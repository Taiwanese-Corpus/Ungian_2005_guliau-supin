
OAH8-MIA7 E5 HE2-PE2
Teng Eng5-lim5
“KhoaN3 ah, chhi3-phe3 hou7 he2 sio, chhi3-phe3 ia7 bo5 toh8--khi3” (Chhut 3: 2).
Kui2 ni5 cheng5, goa2 lai5 C kau3-hoe7 bo5 ku2, tui3 Khou2 TiuN2-lo2 thiaN tioh8 chit8 e5 siau-sit: 
“Pun2 toe7-hng u7 chit8 keng kang-chhiuN2 e5 chhiuN2-tiuN2, si7 chit8 e5 ho2-giah8 lang5, kho2-sioh i u7 chit8 e5 cha-bou2-kiaN2 hoan7-tioh8 Siau2-ji5 ba5-pi3 cheng3 (小兒痲痺症), ai3 beh chhiaN2 chit8 e5 ka-teng5 kau3-su, thai7-gu7 mui2 geh8 1500 khou.  U7 chin-choe7 lang5 khi3 eng3-teng; na7-si7 long2 boe7 hah8 chiah e5 tiau5-kiaN7: Bat im-gak8, bun5-hak8 kap Eng-bun5; ia7 im-gak8 tioh8 oe7-hiau2 siaN-gak8 kap toaN5 kng3-khim5 chiah oe7 eng7-tit.”
Goa2 thiaN liau2, ti7 sim-lai7 na2 chhin-chhiuN7 u7 chit8 e5 siaN teh pek goa2 tioh8 khi3 eng3-teng, Siong7-te3 hou7 goa2 u7 chit e5 un-su3, goa2 m7-thang bo5 chin7 sou2 oe7 e5 lai5 hok8-bu7 lang5;ho5-hong3 tui3-hong si7 chit8 e5 chan5-khoat kho2-lin5 e5 lu2-chu2, koh-khah su-iau3 goa2 e5 pang-bang5.  Ti7 chit khoan2 su3-beng7 ha7, goa2 longb2o teh siuN7 hit e5 iu-hou7 (優厚) e5 thai7-gu7.
U7 chit8 am3 chiah8-png7 pa2, iok-liok8 8 tiam2 cheng, goa2 chun2-pi7 ho2-se3 lai5 kau3 chit e5 ho2-giah8 lang5 e5 chhu3.  Si7 chit8 tong3 chinsui2 e5 iuN5-pang5, thau5-cheng5 e5 tiaN5 chhin-chhiuN7 sio2 kong-hng5, chai chin-choe7 hoe-chhau2; ti7 pun2-toe7 goa2 bo5 koh khoaN3-tioh8 koh-khah ho2 e5 chhu3 lah.  Goa2 chhih8 tian7-leng5, bo5 ku2 chit8 e5 lu2-pi7 chhut-lai5 khui-mng5, goa2 theh8 chit8 tiuN beng5-phiN3 hou7 i, koh soat-beng5 lai5-i3, i kio3 goa2 jip8 lai5 lang5-kheh-thiaN che7.  Sit8-chai7 si7 chit8 keng toa7 koh sui2 e5 kheh-thiaN; u7 kng3-khim5, tian7-oe7 kap chin ke3-tat8 e5 ge7-sut8 tiau-khek, chng-thaN7 hui-siong5 ko-nga2, tui3 chia e5 pou3-ti3 thang khoaN3 chhut chu2-lang5 si7 siong-tong e5 ho2-giah8.  Goa2 tu2-tu2 koan-siong2 kau3 jip8 sin5 e5 si5, chit8 e5 iok 5, 6 chap8 he3 cheng-sin5 chin pa2-moa2 e5 sin-su7 theh8 goa2 e5 beng5-phiN3chhut-lai5.
“Li2 si7 Ong5 Sian-siN?”  i chin kheh-khi3 ka7 goa2 ak-chhiu2, chhiaN2 goa2 che7, koh  
kong2,”Goa2 siN3 Ng5, sio2-mia5 Khek-seng5 (黃克成), hoan-geng5 li2 kong-lim5.”
“Ng5 Sian-siN, li2 teh bo5-eng5 lai5 chak-cho7 li2 !”
“Boe7! Boe7! Ong5 Sian-siN si7 chit keng C kau3-hoe7 e5 thoan5-to7 sian-siN?”
“Si7! si7, Ng5 Sian-siN, chhiaN2 to-to chi2-kau3,” goa2 tit8-tit8 tam3-thau5.
“Khi2-kam2, khi2-kam2, goa2 m7-si7 kau3-tou5,” i chhio3-chhio3 kong2.
“Ng5 Sian-siN si7 chit keng khek-seng5 hoa3-kang kang-chhiuN2 (克成化工工廠) e5 chhiuN2-tiuN2, thiaN kong2 kui3 kong-si e5 giap8-bu7 put-chi2 hoat-tian2, toa7-toa7 kiong-hi2.”
“To-sia7!” i chhio3-chhio3 tam3-thau5.
“ThiaN kong2 Ng5 Sian-siN ui7-tioh8 giap8-bu7, tiau5-kang khi3 Bi2-kok kho2-chhat.”
“Ouh, m7-si7 tiau5-kang ui7-tioh8 kong-si khi3, si7 in-ui7 nng7 ni5 cheng5 siau2-lu2 hoan7-tioh8 Ba5-pi3 cheng3 chin giam5-tiong7, chhe7 chin-choe7 i-seng bo5 pan7-hoat chiah khi3 Bi2-kok, koh goa2 u7 chit8 e5 kiaN2 ti7 Bi2-kok teh thak8-chheh, sun7-soa3 khi3 ka7 i khoaN3-khoaN3 leh, iah8 chia3 tioh8 chit e5 ki-hoe7 chham-koan hia e5 kang-giap8.”
“Chin kho2-lin5!  Leng7 chhian-kim hoan7-tioh8 chit khoan2 piN7-cheng3.”
“Tioh8, Ong5 Sian-siN, li2 si7 beh lai5 eng3-teng siau2-lu2 e5 ka-teng5 kau3-su, si7 bo5?”
“Si7, si7! ThiaN kong2 u7 chin-choe7 lang5 eng3-teng?”
“Si7, chong2-si7 in e5 tiau5-kiaN7 long2 boe7 ho2-se3.”
“Si7 an2-choaN2?”“U7 e5 si7 si5-kan-siong7 boe7 thang tak8 jit8 lai5; u7 e5 si7 boe7-hiau2 im-gak8; u7 e5 oe7-hiau2 gak8-li2 kap siaN-gak8, m7-ku2 boe7-hiau2 toaN5 kng3-khim5, sou2-i2 long2 boe7 thong-ke3.”
 
“Goa2 kin-a2-jit8 si7 ui7-tioh8 chit e5 su7 chiah lai5, Ng5 Sian-siN, na7 bo5 khi3-hiam5, goa2 hoan-hi2 lai5 ka7 lin2 hok8-bu7.”
“Chin to-sia7, na7-si7 goa2 sou2 kong2 chia e5 tiau5-kiaN7 li2 long2 bo5 bun7-toe5 houN3?”
“M7-si7 chin oe7, put-ko3 tam7-poh8 oe7 thang seng3-jim7 chiah tioh8.”
“Goa2 chai-iaN2 lin2 kau3-hoe7 e5 bok8-su sian-siN e5 hak8-bun7 long2 chin ho2, tek8-piat8 tui3 im-gak8 hong-bin7.  TaN oe7 thang tit-tioh8 li2 e5 kong-lim5 chi2-to7 si7 goa2 e5 eng5-heng7.”
“To-sia7, goa2 oe7 chin7 sou2 oe7 e5 lai5 hok8-bu7 leng7 chhian-kim, ia7 chhiaN2 Ng5 Sian-siN i2-au7 to-to hiap8-chou7 pang-bang5.”
“TaN goa2 tioh8 thiaN li2 e5 i3-kian3, koan-he7 si5-kan e5 tou-hap8 kap geh8-hong7 chia e5 tiau5-kiaN7, chhiaN2 li2 kong2.”
“Koan-he7 si5-kan, goa2 oe7 chin7 sou2 oe7 tak8 jit8 lai5.”  Goa2 koh kong2, “Na7-si7 goa2 e5 i3-su3 m7-si7 beh choe3 ka-teng5 kau3-su than3-chiN5; goa2 goan7-i3 bo5 tiau5-kiaN7 lai5 thoe3 leng7 chhian-kim hok8-bu7, sou2-i2 chiN5 e5 su7 chhiaN2 m7-bian2 the5-khi2.”
“Li2 lai5 choe3 goan2 e5 lau7-su goa2 eng-kai tioh8 po3-tap li2.”  Ng5 Sian-siN theng5 chit8-si5-a2 ku2 teh siuN7, jian5-au7 chiah kong2, “Goa2 chai-iaN2 choe3 thoan5-to7 bok8-su e5 lang5 khah bo5 ai3 kong2 chiN5 e5 su7, an2-ni ho2, ki3-jian5 m7 the5-khi2 lan2 chiu7 mai3 kong2-khi2, li2 goa2 long2 theng3 ki5 chu7-iu5.”
“An2-ni, goa2 tui3 au7 le2-pai3 e5 pai3 it khi2, cheng3-sek lai5 siong7-kho3, ho2 bo5?”
“TaN goa2 tioh8 kai3-siau7 siau2-lu2 hou7 li2 sek8-sai7.”  Ng5 Sian-siN sui5-si5 chhih8 ti7 i sin-piN e5 tian7-leng5, chit8 e5 lu2-pi7 chhut-lai5.  I tui3 lu2-pi7 kong2, “Khi3 sak sio2-chia2 chhut-lai5, ka7 i kong2 i e5 lau7-su lai5 lah.”  Lu2-pi7 jip8-khi3, Ng5 Sian-siN koh ka7 goa2 kong2, “Goa2 chi2-u7 nng7 e5 kiaN2, toa7 e5 si7 ta-pou e5, hian7-chai7 ti7 Bi2-kok e5 Chicago Tai7-hak8 teh thak8 Kang-teng5-he7, iau2 nng7 ni5 chiah oe7 pit-giap8; chit e5 siau2-lu2 mia5 kio3 Na2-na2, si7 goa2 i5-it e5 cha-bou2-kiaN2, goa2 hui-siong5 thiaN3 i.  I e5 hak8-giap8 ia7 chin ho2, bo5 phah-sng3 hoan7-tioh8 chit khoan2 piN7, hou7 goan2 choan5-ke siu7-tioh8 chin toa7 e5 taN2-kek.  I e5 lau7-bu2 koh-khah siong-sim, ti3-kau3 ti7 Bi2-kok e5 si5 ia7 phoa3-piN7 to2 ti7 piN7-iN7, hian7-chai7 iau2 tiam3 ti7 New York teh jip8-iN7, goa2 e5 kiaN2 ti7 hia teh chiau3-kou3 i, saN jit8 cheng5 u7 sia2 phoe tng2-lai5 kong2 u7 khah ho2 lah.  TaN goa2 ui7-tioh8 bo5 beh hou7 Na2-na2 siN iam3-se3 pi-koan, iong2-kam2 oah8--loh8-khi3,chiah koat-teng7 beh chhiaN2 chit8 ui7 ka-teng5 kau3-su thang kap i choe3-phoaN7, ia7 ke3-siok8 i e5 hak8-giap8.  TaN li2 lai5 chin ho2, ng3-bang7 tui3 li2 e5 chi2-to7 oe7 tit kai2-pian3 i e5 pi-koan.” Kong2 kau3 chia, Na2-na2 i2-keng hou7 lu2-pi7 sak lai5 kheh-thiaN.
Goa2 e5 thian ah! Goa2 khoaN3 chit8-e7 hiam2-hiam2 hoah chhut-lai5.  Si7 chit8 e5 20 he3 cho2-iu7 hui-siong5 sui2 e5 siau3-lu2; sui-jian5 bo5 hoa3-chong, bak8-chiu kap bin7 piau2-hian7 chin iu-siong, chong2-si7 bin7-heng5 kap sin-chhai5 bo5-lun7 hou7 sim2-mih8 lang5 khoaN3-tioh8, long2 ai3 tit8-tit8 ka7 khoaN3.  Goa2 soa3 gang7-gang7, thou2-khui3 Siong7-te3 ui5-ho5 hiah chan5-jim2, hou7 chit khoan2 lu2-chu2 hoan7-tioh8 chit ho7 piN7, it-seng tioh8 che7 tiam3 lun5-i2 (輪椅) nih.
Ng5 Sian-siN khoaN3-tioh8 i e5 cha-bou2-kiaN2 chhut-lai5, kiaN5 oa2 i e5 sin-khu-piN, aN3-thau5 chim i e5 thau5-hiah8, jian5-au7 kiah8 thau5 tui3 goa2 kong2:
“Chit e5 si7 siau2-lu2 Na2-na2,” chiap loh8-khi3 ka7 Na2-na2 kong2, “Chit ui7 si7 Ong5 Sian-siN, li2 e5 lau7-su, i beh kap li2 choe3-phoaN7, li2 tioh8 ho2-ho2 thiaN i e5 oe7.”
“Ong5 Sian-siN li2 ho2,” i tui3 goa2 tam3 chit8-e7 thau5, chhui3 lou7-chhut chit8-si5-a2 chhio3-iong5.
“Ng5 Sio2-chia2, ng3-bang7 oe7 hou7 li2 khoai3-lok8,” goa2 ia7 keng3-le2 hoe5-tap.
“Kio3 i Na2-na2 chiu7 ho2.”  Ng5 Sian-siN chhio3-chhio3 kong2.“ In-ui7 si5-kan bo5 cha2, goa2 tioh8 sit-le2 tng2-lai5 khi3.  Au7 le2-pai3 pai3 it cha2-khi2 goa2 chiah lai5.”
 
“Ong5 Sian-siN, i2-au7 lan2 si7 chit8 ke e5 lang5, sou2-i2 long2 m7-bian2 khu-sok, thang sui5-i3.chhut-jip8.”  Ng5 Sian-siN na2 kong2 na2 sang3 goa2 chhut-lai5.
“Lau7-su chai3-kian3!” Na2-na2 ia7 ka7 goa2 si5-piat8.
“Chai3-kian3!
x    x    x    x    x    x
Goa2 bo5 su7-sian tui3 kau3-hoe7 tiong2-chip kong2; ho5-pit tioh8 teng-kiu5 in e5 i3-kian3. Goa2 khoaN3 che chiu7-si7 thoan5 hok-im, m7-si7  teh choe3 ka-teng5 kau3-su, na7 hap8 Siong7-te3 e5 chi2-i3, ui7 sim2-mih8 su7-su7 tioh8 hou7 in thong-ke3.  Goa2 le2-pai3-jit8 chiong chit chan5 su7 po3-ko3 hou7 cheng3 hoe7-iu2 chai-iaN2, chhiaN2 in ui7-tioh8 chit e5 su7 ki5-to2.  Bo5 phah-sng3, u7 kui2 e5 lau7 tiong2-chip piau2-si7 hoan2-tui3 kong2, thoan5-to7 lang5 m7-thang an2-ni choe3, kau3-hoe7 kou3 khah ho2-leh chiu7 ho2.  Goa2 chhio3-chhio3 tuiin3 kong2,“Kau3-hoe7 m7-si7 bio7-u2; goa2 ia7 m7-si7 bio7-kong.” 
Tui3 an2-ni goa2 cheng3-sek choe3 Na2-na2 e5 su-jin5 e5 kau3-su.  Pai3 1 cha2-khi2 goa2 chin cha2 chiu7 lai5 kap i kong2-oe7, tai7-seng ai3 chai-iaN2 i hoat-piN7 e5 keng-ke3.  I ka7 goa2 kong2, chit e5 piN7 hut-jian5-kan lai5, hit si5 i ti7 Tai5-lam5 Lu2-tiong teh thak8-chheh, ti7 ko 2 e5 si5, u7 chit8 e5 e7-pou ti7 kiu5-tiuN5 kap tong5-oh8 saN-kap teh phah u2-mou5-kiu5 (羽毛球), hut-jian5 kam2-kak kha kiu3-kun khi2-lai5, tng2-lai5 chhu3-nih khai-si2 hoat-jiat8, pe7-bu2 sui5-si5 sang3 i kau3 choe3 chhut-mia5 piN7-iN7 chiu7-i.  To2 chhng5 chit8 geh8 au7, e7-poaN3 sin pian3-sui7, i-seng soan-pou3 choat8-bang7.  Na7-si7 pe7-bu2 m7-kam-sim, chek-si5 sang3 khi3 Bi2-kok ti7-liau5, chin kho2-sioh, hian7-tai7 e5 i-hak8 iau2-ku2 bo5 hoat-tou7 ban2-hoe5 chit nng7 ki kha khia7 tit8 khi2-lai5.
“Ti7 Bi2-kok e5 si5, goa2 hoat-kak ng3-bang7 long2 bo5 lah.  Goa2 koat-chi3 beh chu7-sat,chong2-si7 khoaN3 tioh8 pe7-bu2 kap goa2 siang7-khoan2 iu-siong e5 si5, goa2 iu7 put-jim2 si2--khi3.  Tek8-piat8, goa2 e5 lau7-bu2 ui7-tioh8 goa2 e5 piN7 ia7 soa3 to2-chhng5 jip8-iN7; hian7-chai7 iau2 ti7 Bi2-kok teh liau5-iong2, goa2 chin put-jim2 sim.  Tng2-lai5 chhu3-nih liau2-au7, pa-pa pang3-sak kang-chhiuN2 e5 su7-giap8, eng7 choan5-pou7 e5 si5-kan teh  
hong7-thai7 goa2; chit e5 ho2 ka-teng5 hou7 goa2 long3-phoa3, chiaN5-choe3 te7-gek8 e5 khoan2-sit, goa2 khah siuN7 ia7 m7-thang chiong goa2 e5 heng7-hok kian3-lip8 ti7 in e5 thong3-khou2 e5 teng2-bin7, sou2-i2 ti7 chit8 am3 koat-sim chu7-sat, bo5 phah-sng3, pa-pa long2 bo5 khun3, teh chu3-i3 goa2; khi3 hou7 i khoaN3--tioh8, tui3 hit jit8 khi2,tiau5-kang chhiaN3 chit8 e5 lu2-pi7 jit8-si5 kap goa2 choe3-phoaN7, siang7-si5 kam3-si7 goa2 e5 heng5-tong7.  “Hian7-chai7 goa2 e5 sim-cheng5 si7 si2 pi2oah-teh khah ho2!”  Kong2 kau3 chia, i e5 bak8-sai2 i2-keng tih--loh8-lai5.
“Ng5 Sio2-chia2, li2 m7-thang ke3-thau5 siong-sim, sui-jian5 si7 ui7-tioh8 an2-ni, li2 u7 chiah-nih ho2 e5 khoan5-keng2, chiah-nih thiaN3 li2 e5 pe7-bu2,li2 thang an-sim oah8--loh8-khi3.”  Goa2 chiam7-si5 an2-ni an-ui3 i, goa2 chai-iaN2 si7 goa2 kek-khii2 e5 siong-sim, sou2-i2 bo5 ai3 koh hou7 i siuN7 khi2 ka-ki7 e5 put-heng7, goa2 chiong oe7-piN3 choan2 tui3 i chhu3-bi7 e5 su7.  I sou2 bat e5 ti3-sek chin koaiN5, chin khoah; tek8-piat8 tui3 Bun5-hak8 e5 cho7-ge7 chin ho2, im-gak8 e5 gak8-li2 ia7 bat chin-choe7.  Ti7 iau2-be7 hoat piN7 i2-cheng5, u7 ti7 Tai5-lam5 oh8 chit8, nng7 ni5 e5 kng3-khim5, sou2-i2 oe7 tam7-poh8 toaN5 chhut-mia5 e5 gak8-khiok; m7-ku2 tui3 hoat piN7 liau2-au7 soa3 tho2-ia3, chha-put-to pang3 bo5-khi3 lah.  Bok8-koai3 Ng5 Sian-siN teng-bou7 e5 tiau5-kiaN7, siong7 iau3-kin2 e5 si7 oe7-hiau2 toaN5 kng3-khim5, in-ui7 i teh siuN7, chi2-u7 im-gak8 chiah oe7 thang hoe5-hok8 Na2-na2 e5 khoai3-lok8.  Na2-si7 goa2 khak-sin3, tu5-khi2 im-gak8 i2-goa7, iau2 u7 chit8 hang7 hou7 i oah8 loh8-khi3 e5 i3-chi3, chiu7-si7 poe5-iuN2 i tui3 Siong7-te3 e5 sin3-giong2.  Goa2 koat-sim beh tui3 chit e5 lai5 lou2-lek8. 
Hit am3 Ng5 Sian-siN ho2-i3 lau5 goa2 kap i chiah8-png7, ai3 goa2 chiong chit jit8 e5 kam2-siong2 po3 hou7 i chai.  Goa2 kong2,
“Ui7-tioh8 beh hou7 Na2-na2 tui3 goa2 e5 sin3-jim7 kap kai2-tu5 i e5 pi-koan, goa2 bak8-cheng5 bo5 beh ka3 i sim2-mih8 hak8-bun7, chi2-u7 kap i kong2 oe7, chiong u7 i3-gi7 e5 kou3-su7, a2-si7 chhio3 oe7 hou7 i hoaN-hi2, u7 si5 chau3 i ai3 thiaN e5 gak8-khiok, a2-si7 sak lun5-i2 ti7 hoe-hng5 san3-pou7 chiu7 ho2.  M7-chai Ng5 Sian-siN li2 e5 i3-kian3 chaiN2-iuN7?”
“Ho2, goa2 chan3-seng5 li2 e5 i3-kian3.  Bak8-cheng5 chi2-iau3 na7 oe7 thang hou7 i hoaN-hi2, sau3-tu5 i beh si2 e5 liam7-thau5, goa2 chiu7 chin hoaN-hi2.”
 
“Goa2 oe7 chin7 goa2 e5 lek8-liong7 lai5 kou2-le7 i; put-ko3, na7 beh hou7 Na2-na2 oe7 tui3 si2 e5 liam7-thau5 oaN7 choe3 oah8 e5 iong2-khi3, tui3 siau-kek8 piN3 choe3 chek-kek8, chiaN5-choe3 chan5 ji5 put hoe3 (殘而不廢) e5 lang5, goa2 jim7 ui5 u7 chit8 e5 hong-hoat, chiu7-si7 hou7 i u7 chit8 e5 sin3-giong2,bat chit8 e5 cho7 but8 Chu2 ----- Siong7-te3 kap Ia5-sou Ki-tok e5 sin3-sim chiah u7 hoat-tou7.”
“Li2 e5 i3-su3 si7 hou7 i chiaN5-choe3 Ki-tok-kau3-tou5, si7 bo5?”
“Oe7 thang an2-ni kong2, tng i na7 bat Siong7-te3 e5 thiaN3, tui3 Ia5-sou Ki-tok lai5 beh chin2-kiu3 i liau2-au7, put-tan7 i boe7 koh chhe7 si2 e5 lou7, hoan2-tng2 oe7 tit-tioh8 khoai3-lok8 chhan3-lan7 e5 jin5-seng, hoaN-hi2 u7 i3-gi7 lai5 oah8--loh8-khi3.”  Goa2 kong2.
“Hm3, kiam2-chhai2 eng7 Ki-tok-kau3 e5 lek8-liong7 oe7 tit-tioh8 chit e5 li2-siong2.  Ho2, Ong5 Sian-siN, bo5-lun7 li2 eng7 sim2-mih8 hong-hoat, na7 oe7 tat8 kau3 bok8-tek chiu7 ho2; goa2 siong-sin3 li2 u7 pan7-hoat.”
Hit am3 tng2-lai5, chiong chit hang7 su7 pek-chhiat ki5-to2 kau-tai7 Siong7-te3.  Chi2-u7 Siong7-te3 chiah u7 hoat-tou7 pang-chan7 Na2-na2.
U7 chit8 cha2-khi2 Na2-na2 iau2-be7 chhut-lai5, goa2 lai5 che7 ti7 kng3-khim5 cheng5, soe3 siaN teh chau3 Beethoven e5 “Hou7 Ai3-le7-su” (for Elise)kap Badarzewska e5 “Siau3-lu2 e5 ki5-to2” (Mai-den is Prayer).  Hut-jian5 ti7 goa2 e5 au7-bin7 u7 lang5 teh phah phok8-a2.
“Chin gau5 chau3, chin ho2, chin ho2.”  M7-chai sim2-mih8 si5, i ka-ki7 sak lun5-i2 lai5 ti7 goa2 e5 au7-bin7 teh thiaN, koh kong2, “Ong5 Sian-siN, chu7 goa2 phoa3-piN7 chit nng7 ni5 lai5, goa2 long2 bo5 koh thiaN tioh8 chiah-nih ho2 thiaN e5 im-gak8, tng-si5 goa2 oh8 kau3 teh-beh oe7-hiau2 chau3 “hou7 Ai3-le7-su” chit tiau5, taN long2 pang3-khi3 lah, chhiaN2 li2 koh chau3 chit8 pai2 hou7 goa2 thiaN, ho2 bo5?”
“Ng3-bang7 bo5 ku2 li2 ia7 oe7-hiau2 chau3,” goa2 thiaN i e5 oe7 koh chau3 chit8 pai2.  Chau3 liau2, i e5 bin7 chhio3 kah chin tiN; kau3 taN, m7-bat khoaN3 i u7 chit khoan2 e5 bin7-iong5.
 
“Ong5 Sian-siN, goa2 tui3 kin-a2-jit8 khi2, beh koh khai-si2 oh8, li2 tioh8 ka3 goa2.”  I chin hoaN-hi2 ka7 goa2 kong2.
Goa2 chiong kng3-khim5-i2 theh8 chau2, sak i e5 lun5-i2 oa2-lai5, sui-jian5 kha bo5 hoat-tou7 thang tah8 chiat-im-pan2 (節音板), m7-ku2 chhiu2 oe7 thang toaN5.  Goa2 che7 ti7 i sin-piN, hou7 i sui5-i3 toaN5 khoaN3-mai7.  Nng7 ni5 lai5 i e5 chhiu2 koh bong-tioh8 kian7-poaN5, sui-jian5 chhiu2 i2-keng piN3 chin ngi7; na7-si7 u7 ke3-siok8 hak8-sip8, m7-bian2 poaN3 ni5 un2-tang3 oe7 toaN5 goa2 tu2-chiah e5 khiok.  Tui3 hit jit8 khi2, chit keng chhu3 khai-si2 u7 kng3-khim5 e5 siaN chau3 chhut-lai5.
Na2-na2 na7 toaN5-khim5 ia3-sian7 e5 si5, goa2 chiu7 sak i e5 lun5-i2 chhut-lai5 hoe-hng5 san3-pou7, kong2 ho2-thiaN koh chhio3-khoe e5 kou3-su7 hou7 i thiaN, u7 si5 thiaN kau3 hah-hah-chhio3, u7 si5 i ia7 oe7 sun7-soa3 kong2 hou7 goa2 chhio3.
Jit8-chi2 chit8-jit8 chit8-jit8 ke3-khi3, Na2-na2 e5 bin7 khah bo5 i2-cheng5 hiah-nih siau-kek8 lah.  U7 chit8 jit8, pun2-hiong e5 hi3-hng5 teh hong3-iong3 chit8 chhut tian7-iaN2 mia5 kio3 “Se-siong khim5-toan7” (西廂琴斷), Chit pou7 iaN2-phiN3 goa2 i2-keng khoaN3 ke3, goa2 jin7 ui5 u7 hou7 Na2-na2 khoaN3 e5 ke3-tat8, chiu7 chheng2-kiu5 Ng5 sian-siN e5 tong5-i3, beh chhoa7 Na2-na2 khi3 khoaN3.  I tai7-seng tiu5-tu5 kong2:
“Chu7 chiong5 goa2 hoan7 chit e5 piN7 chiu7 m7-bat chhut-mng5 khi3 goa7-ui7, tong-jian5 koh-khah m7-bat khi3 khoaN3 tian7-iaN2, in-ui7 kiaN lang5 chhio3, ka-ki7 kian3-siau3.”
“Bo5 iau3-kin2, che peng3 m7-si7 choe7-koa3.” goa2 chhio3 kong2.
“M7-ku2 lang5 oe7 ka7 goa2 kim-kim siong3.” i koh tiu5-tu5 in3.
“Lan2 khoaN3 am3-tiuN5, lou7-nih bo5 lang5 jin7 oe7 chhut, li2 koh koa3 chit8 ki thai3-iong5 bak8-kiaN3, chiu7 long2 bo5 lang5 chai-iaN2 lah.”
“An2-ni ho2,” i chin hoaN-hi2 tap-eng3.
Hit am3, goa2 sak i e5 lun5-chhia, tui3 chhu3 kau3 hi3-hng5 u7 siong-tong e5 lou7-theng5, lou7-nih goa2 na2 kap i kong2 oe7 na2 hou7 i khoaN3 si3 chiu-ui5 e5 keng2-ti3.  I in-ui7 chin ku2 bo5 chhut-mng5, sou2-i2 khoaN3 kah chin tek-i3, long2 bo5 kam2-kak lang5 teh khoaN3 i.  Kau3 hi3-hng5, goa2 khi3 kap thau5-ke kong2 ho2-se3, thau5-ke chin hoaN-hi2, tek8-piat8 ka7 goan2 chun2-pi7 sek-tong3 e5 sou2-chai7, hou7 goa2 kap Na2-na2 che7 choe3-hoe2.
Chit chhut tian7-iaN2 si7 teh bio5-sia2 chit8 e5 lu2 koa-chhiu2, tng i chhut-mia5 e5 si5, hut-jian5 hoan7 tioh8 siau2-ji5 ba5-pi3 cheng3, i kam2-kak hui-siong5 thong3-khou2, siuN7 beh chu7-sat, au7-lai5 i e5 tiong7-hu kap peng5-iu2 siat-hoat eng7 kang-chok lai5 kou2-le7 i, hou7 i chham-ka lo5-kun ian2-chhiuN3, keng3-jian5 ti7 chit8 pai2 seng7-tai7 e5 ian2-chhiuN3-hoe7 khia7 khi2-lai5.
Goa2 na2 khoaN3 tian7-iaN2, na2 chu3-i3 Na2-na2 e5 piau2-cheng5, tng i khoaN3 kau3 hit e5 koa-chhiu2 oe7 che7 hui-ki pe-lai5 pe-khi3; choe3 lo5-kun ian2-chhiuN3 e5 si5, i soe3 siaN kong2, “Goa2 ia7 beh che7 hui-ki.”  Choe3-au7 koa-lu2 tui3 lun5-i2 teng2 peh khi2-lai5 e5 si5, Na2-na2 heng-hun3 kau3 lau5 bak8-sai2.  Tian7-iaN2 choe3 soah, teng toh8 khi2-lai5, goa2 khoaN3 i e5 bin7 chhiong-moa2 tioh8 bo5 han7 e5 kam2-khai3.  Chit pou7 tian7-iaN2 tui3 i e5 khe2-si7 chin toa7, tng2-lai5 kau3 lou7-nih, i tui3 goa2 kong2, “Lang5 na7 u7 sin3-sim, sin-the2 sui-jian5 u7 khoat-ham7, iau2-ku2 u7 lou7-eng7.” 
 “Tioh8, sou2-i2 li2 m7-thang chu7-po7 chu7-khi3,(自暴自棄), tioh8 oh8 lu2 chu2-kak e5 bou5-iuN7.”Goa2 koh ka7 i kong2, “Bo5 ku2 u7 beh koh chit8 chhut tian7-iaN2 kio3-choe3 ‘Hiok-jit8 tong-seng’(旭日東昇), goa2 chiah koh chhoa7 li2 lai5 khoaN3”
“Ho2, chong2-si7 li2 seng kong2 chit e5 loe7-iong5 hou7 goa2  thiaN.”  Goa2 na2 sak na2 kong2,“Chit e5 kou3-su7 si7 teh bio5-sia2 Bi2-kok lek8-su2 siong7 choe3 ui2-tai7 e5 chong2-thong2 Lo5-su-hok Sian-siN e5 toan7-ki3.  Tng i ti7 cheng3-ti7 seng-gai5 khai-si2 chhan3-lan7 e5 si5, put-heng7 ia7 hoan7 tioh8 ba5-pi3-cheng3, na7-si7 che bo5 eng2-hiong2 ie5 hun3-tou3, i kho3 siang chhiu2 e5 lou2-lek8, choe3-au7 keng3-jian5 chiaN5-choe3 chit8 ui7 ui2-tai7 e5 cheng3-ti7-ka,  
chhut-mia5 e5 chong2-thong2.” Ti7 an-cheng7 e5 am3-mi5, i tiam7-tiam7 thiaN, put-ti put-kak kau3 chhu3 lah, lu2-pi7 chhut-lai5 khui mng5, goa2 chiong lun5-i2 kau hou7 lu2-pi7.  Beh jip8-khi3 e5 si5, Na2-na2 ka7 goa2 kong2,“ I2-au7 chhiaN2 li2 siong5-siong5 kong2 chit khoan2 su7-sit8 e5 su7 hou7 goa2 thiaN,” goa2 tam3-thau5.  Goa2 siong-sin3 ti7 bo5 ku2 e5 chiong-lai5 jit8-chi2oe kai2-pian3 i e5 koan-liam7.
U7 chit8 am3, goa2 tiau5-kang soan2 toa7 im-gak8-ka Beethoven kui2 te3 choe3 chhut-mia5 e5 kau-hiong2 gak8-khiok (交響樂) hou7 Na2-na2 thiaN, i kong2, chiah e5 gak8-khiok sui-jian5 chhut-mia5; na7-si7 bo5 siaN2 oe7-hiau2 him-siong2, goa2 chiu7 chiong Beethoven e5 seng-gai5 kong2 hou7 i thiaN, jian5-au7 soat-beng5 chiah e5 khiok e5 loe7-iong5.
“Chin-choe7 lang5 chai-iaN2 Beethoven si7 lek8-su2-siong7 choe3 chhut-mia5 e5 im-gak8-ka, m7-ku2 i e5 it-seng hui-siong5 kho2-lin5, 17 he3 lau7-bu2 si2, 10 he3 lau7-pe7 si2, ka-teng5 hui-siong5 san3-chhiah, i tioh8 hu7-khi2 hu5-iong2 5 e5 sio2-ti7 sio2-be7 e5 chek-jim7.  In-ui7 i u7 im-gak8 e5 thian-chai5, sou2-i2 long2 kho3 nng7 ki chhiu2 chok-khiok kap ian2-chau3 lai5 i5-chhi5 ka-teng5 seng-oah8.  Na7-si7 ho7 put tan heng5, tng i 30 he3 e5 si5, hit e5 im-gak8 choe3 tiong7-iau3 e5 khi3-koan ---hi7-a2, soa3 bo5 thiaN-kiN3, pian3-seng5 chit8 e5 chhau3-lang5 (耳聾), che tui3 chit8 e5 im-gak8-ka si7 ho5-teng2 toa7 e5 taN2-kek.  I kui2-na7 pai2 siuN7 beh chu7-sat, au7-lai5 i koat-chi3 theh8 chhut iong2-khi3, beh chian3 iaN5 mia7-un7, i sia2 hou7 chhin-iu2 e5 phoe an2-ni kong2:“Goa2 beh kap mia7-un7 ti2-khong3 to3-te2; Goa2 siong-sin3 goa2 boe7 tui3 un7-mia7 aN3-thau5”
I e5 seng5-kong si7 tui3 chia kek khi2, hi7-khang boe7 thiaN tioh8 goa7-kai3 e5 siaN, eng7 sim-leng5 chok-khiok; ko2-jian5 chiah e5 se3-kai3 choe3 chhut-mia5 e5 “Mia7-un7 kau-hiong2-khiok,”“Eng-hiong5 kau-hiong2-khiok,”
“Chhan5-hng5 kau-hiong2-khiok” kap chin-choe7 “Hap8-chau3-khiok” (命運, 英雄,田園交響曲與協奏曲) long2 si7 tui3 hi7-khang bo5 thiaN-kiN3 liau2-au7 choe3-chiaN5 e5, sim7-chi3 iau2-ku2 ti7 Ui-ia7-na2 (Vienna) chheng-ban7 lang5 e5 bin7-cheng5 chi2-hui gak8-thoan5.  Tek8-piat8 chit siu2 MIA7-UN7 KAU-HIONG2-KHIOK, chiu7-si7 teh bio5-sia2 i e5 pi-chham2 ji7 kap un7-mia7 hun3-tou3 tit-tioh8 choe3-au7 seng3-li7 e5 gak8-khiok.  Se3-kan lang5 long2 kong-jin7 si7 choe3 ui2-tai7 e5 chit8 siu2 gak8-khiok.
Goa2 kong2 kau3 chia, Na2-na2 nng7 lui2 bak8-chiu thiaN kah jip8-sin5, sui5-si5 kio3 goa2  
chiong chhiuN3-phiN3 tau3 hou7 i thiaN, koh chit8-toaN7 chit8-toaN7 ka7 i soat-beng5:
 0 3 3 3 1 --- 1 --- 0 2 2 2  7 --- 1 --- 1 
ChhiuN3-phiN3 chau3 chhut chong-giam5 e5 siaN, che si7 put-heng7 e5 mia7-un7 teh tui3 Beethoven phah-mng5.  Ke3-khi3 si7 mia7-un7 ti7 i e5 sin-chiuN7 teh ko-ko-tiN5 e5 chham2-keng2, na7-si7 im7 jin7 su, beh ti2-khong3 kau3 be2 --- choe3-au7 i tek-seng3 lah!  Chau3 chhut kek-tong7 khai2-soan5 e5 gak8-im, i i2-keng tut8-phoa3 kho2-phaN3 e5 mia7-un7.
Tng chhiuN3-phiN3 chau3 oan5, Na2-na2 e5 bak8-chiu lai7 ia7 kam5 tioh8 heng-hun3 e5 bak8-sai2 lah.
Goa2 i2-keng tit-tioh8 Na2-na2 e5 sin3-jim7, i ia7 chiam7-chiam7 khoai3-lok8, i2-cheng5 chin chio2 chhio3-iong5 e5 bin7, taN chiam7-chiam7 teh beng5-long2 khi2-lai5.  Goa2 cheng3-sek ka7 i siong7-kho3, phian-teng7 si5-kan-pio2, tu5-liau2 keng-siong5 e5 oah8-tang7, kong2 kou3-su7, san3-pou7 i2-goa7, ke-thiN hak8-hau7 kho3-theng5, im-gak8 him-siong2, bun5-hak8 e5 gian2-kiu3, sia2-chok, lian7 kng3-khim5.  Ui7-tioh8 beh hou7 i bo5 siuN7 ka-ki7 e5 put-heng7, goa2 tiau5-kang khng3 Seng3-keng, kau3-hoe7 chap8-chi3 kap choe7-choe7 ho2 e5 chheh, hou7 i ti7 peng5-siong5 si5 thang thak8.  U7 chit8 jit8 goa2 khi3 e5 si5, i tu2-tu2 teh thak8 Hai2-lun5 Khek-lek8 (Helen Keller)sou2 sia2 e5 “Goa2 e5 sin3-giong2,” i sui5-si5 mng7 goa2 kong2:
“Kiam2 u7 iaN2 Helen Keller si7 chit8 e5 chhiN-mi5, chhau3-hi7 koh e2-kau2 e5 cha-bou2-lang5?”
“U7 iaN2,” goa2 in3.
“An2-choaN2 chit8 e5 bo5 bak8-chiu thang khoaN3, bo5 hi7-khang thang thiaN, koh boe7 kong2 oe7 e5 lang5 oe7-hiau2 sia2 ji7, koh oe7-hiau2 tu3-chok, sim7-chi3 chiaN5-choe3 se3-kai3 chhut-mia5 e5 bun5-hak8-ka, kau3-iok8-ka?”
“Sim7-chi3 oe7-hiau2 thiaN im-gak8, him-siong2 hoe-bak8 keng2-ti3, koh chai-iaN2 tui3-hong sou2 beh kong2 e5 oe7.”  Goa2 koh ke-thiN loh8-khi3,
“Kiam2 oe7 an2-ni?  I beh eng7 sim2-mih8 khi3-koan thiaN im-gak8, khoaN3 hoe-chhau2 kap lang5 kong2 oe7?”  I koh-khah houN3-ki5 mng7.
 
“Eng7 i hit nng7 ki chhiu2 kap phiN7, tng i chiong chhiu2-chi2 khng3 oa2 tui3-hong e5 chhui3, chiu7 chai-iaN2 tui3-hong teh kong2 sim2-mih8 oe7; thiaN im-gak8 ia7 si7 an2-ni, chhiu2 oa2-kun7 lat-pat e5 thau5-cheng5, chiu7 kap phou2-thong lang5 siang7-khoan2 teh him-siong2 koa-khiok.  Lang5 na7 kap i chiap-chhiok kui2 pai2 i2-au7 hit lang5 jip8-lai5, i chiu7 sui5-si5 jin7--chhut-lai5, che si7 eng7 i e5 phiN7 oe7 thang phiN7 chhut chiu-ui5 e5 su7.”
“Li2 na2 kong2, goa2 na2 siuN7 boe7-hiau2 hit e5 goan5-in, i m7-si7 sin5, na2 li2 u7 chiah-nih li7-hai7?” i koh mng7.
“In-ui7 i tui3 nng7 e5 chin gau5 e5 lau7-su: chit8 e5 lam5--e5, mia5 kio3 B. Thomson kap chit8 e5 lu2--e5, mia5 kio3 A. Sullivan, tui3 soe3-han3 chiu7 eng7 khou2-sim ka7 i kau3-iok8 e5 kiat-ko2.  Siong7 iau3-kin2, chiu7-si7 Helen Keller pun2-sin phau7 tioh8 toa7 e5 sin3-sim, koat-sim kap nai7-sim,” goa2 chia3 tioh8 chit e5 lai5 am3-si7 i.
“Li2 sou2 kong2 chia e5 lang5, in ui7 sim2-mih8 u7 chit khoan2 lek8-liong7 chiaN5-choe3 hiah-nih ui2-tai7 iaN5-ke3 chit8 e5 bo5 khoat-ham7 e5 lang5, ia7 goa2 thai2 boe7?”
“Na2-na2, goa2 siong-sin3 li2 ia7 oe7, chi2-iau3 li2 goan7-i3 hak8-sip8 in e5 pi3-koat,” goa2 eng7 khak-sin3 ka7 i po2-cheng3.
“Tau3-ti2 in u7 sim2-mih8 pi3-koat?”
“Hit e5 pi3-koat, chiu7-si7 in u7 tit-tioh8 chit8 e5 sin3-giong2 ----- sin3 Ia5-sou Ki-tok, tui3 teng2-bin7 lai5 e5 lek8-liong7, hou7 in e5 jin5-seng-koan 180 tou7 e5 kai2-pian3.  Pun2-lai5 tng in tu2-tioh8 chia e5 put-heng7 e5 si5, kap li2 siang7 sim-cheng5 ----pi-koan, iam3-se3, siuN7 beh chu7-chin7, na7-si7 tit-tioh8 Siong7-te3 ti7 in e5 sim-lai7 liau2-au7, chiu7 chiaN5-choe3 put peng5-hoan5 e5 lang5.”  Goa2 na2 kong2, tui3 i e5 chhiu2 chiap hit pun2 “Goa2 e5 sin3-giong2,” hian khui hit tiong-kan e5 chit8 toaN7, koh ka7 i kong2, “Che chiu7-si7 Helen Keller tui3 li2 choe3 ho2 e5 in3-tap.  ChhiaN2 li2 thak8 khoaN3-mai7.”
“Goa2 sin3-giong2 Siong7-te3 eng2-oan2 e5 chu5-ai3 kap choan5-leng5 e5 ti3-hui7, Siong7-te3 e5 chhiu2 chhoa7 goa2 ti7 bong5-bong5 tiong kiaN5 lou7, lang5 e5 sian7-liong5 kap i3-chi3 hou7 goa2 tit-tioh8 sin3-sim.  Keng-ke3 chit e5 pi-siong thong3-khou2 e5 ou-am3 mi5, Siong7-te3 hou7 goa2 tit-tioh8 oan5-bi2 e5 jin5-seng.”
Na2-na2 thak8 liau2, thau5-khak khi-khi, chin u7 kam2-chhiok teh siuN7, choe3-au7 tim3-thau5 kong2, “Goa2 goan7-i3 chhin-chhiuN7 Hellen Keller sin3-giong2 Siong7-te3 lai5 tit-tioh8 khui3-lat8, m7-ku2 goa2 tui3 Ki-tok-kau3 bo5 chheng-chho2.  Lau7-su, li2 si7 thoan5-to7, goa2 siong-sin3 li2 oe7 ka3-si7 chia e5.”
Si7, che chiu7-si7 choe3 toa7 e5 bok8-tek.  Goa2 khai-si2 chhoa7 i bat cho7 but8 Chu2 Siong7-te3 kap Ia5-sou Ki-tok e5 kiu3-un.  Tek8-piat8 kiong5-tiau Siong7-te3 e5 thiaN3, chhe I e5 tok8-siN KiaN2 Ia5-sou lai5 se3-kan, si7 beh kai2-koat jin5-seng thong3-khou2 e5 bun7-toe5.  I pun2-sin khak-sit8 keng-giam7 tioh8 jin5-seng e5 khou2-thang3, bo5 u7 chit8 e5 lang5 chhin-chhiuN7 I sou2 siu7 e5, na7-si7 I bo5 hou2-jin7 thong3-khou2, ia7 bo5 to5-pi7 a2-si7 chiu3-chou2 chia e5 thong3-khou2, I tui3 Siong7-te3 e5 sun7-hok8, chai-iaN2 che si7 Siong7-te3 e5 chi2-i3, hoaN-hi2 chiap-siu7 thong3-khou2, hou7 lang5 teng3 ti7 sip8-ji7-ke3, hit ki choe3 kho2-phaN3 chan5-jim2 thong3-khou2 e5 heng5-ku7, hou7 I pian3-seng5 eng5-kng chhan3-lan7 e5 sip8-ji7-ke3.  Chit8 e5 lang5 na7 goan7-i3 chiap-lap8 I choe3 Kiu3-chu2, i e5 sim-leng5 beh u7 Ki-tok e5 khui3-lat8 ti7 lai7-bin7, houi7 tek-seng3 se3-kan e5 khou2-lan7, chhin-chhiuN7 seng3 Po2-lo5 e5 sin3-giong2 the2-giam7 sou2 kong2, “Goa2 ti7 loan2-jiok8 e5 si5 koh-khah hian2-chhut kian-kiong5 (II Lim5 12: 1--10). 
Goa2 koh in2 Eng-kok Bun5-ho5 Stevenson(Kim-gun5 to2 e5 chok-chia2) e5 it-seng.  I chit8-si3-lang5 phoa3-piN7 khak8 huih (咯血) to2 ti7 chhng5-nih, na7-si7 i tui3 sin3-giong2 tit-tioh8 khoai3-lok8; siong5-siong5 chun5 kam2-sia7 e5 sim, i u7 chit8 siu2 e5 ki5-to2 an2-ni kong2:
Siong7-te3 ah, che chiu7-si7 sin3-giong2 mah? 
Chian5-chin3 e5 si5 poah8-to2, poah8-to2 liau2 koh peh khi2-lai5. 
Ti7 khi-khu e5 lou7-tiong khoaN3-kiN3 piN5-thaN2; 
Ti7 hu-hoa e5 lou7-tiong hoat-kian3 hun-hiong.  
Iong2 chiau2 gek8 hong teh pe; ho2 hi5 chhiN5 chui2 teh lau5.  
Siong7-te3 ah, che chiu7-si7 sin3-giong2 mah?
“Na2-na2, che chiu7-si7 sin3-giong2 e5 khui3-lat8 lah.  Lang5 e5 chin7-thau5, chiu7-si7 Siong7-te3 e5 khi2-thau5; lang5 e5 lou7 na7 kiaN5 chin7, Siong7-te3 e5 lou7 chiu7 khai-si2.  Li2 koat-chi3 beh keng3-pai3 Siong7-te3, sin3-kho3 Ia5-sou a2 bo5?”
“Beh, goa2 goan7-i3 chiong goa2 pun2-sin hang5-hok8 ti7 Siong7-te3 e5 chhiu2-tiong, choe3 I e5 kiaN2-ji5, hou7 Chu2 Ia5-sou kai2-pian3 goa2 e5 jin5-seng, chiaN5-choe3 chek-kek8 lok8-koan e5 jin5-seng.”
“An2-ni ho2, li2 goan7-i3 goa2 thoe3 li2 ki5-to2 bo5?”
“Goa2 m7-chai ki5-to2  si7 sim2-mih8 i3-su3?”
“I2-au7 li2 chiu7 oe7 chai, hian7-chai7 chi2-iau3 likap2 goa2 bak8-chiu khoeh-khoeh, thau5-kha kaN3-aN3 thiaN goa2 e5 siaN chiu7 ho2.”
“Na2-na2 kap goa2 khai-si2 ki5-to2.  Goa2 theh8“Thian-lou7 lek8-theng5,” “Am3-sek chi hou7”(天路歷程, 暗室之后) kap Seng3-keng hou7 i, tek8-piat8 chhiaN2 i khoaN3 iok-pek-ki3 kap hok-im-toan7.
Si5-kan keng-ke3 chit8 ni5, Ng5 Sian-siN-niu5 tui3 Bi2-kok tng2-lai5, sin-the2 i2-keng hoe5-hok8 kian7-khong, Na2-na2 sui-jian5 iau2 che7 ti7 lun5-i2, na7-si7 i e5 sim-cheng5 i2-keng choan2-pian3.  Ng5 Kong-koan2 mui2 jit8 i2-keng u7 kng3-khim5 siaN kap tok8-chhiuN3 e5 siaN tui3 Na2-na2 e5 chhiu2 kap chhui3 thoan5 chhut-lai5, Na2-na2 i2-keng si7 chhiong-moa2 khoai3-lok8 e5 lang5 lah.  I e5 kong-kho3 chin3-pou7 chin kin2, sit8-chai7 u7 im-gak8 kap bun5-hak8 e5 thian-chai5.
U7 chit8 pai2 goa2 ka7 Na2-na2 kong2, ng3-bang7 i oe7 sia2 chit8 phiN chok-phin2.  I ko2-jian5 sia2 lah, 3 jit8 au7 theh8 hou7 goa2, goa2 hoat-kak i u7 sia2-chok e5 chai5-leng5, koh ti7 bun5-ji7 tiong chhiong-moa2 tioh8 tui3 Siong7-te3 e5 sin3-sim.  Goa2 kai2 ho2, ka7 i kia3 hou7 po3-sia7, tek8-piat8 tui3 phian-chhip sian-siN kong2 Na2-na2 e5 cheng5-heng5.  Kui2 jit8 au7, i e5 bun5-chiuN khan chhut-lai5.  Hit am3, goa2 theh8 khi3 hou7 in choan5-ke e5 lang5 khoaN3, Ng5 Sian-siN hoaN-hi2 kau3 boe7 kou3-tit, tui3 Na2-na2 tit8-tit8 chim.  Na2-na2 in hui-siong5 khoai3-lok8, ka7 lau7-pe7 kong2, “Goa2 beh koh ke3-siok8 sia2, goa2 beh eng7 goa2 e5 siang-chhiu2 lai5 bi5-pou2 chit siang kha e5 khoat-ham7.”
Ko2-jian5 i e5 bun5-chiuN tit8-tit8 khan chhut-lai5, chit8-phiN chit8-phiN chin3-pou7.  Goa2 koh-khah hoaN-hi2 e5, si7 i i2-keng tui3 Siong7-te3 tit-tioh8 hit e5 khui3-lat8.
x     x     x     x     x      x
Seng3-tan3-choeh beh kau3 lah, goa2 ui7-tioh8 i chun2-pi7 nng7 e5 chiat-bok8, chit8 e5 tok8-chhiuN3, chit8 e5 kng3-khim5 tok8-chau3.  I put-chi2 phah-piaN3 lian7-sip8, chong2-si7 kau3 kheng3-chiok-hoe7 e5 chin3-cheng5 am3, i hut-jian5 ka7 goan2 kong2 m7 khi3 chham-ka.
“Ui7 sim2-mih8?”  Ng5 Sian-siN tioh8-kiaN mng7 i.
“Goa2 chin kian3-siau3, lang5 na7 khoaN3 tioh8 goa2, it-teng7 oe7 chhio3 goa2,” i aN3-thau5 kong2,
“Goa2 ka7 li2 po2-cheng3, lang5 put-tan7 boe7 chhio3 li2, hoan2-tng2 beh kam2-kek li2 e5 seng5-kong, ji5-chhiaN2 beh kek-khi2 choe7-choe7 lang5 tui3 jin5-seng khah oe7-hiau2 hun3-tou3, choe3 chit8 e5 u7 i3-gi7 e5 lang5.”  I thiaN goa2 chia e5 oe7 chiah hoaN-hi2 tap-eng3.
Seng3-tan3 mi5, choan5 se3-kai3 long2 teh kheng3-chiok Kiu3-chu2 e5 kang3-seng.  Peng5-si5 chin hi-bi5 e5 C chhoan ia7 piN3 choe3 hui-siong5 e5 nau7-jiat8, thiN-khi3 sui-jian5 chin koaN5, lang5 ia7 oe-oe tin7-tin7 jip8-lai5 le2-pai3-tng5, hou7 kui keng pai3-tng5 lai7 put-tan7 boe7 koaN5, ji5-chhiaN2 long2 sio-lo7 khi2-lai5.
Chhit tiam2 poaN3, kheng3-chiok-hoe7 khai-si2, goa2 khia7 ti7 kang2-tai5 teng2, teh-beh soan-pou3 e5 si5, Ng5 Sian-siN hu-hu7 sak tioh8 Na2-na2 tui3 toa7-mng5 khoeh jip8-lai5.  Goa2 khoaN3 Na2-na2 chheng7 peh8-saN, oan2-jian5 chhin-chhiuN7 thiN-sai3, hui-siong5 e5 ko-nga2 bi2-le7, choan5-the2 koan-chiong3 khoaN3 tioh8 chit e5 toe7-hng iau3-jin5 kap chhian-kim hut-jian5 e5 kong-lim5, long2 chin heng-hun3, khia7 khi2-lai5, phah phok8-a2 niu7 hou7 in ke3.  Na2-na2 e5 lun5-i2 chin sun7-li7 lai5 kau3 thau5-cheng5.  Chiat-bok8 khai-si2, goa2 chiong Na2-na2 nng7 e5 chiat-bok8 pai5 choe3-hoe2.  Te7 1 e5 chiat-bok8 kau3 te7 5 e5 chiat-bok8 si7 kau3-hoe7 Iu3-ti7-hng5 e5 iu5-ge7-hoe7.  Te7 6 chiat-bok8 lun5 kau3 Na2-na2 e5 kng3-khim5 tok8-chau3, khek mia5 “Siau3-lu2 e5 ki5-to2” (少女的祈禱).  Ng5 Sian-siN hu-hu7 ban7-ban7 chiong Na2-na2 sak khi2-lai5 kang2-tai5 teng2, hou7 i che7 ti7 kng3-khim5 ui7, cheng2-ko3 hoe7-tiuN5 hui-siong5 an-cheng7, na2 chhin-chhiuN7 lai7-bin7 bo5 poaN3 lang5, chi2-u7 si5-cheng tit8-tak8 tit8-tak8 e5 siaN na7-tiaN7.  Na2-na2 che7 ti7 kng3-khim5 cheng5, tai7-seng chhin-chhiuN7 teh ki5-to2 e5 khoan2, jian5-au7 i chiong chhiu2 khng3 ti7 kian7-poaN5, chit8 tin7 bi2-biau7 e5 im-un7 tui3 hit nng7 ki chhin-chhiuN7 thiau3-bu2 e5 chhiu2 thoan5 chhut-lai5, tai7-ke long2 to5-chui3 ti7 siau3-lu2 tui3 Siong7-te3 ki5-to2 e5 keng2-kai3 (境界).  Chau3 soah, phah phok8-a2 e5 siaN chin2-tong7 khi2-lai5, sim7-chi3 long2 khia7 khi2-lai5, piau2-si7 tui3 Na2-na2 e5 kam2-kek. Na2-na2 ng3 koan-chiong3 tit8-tit8 tam3-thau5 seh to-sia7, khoaN3 tioh8 koan-chiong3 iau2-ku2 phah boe7 soah, i nng7 ki chhiu2 ia7 kiah8 khi2-lai5 tit8-tit8 io5-tong7.  Chit e5 chin2-tong7 e5 siaN, iok u7 5 hun cheng ku2, tai7-ke chiah koh an-cheng7 che7 loh8-khi3, bo5 joa7-ku2 iu7 koh piN3 choe3 chinan-cheng7 lah.  Na2-na2 eng7 i hit ki chhiu2 ka-ki7 sak lun5-i2 lai5 khah thau5-cheng5-bin7, bin7¢g koan-chiong3, beh chiap-soa3 i te7 2 e5 chiat-bok8 ---- tok8-chhiuN3.  Ti7 iau2-be7 khai-si2 i2-cheng5, goa2 chhut-lai5 khia7 ti7 i sin-piN, tui3 koan-chiong3 seng soat-beng5 Na2-na2 beh tok8-chhiuN3 chit te3 khek e5 loe7-iong7.  “Chit siu2 khek si7 Seng3-si 347 siu2, chok-chia2 si7 H. G.Spafford, i chhut-si3 ti7 New York chiu, si7 chit8 e5 lut8-su, tng i ti7 Chicago teh choe3 kau3-siu7 e5 si5, in-ui7 Chi-ka-ko hoat-seng toa7 he2-chai, i e5 toa7 pou7-hun7 chai5-san2 long2 hou7 he2 sio khi3, hui-siong5 e5 thong3-sim, keng-ke3 bo5 joa7-ku2, i e5 hu7-jin5-lang5 kap kui2 e5 kiaN2-ji5 che7 chun5 teh iu5 se3-kai3 e5 si5, iu7 tu2-tioh8 chun5 tim5 loh8 hai2-te2, bou2 kiaN2 long2 si2 ti7 hai2-nih.   Tu2-tioh8 chit e5 toa7 taN2-kek, to2 ti7 bin5-chhng5 lau5 bak8-sai2.  Kai-chai3 i u7 kian-koat tui3 Siong7-te3 e5 sin3-giong2, hou7 i peh khi2-lai5, lai5 sia2 chit siu2 chhiong-moa2 tioh8 peng5-an e5 si.  Chit e5 tu2-tu2 chhin-chhiuN7 Na2-na2 sou2 cho-gu7 e5 put-heng7, na7-si7 Na2-na2 ia7 chhin-chhiuN7 chit e5 lut8-su, tit-tioh8 Ia5-sou e5 sin3-sim lah.  ChhiaN2 tai7-ke eng7 tang5 khoan2 e5 sim-cheng5 lai5 him-siong2 Na2-na2 e5 tok8-chhiuN3.”  Goa2 kong2 soah, lai5 che7 ti7 kng3-khim5 cheng5, ka7 Na2-na2 phoaN7-chau3.  Na2-na2 che7 ti7 lun5-i2 chhiu2 hap8-oa2, eng7 kam2-kek kap khak-sin3, tui3 sim-toe2 chit8-ku3 chit8-ku3 chin beng5 chhiuN3 chhut-lai5:
 
U7 si5 lan2 keng-ke3 bi2-le7 chheng-cheng7 ho5-kiN5,
Chhiu7-bak8 chin chhiN-chhui3 e5 lou7-piN,
U7 si5 lan2 tu2-tioh8 toa7 iu-bun7 lau5 bak8-sai2,
Na2 keng-ke3 toa7 hong-eng2 e5 khou2-hai2.
Bian2 hoan5-lo2, sim peng5-an,
Oa2-kho3 Chu2 bian2 hoan5-lo2, sim peng5-an.
ChhiuN3 liau2, Na2-na2 nng7 lui2 bak8-chiu kam5 tioh8 jiat8-cheng5 e5 bak8-sai2.  ngou2-sek e5 teng chit8-e7 chio3 tioh8 i e5 bin7, lang5 long2 khoaN3 si7 nng7 liap8 oe7 hoat kng e5 chin-chu lin3 lai5 lin3-khi3, bo5 chit8 e5 lang5 phah phok8-a2, khong-khi3 chin an-cheng7, ti7 hng7-hng7 u7 thiaN tioh8 kui2 e5 hu7-jin5-lang5 chhihN-chhihN e5 siaN.  Goa2 kap Ng5 Sian-siN hu-hu7 boe7 kim3-tit, ia7 lau5 chhut bak8-sai2, che si7 hoaN-hi2 kap kam2-tong7 e5 bak8-sai2.
Kheng3-chiok-hoe7 soah, Ng5 Sian-siN tek8-piat8 jip8-lai5 goa2 e5 siok-sia3 ka7 goa2 seh to sia7.  Tng i khoaN3 tioh8 le2-pai3-tng5 chiah-nih ku7 e5 si5, ka7 goa2 kong2,
“Le2-pai3-tng5 eng-kai tioh8 teng5 khi2, siuN ku7 koh siuN oeh8, chhin-chhiuN7 e5-hng lang5 chiah-nih choe7, kah bo5 hiam2-hiam2 to2 loh8-khi3.”
“Goan2 chin ku2 chiu7 ke3-ek8 beh khi2, na7-si7 keng-che3 boe7 thang iong5-un2, chiah bian2-kiong2 su2-iong7.”  Goa2 in3.
“Lin2 e5 ke3-ek8 si7 an3-sng3 beh joa7 choe7 chiN5--e5?” I koh mng7.
“Goan2 e5 kou2-ke3 tioh8 ai3 10 ban7 khou chia hu7 hoat-tou7.”
“Na7 an2-ni, lin2 i2-keng u7 joa7 choe7 ki-kim?”
 
“Ki-kim si7 bo5 lah, na7-si7 choan5 sin3-tou5 u7 koan-bou7 e5 kiat-ko2, tai7-khai3 si7 4 ban7 khou na7-tiaN7, sou2-i2 bo5 hoat-tou7 thang tang7-kang.”
“Goa2 siuN7, lin2 thang tang7 loh8-khi3, hiah e5 bo5 kau3 e5 iu5 goa2 hu7-chek.”
“Ng5 Sian-siN, li2 e5 i3-su3 si7 beh hian3 6 ban7 khou?”  Goa2 thiaN chit8-e7, na2 chhin-chhiuN7 m7 siong-sin3 goa2 e5 hi7-khang, chiong hit e5 6 ban7 khou kong2 toa7 siaN, piau2-si7 giau5-gi5.
“Si7, 6 ban7 khou.”  i kian-koat hoe5-tap.
Kam2-sia7 Siong7-te3, chin-chiaN3 si7 chit8 e5 u7i-gi7 e5 Seng3-tan3-choeh.
Sin-ni5 e5 thau5 chit8 le2-pai3, 10 tiam2 e5 le2-pai3 beh khai-si2.  Ng5 Sian-siN hu-hu7 sak tioh8 Na2-na2, thau5 chit8 pai2 jip8-lai5 le2-pai3-tng5 choe3 le2-pai3.  Goa2 kap choan5-the2 sin3-tou5 chhiong-moa2 kam2-sia7 kap hoaN-hi2, goa2 chiong khi2 le2-pai3-tng5 e5 ho2 siau-sit chhiang3 hou7 cheng3 hoe7-iu2 chai, kui e5 hoe7-tng5 chhin-chhiuN7 Gou7-sun5-choeh e5 Sin5 lim5-kau3, tai7-ke toa7 siaN o-lo2 Siong7-te3.
Nng7 le2-pai3 au7 le2-pai3-tng5 cheng3-sek tang7-kang, Siu7-lan7-choeh khi2 ho2, Koh-oah8-choeh hit jit8 goan2 poaN jip8 sin Seng3-tian7 choe3 le2-pai3.  Hit jit8 Sio2-hoe7 gi7-tiuN2 Keh Bok8-su lai5 ku2-heng5 soe2-le2, 10 goa7 e5 lang5 jip8 seng3-hoe7 choe3 hoe7-oan5, ki5-tiong 3 e5, chiu7-si7 Ng5 Sian-siN hu-hu7 kap Na2-na2.  Choe3 hou7 goa2 kam2-kek e5, si7 Na2-na2 siu2 Seng3-chhan au7 tui3 bok8-su kap goa2 kong2,“Goa2 e5 kha sui-jian5 boe7 kiaN5 lou7, kim-au7 goa2 beh eng7 chit siang chhiu2 kap chhui3 lai5 hian3 hou7 Siong7-te3, choe3 I e5 khi3-ku7; li7-iong7 sia2-chok, ian2-chau3 kap ian2-chhiuN3 lai5 kian3-cheng3 Siong7-te3, hok8-bu7 jin5-kun5.”
Goa2 chai goa2 i2-keng u7 chin7 kau3 su3-beng7 lah.  Hit ni5 8 geh8,  goa2 li7-khui thang liu5-loan5 e5 kau3-hoe7.    
(Tai5-oan5 Kau3-hoe7 Kong-po3 te7 987-990 ho7,1966 ni5 8-9 geh8) 
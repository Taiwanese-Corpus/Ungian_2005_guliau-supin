
Sun5-cheng5 Ong5 Po2-chhoan

			Asia Jilimpo
Chu7 tian7-si7-tai5 khai-si2 poaN koa-a2-hi3 liau2-au7, kam2-kak khi3-bi7 be7 hah8, he si7 ui7 sek-hap8 kiaN3-thau5 an-pai5 e5 piau2-ian2, kap koan-chiong3 keh chin hng7, bo5 lim5-tiuN5 e5 hou7-tong7 koan-he7, m7 bo5 Adlib (adolibu) ian2-chhut e5 chhu3-bi7, chu7 an2-ni be7 ai3 khoaN3. 
U7 1 pai2 tng2 khi3 kou3-hiong, khi3 bio7--nih chhoe7 khoaN3 lang5 kiaN5-ki5 e5 A-pa, bio7-tiaN5 u7 tah tai5-a2 leh poaN toa7-hi3, khoah-khoah e5 tiaN5-tau2 soah bo5 gah 1 e5 koan-chiong3, li5 chiok hng7 e5 tiaN5-a2 piN toa7 chhiu7 kha u7 chin che7 lau7-lang5 ti7 hia kiaN5-ki5, poah8 10-ou5-a2 kap ki5-ji2 chu7-bong7, bo5 lang5 tui3 hi3 u7 chhu3-bi7.  Cho3 hi3--e5 pun2-te2 ma7 poaN gah beh si2 na7-haiN7, khoaN3 tioh8 goa2 khu5 ti7 tiaN5 tiong5-ng leh khoaN3 liau2-au7, ka2-na2 hiong5-hiong5 khun3 chhiN2--lai5, ke chin teng2-chin leh poaN.  
Koa-a2-hi3 e7 ui3 tng heng3 kau3 chit-si5 e5 soe-bai2, long2-si7 koan-chiong3 e5 koan-he7, kan-taN koan-chiong3 e7-tang3 koat-teng7 koa-a2-hi3 e5 khi2 to2.  Goan2 chng--nih u7 1 e5 A-ha5--a2 i khah cha2 to7-si7 cho3 koa-a2-hi3--e5, i e7 toa3 goan2 chng, u7 chin sim-sek e5 kou3-su7.
A-ha5 si7 hai2-khau2 lang5, goa2 e7 ki3-tit thau5-pai2 lai5 goan2 chng--nih, si7 poaN khou2-mia7 Ong5 Po2-chhoan, hit chhut hi3 Tai5-oan5 toa7-se3-han3 long2 chai-iaN2. Ong5 Po2-chhoan khou2 chiu2 han5-io5 18 tang, si7 khou2-chhut--e5.  1 e5 chheng-chhun-lian5-hoa5 e5 siau3-lu2 ti7 keng-che3 khoan5-keng3 chin bai2 e5 chng-kha, tan2 hu-kun 18 ni5, chiah8 m7-chiaN5 chiah8, chheng7 m7-chiaN5 chheng7, i2 kun-kong hong-hou5 cho3 chiong3 tng2--lai5 e5 Sih Peng5-kui3 kam2 koh khoaN3 i u7 chiuN7-bak8 ? A-ha5 ka7 chit e5 kak-sek poaN gah jip8-kut, koan-chiong3 toe3 i khau3, toe3 i haiN.  Chit si5, hi3-tai5 teng2 tah chhut ang5-choa2, kong2 몮Kam2-sia7 Chng Su-bun5 sian-siN siuN2-kim 80몯, tai5-a2 kha chng--nih e5 lang5 khoaN3 1 e7 chhui3-chih8 thou2-thou2, hit chun7 cha-bou2 lang5 khi3 ka7 lang5 so chhau2, 1 kang ma7 chiah 10 khou gun5 nia5, bok8-koai3 Chng--sian-siN si7 goan2 chng te7-1 e5 ho2-giah8 lang5.
He si7 chng--nih e5 bio7-a2 kho3-kun, choan-kang khi3 chhiaN3 1 peN5 toa7-hi3, hit chun7 tou7-chhi7 tng leh siau2 Tai5-gi2 tian7-iaN2, 1 ni5 lai7 lian5-soa3 ian2 3 chip8 몬Sih Peng5-kui3 i2 Ong5 Po2-chhoan몭, si7 Beh8-liau7 Kiong2-lok8-sia7 koa-a2-hi3 thoan5 e5 thoan5-tiuN2 Tan5 Teng5-sam chhiaN3 Ho5 Ki-beng5 to7-ian2 e5 koa-a2-hi3 tian7-iaN2, Tai5-pak Tai7-koan hi3-iN7 e5 po-le5-thang-a2 mng5 hou7 jiat8-cheng5 e5 koan-chiong3 kheh-kheh--phoa3, u7 kau3 hong-tong7.  Chng-kha bo5 hi3-hng5, khoaN3 be7 tioh8 tian7-iaN2, m7-koh Beh8-liau5 hai2-khau2 li5 goan2 chia bo5 kai3 hng7, khah-cha2 bat chhiaN3 lai5 cho3--koe3, bio7 e5 chu2-chhi5 khi3 chih-chiap liau2-au7, kong2 Kiong2-lok8-sia7 chit chun7 tng ang5, bo5-beh koh chai3 chiap bio7-hi3.  
Bo5 hi5, he5 ma7 ho2, chng--nih to7 kong2 khoaN3 toh 1 thoan5 u7 leh poaN chit chhut 몬Sih Peng5-kui3 kap Ong5 Po2-chhoan몭, to7 chhiaN2 toh 1 thoan5.  Ma7 u7 lau7 1 poe3--e5 kian-chhi5 kong2 eng-kai si7 몬Ong5 Po2-chhoan kap Chioh8  Peng5-kui3몭, m7-si7 Sih Peng5-kui3.  Tau3-te2 si7 seN3 Sih iah si7 seN3 Chioh8, hoaiN5-tit8, Peng5-kui3--a2 ia7 m7-si7 goan2 chng--nih e5 lang5, chiN3 ia7 chiN3 bo5 1 e5 khak-sit8 e5 kiat-ko2, che lan2 to7 mai3 kong2.  Keng-koe3 tham3-thiaN, chai-iaN2 몬Chin-Siu3-hng5몭 e5 khou2-toaN3 Ho5 Beng5-ha5 chng cho3 Ong5 Po2-chhoan bo5 su ian2 tian7-iaN2 chhut Kiong2-lok8-sia7 e5 khou2-toaN5 Gou5 Phek-giok8, to7 loh8 tiaN7-kim seng chu3-bun5 kho3-kun lian5-soa3 2 kang e5 hi3-bun5.
Hit chun7 si7 1956 ni5-boe2, goa2 iau2-si7 lan2-lang5 3 hoe3 gin2-a2 nia5, m7 bat tai7-chi3. Long2-si7 boe2--a2 chng--nih e5 A-chai5 kong2 hou7 goa2 thiaN--e5. A-chai5 chu7 se3-han3 to7 lai5 Chng--sian-siN in tau, in pe7-bu2 san3-chiah, ka7 i be7 hou7 Chng--ka cho3 tng5-kang, ui3 10 hoe3 khi2 ai3 cho3 kau3 25 hoe3 chiah u7-thang chu7-iu5.  Chng--ka ui3 teng2 1 poe3 khi2 to7 u7 thak8-chheh, chhan5-hng5 che7, toa3 toa7 chhu3-theh8, e7-sai2 kong2 si7 te7-hng7 e5 thau5-lang5.  Chng Su-bun5 si7 chit te7 e5 chu2-lang5, A-chai5 tu2 lai5 e5 si5, khah chhou-tang7 e5 khang-khoe3 cho3 bo5, to7 na2-chhiuN7 kou2-cha2 choan-bun5 poe5 siau3-ia5 e5 lou5-chai5--leh, poe5 toa7 i 5 hoe3 e5 Chng Su-bun5 thak8 chu, chhit-tho5. 
Kau3 Su-bun5 in lau7-pe7 ka7 Chng--ka e5 san2-giap8 kau hou7 chit e5 hau7-seN chiap-koan2 e5 si5-chun7, A-chai5 to ia7 22 hoe3, cho3 7, 8 ni5 e5 chhou-kang--a. Sui-bong2 si7 tng5-kang, kap thau5-ke e5 kam2-cheng5 sng3 chiaN5 ho2. A-chai5 15 hoe3 hit ni5, thau5-ke chhoa7 bou2, kau3 i 18 hoe3, thau5-ke to7 siuN7-beh the3 i hak 1 e5 sin-pu7, hou7 i koan2 goa7-khau2, in bou2 khoan2 chhu3-lai7, an2-ni, khoaN3 A-chai5 e7 1-si3-lang5 lau5 ti7 chia--be7 ? Chng--ka tui3 A-chai5 sng3 chin u7 kau-tiong7. Nah chai chit e5 A-chai5, beng5-beng5 si7 tng5-kang lou5-chai5-a2 mia7, m7-koh toa7 sim-koaN, khit-chiah8 sin hong5-te3 chhui3, oai-chhui3 ke koh siuN7-beh keng2 ho2 bi2 tok.  Lang5 po3 i kui2 e5 kou-niu5-a2, i khoaN3 long2 be7 kah-i3. 
Chng lai7 lang5 chhio3 kong2: 몮Chit e5 A-chai5, m7 chai ka-ti7 si7 be7 lang5 cho3 tng5-kang--e5, thau5-ke tui3 i ho2, soah e7 lang7 koai2-a2-hoe.몯  I3-su3 si7 keng5-the2 i si7 na2 khit-chiah--leh, iN5-a2 hoe m7 chai bai2, u7 bou2 thang chhoa7 to7 ai3 thau chhio3--a, soah be7-su hong5-te3 leh soan2 niu5-niu5--leh, chhio3 phoa3 lang5 e5 chhui3 ! 
Thau5 kang kho3-kun hi3, e-pou si7 bu2-tiuN5 e5 몬18 lou7 hoan2-ong5몭 kong2 ThiaN5 Ka7-kim, Chin5 Siok-po2 e5 chhut-thau5; am3-si5-a2, chiaN3-hi3 몬Ong5 Po2-chhoan khou2 chiu2 han5-io5몭 khai-ian2. Lian7 hu3-kin7 kui2 e5 chng-thau5 e5 lang5 to long2 ka-ti7 chah i2-a2, giah5 i2-liau5 lai5 khoaN3. Kui e5 bio7-tiaN5 kheh gah chat8-kho2-kho2. Ho5 Beng5-ha5 ka7 Ong5 Po2-chhoan ian2 gah oah8--khi2-lai5, bok8-koai3 Chng--sian-siN e7 hiah toa7-lou7, 1 chhut chhiu2 to7 80 khou.  Hit am3, soah-hi3 liau2, bio7--nih ka7 tiam2-sim chhoan5--chhut-lai5, kong2-si7 te7-hng thau5-lang5 Chng Su-bun5 sian-siN pan7-chhiaN2--e5.  Pun2-te2 na7 1 kang e5 hi3, hi3-pan chiah8 pa2 to7 thau3-me5 tng2--khi3, m7-koh hoan-tng2-kang te7 2 tiuN5 ai3 koh poaN--leh, chiau3 kui-ki2, hi3-pan-a2 to7 khun3 bio7--nih.  
Chng--sian-siN teh poe5 몬Chin-siu3-hng5몭 kui thoan5 chiah8 tiam2-sim e5 si5, ka7 hi3-pan thau5-ke kong2 11 goeh8 thiN khun3 bio7 e5 thou5-kha siuN koaN5.  Hng5-chu2 kong2 bo5 iau3-kin2, in cho3-hi3--e5 phaiN2-mia7 koan3-si3, u7 chah mi5-chioh-phoe7.  Chng--sian-siN beh chhiaN2 tak8-e5 khi3 khun3 in tau, kong2 chong2-si7 pi2 khun3 bio7--nih khah sio-loh8; m7-koh hi3-pan kian-chhi5 beh khun3 bio7 lai7, kong2 chiah8 ho2 koan3-si3 kiaN au7-jit8-a2 chhui3-tau2 e7 seng7 phaiN2--khi3.
Chng--nih hong-siaN kong2 si7 Chng--sian-siN leh kah-i3 Ho5 Beng5-ha5, chiah e7 hiah ho2-sim, chhiaN2 in chiah8, beh hou7 in toa3 koh kiam siuN2-kim.  Te7 2 kang am3-si5, 몬Ong5 Po2-chhoan kap Sih Peng5-kui3몭 koh poaN siok8-chip8. Koan-chiong3 pi2 cha-me5 khah che7, ian2-oan5 ma7 ju2 poaN ju2 jiat8-tiuN5. Ong5 Po2-chhoan bo5 png7 chiah8 ti-bo2-leng-a2 chhau2, koan-chiong3 u7 lang5 khian chiN5 khi2 lih tai5-a2 teng2; m7-koh san3-chiah e5 chng-kha lang5 kan-taN u7 koa2 gin5-kak-a2 thang siuN2 kim nia5.  Hit chun7 koh u7 ang5-toaN tah--chhut-lai5, siuN2-kim si7 200 khou.  KhoaN3 mia5 si7 몬Lim5 Chai5몭, 1 si5-kan chiong3-lang5 soah sa bo5 chang2, hu3-kin7 chng-thau5-a2 nah u7 chit e5 lang5 ? 
U7 lang5 hoah kong2: 몮Si7 tng5-kang A-chai5--lah, A-chai5 siuN2 200 khou !몯 
Chit si5 heng3 khoaN3 hi3--e5 si7 khoaN3 gah sin5-sin5-sin5, m7-koh ia7 u7 lang5 bo5 khoa3 khoaN3 hi3, ti7 tai5-a2 kha chhi-bu-chhih8-chhuh8 hoe7-kong2: 몮A-chai5 1 e5 tng5-kang-a2 lang5 nah e7 u7 200 khou? Nah kam khai 200 e5 siuN2-kim ?몯 
Thau5-khak khah ho2--e5 siuN7 to7 chai-iaN2 si7 in thau5-ke chhut e5 chiN5, kiaN lang5 kong2 eng5-a2-oe7, chiah e7 iong7 tng5-kang e5 mia5. Chng--sian-siN khah an2-choaN2 kong2 ma7-si7 u7 bou2-kiaN2 e5 lang5, siuN chhiaN-iaN7 mia5-siaN be7 kham--tit.  Te7 2 am3 몬Ong5 Po2-chhoan kap Sih Peng5-kui3몭 hi3 koh bo5 soah, chhin-chhiuN7 tian7-iaN2 an2-ni beh ian2 3 chip8. Beh siu-tiuN5 e5 si5, hi3-pan thau5-ke chhut-lai5 soan-pou3 kong2 beh koh ka ian2 3 kang, u7 te7-hng sin-su7 ka-ti7 beh chhut hi3-kim chhiaN3--in.  Chng--nih e5 lang5 sui5 to7 chai-iaN2 hit e5 sin-su7 tiaN7-tioh8 bo5 pat8-lang5, thong chng ma7 i u7 chit khoan2 eng5-chiN5 nia5.  Hit am3 Chng--sian-siN koh kang7-khoan2 chhoan5 tiam2-sim chhiaN2 hi3-pan--e5 chiah8.  
Tai7-chi3 to7 chhin-chhiuN7 chng-lai7 leh ioh--e5 an2-ni.  Chng Su-bun5 u7-iaN2 khi3 hou7 Ho5 Beng5-ha5 e5 khou2-toaN3 be5 gah si2-si2 hun7-hun7--khi3.  Chioh-chhui3 siuN2-kim to7 ti7 au7-tai5 khoaN3 hi3, pian7 na7 loh8-tiuN5 to7 chhoe7 ki-hoe7 kap i kong2 oe7.  Hi3-pan--e5 khoaN3 chit khoan2 hi3-be5 ia7 m7-si7 siaN2 han2-kian3--e5, A-ha5 hou7 Chng--sian-siN chhoa7 khi3 san3-pou7, ia7 bo5 lang5 u7 siaN2 ke oe7.  Chit thoan5 몬Chin-siu3-hng5몭 ma7-si7 hai2-khau2 lai5--e5, sui-bong2 m7-si7 Beh8-liau5 Kiong2-lok8-sia7, m7-koh hai2-khau2 chu7-lai5 song3-hiong, koh chai3 oh8-hi3--e5 long2-si7 san3 lang5 gin2-a2, cha-bou2 gin2-a2 ma7 be7 tang3 koa-a2-hi3 poaN 1-si3 lang5, u7 ha7-ian5--e5 iau2-si7 kin2 ke3.  
Tu2 khi2-chhou, A-ha5 m7 chai Chng Su-bun5 chhu3--nih i2-keng u7 kian3-ti3 ke-au7, khoaN3 in tau chhu3-theh8 toa7 loh8, i koh cho3 lang5 khong2-khai3, chheng7-chhah ko-kui3, ma7 chhin-chhiuN7 i e5 mia5 an2-ni, lang5-pan7 su-bun5, tui3 i chin u7 ho2-kam2.  Ti7 chng--nih chiah cho3 3 kang hi3 nia5 to7 kap i put-chi2-a2 u7 oe7 kong2.  Lian7 au7 tong3 in ti7 toh 1 e5 chng-thau5 poaN to seng kong2 hou7 i chai. Chng Su-bun5 bo5-lun7 joa7 hng7 ma7 long2 kio3 A-chai5 kap i khi3, piaN3 gah kau3.
A-chai5 toe3 thau5-ke si3-koe3 khi3 jiok 몬Chin-siu3-hng5몭 e5 hi3, m7-si7, eng-kai si7 jiok Ho5 Beng5-ha5, poaN3-ni5 lai5, ia7 kiaN5 koe3 be7 chio2 e5 chng-thau5.
U7 1 me5 soah-hi3, hi3-pan thau5-ke chhoe7 Chng--sian-siN kong2 oe7: 몮Chng--sian-siN, li2 an2-ni tak8 tiuN5 ka7 goan2 phang5-tiuN5, siuN2-kim ma7 hou7 goan2 hiah che7--a, goan2 sim-koaN lai7 kam2-kak tui3 li2 chin be7-tit-koe3.  TaN A-ha5 si7 1 e5 chin ho2 e5 cha-bou2 gin2-a2, li2 na7 chin-chiaN3 u7 kah-i3, kui-khi3 to7 ka7 chhoa7-chhoa7--leh, i si7 chu7-iu5--e5, bo5 khiam3 hi3-pan 1-sian2 chiN5, sui5-si5 e7-sai2 li7-khui, goan2 chit pan A-ha5 si7 siong7-kai3 chiuN7-kioh e5 sio2-toaN3 bo5 m7 tioh8, m7-koh goan2 long2 chin sioh--i, i na7 u7 heng7-hok e5 kui-siok, pi2 siaN2 long2 khah iau3-kin2.몯 
Chng Su-bun5 sim-koaN lai7 am3 khou2, kah-i3 si7 u7-iaN2 hou7 be5 gah be7 chiah8 be7 khun3.  Khah-su i to7 chhu3--nih u7 bou2--a, hi3-pan e5 lang5 iau2 m7 chai chit tiau5 tai7-chi3, chiah e7 kheng2 hou7 i chiap-kun7 A-ha5, na7 piak khang, A-ha5 it-teng7 kap i tng7-lou7, m7-koh hng5-chu2 to an2-ni kong2--a, na7 bo5 beh chhoa7 A-ha5, pian3 bo5 seng5-i3, be7-su si7 leh hi3-lang7--lang5-leh, hoan7-se3 hi3-pan e5 lang5 e7 tui3 i hoan2-kam2.  Che beh choaN2-iuN7 pai5-kai2 chiah ho2 ? 
Boe2--a2, i chhoe7 A-chai5 chham-siong5, in2 i tiau5-kiaN7 kong2 beh hou7 i 5-hun thou2-te7, ai3 i tap-eng3 phoe3-hap8.  Tho3 1 e5 hoat-tou7, ka7 A-ha5 kap hi3-pan kong2 si7 Chng Su-bun5 beh chhoa7 A-ha5; ka7 Chng--sian-siN chit thau5 kong2 si7 the3 A-chai5 chhoa7 bou2, tan2 bou2 chhoa7 koe3 chhiu2, chiah ka7 A-ha5 beng5-kong2, mia5-gi7 siong7 si7 A-chai5 e5 bou2, sit8-che3 siong7 si7 Chng Su-bun5 e5 se3-i5-a2, kau3-si5 cheN-cheN-bi2 chu2 gah sek8--a2, beh hoan2-hoe2 ma7 boe7-hu3.
A-chai5 si7 lang5 e5 tng5-kang, be7 sin hou7--lang5, be7 tang3 kong2 m7.  I chit poaN3-ni5 lai5 toe3 thau5-ke lai5-lai5 khi3-khi3, chai-iaN2 A-ha5 sui-bong2 si7 koa-a2-hi3 e5 ang5 sio2-toaN3, m7-koh iau2-si7 tan-sun5 e5 hai2-khau2 kou-niu5-a2, ma7 chin sahN--i, chong2-si7 ka-ti7 chai-iaN2 sin-hun7 chha hiah che7, beh kap thau5-ke an2-choaN2 cheN? Sim-koaN lai7 si7 chin m7-goan7, chhui3--nih iau2-si7 m7 kaN2 kong2 khi2.  Cho3 lang5 e5 tng5-kang lou5-chai5 ma7 si7 tioh8 khah jin7-hun7--leh.
Ti7 hit khoan2 pha-hng e5 si5-tai7, ia7 be7 kou3 tit le2-sou3, Chng Su-bun5 kong2 seng2-su7 su7-seng2, i hou7 A-ha5 e5 pe7-bu2 10 ban7 khou pheng3-kim, chhun--e5 long2 bian2, ke3-chng lam5-hong ka-ti7 chong2 chhoan5, an2-ni to7 khoaN3 jit8 chun2-pi7 beh chhoa7 jip8 mng5.  Ti7 beh hun-le2 e5 cheng5 1 kang, Chng--sian-siN chiah ka7 tai7-chi3 kong2 hou7 A-ha5 chai, mia5-gi7 siong7 i si7 A-chai5 e5 bou2, sit8-che3 si7 i e5 se3-i5, tan2 koe3 1 toaN7 jit8-chi2, chiah ka7 toa7-bou2 chit thau5 kong2 cheng5, hou7 i cheng3-sek jip8 Chng--ka e5 mng5.  Chit toaN7 jit8-chi2, A-chai5 po2-cheng3 be7 kap i lam7-sam2 lai5, i2 tui3 chu2-bio2 e5 le2 siong-thai7.
Tui3 A-ha5 lai5 kong2, che be7-su na2 thiN-te7 toa7 te7-tang7--leh, i siau3-lu2 e5 sun5-cheng5 bang7 soah chhui3--khi3, taN tak8-e5 long2 chai-iaN2 i beh ke3--a, hi3-pan hit peng5 thiam-chng e5 le2 ma7 long2 ka7 lang5 siu--a, chit-siaN bo5 ke3 ma7 phaiN2 pai5-kai2, beh ke3 lang5 cho3 se3-i5 koh m7-si7 i bat siuN7--koe3-e5, koh kong2 mia5-gi7 siong7 leng7-goa7 koh u7 1 e5 ang-sai3 A-chai5, u7 iaN2 si7 chinbai2-chai5.
Chhoa7 chhin hit me5, ma7 u7 koa2 chng--nih e5 lang5 lai5 nau7-jiat8, tak8-e5 m7 chai, long2 him-sian7 A-chai5 thah e7 chiah ho2-mia7, keng2--ah keng2, koh u7-iaN2 khit-chiah sin hong5-te3 chhui3, chhoa7 tioh8 Ong5 Po2-chhoan chit e5 sui2 bou2 !  Lang5-kheh chau2 liau2, A-ha5 ka7 A-chai5 kong2 beh cho3 chin-chiaN3 e5 ang-bou2, i kong2 chai-iaN2 A-chai5 si7 kou2-i3 e5 ho2-lang5, cho3 lang5 tng5-kang ma7 m7-si7 to7 1-si3 lang5 bo5 chhut-thoat, na7 2 ang-bou2 kheng2 piaN3, iau2-si7 u7 ho2 jit8-chi2, an2-ni ma7 iaN5 i A-ha5 cho3 lang5 se3-i5 phaiN2-mia5 phaiN2-seN3 kiam hai7 lang5 ka-teng5.
Chng Su-bun5 chai-iaN2 in 2 e5 soah ke2-hi3 chin-chiaN3 poaN liau2-au7, chiaN5 siuN7-khi3;  m7-koh khah kong2 lang5 A-ha5 ma7-si7 A-chai5 e5 bou2, che tak8-e5 long2 chai--e5, oan-ong2 bo5 te3 kong2, koh-si7 ka-ti7 cho3 khi2-thau5--e5, kan-taN koai3 A-ha5 cho3-hi3-a2 bo5-cheng5.  
A-ha5 in3 i kong2: 몮Goan2 cho3-hi3--e5 siong7 sun5-cheng5, li2 koa-a2-hi3 khoaN3 hiah ku2, kam2 m7 chai goan2 kong2 si7 1-lu2 put-phoe3 2-hu!  Goa2 to A-chai5 e5 bou2--a, beh an2-choaN2 koh phoe3--li2 ?몄
A-chai5 tng5-kang cho3 kau3 25 hoe3 boan2-ki5, to7 chhoa7 A-ha5 li7-khui Chng--ka.  Iong7 Chng--sian-siN in2 hou7 A-chai5 e5 thou2-te7 khi2 chhu3 choh sit, cheng3-sek pian3-cho3 goan2 chng--nih e5 lang5.
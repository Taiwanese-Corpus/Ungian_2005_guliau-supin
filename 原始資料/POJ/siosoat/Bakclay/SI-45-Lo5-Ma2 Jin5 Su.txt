			Lo5-Ma2 Jin5 Su	(45)
[1]	Ia5-sou Ki-tok e5 lou5-pok8 Po2-lo5, siu7 tiau3 choe3 su3-tou5, hun-piat i lai5 thoan5 Siong7-te3 e5 hok-im,  2). chiu7-si7 Siong7-te3 chiong5-chian5 thok I chiah e5 sian-ti ti7 seng3-keng sou2 eng3-un2 e5,  3). lun7 I e5 KiaN2, chiau3 jiok8-the2 si7 tui3 Tai7-pit8 e5 hou7-e3 siN e5,  4). chiau3 seng3-tek e5 Sin5 chiu7 tui3 si2-lang5 e5 koh-oah8, eng7 koan5-leng5 hian2-beng5 I si7 Siong7-te3 e5 KiaN2,  5). chiu7-si7 lan2 e5 Chu2 Ia5-sou Ki-tok: goan2 tui3 I siu7 un kap su3-tou5 e5 chit, beh ui7-tioh8 I e5 mia5 hou7 lang5 ti7 ban7 pang tiong sin3 lai5 sun7-than3;  6). chiong5-tiong ia7 u7 lin2 chiah-e5 siu7 tiau3 siok8 Ia5-sou Ki-tok e5:  7). phoe kia3 hou7 kiN3-na7 toa3 ti7 Lo5-ma2, Siong7-te3 sou2 thiaN3, siu7 tiau3 choe3 seng3-tou5 e5; goan7 lin2 tui3 lan2 e5 Pe7 Siong7-te3 kap Chu2 Ia5-sou Ki-tok tit-tioh8 un-tian2 peng5-an.
	8). Thau5 chit8 hang7, in-ui7 lin2 e5 sin3 po3-iong5 ti7 thong se3-kan, sou2-i2 goa2 tui3 Ia5-sou Ki-tok ui7-tioh8 lin2 cheng3 lang5 kam2-sia7 goa2 e5 Siong7-te3.  9). In-ui7 goa2 ti7 I e5 KiaN2 e5 hok-im eng7 goa2 e5 sin5 sou2 hok8-sai7 e5 Siong7-te3 choe3 goa2 e5 kan-cheng3, goa2 chaiN2-iuN7 siau3-liam7 lin2 bo5 soah,  10). ki5-to2 e5 tiong-kan siong5-siong5 kiu5, khoaN3 chit tiap8 u7 thang chiau3 Siong7-te3 e5 chi2-i3 tit-tioh8 piN5-thaN2 e5 lou7 chiu7-kun7 lin2.  11). In-ui7 goa2 him-bou7 kiN3-tioh8 lin2, thang chiong sin5-leng5 e5 un-su3 pun hou7 lin2, hou7 lin2 kian-kou3;  12). chiu7-si7 goa2 ti7 lin2 tiong-kan, lin2 tui3 goa2 e5 sin3, goa2 tui3 lin2 e5 sin3, tai7-ke tit-tioh8 an-ui3.  13). HiaN-ti7 ah, goa2 m7 ai3 lin2 m7 chai goa2 choe7-choe7 pai2 lip8-chi3 beh chiu7-kun7 lin2, ai3 ti7 lin2 tiong-kan tit-tioh8 ke2-chi2 chhin-chhiuN7 ti7 ki5-u5 e5 goa7-pang; chong2-si7 kau3 taN iau2 u7 chou2-tong3.  14). Bo5 lun7 Hi-li7-ni5 lang5 a2-si7 hoan-lang5, chhang-mia5 e5 a2-si7 gu5-gong7 e5, goa2 long2 khiam3 in e5 che3.  15). Sou2-i2 chai7-ti7 goa2 long2 pian7-pian7, beh eng7 hok-im soa3 thoan5 hou7 lin2 toa3 ti7 Lo5-ma2 e5 lang5.  16). In-ui7 goa2 bo5 liah8 hok-im choe3 kian3-siau3, in-ui7 si7 Siong7-te3 e5 koan5-leng5 beh kiu3 long2-chong2 sin3 e5 lang5, tai7-seng Iu5-thai3, au7-lai5 Hi-li7-ni5.  17). In-ui7 ti7 hok-im e5 lai7-bin7 u7 hian2-beng5 Siong7-te3 e5 gi7, tui3 sin3 kau3 ti7 sin3; chiau3 seng3-keng sou2 ki3-chai3 kong2, Gi7 e5 lang5 beh tui3 sin3 lai5 oah8.
	18). In-ui7 Siong7-te3 e5 siu7-khi3 tui3 thiN hian2-beng5, kau3 ti7 lang5 long2-chong2 e5 put-khian5 put-gi7, chiu7-si7 eng7 put-gi7 ap-che3 chin-li2 e5 lang5 e5;  19). in-ui7 lun7-kau3 Siong7-te3, lang5 sou2 thang bat I e5, u7 hian2-beng5 ti7 in e5 sim-lai7; in-ui7 Siong7-te3 bat hian2-beng5 chi2-si7 in;  20). in-ui7 tui3 chhong3-cho7 se3-kan i2-lai5, Siong7-te3 eng2-oan2 e5 koan5-leng5 kap seng3-chit, hoan7 sou2 boe7 khoaN3-kiN3 I e5, tui3 siu7 chhong3-cho7 e5 mih8, siuN7-liau2 chiu7 beng5-beng5 khoaN3-kiN3; hou7 in bo5 lou7 thang the-thok.  21). In-ui7 in ki3-jian5 bat Siong7-te3, na7-si7 bo5 eng5-kng I choe3 Siong7-te3, iah8 bo5 kam2-sia7 I; chiu7-si7 in e5 su-siuN7 piN3-choe3 khang-khang, in e5 boe7 hiau2-ngou7 e5 sim piN3 choe3 ou-am3;  22). ka-ki7 chheng choe3 ti3-sek, hoan2-tng2 choe3 gong7,  23). chiong boe7 pai7-hoai7 e5 Siong7-te3 e5 eng5-kng lai5 oaN7 oe7 pai7-hoai7 e5 lang5 kap khim5-siu3 thang5-thoa7 chiah e5 siong7 e5 khoan2-sit.
	24). Sou2-i2 chiau3 in sim-lai7 e5 su-iok8, Siong7-te3 kau-hu3 in ti7 bo5 chheng-khi3, hou7 in e5 seng-khu saN leng5-jiok8;  25). in eng7 Siong7-te3 e5 chin oaN7 choe3 ke2, keng3-pai3 hok8-sai7 siu7 cho7 e5 mih8, khah ke3-thau5 ti7 cho7 mih8 e5 Chu2; I si7 kham-tit o-lo2 kau3 tai7-tai7 e5.  A3-beng7.
	26). In-ui7 an2-ni, Siong7-te3 kau-hu3 in ti7 kian3-siau3 e5 cheng5; in e5 hu7-jin5-lang5 eng7 sun7-seng3 e5 lou7-eng7 piN3 choe3 gek8-seng3 e5 lou7-eng7;  27). ta-pou-lang5 ia7 an2-ni pang3-sak8 hu7-jin5-lang5 sun7-seng3 e5 lou7-eng7, saN i3-ai3, iok8-he2 tong7-sim, ta-pou kap ta-pou kiaN5 bo5 cheng3-keng e5 su7; ti7 in pun2-sin siu7 in e5 chha-biu7 sou2 eng-kai tu2-tioh8 e5 po3-eng3.
	28). In ki3-jian5 m7 kheng2 chun5 Siong7-te3 ti7 in e5 sim-su, Siong7-te3 kau-hu3 in ti7 put-tiong3-iong7 e5 sim, kiaN5 m7 hap8-gi5 e5 su7,  29). chhiong-moa2 long2-chong2 e5 put-gi7, phaiN2 tai7, tham-sim, ok-tok8, moa2-moa2 oan3-tou3, heng5-hiong, saN-chiN, kan-cha3, chhau3-sim-heng7,  30). choe3 kong2 ka-chiah-au7 oe7 e5, hui2-pong3 e5, oan3-hun7 Siong7-te3 e5, bu2-ban7 e5, kiau-ngou7 e5, phin2-phong2 e5, cho7-chok phaiN2 tai7 e5, ngou2-gek8 pe7-bu2 e5,   31). bo5 beng5-li2 e5, bo5 siu2 iok e5, bo5 chhin-lang5-cheng5 e5, bo5 lin5-bin2 e5.  32). In ki3-jian5 chai Siong7-te3 e5 gi2-toan3 kiaN5 chiah e5 tai7-chi3 e5 lang5 eng-kai si2, chiu7 m7 na7 ka-ki7 kiaN5, koh pat8 lang5 kiaN5, in ia7 kap in hoaN-hi2.

[2]	Sou2-i2 kiN3-na7 gi2-toan3 lang5 e5 lang5 ah, li2 bo5 thang the-thok; in-ui7 li2 sou2 gi2-toan3 pat8 lang5 e5, tu2-tu2 si7 gi2-tiaN7 ka-ki7; in-ui7 li2 teh gi2-toan3 lang5, ka-ki7 ia7 an2-ni kiaN5.  2). Na7-si7 lan2 chai Siong7-te3 si7 chiau3 chin-li2 lai5 gi2-toan3 kiaN5 an2-ni e5 lang5.  3). Li2 chit ho7 lang5 ah, lang5 kiaN5 an2-ni li2 gi2-toan3 i, ia7 li2 ka-ki7 khi3 kiaN5; li2 phah-sng3 oe7 to5-siam2 Siong7-te3 e5 gi2-toan3 mah?  4). A2-si7 khoaN3-khin I kek8-toa7 e5 jin5-chu5, khoan-iong5, thun-lun2, m7 chai-kioh Siong7-te3 e5 jin5-chu5 si7 beh chhoa7 li2 hoan2-hoe2?  5). keng3-jian5 chiau3 li2 e5 ngi7 sim kap m7 hoan2-hoe2 e5 sim, ui7 ka-ki7 chek-chu7 siu7-khi3 ti7 siu7-khi3 e5 jit8, chiu7-si7 Siong7-te3 gi7 e5 sim2-phoaN3 hian2-beng5 e5 jit8;  6). I beh chiau3 tak8 lang5 e5 sou2 kiaN5 lai5 po3-eng3 i;  7). kiN3-na7 mi5-noa7 kiaN5 ho2, kiu5 eng5-kng, chun-kui3 kap boe7 pai7-hoai7 e5, chiong eng2-oah8 po3 i;  8). kiN3-na7 kiat-tong2, bo5 than3 chin-li2 lai5 than3 put-gi7 e5, chiu7 u7 oan3-hun7 kap siu7-khi3,  9). hoan7-lan7 kap khun3-khou2, kau3 ti7 long2-chong2 kiaN5 phaiN2 e5 lang5, tai7-seng Iu5-thai3, au7-lai5 Hi-li7-ni5;  10). ia7 eng5-kng, chun-kui3, peng5-an kau3 ti7 long2-chong2 kiaN5 ho2 e5 lang5, tai7-seng Iu5-thai3, au7-lai5 Hi-li7-ni5.  11). In-ui7 Siong7-te3 bo5 chiau3 goa7-mau7 chhu2 lang5.  12). In-ui7 kiN3-na7 bo5 lut8-hoat lai5 hoan7-choe7 e5, ia7 beh bo5 lut8-hoat lai5 tim5-lun5; kiN3-na7 ti7 lut8-hoat lai5 hoan7-choe7 e5, beh tui3 lut8-hoat siu7 sim2-phoaN3.  13). In-ui7 ti7 Siong7-te3 e5 bin7-cheng5, m7 si7 thiaN lut8-hoat e5 choe3 gi7, chiu7-si7 kiaN5 lut8-hoat e5 beh chheng-choe3-gi7.  14). In-ui7 bo5 lut8-hoat e5 goa7-pang lang5, tui3 pun2 seng3 lai5 kiaN5 lut8-hoat e5 si5, in sui-jian5 bo5 lut8-hoat, si7 ka-ki7 choe3 ka-ki7 e5 lut8-hoat;  15). si7 hian2-beng5 lut8-hoat e5 kong-iong7 khek ti7 in e5 sim, in e5 liong5-sim saN-kap choe3 kan-cheng3, in e5 liam7-thau5 u7-si5 saN chek-pi7 u7-si5 saN khoan-su3;  16). ti7 Siong7-te3 eng7 Ia5-sou Ki-tok sim2-phoaN3 lang5 un2-bat8 e5 su7 hit jit8, chiau3 goa2 e5 hok-im sou2 kong2.
	17). Li2 na7 chheng choe3 Iu5-thai3 lang5, oa2-kho3 lut8-hoat, liah8 Siong7-te3 lai5 choe3 khoa-khau2,  18). i2-keng tui3 lut8-hoat lai5 hak8-sip8, chai I e5 chi2-i3, koh giam7-chhut hiah e5 chi3 ho2 e5,  19). koh chhim sin3 ka-ki7 si7 choe3 chhiN-mi5 lang5 e5 chhoa7-lou7 e5, tiam3-ti7 ou-am3 e5 e5 kng,  20). gong7 lang5 e5 sian-siN, gin2-na2 e5 kau3-sip8, ti7 lut8-hoat lai7 u7 ti3-sek kap chin-li2 e5 bou5-iuN7; 21). li2 ka3-si7 pat8 lang5, ia7 bo5 ka3-si7 ka-ki7 ah? li2 soan-thoan5 kong2 m7 thang thau-theh8, ia7 ka-ki7 thau-theh8 ah?  22). Li2 kong2 m7 thang kiaN5-im5, ia7 ka-ki7 kan-im5 ah? li2 iam3-ouN3 ngou2-siong7, ia7 ka-ki7 chhiuN2 keng-bio7 ah?  23). li2 liah8 lut8-hoat choe3 khoa-khau2, chiu7 tui3 hoan7-tioh8 lut8-hoat leng5-jiok8 Siong7-te3 ah?  24). In-ui7 Siong7-te3 e5 mia5 ui7-tioh8 lin2 siu7 pong3-tok8 ti7 goa7-pang tiong, chiau3 sou2 ki3-chai3 e5.  25). Li2 na7 kiaN5 lut8-hoat, kat-le2 chiu7 u7 li7-ek; li2 na7 hoan7-tioh8 lut8-hoat, chiu7 li2 e5 kat-le2 piN3 choe3 bo5 kat-le2.  26). Sou2-i2 bo5 siu7 kat-le2 e5 na7 siu2 lut8-hoat e5 kui-le7, i e5 bo5 kat-le2 kiam2 bo5 beh sng3-choe3 kat-le2 mah?  27). Koh seng-seng5 bo5 kat-le2 lai5 chin7 lut8-hoat e5, kiam2 bo5 beh gi2-toan3 li2 tui3 bun5-ji7 kap kat-le2 lai5 hoan7 hoat mah?  28). In-ui7 goa7-phe5 choe3 Iu5-thai3 lang5 e5 m7 si7 Iu5-thai3 lang5; ti7 jiok8-the2 goa7-phe5 e5 kat-le2 m7 si7 kat-le2.  29). Tok8-tok8 lai7-bin7 choe3 Iu5-thai3 lang5 e5 chiah si7 Iu5-thai3 lang5, ia7 sim-lai7 e5 kat-le2 chiah si7 kat-le2, chai7-ti7 sin5, put-chai7 ti7 bun5-ji7; i e5 tit-tioh8 o-lo2 m7 si7 tui3 lang5, chiu7-si7 tui3 Siong7-te3.

[3]	An2-ni chiu7 Iu5-thai3 lang5 u7 sim2-mih8 kian3-tiong5? kat-le2 u7 sim2-mih8 li7-ek ah?  2). Bo5 lun7 khoaN3 ta2-loh8 chit8 bin7, long2 toa7-toa7 u7 li7-ek; te7 it si7 Siong7-te3 e5 chiau3 u7 kau-thok in.  3). Siat-su2 u7-e5 bo5 sin3, chiu7 chaiN2-iuN7? in e5 bo5 sin3 beh hoe3-bo5 Siong7-te3 e5 sin3-sit8 mah?  4). Toan3-toan3 m7 si7; tioh8 jin7 Siong7-te3 choe3 chin-sit8, lang5 long2 choe3 peh8-chhat8; chiau3 sou2 ki3-chai3 kong2,
"Hou7 li2 ti7 li2 sou2 kong2 e5 chheng-choe3-gi7,
Ti7 siu7 sim2-phoaN3 e5 si5, tit-tioh8 khah-iaN5."
5). Goa2 taN than3 lang5 e5 khoan2 lai5 kong2: Lan2 e5 put-gi7 na7 hian2-beng5 Siong7-te3 e5 gi7, lan2 beh chaiN2-iuN7 kong2?  Siong7-te3 kang3-loh8 siu7-khi3, I ia7 put-gi7 mah?  6). Toan3-toan3 m7 si7; na7 an2-ni, Siong7-te3 thai2-tho2 oe7 sim2-phoaN3 se3-kan ah?  7). Na7 goa2 e5 peh8-chhat8 it-hoat hian2-beng5 Siong7-te3 e5 chin-sit8, hou7 I na2 eng5-kng, chiu7 goa2 chaiN2-iuN7 iu5-goan5 siu7 sim2-phoaN3, chhin-chhiuN7 choe7-jin5 ah?  8). Ia7 siaN2-su7 bo5 kong2, Lan2 lai5 khi3 choe3 phaiN2, hou7 ho2 su7 oe7 chiaN5? che si7 chhin-chhiuN7 goan2 sou2 siu7 e5 hui2-pong3, ia7 chhin-chhiuN7 lang5 kong2 goan2 u7 an2-ni teh kong2: hit ho7 lang5 siu7 teng7-choe7 si7 kong-to7.
	9). Che si7 chaiN2-iuN7? Lan2 u7 khah-su mah? Long2 bo5. In-ui7 goan2 i2-keng cheng3-beng5 Iu5-thai3 Hi-li7-ni5 long2 u7 choe7;  10). chiau3 sou2 ki3-chai3 kong2,
	Long2 bo5 gi7 lang5, lian5 chit8-e5 ia7 bo5;
	11). Bo5 lang5 hiau2-ngou7, bo5 lang5 chhe7 Siong7-te3;
	12). Long2-chong2 oai-chhoah8, saN-tang5 piN3 choe3 bo5 li7-ek;
	Bo5 u7 kiaN5 ho2 e5, lian5 poaN3-e5 ia7 bo5;
	13). In e5 na5-au5 si7 phoa3 bong7;
	In eng7 chih8 kong2 kan-cha3;
	In e5 chhui3-tun5 e7 u7 choa5 e5 tok8;
	14). In e5 chhui3 moa2-moa2 chiu3-chou2 ia7 chin khou2;
	15). In e5 kha kin2-kin2 chau2 ai3 hou7 lang5 lau5 huih,
	16). Ti7 in e5 lou7 u7 chan5-hai7 kap khou2-lan7;
	17). Peng5-an e5 lou7 in m7 bat,
	18). In e5 bak8-chiu cheng5 bo5 u7 kiaN-ui3 Siong7-te3.
	19). TaN lan2 chai kiN3-na7 lut8-hoat sou2 kong2 e5 si7 tui3 lut8-hoat e7 e5 lang5 lai5 kong2, beh that-bat8 cheng3 lang5 e5 chhui3, hou7 thong se3-kan ti7 Siong7-te3 e5 bin7-cheng5 siu7 gi2-choe7;  20). in-ui7 tui3 than3 lut8-hoat bo5 lang5 oe7 tit chheng-choe3-gi7 ti7 Siong7-te3 e5 bin7-cheng5; in-ui7 tui3 lut8-hoat si7 hou7 lang5 chai u7 choe7.  21). TaN ti7 lut8-hoat i2-goa7 u7 Siong7-te3 e5 gi7 i2-keng hian2-beng5, lut8-hoat kap sian-ti ka7 i choe3 kan-cheng3;  22). chiu7-si7 Siong7-te3 e5 gi7, tui3 sin3 Ia5-sou Ki-tok kau3 ti7 long2-chong2 sin3 e5 lang5; in-ui7 long2 bo5 cheng-chha;  23). in-ui7 cheng3 lang5 i2-keng hoan7-choe7, Siong7-te3 e5 eng5-kng tit bo5 tioh8;  24). taN ui7-tioh8 I e5 un-tian2 peh8-peh8 tit-tioh8 chheng-choe3-gi7, tui3-ti7 Ki-tok Ia5-sou e5 siok8-hoe5;  25). chiu7-si7 Siong7-te3 sou2 hian2-jian5 siat-lip8 choe3 ban2-hoe5 e5 che3 e5, tui3 sin3, chai7-ti7 I e5 huih, beh hian2-beng5 I ka-ki7 e5 gi7, in-ui7 Siong7-te3 u7 khoan-iong5, bo5 kui-kiu7 cheng5 tai7 e5 choe7;  26). ti7 hian7-kim e5 si5-tai7 ai3 hian2-beng5 I e5 gi7, hou7 I pun2-sin choe3 gi7, koh chheng hit e5 sin3 Ia5-sou e5 lang5 choe3 gi7.
	27). An2-ni-siN ti7 ta2-loh8 thang khoa-khau2?  Choan5-jian5 bo5 lah.  Tui3 sim2-mih8 hoat hou7 i bo5? tui3 kiaN5 e5 hoat mah?  M7 si7, si7 tui3 sin3 e5 hoat.  28). Sou2-i2 goan2 gi7-tiaN7 lang5 chheng-choe3-gi7 si7 tui3 sin3, m7 si7 tui3 than3 lut8-hoat.  29). A2-si7 Siong7-te3 tok8-tok8 si7 Iu5-thai3 lang5 e5 Siong7-te3 mah? Kiam2 ia7 m7 si7 goa7-pang lang5 e5 Siong7-te3 mah? Si7, ia7 si7 goa7-pang lang5 e5;  30). in-ui7 Siong7-te3 si7 chit8-e5, I beh eng7 sin3 chheng siu7 kat-le2 e5 lang5 choe3 gi7, ia7 beh tui3 chit e5 sin3 chheng bo5 siu7 kat-le2 e5 lang5 choe3 gi7.  31). An2-ni chiu7 lan2 tui3 sin3 hoe3-bo5 lut8-hoat mah? Toan3-toan3 m7 si7; hoan2-tng2 si7 hou7 lut8-hoat khia7-chai7.

[4]	An2-ni lan2 beh kong2 lan2 jiok8-the2 e5 chou2 A-pek-lah8-han2 u7 tit-tioh8 sim2-mih8?  2). In-ui7 A-pek-lah8-han2 na7 tui3 sou2 kiaN5 tit-tioh8 chheng-choe3-gi7, chiu7 thang khoa-khau2; chong2-si7 tui3 Siong7-te3 pun2 si7 bo5.  3). In-ui7 seng3-keng kong2 sim2-mih8? A-pek-lah8-han2 sin3 Siong7-te3, chiu7 ka7 i sng3 choe3 gi7.  4). TaN kiN3-na7 choe3 kang e5, i e5 kang-chiN5 bo5 sng3 si7 un-tian2, sng3 si7 eng-kai e5.  5). Na7-si7 bo5 choe3 kang e5, tok8-tok8 sin3 hit e5 chheng put-khian5 e5 lang5 choe3 gi7 e5, i e5 sin3 chiu7 ka7 i sng3 choe3 gi7.  6). Chhin-chhiuN7 Tai7-pit8 ia7 kong2-khi2 lang5 long2 bo5 sou2 kiaN5, lai5 tit-tioh8 Siong7-te3 sng3 i choe3 gi7 e5, u7 hok-khi3, si7 kong2, 
	7). In e5 put-hoat tit-tioh8 sia3-bian2,
	In e5 choe7-ok tit-tioih8 jia-kham3, hit ho7 lang5 u7 hok-khi3;
	8). Chu2 bo5 beh eng7 choe7 sng3 i e5 siau3 e5, hit e5 lang5 u7 hok-khi3.
	9). TaN chit e5 hok-khi3 si7 kau3 ti7 siu7 kat-le2 e5, a2-si7 ia7 kau3 ti7 bo5 siu7 kat-le2 e5 ah? in-ui7 lan2 teh kong2, A-pek-lah8-han2 e5 sin3 si7 ka7 i sng3 choe3 gi7.  10). An2-ni si7 chaiN2-iuN7 sng3? Si7 ti7 kat-le2 e5 si5, a2-si7 ti7 bo5 kat-le2 e5 si5? M7 si7 ti7 kat-le2 e5 si5, si7 ti7 bo5 kat-le2 e5 si5;  11). i ia7 tit-tioh8 kat-le2 e5 ki3-ho7, chiu7-si7 ti7 bo5 siu7 kat-le2 e5 si5 tui3 sin3 sou2 u7 e5 gi7 e5 in3-sin3; hou7 i thang choe3 long2-chong2 bo5 siu7 kat-le2 lai5 sin3 e5 lang5 e5 pe7, hou7 gi7 thang sng3 choe3 in e5;  12). ia7 hou7 i choe3 siu7 kat-le2 e5 lang5 e5 pe7, chiu7-si7 hiah e5 m7 na7 siu7 kat-le2, koh u7 than3 lan2 e5 pe7 A-pek-lah8-han2 be7 siu7 kat-le2 e5 si5 lai5 sin3 e5 kha-pou7 e5.  13).In-ui7 sou2 eng3-un2 A-pek-lah8-han2 kap i e5 hou7-e3 choe3 hou7-su5 seng5-chiap se3-kan e5, m7 si7 tui3 lut8-hoat, si7 tui3 sin3 e5 gi7.  14). In-ui7 na7 siok8 lut7-hoat e5 choe3 hou7-su5, sin3 chiu7 kui ti7 khang-khang, eng3-un2 ia7 hoe3-bo5.  15). In-ui7 lut8-hoat si7 ti3-kau3 siu7-khi3; na7 bo5 lut8-hoat, chiu7 bo5 hoan7-tioh8.  16). Sou2-i2 si7 tui3 sin3, thang chiau3 un-tian2, beh hou7 eng3-un2 kian-kou3 ti7 cheng3 hou7-e3, m7 na7 ti7 hit e5 siok8 lut8-hoat e5, ia7 ti7 siok8 A-pek-lah8-han2 e5 sin3 e5,  17). i ti7 i sou2 sin3 e5 Siong7-te3 e5 bin7-cheng5 choe3 lan2 cheng3 lang5 e5 pe7, chiu7-si7 hit e5 hou7 si2 lang5 koh-oah8, kio3 hiah e5 bo5-e5 na2 chhin-chhiuN7 u7-e5 e5 Siong7-te3; chiau3 sou2 ki3-chai3 kong2, Goa2 siat-lip8 li2 choe3 choe7-choe7 pang-kok e5 pe7.  18). I ti7 bo5 thang ng3-bang7 e5 tiong-kan, tui3 ng3-bang7 lai5 sin3, hou7 i thang chiaN5-choe3 choe7-choe7 pang-kok e5 pe7, chiau3 sou2 bat kong2 e5, Li2 e5 hou7-e3 beh chhin-chhiuN7 an2-ni.  19). I siuN7-tioh8 ka-ki7 e5 seng-khu chhin-chhiuN7 i2-keng si2, (hit si5 chiaN5 pah he3), koh Sat-lah8 e5 thai-in7 i2-keng choat8, i e5 sin3 bo5 nng2-chiaN2;  20). i khoaN3 Siong7-te3 e5 eng3-un2, ia7 bo5 tui3 m7 sin3 lai5 giau5-gi5;  21). sin3 chiu7 na2 iong2-kiaN7, lai5 kui eng5-kng Siong7-te3;  22). koh chhim sin3 Siong7-te3 oe7 chiaN5 I sou2 eng3-un2 e5; sou2-i2 ka7 i sng3 choe3 gi7.  23). TaN sou2 kong2, ka7 i sng3, chit ku3 m7 si7 kan-ta ui7-tioh8 i lai5 sia2, ia7 si7 ui7-tioh8 lan2;  24). lan2 na7 sin3-kho3 hit e5 hou7 lan2 e5 Chu2 Ia5-sou tui3 si2-lang5 tiong koh-oah8 e5 Siong7-te3, ia7 beh ka7 lan2 sng3 choe3 gi7.  25). Ia5-sou bat ui7-tioh8 lan2 e5 choe7 siu7 ke3-sang3, koh ui7-tioh8 lan2 e5 chheng-choe3-gi7 lai5 tit-tioh8 koh-oah8.

[5]	Sou2-i2 lan2 i2-keng tui3 sin3 chheng-choe3-gi7, chiu7 tui3 lan2 e5 Chu2 Ia5-sou Ki-tok u7 kap Siong7-te3 ho5;  2). ia7 oa2-kho3 I, tui3 sin3 lai5 jip8 ti7 hian7-kim sou2 toa3 e5 un-tian2, koh ng3-bang7 Siong7-te3 e5 eng5-kng lai5 hoaN-hoaN hi2-hi2.  3). M7 na7 an2-ni, chiu7 ti7 hoan7-lan7 ia7 hoaN-hoaN hi2-hi2, in-ui7 chai hoan7-lan7 siN-chhut thun-lun2; thun-lun2 siN-chhut lau2-lian7;  4). lau2-lian7 siN-chhut ng3-bang7; ia7 ng3-bang7 bo5 ti3-kau3 kian3-siau3;  5). in-ui7 Siong7-te3 e5 thiaN3 tui3 sou2 siuN2-su3 lan2 e5 Seng3 Sin5 lai5 koan3-ak lan2 e5 sim.  6). In-ui7 lan2 iau2-ku2 loan2-jiok8 e5 si5, Ki-tok kau3-ki5 thoe3 u7 choe7 e5 lang5 si2.  7). In-ui7 thoe3 gi7-lang5 si2 e5, oh-tit u7; thoe3 ho2-lang5 si2 e5, kiam2-chhai2 u7 lang5 kaN2.  8). Na7-si7 Siong7-te3 hian2-beng5 I pun2-sin thiaN3 lan2 e5 thiaN3-thang3, in-ui7 lan2 iau2-ku2 choe3 choe7-jin5 e5 si5, Ki-tok thoe3 lan2 si2;  9). ho5-hong3 lan2 i2-keng ti7 I e5 huih tit-tioh8 chheng-choe3-gi7 beh tui3 I tit-tioh8 kiu3, bian2-tit hit e5 siu7-khi3 ah.  10). Na7 lan2 iau2-ku2 choe3 tui3-tek8 e5 si5, tui3 I e5 KiaN2 e5 si2 tit-tioh8 kap Siong7-te3 koh ho5, ho5-hong3 i2-keng koh ho5, beh ti7 I e5 oah8 tit-tioh8 kiu3 ah.  11). M7 na7 an2-ni, lan2 hian7-kim i2-keng tui3 lan2 e5 Chu2 Ia5-sou Ki-tok tit-tioh8 koh ho5, chiu7 tui3 I ia7 liah8 Siong7-te3 choe3 thang khoa-khau2.
	12). Sou2-i2 chhin-chhiuN7 choe7 tui3 chit8 lang5 jip8 se3-kan, si2 ia7 tui3 choe7 jip8, an2-ni si2 pian3-pian3 kau3 ti7 cheng3 lang5, in-ui7 cheng3 lang5 bat hoan7-choe7;  13). in-ui7 lut8-hoat be7 kau3 e5 si5, choe7 i2-keng ti7 se3-kan; tok8-tok8 bo5 lut8-hoat ti7-teh, choe7 chiu7 bo5 sng3-siau3;  14). chong2-si7 tui3 A-tong kau3 Mou5-se, lian5 hiah e5 bo5 hoan7-choe7 chhin-chhiuN7 A-tong hoan7-tioh8 kim3-leng7 e5 khoan2 e5, si2 ia7 long2 koan2-hat in; A-tong si7 te3-au7 kau3 e5 e5 saN-tui3.  15).Na7-si7 choe7-koa3 put-pi2 un-su3.  In-ui7 na7 tui3 chit8 lang5 e5 choe7-koa3 cheng3 lang5 si2, ho5-hong3 Siong7-te3 e5 un-tian2, kap ti7 Ia5-sou Ki-tok chit8 lang5 un-tian2 tiong e5 siuN2-su3, chhiong-moa2 ti7 cheng3 lang5 ah.  16). Koh tui3 chit8 lang5 e5 hoan7-choe7, ia7 put-pi2 un-su3; in-ui7 sim2-phoaN3 si7 tui3 chit8 lang5, ti3-kau3 teng7 choe7, na7-si7 un-su3 si7 tui3 choe7-choe7 che7-koa3, ti3-kau3 toan3 choe3 gi7.  17). In-ui7 na7 ui7-tioh8 chit8 lang5 e5 choe7-koa3, si2 chiu7 tui3 chit8 lang5 choe3 ong5, ho5-hong3 hiah e5 siu7 un-tian2 kap gi7 e5 siuN2-su3 e5 chhiong-moa2 e5, beh tui3 Ia5-sou Ki-tok chit8-e5, ti7 oah8 e5 tiong-kan, choe3 ong5 ah.  18). An2-ni chhin-chhiuN7 tui3 chit8 pai2 e5 choe7-koa3 u7 ti3-kau3 cheng3 lang5 siu7 teng7 choe7, chiu7 tui3 chit8 pai2 gi7 e5 sou2 kiaN5 ia7 ti3-kau3 cheng3 lang5 siu7 gi2-toan3 tit-tioh8 oah8.  19). In-ui7 chhin-chhiuN7 tui3 chit8 lang5 e5 ui5-keh8 hou7 cheng3 lang5 choe3 u7 choe7 e5, chiu7 tui3 chit8 lang5 e5 sun7-than3 hou7 cheng3 lang5 choe3 u7 gi7 e5, ia7 si7 an2-ni.  20). Koh ke-chham lut8-hoat loh8-khi3, beh hou7 choe7-koa3 ke-thiN choe7-choe7. Chong2-si7 choe7-koa3 choe7-choe7, chiu7 un-tian2 ti7 hia it-hoat chhiong-moa2;  21). chiu7-si7 chhin-chhiuN7 choe7 bat choe3 ong5 ti7 si2 e5 tiong-kan, ia7 beh hou7 un-tian2 chhin-chhiuN7 an2-ni tui3 gi7 lai5 choe3 ong5 ti3-kau3 eng2-oah8, si7 tui3 lan2 e5 Chu2 Ia5-sou Ki-tok.

[6]	An2-ni lan2 beh chaiN2-iuN7 kong2? Chong2 bo5 tng5-tng5 tiam3-ti7 choe7-ok, hou7 un-tian2 ke-thiN choe7-choe7 mah?  2). Toan3-toan3 m7 thang. Lan2 ng3 choe7 hit bin7 i2-keng si2 e5, kiam2 beh iu5-goan5 ti7 choe7-tiong lai5 oah8 mah?  3). Kiam2 m7 chai lan2 kiN3-na7 bat siu7 soe2-le2 lai5 jip8 ti7 Ki-tok Ia5-sou e5, si7 siu7 soe2-le2 lai5 jip8 I e5 si2.  4). Sou2-i2 lan2 ki3-jian5 tui3 soe2-le2 lai5 jip8 ti7 si2, kap I tang5 bai5-chong3; si7 chhin-chhiuN7 Ki-tok tui3 Pe7 e5 eng5-kng tui3 si2-lang5 tiong koh-oah8, ia7 beh hou7 lan2 an2-ni kiaN5 ti7 oah8-mia7 e5 sin khoan2.  5). In-ui7 lan2 na7 lian5-hap8 ti7 I si2 e5 khoan2-sit, ia7 beh lian5-hap8 ti7 I koh-oah8 e5 khoan2-sit;  6). si7 chai lan2 ku7 e5 lang5 kap I tang5 teng3, hou7 choe7 e5 the2 oe7 hoe3-khi3, ti3-kau3 lan2 bo5 koh choe3 choe7-ok e5 lou5-chai5.  7). In-ui7 i2-keng si2-e5 si7 tit-tioh8 chheng-choe3-gi7, lai5 thoat-li7 choe7.  8). TaN lan2 sin3 na7 kap Ki-tok tang5 si2, chiu7 beh kap I tang5 oah8;  9). chai Ki-tok i2-keng tui3 si2-lang5 tiong koh-oah8 bo5 koh si2, si2 bo5 koh koan2-hat I.  10). In-ui7 I e5 si2 si7 ng3 choe7 choe3 chit8 pai2 si2, I e5 oah8 si7 ng3 Siong7-te3 lai5 oah8.  11). An2-ni lin2 tiam3-ti7 Ki-tok Ia5-sou tioh8 khoaN3 ka-ki7 ng3 choe7 si7 si2, ng3 Siong7-te3 si7 oah8. 
	12). Sou2-i2 boh8-tit iong5-un2 choe7-ok choe3 ong5 ti7 lin2 oe7 si2 e5 seng-khu, ti3-kau3 lin2 sun7-than3 i e5 su-iok8;  13). ia7 boh8-tit chiong lin2 e5 pah-the2 hian3 hou7 choe7-ok choe3 put-gi7 e5 khi3-ku7; si7 tioh8 chiong pun2-sin hian3 hou7 Siong7-te3, chhin-chhiuN7 tui3 si2-lang5 tiong lai5 oah8 e5, ia7 hian3 lin2 e5 pah-the2 hou7 Siong7-te3, choe3 gi7 e5 khi3-ku7.  14). In-ui7 choe7-ok bo5 koh koan2-hat lin2, in-ui7 lin2 m7 si7 ti7 lut8-hoat e7, si7 ti7 un-tian2 e7.
	15). An2-ni chiu7 chaiN2-iuN7? Lan2 ki3-jian5 m7 si7 ti7 lut8-hoat e7, si7 un-tian2 e7, thang hoan7-choe7 mah? Toan3-toan3 m7 thang.  16). Kiam2 m7 chai lin2 hian3 pun2-sin choe3 lou5-pok8 lai5 sun7-than3 i, chiu7-si7 choe3 sou2 sun7-than3 e5 e5 lou5-pok8, hek8-si7 choe3 choe7-ok e5 lou5-pok8 ti3-kau3 si2, a2-si7 choe3 sun7-than3 e5 lou5-pok8 ti3-kau3 gi7?  17). Kam2-sia7 Siong7-te3 in-ui7 lin2 cheng5 choe3 choe7-ok e5 lou5-pok8, taN bat kam-sim sun7-than3 lin2 sou2 jip8 hit e5 kau3-hun3 e5 kui-bou5;  18). i2-keng tit-tioh8 thau2-pang3 thoat-li7 choe7, chiu7 choe3 gi7 e5 lou5-pok8.  19). Goa2 in-ui7 lin2 jiok8-the2 e5 loan2-jiok8, chiu7 chiau3 lang5 e5 su7 lai5 kong2; in-ui7 chhin-chhiuN7 lin2 bat eng7 lin2 e5 pah-the2 hian3 hou7 u3-oe3 put-hoat choe3 lou5-pok8, ti3-kau3 put-hoat, taN tioh8 chiau3 an2-ni eng7 lin2 e5 pah-the2 hian3 hou7 gi7 choe3 lou5-pok8, ti3-kau3 chiaN5 seng3.  20). In-ui7 lin2 cheng5 choe3 choe7-ok e5 lou5-pok8, hit si7 lin2 bo5 hou7 gi7 koan2-hat.  21). Tng hit si5 lin2 tit-tioh8 sim2-mih8 ke2-chi2 ti7 hian7-kim sou2 kian3-siau3 e5 ah?  in-ui7 in e5 kiat-kiok8 si7 si2.  22). TaN lin2 i2-keng tit-tioh8 thau2-phang3 thoat-li7 choe7-ok, lai5 choe3 Siong7-te3 e5 lou5-pok8, tit-tioh8 ke2-chi2 ti3-kau3 chiaN5-seng3, hit e5 kiat-kiok8 si7 eng2-oah8.  23). In-ui7 choe7-ok e5 kang-chiN5 si7 si2, na7-si7 Siong7-te3 e5 un-su3 si7 eng2-oah8, chai7-ti7 lan2 e5 Chu2 Ki-tok Ia5-sou.

[7]	HiaN-ti7 ah, (goa2 taN si7 kap bat lut8-hoat e5 teh kong2,) lin2 kiam2 m7 chai lut8-hoat koan2 lang5 kau3 i chit8-si3-lang5 mah?  2). In-ui7 u7 tiong7-hu e5 hu7-jin5-lang5, tiong7-hu oah8-teh e5 si5, i chiu7 hou7 lut8-hoat sou2 pak8 lai5 te3 i e5 tiong7-hu; tiong7-hu na7 si2, chiu7 thoat-li7 tiong7-hu e5 lut8-hoat.  3). Sou2-i2 tiong7-hu ti7-teh, na7 te3 pat8 lang5, chiu7 kio3 i choe3 im5-hu7; tiong7-hu na7 si2, chiu7 tit-tioh8 thau2-pang3 thoat-li7 lut8-hoat; sui-jian5 te3 pat8 lang5, ia7 m7 si7 im5-hu7.  4). An2-ni goa2 e5 hiaN-ti7 ah, lin2 tui3 Ki-tok e5 seng-khu, ng3 lut8-hoat i2-keng si2, beh hou7 lin2 te3 pat8-e5, chiu7-si7 hit e5 tui3 si2 koh-oah8 e5, hou7 lan2 ui7-tioh8 Siong7-te3 kiat ke2-chi2.  5). In-ui7 lan2 tiam3-ti7 jiok8-the2 e5 si5, hiah e5 choe7-ok e5 cheng5-iok8, tui3 lut8-hoat kek-khi2 e5, un7-tong7 ti7 lan2 e5 pah-the2, ti3-kau3 lan2 ui7-tioh8 si2 kiat ke2-chi2.  6). Na7-si7 hian7-kim lan2 u7 thoat-li7 lut8-hoat, si7 peng5-sou3 pe2-pak8 lan2 e5, lan2 i2-keng ng3 i lai5 si2, ti3-kau3 lan2 e5 hok8-sai7 si7 ti7 sim-sin5 e5 sin khoan2, m7 si7 ti7 bun5-ji7 e5 ku7 khoan2.
	7). An2-ni lan2 beh chaiN2-iuN7 kong2? Lut8-hoat si7 choe7-ok mah? Toan3-toan3 m7 si7; chong2-si7 na7 bo5 tui3 lut8-hoat, goa2 chiu7 m7 chai choe7: in-ui7 lut8-hoat na7 bo5 kong2, M7 thang tham-iok8, goa2 chiu7 m7 chai tham-iok8;  8). na7-si7 choe7-ok seng7 ki-hoe7, tui3 kai3-beng7 choe3-chiaN5 tak8 iuN7 e5 tham-iok8 ti7 goa2 e5 sim; in-ui7 bo5 lut8-hoat, choe7-ok si7 si2.  9). Cheng5 bo5 lut8-hoat, goa2 chiu7 oah8; kai3-beng7 kau3, choe7-ok oah8-khi2-lai5, goa2 chiu7 si2.  10). Kai3-beng7 pun2 si7 beh hou7 lang5 oah8, chiau3 goa2 kiN3-ke3 hoan2-tng2 si7 hou7 lang5 si2.  11). In-ui7 choe7-ok seng7 ki-hoe7, tui3 kai3-beng7 khi-phian3 goa2, koh tui3 i lai5 hai7-si2 goa2.  12). An2-ni-siN lut8-hoat si7 seng3, kai3-beng7 ia7 si7 seng3, si7 gi7, si7 ho2.  13). Na7-si7 an2-ni hit e5 ho2-e5 si7 hou7 goa2 si2 mah? Toan3-toan3 m7 si7. Si7 choe7-ok tui3 hit e5 ho2-e5 hou7 goa2 si2, beh hian2-chhut i si7 choe7-ok; hou7 choe7-ok tui3 kai3-beng7 chiaN5 choe3 choe7-ok e5 kek8-thau5.  14). In-ui7 lan2 chai lut8-hoat si7 siok8 ti7 sin5 e5, na7-si7 goa2 si7 siok8 ti7 jiok8-the2 e5, i2-keng boe7-khi3 hou7 choe7-ok.  15). In-ui7 goa2 sou2 choe3 e5 ka-ki7 m7 chai; in-ui7 goa2 sou2 teh kiaN5 e5, m7 si7 goa2 sou2 i3-ai3; hoan2-tng2 goa2 sou2 oan3 e5, goa2 khi3 kiaN5 i.  16). TaN goa2 na7 kiaN5 sou2 m7 ai3 e5, goa2 chiu7-si7 seng5-jin7 lut8-hoat choe3 ho2.  17). An2-ni kiaN5 i e5, taN m7 si7 goa2, si7 tiam3-ti7 goa2 sim-lai7 e5 choe7-ok.  18). In-ui7 goa2 chai goa2 lai7-bin7, chiu7-si7 goa2 jiok8-the2 lai7, bo5 ho2 ti7-teh; in-ui7 lun7 hit e5 i3-ai3, goa2 chiu7 u7, kiaN5 hit e5 ho2, goa2 chiu7 bo5.  19). In-ui7 goa2 sou2 i3-ai3 e5 ho2, goa2 bo5 khi3 kiaN5; goa2 sou2 m7 ai3 e5 phaiN2, hoan2-tng2 khi3 kiaN5.  20). Tok8-tok8 goa2 na7 kiaN5 goa2 sou2 m7 ai3 e5, hit e5 teh kiaN5 e5, taN m7 si7 goa2, si7 tiam3-ti7 goa2 lai7-bin7 e5 choe7-ok.  21). An2-ni goa2 tit-chai u7 chit8 e5 hoat, chiu7-si7 tng goa2 ai3 kiaN5 ho2 e5 si5, phaiN2 kap goa2 ti7-teh.  22). In-ui7 goa2 chiau3 lai7-sim si7 hoaN-hi2 Siong7-te3 e5 lut8-hoat.  23). Na7-si7 goa2 khoaN3 pah-the2 tiong u7 pat8 e5 hoat kap goa2 sim-chi3 e5 hoat saN kau-chian3, liah8 goa2 lai5 hang5-hok8 pah-the2 lai7 choe7-ok e5 hoat.  24). Khou2 ah, goa2 e5 choe3 lang5! chi7-chui7 beh kiu3 goa2 thoat-chhut chit e5 ti3-kau3 si2 e5 the2 ah?  25). Kam2-sia7 Siong7-te3 si7 tui3 lan2 e5 Chu2 Ia5-sou Ki-tok. An2-ni goa2 pun2-sin eng7 sim-chi3 sun7-hok8 Siong7-te3 e5 hoat, eng7 jiok8-the2 sun7-hok8 choe7-ok e5 hoat.

[8]	Sou2-i2 hiah e5 tiam3-ti7 Ki-tok Ia5-sou e5, taN long2 bo5 teng7-choe7.  2). In-ui7 oah8-mia7 e5 Sin5 e5 hoat, ti7 Ki-tok Ia5-sou i2-keng thau2-pang3 goa2 thoat-li7 choe7 kap si2 e5 hoat.  3). In-ui7 lut8-hoat sou2 boe7-oe7 e5, si7 tui3 jiok8-the2 chiah bo5 lat8, Siong7-te3 chiu7 chhe ka-ki7 e5 KiaN2, ti7 u7 choe7 e5 jiok8-the2 e5 heng5-chong7, koh ui7-tioh8 choe7 e5 ian5-kou3, ti7 jiok8-the2 tiong lai5 gi2-tiaN7 choe7-ok;  4). hou7 lut8-hoat e5 gi7 ti7 lan2 oe7 tit moa2-chiok, chiu7-si7 bo5 chiau3 jiok8-the2, si7 chiau3 sin5 lai5 kiaN5 e5.  5). In-ui7 chiau3 jiok8-the2 e5, i3-hiong3 jiok8-the2 e5 su7; chiau3 sin5 e5, i3-hiong3 sin5 e5 su7.  6). In-ui7 jiok8-the2 e5 i3-hiong3 si7 si2; sin5 e5 i3-hiong3 si7 oah8 koh peng5-an.  7). In-ui7 jiok8-the2 e5 i3-hiong3 si7 tui3-tek8 Siong7-te3, in-ui7 i bo5 hang5-hok8 Siong7-te3 e5 lut8-hoat, ia7 boe7-oe7 hang5-hok8.  8). Koh tiam3-ti7 jiok8-the2 e5, boe7-oe7 hou7 Siong7-te3 hoaN-hi2.  9). Tok8-tok8 Siong7-te3 e5 Sin5 na7 khia7-khi2 ti7 lin2, chiu7 lin2 bo5 tiam3-ti7 jiok8-the2, si7 tiam3-ti7 sin5; bo5 u7 Ki-tok e5 Sin5 e5, m7 si7 I e5 lang5.  10). Ki-tok na7 tiam3-ti7 lin2, chiu7 lin2 e5 seng-khu in-ui7 choe7 si2, sin5 in-ui7 gi7 oah8.  11). Tok8-tok8 hou7 Ia5-sou tui3 si2-lang5 tiong koh-oah8 e5, I e5 Sin5 na7 khia7-khi2 ti7 lin2, chiu7 hou7 Ki-tok Ia5-sou tui3 si2-lang5 tiong koh-oah8 e5, ia7 beh chiong I e5 Sin5, chiu7-si7 khia7-khi2 ti7 lin2 e5, hou7 lin2 oe7 si2 e5 seng-khu koh-oah8.
	12). An2-ni hiaN-ti7 ah, lan2 m7 si7 khiam3 jiok8-the2 e5 che3, ti3-kau3 chiau3 jiok8-the2 lai5 oah8.  13). In-ui7 lin2 na7 chiau3 jiok8-the2 lai5 oah8, chiu7 oe7 si2; na7 eng7 sin5 phah-si2 seng-khu e5 sou2 choe3, chiu7 oe7 oah8.  14). Hoan7-na7 hou7 Siong7-te3 e5 Sin5 sou2 chhoa7 e5, si7 choe3 Siong7-te3 e5 kiaN2.  15). In-ui7 lin2 m7 si7 siu7-tioh8 lou5-pok8 e5 sin5, ti3-kau3 koh kiaN-hiaN5; chiu7-si7 siu7-tioh8 siat-lip8 choe3 kiaN2 e5 sin5, tui3 an2-ni lan2 kio3 kong2, A2-pa3, Pe7 ah.  16). Seng3 Sin5 ka-ki7 kap lan2 e5 sin5 saN-kap kan-cheng3 lan2 choe3 Siong7-te3 e5 kiaN2.  17). Ki3-jian5 choe3 kiaN2 chiu7 choe3 hou7-su5, chiu7-si7 choe3 Siong7-te3 e5 hou7-su5, kap Ki-tok tang5 choe3 hou7-su5; lan2 na7 kap I tang5 siu7 khou2, si7 beh hou7 lan2 kap I tang5 eng5-kng.
	18). In-ui7 goa2 sng3 hian7-si5 e5 kan-khou2 boe7 kham-tit pi2-pheng7 sou2 beh hian2-beng5 kau3 ti7 lan2 e5 eng5-kng.  19). In-ui7 siu7-cho7 e5 mih8 kiah8 thau5 ng3-bang7, teh theng3-hau7 Siong7-te3 cheng3 kiaN2 e5 hian2-beng5.  20). In-ui7 siu7-cho7 e5 mih8 hang5-hok8 ti7 khang-hu, m7 si7 i kam-goan7, chiu7-si7 tui3 hit e5 hou7 i hang5-hok8 e5;  21). si7 teh ng3-bang7 lian5 siu7-cho7 e5 mih8 ia7 beh tit-tioh8 thau2-pang3, thoat-li7 pai7-hoai7 e5 khu-sok, lai5 jip8 ti7 Siong7-te3 e5 kiaN2-ji5 eng5-kng e5 chu7-iu5.  22). In-ui7 lan2 chai it-chhe3 siu7-cho7 e5 mih8 kau3 chit si5 iau2 teh saN-kap thou2-khui3 khou2-thang3.  23). M7 na7 an2-ni, chiu7 lan2 pun2-sin tit-tioh8 Seng3 Sin5 thau5-chui2 e5 ke2-chi2 e5, ia7 sim-lai7 ka-ki7 thou2-khui3, teh theng3-hau7 siat-lip8 choe3 kiaN2, chiu7-si7 lan2 e5 seng-khu e5 siok8-hoe5.  24). In-ui7 lan2 tit kiu3 si7 tui3 ng3-bang7; na7-si7 i2-keng khoaN3-kiN3 e5 ng3-bang7, m7 si7 ng3-bang7; in-ui7 sou2 khoaN3-kiN3 e5, sim2-mih8 lang5 teh ng3-bang7 i?  25). Tok8-tok8 lan2 na7 ng3-bang7 hit e5 sou2 bo5 khoaN3-kiN3 e5, lan2 chiu7 thun-lun2 theng3-hau7.
	26). Koh Seng3 Sin5 ia7 chhin-chhiuN7 an2-ni hu5-chhi5 lan2 e5 nng2-chiaN2; in-ui7 lan2 m7 chai-iaN2 tioh8 chaiN2-iuN7 ki5-to2 chiau3 sou2 eng-kai e5; tok8-tok8 Seng3 Sin5 ka-ki7 eng7 boe7 kong2-chhut e5 thou2-khui3 thoe3 lan2 kiu5.  27). Kam3-chhat lang5 e5 sim e5 ia7 chai Seng3 Sin5 e5 i3-su3, in-ui7 I chiau3 Siong7-te3 e5 i3-su3 lai5 thoe3 seng3-tou5 kiu5.  28). Koh lan2 chai ban7 hang7 su7 saN-kap lai5 hou7 thiaN3 Siong7-te3 e5 lang5 tit-tioh8 li7-ek, chiu7-si7 chiau3 I tiaN7-tioh8 e5 chi2-i3 lai5 siu7 tiau3 e5.  29). In-ui7 I sou2 tai7-seng chai e5, chiu7 tai7-seng tiaN7-tioh8 in kap I e5 KiaN2 e5 siong7 tang5 khoan2, hou7 I ti7 choe7-choe7 hiaN-ti7 e5 tiong-kan choe3 toa7 kiaN2.  30). Koh sou2 tai7-seng tiaN7-tioh8 e5, chiu7 tiau3 in; sou2 tiau3 e5, chiu7 chheng in choe3 gi7; sou2 chheng-choe3-gi7 e5, chiu7 hou7 in u7 eng5-kng.
	31). Lun7-kau3 chiah e5 su7 lan2 beh chaiN2-iuN7 kong2? Siong7-te3 na7 ui7 lan2, chi7-chui7 oe7 tui3-tek8 lan2?  32). I ki3-jian5 bo5 sioh ka-ki7 e5 KiaN2, ui7-tioh8 lan2 cheng3 lang5 hian3 I, kiam2 bo5 soa3 chiong ban7 mih8 peh8-peh8 hou7 lan2 mah?  33). Chi7-chui7 beh ko3 Siong7-te3 sou2 keng2 e5 peh-siN3 ah? Chheng in choe3 gi7 e5 si7 Siong7-te3;  34). chi7-chui7 teng7 in e5 choe7 ah? Ki-tok Ia5-sou i2-keng si2, siong7-chhiaN2 tui3 si2-lang5 tiong koh khi2-lai5, che7 ti7 Siong7-te3 e5 toa7 peng5, ia7 thoe3 lan2 ki5-to2.  35). Chi7-chui7 beh keh-tng7 lan2 ti7 Ki-tok e5 thiaN3? Hek8-si7 hoan7-lan7, hek8-si7 khun3-khou2, hek8-si7 khun2-tiok8, hek8-si7 iau-go7, hek8-si7 thng3-theh, hek8-si7 gui5-hiam2, hek8-si7 lai7-to ah?  36). Chhin-chhiuN7 sou2 ki3-chai3, kong2,
	Goan2 ui7-tioh8 li2 e5 ian5-kou3 chiong jit8 siu7 si2,
	KhoaN3 choe3 chhin-chhiuN7 beh thai5 e5 iuN5.
37). Hoan2-tng2 ti7 chiah e5 long2-chong2 e5 su7, lan2 tui3 thiaN3 lan2 e5, tek-seng3 kau3 u7 chhun.  38). In-ui7 goa2 chhim sin3 bo5 lun7 si7 si2, si7 oah8, si7 thiN-sai3, si7 chiang2-koan5 e5, si7 hian7-kim e5, si7 chiong-lai5 e5, u7 koan5-leng5 e5,  39). si7 koaiN5, si7 chhim, a2-si7 pat8 e5 siu7-cho7 e5 mih8, long2 boe7-oe7 keh-tng7 lan2 ti7 Siong7-te3 e5 thiaN3, chiu7-si7 ti7 lan2 e5 Chu2 Ki-tok Ia5-sou sou2 u7 e5 thiaN3.

[9]	Goa2 tiam3-ti7 Ki-tok kong2 oe7 chin-sit8 bo5 peh8-chhat8, goa2 e5 liong5-sim ti7 Seng3 Sin5 kap goa2 saN-kap choe3 kan-cheng3,  2). goa2 u7 toa7 iu-bun7, thong3-sim bo5 soah.  3). In-ui7 goa2 ui7-tioh8 goa2 e5 hiaN-ti7, goa2 e5 kut-jiok8 e5 chi3-chhin, chiu7 na7 pun2-sin siu7 chiu3-chou2 li7-khui Ki-tok ia7 kam-goan7.  4). In si7 I2-sek-liat8 lang5, u7 choe3 kiaN2 e5 beng5-hun7, u7 eng5-kng, u7 chiah e5 iok, u7 lut8-hoat e5 thoan5-siu7, u7 hok8-sai7 e5 le2-gi5, kap chiah e5 eng3-un2, long2 siok8 ti7 in;  5). liat8-chou2 si7 in e5 chou2, chiau3 jiok8-the2 lai5 lun7, Ki-tok ia7 tui3 in chhut; I si7 ban7 mih8 e5 teng2-bin7, si7 Siong7-te3, kham-tit o-lo2 kau3 tai7-tai7 e5. A3-beng7.  6). M7 si7 kong2 Siong7-te3 e5 oe7 hoe3-khi3; in-ui7 tui3 I2-sek-liat8 chhut e5, bo5 it-chin7 si7 I2-sek-liat8 lang5.  7). Ia7 m7 si7 in-ui7 in choe3 A-pek-lah8-han2 e5 hou7-e3, chiu7 it-chin7 choe3 kiaN2; tok8-tok8, Ti7 I2-sat e5 beh chheng choe3 li2 e5 hou7-e3.  8). Che chiu7-si7 kong2, m7 si7 jiok8-the2 e5 kiaN2 chiu7 sng3 choe3 Siong7-te3 e5 kiaN2; tok8-tok8 eng3-un2 e5 kiaN2 chiah sng3 choe3 hou7-e3.  9). In-ui7 eng3-un2 e5 oe7 si7 kong2, Chiau3 chit e5 ki5 goa2 beh kau3, Sat-lah8 beh u7 chit8 e5 kiaN2.  10). M7 na7 an2-ni, koh u7 Li7-pek-ka tui3 lan2 e5 chou2 I2-sat chit8 lang5 lai5 hoai5-in7,  11). kiaN2 iau2-be7 chhut-si3, ho2 phaiN2 iau2-be7 kiaN5, beh hou7 Siong7-te3 keng2-soan2 lang5 sou2 tiaN7-tioh8 e5 chi2-i3 oe7 ku2-tng5 ti7-teh, m7 si7 chhut ti7 sou2 kiaN5, si7 chhut ti7 tiau3 i e5,  12). chiu7 ka7 Li7-pek-ka kong2, Toa7-e5 beh hok8-sai7 soe3-e5.  13). Chhin-chhiuN7 sou2 ki3-chai3 kong2, Goa2 thiaN3 Nga2-kok, oan3-hun7 I2-so3.
	14). An2-ni lan2 beh chaiN2-iuN7 kong2? Siong7-te3 u7 put-gi7 mah? Toan3-toan3 m7 si7.  15). In-ui7 I ka7 Mou5-se kong2, Goa2 beh lin5-bin2 goa2 sou2 lin5-bin2 e5, goa2 beh the2-thiap goa2 sou2 the2-thiap e5.  16). Chiau3 an2-ni khoaN3, put-chai7 ti7 i3-ai3 e5, ia7 put-chai7 ti7 kiaN5 e5, si7 chai7-ti7 lin5-bin2 lang5 e5 Siong7-te3.  17). In-ui7 seng3-keng ka7 Hoat-lo2 kong2, Goa2 hou7 li2 heng-khi2, tiau5-ti5 beh eng7 li2 hian2-beng5 goa2 e5 koan5-leng5, ia7 hou7 goa2 e5 mia5 po3-iong5 ti7 phou2 thiN-e7.  18). An2-ni I sui5-i3 lin5-bin2 lang5, ia7 sui5-i3 hou7 lang5 ngi7-sim.
	19). Li2 beh tui3 goa2 kong2, ChaiN2-iuN7 I iau2 teh hiam5 lang5? in-ui7 chi7-chui7 gek8 I e5 chi2-i3?  20). Li2 chit e5 lang5 ah, li2 chi7-chui7 hoan2-tng2 pian7-pok Siong7-te3 ah? Siu7-cho7 e5 mih8 kiam2 oe7 tui3 cho7 i e5 kong2, Li2 siaN2-su7 chhong3-cho7 goa2 an2-ni?  21). Thou5 e5 koan5 kiam2 m7 si7 chhut-chai7 sio-hui5 e5 lang5, piN5-piN5 tui3 hit te3 lai5 choe3 khi3-ku7, chit8-e5 kui3-khi3 chit8-e5 ha7-chian7 mah?  22). Siat-su2 Siong7-te3 ai3 hian2-beng5 I e5 siu7-khi3, koh hou7 lang5 bat I e5 koan5-leng5, chiu7 toa7-toa7 khoan-iong5 thun-lun2 hiah e5 thang siu7-khi3 e5 khi3-ku7, pian7-pian7 beh pai7-hoai7 e5;  23). ia7 hou7 lang5 bat I eng5-kng e5 pu3-u7 kau3 ti7 thang lin5-bin2 e5 khi3-ku7, I sou2 tai7-seng pi7-pan7 beh tit-tioh8 eng5-kng e5,  24). chiu7-si7 lan2 chiah-e5 hou7 I sou2 tiau3 e5, m7 na7 chhut ti7 Iu5-thai3 lang5, ia7 chhut ti7 goa7-pang lang5;  25). chhin-chhiuN7 I ti7 Ho5-se e5 chheh kong2,
	M7 si7 goa2 e5 peh-siN3, goa2 beh chheng in choe3 peh-siN3;
	M7 si7 tit-tioh8 thiaN3 e5, goa2 beh chheng in choe3 tit-tioh8 thiaN3 e5.
	26). Cheng5 ti7 siaN2 sou2-chai7 ka7 in kong2, Lin2 m7 si7 goa2 e5 peh-siN3,
	Ti7 hia in beh chheng choe3 chin-oah8 Siong7-te3 e5 kiaN2.
27). I2-sai3-a lun7 I2-sek-liat8 chiu7 kio3 kong2, I2-sek-liat8 chiah e5 kiaN2, sui-jian5 in e5 siau3-giah8 chhin-chhiuN7 hai2-soa, beh tit-tioh8 kiu3 e5 si7 hiah e5 sou2 chhun e5 na7-tiaN7.  28). In-ui7 Chu2 beh oan5-choan5 koh kan2-chiat8 lai5 chiaN5 I e5 oe7 ti7 toe7-nih8.  29). Koh chhin-chhiuN7 I2-sai3-a tai7-seng kong2,
	Na7 m7 si7 Ban7-kun e5 Chu2 ka7 lan2 lau5 chit8 e5 cheng2 teh,
	Chiu7 lan2 i2-keng chhin-chhiuN7 Sou2-to-ma2 kap Go5-mou5-lah8 chit8 iuN7.
	30). An2-ni lan2 beh chaiN2-iuN7 kong2? Goa7-pang lang5 bo5 tui-jip gi7, iau2-ku2 tit-tioh8 gi7, chiu7-si7 tui3 sin3 e5 gi7.  31). Na7-si7 I2-sek-liat8 lang5 tui-jip chiaN5 gi7 e5 hoat, ia7 bo5 tit-tioh8 hit e5 hoat.  32). Che si7 chaiN2-iuN7? In-ui7 in bo5 tui3 sin3, si7 tui3 sou2 kiaN5.  In tioh8-tak ti7 hit e5 hou7 lang5 tioh8-tak e5 chioh8,  33). chiau3 sou2 ki3-chai3 kong2,
	Li2 khoaN3, goa2 chiong hou7 lang5 tioh8-tak e5 chioh8, poah8-to2 lang5 e5 chioh8-poaN5, he7 ti7 Sun5-siaN5.
	KiN3-na7 sin3 I e5 lang5 bo5 ti3-kau3 kian3-siau3.

[10]	HiaN-ti7 ah, goa2 e5 sim sou2 i3-ai3, sou2 thoe3 in tui3 Siong7-te3 kiu5 e5, chiu7-si7 in e5 tit kiu3.  2). In-ui7 goa2 ui7-tioh8 in choe3 kan-cheng3, in ng3 Siong7-te3 u7 jiat8-sim, chong2-si7 bo5 chiau3 chin e5 ti3-sek.  3). In-ui7 in m7 bat Siong7-te3 e5 gi7, ai3 lip8 ka-ki7 e5 gi7, chiu7 bo5 hang5-hok8 Siong7-te3 e5 gi7.  4). In-ui7 Ki-tok choe3 lut8-hoat e5 kiat-be2, ti3-kau3 gi7 kui ti7 kiN3-na7 sin3 e5 lang5.  5). In-ui7 Mou5-se sia2 kong2, Lang5 kiaN5 hit e5 tui3 lut8-hoat e5 gi7 e5, beh tui3 i lai5 oah8.  6). Na7-si7 tui3 sin3 e5 gi7 si7 chhin-chhiuN7 an2-ni kong2, Li2 boh8-tit sim-lai7 kong2, Chi7-chui7 beh chiuN7 thiN ah?  (chiu7-si7 beh chhoa7 Ki-tok loh8-lai5);  7). a2-si7, Chi7-chui7 beh loh8 chhim-ian ah?  (chiu7-si7 beh chhoa7 Ki-tok tui3 si2-lang5 tiong khi2-lai5).  8). I tau3-ti2 kong2 sim2-mih8 ah? si7 kong2, Gian5-gu2 si7 kun7 ti7 li2, si7 ti7 li2 e5 chhui3, ti7 li2 e5 sim, chiu7-si7 goan2 sou2 thoan5 chit e5 sin3 e5 gian5-gu2;  9). chiu7-si7 li2 na7 eng7 chhui3 jin7 Ia5-sou choe3 Chu2, eng7 sim sin3 Siong7-te2 hou7 I tui3 si2-lang5 tiong khi2-lai5, chiu7 oe7 tit-tioh8 kiu3.  10). In-ui7 lang5 eng7 sim sin3, ti3-kau3 tit-tioh8 gi7; eng7 chhui3 jin7, ti3-kau3 tit-tioh8 kiu3.  11). Seng3-keng kong2, KiN3-na7 sin3-kho3 I e5 lang5 put-ti3 kian3-siau3.  12). In-ui7 Iu5-thai3 Hi-li7-ni5 long2 bo5 hun-piat; siang7 chit8 e5 Chu2 si7 cheng3 lang5 e5 Chu2, khoan2-thai7 long2-chong2 kiu5 I e5 lang5 kek8-ki5 hu3-ju7.  13). In-ui7 kiN3-na7 kiu5-kio3 Chu2 e5 mia5 e5 lang5 beh tit-tioh8 kiu3.  14). Chong2-si7 in sou2 iau2-be7 sin3 e5, thai2-tho2 oe7 kiu5-kio3 I? sou2 be7 thiaN-kiN3 e5, thai2-tho2 oe7 sin3 I? na7 bo5 lang5 thoan5, thai2-tho2 oe7 thiaN-kiN3?  15). na7 m7 si7 hong7-chhe, thai2-tho2 oe7 thoan5? chiau3 sou2 ki3-chai3 kong2, Thoan5 chiah e5 ho2-su7 e5 hok-im e5, in e5 kha-pou7 sui2 kau3 chaiN2-iuN7!
	16). Chong2-si7 in m7 si7 long2 sun7-than3 hok-im. In-ui7 I2-sai3-a kong2, Chu2 ah, goan2 sou2 thoan5 e5, u7 chi7-chui7 sin3 ah?  17). An2-ni sin3 si7 chhut ti7 thiaN, thiaN si7 tui3 Ki-tok e5 gian5-gu2.  18). Tok8-tok8 goa2 kong2, In kiam2 be7 bat thiaN-kiN3 mah? U7 lah,
	In e5 siaN-im thoan5 kau3 pian3 thiN-e7,
	In e5 gian5-gu2 kau3 toe7-kek8.
19). Na7-si7 goa2 kong2, I2-sek-liat8 lang5 kiam2 be7 chai mah? Khi2-thau5 Mou5-se kong2,
	Goa2 beh eng7 m7 si7 choe3 peh-siN3 e5, lai5 kek lin2 e5 hun3-chi3,
	Eng7 gong7 e5 peh-siN3 lai5 kek lin2 e5 siu7-khi3.
20). I2-sai3-a ia7 ho2-taN2 kong2,
	Be7 bat chhe7 goa2 e5, goa2 hou7 in tu2-tioh8,
	Be7 bat chheng2-mng7 goa2 e5, goa2 tui3 in hian2-beng5.
21). Na7-si7 lun7-kau3 I2-sek-liat8 i chiu7 kong2, Goa2 thong jit8 chhun chhiu2, ng3 m7 sun7-than3 kap pian7-pok e5 peh-siN3.

[11]	Goa2 chiu7 kong2, Siong7-te3 kiam2 u7 khi3-sak I e5 peh-siN3 ah? Toan3-toan3 m7 si7. In-ui7 goa2 ia7 si7 I2-sek-liat8 lang5, chhut ti7 A-pek-lah8-han2 e5 hou7-e3, Pian7-nga2-bin2 e5 chi-phai3.  2). Siong7-te3 be7 bat khi3-sak I sou2 tai7-seng chai e5 peh-siN3. A2-si7 lin2 m7 chai seng3-keng ti7 I2-li7-a hit cham7 sou2 ki3-chai3 ah? i u7 chaiN2-iuN7 tui3 Siong7-te3 ko3 I2-sek-liat8 lang5,  3). kong2, Chu2 ah, in u7 thai5-si2 li2 e5 sian-ti, kut8-to2 li2 chiah e5 che3-toaN5; chi2 u7 lau5 goa2 ti7-teh, in ia7 beh tih8 goa2 e5 siN3-mia7.  4). Chong2-si7 Siong7-te3 u7 in3 i chaiN2-iuN7 ah? si7 kong2, Goa2 ui7-tioh8 ka-ki7 u7 lau5 chhit-chheng lang5, be7 bat kui7-pai3 Pa-lek8 e5.  5). Hian7-kim ia7 an2-ni iau2 u7 sou2 lau5-teh, chiu7-si7 chiau3 un-tian2 lai5 keng2-soan2 e5.  6). Chong2-si7 na7 chiau3 un-tian2, chiu7 bo5 koh tui3 sou2 kiaN5; na7 bo5, chiu7 un-tian2 m7 si7 un-tian2.  7). An2-ni chiu7 chaiN2-iuN7? I2-sek-liat8 sou2 kiu5 e5, i keng3-jian5 bo5 tit-tioh8; tok8-tok8 siu7-keng2 e5 u7 tit-tioh8, ki5-u5 e5 chiu7 piN3 ngi7-sim;  8). chiau3 sou2 ki3-chai3, kong2, Siong7-te3 hou7 in hun-be5 e5 sim, boe7 khoaN3-kiN3 e5 bak8-chiu, boe7 thiaN-kiN3 e5 hi7-khang, kau3 ti7 kin-a2-jit8.  9). Tai7-pit8 ia7 kong2,
	Hou7 in e5 ian5-toh chiaN5 choe3 oah8-tauh, choe3 lo5-bang7,
	Choe3 that-gai7, choe3 po3-eng3 ti7 in;
	10). Hou7 in e5 bak8-chiu hoe, boe7-oe7 khoaN3-kiN3,
	In e5 ka-chiah siong5-siong5 ku-ku.
11). An2-ni goa2 chiu7 kong2, In i2-keng tioh8-tak, si7 ti3-kau3 in poah8-to2 mah? Toan3-toan3 m7 si7. Hoan2-tng2 tui3 in e5 hoan7-choe7, chin2-kiu3 chiu7 kau3 ti7 goa7-pang, beh kek-khi2 in e5 hun3-chi3.  12). TaN in e5 hoan7-choe7 na7 choe3 se3-kan e5 pu3-u7, in e5 soe-the3 na7 choe3 goa7-pang e5 pu3-u7, ho5-hong3 in e5 chhiong-moa2?
	13). Goa2 si7 tui3 lin2 goa7-pang lang5 kong2, In-ui7 goa2 si7 goa7-pang lang5 e5 su3-tou5, goa2 eng5-kng goa2 e5 chit;  14). khoaN3 oe7 thang kek-khi2 goa2 kut-jiok8 chhin e5 hun3-chi3, lai5 kiu3 in tiong-kan kui2-na7 lang5.  15). In-ui7 in e5 siu7 khi3-sak na7 choe3 se3-kan e5 koh ho5, chiu7 in e5 siu7 chiap-lap8, m7 si7 tui3 si2 lai5 oah8 si7 sim2-mih8 ah?  16). Khi2-thau5 hian3 e5 mi7 na7 si7 seng3, chiu7 kui-sng5 ia7 si7 seng3; kun na7 si7 seng3, chiu7 ki ia7 si7 seng3.  17). Chiah e5 ki na7 u7-e5 at-khi2-lai5, ia7 li2 pun2 si7 soaN kaN-na2 tit-tioh8 chiap ti7 in tiong-kan, saN-kap hun7 ti7 kaN-na2 e5 kun kap pui5-chiap;  18). li2 chiu7 m7 thang tui3 ki lai5 khoa-khau2; li2 na7 khoa-khau2, ku2 m7 si7 kun oa2-kho3 li2, si7 li2 oa2-kho3 kun.  19). An2-ni li2 beh kong2, Ki at-khi2-lai5 beh hou7 goa2 chiap-loh8-lai5.  20). Tioh8; in tui3 m7 sin3 chiah at-khi2-lai5, li2 tui3 sin3 chiah khia7-tiau5.  21). Sim boh8-tit chu7-ko, tioh8 kiaN-hiaN5. In-ui7 Siong7-te3 na7 bo5 po2-sioh sun7-seng3 e5 ki, ia7 beh bo5 po2-sioh li2.  22). Tioh8 khoaN3 Siong7-te3 e5 chu5-pi kap giam5-kin2; khoan2-thai7 hiah e5 poah8-to2 e5, si7 giam5-kin2; na7-si7 khoan2-thai7 li2 si7 Siong7-te3 e5 chu5-pi, chong2-si7 li2 tioh8 tng5-tng5 tiam3-ti7 I e5 chu5-pi; na7 bo5, ia7 beh ka7 li2 koah-khi2-lai5.  23). Koh in na7 m7 si7 tng5-tng5 tiam3-ti7 m7 sin3, ia7 beh tit-tioh8 chiap; in-ui7 Siong7-te3 oe7 koh chiap in.  24). In-ui7 li2 na7 tui3 hit e5 sun7-seng3 choe3 soaN kaN-na2 e5 ki3-jian5 koah-khi2-lai5, gek8-seng3 lai5 chiap ti7 ho2 e5 kaN-na2, ho5-hong3 hiah e5 sun7-seng3 e5 ki beh chiap ti7 pun2 ku7 e5 kaN-na2 ah?
	25). HiaN-ti7 ah, goa2 m7 ai3 lin2 m7 chai chit e5 o3-biau7 bian2-tit lin2 ka-ki7 liah8-choe3 ti3-hui7; chiu7-si7 I2-sek-liat8 tiong u7-e5 chiaN5-choe3 ngi7-sim, theng3-hau7 goa7-pang moa2-moa2 chin3-jip8;  26). an2-ni thong I2-sek-liat8 beh long2 tit kiu3, chiau3 sou2 ki3-chai3 kong2,
	Beh u7 Kiu3-chu2 tui3 Sun5-siaN5 chhut,
	Koe2-tu5 Nga2-kok e5 put-khian5;
	27). Koh goa2 tu5-khi3 in e5 choe7 e5 si5,
	Che chiu7-si7 goa2 kap in sou2 lip8 e5 iok.
28). Chiau3 hok-im, chiu7 in ui7-tioh8 lin2 lai5 choe3 kiu5-siu5; chiau3 keng2-soan2, chiu7 in ui7-tioh8 liat8-chou2 lai5 tit-tioh8 thiaN3.  29). In-ui7 Siong7-te3 e5 un-su3 kap tiau3-lang5 long2 bo5 the3-hoe3.  30). Si7 chhin-chhiuN7 lin2 cheng5 bo5 sun7-hok8 Siong7-te3, na7-si7 taN tui3 in e5 bo5 sun7-hok8 lin2 tit-tioh8 lin5-bin2,  31). an2-ni in taN bo5 sun7-hok8, thang tui3 lin2 e5 tit-tioh8 lin5-bin2, hou7 in iah8 tit-tioh8 lin5-bin2.  32). In-ui7 Siong7-te3 i2-keng ui5 ban7 lang5 ti7 bo5 sun7-hok8 e5 tiong-kan, tiau5-ti5 beh lin5-bin2 ban7 lang5.
	33). Chhim-tim5 ah! Siong7-te3 e5 ti3-hui7 kap kian3-sek e5 pu3-u7 ah! I e5 phoaN3-toan3 boe7 chhek-tok8-tit, I e5 lou7-tou5 tui-chhe7 boe7 tioh8.  34). Chi7-chui7 chai Chu2 e5 sim-chi3? Chi7-chui7 kap I chham-gi7? chi7-chui7 tai7-seng hou7 I, ti3-kau3 hou7 I po3-tap?  35). In-ui7 ban7 mih8 long2 chhut ti7 I, oa2-kho3 I, kui ti7 I.  36). Goan7 I eng5-kng kau3 tai7-tai7. A3-beng7.

[12]	HiaN-ti7 ah, sou2-i2 goa2 in-ui7 Siong7-te3 e5 lin5-bin2 khng3 lin2 hian3 ka-ki7 e5 seng-khu choe3 che3, si7 oah8 e5, seng3 e5, Siong7-te3 sou2 hoaN-hi2 e5; che si7 lin2 sin5-leng5 e5 hok8-sai7.  2). Boh8-tit kap chit se3-kan siang7 khoan2; tioh8 eng7 sim-chi3 oaN sin lai5 pian3-hoa3 ka-ki7, hou7 lin2 oe7 beng5-pek8 sim2-mih8 si7 Siong7-te3 sian7-liong5, thang hoaN-hi2, sun5-choan5 e5 chi2-i3.
	3). In-ui7 goa2 tui3 sou2 hou7 goa2 e5 un ka7 lin2 tiong-kan tak8 lang5 kong2, lin2 sou2 siuN7 lai5 chhun2-tok8 ka-ki7, m7 thang poaN5-ke3 ti7 eng-kai siuN7 e5; sou2 siuN7 tioh8 an-hun7 lai5 siuN7, chiau3 Siong7-te3 sou2 siuN2-su3 tak8 lang5 sin3 e5 hun7-liong7.  4). In-ui7 chhin-chhiuN7 lan2 chit8 sin u7 pah-the2, na7-si7 pah-the2 e5 kong-iong7 bo5 long2 saN-tang5;  5). an2-ni lan2 choe7-choe7 lang5 tiam3-ti7 Ki-tok choe3 chit8 sin, tak8 e5 saN-kang7 choe3 the2.  6). Lan2 chiau3 sou2 hou7 lan2 e5 un, i2-keng tit-tioh8 un-su3, kok bo5 saN-tang5; hek8-si7 choe3 sian-ti, chiu7 tioh8 chiau3 sin3 e5 hun7-liong7 lai5 kong2;  7). hek8-si7 pan7 tai7-chi3, tioh8 ti3-i3 ti7 pan7 tai7-chi3;  8). hek8-si7 ka3-si7 lang5 e5, tioh8 ti3-i3 ti7 ka3-si7; hek8-si7 khoan3-bian2 e5, tioh8 ti3-i3 ti7 khoan3-bian2; chiu-chou7 e5, tioh8 eng7 sit8-sim; ti7-li2 e5, tioh8 eng7 un-khun5; lin5-bin2 e5, tioh8 eng7 hoaN-hi2.  9). ThiaN3, tioh8 bo5 ke2; oan3-hun7 phaiN2, chhin-kun7 ho2;  10). thiaN3 hiaN-ti7, tioh8 saN chhin-ai3; keng3-tiong7 lang5, tioh8 saN chhui-chun;  11). lun7 un-khun5, m7 thang pin5-toaN7; lun7 sim-chi3, tioh8 jiat8-jiat8; lun7 Chu2, tioh8 hok8-sai7;  12). ti7 ng3-bang7 tioh8 hoaN-hi2; ti7 hoan7-lan7 tioh8 thun-lun2; ti7 ki5-to2, tioh8 siong5-siong5; 13). seng3-tou5 sou2 khiam3-kheh e5, chiu7 kiong-kip i; chhut-goa7 lang5, tioh8 ti3-i3 ho2 khoan2-thai7 in.  14). Khun2-tiok8 lin2 e5, tioh8 ka7 in chiok-hok; tioh8 chiok-hok, boh8-tit chiu3-chou2.  15). Kap hoaN-hi2 e5 lang5 saN-kap hoaN-hi2; kap thi5-khau3 e5 lang5 saN-kap thi5-khau3.  16). SaN khoan2-thai7, tioh8 tang5 chit8 iuN7 e5 sim; sim-chi3 boh8-tit houN3-ko; tioh8 chhek-chiu7 pi-bi5 e5; boh8-tit liah8 ka-ki7 choe3 u7 ti3-sek.  17). Boh8-tit eng7 phaiN2 po3 phaiN2; ti7 cheng3 lang5 e5 bin7-cheng5, tioh8 tou5-bou5 chiah e5 ho2-su7.  18).  Na7 oe7 tit thang kap cheng3 lang5 ho5, chiu7 tioh8 chin7-lat8 kap in ho5.  19). Sou2 thiaN3 e5 hiaN-ti7 ah, boh8-tit ka-ki7 sin-oan, tioh8 lun2-khi3, khah ho2; in-ui7 u7 ki3-chai3 kong2, Chu2 kong2, Sin-oan chai7-ti7 goa2, goa2 beh po3-eng3 i.  20). Na7 si7 li2 e5 tui3-tek8 iau, tioh8 hou7 i chiah8; chhui3-ta, tioh8 hou7 i lim; in-ui7 kiaN5 an2-ni si7 chiong jiat8-jiat8 e5 he2-thoaN3 thiap8 ti7 i e5 thau5-khak teng2.  21). Boh8-tit hou7 phaiN2 khah-iaN5, tioh8 eng7 ho2 khah-iaN5 phaiN2.

[13]	Tak8 lang5 tioh8 hang5-hok8 ti7 choe3 si7-toa7 u7 koan5-peng3 e5; in-ui7 kiN3 u7 koan5-peng3 bo5 m7 si7 tui3 Siong7-te3 chhut; sou2 u7 e5 koan5-peng3 long2 si7 Siong7-te3 sou2 tiaN7-tioh8.  2).Sou2-i2 khong3-ku7 koan5-peng3 e5 si7 gek8 Siong7-te3 e5 beng7-leng7; gek8 e5 lang5 ka-ki7 chhu2 choe7.  3). In-ui7 iu2-si m7 si7 hou7 ho2 phin2-heng7 e5 kiaN, si7 hou7 phaiN2 lang5 kiaN. Li2 ai3 bian2 kiaN hit e5 koan5-peng3 mah? tioh8 kiaN5 ho2, chiu7 tit-tioh8 i e5 o-lo2;  4). in-ui7 i si7 Siong7-te3 chhe-eng7, beh li7-ek li2. Na7-si7 li2 kiaN5 phaiN2, chiu7 tioh8 kiaN; in-ui7 i m7 si7 khang-khang koa3 kiam3; i si7 Siong7-te3 e5 chhe-eng7, si7 sin-oan e5, beh hou7 phaiN2 lang5 tu2-tioh8 heng5-hoat8.  5). Sou2-i2 tek-khak tioh8 sun7-hok8, m7 na7 ui7-tioh8 siu7-khi3, ia7 si7 ui7-tioh8 liong5-sim.  6). In-ui7 an2-ni lin2 ia7 lap8 se3; in-ui7 in si7 Siong7-te3 e5 chip-su7 siong5-siong5 choan-bu7 chit e5 su7.  7). Sou2 eng-kai hou7 cheng3 lang5 e5, tioh8 hou7 in; eng-kai lap8 i, tioh8 lap8 i; eng-kai thiu hou7 i, tioh8 thiu hou7 i; eng-kai kiaN-ui3 i, tioh8 kiaN-ui3 i; eng-kai chun-keng3 i, tioh8 chun-keng3 i.
	8). Boh8-tit khiam3 lang5 sim2-mih8, chi2 u7 saN-thiaN3 iau2 si7 khiam3 lang5; in-ui7 thiaN3 lang5 e5 u7 chin7 lut8-hoat.  9). In-ui7 sou2 kong2, M7 thang kiaN5-im5, M7 thang thai5 lang5, M7 thang thau-theh8, M7 thang tham-sim, a2-si7 pat8 tiau5 kai3, long2 pau-ham5 ti7 chit ku3, Tioh8 thiaN3 chhu3-piN chhin-chhiuN7 ka-ki7.  10). Jin5-ai3 bo5 hai7-tioh8 chhu3-piN; sou2-i2 jin5-ai3 si7 chin7 lut8-hoat.
	11). An2-ni-siN chai chit e5 si5-hau7 chiu7-si7 lin2 i2-keng tioh8 khun3-chhiN2 e5 si5; in-ui7 lan2 tit-tioh8 kiu3, pi2 khi2-thau5 sin3 e5 si5 khah kun7.  12). Mi5 beh ke3, jit8-si5 kun7 lah; sou2-i2 lan2 tioh8 thng3-khi3 ou-am3 e5 sou2 kiaN5, lai5 chheng7 kng-beng5 e5 chian3-kah.  13). Sou2 kiaN5 tioh8 toan-chiaN3, chhin-chhiuN7 ti7 jit8-si5; boh8-tit hong3-chhiong3 chiu2-chui3, boh8-tit houN3-sek sia5-im5, boh8-tit saN-chiN oan3-tou3.  14). Tioh8 chheng7 Chu2 Ia5-sou Ki-tok, boh8-tit ui7-tioh8 jiok8-the2 tou5-bou5, ti3-kau3 than3 su-iok8.

[14]	Sin3 nng2-chiaN2 e5 lang5, lin2 tioh8 chiap-lap8 i; m7 si7 beh pian7-lun7 sou2 giau5-gi5 e5.  2). U7 lang5 sin3 pah hang7 mih8 long2 thang chiah8; tok8-tok8 sin3 nng2-chiaN2 e5 si7 chiah8 chhai3-soe.  3). Chiah8-e5 boh8-tit khoaN3-khin bo5 chiah8-e5; bo5 chiah8-e5 boh5-tit gi2-gi7 chiah8-e5; in-ui7 Siong7-te3 i2-keng chiap-lap8 i.  4). Li2 si7 chi7-chui7 teh gi2-gi7 pat8 lang5 e5 lou5-pok8 ah? i khia7-chai7 a2-si7 poah8-to2, chu7-jian5 u7 i e5 chu2-lang5 ti7-teh. Na7-si7 i beh khia7-chai7, in-ui7 Chu2 oe7 hou7 i khia7-chai7.  5). U7 lang5 gi2-toan3 chit jit8 iaN5 hit jit8; u7 lang7 gi2-toan3 jit8-jit8 long2 saN-tang5; tak8 lang5 sim-lai7 tioh8 jin7 khi chin.  6). Siu2 jit8 e5 si7 ui7-tioh8 Chu2 lai5 siu2; chiah8-e5 ui7-tioh8 Chu2 lai5 chiah8, in-ui7 i kam2-sia7 Siong7-te3 ; bo5 chiah8-e5 ia7 ui7-tioh8 Chu2 lai5 bo5 chiah8, ia7 kam2-sia7 Siong7-te3.  7). In-ui7 lan2 bo5 lang5 ui7-tioh8 ka-ki7 lai5 oah8, ia7 bo5 lang5 ui7-tioh8 ka-ki7 lai5 si2.  8). In-ui7 lan2 na7 oah8, si7 ui7-tioh8 Chu2 lai5 oah8; si2, ia7 si7 ui7-tioh8 Chu2 lai5 si2; sou2-i2 lan2, hek8-si7 oah8 hek8-si7 si2, long2 siok8 ti7 Chu2.  9). In-ui7 Ki-tok sou2-i2 si2 lai5 koh-oah8, si7 beh choe3 oah8-e5 si2-e5 e5 Chu2.  10). TaN li2 siaN2-su7 gi2-gi7 li2 e5 hiaN-ti7? ia7 li2 siaN2-su7 khoaN3-khin li2 e5 hiaN-ti7? In-ui7 lan2 cheng3 lang5 long2 beh khia7 ti7 Siong7-te3 kong-cho7 cheng5.  11). In-ui7 u7 ki3-chai3 kong2,
	Chu2 kong2, Goa2 ki3-jian5 si7 oah8 e5, ban7 kha-thau5-u beh kui7 goa2,
	Ban7 chhui3-chih8 beh o-lo2 Siong7-te3.
12). An2-ni lan2 tak8 lang5 beh pai5-liat8 ka-ki7 e5 su7 ti7 Siong7-te3 e5 bin7-cheng5.
	13). Sou2-i2 lan2 boh8-tit koh saN gi2-gi7; lin2 leng5-khou2 tioh8 tiaN7-tioh8 i3-su3 boh8-tit eng7 hou7 lang5 poah8-to2 a2-si7 that-gai7 e5 mih8 he7 ti7 hiaN-ti7 e5 bin7-cheng5.  14). Goa2 chai, ia7 ti7 Chu2 Ia5-sou chhim-sin3, mih8 pun2 bo5 chit8 hang7 si7 chhou-siok8; tok8-tok8 lang5 na7 liah8 sim2-mih8 choe3 chhou-siok8, chiu7 hit hang7 mih8 ti7 hit lang5 si7 choe3 chhou-siok8.  15). Chong2-si7 na7 ui7-tioh8 chiah8-mih8 e5 su7 hou7 li2 e5 hiaN-ti7 iu-bun7, chiu7 li2 m7 si7 chiau3 jin5-ai3 lai5 kiaN5. Ki-tok thoe3 i si2 e5, li2 m7 thang eng7 li2 e5 sou2 chiah8 lai5 pai7-hoai7 i.  16). Boh8-tit ti3-kau3 li2 e5 ho2 hou7 lang5 hui2-pong3.  17). In-ui7 Siong7-te3 e5 kok put-chai7 lim-chiah8; si7 gi7, kap peng5-an, kap ti7 Seng3 Sin5 e5 hoaN-hi2.  18). Eng7 an2-ni lai5 hok8-sai7 Ki-tok e5, hou7 Siong7-te3 sou2 hoaN-hi2, hou7 lang5 sou2 o-lo2.  19). Sou2-i2 kiN3-na7 ti3-kau3 ho5-peng5, tai7-ke saN kian3-lip8 e5 su7, lan2 tioh8 choan-bu7.  20). Boh8-tit in-ui7 chiah8 e5 ian5-kou3 hui2-hoai7 Siong7-te3 e5 kang. Tak8 hang7 mih8 khiok si7 chheng-khi3; na7-si7 tui3 chiah8 ti3-kau3 poah8-to2 e5, chiu7-si7 phaiN2.  21). Bo5 chiah8 bah, bo5 lim chiu2, bo5 choe3 sim2-mih8 hou7 hiaN-ti7 poah8-to2, chiah si7 ho2.  22). Li2 sou2 u7 e5 sin3 tioh8 ka-ki7 chun5 ti7 Siong7-te3 e5 bin7-cheng5. Lang5 bo5 ka-ki7 gi2-gi7 ti7 i sou2 jin7 choe3 tioh8 e5, chiu7 u7 hok-khi3.  23). Tok8-tok8 lang5 na7 giau5-gi5 ia7 lai5 chiah8, chiu7 siu7 teng7-choe7, in-ui7 m7 si7 chhut ti7 sin3; kiN3-na7 m7 si7 tui3 sin3 chhut-e5 chiu7-si7 choe7.

[15]	Lan2 chiah e5 oe7 e5 lang5 eng-kai tioh8 tam-tai3 boe7 e5 lang5 e5 loan2-jiok8, m7 thang kiu5 ka-ki7 e5 hoaN-hi2.  2). Lan2 tak8 lang5 tioh8 hou7 chhu3-piN hoaN-hi2, hou7 in tit-tioh8 ho2 lai5 kian3-lip8.  3). In-ui7 Ki-tok ia7 bo5 kiu5 ka-ki7 e5 hoaN-hi2, chiu7-si7 chiau3 sou2 ki3-chai3 kong2, Lang5 loe2-me7 li2 e5 loe2-me7 u7 kau3 ti7 goa2.  4). In-ui7 cha2 sou2 ki3-chai3 e5, long2 si7 beh ka3-si7 lan2, chiah lai5 ki3; hou7 lan2 tui3 thun-lun2, tui3 seng3-keng e5 an-ui3, lai5 tit-tioh8 ng3-bang7.  5) Goan7 siuN2-su3 thun-lun2 an-ui3 e5 Siong7-te3 hou7 lin2 tai7-ke tang5 sim-chi3 chiau3 Ki-tok Ia5-sou, 6). hou7 lin2 chit8 iuN7 sim chit8 iuN7 chhui3 eng5-kng Siong7-te3, chiu7-si7 lan2 e5 Chu2 Ia5-sou Ki-tok e5 Pe7.  7). Sou2-i2 tioh8 saN chiap-lap8, chhin-chhiuN7 Ki-tok ia7 u7 chiap-lap8 lin2, ti3-kau3 eng5-kng kui ti7 Siong7-te3.  8). In-ui7 goa2 kong2, Ki-tok ui7-tioh8 Siong7-te3 e5 chin-sit8 bat choe3 hong7 kat-le2 e5 lang5 e5 chhe-eng7, beh kian-kou3 sou2 eng3-un2 liat8-chou2 e5;  9). ia7 hou7 goa7-pang lang5 ui7-tioh8 lin5-bin2 kui eng5-kng Siong7-te3, chiau3 sou2 ki3-chai3, kong2,
	In-ui7 an2-ni goa2 ti7 goa7-pang tiong beh chheng-hou li2,
	ChhiuN3 koa o-lo2 li2 e5 mia5.
10). Koh kong2,
	Lin2 goa7-pang lang5, tioh8 kap I e5 peh-siN3 tang5 hoaN-hi2.
11). Iu7-koh kong2,
	Lin2 cheng3 goa7-pang tioh8 chheng-chan3 Chu2,
	Lin2 ban7 peh-siN3 tioh8 o-lo2 I.
12). Iu7-koh I2-sai3-a kong2,
	Beh u7 Ia5-se e5 kun-thau5,
	Kap heng-khi2 lai5 ti7-li2 goa7-pang e5,
	Goa7-pang beh oa2-kho3 I lai5 u7 ng3-bang7.
13). Goan7 siuN2-su3 ng3-bang7 e5 Siong7-te3 hou7 lin2 tui3 sin3 lai5 chhiong-moa2 tak8 iuN7 e5 hoaN-hi2 peng5-an; hou7 lin2 ti7 Seng3 Sin5 e5 koan5-leng5 tit-tioh8 moa2-moa2 e5 ng3-bang7.
	14). Goa2 e5 hiaN-ti7 ah, goa2 ka-ki7 ia7 chhim sin3 lin2 moa2-moa2 sian7-liong5, chhiong-chiok tak8 iuN7 e5 ti3-sek, ia7 oe7 tai7-ke saN khoan3-bian2.  15). Chong2-si7 goa2 sia2 phoe hou7 lin2, u7 tam7-poh8 khah ho2-taN2, beh hou7 lin2 koh oe7 ki3-tit; che si7 tui3 Siong7-te3 sou2 hou7 goa2 e5 un-tian2,  16). hou7 goa2 ti7 goa7-pang choe3 Ki-tok Ia5-sou e5 chip-su7, eng7 Siong7-te3 e5 hok-im lai5 hok8-sai7, beh hou7 sou2 hian3 e5 goa7-pang lang5, ti7 Seng3 Sin5 chiaN5-seng3 e5 tit-tioh8 chiap-lap8.  17). Sou2-i2 lun7 Siong7-te3 e5 su7, goa2 ti7 Ki-tok Ia5-sou u7 thang khoa-khau2.  18). In-ui7 tu5 Ki-tok eng7 goa2 sou2 kiaN5 e5 i2-goa7, goa2 m7 kaN2 kong2 sim2-mih8; chi2 u7 kong2 I eng7 goa2 e5 gian5-gu2 kap kiaN5-choe3,  19). ti7 sin5-jiah kap ki5-su7 e5 koan5-leng5, kap ti7 Seng3 Sin5 e5 koan5-leng5, hou7 goa7-pang sun7-hok8; an2-ni goa2 tui3 Ia5-lou7-sat-leng2 seh8 kau3 I2-li7-li2-kou2, pian3 thoan5 Ki-tok e5 hok im.  20). Koh goa2 lip8-chi3 thoan5 hok-im bo5 ti7 Ki-tok i2-keng siu7 chheng-hou e5 sou2-chai7, kiaN-liau2 khi2 ti7 pat8 lang5 e5 toe7-ki teng2;  21). chiu7-si7 chiau3 sou2 ki3-chai3 kong2,
	Be7 tit-tioh8 I e5 siau-sit e5 beh khoaN3-kiN3,
	Be7 thiaN-kiN3 e5 beh hiau2-ngou7.
	22). In-ui7 an2-ni goa2 choe7-choe7 pai2 tu2-tioh8 chou2-tong3, boe7 tit thang chiu7-kun7 lin2;  23). na7-si7 hian7-kim ti7 chiah e5 toe7-hng bo5 koh u7 sou2-chai7 thang khi3, i2-keng choe7-choe7 ni5 u7 him-bou7 beh chiu7-kun7 lin2;  24). theng3-hau7 goa2 khi3 Su7-pan-nga2 e5 si5, (in-ui7 goa2 ng3-bang7 keng-ke3 e5 si5 kiN3-tioh8 lin2, tai7-seng kap lin2 kau-poe5 lioh8-lioh8-a2 moa2-i3, au7-lai5 tit-tioh8 lin2 song3-heng5 khi3 hia);  25). chong2-si7 hian7-chai7 goa2 khi3 Ia5-lou7-sat-leng2 kiong-kip seng3-tou5.  26). In-ui7 Ma2-ki5-tun3 A-kai-a lang5 hoaN-hi2 saN-kap toe5-ian5 pang-chan7 Ia5-lou7-sat-leng2 seng3-tou5 tiong e5 song3-hiong lang5.  27). In chin-chiaN3 si7 hoaN-hi2; khiok ia7 si7 khiam3 in e5 che3. In-ui7 goa7-pang lang5 ki3-jian5 saN-kap u7 hun7 ti7 in sin5-leng5 e5 su7, chu7-jian5 tioh8 eng7 jiok8-the2 e5 mih8 hok8-sai7 in.  28). Theng3-hau7 goa2 choe3 oan5 chit e5 su7, chiong chit e5 ian5-hang7 kau-hu3 in beng5-pek8, goa2 beh tui3 lin2 hia khi3 Su7-pan-nga2.  29). Goa2 ia7 chai chiu7-kun7 lin2 e5 si5, beh u7 Ki-tok hong-seng7 e5 chiok-hok sun7-soa3 khi3.
	30). HiaN-ti7 ah, goa2 tui3 lan2 e5 Chu2 Ia5-sou Ki-tok, ia7 tui3 Seng3 Sin5 e5 thiaN3, khng3 lin2 kap goa2 tang5 chin7-lat8, thoe3 goa2 ki5-kiu5 Siong7-te3,  31). kiu3 goa2 thoat-li7 Iu5-thai3 toe7 hiah e5 m7 sun7-hok8 e5 lang5, ia7 hou7 goa2 ui7-tioh8 Ia5-lou7-sat-leng2 sou2 choe3 kiong-kip e5 su7 tit-tioh8 seng3-tou5 chiap-lap8;  32). hou7 goa2 tui3 Siong7-te3 e5 chi2-i3 kau3 lin2 hia u7 hoaN-hi2, ia7 kap lin2 saN-kap tit-tioh8 an-hioh.  33). Goan7 siuN2-su3 peng5-an e5 Siong7-te3 kap lin2 cheng3 lang5 ti7-teh:  A3-beng7.

[16]	Goa2 tui3 lin2 ku2-chian3 lan2 e5 chi2-be7 Hui-pi2, chiu7-si7 Kian-kek-li2 kau3-hoe7 e5 chhe-eng7;  2). hou7 lin2 ui7-tioh8 Chu2 chiap-thai7 i chiau3 seng3-tou5 sou2 hap8-gi5, i u7 khiam3-eng7 lin2 pang-chan7 e5, chiu7 pang-chan7 i; in-ui7 i bat hu5-chou7 choe7-choe7 lang5, ia7 bat hu5-chou7 goa2.
	3). Chheng2-an Pek-ki-lah, A-ku-lah, ti7 Ki-tok Ia5-sou kap goa2 tang5 tioh8-boa5 e5,  4). ia7 ui7-tioh8 goa2 e5 siN3-mia7 bat phe-si2; m7 na7 goa2 kam2-sia7 in, chiu7 goa7-pang e5 cheng3 kau3-hoe7 ia7 si7 an2-ni.  5). Koh chheng2-an chu7-chip8 ti7 i e5 ke e5 kau3-hoe7. Chheng2-an goa2 sou2 thiaN3 e5 I2-pai3-ni5-thou2, i si7 A-se-a thau5 chit8 e5 siok8 Ki-tok e5.  6). Chheng2-an Ma2-li7-a, i bat ui7-tioh8 lin2 choe7-choe7 tioh8-boa5.  7). Chheng2-an goa2 e5 chhin-chhek An-to-ni5-kou2, Iu5-ni5-a; in bat kap goa2 tang5 koaiN-kaN, u7 mia5-siaN ti7 su3-tou5 tiong, koh tai7-seng goa2 tiam3 ti7 Ki-tok.  8). Chheng2-an Am3-pek-li7, tiam3-ti7 Chu2 hou7 goa2 sou2 thiaN3 e5.  9). Chheng2-an ti7 Ki-tok kap goa2 tang5 tioh8-boa5 e5 Ni2-pa-lou5, i2-kip8 goa2 sou2 thiaN3 e5 Su7-tai7-kou2. Chheng2-an A-pi2-li7, ti7 Ki-tok u7 keng-giam7 e5.  10). Chheng2-an A-li2-to-pou3 ke-lai7 e5 lang5.  11). Chheng2-an goa2 e5 chhin-chhek Hi-lo5-thian. Chheng2-an Na2-ki5-sou3 ke-lai7 tiam3-ti7 Chu2 e5 lang5.  12). Chheng2-an ti7 Chu2 teh tioh8-boa5 e5 Thou2-hui-na2, Thou2-hu3-sat. Chheng2-an sou2 thiaN3 e5 Pi2-sek, bat ti7 Chu2 choe7-choe7 tioh8-boa5 e5.  13). Chheng2-an ti7 Chu2 tit-tioh8 keng2-soan2 e5 Lou2-hu, kap i e5 lau7-bu2, ia7 si7 goa2 e5 lau7-bu2.  14). Chheng2-an A-sun3-ki5-thou2, Hut-lek8-kan, Hek-bi2, Pat-lo5-pa, Hek-ma2, i2-kip8 kap in ti7-teh e5 hiaN-ti7.  15). Chheng2-an Hui-lo5-lo5-kou2 kap Iu5-li7-a, Ni5-li7-a kap i e5 chi2-be7, kap O-lim5-pa, i2-kip8 kap in ti7-teh e5 cheng3 seng3-tou5.  16). Lin2 tioh8 eng7 seng3 e5 saN-chim tai7-ke saN chheng2-an. Ki-tok e5 cheng3 kau3-hoe7 chheng2-an lin2.
	17). HiaN-ti7 ah, goa2 khng3 lin2 tioh8 seng2-chhat hiah e5 hun-tong2 that-gai7 e5, chiu7-si7 poe7 lin2 sou2 hak8-sip8 e5 ka3-si7 e5; koh tioh8 siam2-pi7 in.  18). In-ui7 chit ho7 lang5 bo5 hok8-sai7 lan2 e5 Chu2 Ki-tok, si7 hok8-sai7 ka-ki7 e5 pak-tou2; eng7 in e5 ki5-kha2 thiam2-mi7 e5 oe7 be5-hek8 cheng3-tit8 e5 lang5 e5 sim.  19). In-ui7 lin2 e5 sun7-hok8 i2-keng pian3 thoan5 ti7 cheng3 lang5. Sou2-i2 goa2 ui7-tioh8 lin2 hoaN-hi2; tok8-tok8 lun7-kau3 ho2 su7, goa2 ai3 lin2 u7 ti3-sek, lun7-kau3 phaiN2 su7, chiu7 ai3 lin2 chheng-pek8.  20). SiuN2-su3 peng5-an e5 Siong7-te3 beh kin2-kin2 tah8-chhui3 Sat-tan3 ti7 lin2 e5 kha-e7. Goan7 lan2 e5 Chu2 Ia5-sou Ki-tok e5 un kap lin2 ti7-teh.
	21). Kap goa2 tang5 tioh8-boa5 e5 The5-mou5-thai3, i2-kip8 goa2 e5 chhin-chhek Lou7-kiu5, Ia5-sun, Sou2-se-pa2-tek chheng2-an lin2.  22). Goa2 Tek-tiu, chiu7-si7 sia2 chit tiuN phoe e5, ti7 Chu2 chheng2-an lin2.  23). Goa2 kap choan5 kau3-hoe7 eng2 hioh i tau e5 Ka-iu5 chheng2-an lin2.  24). SiaN5-lai7 koan2 khou3-pang5 e5 I2-lah-tou kap hiaN-ti7 Koat-thou2 chheng2-an lin2.
	25). Siong7-te3 oe7 kian-kou3 lin2 chiau3 goa2 e5 hok-im, kap sou2 soan-thoan5 Ia5-sou Ki-tok e5 su7, ia7 chiau3 eng2 se3-tai7 sou2 un2-bat8 o3-biau7 e5 chhian2-beng5,  26). chit e5 o3-biau7 chit tiap8 u7 tu3-hian7, ia7 tui3 sian-ti e5 chheh, chiau3 eng2-oan2 Siong7-te3 e5 beng7-leng7 lai5 chi2-si7 ban7 pang, hou7 in tui3 sin3 lai5 sun7-than3;  27). goan7 eng5-kng tui3 Ia5-sou Ki-tok kui ti7 tok8-it u7 ti3-hui7 e5 Siong7-te3, tai7-tai7 bo5 soah.  A3-beng7.

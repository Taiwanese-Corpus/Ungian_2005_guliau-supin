	Iok-Pek-Ki3(18)
[1]	Ou-su e5 toe7 bat u7 chit8-lang5 mia5-kio3 Iok-pek, hit-lang5 oan5-choan5 koh cheng3-tit8, keng3-ui3 Siong7-te3, li7-khui chiah e5 phaiN2.  2). I siN chhit e5 kiaN2, saN e5 cha-bou2-kiaN2.  3). I e5 ke-giap8 u7 iuN5 chhit-chheng, lok8-to5 saN-chheng, gu5 gou7-pah tui3, lu5-bu2 gou7-pah chiah; ia7 u7 choe7-choe7 chhe-eng7 e5 lang5; an2-ni chit-lang5 ti7 tang-hng cheng3-lang5 e5 tiong-kan si7 choe3 te7-it-toa7.  4). I hiah e5 kiaN2 khi3 siat ian5-siah8 ti7 tak8-lang5 e5 chhu3, chiau3 i e5 jit8-chi2; koh chhe lang5 khi3 chhiaN2 in saN e5 chi2-be7 lai5 kap in lim-chiah8.  5). Ian5-siah8 e5 jit8 i2-keng moa2, Iok-pek chhe lang5 kio3 in lai5 hou7 in seng3-kiat; koh thau3-cha2 khi2-lai5, chiau3 in cheng3-lang5 e5 siau3-giah8 hian3 sio-che3; in-ui7 Iok-pek kong2, Kiam2-chhai2 goa2 e5 kiaN2 u7 hoan7-choe7, sim-lai7 khi3-choat8 Siong7-te3.  Iok-pek siong5-siong5 an2-ni kiaN5.
	6). U7 chit8-jit8, Siong7-te3 e5 cheng3-kiaN2 lai5, ka-ki7 khia7 ti7 Ia5-ho5-hoa e5 bin7-cheng5, Sat-tan3 ia7 lai5 ti7 in tiong-kan.  7). Ia5-ho5-hoa tui3 Sat-tan3 kong2, Li2 tui3 toh-loh8 lai5? Sat-tan3 chiu7 in3 Ia5-ho5-hoa kong2, Goa2 ti7 toe7-chiuN7 kiaN5-lai5 kiaN5-khi3, pian3-kiaN5 ti7-hia, tui3 hia lai5.  8). Ia5-ho5-hoa tui3 Sat-tan3 kong2, Li2 u7 liu5-sim ti7 Goa2 e5 lou5-pok8 Iok-pek mah? In-ui7 toe7-chiuN7 bo5 lang5 chhin-chhiuN7 i oan5-choan5 koh cheng3-tit8, keng3-ui3 Siong7-te3, li7-khui chiah e5 phaiN2.  9). Sat-tan3 in3 Ia5-ho5-hoa kong2, Iok-pek keng3-ui3 Siong7-te3, kiam2 bo5 in-toaN mah?  10). Li2 kiam2-m7-si7 eng7 li5-pa ui5 i, koh ui5 i e5 ke, kap ui5 i si3-bin7 it-chhe3 sou2-u7-e5 mah? I e5 chhiu2 sou2 choe3-e5, Li2 su3-hok i, i e5 ke-giap8 ia7 ti7 toe7--nih ke-thiN choe7-choe7.  11). TaN Li2 na7 chhun Li2 e5 chhiu2, khap8-tioh8 i long2-chong2 sou2-u7-e5, i tek-khak tng-bin7 khi3-choat8 Li2.  12). Ia5-ho5-hoa tui3 Sat-tan3 kong2, KhoaN3 ah, i it-chhe3 sou2-u7-e5 long2 ti7 li2 e5 chhiu2-thau5, tok8-tok8 m7-thang he7 chhiu2 ti7 i e5 seng-khu.  Sat-tan3 chiu7 tui3 Ia5-ho5-hoa e5 bin7-cheng5 chhut-khi3.
	13). U7 chit8-jit8 Iok-pek e5 kiaN2 cha-bou2-kiaN2 tu2-a2 ti7 in toa7-hiaN e5 ke teh chiah8, teh lim-chiu2,  14). u7 su3-chia2 lai5 Iok-pek hia, ka7 i kong2, Gu5 teh loe5-chhan5, lu5-bu2 ti7 piN-a2 chiah8-chhau2;  15). Si7-pa e5 lang5 hut-jian5 kau3, chhiuN2 i, eng7 to thai5-si2 hiah e5 lou5-pok8; chi2-u7 goa2 chit8-lang5 chau2-li7 lai5 po3 li2.  16). I iau2 teh kong2 e5 si5, koh u7 chit8-e5 lai5, kong2, Siong7-te3 e5 he2 tui3 thiN kang3-loh8, sio iuN5-kun5, kap hiah e5 lou5-pok8, lai5 biat8--in; chi2-u7 goa2 chit8-lang5 chau2-li7 lai5 po3 li2.  17). I iau2 teh kong2 e5 si5, koh u7 chit8-e5 lai5, kong2, Ka-lek8-ti2 lang5 pun-choe3 saN-tui7, hut-jian5 lai5, phah lok8-to5 lai5 chhiuN2 i, soa3 eng7 to thai5-si2 hiah e5 lou5-pok8; chi2-u7 goa2 chit8-lang5 chau2-li7 lai5 po3 li2.  18). I iau2 teh kong2 e5 si5, koh u7 chit8-e5 lai5, kong2, Li2 e5 kiaN2, li2 e5 cha-bou2-kiaN2, ti7 in toa7-hiaN e5 ke teh chiah8 teh lim-chiu2;  19). hut-jian5 u7 toa7-hong tui3 khong3-ia2 chhe--lai5, phah chhu3 e5 si3-kak-thau5, chhu3 to2 teh ti7 siau3-lian5 lang5 e5 teng2-bin7, in chiu7 long2 si2; chi2-u7 goa2 chit8-lang5 chau2-li7 lai5 po3 li2.
	20). Iok-pek chiu7 khi2-lai5, thiah-lih8 goa7-saN, thi3-thau5, phak ti7 toe7--nih lai5 pai3;  21). kong2, Goa2 thng3-theh chhut lau7-bu2 e5 thai, ia7 beh thng3-theh to3-khi3 hia; Ia5-ho5-hoa siuN2-su3, Ia5-ho5-hoa theh8-khi3, tioh8 o-lo2 Ia5-ho5-hoa e5 mia5.  22). Ti7 che it-chhe3 e5 su7, Iok-pek peng7 bo5 hoan7-choe7, ia7 bo5 liah8 Siong7-te3 choe3 bo5-hap8.

[2]	Koh u7 chit8-jit8, Siong7-te3 hiah e5 kiaN2 lai5, ka-ki7 khia7 ti7 Ia5-ho5-hoa e5 bin7-cheng5, Sat-tan3 ia7 lai5 ti7 in tiong-kan, ka-ki7 khia7 ti7 Ia5-ho5-hoa e5 bin7-cheng5.  2). Ia5-ho5-hoa tui3 Sat-tan3 kong2, Li2 tui3 toh-loh8 lai5? Sat-tan3 in3 Ia5-ho5-hoa kong2, Goa2 ti7 toe7-chiuN7 kiaN5-lai5 kiaN5-khi3, pian3-kiaN5 ti7-hia, tui3-hia lai5.  3). Ia5-ho5-hoa tui3 Sat-tan3 kong2, Li2 u7 liu5-sim ti7 Goa2 e5 lou5-pok8 Iok-pek mah? In-ui7 toe7-chiuN7 bo5 lang5 chhin-chhiuN7 i oan5-choan5 koh cheng3-tit8, keng3-ui3 Siong7-te3, li7-khui chiah e5 phaiN2; li2 sui-jian5 kek Goa2 kong-kek i, bo5 in-toaN hui2-hoai7 i, i iu5-goan5 chip-siu2 i e5 sun5-choan5.  4). Sat-tan3 in3 Ia5-ho5-hoa kong2, Eng7 phe5 oaN7 phe5, lang5 ui7-tioh8 i e5 siN3-mia7 goan7 liau2 i it-chhe3 sou2-u7 e5.  5). Chong2-si7 Li2 chhun Li2 e5 chhiu2 khap8-tioh8 i e5 kut kap i e5 bah, chiu7 i beh tng-bin7 khi3-choat8 Li2.  6). Ia5-ho5-hoa tui3 Sat-tan3 kong2, KhoaN3 ah, i ti7 li2 e5 chhiu2-thau5, tok8-tok8 tioh8 lau5 i e5 siN3-mia7.  7). Sat-tan3 chiu7 tui3 Ia5-ho5-hoa e5 bin7-cheng5 chhut-khi3, phah Iok-pek, hou7 i tui3 kha-toe2 kau3 thau5-khak-teng2 siN tok8-chhng.  8). I chiu7 eng7 hau7-phiaN-phe3 lai5 pe5 seng-khu, che7 ti7 he2-hu tiong.  9). I e5 bou2 chiu7 tui3 i kong2, Li2 iau2-ku2 chip-siu2 li2 e5 sun5-choan5 mah? Tioh8 khi3-choat8 Siong7-te3 lai5 si2.  10). Na7-si7 Iok-pek tui3 i kong2, Li2 kong2-oe7 si7 chhin-chhiuN7 hiah e5 gong7 e5 hu7-jin5-lang5 sou2 teh kong2 e5.  ChaiN2-iuN7--nih? Lan2 tui3 Siong7-te3 siu7 hok-khi3, kiam2 bo5 tui3 I siu7 chai-e7 mah? Ti7 che it-chhe3 e5 su7, Iok-pek peng7-bo5 tui3 i e5 chhui3 lai5 hoan7-choe7.
	11). Hit-si5 Iok-pek saN e5 peng5-iu2 thiaN-kiN3 i tu2-tioh8 it-chhe3 e5 khou2-lan7, tak8-e5 tui3 in e5 sou2-chai7 lai5; chiu7-si7 The5-ban7 lang5 I2-li7-hoat, Su-a lang5 Pi2-lek8-tat8, Na2-ma2 lang5 So2-hoat; in siong-iok saN-kap lai5 pi-siong, an-ui3 i.  12). In hng7-hng7 kiah8-bak8 khoaN3, boe7 jin7-tit i, chiu7 toa7-siaN thi5-khau3; tak8 lang5 thiah-lih8 goa7-saN, ng3 thiN ia7 thou5-hun2 ti7 ka-ki7 e5 thau5-khak.  13). In chiu7 kap i che7 ti7 thou5-kha chhit-jit8 chhit-mi5, bo5 kap i kong2 chit8-ku3, in-ui7 in khoaN3-kiN3 i e5 thong3-khou2 chin toa7.

[3]	Au7-lai5 Iok-pek khui-chhui3, chiu3-chou2 i e5 jit8.  2). Iok-pek khui-chhui3 kong2:
3)	Goa2 chhut-si3 e5 jit8, goan7 hit e5 jit8 bo5--khi3;  Kong2, u7 hoai5-in7 ta-pou-kiaN2 hit-mi5, goan7 hit e5 mi5 ia7 bo5--khi3.
4)	Goan7 hit e5 jit8 piN3-choe3 ou-am3;  Goan7 Siong7-te3 bo5 tui3 teng2-bin7 khoaN3-kou3 i,  Kng ia7 bo5 chio3 i.
5)	Goan7 ou-am3 kap si2-im3 chhim-chhu2 i;  Goan7 bat8-hun5 theng5 ti7 i e5 teng2-bin7,  Goan7 hou7 jit8 pian3 ou-am3--e5 phah-kiaN i.
6)	Lun7-kau3 hit-mi5, goan7 ou-am3 chhiuN2-khi3;  Goan7 i bo5 kap ni5-tiong hiah e5 jit8 tang5 hoaN-hi2;  Ia7 bo5 jip8 ti7 hiah e5 geh8 e5 siau3-giah8.
7)	A7! Goan7 hit-mi5 bo5 u7 siN-kiaN2;  In tiong-kan bo5 hoaN-hi2 e5 siaN.
8)	Goan7 hiah e5 chiu3-chou2 jit8 e5, chiu3-chou2 i;  I2-kip8 hiah-e5 oe7 kek-tong7 leng5 e5, chiu3-chou2 i.
9)	Goan7 hit-mi5 thiN-phu2-kng e5 chhiN piN3 ou-am3;  Goan7 i ng3-bang7 kng ia7 boe7 tit-tioh8;  Ia7 bo5 khoaN3-kiN3 cha2-khi2-si5 thiN thiah-hah8;
10)	In-ui7 bo5 koaiN-bat8 siN goa2 e5 chu2-kiong,  Ia7 bo5 tui3 goa2 e5 bak8-chiu jia-kham3 hoan7-lan7.
11)	Goa2 siaN2-su7 bo5 ti7 thai--nih chiu7 si2?  SiaN2-su7 chhut pak-tou2, bo5 soa3 tng7-khui3?
12)	SiaN2-su7 u7 kha-thau5-u chih goa2?  SiaN2-su7 u7 ni hou7 goa2 suh?
13)	Na7-bo5 an2-ni, goa2 i2-keng to2-teh lai5 an-jian5,  I2-keng khun3 lai5 cheng7-cheng7;
14)	Kap toe7-chiuN7 liat8-ong5 bou5-su7 saN-kap ti7-teh,  In bat ui7 ka-ki7 khi2-cho7 pha-hng e5 sou2-chai7;
15)	A2-si7 kap u7 kim e5 siu2-leng2 ti7-teh;  In bat eng7 gun5 chhiong-moa2 in e5 chhu3 e5.
16)	A2-si7 chhin-chhiuN7 ka-lauh8 sin lai5 iam2-bat8 e5, goa2 chiu7 bo5--khi3;  Chhin-chhiuN7 be7 kiN3-tioh8 kng e5 eN-a2.
17)	Ti7-hia phaiN2-lang5 soah i e5 kiau2-jiau2;  Ti7-hia ia3-sian7-e5 tit-tioh8 an-hioh.
18)	Ti7-hia siu7-liah8 e5 lang5 saN-kap tit-tioh8 an-jian5,  Bo5 thiaN-kiN3 tok-kang--e5 e5 siaN.
19)	Si7-soe3 si7-toa7 long2 ti7-hia;  Lou5-pok8 thoat-li7 i e5 chu2-lang5.
20)	Siu7 khou2-lan7 e5 lang5, siaN2-su7 hou7 i u7 kng ah?  Sim-lai7 iu-khou2 e5 lang5, siaN2-su7 hou7 i u7 oah8-mia7?
21)	In ng3-bang7 si2, ia7 boe7 tit-tioh8,  Chhe7 i, pi2 kut8 khng3-bat8 e5 po2-poe3 khah chhut-lat8.
22)	In chhe7-tioh8 hun5-bong7 chiu7 khoai3-lok8;  HoaN-hi2 kau3 boe7-kou3--tit.
23)	Lang5 e5 chian5-tou5 i2-keng am3-bong-bong,  Siong7-te3 si3-bin7 ui5-khun3 i, siaN2-su7 hou7 i u7 kng ah?
24)	In-ui7 goa2 eng7 thou2-khui3 thoe3 chiah8-mih8;  Goa2 toa7-siaN hau2, chhin-chhiuN7 toa7-chui2 chheng3-chhut.
25)	In-ui7 goa2 sou2 chin-kiaN-e5 lim5-kau3 goa2;  Goa2 sou2 kiaN-hiaN5-e5 kau3 ti7 goa2.
26)	Goa2 boe7 tit-tioh8 an-jian5, boe7 tit-tioh8 peng5-cheng7, boe7 tit-tioh8 an-hioh,  Chong2-si7 u7 hoan7-lan7 lai5.

[4]	The5-ban7 lang5 I2-li7-hoat in3 kong2,
2)	Lang5 na7 beh kap li2 tam5-lun7, li2 oe7 hiam5-ia3 boe7?  Chong2-si7 chi7-chui7 oe7 ka-ki7 iok-sok bo5 kong2-oe7 ah?
3)	KhoaN3 ah, li2 bat ka3-si7 choe7-choe7 lang5,  Loan2-jiok8 e5 chhiu2 li2 ia7 hou7 i giam2-ngi7.
4)	Beh poah8-to2-e5, li2 eng7 oe7 hu5 i;  Kha-thau5-u sng-nng2 e5, li2 hou7 i iong2-kiaN7.
5)	Chong2-si7 taN tai7-chi3 kau3 ti7 li2, li2 chiu7 hun-be5;  Khap8-tioh8 li2, li2 chiu7 kiaN-hiaN5.
6)	Li2 e5 oa2-kho3 kiam2 m7-si7 chai7-ti7 li2 e5 keng3-ui3 mah?  Li2 e5 ng3-bang7 kiam2 m7-si7 chai7-ti7 li2 sou2 kiaN5 e5 sun5-choan5 mah?
7)	ChhiaN2 li2 siuN7-khoaN3, bo5-choe7 e5 lang5 chi7-chui7 u7 si2-bo5?  Cheng3-tit8 e5 lang5 ti7 sim2-mih8 sou2-chai7 siu7 chian2-tu5?
8)	Chiau3 goa2 khoaN3, eng7 choe7-koa3 cheng3-choh,  Eng7 ok-tok8 choe3 cheng2-chi2 lai5 ia7 e5, sou2 siu-seng5 ia7 si7 an2-ni.
9)	Siong7-te3 pun5-khui3, in chiu7 si2-bo5;  Tui3 I toa7 siu7-khi3 e5 hong, in chiu7 siau-biat8.
10)	Sai e5 hau2, beng2-sai e5 siaN, long2 soah;  Sai-a2-thun5 e5 chhui3-khi2, long2 phah-chih8.
11)	Lau7 e5 sai, in-ui7 bo5 thang chiah8 chiu7 si2;  Bu2 e5 sai, hiah e5 kiaN2 ia7 long2 si3-soaN3.
12)	U7 tai7-chi3 am3-chiN7 kau3 ti7 goa2,  Goa2 hi7-khang ia7 thiaN-kiN3 i soe3-soe3 e5 siaN.
13)	Tui3 mi5--si5 iN7-siong7 e5 su-siuN2,  Chiu7-si7 lang5 khun3 tang7-bin5 e5 si5,
14)	KiaN-hiaN5 ngiauh8-ngiauh8-chhoah lim5-kau3 goa2,  Hou7 goa2 e5 pah-kut kheh8-kheh8-tio7.
15)	U7 sin5 tui3 goa2 bin7-cheng5 keng-ke3;  Goa2 seng-khu e5 mng5-kng2 chhang3--khi2-lai5.
16)	I theng5-teh, chong2-si7 goa2 boe7 khoaN3-beng5 i e5 heng5-chong7;  U7 siong7 ti7 goa2 bak8-chiu cheng5;  Cheng7 chauh-chauh, goa2 thiaN-kiN3 u7 siaN, kong2,
17)	Oe7-si2 e5 lang5 tui3 ti7 Siong7-te3 kiam2-si7 gi7 mah?  Lang5 tui3 ti7 chhong3-cho7 i e5, kiam2 si7 chheng-khi3 mah?
18)	KhoaN3 ah, I long2 bo5 sin3-iong7 I e5 lou5-pok8,  Ia7 hiam5 I e5 su3-chia2 choe3 gu5-gong7.
19)	Ho5-hong3 hiah e5 khia7-khi2 ti7 thou5-chhu3,  I e5 kun-ki chai7-ti7 thou5-hun2,  Pi2 chiu3-thang5 khah-khoai3 si2--e5.
20)	Tui3 cha2-khi2 kau3 e5-hng, chiu7 tu2-tioh8 hui2-biat8,  Eng2-eng2 bo5--khi3, bo5 lang5 khoa3-i3.
21)	I pou3-piN5 e5 soh kiam2 bo5 tui3 tiong-ng puih8--chhut-lai5?  I e5 si2, long2 bo5 ti3-hui7.

[5]	TaN choe3 li2 kiu5-kio3, khoaN3 u7 chi7-chui7 in3 li2 ah?  Chiah e5 seng3--e5 e5 tiong-kan, li2 beh ng3 chi7-chui7 ah?
2)	In-ui7 siu7-khi3 e5 sim, oe7 hai7-si2 gong7-lang5;  Oan3-tou3 oe7 thai5-si2 ham-ban7 e5 lang5.
3)	Goa2 bat khoaN3-kiN3 gong7-lang5 teng3-kun,  Chong2-si7 hut-jian5-kan goa2 chiu3-chou2 i khia7-khi2 e5 sou2-chai7.
4)	I e5 kiaN2-ji5 li7-khui an-un2 hng7-hng7;  Ti7 siaN5-mng5 siu7 ap-pek, ia7 bo5 u7 chin2-kiu3 in e5.	
5)	Iau e5 lang5 chiah8 i sou2 siu-seng5 e5,  Ti7 chhi3-phe3-lai7 ia7 chhiuN2--khi3,  U7 oah8-tauh khui-chhui3 thun i e5 chai5-but8.
6)	In-ui7 chai-e7 m7-si7 tui3 thou5--nih chhut-lai5,  Hoan7-lan7 ia7 m7-si7 tui3 toe7--nih hoat-siN;
7)	Chong2-si7 lang5 chhut-si3 tiaN7-tioh8 u7 hoan7-lan7,  Chhin-chhiuN7 he2-chhiN pe-chiuN7 koaiN5.
8)	OaN7-choe3 goa2, goa2 beh kiu5-kio3 Siong7-te3;  Chiong goa2 e5 su7 kau-tai3 Siong7-te3.
9)	Chiu7-si7 kiaN5 tai7-chi3 toa7 kau3 boe7 chhek-tok8-tit e5,  KiaN5 ki5-su7 sng3-boe7-liau2-e5.
10)	I loh8 hou7 ti7 toe7-bin7-chiuN7,  SiuN2-su3 chui2 ti7 chhan5-hng5--nih.
11)	Beh an-ti3 pi-bi5-e5 ti7 koaiN5 e5 sou2-chai7;  Beh ku2-khi2 ai-chham2-e5 ti7 an-un2 e5 toe7.
12)	I pho3-hoai7 kau2-koai3 e5 lang5 e5 ke3-bou5,  Ti3-kau3 in e5 chhiu2 sou2 choe3 e5 boe7 seng5-kong.
13)	I hou7 ti3-hui7 e5 lang5 tiong3 ka-ki7 e5 khui2-ke3;  Hou7 khui2-khiat e5 lang5 e5 ke3-bou5 kin2-kin2 pai7.
14)	In jit8--si5 tu2-tioh8 ou-am3,  Jit8 tiong-tau3 si3-koe3 bong, chhin-chhiuN7 mi5--si5.
15)	I kiu3 song3-hiong lang5, thoat-li7 in e5 chhui3 e5 to-kiam3,  I2-kip8 kiong5-po7 e5 lang5 e5 chhiu2.
16)	Tui3 an2-ni, nng2-chiaN2-e5 u7 ng3-bang7,  Put-gi7-e5, chhui3 that-bat8.
17)	KhoaN3 ah, Siong7-te3 sou2 keng2-kai3-e5, hit-lang5 u7 hok-khi3;  Sou2-i2 li2 m7-thang khoaN3-khin Choan5-leng5--e5 e5 tok-chek.
18)	In-ui7 I hou7 lang5 thang3-thiaN3, chiu7 ka7 i pau-bat8;  I siong lang5, ia7 I e5 chhiu2 i-ho2 i.
19)	I beh kiu3 li2, ti7 lak8-pai2 e5 hoan7-lan7;  chiu7 na7 chhit-pai2, chai-hai7 ia7 bo5 khap8-tioh8 li2.
20)	Ti7 ki-hng e5 si5, I beh kiu3 li2 thoat-li7 si2;  Ti7 kau-chian3 e5 si5, I beh kiu3 li2 thoat-li7 to-kiam3 e5 se3-lek8.
21)	Li2 beh tit-tioh8 khng3-bat8, bian2 siu7 chhui3-chih8 e5 kong-kek;  Chai-e7 kau3 e5 si5, li2 ia7 bian2 kiaN.
22)	Chai-hai7 kap ki-hng, li2 beh chhio3 i,  toe7-chiuN7 e5 ia2-siu3, li2 ia7 bian2 kiaN.
23)	In-ui7 li2 beh kap chhan5-hng5--nih e5 chioh8 kiat-iok;  Chhan5-ia2 e5 siu3 ia7 beh kap li2 ho5-ho2.
24)	Li2 beh chai li2 e5 pou3-piN5 peng5-an;  Li2 beh khi3 khoaN3 li2 e5 iuN5-tiau5 long2 bo5 khiam3-kheh.
25)	Li2 ia7 beh chai li2 e5 kiaN2-sun choe7-choe7,  Li2 e5 hou7-e3 chhin-chhiuN7 toe7-chiuN7 e5 chhiN-chhau2.
26)	Li2 beh he3-siu7 moa2-chiok chiah kui bong7,  Chhin-chhiuN7 tiu7-khun2 kau3-si5 siu-khng3.
27)	KhoaN3 ah, che goan2 u7 chha5 kau3 thiat-ti2, sit8-chai7 si7 an2-ni;  Li2 tioh8 thiaN, chai si7 choe3 li2 e5 li7-ek.

[6]	Iok-pek in3 kong2.  
2).	Goan7 goa2 e5 iu-bun7 ke3 chhin3-tang7,  Goan7 goa2 it-chhe3 e5 chai-hai7 piN5-piN5 he7 ti7 thian-pheng5;
3)	Tek-khak pi2 hai2-soa khah-tang7;  Sou2-i2 goa2 e5 oe7 loan7-loan7 kong2.
4)	In-ui7 Choan5-leng5--e5 e5 chiN3 sia7-tioh8 goa2;  Goa2 e5 sim-sin5 lim-tioh8 i e5 tok8.  Siong7-te3 hou7 goa2 kiaN e5 su7 pai5-tin7 kong-kek goa2.
5)	Ia2-lu5 u7 chhau2, kiam2 beh chhut-siaN?  Gu5 u7 chhau2-liau7, kiam2 beh hau2 mah?
6)	Mih8 chiaN2 bo5 chham iam5, kiam2 oe7 chiah8-tit mah?  Nng7 e5 chheng kiam2 u7 chu-bi7 mah?
7)	Goa2 e5 sim iam3-chian7, m7-ai3 khap8-tioh8 e5,  In choe3 goa2 phaiN2 bi7-sou3 e5 chiah8-mih8.
8)	Goan7 goa2 tit-tioh8 sou2-kiu5-e5;  Goa2 sou2 him-bou7-e5 goan7 Siong7-te3 siuN2-su3 goa2.
9)	Chiu7-si7 goan7 Siong7-te3 teh-chhui3 goa2,  Pang3 I e5 chhiu2, lai5 choat8 goa2 e5 siN3-mia7.
10)	Na7 an2-ni, goa2 chiu7 tit-tioh8 an-ui3;  Ti7 thong3-khou2 bo5 tit-tioh8 lin5-bin2 e5 tiong-kan, iau2 oe7 khoai3-lok8;  In-ui7 goa2 bo5 ui5-poe7 Chi3-seng3--e5 e5 oe7.
11)	Goa2 u7 sim2-mih8 khui3-lat8, hou7 goa2 iau2 teh ng3-bang7?  Goa2 u7 sim2-mih8 kiat-kiok8, hou7 goa2 iau2 thang thun-lun2?
12)	Goa2 e5 lat8 kiam2 si7 chioh8 e5 lat8?  Goa2 e5 bah kiam2 si7 tang5-e5 mah?
13)	Pang-chan7 goa2-e5, kiam2-m7-si7 long2 bo5--khi3 mah?  Goa2 e5 ti3-hui7, kiam2-m7-si7 li7-khui goa2 khi3 mah?
14)	Choat8-bang7 e5 lang5, chiu7 na7 bo5 keng3-ui3 choan5-leng5 e5 Chu2,  I e5 peng5-iu2 ia7 tioh8 eng7 jin5-chu5 khoan2-thai7 i.
15)	Goa2 e5 hiaN-ti7 gou7 goa2, chhin-chhiuN7 khoe,  Koh chhin-chhiuN7 khoe-chui2 lau5-ke3 e5 toe2;
16)	In-ui7 u7 peng-te3 chiu7 lo5,  U7 seh khng3 ti7 hi2 lai7-bin7;
17)	Sio-lo7 e5 si5-chun7, in chiu7 siau-bo5,  Joah8 e5 si5, chiu7 tui3 in e5 sou2-chai7 ta--khi3.
18)	Ian5-khoe kui-tin7 teh-kiaN5 e5 lang5 oan-lai5 oat-khi3,  In chiuN7 kau3 pha-hng e5 sou2-chai7 chiu7 si2.
19)	The5-ma2 kui-tin7 kiaN5 e5 lang5 teh liau5-bang7,  Si7-pa kui-kun5 e5 lang5 teh theng3-hau7.
20)	In ui7-tioh8 sou2 ng3-bang7 lai5 kian3-siau3,  kau3-te3 chiu7 lau3-khui3.
21)	TaN lin2 chin-chiaN3 bo5 mih8;  KhoaN3-kiN3 thang kiaN e5 su7 chiu7 lun2.
22)	Goa2 kiam2 bat kong2, ChhiaN2 lin2 hou7 goa2?  A2-si7, Tui3 lin2 e5 chai5-san2 eng7 mih8 sang3 goa2?
23)	A2-si7, Kiu3 goa2 thoat-li7 tui3-tek8 e5 chhiu2 ah?  A2-si7, Siok8 goa2 thoat-li7 kiong5-po7 e5 lang5 e5 chhiu2 ah?
24)	ChhiaN2 lin2 ka3-si7 goa2, goa2 chiu7 cheng7-cheng7;  Ia7 hou7 goa2 beng5-pek8 ti7 sim2-mih8 su7 u7 chho3-gou7.
25)	Cheng3-tit8 e5 oe7, i e5 lat8 toa7 kau3 chaiN2-iuN7!  Chong2-si7 lin2 teh pian7-pok, si7 pian7-pok sim2-mih8?
26)	Lin2 siuN7 beh pian7-pok lang5 e5 oe7 mah?  Choat8-bang7 e5 lang5 e5 gian5-lun7, si7 chhin-chhiuN7 hong.
27)	Lin2 liam-khau ai3 tit-tioh8 bo5-pe7 e5 kiaN2,  Eng7 li2 e5 peng5-iu2 choe3 boe2-boe7 e5 mih8.
28)	TaN chhiaN2 lin2 kam-goan7 khoaN3 goa2;  Goa2 koat-toan3 bo5 tng lin2 e5 bin7 lai5 kong2 peh8-chhat8.
29)	ChhiaN2 lin2 oat8-tng2, m7-thang u7 put-gi7,  Koh oat8-to3-tng2, goa2 e5 kong-gi7 iau2-ku2 ti7-teh.
30)	Goa2 e5 chih8 u7 put-gi7 mah?  Goa2 e5 chhui3 boe7 hun-piat chai-hai7 mah?

[7]	Lang5 ti7 se3-kan kiam2-m7-si7 lo5-khou2 e5 si5-ki5 mah?  I e5 jit8-chi2 kiam2-m7-si7 chhin-chhiuN7 chhiaN3-kang lang5 e5 jit8-chi2 mah?
2)	Chhin-chhiuN7 lou5-pok8 chhiat-chhiat him-bou7 jit8-loh8 e5 iaN2,  Chhin-chhiuN7 chhiaN3-kang lang5 ng3-bang7 kang-chiN5;
3)	Goa2 ia7 an2-ni it-teng7 keng-ke3 choe7-choe7 khang-hu e5 geh8,  Koh u7 ia3-sian7 e5 mi5 ka7 goa2 tiaN7-tioh8.
4)	Goa2 to2-teh e5 si5, chiu7 kong2,  Sim2-mih8 si5 thang khi2-lai5?  mi5 kau3 hiah tng5.  Goa2 hoan-lai5 hoan-khi3 tit8-tit8 kau3 thiN-kng.
5)	Goa2 kui seng-khu long2 si7 thang5 kap kui-te3 e5 thou5;  Goa2 e5 phe5-hu siu chhui3, chiu7 koh chhut-lang5.
6)	Goa2 e5 jit8-chi2 pi2 so khah-kin2,  Tit8-tit8 ke3-khi3 bo5 sou2 ng3-bang7.
7)	Tioh8 ki3-tit goa2 e5 oah8-mia7 na2 chhoan2 chit8 e5 khui3;  Goa2 e5 bak8-chiu boe7 koh khoaN3-kiN3 ho2-keng2.
8)	KhoaN3 goa2 e5 lang5, i e5 bak8-chiu beh bo5 koh khoaN3-kiN3 goa2;  Li2 e5 bak8-chiu beh siong3 goa2, chong2-si7 goa2 bo5 ti7-teh.
9)	Hun5 siau-soaN3 chiu7 ke3-khi3,  An2-ni, lang5 loh8 im-kan ia7 boe7 koh khi2-lai5.
10)	I bo5 koh to3-lai5 ka-ki7 e5 ke,  Pun2 sou2-chai7 ia7 bo5 koh jin7-tit i.
11)	Sou2-i2 goa2 bo5 beh iok-sok goa2 e5 chhui3;  Goa2 e5 sin5 iu-khou2, goa2 beh an2-ni kong2-chhut.  Goa2 e5 sim khou2-thang3, goa2 beh an2-ni hun-sou3.
12)	Goa2 kiam2-si7 toa7-hai2, a2-si7 kau-leng5 mah?  Li2 keng2-jian5 siat chit8-e5 kam-si7 goa2 e5 ah?
13)	Goa2 na7 kong2, Goa2 e5 bin5-chhng5 beh an-ui3 goa2,  Goa2 e5 chhng5-phou beh koe2 goa2 e5 iu-bun7;
14)	Li2 chiu7 eng7 bin5-bang7 hou7 goa2 kiaN,  Eng7 iN7-siong7 hou7 goa2 lun2.
15)	Ti3-kau3 goa2 ai3 chhui-si2;  Ai3 si2-bo5, khah-iaN5 chhun chiah e5 kut.
16)	Goa2 iam3-hun7 siN3-mia7, m7-ai3 eng2-oan2 oah8-teh;  Goan7 li2 chhut-chai7 goa2; in-ui7 goa2 e5 jit8-chi2 long2-si7 khang-hu.
17)	Lang5 si7 sim2-mih8, ti3-kau3 Li2 liah8 i choe3-toa7,  Ti3-kau3 Li2 chiong i khoa3 ti7 sim--nih,
18)	Ti3-kau3 Li2 tak8 cha2-khi2 kam3-chhat i,  Si5-khek chhi3-giam7 i?
19)	Li2 beh kau3 ti7-si5 chiah oat8-tng2 bo5 khoaN3 goa2,  Khoan goa2 tiap-a2-ku2, hou7 goa2 thun-noa7-cheh?
20)	Kam3-chhat lang5--e5 ah, goa2 na7 u7 choe7, gai7-tioh8 Li2 sim2-mih8?  Li2 siaN2-su7 eng7 goa2 choe3 Li2 e5 chiN3-pe2?  Ti3-kau3 goa2 khoaN3 ka-ki7 choe3 tang7-taN3.
21)	Li2 siaN2-su7 m7 sia3-bian2 goa2 e5 ke3-sit, tu5-khi3 goa2 e5 choe7-koa3?  In-ui7 goa2 taN beh to2 ti7 tin5-ai;  Li2 beh ti3-i3 chhe7 goa2, chong2-si7 goa2 i2-keng bo5 ti7-teh.

[8]	Su-a lang5 Pi2-lek8-tat8 in3 kong2,  
2).	Chiah e5 oe7 li2 beh kong2 kau3 ti7-si5?  Li2 chhui3-lai7 e5 oe7 chhin-chhiuN7 kong5-hong beh kau3 joa7-ku2?
3)	Siong7-te3 kiam2 u7 phian-su lai5 sim2-phoaN3?  Choan5-leng5--e5 kiam2 u7 phian-su, bo5 kong-gi7?
4)	Li2 e5 kiaN2-ji5 na7 u7 tek-choe7 I,  I kau-hu3 in ti7 in e5 ke3-sit e5 chhiu2-thau5.
5)	Li2 na7 ti3-i3 chhe7 Siong7-te3,  Koh tui3 Choan5-leng5--e5 kiu5 un;
6)	Li2 na7 chheng-khi3 cheng3-tit8, I beh ui7-tioh8 li2 chhiN2--khi2-lai5,  Koh hou7 li2 kong-gi7 e5 chhu3 heng-thong.
7)	Li2 khi2-thau5 sui-jian5 bi5-soe3,  Kau3-be2 beh chin hoat-tat8.
8)	ChhiaN2 li2 chha5-mng7 cheng5-tai7,  Tui-liam7 in e5 liat8-chou2 sou2 chha5-chhut-e5;
9)	In-ui7 lan2 put-ko3 si7 cha-hng chiah u7, m7-chai poaN3-hang7;  Lan2 ti7 se3-kan e5 jit8-chi2 chhin-chhiuN7 iaN2;
10)	In kiam2 bo5 ka3-si7 li2, ka7 li2 kong2,  Kong2-chhut i sim-pak e5 oe7?
11)	Lou5-ui2 bo5 thou5-be5, oe7 hoat mah?  Lou5-tek bo5 chui2, oe7 toa7 chang5 mah?
12)	Tng i chhiN-chhui3, iau2-be7 koah-khi2-lai5,  Pi2 long2-chong2 e5 chhau2 tai7-seng kou-ta5.
13)	KiN3-na7 boe7-ki3-tit Siong7-te3 e5 lang5, i e5 lou7-keng3 ia7 si7 an2-ni;  Bo5 keng3-khian5 e5 lang5, i e5 ng3-bang7 beh bo5--khi3.
14)	I sou2 i-oa2-e5 beh choat8-tng7;  I sou2 oa2-kho3-e5 si7 ti-tu-bang7.
15)	I beh oa2-kho3 chhu3, chong2-si7 chhu3 beh to2;  I beh khiN5-tiau5 chhu3, chong2-si7 chhu3 boe7 ku2-tng5 ti7-teh.
16)	I siu7 jit8 chio3, chiu7 chhiN-chhui3.  I e5 tin5 soan kau3 moa2-hng5.
17)	I e5 kun khun5 ti7 chioh8-tui,  Thau3-kau3 chioh8 e5 sou2-chai7.
18)	I na7 tui3 i e5 sou2-chai7 tu5-khi3, hit sou2-chai7 chiu7 m7 seng5-jin7 i,  Kong2, Goa2 be7-bat khoaN3-kiN3 li2.
19)	KhoaN3 ah, che chiu7-si7 i e5 lou7 e5 khoai3-lok8,  I2-au7 beh u7 pat8-e5 tui3 toe7--nih siN--chhut-lai5.
20)	KhoaN3 ah, Siong7-te3 tek-khak bo5 khi3-sak oan5-choan5 e5 lang5,  Ia7 bo5 hu5-chou7 kiaN5-phaiN2 e5 lang5.
21)	I iau2 beh hou7 li2 moa2-chhui3 chhio3-gi7-gi7,  Hou7 li2 e5 chhui3-tun5 chhut hoaN-hi2 e5 siaN.
22)	Oan3-hun7 li2 e5 lang5 beh moa2-sin kian3-siau3,  PhaiN2-lang5 e5 pou3-piN5 beh kui ti7 bo5.

[9]	Iok-pek in3 kong2,
2).	Goa2 chin-chiaN3 chai si7 an2-ni;  In-ui7 lang5 ti7 Siong7-te3 e5 bin7-cheng5, thai2 oe7 sng3-choe3-gi7 ah?
3)	Na7 beh kap I pian7-lun7,  Chheng-hang7 ia7 boe7 in3 I chit8-hang7.
4)	I e5 sim si7 ti3-hui7, I e5 lat8 si7 toa7;  Chi7-chui7 ti2-khong3 I, ia7 tit-tioh8 an-jian5?
5)	I i5-soa2 soaN, soaN ia7 m7-chai;  I siu7-khi3 tiong, hou7 soaN pang--loh8-khi3.
6)	I hou7 toe7 tin2-tang7, li7-khui i e5 pun2-ui7,  Toe7 e5 thiau7 chiu7 io5-choah.
7)	I beng7-leng7 jit8, jit8 chiu7 bo5 chhut;  Koh hong-bat8 cheng3 chhiN.
8)	I ka-ki7 thi2-khui thiN;  Koh kiaN5-tah8 ti7 hai2-eng2 e5 teng2-bin7.
9)	I chhong3-cho7 Pak-tau2,  Chham-chhiN,  Bau2-chhiN, kap lam5-hng e5 bit8-kiong.
10)	I kiaN5 tai7-chi3 toa7 kau3 boe7 chhek-tok8-tit,  KiaN5 ki5-su7 sng3-boe7-liau2.
11)	KhoaN3 ah, I tui3 goa2 chia keng-ke3, goa2 ia7 bo5 khoaN3-kiN3,  I kiaN5 ke3--khi3, goa2 ia7 m7-chai.
12)	KhoaN3 ah, I chhiuN2-khi3, chi7-chui7 oe7 chou2-tong3 I?  Chi7-chui7 kaN2 mng7 I, Li2 choe3 sim2-mih8?
13)	Siong7-te3 tek-khak bo5 siu-hoe5 I e5 siu7-khi3,  Hu5-chou7 Lah8-hap-pek e5, khut-loh8 ti7 I e5 e7-bin7.
14)	Ho5-hong3 goa2 thai2-tho2 kaN2 in3 I, A2-si7 keng2 sim2-mih8 oe7 lai5 kap I pian7-lun7?
15)	Goa2 sui-jian5 si7 kong-gi7, ia7 m7-kaN2 in3 I;  Tok8-tok8 tui3 sim2-phoaN3 goa2--e5 kiu5-un.
16)	Goa2 na7 kiu5-kio3 I, I na7 in3 goa2,  Goa2 ia7 m7-sin3 I u7 thiaN goa2 e5 siaN.
17)	In-ui7 I eng7 toa7-hong phah goa2;  Bo5 ian5-kou3 ke-thiN goa2 e5 siong.
18)	I m7 iong5-un2 goa2 chhoan2 chit8-e5 khui3;  Tok8-tok8 eng7 khou2 chhiong-moa2 goa2.
19)	Na7 lun7 kiong5-beng2, khoaN3 ah, I e5 lat8 ti7-chia,  Na7 lun7 sim2-phoaN3, chi7-chui7 oe7 ka7 goa2 tiaN7-tioh8 ki5-jit8?
20)	Goa2 sui-jian5 choe3-gi7, goa2 ka-ki7 e5 chhui3 beh teng7 goa2 e5 choe7;  Goa2 sui-jian5 oan5-choan5, i beh hian2-beng5 goa2 e5 heng5-gek8.
21)	Goa2 si7 oan5-choan5-e5, goa2 bo5 kou3 ka-ki7;  Goa2 khoaN3-khin goa2 e5 oah8-mia7.
22)	Thong-thong si7 chit8-iuN7, sou2-i2 goa2 kong2,  Oan5-choan5--e5 kap kiaN5-phaiN2-e5, I long2 chau5-biat8.
23)	Chai-e7 na7 hut-jian5 phah-si2 lang5,  I chiu7 thi2-chhio3 bo5-choe7 e5 lang5 tu2-tioh8 chhi3-lian7.
24)	Se3-kai3 kau-hu3 ti7 phaiN2-lang5 e5 chhiu2;  I jia-kham3 sim2-phoaN3-si e5 bin7;  Na7 m7-si7 I, si7 chi7-chui7 ah?
25)	Goa2 e5 jit8-chi2 pi2 chau2-bun5-su--e5 khah-kin2,  Kin2-kin2 ke3--khi3, bo5 khoaN3-kiN3 sim2-mih8 hok-khi3.
26)	Kin2-kin2 ke3-khi3 chhin-chhiuN7 khoai3-chun5;  Koh chhin-chhiuN7 eng kin2-kin2 pe--loh8-khi3 lak8-mih8.
27)	Goa2 na7 kong2 beh boe7-ki3-tit goa2 e5 ai-oan3,  Beh koe2 goa2 e5 iu-iong5 choe3 hoaN-hi2;
28)	Goa2 chiu7 kiaN goa2 chiah e5 iu-khou2;  In-ui7 goa2 chai Li2 tek-khak bo5 liah8 goa2 choe3 bo5-choe7.
29)	Goa2 beh siu7 teng7-choe7,  Goa2 siaN2-su7 khang-khang tioh8-boa5 ah?
30)	Goa2 na7 eng7 seh e5 chui2 ka-ki7 soe2,  Eng7 kiN chheng-khi3 goa2 e5 chhiu2,
31)	Li2 beh hiat goa2 ti7 kau-a2-toe2,  Goa2 e5 saN ia7 beh iam3-ouN3 goa2.
32)	In-ui7 I m7-si7 se3-kan lang5 chhin-chhiuN7 goa2, hou7 goa2 thang in3 I,  Ia7 hou7 goan2 thang tui3-sin3.
33)	Goan2 tiong-kan bo5 u7 phoaN3-toan3--e5.  Thang hou7 goan2 ji7-pi2 hang5-hok8 i.
34)	Goan7 I soa2 I e5 koaiN2-a2 li7-khui goa2,  Bo5 eng7 I e5 ui-giam5 hou7 goa2 kiaN;
35)	Goa2 chiu7 kaN2 kong2, ia7 bo5 kiaN I;  Chong2-si7 goa2 pun2 m7-si7 hit-khoan2.

[10]	Goa2 e5 sim m7-ai3 oah8:  Goa2 beh toa7-taN2 kong2-chhut goa2 e5 ai-oan3;  Goa2 sim-lai7 e5 khou2-thang3, goa2 chiah beh kong2.
2)	Goa2 beh tui3 Siong7-te3 kong2, Boh8-tit teng7 goa2 u7-choe7,  Tioh8 chi2-si7 goa2, Li2 ui7 sim2-mih8 in-toaN kap goa2 cheng-pian7.
3)	Li2 kiaN5 ap-che3, koh khoaN3-khin Li2 e5 chhiu2 sou2-cho7-e5,  Koh eng7 kng chio3 phaiN2-lang5 e5 ke3-bou5,  Li2 kiam2 liah8 chiah-e5 choe3-ho2 mah?
4)	Li2 e5 bak8-chiu kiam2 si7 bah-e5,  A2-si7 Li2 teh khoaN3 chhin-chhiuN7 lang5 teh khoaN3 mah?
5)	Li2 e5 jit8-chi2 kiam2 chhin-chhiuN7 lang5 e5 jit8-chi2?  A2-si7 Li2 e5 ni5 chhin-chhiuN7 lang5 e5 ni5 mah?
6)	Li2 chiah kiu3-kham3 goa2 e5 choe7-giat8,  Cha-chhat goa2 e5 choe7-koa3.
7)	Li2 si7 m7-chai goa2 bo5 choe7,  Ia7 bo5 chit8-e5 oe7 kiu3 goa2 thoat-li7 Li2 e5 chhiu2 mah?
8)	Li2 e5 chhiu2 u7 chhong3-cho7 goa2, tiau-tok goa2 e5 su3-chi pah-the2,  Li2 iau2-ku2 teh hui2-biat8 goa2.
9)	Kiu5 Li2 ki3-liam7, Li2 bat che3-cho7 goa2 chhin-chhiuN7 chhiau-thou5 chit8-poaN;  Li2 beh hou7 goa2 koh kui ti7 thou5-hun2 mah?
10)	Li2 kiam2 m7-si7 piaN3-chhut goa2 chhin-chhiuN7 ni,  Hou7 goa2 kiat kui-thng5 chhin-chhiuN7 ni-piaN2 mah?
11)	Li2 eng7 phe5 kap bah hou7 goa2 chheng7,  Koh eng7 kut kap kun hou7 goa2 lian5-lok8.
12)	Li2 eng7 oah8-mia7 kap chu5-ai3 hou7 goa2,  Li2 e5 koan3-kou3 po2-choan5 goa2 e5 siN3-mia7.
13)	Chiah e5 su7 Li2 long2 khng3 ti7 Li2 e5 sim;  Goa2 chai Li2 pun2 u7 chit e5 i3-su3.
14)	Goa2 na7 hoan7-choe7, Li2 chiu7 chu3-i3 goa2;  Ia7 bo5 beh liah8 goa2 choe3 bo5 choe7.
15)	Goa2 na7 kiaN5-phaiN2, chiu7 u7 chai-e7,  Goa2 na7 choe3-gi7, ia7 m7-kaN2 kiah8-khi2 thau5;  Moa2-sim kian3-siau3,  Chhin-bak8 khoaN3-kiN3 goa2 e5 kan-khou2.
16)	Goa2 na7 thau5 kiah8-koaiN5, Li2 chiu7 jip beh liah8 goa2 chhin-chhiuN7 sai,  Koh hian2-chhut Li2 e5 ki5-iN7 ti7 goa2.
17)	Li2 koh siat Li2 e5 kan-cheng3 kong-kek goa2.  Ke-thiN Li2 e5 siu7-khi3 ti7 goa2;  Kun-peng chit8-tui7 ke3 chit8-tui7, kong-kek goa2.
18)	Li2 siaN2-su7 hou7 goa2 chhut-thai? m7-tat8-tioh8 hit-si5 tng7-khui3,  Bo5 hou7 lang5 e5 bak8-chiu khoaN3-kiN3 goa2.
19)	An2-ni goa2 chiu7 u7, na2 chhin-chhiuN7 bo5;  Chit8-e7 chhut-thai chiu7 sang3 jip8 bong7.
20)	Goa2 e5 jit8-chi2 kiam2 m7-si7 chin-chio2 mah?  Kiu5 Li2 chhiaN2-theng5, pang3-khoan goa2,
21)	Hou7 goa2 ti7 khi3, bo5 to3-tng2, chiu7-si7 khi3 ou-am3 kap si2-im3 e5 toe7 e5 tai7-seng,  Thang lioh8-a2 tit-tioh8 an-ui3.
22)	Hit e5 toe7 am3-am3 chhin-chhiuN7 ou-bak8,  Si7 si2-im3 hun7-tun7,  I e5 kng chhin-chhiuN7 ou-bak8.

[11]	Na2-ma2 lang5 So2-hoat in3 kong2,
2)	Oe7 hiah choe7, kiam2 m7-tioh8 in3 mah?  Kau7-oe7 e5 lang5, kiam2 thang chheng-choe3-gi7 mah?
3)	Li2 teh khoa-khau2, lang5 kiam2 tioh8 cheng7-cheng7 mah?  Li2 teh thi2-chhio3 e5 si5, bo5 lang5 hou7 li2 kian3-siau3 mah?
4)	Li2 kong2, Goa2 e5 to7-li2 sun5-choan5, Goa2 ti7 li2 e5 bak8-chiu-cheng5 chheng-khi3.
5)	Chong2-si7 goan7 Siong7-te3 kong2-oe7,  Koh khui I e5 chhui3 pian7-pok li2;
6)	Chi2-si7 li2 ti3-hui7 e5 o3-biau7,  Che ti3-hui7 u7 tak8-poaN e5 kong-hau7;  Li2 tioh8 chai Siong7-te3 bo5 long2-chong2 ki3-tit li2 e5 choe7-koa3.
7)	Li2 kiam2-oe7 chhek-tok8 Siong7-te3 e5 o3-biau7 mah?  Li2 kiam2-oe7 chhek-tok8 Choan5-leng5-e5 kau3 thiat-ti2 mah?
8)	I koaiN5 chhin-chhiuN7 thiN, li2 iau2 oe7 choe3 sim2-mih8?  Pi2 im-kan khah-chhim, li2 iau2 oe7 chai sim2-mih8?
9)	I e5 liong7 si7 pi2 toe7 khah-tng5,  Pi2 hai2 khah-khoah.
10)	I na7 keng-ke3, lai5 koaiN-kim3 lang5,  Tiau3 lang5 sim2-phoaN3, chi7-chui7 oe7 chou2-tong3 I ah?
11)	In-ui7 I chai hu-ke3 e5 lang5;  Sui-jian5 bo5 chu3-i3, ia7 long2 khoaN3-kiN3 choe7-koa3.
12)	Khang-hu e5 lang5 long2 bo5 sim-su,  Lang5 chhut-si3 chhin-chhiuN7 ia2-lu5 e5 lu5-kiaN2.
13)	Li2 na7 toan-chiaN3 li2 e5 sim,  Koh ng3 I kiah8-khi2 chhiu2;
14)	Li2 e5 chhiu2-lai7 na7 u7 choe7-koa3, chiu7 tioh8 tu5-khi3 hng7-hng7,  Ia7 m7-thang iong5-un2 put-gi7 tiam3 ti7 li2 e5 pou3-piN5 lai7.
15)	Hit-si5 li2 tek-khak kiah8-khi2 li2 bo5 ha5-chhu5 e5 bin7;  Li2 ia7 beh khia7-chai7, long2 bo5 kiaN-hiaN5.
16)	In-ui7 li2 beh boe7-ki3-tit li2 e5 kan-khou2;  Chiu7 na7 ki3-tit, ia7 chhin-chhiuN7 chui2 lau5-ke3--khi3 chit8-iuN7.
17)	Li2 e5 seng-hoat8 khah-iaN5 jit8-tiong-tau3,  Sui-jian5 am3, iu5-goan5 chhin-chhiuN7 cha2-khi2-si5.
18)	Li2 beh an-un2, in-ui7 u7 sou2 ng3-bang7;  Li2 beh si3-koe3 sun5-khoaN3, chiu7 thang an-sim khun3.
19)	Li2 beh to2-teh, ia7 bo5 u7 phah-kiaN li2 e5,  Koh u7 choe7-choe7 lang5 tui3 li2 kiu5-un.
20)	Chong2-si7 phaiN2-lang5 e5 bak8-chiu beh hoe;  In bo5 lou7 thang to5-chau2, in sou2 ng3-bang7 chhin-chhiuN7 khui3-tng7.

[12]	Iok-pek in3 i kong2,
2).	Lin2 chin-chiaN3 si7 peh-siN3 ah,  Lin2 si2, ti3-hui7 ia7 kap lin2 si2.
3)	Goa2 ia7 u7 sim-su, chhin-chhiuN7 lin2 chit8-iuN7;  Goa2 bo5 khah-su lin2;  Chiah e5 tai7-chi3 sim2-mih8 lang5 m7-chai?
4)	Goa2 si7 kiu5-kio3 Siong7-te3, tit-tioh8 I thiaN e5 lang5,  Iau2-ku2 hou7 tang5-phoaN7 ki-chhi3;  Kong-gi7 oan5-choan5 e5 lang5, ia7 hou7 lang5 ki-chhi3.
5)	An-jian5 e5 lang5 sim-lai7 khoaN3-khin hoan7-lan7;  Che hoan7-lan7 pian7-pian7 teh theng3-hau7 kha tioh8-tak e5 lang5.
6)	Kiong5-to7 e5 pou3-piN5 heng-thong,  Jia2-tioh8 Siong7-te3 e5 lang5 tit-tioh8 an-jian5.  Chiu7-si7 Siong7-te3 toa7 siuN2-su3 ti7 in e5 chhiu2--e5.
7)	TaN li2 khi3 mng7 chau2-siu3, in beh ka3-si7 li2;  Ia7 khi3 mng7 khong-tiong e5 chiau2, in beh ka7 li2 kong2;
8)	A2-si7 kap toe7 kong2, i beh ka3-si7 li2;  Hai2-tiong e5 hi5 ia7 beh ka7 li2 kong2-beng5.
9)	Ti7 chiah-e5 it-chhe3, chi7-chui7 m7 chai,  Si7 Ia5-ho5-hoa e5 chhiu2 choe3 an2-ni?
10)	It-chhe3 tong7-but8 e5 siN3-mia7, kap jin5-lui7 e5 chhoan2-khui3,  Long2 ti7 I e5 chhiu2.
11)	Hi7-khang kiam2 boe7 chhi3-giam7 gian5-gu2,  Chhin-chhiuN7 chiuN7-kiuN chhi3 chu-bi7 mah?
12)	Ni5-lau7--e5 u7 ti3-hui7,  He3-siu7 choe7-e5 u7 kian3-sek.
13)	Ti3-hui7 kap leng5-lek8 chai7-ti7 Siong7-te3;  I u7 ke3-ek8 kap kian3-sek.
14)	KhoaN3 ah, I thiah-hui2-e5, boe7-oe7 koh khi2-cho7;  I koaiN-kim3 e5 lang5, bo5 thang koh thau2-pang3.
15)	KhoaN3 ah, I kim3-chi2 hiah e5 chui2, chui2 chiu7 ta--khi3;  I koh hou7 chui2 lau5-chhut, toe7 chiu7 pian3-chhian.
16)	Koan5-leng5 kap hau7-lek8 chai7-ti7 I;  Siu7 be5-hek8, kap be5-hek8 lang5--e5, long2 siok8 ti7 I.
17)	I hou7 bou5-su7 tu2-tioh8 chhiuN2-liah8;  Koh hou7 sim2-phoaN3-si piN3-chiaN5 gong7-lang5.
18)	I thau2-pang3 kun-ong5 e5 khun2-pak8,  Koh eng7 toa3 pak8 in e5 io.
19)	I hou7 che3-si tu2-tioh8 chhiuN2-liah8,  Koh chhia-to2 u7 koan5-leng5 e5 lang5.
20)	I koe2-chhoah8 tiong-sin3 e5 lang5 e5 oe7,  Koh tu5-khi3 lau7-lang5 e5 kian3-sek.
21)	I hou7 kui3-chok8 siu7 leng5-jiok8;  Koh thau2-khui u7 lat8 e5 lang5 e5 io-toa3.
22)	I tui3 ou-am3-tiong hian2-chhut chhim-o3 e5 su7;  Koh toa3-chhut si2-im3 kau3 kng-beng5 e5 sou2-chai7.
23)	I hou7 pang-kok heng-ong7, ia7 koh hui2-biat8 i;  I hou7 pang-kok khui-khoah, ia7 koh chhian-soa2 in.
24)	Toe7-chiuN7 peh-siN3 e5 thau5-lang5, I tu5-khi3 in e5 sim-su;  Hou7 in phiau-liu5 ti7 bo5 lou7 e5 khong3-ia2.
25)	In bo5 kng, ti7 ou-am3-tiong si3-koe3 bong;  Koh hou7 in tian-lai5 tian-khi3,  chhin-chhiuN7 chiu2-chui3 e5 lang5 chit8-iuN7.

[13]	KhoaN3 ah, che it-chhe3 goa2 e5 bak8-chiu long2 khoaN3-ke3,  Goa2 e5 hi7-khang long2 thiaN-ke3, ia7 beng5-pek8.
2)	Lin2 sou2 chai-e5, goa2 ia7 chai;  Goa2 bo5 khah-su lin2.
3)	Goa2 sit8-chai7 ai3 kap Choan5-leng5-e5 kong2-oe7;  Goa2 chin ai3 kap Siong7-te3 li2-lun7.
4)	Chong2-si7 lin2 si7 liap-cho7 peh8-chhat8-oe7 e5,  Long2 si7 bo5 lou7-eng7 e5 i-seng.
5)	Goan7 lin2 it-khai3 cheng7-cheng7,  Chiah sng3 si7 lin2 e5 ti3-hui7.
6)	ChhiaN2 lin2 thiaN goa2 e5 li2-lun7,  Ti3-i3 thiaN goa2 e5 chhui3 e5 hun-sou3.
7)	Lin2 beh ui7 Siong7-te3 lai5 kong2 put-gi7 e5 oe7 mah?  Ui7 I kong2 khui2-cha3 e5 oe7 mah?
8)	Lin2 kiam2 beh phian-than2 I mah?  Beh ui7 Siong7-te3 pian7-hou7 mah?
9)	I na7 chha5-chhut lin2, kiam2 u7 ho2 mah?  Lin2 oe7 phian3 I chhin-chhiuN7 phian3 lang5 mah?
10)	Lin2 na7 am3-chiN7 phian-than2,  I tek-khak beh chek-pi7 lin2.
11)	I e5 ui-giam5 kiam2 bo5 hou7 li2 kiaN mah?  I e5 thang kiaN-ui3, kiam2 bo5 lim5-kau3 lin2 mah?
12)	Lin2 sou2 ki3-liam7 e5 chim-gian5 si7 chhin-chhiuN7 he2-hu;  Lin2 e5 iaN5-che7 si7 thou5-be5 e5 iaN5-che7.
13)	Lin2 cheng7-cheng7, boh8-tit chhap goa2, ku3-chai7 goa2 kong2,  Chiu7 bo5-lun7 sim2-mih8 choe3 i lai5.
14)	Goa2 siaN2-su7 chiong goa2 e5 bah ka7 ti7 goa2 e5 chhui3-khi2,  Chiong goa2 e5 siN3-mia7 he7 ti7 goa2 e5 chhiu2 ah?
15)	KhoaN3 ah, I beh thai5-si2 goa2, goa2 bo5 thang ng3-bang7;  Chong2-si7 goa2 beh ti7 I e5 bin7-cheng5 piau2-pek8 goa2 e5 sou2 kiaN5.
16)	Che beh chiaN5-choe3 chin2-kiu3 goa2 e5;  In-ui7 bo5 khian5-seng5 e5 lang5 boe7 tit kau3 I e5 bin7-cheng5.
17)	Lin2 tioh8 soe3-ji7 thiaN goa2 e5 oe7,  Hou7 goa2 sou2 pian7-lun7-e5 jip8 lin2 e5 hi7-khang.
18)	KhoaN3 ah, goa2 u7 pai5-liat8 goa2 e5 an3-kiaN7,  Goa2 chai goa2 beh tit-tioh8 chheng-choe3-gi7.
19)	Chi7-chui7 oe7 kap goa2 pian7-lun7 ah?  U7, goa2 chiu7 cheng7-cheng7 lai5 tng7-khui3.
20)	Tok8-tok8 u7 nng7-hang7, boh8-tit kiaN5 ti7 goa2,  Goa2 chiu7 bo5 siam2-pi7 li7-khui li2 e5 bin7.
21)	Chiu7-si7 Li2 e5 chhiu2 kiu to3-tng2, li7-khui goa2 hng7-hng7;  Koh bo5 eng7 Li2 e5 ui-giam5 hou7 goa2 kiaN;
22)	An2-ni, Li2 kio3, goa2 chiu7 in3;  A2-si7 hou7 goa2 kong2, Li2 in3 goa2.
23)	Goa2 e5 choe7-koa3 kap ke3-sit u7 joa7-choe7 ah?  Kiu5 Li2 hou7 goa2 chai goa2 e5 ke3-sit, goa2 e5 choe7-koa3.
24)	Li2 siaN2-su7 ng Li2 e5 bin7,  Liah8 goa2 choe3 Li2 e5 tui3-tek8 ah?
25)	Li2 kiam2 beh io5-tang7 hou7 hong chhe e5 chhiu7-hioh8 mah?  Tui-jip kou-ta5 e5 chhau2 mah?
26)	In-ui7 Li2 ki3-chai3 kan-khou2 e5 su7 lai5 pan7 goa2;  Koh hou7 goa2 tam-tng siau3-lian5 e5 si5 e5 choe7-koa3.
27)	Li2 eng7 kha-khau3 khau3 goa2 e5 kha, ti3-i3 khoaN3 goa2 it-chhe3 e5 lou7;  Li2 ka7 goa2 e5 kha-toe2 uih8-tiaN7 kai3-han7.
28)	Goa2 beh siu7 pai7-hoai7, chhin-chhiuN7 chhau3-noa7 e5 mih8,  Chhin-chhiuN7 tioh8 chiu3-thang5 e5 saN.

[14]	Tui3 hu7-jin5-lang5 sou2 siN e5 lang5 jit8-chi2 te2-chio2,  U7 choe7-choe7 hoan5-lo2.
2)	I chhut chhin-chhiuN7 hoe, soa3 sia7-khi3,  I chau2-khi3 chhin-chhiuN7 iaN2, ia7 bo5 theng5-teh.
3)	Chhin-chhiuN7 chit-ho7 e5 lang5, Li2 kiam2 khui Li2 e5 bak8-chiu khoaN3 i ah?  Koh chhoa7 goa2 siu7 Li2 e5 sim2-phoaN3?
4)	Chi7-chui7 oe7 hou7 chheng-khi3-e5 tui3 bo5 chheng-khi3-e5 chhut-lai5?  Bo5 chit8-e5 oe7.
5)	I e5 jit8-chi2 ki3-jian5 siu7 han7-tiaN7, i e5 geh8 e5 siau3-giah8 chai7-ti7 Li2;  Li2 ia7 siat i e5 kai3-han7, hou7 i boe7-oe7 poaN5-ke3;
6)	Chiu7 kiu5 Li2 bak8-chiu oat8-tng2 bo5 khoaN3 i, hou7 i oe7 an-tit,  Chhin-chhiuN7 chhiaN3-kang lang5 choe3-oan5 i e5 kang.
7)	In-ui7 chhiu7 na7 chho3--khi2-lai5, iau2-ku2 u7 ng3-bang7 koh puh-iN2;  Nng2 e5 ki hoat bo5 soah.
8)	Sui-jian5 i e5 kun ti7 toe7--nih chin lau7,  I e5 chang5 ia7 si2 ti7 thou5--nih;
9)	Kau3 tit-tioh8 chui2 lun7-tek8 chiu7 oe7 koh hoat-iN2,  Ia7 chhin-chhiuN7 chai-cheng3 e5 mih8 hoat-ki.
10)	Chong2-si7 lang5 si2, chiu7 to2 tit8-tit8,  Khui3 chit8-e7 tng7, lang5 ti7 toh-loh8?
11)	Hai2-tiong e5 chui2 beh choat8-tng7,  Ho5-chui2 beh siau-bo5 ta--khi3;
12)	Lang5 ia7-si7 an2-ni, to2-loh8-khi3 boe7 koh khi2-lai5,  Kau3 thiN bo5--khi3, ia7 boe7 cheng-sin5;  Tng5-tng5 khun3 kio3 boe7 chhiN2.
13)	Goan7 Li2 khng3 goa2 ti7 im-kan,  Siu goa2 ti7 un2-bat8 e5 sou2-chai7, theng3-hau7 Li2 e5 siu7-khi3 soah,  Ka7 goa2 tiaN7-tioh8 jit8-ki5, lai5 ki3-liam7 goa2.
14)	Lang5 si2 oe7 koh-oah8 mah?  Goa2 chiu7 thun-lun2 goa2 lo5-khou2 e5 jit8,  Theng3-hau7 goa2 thoe3-oaN7 e5 jit8 kau3.
15)	Li2 chit8-e7 kio3, goa2 chiu7 in3 Li2;  Li2 oe7 him-bou7 Li2 e5 chhiu2 sou2-choe3-e5.
16)	Chong2-si7 taN Li2 sng3 goa2 e5 kha-pou7;  Kiam2 bo5 kam3-chhat goa2 e5 choe7-koa3 mah?
17)	Goa2 e5 ke3-sit hou7 Li2 hong ti7 te7-a2-lai7;  Goa2 e5 choe7-koa3 Li2 pak8 tiau5-tiau5.
18)	SoaN pang chiu7 soaN3-soaN3 khi3,  Chioh8-thau5 soa2-li7 i e5 pun2-ui7.
19)	Chui2 oe7 boa5-liau2 chioh8-thau5;  Toa7-chui2 oe7 chhiong-bo5 toe7-chiuN7 e5 thou5;  Li2 ia7 an2-ni choat8 lang5 e5 ng3-bang7.
20)	Li2 eng2-oan2 khah-iaN5 i, i chiu7 ke3-khi3;  Li2 pian3-oaN7 i e5 bin7-mau7, lai5 chhe i khi3.
21)	I e5 kiaN2-ji5 tit-tioh8 eng5-kng, i m7-chai,  In tu2-tioh8 kang3-ke7, i ia7 m7-chai.
22)	Tok8-tok8 i e5 jiok8-sin ka-ki7 teh thang3-thiaN3,  I e5 sin5-hun5 ka-ki7 teh iu-bun7.

[15]	The5-ban7 lang5 I2-li7-hoat in3 kong2,
2).	Ti3-hui7 e5 lang5 kiam2 beh eng7 khang-hu e5 ti3-sek lai5 in3,  A2-si7 eng7 tang-hong chhiong-moa2 i e5 pak-tou2 mah?
3)	I kiam2 beh eng7 bo5 li7-ek e5 oe7,  Kap bo5 lou7-eng7 e5 oe7 lai5 pian7-lun7 mah?
4)	Li2 sit8-chai7 hoe3-bo5 keng3-ui3,  Ti7 Siong7-te3 e5 bin7-cheng5 chou2-tong3 keng3-khian5 e5 sim.
5)	In-ui7 li2 e5 choe7-koa3 ka3-si7 li2 e5 chhui3,  Li2 keng2 khui2-cha3 e5 lang5 e5 chih8.
6)	Teng7 li2 e5 choe7--e5 si7 li2 e5 chhui3, m7-si7 goa2;  Li2 e5 chhui3-tun5 kan-cheng3 li2 e5 m7-tioh8.
7)	Li2 si7 thau5-chit8-e5 chhut-si3 e5 lang5 mah?  A2-si7 pi2 chiah e5 soaN khah tai7-seng siu7-cho7 mah?
8)	Siong7-te3 pi3-bat8 e5 chi2-i3, li2 bat thiaN-kiN3 mah?  Ti3-hui7 kiam2 si7 li2 tok8 tit mah?
9)	U7 sim2-mih8 li2 chai, goan2 m7-chai mah?  A2-si7 li2 beng5-pek8, goan2 bo5 beng5-pek8 ah?
10)	Goan2 tiong-kan u7 thau5-mng5 peh8 e5, kap ni5-lau7 e5,  Pi2 li2 e5 lau7-pe7 iau2 khah lau7.
11)	Siong7-te3 e5 an-ui3, i2-kip8 I un-ho5 khng3 li2 e5 oe7,  Li2 khoaN3-choe3 sio2-khoa2 mah?
12)	Li2 e5 sim siaN2-su7 liah8 li2 khi3?  Li2 e5 bak8-chiu siaN2-su7 teh gin5?
13)	Chiah hou7 li2 e5 sin5 hoan2-tui3 Siong7-te3,  Ia7 hou7 li2 e5 chhui3 kong2 hiah e5 oe7.
14)	Se3-kan lang5 si7 sim2-mih8, oe7 sng3-choe3 chheng-khi3 ah?  Hu7-jin5-lang5 sou2-siN-e5 si7 sim2-mih8, oe7 sng3-choe3 kong-gi7 mah?
15)	KhoaN3 ah, Siong7-te3 bo5 sin3-jim7 I e5 seng3-e5;  Chiah e5 thiN ti7 I bin7-cheng5 ia7 bo5 chheng-khi3.
16)	Ho5-hong3 kho2-ouN3 hu2-pai7 e5 lang5,  Lim choe7-ok chhin-chhiuN7 lim-chui2-e5 ah?
17)	Goa2 beh chi2-si7 li2, li2 tioh8 thiaN goa2;  Goa2 beh kong2-khi2 sou2 khoaN3-kiN3 e5.
18)	(Chiu7-si7 ti3-hui7 e5 lang5 tui3 liat8-chou2 sou2 thoan5 lai5,  Ia7 bo5 un2-bat8 e5.
19)	Chit e5 toe7 tok8-tok8 siuN2-su3 in;  Ia7 bo5 goa7-lang5 tui3 in tiong-kan keng-ke3.)
20)	PhaiN2-lang5 it-seng e5 jit8-chi2 si7 thong3-khou2,  Chiu7-si7 ui7 kiong5-po7 e5 lang5 sou2 tiaN7-tioh8 e5 ni5-giah8.
21)	Thang kiaN e5 siaN siong5-siong5 ti7 i hi7-khang;  Ti7 peng5-an e5 si5, hui2-biat8--e5 beh kau3 i hia.
22)	I m7-sin3 oe7 tui3 ou-am3 tng2--lai5;  I hou7 to-kiam3 theng3-hau7 i.
23)	I si3-koe3 liu5 tho2 chiah8, kong2, Toh-loh8 u7 ah?  I chai u7 ou-am3 e5 jit8 pian7-pian7 teh theng3-hau7 i.
24)	Hoan7-lan7 khun3-khou2 hou7 i kiaN-hiaN5, koh iaN5 i;  Chhin-chhiuN7 kun-ong5 pi7-pan7 chhut tin7 chit8-iuN7.
25)	In-ui7 i chhun-chhiu2 kong-kek Siong7-te3,  Eng7 kiau-ngou7 khong3-ku7 Choan5-leng5--e5.
26)	I eng7 ngi7 e5 am7-kun2, kau7 e5 tin5-pai5,  Chau2-lai5 ti2-tek8 Choan5-leng5--e5.
27)	In-ui7 i e5 bin7 chin pui5,  I e5 io pui5 kau3 u7 la5.
28)	I khia7-khi2 ti7 hong-hoe3 e5 siaN5,  Bo5 lang5 khia7-khi2 e5 chhu3,  Chiu7-si7 tit-beh pian3-choe3 thou5-tui e5.
29)	I boe7 tit-tioh8 ho2-giah8, chai5-but8 boe7 tng5-tng5 ti7-teh;  In e5 thou2-san2 ia7 boe7 siN-thoaN3 ti7 toe7--nih.
30)	I boe7 thoat-li7 ou-am3;  He2-iam7 beh sio-ta i e5 ki,  I beh tui3 Siong7-te3 chhui3-lai7 e5 khi3 lai5 bo5--khi3.
31)	I m7-thang oa2-kho3 hu-ke2, lai5 ka-ki7 phian3;  In-ui7 hu-ke2 beh chiaN5-choe3 i e5 po3-eng3.
32)	I e5 jit8-ki5 be7 kau3 e5 tia7-seng, chit e5 tia7-chi3 beh chiaN5;  I e5 ki boe7 chhiN-chhui3.
33)	I beh chhin-chhiuN7 phu5-to5-chhiu7, i e5 liap8 be7 sek8 chiu7 lak,  Koh chhin-chhiuN7 kaN-na2-chhiu7 lak i e5 hoe.
34)	Bo5 khian5-seng5 e5 lui7 tek-khak bo5 siN-thoaN3,  Pou3-lou7--e5 e5 pou3-piN5, beh hou7 he2 sio--khi3.
35)	In hoai5-in7 chan5-hai7, siN-chhut choe7-giat8,  Pak-lai7 sou2 pi7-pan7-e5 si7 khui2-cha3.

[16]	Iok-pek in3 kong2,
2).	Chit-ho7 e5 oe7, goa2 u7 thiaN-kiN3 choe7-choe7 lah;  Lin2 e5 an-ui3 long2 si7 hou7 lang5 to3 kan-khou2.
3)	Chit-ho7 hong-tong5 e5 oe7, u7 kiong5-chin7 mah?  U7 sim2-mih8 kek-tong7 li2 lai5 in3 mah?
4)	Goa2 ia7 oe7 kong2 chhin-chhiuN7 lin2 chit-ho7 e5 oe7;  Lin2 na7 tiam3-ti7 goa2 e5 keng2-gu7,  Goa2 ia7 oe7 tau3 kui-koaN7 e5 oe7 lai5 kong-kek lin2;  Koh oe7 tui3 lin2 io5 goa2 e5 thau5.
5)	Chong2-si7 goa2 oe7 eng7 chhui3 hou7 lin2 kian-kou3;  Eng7 chhui3-tun5 e5 an-ui3 hou7 lin2 kiam2-khin.
6)	Goa2 na7 kong2-oe7, goa2 e5 iu-bun7 iu5-goan5 bo5 kiam2-khin;  Goa2 na7 cheng7-cheng7, chiu7 iu-bun7 oe7 li7-khui goa2 mah?
7)	Chong2-si7 taN I hou7 goa2 khun3-khou2;  Li2 hou7 goa2 e5 tang5-phoaN7 li7-khui goa2.
8)	Li2 u7 liah8-tioh8 goa2, si7 thang choe3 kan-cheng3,  Goa2 e5 siau-san2 khi2-lai5 kong-kek goa2;  Tng goa2 e5 bin7-cheng5 choe3 kan-cheng3.
9)	I siu7-khi3, thiah-lih8 goa2, khun2-pek goa2,  I tui3 goa2 ka7-khi2;  Goa2 e5 tui3-tek8 bak8-chiu kim-kim gin5 goa2.
10)	In tui3 goa2 khui in e5 chhui3,  Sian3 goa2 e5 chhui3-phoe2 lai5 leng5-jiok8 goa2;  In chu7-chip8 lai5 kong-kek goa2.
11)	Siong7-te3 chiong goa2 kau-hou7 put-gi7 e5 lang5,  Chiong goa2 hiat ti7 phaiN2-lang5 e5 chhiu2.
12)	Goa2 an-jian5 e5 si5, I ka7 goa2 at-chih8,  Nih8 goa2 e5 am7-kun2, ka7 goa2 siak chhui3-chhui3;  Koh chhai7 goa2 choe3 I e5 chiN3-pe2.
13)	I e5 chiN3 si3-bin7 ui5 goa2, phoa3-lih8 goa2 e5 chong7-hu2;  Ia7 bo5 khoan-su3, chiong goa2 e5 taN2 piaN3 ti7 toe7--nih.
14)	I phah goa2, phah-liau2 koh phah;  Chhin-chhiuN7 iong2-su7 chau2-lai5 kong-kek goa2.
15)	Goa2 thiN7 moa5-pou3 ti7 goa2 e5 phe5-hu,  Chiong goa2 e5 kak tam3-loh8 thou5.
16)	Goa2 e5 bin7 in-ui7 lau5 bak8-sai2 chiu7 pian3 ang5;  Ti7 goa2 e5 bak8-chiu-phe5 u7 si2 e5 im3-ng2.
17)	Chong2-si7 goa2 e5 chhiu2 bo5 po7-giok8;  Goa2 e5 ki5-to2 ia7 si7 chheng-khi3.
18)	Toe7 ah, boh8-tit jia-kham3 goa2 e5 huih;  Goan7 goa2 e5 au5-kio3 bo5 theng5-hioh e5 sou2-chai7.
19)	KhoaN3 ah, taN goa2 e5 kan-cheng3 ti7 thiN--nih,  Goa2 e5 po2-jin7-e5 ti7 teng2-bin7.
20)	Goa2 e5 peng5-iu2 ki-chhi3 goa2,  Chong2-si7 goa2 e5 bak8-chiu ng3 Siong7-te3 lau5 bak8-sai2.
21)	Goan7 I ng3 Siong7-te3 lai5 thoe3 lang5 pian7-beng5;  Ia7 thoe3 lang5 e5 kiaN2 ti7 i e5 chhu3-piN pian7-beng5.
22)	In-ui7 koh ke3 kui2-na7 ni5,  Goa2 beh kiaN5 hit tiau5 khi3 bo5 koh to3-tng2 e5 lou7.

[17]	Goa2 e5 khui3 choat8 lah, goa2 e5 jit8-chi2 biat8-chin7 lah;  Goa2 e5 hun5-bong7 pian7 lah.
2)	Sit8-chai7 u7 ki-chhi3 goa2-e5 ti7 goa2 chia;  goa2 e5 bak8-chiu siong5-siong5 khoaN3-kiN3 in chhi3-kek goa2 e5 su7.
3)	Goan7 Li2 eng7 chun2-tng3 hou7 goa2, ka7 goa2 choe3 po2-jin7 ti7 Li2 e5 bin7-cheng5,  U7 chi7-chui7 kheng2 kap goa2 tun3-chhiu2?
4)	In-ui7 Li2 jia-kham3 in e5 sim, hou7 in bo5 beng5-li2,  Sou2-i2 Li2 bo5 beh hou7 in seng-koaiN5.
5)	Lang5 kau-hu3 i e5 peng5-iu2 khi3 hou7 lang5 chhiuN2-toat8,  I e5 kiaN2 e5 bak8-chiu beh sit-beng5.
6)	Goa2 chiaN5-choe3 peh-siN3-tiong e5 chhiau3-tam5;  Goa2 hou7 lang5 noa7 phui3 kau3 bin7--nih.
7)	Goa2 e5 bak8-chiu in-ui7 iu-bun7 lai5 ian-ng7,  Goa2 e5 pah-the2 long2 chhin-chhiuN7 iaN2.
8)	In-ui7 an2-ni cheng3-tit8 e5 lang5 beh gong5-ngiah8,  Bo5-choe7 e5 lang5 beh kek-le7 ka-ki7 lai5 kong-kek bo5 keng3-khian5 e5 lang5.
9)	Gi7 e5 lang5 ia7 beh kian-siu2 i sou2 kiaN5 e5 lou7,  Chhiu2 chheng-khi3 e5 lang5 beh na2 ke-thiN i e5 khui3-lat8.
10)	Chong2-si7 lin2 cheng3-lang5 chhiaN2 lin2 koh lai5,  In-ui7 lin2 tiong-kan goa2 chhe7 bo5 chit8-e5 ti3-hui7 e5 lang5.
11)	Goa2 e5 jit8-chi2 i2-keng ke3-sin, goa2 e5 ke3-ek8,  Goa2 e5 sim sou2-siuN7-e5, i2-keng toan7-choat8.
12)	In liah8 mi5 choe3 jit8, kong2, Kng kun7 ti7 ou-am3.
13)	Goa2 na7 ng3-bang7 im-kan choe3 goa2 e5 chhu3,  Goa2 na7 phou bin5-chhng5 ti7 ou-am3 tiong;
14)	Goa2 na7 tui3 hiu2-noa7 kong2, Li2 si7 goa2 e5 lau7-pe7,  Tui3 thang5 kong2, Li2 si7 goa2 e5 lau7-bu2 goa2 e5 chi2-be7;
15)	An2-ni goa2 e5 ng3-bang7 ti7 toh-loh8?  Goa2 e5 ng3-bang7 chi7-chui7 oe7 khoaN3-kiN3 ah?
16)	Kau3 choe3-chit8-e7 an-hioh ti7 thou5--nih e5 si5,  Che ng3-bang7 beh loh8-kau3 im-kan e5 mng5-chhoaN3 hia.

[18]	Su-a lang5 Pi2-lek8-tat8 in3 kong2,
2).	Li2 teh chhe7 oe7-phang7 beh kau3 sim2-mih8 si5 ah?  Li2 tioh8 chim-chiok siuN7, jian5-au7 goan2 chiah kong2.
3)	Goan2 siaN2-su7 hou7 li2 liah8-choe3 cheng-siN,  Hou7 li2 khoaN3-choe3 lau7-siong5 ah?
4)	Li2 chit-e5 toa7 siu7-khi3 thiah-lih8 ka-ki7 e5,  Toe7 kiam2 oe7 ui7-tioh8 li2 lai5 siu7 khi3-sak mah?  Chioh8-poaN5 kiam2 oe7 soa2-khui goan5-ui7 mah?
5)	PhaiN2-lang5 e5 kng sit8-chai7 beh hoa,  I e5 he2-iam7 beh bo5 kng.
6)	I pou3-piN5-lai7 e5 kng beh piN3-choe3 ou-am3,  I teng2-bin7 e5 teng ia7 beh hoa--khi3.
7)	I giam2-ngi7 e5 kha-pou7, beh tu2-tioh8 chou2-gai7,  I e5 ke3-bou5 beh poaN3-to2 i ka-ki7.
8)	In-ui7 i e5 kha hai7 i ka-ki7 jip8 ham7-khiN,  I kiaN5 ti7 oah8-tauh e5 teng2-bin7.
9)	Khoan5-tho3 beh tiN5-tioh8 i e5 kha-au7-tiN,  Lo5-bang7 beh liah8-tioh8 i.
10)	Oah8-khau3 ui7-tioh8 i tai5 ti7 thou5--nih,  PoaN3-soh ui7-tioh8 i tiuN ti7 lou7-nih.
11)	Si3-ui5 u7 kiaN-hiaN5, beh hou7 i kiaN,  Koh tui-koaN2 i e5 kha-au7-tiN.
12)	I e5 khui3-lat8 beh soe-bi5,  Chai-e7 pian7-pian7 ti7 i e5 sin-piN.
13)	I beh thun i e5 phe5-bah.  PhaiN2 cheng3-thau5 beh thun-chiah8 i e5 chi-the2.
14)	I beh ti7 sou2 oa2-kho3 e5 pou3-piN5 siu7 puih8--chhut-lai5,  Toa3 kau3 thang kiaN e5 ong5 hia.
15)	Bo5 siok8-i--e5 beh khia7-khi2 ti7 i e5 pou3-piN5;  Beh u7 jiu5-ng5 ia7 ti7 i sou2 khia7-khi2 e5 sou2-chai7.
16)	Ti7 e7-toe2 i e5 kun-thau5 beh kou-ta5,  Ti7 teng2-bin7 i e5 ki beh chian2-tu5.
17)	I e5 ki3-liam7 beh biat8-bo5 ti7 toe7-chiuN7,  I e5 mia5-ji7 ia7 bo5 lau5 ti7 koe-chhi7--nih.
18)	I beh tui3 kng-beng5-tiong siu7 koaN2 kau3 ou-am3;  Koh beh siu7 koaN2-chhut se3-kai3.
19)	Ti7 i e5 peh-siN3-tiong beh bo5-kiaN2 bo5-sun,  Ti7 i kia3-kha e5 sou2-chai7, ia7 bo5 lau5 chit8-lang5 ti7-teh.
20)	Ui7-tioh8 i e5 jit8-chi2, au7-lai5 e5 lang5 gong5-ngiah8,  Chhin-chhiuN7 cheng5 e5 lang5 e5 kiaN-hiaN5.
21)	Put-gi7 e5 lang5 e5 ke, sit8-chai7 si7 an2-ni,  Che chiu7-si7 m7-bat Siong7-te3 e5 lang5 e5 sou2-chai7.

[19]	Iok-pek in3 kong2,
2).	Lin2 hou7 goa2 e5 sim iu-khou2,  Eng7 oe7 siong-hai7 goa2, beh kau3 ti7-si5 ah?
3)	Lin2 che chap8-pai2 leng5-jiok8 goa2,  Lin2 phaiN2 khoan2-thai7 goa2, ia7 bo5 ka-ki7 kian3-siau3.
4)	Goa2 na7 ko2-jian5 u7 ke3-sit,  Che ke3-sit si7 chai7-ti7 goa2 ka-ki7.
5)	Lin2 ko2-jian5 beh tui3 goa2 khoa-khau2 toa7,  Koh eng7 goa2 e5 leng5-jiok8 chek-pi7 goa2;
6)	Chiu7 tioh8 chai che si7 Siong7-te3 ong2-khut goa2,  Eng7 I e5 lo5-bang7 ui5 goa2.
7)	KhoaN3 ah, goa2 in-ui7 oan-ong2 lai5 au5-kio3, ia7 bo5 tit-tioh8 thiaN,  Goa2 hau2-kiu3, ia7 bo5 tit-tioh8 kong-toan3.
8)	I ui5-chah8 goa2 e5 lou7, hou7 goa2 boe7-tit ke3-khi3,  Koh hou7 goa2 e5 lou7-keng3 ou-am3.
9)	I thng3--khi3 goa2 e5 eng5-kng,  Liu3--khi3 goa2 thau5-khak-teng2 e5 bian2-liu5.
10)	I ti7 si3-ui5 hui2-hoai7 goa2, goa2 chiu7 bo5--khi3;  Goa2 e5 ng3-bang7 puih8--khi3-lai5, chhin-chhiuN7 puih8 chhiu7.
11)	I e5 siu7-khi3 liat8-liat8 kong-kek goa2,  I liah8 goa2 choe3 I e5 tui3-tek8 e5 chit8-e5.
12)	I e5 kun-peng chit8-choe5 lai5, cho7 in e5 lou7 lai5 kong-kek goa2,  Chat-iaN5 ti7 goa2 e5 pou3-piN5 e5 si3-ui5.
13)	I hou7 goa2 e5 hiaN-ti7 keh-khui hng7-hng7,  SaN-bat e5 lang5 kap goa2 chhiN-sou.
14)	Goa2 e5 chhin-lang5 kap goa2 toan7-choat8,  Goa2 chhin-bit8 e5 peng5-iu2 long2 boe7 ki3-tit goa2.
15)	Kia3-kha ti7 goa2 chhu3-lai7 e5 lang5, i2-kip8 goa2 e5 lu2-pi7, long2 khoaN3 goa2 choe3 goa7-lang5;  In khoaN3 goa2 choe3 goa7-pang lang5.
16)	Goa2 kio3 goa2 e5 lou5-pok8, i m7 in3,  Goa2 tioh8 chhin-chhui3 kiu5 i.
17)	Goa2 chhui3 e5 khi3-bi7 hou7 goa2 e5 bou2 iam3-chian7;  Kap goa2 siang5-pak-e5 ia7 iam3-chian7 goa2 e5 chhau3-bi7.
18)	Lian5 gin2-na2 ia7 khoaN3-khin goa2;  Goa2 na7 khi2-lai5, in long2 ki-chhi3 goa2.
19)	Goa2 chhin-bit8 e5 peng5-iu2 long2 iam3-chian7 goa2;  Goa2 peng5-jit8 sou2 thiaN3 e5 lang5, tui3 goa2 piN3-bin7.
20)	Goa2 e5 phe5 mouh ti7 goa2 e5 kut;  Goa2 chi2-u7 chhun chhui3-khi2-hoaN7.
21)	Goa2 e5 peng5-iu2 ah, lin2 tioh8 kho2-lin5 goa2, kho2-lin5 goa2;  In-ui7 Siong7-te3 e5 chhiu2 bong--tioh8 goa2.
22)	Lin2 siaN2-su7 chhin-chhiuN7 Siong7-te3 khun2-pek goa2,  Liah8 goa2 e5 bah choe3 bo5 thang pa2-chiok mah?
23)	TaN goan7 chiong goa2 e5 oe7 sia2--khi2-lai5,  Koh ki3 ti7 chheh--nih;
24)	Eng7 thih-cham7 eng7 ian5 khek-tiau5 ti7 chioh8--nih;  Hou7 i eng2-eng2 ti7-teh.
25)	In-ui7 goa2 chai kiu3-siok8 goa2--e5 si7 oah8-e5;  Jit8-au7 i beh khia7 ti7 thou5 e5 teng2-bin7;
26)	Goa2 chit e5 phe5 pai7-hoai7 liau2-au7,  Goa2 beh ti7 jiok8-the2 e5 goa7-bin7 tit-tioh8 kiN3 Siong7-te3.
27)	Goa2 pun2-sin beh khoaN3-kiN3 I si7 ui7-goa2--e5,  Goa2 chhin-bak8 khoaN3-kiN3 I m7-si7 goa7-lang5;  Goa2 e5 sim-tng5 ti7 goa2 e5 lai7-bin7 kau3 iuN5--khi3.
28)	Lin2 na7 kong2, Goan2 beh chaiN2-iuN7 khun2-pek i!  Tai7-chi3 e5 kun-pun2 chai7-ti7 goa2;
29)	Lin2 tioh8 kiaN to-kiam3, in-ui7 siu7-khi3 chiu7 u7 to-kiam3 e5 heng5-hoat8,  Hou7 lin2 chai u7 sim2-phoaN3.

[20]	Na2-ma2 lang5 So2-hoat in3 kong2,
2).	Goa2 e5 sim-lai7 tioh8-kip,  Sou2-i2 goa2 e5 sim-su pek goa2 tioh8 in3.
3)	Goa2 thiaN-kiN3 hit e5 leng5-jiok8 Goa2 e5 chek-pi7,  Goa2 ti3-hui7 e5 sim ka3 goa2 in3.
4)	Li2 kiam2 m7-chai tui3 kou2-cha2,  Tui3 u7 lang5 ti7 se3-kan i2-lai5;
5)	PhaiN2-lang5 e5 tai7-iat8 bo5 ku2-tng5,  Bo5 keng3-khian5 e5 lang5 e5 hoaN-hi2 bak8-nih-ku2 na7-tiaN7?
6)	I e5 koaiN5 sui-jian5 tu2-thiN,  I e5 thau5-khak sui-jian5 kau3 hun5--nih;
7)	I kau3-be2 beh biat8-bo5, chhin-chhiuN7 i e5 pun3 chit8-iuN7;  Peng5-sou3 khoaN3-kiN3 i e5 lang5 beh kong2, I ti7 toh-loh8 ah?
8)	I beh chhin-chhiuN7 bin5-bang7 pe--khi3, bo5 thang chhe7-tioh8;  I beh siu7 koaN2-chau2, chhin-chhiuN7 mi5--si5 e5 iN7-siong7.
9)	Peng5-sou3 khoaN3-kiN3 i e5, i e5 bak8-chiu boe7 koh khoaN3-kiN3 i;  I e5 pun2 sou2-chai7 ia7 bo5 koh khoaN3-kiN3 i.
10)	I e5 kiaN2-ji5 beh tui3 song3-hiong lang5 kiu5-un,  I e5 chhiu2 beh heng5 he3-chai5.
11)	I e5 kut moa2-moa2 u7 siau3-lian5 e5 lat8;  Chong2-si7 beh kap i saN-kap to2 ti7 thou5--nih.
12)	Choe7-ok ti7 i e5 chhui3 sui-jian5 tiN,  Sui-jian5 i khng3 ti7 i e5 chih8-e7;
13)	Sui-jian5 po2-sioh, m7-kheng2 pang3-sak,  TiaN7-tiaN7 kam5 ti7 i e5 chhui3;
14)	I e5 chiah8-mih8 kau3 i e5 tng5-a2 chiu7 pian3,  ChiaN5-choe3 tok8-choa5 e5 taN2 ti7 i e5 lai7-bin7.
15)	I thun-chiah8 chai5-po2, beh koh thou3-chhut;  Siong7-te3 beh tui3 i e5 pak-tou2 jim5--chhut-lai5.
16)	I beh suh tok8-choa5 e5 tok8;  Choa5 e5 chih8 ia7 beh hai7-si2 i.
17)	I boe7 tit-tioh8 khoaN3-kiN3 kang-ho5,  Lau5 bit8 kap lin e5 khoe.
18)	I tioh8-boa5 sou2 tit-tioh8--e5, tioh8 heng5 lang5, bo5 thang chiah8--loh8-khi3,  Boe7-oe7 chiau3 sou2 kau-ek8 e5 chai5-but8 lai5 hoaN-hi2.
19)	In-ui7 i ap-che3 song3-hiong lang5, koh khi3-sak i;  Kiong5-chiam3 lang5 e5 chhu3, ia7 boe7-oe7 khi2-cho7.
20)	In-ui7 i e5 sim-lai7 be7-bat an-cheng7,  I sou2 hoaN-hi2-e5 long2 boe7 po2-choan5.
21)	Bo5 chit8-kiaN7 bo5 hou7 i thun--loh8-khi3,  Sou2-i2 i e5 hok-lok8 boe7 ku2-tng5.
22)	Tng i ho2-giah8 chhiong-chiok e5 si5, beh kau3 oeh8-toeh8 e5 sou2-chai7;  Kan-khou2 e5 lang5 long2 beh chhut-chhiu2 phah i.
23)	I e5 pak-tou2 beh pa2 e5 si5,  Siong7-te3 beh kang3 beng2-liat8 e5 siu7-khi3 ti7 i;  I teh chiah8 e5 si5, beh kang3 siu7-khi3 ti7 i e5 teng2-bin7.
24)	I siam2-li7 thih e5 khi3-ku7,  Tang5 e5 keng beh sia7-thau3 i.
25)	I chit8-e7 puih8 i, chiu7 tui3 i e5 seng-khu chhut-lai5,  Kng-na3-na3 e5 chiN3-be2 beh tui3 i e5 taN2 chhut;  KiaN-hiaN5 beh kau3 ti7 i.
26)	It-chhe3 e5 ou-am3 siu-khng3 ui7-tioh8 i e5 chai5-po2,  Lang5 sou2 bo5 pun5 e5 he2 beh sio-biat8 i;  Koh beh sio-hui2 lau5 ti7 i e5 pou3-piN5 e5.
27)	ThiN beh hian2-beng5 i e5 choe7-ok,  Toe7 beh khi2-lai5 kong-kek i.
28)	I e5 ke-he2 beh bo5--khi3,  Long2 beh siau-biat8 ti7 Siong7-te3 siu7-khi3 e5 jit8.
29)	Che chiu7-si7 phaiN2-lang5 tui3 Siong7-te3 sou2 tit e5 hun7-giah8;  Si7 Siong7-te3 ka7 i tiaN7-tioh8 e5 san2-giap8.

[21]	Iok-pek in3 kong2,
2).	Lin2 tioh8 ti3-i3 thiaN goa2 e5 oe7,  Eng7 chit-e5 choe3 lin2 e5 an-ui3.
3)	ChhiaN2 khoan-iong5 goa2, goa2 beh koh kong2,  Goa2 kong2-liau2, ku3-chai7 li2 ki-chhi3.
4)	Lun7-kau3 goa2, goa2 kiam2-si7 tui3 lang5 ai-oan3?  Goa2 e5 sim-sin5 chaiN2-iuN7 bo5 tioh8-kip ah?
5)	Lin2 tioh8 khoaN3 goa2 lai5 gong5-ngiah8,  Eng7 chhiu2 ng-chhui3.
6)	Goa2 na7 siuN7-tioh8, chiu7 kiaN,  Thong seng-khu ngiauh8-ngiauh8-chhoah.
7)	PhaiN2-lang5 siaN2-su7 oah8-teh, chiah8 tng5 he3-siu7,  Se3-lek8 kiong5-seng7 ah?
8)	In khoaN3-kiN3 kiaN2-sun, kap in piN5-piN5 seng5-lip8;  In e5 hou7-e3 ti7 in e5 bak8-chiu-cheng5 ia7 si7 an2-ni.
9)	In e5 ke-koan3 an-jian5 bo5 kiaN;  Siong7-te3 e5 koaiN2 ia7 bo5 phah in.
10)	In e5 gu5-kang2 siN-thoaN3 bo5 tng7,  In e5 gu5-bu2 siN-kiaN2, ia7 bo5 tui7-thai.
11)	In chhe gin2-na2 chhut-khi3, chhin-chhiuN7 iuN5-kun5,  In e5 kiaN2-ji5 si3-koe3 tio5-thiau3.
12)	In te3 lin-long-kou2 kap khim5 lai5 chhiuN3-koa,  Koh in-ui7 phin2-siau e5 siaN lai5 hoaN-hi2.
13)	In tou7 ke3 jit8, su7-su7 heng-thong; bak8-nih-ku2 loh8 im-kan.
14)	In tui3 Siong7-te3 kong2, Tioh8 li7-khui goan2,  Goan2 m7 ai3 bat Li2 e5 lou7.
15)	Choan5-leng5-e5 si7 chi7-chui7, hou7 goan2 tioh8 hok8-sai7 I ah?  Goan2 ki5-kiu5 I, u7 sim2-mih8 li7-ek ah?
16)	KhoaN3 ah, in e5 hok-khi3 m7-si7 ti7 in e5 chhiu2;  Goan7 phaiN2-lang5 e5 ke3-bou5 li7-khui goa2 hng7-hng7.
17)	PhaiN2-lang5 e5 teng beh hoa, chai-e7 kau3 ti7 in;  Siong7-te3 e5 siu7-khi3 hou7 in tu2-tioh8 kan-khou2, u7 joa7-choe7 pai2 ah?
18)	In chhin-chhiuN7 hong-cheng5 e5 chhau2-a2-iu3,  Chhin-chhiuN7 kong5-hong chhe--khi3 e5 chhou-khng u7 joa7-choe7 pai2 ah?
19)	Lin2 kong2, Siong7-te3 chiong i e5 choe7-ok ka7 i e5 kiaN2 chek-chu7 teh;  Goa2 kong2, M7-tat8-tioh8 po3-eng3 i pun2-sin hou7 i ka-ki7 chai;
20)	Hou7 i chhin-bak8 khoaN3-kiN3 ka-ki7 pai7-hoai7,  Pun2-sin lim Choan5-leng5-e5 e5 siu7-khi3.
21)	I e5 ni5-geh8 poaN3-tiong-tng5 choat8-tng7,  Ke3-si3-liau2, i ti7 i e5 ke u7 sim2-mih8 khoai3-lok8 ah?
22)	Siong7-te3 sim2-phoaN3 hiah-e5 ti7 koaiN5-ui7 e5,  Chi7-chui7 oe7 chiong ti3-sek ka3-si7 I ah?
23)	U7 lang5 kau3-si2 khui3-lat8 chiau5-pi7,  Moa2-moa2 tit-tioh8 peng5-cheng7 an-jian5.
24)	I e5 heng-hah8 chin pui5,  I e5 kut-chhe2 lun7-tek8.
25)	U7-lang5 kau3-si2, sim thong3-khou2,  Long2 be7-bat chhi3-tioh8 hok-khi3.
26)	In long2 chit8-iuN7 to2 ti7 thou5--nih,  Hou7 thang5 kham3-bat8.
27)	KhoaN3 ah, goa2 chai lin2 e5 i3-su3,  Kap lin2 oan-ong2 goa2 e5 ke3-bou5.
28)	In-ui7 lin2 kong2, Pa3-ong5 e5 chhu3 ti7 toh-loh8?  PhaiN2-lang5 peng5-si5 khia7-khi2 e5 chhu3 ti7 toh-loh8?
29)	Lin2 bo5 mng7 ke3-lou7 e5 lang5 mah?  Kiam2 boe7 jin7-tit in e5 cheng3-ku3 mah?
30)	Chiu7-si7 phaiN2-lang5 ti7 chai-e7 e5 jit8 tit-tioh8 lau5-teh,  Ti7 siu7-khi3 e5 jit8 tit-tioh8 thoat-li7.
31)	I sou2-kiaN5-e5, chi7-chui7 tng-bin7 kong2 i?  I sou2-choe3-e5, chi7-chui7 po3-eng3 i?
32)	Chong2-si7 i oe7 hou7 lang5 kng kau3 thiong2-soaN,  Koh u7 kou3-siu2--e5 ti7 i e5 bong7.
33)	SoaN-kok e5 thou5-oan5 i liah8-choe3 tiN;  Beh u7 cheng3-lang5 te3 ti7 i e5 au7-bin7,  Chhin-chhiuN7 ti7 i tai7-seng--e5 boe7-sng3-tit.
34)	Lin2 sou2 in3-tap e5 oe7 kheng5-chin long2 si7 ke2,  Lin2 chaiN2-iuN7 khang-khang an-ui3 goa2 ah?

[22]	The5-ban7 lang5 I2-li7-hoat in3 kong2,
2).	Lang5 kiam2-oe7 li7-ek Siong7-te3 mah?  Ti3-hui7 e5 lang5 sit8-chai7 si7 li7-ek ka-ki7.
3)	Li2 choe3 lang5 kong-gi7, kiam2 hou7 Choan5-leng5--e5 hoaN-hi2 mah?  Li2 sou2 kiaN5 oan5-choan5, kiam2 oe7 hou7 I tek-li7 mah?
4)	Kiam2-si7 in-ui7 li2 keng3-ui3 I,  Lai5 chek-pi7 li2, sim2-phoaN3 li2 mah?
5)	Li2 e5 choe7-ok kiam2-m7-si7 toa7 mah?  Li2 e5 choe7-koa3 sit8-chai7 bo5 kiong5-chin7.
6)	Li2 bo5 in-toaN theh8 hiaN-ti7 e5 tng3-thau5;  Koh thng3 bo5 thang chheng7 e5 lang5 e5 saN.
7)	Ia3-sian7 e5 lang5, li2 bo5 eng7 chui2 hou7 in lim,  Iau-go7 e5 lang5, li2 tui3 in siu-khng3 chiah8-mih8.
8)	U7 leng5-lek8 e5 lang5 tit-tioh8 thou2-toe7;  The2-bian7 e5 lang5 tiam3 ti7 hit tiong-kan.
9)	Li2 hou7 koaN2-hu7 khang-chhiu2 to3-khi3,  Bo5-pe7 e5 kiaN2 e5 chhiu2-kut siu7 at-chih8.
10)	Sou2-i2 oah8-tauh si3-bin7 ui5 li2;  KiaN-hiaN5 hut-jian5 kau3, kiau2-jiau2 li2,
11)	A2-si7 ou-am3 hou7 li2 bo5 thang khoaN3-kiN3,  Choe7-choe7 chui2 im-bat8 li2.
12)	Siong7-te3 kiam2-m7-si7 ti7 thiN e5 koaiN5 mah?  Tioh8 khoaN3 chhiN-sin5 e5 kek8-thau5, chaiN2-iuN7 hiah-koaiN5;
13)	Li2 chiu7 kong2, Siong7-te3 chai sim2-mih8?  I kiam2 oe7 khoaN3-thau3 ou-am3 lai5 sim2-phoaN3 mah?
14)	Bat8-hun5 jia-kham3 I, hou7 I boe7 khoaN3-kiN3;  I kiaN5 ti7 kiong-chhong e5 teng2-bin7.
15)	Li2 kiam2 ai3 than3 kou2-cha2 e5 lou7,  Chiu7-si7 phaiN2-lang5 sou2 kiaN5-e5 mah?
16)	In si7 be7 kau3-si5 siu7 biat8--khi3,  In e5 toe7-ki hou7 toa7-chui2 lau5-khi3.
17)	In tui3 Siong7-te3 kong2, Tioh8 li7-khui goan2,  Koh kong2, Choan5-leng5--e5 oe7 ka7 goan2 choe3 sim2-mih8 ah?
18)	Chong2-si7 I eng7 ho2-mih8 chhiong-moa2 i e5 chhu3;  Goan7 phaiN2-lang5 e5 ke3-bou5 li7-khui goa2 hng7-hng7.
19)	Gi7-lang5 beh khoaN3-kiN3 lai5 hoaN-hi2;  Bo5-choe7 e5 lang5 beh thi2-chhio3 in;
20)	Kong2, Hiah-e5 khi2-lai5 kong-kek goan2 e5, ko2-jian5 siu7 chian2-tu5;  In sou2 chhun-e5 long2 hou7 he2 sio-khi3.
21)	TaN li2 tioh8 kap Siong7-te3 chhin-bit8, chiu7 oe7 tit-tioh8 peng5-an;  An2-ni hok-khi3 beh lim5-kau3 li2.
22)	TaN tioh8 seng5-siu7 I chhui3-lai7 e5 ka3-si7;  Chiong I e5 oe7 khng3 ti7 li2 e5 sim.
23)	Li2 na7 kui-ng3 Choan5-leng5--e5, tui3 li2 e5 pou3-piN5-lai7 tu5-khi3 put-gi7,  Li2 chiu7 tit-tioh8 heng-khi2.
24)	Li2 tioh8 hiat po2-poe3 ti7 tin5-ai--nih,  Hiat O-hui e5 kim ti7 khoe-ho5 chioh8-thau5 e5 tiong-kan;
25)	Choan5-leng5--e5 chiu7 beh choe3 li2 e5 po2-poe3,  Choe3 li2 e5 bun5-gun5.
26)	Li2 chiu7 beh liah8 choan5-leng5--e5 choe3 hoaN-hi2,  Bin7 kiah8-koaiN5 ng3 Siong7-te3.
27)	Li2 ki5-to2 I, I chiu7 thiaN li2,  Li2 ia7 beh sia7 li2 e5 goan7.
28)	Li2 tiaN7-tioh8 beh choe3 sim2-mih8, hit e5 tai7-chi3 tek-khak chiaN5;  Kng ia7 beh chio3 li2 e5 lou7.
29)	In kang3-ke7 e5 si5, li2 iu5-goan5 thang kong2, Seng-koaiN5;  Khiam-pi e5 lang5 Siong7-te3 beh chin2-kiu3 i.
30)	Lian5 u7-choe7 e5 lang5 Siong7-te3 ia7 beh kiu3 i;  In-ui7 li2 e5 chhiu2 chheng-khi3, i beh tit-tioh8 kiu3.

[23]	Iok-pek in3 kong2,
2).	TaN goa2 e5 ai-oan3 sng3-choe3 poe7-gek8;  Goa2 sou2 siu7 e5 chek-hoat8 khah-tang7 ti7 goa2 e5 thou2-khui3.
3)	Goan7 goa2 oe7 chai tui3 chaiN2-iuN7 chhe7 Siong7-te3,  Hou7 goa2 thang kau3 I e5 cho7-ui7!
4)	Goa2 beh pai5-liat8 an3-kiaN7 ti7 I e5 bin7-cheng5,  Goa2 e5 chhui3 kau3-giah8 thang pian7-beng5.
5)	Goa2 ia7 tit-tioh8 chai I in3 goa2 e5 oe7,  Ia7 beng5-pek8 I tui3 goa2 sou2-kong2-e5.
6)	I kiam2 beh eng7 toa7 koan5-leng5 kap goa2 ke3-kau3 mah?  Tek-khak bo5 an2-ni; I beh aN3-loh8 thiaN goa2.
7)	Ti7-hia cheng3-tit8--e5 oe7 kap I pian7-lun7,  An2-ni, goa2 beh eng2-oan2 thoat-li7 sim2-phoaN3 goa2 e5.
8)	KhoaN3 ah, goa2 chin3-cheng5 khi3, I bo5 ti7-hia;  Goa2 the3-au7 khi3, ia7 bo5 khoaN3-kiN3 I;
9)	Ti7 to3-peng5 I teh kiaN5 tai7-chi3, goa2 bo5 khoaN3-kiN3 I;  Ti7 chiaN3-peng5 I tiam3-bat8, goa2 ia7 bo5 khoaN3-kiN3 I.
10)	Chong2-si7 I chai goa2 sou2 kiaN5 e5 lou7;  I chhi3-lian7 goa2 liau2-au7, goa2 beh chhin-chhiuN7 ke3 thoan3-lian7 e5 kim.
11)	Goa2 e5 kha te3 I e5 kha-pou7;  Goa2 chip-siu2 I e5 lou7, ia7 bo5 phian-chhoah8.
12)	I chhui3-tun5 e5 beng7-leng7 goa2 be7 bat ui5-poe7;  Goa2 tui3-tiong7 I chhui3-lai7 e5 oe7, iaN5-ke3 goa2 sou2 tioh8 eng7 e5 bi2-niu5.
13)	I u7 it-teng7 e5 sim-chi3, chi7-chui7 oe7 ka7 I oat8-tng2 ah?  I e5 sim sou2 ai3-e5, chiu7 kiaN5 i.
14)	Sou2 ka7 goa2 tiaN7-tioh8--e5, I beh chiaN5 i;  Chit ho7 e5 su7 I iau2 u7 choe7-choe7.
15)	Sou2-i2 goa2 ti7 I e5 bin7-cheng5 gi7-gi7-chhoah;  Goa2 siuN7-tioh8 chiu7 kiaN.
16)	In-ui7 Siong7-te3 hou7 goa2 sit-taN2,  Choan5-leng5--e5 hou7 goa2 gi7-gi7-chhoah;
17)	In-ui7 goa2 e5 kiaN-hiaN5 m7-si7 ui7-tioh8 ou-am3,  Ia7 m7-si7 in-ui7 ou-am3 jia-kham3 goa2 e5 bin7.

[24]	Choan5-leng5-e5 siaN2-su7 bo5 chiong si5-ki5 siu-khng3?  Bat I e5 lang5 siaN2-su7 bo5 khoaN3-kiN3 I e5 jit8 ah?
2)	U7 lang5 i5-soa2 toe7-kai3,  ChhiuN2-toat8 kui-kun5 e5 cheng-siN, lai5 chhi7 i.
3)	In koaN2 bo5-pe7 e5 kiaN2 e5 lu5, khan koaN2-hu7 e5 gu5 choe3 chun2-tng3.
4)	In chhia song3-hiong lang5 li7-khui lou7;  Toe7-chiuN7 e5 kan-khou2 lang5 saN-kap khi3 bih.
5)	KhoaN3 ah, in chhin-chhiuN7 ia2-lu5 ti7 khong3-ia2,  Chhut-khi3 choe3-kang, khun5-khun5 chhe7 chiah8;  Khong3-ia2 ka7 in e5 kiaN2 chhut chiah8-mih8.
6)	Koah chhan5--nih e5 niu5-chhau2,  Ban2 phaiN2-lang5 sou2 chhun e5 phu5-to5.
7)	Thong-mi5 thng3-pak-theh bo5 chheng7-saN to2-teh;  KoaN5-leng2 bo5 kah-phe7.
8)	Ti7 soaN--nih hou7 toa7-hou7 ak-tam5;  In-ui7 bo5 jia-chah8 chiu7 bih-oa2 ti7 chioh8-kha.
9)	Tui3 lau7-bu2 e5 heng-cheng5 chhiuN2 bo5-pe7 e5 kiaN2 khi3;  Koh tui3 song3-hiong lang5 theh8 chun2-tng3;
10)	Ti3-kau3 lang5 bo5-saN, thng3-theh lai5 kiaN5;  Iau-iau teh taN tiu7-pe2.
11)	Ti7 hiah e5 lang5 ui5-chhiuN5 lai7, khoeh iu5, tah8 chiu2-khut,  Ka-ki7 iau2-ku2 chhui3-ta.
12)	Ti7 choe7-choe7 peh-siN3 e5 siaN5-lai7 u7 lang5 ai-ai chhan,  Siu7-siong e5 lang5 e5 sim pi-ai;  Chong2-si7 Siong7-te3 bo5 kam3-chhat hit e5 put-gi7.
13)	Ia7 u7 lang5 ui5-poe7 kng-beng5,  M7-bat i e5 lou7,  Ia7 bo5 tiam3 ti7 i e5 lou7-chiuN7.
14)	Thai5-lang5--e5 thiN-phu2-kng chiu7 khi2-lai5,  Thai5-si2 kan-khou2--e5 kap song3-hiong lang5,  Ti7 mi5--si5 chhin-chhiuN7 chhat8.
15)	Kan-im5 e5 lang5 e5 bak8-chiu theng3-hau7 kau3 hong5-hun,  Kong2, Bo5 lang5 bak8-chiu oe7 khoaN3-kiN3 goa2;  Koh jia-kham3 i e5 bin7.
16)	In ti7 mi5--si5 iah chhu3-khang, jit8--si5 ka-ki7 bih,  Ia7 m7-chai hit e5 kng.
17)	In-ui7 in khoaN3 thiN-kng-cha2 choe3 si2-im3,  In-ui7 in ti7 si2-im3 chin koaiN3-si3.
18)	I ti7 chui2-bin7 chin khin-khoai3,  In e5 hun7-giah8 ti7 toe7-chiuN7 siu7 chiu3-chou2;  I bo5 koh oat8-tng2 lai5 kiaN5 phu5-to5-hng5 e5 lou7.
19)	Khong3-han7 kap sio-joah8 siau-bo5 seh-chui2;  Im-kan tui3-ti7 hoan7-choe7 e5 lang5 ia7 si7 an2-ni.
20)	Hoai5-in7 i e5 thai beh boe7-ki3-tit i; thang5 chiah8 i, beh liah8 choe3 tiN;  I bo5 koh siu7 ki3-liam7;  Put-gi7 beh chhin-chhiuN7 chhiu7 siu7 at-chih8.
21)	I khi-hu7 bo5 hoai5-in7 bo5 siN-kiaN2 e5 hu7-jin5-lang5;  Bo5 ho2 khoan2-thai7 chiu2-koaN2-lang5.
22)	Koh eng7 I e5 koan5-leng5 po2-choan5 kiong5-beng2 e5 lang5;  Sui-jian5 i e5 oah8-mia7 choat8-bang7, iau2-ku2 oe7 koh khi2-lai5.
23)	I siuN2-su3 i an-jian5, i chiu7 u7 sou2 oa2-kho3,  I e5 bak8-chiu ia7 khoaN3-kou3 in e5 lou7.
24)	In seng-koaiN5, tiap-a2-ku2 chiu7 bo5--khi3;  In kang3-ke7, hou7 lang5 siu-sip8, chhin-chhiuN7 cheng3-lang5,  Koh chhin-chhiuN7 beh8-sui7 siu7 koah--khi2-lai5.
25)	Na7 m7-si7 an2-ni, chi7-chui7 oe7 cheng3-beng5 goa2 si7 peh8-chhat8--e5,  Ia7 hou7 goa2 e5 oe7 kui ti7 khang-khang ah?

[25]	Su-a lang5 Pi2-lek8-tat8 in3 kong2,
2).	Koan5-leng5 kap ui-giam5 long2 si7 I e5,  I ti7 koaiN5 e5 sou2-chai7 kiaN5 ho5-peng5.
3)	I e5 kun-peng, kiam2 oe7-sng3-tit mah?  I e5 kng chit8-e7 chhut, chi7-chui7 bo5 hou7 i chio3-tioh8 ah?
4)	An2-ni ti7 Siong7-te3 e5 bin7-cheng5 lang5 thai2-tho2 oe7 chheng-choe3-gi7?  Hu7-jin5-lang5 sou2-siN-e5, thai2-tho2 oe7 chheng-khi3?
5)	KhoaN3 ah, ti7 I e5 bak8-chiu-cheng5 geh8 bo5 kng,  ChhiN ia7 bo5 chheng-khi3.
6)	Boh8-kioh lang5 si7 thang5,  Se3-kan lang5 si7 tou7-un2.

[26]	Iok-pek in3 kong2,
2).	Bo5 khui3-lat8--e5, li2 u7 pang-chan7 i kau3 chaiN2-iuN7!  Chhiu2-kut nng2-e5, li2 u7 chin2-kiu3 i kau3 chaiN2-iuN7!
3)	Li2 u7 chaiN2-iuN7 ka3-si7 bu5-ti e5 lang5,  Koh toa7 hoat-beng5 chin-sit8 e5 ti3-sek?
4)	Li2 tui3 chi7-chui7 kong2-oe7?  Chi7-chui7 e5 sin5 tui3 li2 chhut?
5)	Im-hun5 ngiauh8-ngiauh8-chhoah,  Ti7 chui2-e7, i2-kip8 ti7-hia khia7-khi2--e5.
6)	Ti7 I e5 bin7-cheng5 im-kan lou7-hian7,  A-pa-tun3 ia7 bo5 kham3-bat8.
7)	I thi2-khui pak-hng ti7 khong-tiong e5 teng2-bin7,  Tiau3 toe7 ti7 bo5 u7 mih8 e5 teng2-bin7.
8)	Eng7 chui2 pau ti7 I e5 bat8-hun5-lai7;  Hun5 ti7 chui2 e5 e7-bin7 ia7 boe7 phoa3-lih8.
9)	I jia-chah8 I e5 cho7-ui7,  Koh phou I e5 hun5 ti7 hi2 teng2-bin7.
10)	I ti7 chui2-bin7 uih8-chhut kai3-han7,  Kau3 kng kap am3 kau-kai3 e5 sou2-chai7.
11)	ThiN e5 thiau7 tin2-tang7,  In-ui7 I e5 chek-pi7 lai5 gong5-ngiah8.
12)	I eng7 leng5-lek8 kek-tong7 toa7-hai2,  I eng7 ti3-sek phah-phoa3 Lah8-hap-pek.
13)	Eng7 I e5 khi3 hou7 thiN u7 chheng-chhai2,  I e5 chhiu2 chhak8-thau3 gau5-chau2 e5 choa5.
14)	KhoaN3 ah, chiah-e5 put-ko3 si7 I sou2-choe3 e5 sio2-khoa2-e5;  Lan2 sou2 tui3 I thiaN-kiN3 e5 siaN soe3 kau3 chaiN2-iuN7?  I toa7 koan5-leng5 e5 lui5, chi7-chui7 oe7 chhek-tok8 ah?

[27]	Iok-pek koh soa3-chiap the5-khi2 i e5 gian5-lun7 kong2,
2)	Siong7-te3 toat8 goa2 e5 li2-iu5;  Choan5-leng5--e5 khou2-chhou2 goa2 e5 sim-sin5;  Goa2 chi2 I e5 eng2-oah8 lai5 kong2;
3)	(In-ui7 goa2 e5 oah8-mia7 iau2-ku2 oan5-choan5 ti7 goa2 e5 lai7-bin7,  Siong7-te3 e5 khi3 iau2-ku2 ti7 goa2 e5 phiN7-khang;)
4)	Goa2 e5 chhui3-tun5 koat-toan3 bo5 kong2 put-gi7,  Goa2 e5 chih8 ia7 bo5 kong2 khui2-cha3.
5)	Goa2 toan3-toan3 bo5 chheng lin2 choe3 gi7,  Goa2 kau3 si2, ia7 m7 sng3 goa2 choe3 bo5 oan5-choan5.
6)	Goa2 chip-siu2 goa2 e5 gi7, bo5 beh pang3-sak,  Goa2 e5 sim chit8-si3-lang5 bo5 chek-pi7 goa2.
7)	Goan7 goa2 e5 tui3-tek8 chhin-chhiuN7 phaiN2-lang5,  Goan7 hit e5 khi2-lai5 kong-kek goa2 e5, chhin-chhiuN7 put-gi7 e5 lang5.
8)	Bo5 keng3-khian5 e5 lang5, sui-jian5 chhiuN2-tioh8 chai5-li7,  Siong7-te3 chhu2 i e5 oah8-mia7 e5 si5, iau2 u7 sim2-mih8 ng3-bang7?
9)	Hoan7-lan7 lim5-kau3 i e5 si5,  Siong7-te3 kiam2 beh thiaN i e5 kiu5-kio3?
10)	I kiam2 oe7 eng7 Choan5-leng5--e5 choe3 hoaN-hi2?  I si5-siong5 kiu5-kio3 Siong7-te3 mah?
11)	Siong7-te3 sou2 choe3 e5, goa2 beh ka3-si7 li2,  Choan5-leng5--e5 sou2 u7-e5, goa2 ia7 bo5 un2-moa5.
12)	KhoaN3 ah, lin2 pun2-sin long2 u7 khoaN3-kiN3,  SiaN2-su7 it-chin7 hu-ke2 ah?
13)	PhaiN2-lang5 tui3 Siong7-te3 sou2 siu7 e5 hun7-giah8,  Kiong5-po7 e5 lang5 tui3 Choan5-leng5--e5 sou2 tit-tioh8 e5 san2-giap8, chiu7-si7 chit-e5.
14)	I e5 kiaN2-ji5 na7 ke-thiN choe7-choe7, si7 beh hou7 to thai5-si2;  I e5 hou7-e3 bo5 thang chiah8 kau3-giah8.
15)	I sou2 chhun e5 lang5 beh tu2-tioh8 un-ek8 lai5 bai5-chong3,  Ia7 i e5 koaN2-hu7 bo5 thi5-khau3.
16)	I sui-jian5 chek-chu7 gun5 chhin-chhiuN7 tin5-ai,  Koh pi7-pan7 i-chiuN5 chhin-chhiuN7 thou5;
17)	I choe3 i pi7-pan7, chong2-si7 gi7-lang5 beh chheng7 i,  Bo5-choe7 e5 lang5 beh pun i e5 gun5.
18)	I chhin-chhiuN7 chiu3-thang5 khi2 chhu3,  Koh chhin-chhiuN7 chiu2-kiN-e5 tah i e5 liau5-a2.
19)	I ho2-giah8 to2-teh, chong2-si7 bo5 tit-tioh8 siu-bai5;  I thi2-khui bak8-chiu, chiu7 bo5--khi3.
20)	KiaN-hiaN5 beh chhin-chhiuN7 toa7-chui2 jip-tioh8 i;  Mi5--si5 e5 toa7-hong beh sau3 i khi3.
21)	Tang-hong chhe i, i chiu7 khi3;  Koh koaN2 i li7-khui pun2 sou2-chai7.
22)	In-ui7 Siong7-te3 sia7-tioh8 i, ia7 bo5 khoan-su3;  I khou2-boe7-thang thoat-li7 I e5 chhiu2.
23)	Lang5 beh tui3 i phah phok8-a2,  Ia7 beh chhut khau2-ho7, koaN2 i li7-khui pun2 sou2-chai7.

[28]	Chhut-gun5 u7 i e5 khong3,  Sou2 thoan3-lian7 e5 kim ia7 u7 i e5 sou2-chai7 teh chhut.
2)	Thih si7 tui3 toe7--nih chhu2--chhut-lai5,  Tang5 si7 tui3 chioh8 iuN5--chhut-lai5.
3)	Lang5 siau-bo5 hit e5 ou-am3,  Chhe7 kau3 chin7 toe2;  U7 ou-am3 kap si2-im3 tiong e5 chioh8.
4)	I li7-khui lang5 kia3-kha e5 sou2-chai7, khui hiat8;  KiaN5 ti7 hi2 teng2-bin7 e5 lang5 bo5 siuN7-tioh8 i;  In li7-khui lang5, tui7 ti7 hiat8-tiong, hiN3-lai5 hiN3-khi3.
5)	Lun7-kau3 toe7, bi2-niu5 tui3-hia chhut;  I e5 e7-toe2 chhin-chhiuN7 hou7 he2 ka7 i peng2--khi2-lai5.
6)	I e5 chioh8-tiong u7 lam5-po2-chioh8,  I ia7 u7 kim-soa.
7)	Hit tiau5 lou7 eng-chiau2 m7-bat;  Sio2-eng e5 bak8-chiu ia7 bo5 khoaN3-kiN3.
8)	Ok-siu3 m7-bat tah8-tioh8 i,  Beng2-sai ia7 m7-bat tui3 hia ke3.
9)	I chhun-chhiu2 phah teng7-chioh8,  Tui3 soaN e5 kun-ki ka7 i peng2--khi2-lai5.
10)	I ti7 chioh8-thau5 tiong khui-kau,  Chhin-bak8 khoaN3-kiN3 tak8-iuN7 e5 po2-mih8.
11)	I that-bat8 chui2 hou7 i boe7 tih--loh8-lai5;  Koh theh8-chhut un2-bat8 e5 mih8, hou7 i kiN3 kng.
12)	Chong2-si7 ti3-hui7 tui3 toh-loh8 oe7 chhe7-tioh8?  Chhong-beng5 e5 sou2-chai7 ti7 toh-loh8?
13)	I e5 ke3-chiN5 bo5 lang5 chai,  Ti7 oah8-lang5 e5 toe7 ia7 bo5 te3 thang chhe7.
14)	Chhim-ian kong2, Bo5 ti7 goa2 chia;  Toa7-hai2 kong2, Bo5 kap goa2 ti7-teh.
15)	Boe7-oe7 eng7 ng5-kim lai5 tit-tioh8 i;  Ia7 boe7-oe7 pheng5 gun5 choe3 i e5 ke3-chiN5.
16)	O-hui e5 kim boe7 tat8-tioh8 i;  Po2-kui3 e5 phek-gek8 kap lam5-po2-chioh8 ia7 boe7.
17)	Ng5-kim kap po-le5 boe7 pi2-tit i;  Ho2-kim e5 khi3-ku7 bo5 kau3-giah8 kap i oaN7.
18)	Sian-ho5 chui2-chiN long2 bo5 kau3-giah8 thang kong2;  In-ui7 tit-tioh8 ti3-hui7 iaN5-ke3 chin-chu.
19)	Kou2-sit8 e5 ng5-gek8 boe7 pi2-tit i;  Chiok-siaN5 e5 kim m7-tat8-tioh8 i.
20)	An2-ni ti3-hui7 tui3 toh-loh8 lai5?  Chhong-beng5 e5 sou2-chai7 ti7 toh-loh8?
21)	Ki3-jian5 tui3 it-chhe3 u7 oah8-mia7-e5 e5 bak8-chiu un2-bat8;  Tui3 khong-tiong e5 pe-chiau2 jia-iam2.
22)	A-pa-tun3 kap Si2-sit kong2,  Goan2 hi7-khang thiaN-kiN3 i e5 hong-siaN.
23)	Siong7-te3 beng5-pek8 ti3-hui7 e5 lou7,  Ia7 chai i e5 sou2-chai7.
24)	In-ui7 I kam3-chhat kau3 toe7 e5 kek8-thau5,  Pian3-khoaN3 phou2-thiN-e7.
25)	TiaN7-tioh8 hong e5 khin-tang7,  Koh niu5 chui2 e5 choe7-chio2.
26)	I ka7 hou7-chui2 tiaN7-tioh8 le7,  Ka7 lui5-tian7 tiaN7-tioh8 i e5 lou7;
27)	Hit-si5 I khoaN3-kiN3 i, lai5 kong2-beng5 i,  I cho7-chiaN5 i, koh cha-chhat i.
28)	I tui3 lang5 kong2, KhoaN3 ah, keng3-ui3 Chu2 chiu7-si7 ti3-hui7,  Li7-khui phaiN2 chiu7-si7 chhong-beng5.

[29]	Iok-pek koh soa3-chiap the5-khi2 i e5 gian5-lun7, kong2,
2)	Goan7 goa2 chhin-chhiuN7 chiong5-cheng5 hiah e5 geh8,  Chhin-chhiuN7 Siong7-te3 po2-siu2 goa2 e5 jit8.
3)	Hit-si5 I e5 teng chio3 ti7 goa2 e5 thau5-khak,  Goa2 kho3 I e5 kng kiaN5-ke3 ou-am3.
4)	Chhin-chhiuN7 goa2 ti7 chhiu-thiN e5 jit8,  Ti7 goa2 e5 pou3-piN5 Siong7-te3 kap goa2 chhin-bit8.
5)	Choan5-leng5--e5 iau2-ku2 kap goa2 ti7-teh,  Goa2 e5 kiaN2-ji5 ti7 goa2 e5 si3-ui5.
6)	Eng7 ni soe2 goa2 e5 kha,  Chioh8-poaN5 ka7 goa2 chhut-iu5 chiaN5-khoe.
7)	Goa2 kiaN5 kau3 siaN5-mng5,  Ti7 koe-chhi7 siat goa2 e5 cho7-ui7.
8)	Siau3-lian5 lang5 khoaN3-kiN3 goa2 chiu7 chau2 khi3 bih,  Lau7-lang5 ia7 khi2-lai5 khia7.
9)	Siu2-leng2 chiu7 theng5-chi2 i e5 oe7,  Eng7 chhiu2 ng in e5 chhui3.
10)	Kui3-chok8 bo5 khui siaN,  Chih8-thau5 liam5 ti7 chiuN7-kiuN.
11)	In-ui7 hi7-khang thiaN-kiN3-e5, chiu7 chheng goa2 choe3 u7 hok-khi3,  Bak8-chiu khoaN3-kiN3-e5, chiu7 ka7 goa2 choe3 kan-cheng3.
12)	In-ui7 goa2 chin2-kiu3 ai-kiu5 e5 kan-khou2 lang5,  Kap bo5-pe7 e5 kiaN2, bo5 lang5 pang-chan7 e5.
13)	Tit-beh si2-bo5 e5 lang5 ka7 goa2 chiok-hok,  Goa2 ia7 hou7 koaN2-hu7 e5 sim hoaN-hi2 lai5 chhiuN3-koa.
14)	Goa2 chheng7 kong-gi7, i ia7 eng7 goa2 choe3 saN,  Eng7 kong-peng5 choe3 phau3, choe3 bo7.
15)	Goa2 choe3 chhiN-mi5 lang5 e5 bak8-chiu,  Choe3 pai2-kha e5 lang5 e5 kha.
16)	Goa2 choe3 song3-hiong lang5 e5 pe7,  Peng5-sou3 m7-bat--e5 e5 an3-kiaN7 goa2 cha-chhat i.
17)	Goa2 phah-chih8 phaiN2-lang5 e5 ge5-cho5,  ChhiuN2 i e5 chhui3-khi2 sou2 ka7 e5.
18)	Goa2 chiu7 kong2, Goa2 beh si2 ti7 goa2 e5 siu7,  Goa2 e5 jit8-chi2 beh ke-thiN chhin-chhiuN7 soa.
19)	Goa2 e5 kun chhun kau3 chui2-piN,  Lou7-chui2 kui-mi5 loh8 ti7 goa2 e5 ki.
20)	Goa2 e5 eng5-kng ti7 goa2 siong5-siong5 sin,  Goa2 e5 keng ti7 goa2 e5 chhiu2 koh-chai3 an5.
21)	Lang5 thiaN-kiN3 goa2, chiu7 theng3-hau7,  Cheng7-cheng7 tan2 goa2 chi2-kau3.
22)	Goa2 kong2-liau2, in chiu7 bo5 koh kong2;  Goa2 e5 oe7 chhin-chhiuN7 hou7 tih ti7 in e5 teng2-bin7.
23)	In theng3-hau7 goa2 chhin-chhiuN7 theng3-hau7 hou7-chui2,  Toa7 khui in e5 chhui3, chhin-chhiuN7 him-bou7 chhun-thiN e5 hou7.
24)	In sit-bang7, goa2 an-ui3 in;  In boe7-oe7 koe2-pian3 goa2 e5 bin7 e5 kng.
25)	Goa2 ka7 in keng2 lou7, goa2 che7 thau5-ui7;  Goa2 chhin-chhiuN7 ong5 ti7 kun-tui7-tiong khia7-khi2,  Koh chhin-chhiuN7 an-ui3 siong-sim e5 lang5.

[30]	Chong2-si7 hian7-kim pi2 goa2 khah siau3-lian5 e5 lang5 thi2-chhio3 goa2,  Hit-ho7 lang5 e5 lau7-pe7, goa2 pun2 khoaN3 in, boe7 khah-su7 goa2 iuN5-kun5 e5 kau2.
2)	In e5 chong3-lian5 i2-keng soe-the3,  In e5 chhiu2 e5 lat8 kap goa2 sim2-mih8 kan-siap8?
3)	In in-ui7 khiam3-kheh kap iau-go7, sin-the2 siau-san2,  Ti7 hong-hoe3 leng2-cheng7 e5 ou-am3-tiong khoe3 ta-thou5.
4)	Ti7 chhau2-pho7 tiong-kan ban2 le5-hok e5 chhai3,  Kim-chhiok-hoe e5 kun choe3 in e5 chiah8-mih8.
5)	In tui3 lang5 e5 tiong-kan siu7 koaN2-chhut;  Lang5 hoah in chhin-chhiuN7 hoah chhat8.
6)	In soa3 tioh8 tiam3 ti7 soaN-kok e5 chhim-khiN,  Ti7 toe7-hiat8 kap chioh8-tong7 e5 lai7-bin7.
7)	Ti7 chhiu7-na5-lai7 chhin-chhiuN7 lu5 hau2;  Ti7 chhi3-phe3-kha teh chhun-un5.
8)	In si7 gong7-lang5 e5 kiaN2-ji5, si7 ha7-chian7 lang5 e5 kiaN2-ji5;  Siu7 piN-phah koaN2-chhut keng2-goa7.
9)	TaN chiah e5 lang5 liah8 goa2 choe3 in e5 koa-khek,  Choe3 in e5 oe7-piN3.
10)	In iam3-ouN3 goa2, li7-khui goa2 hng7-hng7;  KiN3-tioh8 goa2 e5 bin7 chiu7 phui3-noa7.
11)	In-ui7 I pang3-leng7 I e5 soh, lai5 khou2-chhou2 goa2,  In chiu7 ti7 goa2 e5 bin7-cheng5 bo5 ka-ki7 iok-sok.
12)	Pi-chian7 e5 cheng2-lui7 ti7 goa2 e5 chiaN3-peng5 khi2-lai5,  Sak-khui goa2 e5 kha, cho7 ham7-hai7 e5 lou7 lai5 kong-kek goa2.
13)	In hui2-hoai7 goa2 e5 lou7,  Ke-thiN goa2 e5 hoan7-lan7,  Chiu7-si7 bo5 tit-tioh8 pang-chan7 e5 lang5.
14)	In chhin-chhiuN7 tui3 khoah-toa7 e5 phoa3-khiah lai5,  Ti7 hui2-hoai7 e5 tiong-kan tit8-tit8 ko7--lai5.
15)	KiaN-hiaN5 e5 su7 oat8-tng2 kau3 ti7 goa2,  In koaN2-tiok8 goa2 e5 eng5-kng chhin-chhiuN7 hong;  Goa2 e5 hok-lok8 chhin-chhiuN7 hun5 ke3--khi3.
16)	TaN goa2 e5 sim-sin5 ti7 goa2 e5 lai7-bin7 kek8 sit-chi3;  Hoan7-lan7 e5 jit8 ka7 goa2 khiN5-tiau5-tiau5.
17)	Mi5--si5 goa2 e5 kut siu7 chhi3-chhak8 lut-chat;  Thang3-thiaN3 khoe3 goa2 bo5 soah.
18)	In-ui7 chit-e5 toa7 e5 lat8, goa2 e5 i-hok8 m7-chiaN5-iuN7;  Chhin-chhiuN7 saN e5 am7-kun2-nia2 ka7 goa2 sok an5-an5.
19)	I hiat goa2 ti7 thou5-be5;  Goa2 chiu7 chhin-chhiuN7 thou5-hun2 kap he2-hu.
20)	Goa2 kiu5-kio3 Li2, Li2 m7 in3 goa2;  Goa2 khia7--khi2-lai5, Li2 kan-ta teh khoaN3.
21)	Li2 pian3 chan5-jim2 lai5 khoan2-thai7 goa2,  Koh eng7 Li2 e5 chhiu2 e5 toa7-lat8 khun2-pek goa2.
22)	Ku2-khi2 goa2 ti7 hong e5 teng2-bin7, hou7 goa2 khia5 i;  Koh siau-biat8 goa2 ti7 chin-thau3 e5 hong.
23)	In-ui7 goa2 chai Li2 beh hou7 goa2 kau3 si2-bo5,  Kau3 hit-keng ui7-tioh8 long2-chong2 u7 oah8-mia7--e5 sou2 tiaN7-tioh8 e5 chhu3.
24)	Lang5 poah8-to2 e5 si5, kiam2 bo5 chhun-chhiu2?  Tu2-tioh8 chai-e7 kiam2 bo5 in-ui7 an2-ni hoah kiu3?
25)	Lang5 tu2-tioh8 hoan7-lan7, goa2 kiam2 bo5 ui7-tioh8 i thi5-khau3?  Lang5 song3-hiong, goa2 e5 sim kiam2 bo5 ui7-tioh8 i iu-bun7?
26)	Goa2 ng3-bang7 tit-tioh8 hok-khi3, chai-e7 chiu7 kau3;  Goa2 theng3-hau7 kng-beng5, ou-am3 chiu7 lai5.
27)	Goa2 e5 sim-tng5 kun2-ka2 bo5-hioh;  Khou2-lan7 e5 jit8 lim5-kau3 goa2.
28)	Goa2 bo5 jit8-kng chiu7 thi5-khau3 kiaN5-khi3,  Goa2 khia7 ti7 hoe7-tiong, teh au5-kio3 kiu5 pang-chan7.
29)	Goa2 kap soaN-kau2 choe3 hiaN-ti7,  Kap to5-chiau2 choe3 tang5-phoaN7.
30)	Goa2 e5 phe5-hu ou, chiu7 liu3--loh8-khi3,  Goa2 e5 kut-thau5 in-ui7 jiat8 siu7 sio.
31)	Sou2-i2 goa2 e5 khim5 piN3-choe3 pi-ai e5 im,  Goa2 e5 siau piN3-choe3 thi5-khau3--e5 e5 siaN.

[31]	Goa2 kap goa2 e5 bak8-chiu lip8-iok,  Thai2-tho2 oe7 chu3-i3 khoaN3 chai7-sek-lu2 ah?
2)	In-ui7 Siong7-te3 tui3 teng2-bin7 sou2 tiaN7-tioh8 e5 hun7-giah8,  Choan5-leng5--e5 tui3 teng2-bin7 sou2 phai3 e5 ki-giap8 si7 sim2-mih8 ah?
3)	Kiam2 m7-si7 hoan7-lan7 lim5-kau3 put-gi7--e5,  Chai-hai7 lim5-kau3 chok-giat8--e5 mah?
4)	I kiam2 m7-si7 kam3-chhat goa2 e5 lou7.  Tiam2-sng3 goa2 e5 kha-pou7 mah?
5)	Goa2 na7 kap hu-ke2 saN-kap kiaN5,  Kha na7 koaN3-kin2 te3 khui2-cha3;
6)	(Goan7 goa2 hou7 kong-to7 e5 thian-pheng5 lai5 chhin3,  Hou7 Siong7-te3 chai goa2 e5 sun5-choan5;)
7)	Goa2 e5 kha-pou7 na7 phian-li7 chiaN3-lou7,  Goa2 e5 sim na7 kun-te3 goa2 e5 bak8-chiu,  Na7 u7 la5-sam5 liam5 ti7 goa2 e5 chhiu2;
8)	Chiu7 goan7 goa2 sou2 cheng3-e5, pat8-lang5 chiah8 i,  Goa2 sou2 chhut-san2--e5, i e5 kun siu7 puih8-chhut.
9)	Goa2 e5 sim na7 hou7 hu7-lu2 in2-iu2 khi3,  A2-si7 goa2 bih ti7 chhu3-piN e5 mng5 teh tan2;
10)	Chiu7 goan7 goa2 e5 hu7-jin5-lang5 ka7 lang5 oe-bo7,  Pat8-lang5 ia7 kap i tang5-pang5;
11)	In-ui7 che si7 toa7-phaiN2.  Si7 sim2-phoaN3-si eng-kai pan7 e5 choe7;
12)	Che si7 he2, sio kau3 biat8-bo5,  Puih8-tu5 goa2 it-chhe3 sou2 chhut-san2--e5 e5 kun.
13)	Goa2 e5 lou5-pok8 lu2-pi7 kap goa2 pian7-lun7 e5 si5,  Goa2 na7 biau2-si7 in e5 li2-iu5;
14)	Chiu7 Siong7-te3 khi2-lai5, goa2 beh chaiN2-iuN7 ah?  I sim2-mng7, goa2 beh chaiN2-iuN7 in3 ah?
15)	Cho7 goa2 ti7 the--nih8-e5, kiam2-m7-si7 ia7 cho7 i mah?  Cho7-chiaN5 goan2 ti7 pak-tou2--e5, kiam2 m7-si7 chit8-e5 mah?
16)	Goa2 na7 kim3-chi2 song3-hiong lang5 e5 i3-goan7,  A2-si7 hou7 koaN2-hu7 e5 bak8-chiu khoaN3 kau3 ian-ng7;
17)	A2-si7 goa2 ka-ki7 chiah8 tam7-poh8 mih8,  Bo5-pe7 e5 kiaN2 chiah8 bo5 hun7 ah?
18)	(Tui3 goa2 siau3-lian5 i kap goa2 saN-kap toa7-han3, chhin-chhiuN7 kap lau7-pe7 chit8-iuN7;  Goa2 tui3 chhut lau7-bu2 e5 pak-tou2 chiu7 khan-seng5 koaN2-hu7;)
19)	Goa2 na7 khoaN3-kiN3 lang5 in-ui7 bo5 saN lai5 si2,  A2-si7 khoaN3-kiN3 song3-hiong lang5 seng-khu bo5 thang jia-kah;
20)	I e5 io na7 bo5 ka7 goa2 chiok-hok,  I ia7 bo5 tui3 goa2 e5 iuN5 e5 mng5 ka-ki7 sio,
21)	Goa2 na7 in-ui7 khoaN3-kiN3 ti7 siaN5-mng5 u7 pang-chan7 goa2 e5,  Chiu7 khi2-chhiu2 kong-kek bo5-pe7 e5 kiaN2;
22)	Goan7 goa2 e5 chhiu2 tui3 keng-kah lut--loh8-khi3,  Goa2 e5 chhiu2-chat tui3 kut chih8--khi3;
23)	In-ui7 tui3 Siong7-te3 lai5 e5 chai-e7 hou7 goa2 kiaN-hiaN5;  In-ui7 I e5 ui-giam5, goa2 tng boe7 khi2.
24)	Goa2 na7 eng7 ng5-kim choe3 ng3-bang7,  Tui3 ho2-kim kong2, Li2 si7 goa2 sou2 oa2-kho3 e5;
25)	Goa2 na7 in-ui7 chai5-but8 hong-seng7,  In-ui7 Goa2 e5 chhiu2 than3 choe7-choe7 lai5 hoaN-hi2;
26)	Goa2 na7 khoaN3-kiN3 jit8 teh hoat-kng,  Geh8 kng-kng teh kiaN5;
27)	Goa2 e5 sim ti7 am3-tiong siu7 in2-iu2,  A2-si7 goa2 e5 chhui3 kap goa2 e5 chhiu2 saN-chim;
28)	Che ia7 si7 sim2-phoaN3-si eng-kai pan7 e5 choe7,  In-ui7 goa2 an2-ni si7 poe7-biu7 ti7 teng2-bin7 e5 Siong7-te3.
29)	Goa2 na7 liah8 oan3-hun7 goa2--e5 e5 chai-e7 choe3 khoai3-lok8,  A2-si7 ui7-tioh8 i tu2-tioh8 chai-e7 lai5 tek-i3;
30)	(Ki5-sit8 goa2 bo5 iong5-un2 goa2 e5 chhui3 hoan7-choe7,  Chiu3-chou2 kiu5 hou7 in si2;)
31)	Na7 goa2 pou3-piN5-lai5 e5 lang5 bo5 kong2,  Chi7-chui7 oe7 chhe7-tioh8 chit8-e5 bo5 chiah8 i e5 ho2-mih8 kau3 pa2--e5?
32)	(Chhut-goa7-lang5 bo5 hioh ti7 koe-lou7,  Goa2 ka7 kiaN5-lou7 e5 lang5 khui mng5;)
33)	Goa2 na7 chhin-chhiuN7 A-tong jia-iam2 goa2 e5 ke3-sit8,  Khng3 goa2 e5 choe7-giat8 ti7 goa2 e5 heng-cheng5;
34)	Ui7-tioh8 kiaN toa7-tui7 e5 cheng3-lang5,  KiaN chong-chok8 e5 biau2-si7,  Ti3-kau3 cheng7-cheng7 m7-kaN2 chhut-mng5--
35)	Goan7 u7 chit8-e5 teh thiaN goa2!  (KhoaN3 ah, u7 goa2 sou2 ui7 e5 ho7, goan7 Choan5-leng5--e5 in3 goa2;)  Goan7 tit-tioh8 goa2 e5 tui3-tek8 sou2 sia2 e5 ko3-chng7!
36)	Goa2 tek-khak beh pe7 i ti7 goa2 e5 keng-thau5,  Ti3 i choe3 bian2-liu5.
37)	Goa2 beh tui3 I kong2-beng5 goa2 kha-pou7 e5 siau3-giah8,  Beh chhin-chhiuN7 jin5-kun chiu7-kun7 I.
38)	Goa2 e5 chhan5-hng5 na7 chhut-siaN ko3 goa2,  Loe5-kau saN-kap thi5-khau3;
39)	Goa2 na7 chiah8 i e5 chhut-san2, bo5 hou7 i ke3-chiN5,  A2-si7 hou7 giap8-chu2 sit-loh8 i e5 siN3-mia7;
40)	Chiu7 goan7 chhi3-a2 hoat-siN thoe3 sio2-beh8,  PhaiN2-chhau2 hoat-siN lai5 thoe3 toa7-beh8.  Iok-pek e5 oe7 beng5-pek8 lah.

[32]	Tui3 an2-ni chi2 saN e5 lang5 chiu7 theng5-soah, bo5 koh in3 Iok-pek, in-ui7 i ka-ki7 khoaN3-choe3 gi7.  2). Hit-si5 u7 Pou3-se lang5, siok8 ti7 Lan5 e5 chok8, Pa-lah8-ka e5 kiaN2 I2-li7-hou7, chin siu7-khi3; siu7-khi3 Iok-pek, in-ui7 i liah8 ka-ki7 pi2 Siong7-te3 khah u7 gi7.  3). Ia7 siu7-khi3 i saN e5 peng5-iu2, in-ui7 in siuN7 bo5 oe7 thang in3, iau2-ku2 gi2 Iok-pek u7 choe7.  4). I2-li7-hou7 beh kap Iok-pek kong2-oe7, iau2 teh theng3-hau7; si7 in-ui7 in pi2 i khah-choe7 he3.  5). I2-li7-hou7 khoaN3-kiN3 chi2 saN lang5 chhui3-lai7 bo5 oe7 thang in3, chiu7 toa7 siu7-khi3.
6)	Pou3-se lang5 Pa-lah8-ka e5 kiaN2 I2-li7-hou7 in3 kong2,  Goa2 siau3-lian5, lin2 ni5-lau7;  Sou2-i2 goa2 the3-niu7, m7-kaN2 tui3 lin2 pai5-liat8 goa2 e5 i3-kian3.
7)	Goa2 kong2, Jit8-chi2 choe7-e5 tioh8 kong2,  He3-siu7 koaiN5-e5 tioh8 eng7 ti3-hui7 ka3-si7 lang5.
8)	Na7-si7 lang5 e5 lai7-bin7 u7 sim-sin5,  Ia7 Choan5-leng5--e5 e5 khi3 hou7 lang5 chhang-mia5.
9)	Khah si7-toa7--e5, bo5 long2 u7 ti3-hui7,  Khah lo2-lian5--e5, bo5 long2 oe7 beng5-pek8 kong-peng5.
10)	Sou2-i2 goa2 kong2, Lin2 tioh8 thiaN goa2;  Goa2 ia7 beh pai5-liat8 goa2 e5 i3-kian3.
11)	KhoaN3 ah, goa2 i2-keng theng3-hau7 lin2 e5 oe7,  Koh hi7-khang thiaN lin2 e5 li2-lun7;  Theng3-hau7 lin2 chhe7-tioh8 thang kong2 e5 oe7.
12)	Goa2 liu5-sim thiaN lin2.  KhoaN3 ah, lin2 tiong-kan bo5 chit8-lang5 pian7-to2 Iok-pek,  Ia7 bo5 chit8-e5 in3 i e5 oe7.
13)	Lin2 boh8-tit kong2, Goan2 tu2-tioh8 ti3-hui7;  Siong7-te3 oe7 iaN5 i, lang5 boe7-oe7.
14)	I bo5 eng7 oe7 kap goa2 pian7-lun7;  Goa2 ia7 bo5 beh eng7 lin2 e5 oe7 in3 i.
15)	In gang7-gang7 bo5 koh in3,  Bo5 oe7 thang kong2.
16)	In bo5 kong2-oe7, tiaN7-tiaN7 khia7-teh bo5 koh in3,  Goa2 kiam2 tioh8 koh theng3-hau7 mah?
17)	Goa2 ia7 beh chin7 goa2 e5 hun7-giah8 lai5 in3,  Pai5-liat8 goa2 e5 i3-kian3.
18)	In-ui7 goa2 u7 oe7 moa2-moa2;  Goa2 lai7-bin7 e5 sin5 kek-tong7 goa2.
19)	KhoaN3 ah, goa2 e5 pak-lai7 chhin-chhiuN7 hong-bat8-bat8 e5 chiu2;  Ia7 chhin-chhiuN7 sin e5 phe5-te7 teh-beh piak-lih8.
20)	Goa2 beh kong2-chhut, hou7 goa2 thau2-khi3;  Goa2 beh khui-chhui3 lai5 in3.
21)	Goa2 bo5 beh khoaN3 lang5 e5 sin-hun7;  Ia7 bo5 beh thiam2-mi7 lang5.
22)	In-ui7 goa2 boe7 hiau2-tit thiam2-mi7 lang5;  Na7 u7 an2-ni, chiu7 chhong3-cho7 goa2--e5 beh kin2-kin2 tu5-biat8 goa2.

[33]	Iok-pek ah, taN chhiaN2 li2 thiaN goa2 e5 oe7,  Liu5-sim thiaN goa2 it-chhe3 e5 gian5-gu2.
2)	KhoaN3 ah, goa2 taN khui goa2 e5 chhui3,  Goa2 e5 chih8 ti7 chhui3-lai7 teh kong2.
3)	Goa2 e5 oe7 beh kong2-chhut goa2 sim-lai7 e5 cheng3-tit8,  Goa2 e5 chhui3-tun5 beh lau2-sit8 kong2-chhut sou2 chai e5.
4)	Siong7-te3 e5 Sin5 chhong3-cho7 goa2;  Choan5-leng5--e5 e5 khi3 hou7 goa2 tit-tioh8 oah8.
5)	Li2 na7 oe7, chiu7 tioh8 in3 goa2,  Khi2-lai5 khia7 pai5-liat8 ti7 goa2 e5 bin7-cheng5.
6)	KhoaN3 ah, goa2 ti7 Siong7-te3 e5 bin7-cheng5 kap li2 chit8-iuN7,  Ia7 si7 eng7 thou5 nih8-chiaN5-e5.
7)	KhoaN3 ah, goa2 bo5 eng7 ui-giam5 hou7 li2 kiaN,  Ia7 bo5 eng7 goa2 e5 se3-lek8 teh--li2.
8)	Li2 sou2 kong2-e5, goa2 sit8-chai7 u7 thiaN-kiN3,  Ia7 u7 thiaN-kiN3 li2 e5 oe7 e5 siaN, kong2,
9)	Goa2 si7 chheng-khi3, bo5 ke3-sit,  Goa2 si7 chheng-pek8, ti7 goa2 sim-lai7 ia7 bo5 choe7.
10)	KhoaN3 ah, I chhe7 khang3-khiah lai5 kong-kek goa2,  Liah8 goa2 choe3 I e5 tui3-tek8.
11)	I eng7 kha-khau3 khau3 goa2 e5 kha,  Ti3-i3 khoaN3 goa2 it-chhe3 e5 lou7.
12)	KhoaN3 ah, kong2 kau3 che, li2 si7 put-gi7, goa2 beh in3 li2;  In-ui7 Siong7-te3 pi2 lang5 khah-toa7.
13)	Li2 siaN2-su7 kap I saN-chiN?  In-ui7 I e5 su7 I long2 bo5 koe2-beng5.
14)	In-ui7 Siong7-te3 kong2 chit8-pai2,  Ia7 nng7-pai2, chong2-si7 lang5 bo5 ti3-i3.
15)	Lang5 to2 ti7 bin5-chhng5 khun3,  Kau3 i khun3 tang7-bin5 e5 si5,  Ti7 bin5-bang7-tiong, mi5--si5 e5 iN7-siong7,
16)	I khui in e5 hi7-khang,  Kham3-in3 ti7 in sou2 siu7 e5 ka3-si7.
17)	Beh hou7 lang5 koe2-oaN7 sou2 ke3-ek8 e5 su7,  At-chi2 lang5 e5 kiau-ngou7.
18)	Chou7-chi2 i e5 oah8-mia7 bo5 loh8 chhim-khiN,  Ia7 i e5 siN3-mia7 bo5 tui3 to-kiam3 lai5 si2.
19)	Lang5 ti7 bin5-chhng5--nih siu7 thang3-thiaN3 e5 keng2-kai3;  Ti7 i e5 kut-lai7 chhin-chhiuN7 kau-chian3 bo5 soah.
20)	Ti3-kau3 i e5 oah8-mia7 iam3-chian7 chiah8-mih8,  I e5 sim-sin5 iam3-ouN3 ho2-bi7.
21)	I e5 bah siau-san2, bo5 thang khoaN3-kiN3;  Peng5-sou3 bo5 khoaN3-kiN3 e5 kut, taN long2 thong2-chhut.
22)	I e5 siN3-mia7 kun7 ti7 chhim-khiN;  I e5 oah8-mia7 kun7 ti7 hiah e5 biat8-bo5 siN3-mia7 e5.
23)	Na7 u7 chit8 e5 su3-chia2 kap i ti7-teh,  Chiu7-si7 chit8-chheng-tiong e5 chit8-e5, thoe3 i kong2-oe7-e5,  Chiong lang5 sou2 tioh8-choe3-e5 chi2-si7 i;
24)	I chiu7 si-un hou7 i, kong2,  Kiu3 i bian2-tit loh8 chhim-khiN,  Goa2 i2-keng chhe7-tioh8 siok8-hoe5 i e5.
25)	I e5 bah pi2 gin2-na2 e5 bah khah iu3-nng2;  I beh hok8-to3 siau3-lian5 e5 jit8-chi2.
26)	I beh ki5-to2 Siong7-te3, Siong7-te3 hoaN-hi2 i;  KiN3-tioh8 I e5 bin7 lai5 hoaN-hi2;  I koh sng3 hit-lang5 choe3-gi7.
27)	I ti7 lang5 e5 bin7-cheng5 chhiuN3-koa kong2,  Goa2 u7 hoan7-choe7, tian-to2 si7-hui, bo5 li7-ek goa2.
28)	I kiu3-siok8 goa2 e5 siN3-mia7, bian2-loh8 chhim-khiN;  Goa2 e5 oah8-mia7 ia7 beh khoaN3-kiN3 kng.
29)	KhoaN3 ah, chiah e5 it-chhe3 e5 su7 Siong7-te3 kiaN5 ti7 lang5,  Nng7-pai2, saN-pai2.
30)	Ui7-tioh8 beh tui3 chhim-khiN kiu3 i e5 siN3-mia7 to3-tng2,  Hou7 i tit-tioh8 oah8-mia7 e5 kng chio3 i.
31)	Iok-pek ah, li2 tioh8 aN3 hi7-khang thiaN goa2 e5 oe7,  Tioh8 cheng7-cheng7, goa2 chiu7 beh kong2.
32)	Li2 na7 u7 oe7 thang kong2, chiu7 in3 goa2;  Choe3 li2 kong2, in-ui7 goa2 ai3 liah8 li2 choe3 gi7.
33)	Na7 bo5, li2 tioh8 thiaN goa2 kong2, li2 tioh8 cheng7-cheng7,  Goa2 beh ka3 li2 ti3-hui7.

[34]	I2-li7-hou7 koh in3 kong2,
2).	Lin2 u7 ti3-hui7 e5 lang5, tioh8 thiaN goa2 e5 oe7,  U7 ti3-sek-e5 lang5 tioh8 aN3 hi7-khang thiaN goa2.
3)	In-ui7 hi7-a2 chhi3-giam7 oe7,  Chhin-chhiuN7 chiuN7-kiuN hun-piat chu-bi7.
4)	Lan2 tioh8 ui7 ka-ki7 keng2 hit e5 hap8-gi5--e5,  Ia7 tioh8 saN-kap chai sim2-mih8 si7 ho2.
5)	In-ui7 Iok-pek u7 kong2, Goa2 si7 kong-gi7,  Siong7-te3 toat8 goa2 e5 cheng3-li2;
6)	Goa2 sui-jian5 u7 li2, iau2 sng3 choe3 kong2 peh8-chhat8--e5;  Goa2 sui-jian5 bo5 ke3-sit, sou2 siu7 e5 siong boe7-i--tit.
7)	Chi7-chui7 chhin-chhiuN7 Iok-pek moa2-chhui3 bu2-ban7,  Chhin-chhiuN7 lim chui2 ah?
8)	I kap chok-giat8--e5 choe3-phoaN7 lai5-ong2,  Kap phaiN2-lang5 saN-kap kiaN5.
9)	In-ui7 i bat kong2, Lang5 hoaN-hi2 Siong7-te3,  Long2 si7 bo5 li7-ek.
10)	Sou2-i2 lin2 beng5-li2 e5 lang5, tioh8 thiaN goa2 e5 oe7.  Siong7-te3 toan3-toan3 boe7 kiaN5 phaiN2,  Choan5-leng5--e5 toan3-toan3 boe7 kiaN5 put-gi7.
11)	In-ui7 I beh chiau3 lang5 sou2-choe3-e5 lai5 po3-eng3 i,  Chiau3 lang5 sou2-kiaN5--e5 lai5 hou7 i tu2-tioh8.
12)	Siong7-te3 sit8-chai7 boe7 choe3 phaiN2;  Choan5-leng5--e5 ia7 bo5 phian-su lai5 sim2-phoaN3.
13)	Chi7-chui7 eng7 toe7 thok-tiong7 I ah?  Chi7-chui7 an-tiaN7 choan5 se3-kai3 ah?
14)	I na7 choan-sim kou3 ka-ki7,  Chiong I e5 sin5 kap khi3 siu-hoe5 kui ka-ki7,
15)	KiN3-na7 u7 jiok8-the2--e5 beh choe3 chit8-e7 si2,  Lang5 iu5-goan5 beh kui thou2.
16)	Li2 na7 beng5-li2, chiu7 tioh8 thiaN chit-e5,  AN3 hi7-khang thiaN goa2 kong2-oe7 e5 siaN.
17)	Oan3-hun7 kong-peng5--e5 kiam2 oe7 chiang2-koan5 mah?  Hit-e5 u7 kong-gi7--e5, u7 koan5-leng5--e5, li2 kiam2 oe7 teng7 I u7-choe7 mah?
18)	I tui3 kun-ong5 kong2, Li2 si7 bo5 he7-loh8--e5;  Tui3 kui3-chok8 kong2, Li2 si7 sia5-ok--e5.
19)	I bo5 phian-su khoan2-thai7 u7 chiok-ui7-e5,  Ia7 bo5 khi-pin5 tiong7-hu3,  In-ui7 long2 si7 I e5 chhiu2 sou2 cho7 e5.
20)	Tiap-a2-ku2 e5 tiong-kan, poaN3-mi5 e5 si5, in chiu7 si2-bo5;  Peh-siN3 siu7 io5-choah, teh ke3--khi3;  Iong2-beng2--e5 siu7 tu5-biat8 m7-bian2 eng7 chhiu2.
21)	In-ui7 I e5 bak8-chiu kam3-chhat tak8 lang5 e5 lou7,  KhoaN3-beng5 i e5 kha-pou7.
22)	Bo5 u7 ou-am3, bo5 u7 si2-im3,  Thang hou7 kiaN5-phaiN2 e5 lang5 khi3 bih.
23)	In-ui7 I bo5 ka7 lang5 tiaN7-tioh8 si5-ki5,  Hou7 lang5 thang kau3 I e5 bin7-cheng5 siu7 sim2-phoaN3.
24)	I phah-chhui3 kiong5-beng2 e5 lang5, m7-bian2 chha5-mng7,  Siat-lip8 pat8-lang5 lai5 thoe3 in.
25)	In-ui7 I kam3-chhat in e5 sou2-choe3;  Ti7 mi5--si5 chhia-to2 in, in chiu7 biat8-bo5.
26)	Ti7 cheng3-lang5 teh khoaN3 e5 sou2-chai7 I phah in,  Chhin-chhiuN7 phah choe3-phaiN2 e5 lang5 chit8-iuN7.
27)	In-ui7 in kiaN5 phian-chhoah8 bo5 te3 I,  Ia7 long2 bo5 ti3-i3 I e5 lou7.
28)	Ti3-kau3 hou7 song3-hiong lang5 au5-kio3 e5 siaN thau3-kau3 I bin7-cheng5,  I ia7 thiaN-kiN3 khun3-khou2 e5 lang5 e5 au5-kio3.
29)	I hou7 lang5 an-cheng7, chi7-chui7 oe7 hiam5 I m7-tioh8 ah?  I ng-bin7, chi7-chui7 khoaN3 I oe7 tioh8 ah?  I khoan2-thai7 chit8-kok a2-si7 chit8-lang5 long2 si7 an2-ni;
30)	Bian2-tit bo5 keng3-khian5 e5 lang5 choe3 ong5,  Bian2-tit u7 lang5 long2-lok8 peh-siN3.
31)	Kiam2 u7 lang5 bat tui3 Siong7-te3 kong2,  Goa2 i2-keng siu7 chek-hoat8, bo5 koh hoan7-choe7 ah?
32)	Goa2 sou2 bo5 khoaN3-kiN3--e5, kiu5 Li2 chi2-si7 goa2,  Goa2 na7 bat choe3 phaiN2, goa2 bo5 beh koh choe3 i.
33)	Kiam2 si7 I sou2 po3-eng3, bo5 chiau3 li2 e5 i3-su3, li2 chiah the-si5 m7-siu7 mah?  TaN tioh8 keng2--e5, si7 li2, m7-si7 goa2; li2 sou2 chai-e5 choe3 li2 kong2.
34)	Beng5-li2 e5 lang5, kap thiaN goa2 e5 oe7 e5 ti3-hui7 lang5,  Beh tui3 goa2 kong2;
35)	Iok-pek sou2 kong2-e5 bo5 ti3-sek,  I e5 oe7 bo5 ti3-hui7.
36)	Goan7 Iok-pek siu7 chhi3-giam7 kau3 thau3-toe2,  In-ui7 i e5 in3-tap chhin-chhiuN7 phaiN2 lang5.
37)	In-ui7 i ti7 i e5 choe7 koh ke-thiN poe7-gek8;  I ti7 lan2 tiong-kan phah-chhiu2;  Koh eng7 choe7-choe7 oe7 hoan2-tui3 Siong7-te3.

[35]	I2-li7-hou7 koh in3 kong2,
2).	Li2 liah8 chit-e5 choe3 u7 hap8-li2,  Li2 kong2, Goa2 e5 gi7 iaN5-ke3 Siong7-te3 e5 gi7 ah,
3)	Li2 keng2-jian5 kong2, Che u7 sim2-mih8 li7-ek li2?  Iu7-koh, Goa2 u7 sim2-mih8 li7-ek khah-iaN5 goa2 bat khi3 hoan7-choe7?
4)	Goa2 beh in3 li2,  I2-kip8 oa2-li2 e5 tang5-phoaN7.
5)	Li2 tioh8 kiah8-bak8 khoaN3 thiN,  KhoaN3 hit e5 kiong-chhong, si7 pi2 li2 khah-koaiN5.
6)	Li2 na7 hoan7-choe7, oe7 hai7-tioh8 I sim2-mih8?  Li2 e5 ke3-sit na7 ke-thiN, oe7 gai7-tioh8 I sim2-mih8 ah?
7)	Li2 na7 kiaN5-gi7, u7 sim2-mih8 hou7 I ah?  A2-si7 I tui3 li2 e5 chhiu2 u7 tit-tioh8 sim2-mih8 ah?
8)	Li2 e5 phaiN2 koan-he7 li2 tang5-lui7 e5 lang5,  Li2 e5 gi7 ia7 koan-he7 se3-kan lang5.
9)	Lang5 in-ui7 siu7 choe7-choe7 po7-giok8 chiu7 au5-kio3,  In-ui7 siu7 kiong5 e5 lang5 e5 ap-che3, chiu7 hau2-kiu3.
10)	Chong2-si7 bo5 lang5 kong2, Chhong3-cho7 goa2 e5 Siong7-te3 ti7 toh-loh8?  I si7 hou7 lang5 mi5--si5 chhiuN3-koa--e5.
11)	I si7 ka3-si7 lan2 iaN5-ke3 toe7-chiuN7 e5 chau2-siu3,  Hou7 lan2 u7 ti3-hui7, iaN5-ke3 ti7 khong-tiong e5 pe-chiau2 e5.
12)	In ti7-hia au5-kio3, chong2-si7 bo5 u7 in3-tap e5,  In-ui7 phaiN2-lang5 kiau-ngou7 e5 ian5-kou3.
13)	Hu-ke3-e5, Siong7-te3 bo5 beh thiaN,  Choan5-leng5--e5 ia7 m7 khoaN3-kou3 i.
14)	Ho5-hong3 li2 kong2, li2 bo5 khoaN3-kiN3 I;  Chit e5 an3-kiaN7 ti7 I e5 bin7-cheng5, li2 tioh8 chhiaN2 theng3-hau7 I ah!
15)	Chong2-si7 taN in-ui7 I bo5 siu7-khi3 lai5 chek-hoat8,  Ia7 bo5 put-chi2 chu3-i3 bu2-ban7;
16)	Sou2-i2 Iok-pek khui-chhui3 long2 hu-ke2,  Kong2 choe7-choe7 bu5-ti e5 oe7.

[36]	I2-li7-hou7 koh soa3-chiap kong2,
2).	Li2 koh iong5-un2 goa2 tiap-a2-ku2, goa2 chiu7 beh chi2-si7 li2,  In-ui7 iau2 u7 oe7 beh ui7-tioh8 Siong7-te3 lai5 kong2.
3)	Goa2 beh tui3 hng7-hng7 chhu2 goa2 e5 ti3-sek,  Eng7 gi7 kui hou7 chhong3-cho7 goa2--e5.
4)	In-ui7 goa2 e5 oe7 sit8-chai7 bo5 peh8-chhat8,  U7 ti3-sek chiau5-pi7--e5 kap li2 ti7-teh.
5)	KhoaN3 ah, Siong7-te3 toa7 koan5-leng5 long2 bo5 biau2-si7 lang5;  I e5 sim-su leng5-lek8 chin-toa7.
6)	I bo5 po2-hou7 phaiN2-lang5 e5 siN3-mia7,  Si7 hou7 khou2-lan7--e5 tit-tioh8 kong-peng5.
7)	I e5 bak8-chiu bo5 li7-khui gi7-lang5;  Hou7 in kap kun-ong5 saN-kap che7-ui7 kau3 eng2-oan2;  In chiu7 tit-tioh8 seng-koaiN5.
8)	In na7 hou7 so2-lian7 pak8-teh,  Hou7 khou2-lan7 e5 soh liu3-tioh8;
9)	I chiu7 chi2-si7 in chai in e5 sou2-choe3,  I2-kip8 in sou2 hoan7 e5 tang7-choe7.
10)	I ia7 khui in e5 hi7-khang lai5 siu7 ka3-si7,  Hoan-hu3 in oat8-tng2-lai5, li7-khui choe7-ok.
11)	In na7 thiaN-than3 lai5 hok8-sai7,  Chiu7 beh heng-thong ke3-jit8,  Lek8-ni5 an-lok8.
12)	Na7 m7 thiaN-than3, chiu7 beh hou7 to-kiam3 thai5,  Gong7-gong7 lai5 si2.
13)	Hiah-e5 sim bo5 keng3-khian5 e5 lang5 chek-chu7 siu7-khi3,  I khun2-pak8 in e5 si5, in ia7 bo5 hau2-kiu3.
14)	I beh ti7 siau3-lian5 e5 si5 si2,  In e5 siN3-mia7 song3-sit chhin-chhiuN7 phaiN2 gin2-na2 chit8-iuN7.
15)	I eng7 khun3-khou2 lai5 kiu3 khun3-khou2 e5 lang5,  Eng7 po7-giok8 lai5 khui in e5 hi7-khang.
16)	I in2-chhoa7 li2 chhut gui5-kip,  Jip8 ti7 khoan-khoah bo5 oeh8-toeh8 e5 toe7;  Pai5 ti7 li2 e5 toh-teng2--e5 si7 u7 iu5-ji7 moa2-moa2 e5.
17)	Li2 chhiong-moa2 phaiN2-lang5 e5 gi2-gi7,  Chiu7 gi2-gi7 kap phoaN3-toan3 beh liah8 li2.
18)	M7-thang iong5-un2 siu7-khi3 kek-tong7 li2, ti3-kau3 li2 bu2-ban7;  Ia7 m7-thang in-ui7 siok8-hoe5 e5 ke3-chiN5 toa7, lai5 kiaN5 phian.
19)	Li2 e5 chiN5-chai5, a2-si7 li2 it-chhe3 e5 se3-lek8,  Kiam2 u7 hau7-giam7, hou7 li2 bo5 tu2-tioh8 hoan7-lan7 mah?
20)	Boh8-tit him-bou7 hit e5 am3-mi5,  Chiu7-si7 peh-siN3 ti7 in e5 sou2-chai7 tu2-tioh8 tu5-biat8 e5 si5.
21)	Li2 tioh8 kin2-sin7, m7-thang i3-hiong3 choe7-ok;  In-ui7 li2 keng2 chit-e5, iaN5-ke3 khou2-lan7.
22)	KhoaN3 ah, Siong7-te3 eng7 I e5 leng5-lek8 lai5 kiaN5 toa7-su7;  Chi7-chui7 choe3 kau3-su chhin-chhiuN7 I ah?
23)	Chi7-chui7 oe7 tiaN7-tioh8 I e5 lou7?  Chi7-chui7 oe7 kong2, Li2 u7 kiaN5 put-gi7?
24)	Li2 tioh8 ki3-tit o-lo2 I sou2 kiaN5--e5 choe3-toa7,  Chiu7-si7 lang5 sou2 chhiuN3-koa e5.
25)	Lang5 long2 khoaN3-kiN3 i;  Lang5 tui3 hng7-hng7 khoaN3-kiN3 i.
26)	KhoaN3 ah, Siong7-te3 chi3-toa7, lan2 m7-bat I;  I e5 ni5 e5 giah8 boe7-sng3-tit.
27)	In-ui7 I khip-in2 chit8-tih chit8-tih e5 chui2,  Chiu7 tui3 i e5 sip-khi3 pian3-chiaN5 hou7;
28)	Chiu7-si7 thiN sou2 loh8 e5,  Lai5 ak cheng3-lang5.
29)	Chi7-chui7 oe7 beng5-pek8 hun5 chaiN2-iuN7 thi2-khui,  Kap I heng5-kiong khu7-khu7-hau2 e5 siaN?
30)	KhoaN3 ah, I hoat-chhut I e5 kng ti7 hit teng2-bin7;  I koh jia-kham3 hai2 e5 toe2.
31)	In-ui7 I eng7 chiah-e5 sim2-phoaN3 peh-siN3;  Koh siuN2-su3 hong-seng7 e5 bi2-niu5.
32)	I eng7 tian7-kng jia-chhiu2,  Beng7-leng7 i phah-tioh8 tui3-tek8.
33)	I e5 siaN si7 piau2-beng5 I;  Ia7 eng7 sou2 beh khi2 e5 toa7 hong-hou7 chi2-si7 cheng-siN.

[37]	In-ui7 an2-ni goa2 e5 sim phok8-phok8-chheng2,  Io5-tang7 li7-khui pun2-ui7.
2)	Tioh8 ti3-i3 thiaN I khu7-khu7 e5 siaN,  I2-kip8 I e5 chhui3 sou2 chhut ong7 e5 siaN.
3)	I e5 siaN hoat-chhut kau3 phou2 thiN-e7,  I e5 tian7 sih kau3 toe7-kek8.
4)	Te3-au7 u7 siaN khu7-khu7-hau2;  I eng7 ui-giam5 e5 siaN hoat lui5;  I e5 siaN chit8-e7 thiaN-kiN3, I bo5 theng5-chi2 in.
5)	Siong7-te3 hoat-chhut lui5 e5 siaN chin ki5-biau7;  I kiaN5 toa7-su7 hou7 lan2 boe7 chhek-tok8--tit.
6)	In-ui7 I tui3 seh kong2,  Tioh8 loh8 ti7 toe7-chiuN7;  Tui3 kui-chun7 e5 hou7,  Kap kui-chun7 e5 toa7-hou7, ia7 si7 an2-ni kong2.
7)	I kim3-chi2 tak8-lang5 e5 chhiu2;  Hou7 sou2 cho7 e5 lang5 long2 oe7 chai.
8)	Pah-siu3 jip8 hiat8,  Long2 toa3 ti7 in e5 tong7.
9)	Toa7-hong tui3 i e5 hu2-khou3 lai5,  KoaN5-leng2 tui3 pak-hng chhut.
10)	Tui3 Siong7-te3 e5 pun5-khui3 chiu7 kian-peng,  Khoan-khoah e5 chui2 chiu7 kiat-teng7.
11)	I hou7 sip-khi3 chek-moa2 ti7 bat8-hun5,  Tian2-khui tian7-kng e5 hun5;
12)	Chit-e5 si7 than3 I e5 chi2-hui si3-koe3 kiaN5 tng2-seh8;  Ti7 se3-kai3 e5 toe7-bin7,  KiaN5 I it-chhe3 sou2 hoan-hu3 in e5;
13)	Hek8-si7 ui7-tioh8 chek-hoat8, hek8-si7 ui7-tioh8 lun7-tek8 toe7,  Hek8-si7 ui7-tioh8 si-heng5 chu5-ai3, chiah hou7 i lai5.
14)	Iok-pek ah, li2 tioh8 liu5-sim lai5 thiaN;  Tioh8 khia7-teh lai5 siuN7 Siong7-te3 ki5-biau7 e5 su7.
15)	Siong7-te3 chaiN2-iuN7 hoan-hu3 chiah-e5?  ChaiN2-iuN7 hou7 hun5-tiong e5 tian7-kng chio3-chhut, li2 chai mah?
16)	Hun5 chaiN2-iuN7 phou-piN5 ti7 khong-tiong;  Hit e5 ti3-sek chiau5-pi7--e5 ki5-biau7 e5 su7, li2 chai mah?
17)	Thou2-toe7 in-ui7 lam5-hong cheng7-cheng7 e5 si5,  Li2 e5 i-hok8 chaiN2-iuN7 sio-lo7, li2 chai mah?
18)	Li2 kiam2 oe7 kap I saN-kap phou kiong-chhong mah?  Chit e5 kiong-chhong kian-teng7, chhin-chhiuN7 chu3-chiaN5 e5 kiaN3.
19)	Goan2 in-ui7 gu5-gong7 boe7 hiau2 tit pai5-liat8 goan2 e5 oe7;  Li2 tioh8 ka3-si7 goan2 eng-kai tui3 li2 kong2 sim2-mih8.
20)	Kiam2 tioh8 po3 I chai, goa2 beh kong2 mah?  Lang5 kiam2 ai3 siu7 biat8-bo5 mah?
21)	TaN lang5 bo5 khoaN3-kiN3 kiong-chhong-lai7 chhan3-lan7 e5 kng;  Tok8-tok8 hong tui3 teh ke3, chiu7 hou7 i chheng-chhai2.
22)	Kim e5 kng tui3 pak-hng chhut-lai5;  Siong7-te3 u7 ui-giam5 thang kiaN.
23)	Choan5-leng5--e5, lan2 boe7-oe7 chhek-tok8 I;  I u7 toa7 leng5-lek8, u7 kong-peng5 chhiong-moa2 kong-gi7, bo5 beh khou2-chhou2 lang5.
24)	Sou2-i2 lang5 keng3-ui3 I;  I bo5 khoaN3 u7 ti3-hui7 e5 sim--e5.

[38]	Hit-si5 Ia5-ho5-hoa tui3 toa7-hong e5 tiong-kan in3 Iok-pek kong2,
2)	TaN chit8-e5 eng7 bu5-ti e5 oe7, hou7 sou2 gi7-lun7-e5 bo5 beng5,  Si7 chi7-chui7 ah?
3)	Li2 tioh8 ha5-io chhin-chhiuN7 tai7-tiong7-hu,  Goa2 mng7 li2, li2 in3 Goa2.
4)	Goa2 he7 toe7 e5 toe7-ki, hit-si5 li2 ti7 toh-loh8?  Li2 na7 chai-iaN2 chiu7 kong2 i.
5)	Chi7-chui7 tiaN7-tioh8 i e5 chhun3-chhioh,  Chi7-chui7 khan chin5-soh ti7 i e5 teng2-bin7, li2 chai mah?
6)	I e5 toe7-ki chhai7 ti7 sim2-mih8 e5 teng2-bin7?  A2-si7 i kak-thau5 e5 chioh8, chi7-chui7 an-ti3 ah?
7)	Tng hit-si5 thiN-kng-cha2 e5 chhiN saN-kap chhiuN3-koa;  Siong7-te3 e5 cheng3-kiaN2 ia7 long2 chhut hoaN-hi2 e5 siaN.
8)	Toa7-hai2 chhiong-chhut, chhin-chhiuN7 tui3 thai--nih chhut-lai5,  Hit-si5 chi7-chui7 eng7 mng5 koaiN-i?
9)	Hit-si5 Goa2 eng7 hun5 choe3 i e5 saN,  Eng7 ou-am3 choe3 pou3 pau i;
10)	Ka7 i tiaN7-tioh8 Goa2 sou2 lip8 e5 kai3-han7,  Koh ka7 i siat mng5-kong5 kap mng5.
11)	Kong2, Li2 thang kau3 chia, m7-thang poaN5-ke3,  Li2 kiau-ngou7 e5 eng2 kau3 chia ui5-chi2.
12)	Tui3 li2 chhut-si3 e5 jit8 i2-lai5, li2 bat beng7-leng7 cha2-khi2 si5,  Hou7 thiN-kng-cha2 chai i e5 sou2-chai7;
13)	Hou7 i khiu2 toe7 e5 si3-kek8,  Chiong phaiN2-lang5 poaN7--chhut-khi3?
14)	I chiu7 pian3-oaN7 chhin-chhiuN7 ke3-in3 e5 thou5,  In chhut-hian7 chhin-chhiuN7 i-hok8.
15)	PhaiN2-lang5 sou2 sng3-choe3 in e5 kng, taN tui3 in siu to3-tng2,  Kiah8-koaiN5 e5 chhiu2 beh at-chih8.
16)	Li2 bat jip8 hai2 e5 chui2-goan5 mah?  A2-si7 bat kiaN5 ti7 chhim-ian pi3-bit8 e5 sou2-chai7 mah?
17)	Si2-bo5 e5 mng5 u7 ka7 li2 khui mah?  Si2-im3 e5 mng5, li2 bat khoaN3-kiN3 mah?
18)	Toe7 e5 khoah-toa7, li2 u7 khoaN3-thau3 bo5?  Li2 na7 it-chin7 chai, choe3 li2 kong2.
19)	Kng-beng5 khia7-khi2 e5 sou2-chai7, hit tiau5 lou7 tui3 toh-loh8 khi3,  Koh ou-am3 e5 sou2-chai7 ti7 toh-loh8;
20)	Thang hou7 li2 chhoa7 i to3-khi3 i e5 keng2-kai3?  Li2 oe7 chai-iaN2 thau3 kau3 i e5 chhu3 e5 lou7 mah?
21)	Li2 chai--lah, in-ui7 hit-si5 li2 i2-keng chhut-si3,  Li2 ni5-he3 e5 siau3-giah8 ia7 choe7.
22)	Li2 bat jip8 seh e5 khou3-pang5,  A2-si7 khoaN3-kiN3 phauh8 e5 hu2-khou3,
23)	Chiu7-si7 Goa2 sou2 siu-khng3 lai5 theng3-hau7 hoan7-lan7 e5 ki5,  Theng3-hau7 saN-thai5 kau-chian3 e5 jit8 mah?
24)	Kng tui3 sim2-mih8 lou7 pun-khui?  Tang-hong tui3 sim2-mih8 lou7 si3-koe3 chhe ti7 toe7-chiuN7?
25)	Chi7-chui7 ka7 toa7 hou7-chui2 khui lou7;  A2-si7 pi7-pan7 lui5-tian7 e5 lou7;
26)	Lai5 loh8-hou7 ti7 bo5 lang5 e5 toe7,  Ti7 bo5 lang5 khia7-khi2 e5 khong3-ia2;
27)	Hou7 pha-hng hong-hoe3 e5 toe7 tit-tioh8 kau3-giah8,  Hou7 chhiN-chhau2 hoat-siN.
28)	Hou7-chui2 u7 lau7-pe7 mah?  Lou7-chui2 chit8-tiam2 chit8-tiam2, chi7-chui7 siN-e5 ah?
29)	Peng tui3 sim2-mih8 e5 thai chhut?  ThiN e5 sng, si7 chi7-chui7 siN-e5 ah?
30)	Chiah e5 chui2 kian-teng7 chhin-chhiuN7 chioh8-thau5,  Chhim-ian e5 bin7 kiat kui-te3.
31)	Bau2-chhiN kui-chhok, si7 li2 pak8-e5 mah?  Chham-chhiN e5 toa3 si7 li2 thau2-e5 mah?
32)	Li2 hou7 chap8-ji7 kiong chiau3 i e5 si5-hau7 chhut lai5?  Ia7 chhoa7 pak-tau2 kap i sou2 siok8 e5 chhiN mah?
33)	Li2 chai thiN e5 teng7-le7 mah?  A2-si7 siat i e5 koan5 koan2-hat toe7 mah?
34)	Li2 oe7 chhut-siaN kio3 hun5,  Hou7 hou7-chui2 choe7-choe7 jia-kham3 li2 mah?
35)	Li2 oe7 hoat-chhut sih-na3, in chiu7 khi3,  Tui3 li2 kong2, Goan2 ti7-chia.
36)	Chi7-chui7 eng7 ti3-hui7 he7 ti7 lai7-bin7?  Chi7-chui7 siuN2-su3 chhang-mia5 ti7 sim-lai7?
37)	Chi7-chui7 oe7 eng7 ti3-hui7 sng3 hun5 e5 siau3-giah8?  Chi7-chui7 oe7 piaN3 thiN e5 phun5;
38)	Hit-si5 tin5-ai chiaN5-choe3 thou5-be5,  Thou5 chiu7 kiat kui-thng5?
39)	Li2 u7 ka7 bu2 e5 sai lak8-tioh8 chiah8-mih8?  Hou7 sai-a2-thun5 chiah8-pa2 mah?
40)	Chiu7-si7 i ti7 hiat8-lai7 thiN3-kha,  Ti7 un2-bat8 e5 sou2-chai7 bih-teh e5 si5.
41)	OU-a-kiaN2 ng3 Siong7-te3 ai-kiu5;  Bo5 thang chiah8 pe-lai5 pe-khi3 e5 si5,  Chi7-chui7 ui7 ou-a pi7-pan7 chiah8-mih8 ah?

[39]	SoaN--nih e5 soaN-iuN5 ti7-si5 siN, li2 chai mah?  Lok8-bu2 siN-kiaN2, li2 khoaN3-chhut mah?
2)	In koa3-kui7 ti7-si5 kau3-geh8, li2 oe7 sng3 mah?  In ti7-si5 siN, li2 oe7 hiau2-tit mah?
3)	In khut-sin siN-kiaN2,  Pang3-chhut in e5 lo5-khou2.
4)	In e5 kiaN2 chiam7-chiam7 pui5-phauh, ti7 soaN-ia2 tiong2-toa7;  In chhut-khi3, chiu7 bo5 koh to3-tng2 lai5.
5)	Chi7-chui7 pang3 ia2-lu5 chhut-khi3 chu7-iu5?  Chi7-chui7 thau2 soaN-lu5 e5 soh?
6)	Goa2 eng7 khong3-ia2 choe3 i e5 chhu3,  Eng7 kiam5 e5 toe7 choe3 i khia7-khi2 e5 sou2-chai7.
7)	I thi2-chhio3 siaN5-lai7 e5 soan-hoa,  KoaN2 cheng-siN-e5 teh hoah, i ia7 m7-thiaN.
8)	Pian3-soaN si7 i e5 chhau2-tiuN5;  I ia7 chhe7 tak8-iuN7 chhiN-chhui3 e5 mih8.
9)	Ia2-gu5 kiam2 kheng2 hok8-sai7 li2?  A2-si7 hioh ti7 li2 e5 cho5-piN?
10)	Li2 oe7 eng7 soh pak8 ia2-gu5 ti7 loe5-kau mah?  I beh te3 li2 pe7 soaN-kok mah?
11)	Kiam2 thang in-ui7 i lat8 toa7, chiu7 oa2-kho3 i?  Kiam2 thang eng7 li2 e5 kang kau-tai3 i mah?
12)	Li2 kiam2 thang sin3-kho3 i toa3 li2 e5 cheng2-chi2 to3-lai5;  Koh siu-sip8 li2 e5 gou7-kak-tiuN5 mah?
13)	To5-chiau2 e5 sit8 hoaN-hi2 teh iat8;  Chong2-si7 i e5 sit8 kap mng5 u7 chu5-ai3 bo5?
14)	In-ui7 i pang3-sak i e5 nng7 ti7 toe7--nih,  Hou7 i ti7 thou5-soa tit-tioh8 sio-lo7;
15)	Bo5 siuN7-tioh8 kha oe7 lap-tioh8,  Ia2-siu3 oe7 tah8-tioh8.
16)	I bo5 kho2-lin5 i e5 kiaN2, chhin-chhiuN7 m7-si7 i-e5;  I e5 tioh8-boa5 khang-khang, i ia7 bo5 khoa3-lu7.
17)	In-ui7 Siong7-te3 hou7 i bo5 ti3-hui7,  Ia7 bo5 hou7 i u7 leng5-khiau3.
18)	I theng2-sin koaiN5-koaiN5 e5 si5,  Chiu7 biau2-si7 be2 kap khia5-be2--e5.
19)	Be2 e5 lat8 si7 li2 hou7 i mah?  Li2 eng7 oe7 chhang3--khi2-lai5 e5 chang moa i e5 am7-kun2 mah?
20)	Li2 hou7 i tio5-thiau3 chhin-chhiuN7 chhau2-meh mah?  I tian2-ui phng3-phng3-hau2 chin thang kiaN.
21)	I ti7 soaN-kok-tiong eng7 toe5 pe5 thou5, ka-ki7 hoaN-hi2 i e5 lat8;  I chhut-khi3 ngia5-chih peng-khi3.
22)	I biau2-si7 thang kiaN e5 su7, ia7 bo5 lun2;  Ia7 bo5 in-ui7 to-kiam3 lai5 oat8-to3-tng2.
23)	ChiN3-te7 kap kng-na3-na3 e5 chhiuN, i2-kip8 chhiu2-pio,  Ti7 i e5 sin-chiuN7 khiang-khiang-hau2 u7 siaN.
24)	I hoat-seng3 kap toa7 siu7-khi3, chiong thou5 thun--loh8-khi3;  Chit8-e7 thiaN-kiN3 sau3-kak e5 siaN, chiu7 m7 tiaN7-tiaN7 khia7-teh.
25)	KiN3-na7 sau3-kak tan5, i chiu7 kong2, A7-hah,  I tui3 hng7-hng7 phiN7-kiN3 kau-chian3,  Kap kun-tiuN2 chhin-chhiuN7 lui5 e5 siaN, i2-kip8 hoah-hiam3 e5 siaN.
26)	Boah8-hioh8 teh pe, thi2-khui i e5 sit8, ng3-lam5 khi3,  Kiam2 si7 kho3 li2 e5 ti3-hui7 mah?
27)	Eng-chiau2 chheng3-koaiN5 ti7 koaiN5 e5 sou2-chai7 choh-siu7,  Si7 than3 li2 e5 beng7-leng7 mah?
28)	I tiam3 ti7 chioh8-phiaN5,  Khia7-khi2 ti7 soaN-chiam kap kian-kou3 e5 sou2-chai7.
29)	Tui3-hia chhe7 chiah8-mih8,  Bak8-chiu kim-kim khoaN3 hng7-hng7.
30)	I e5 kiaN2 suh huih;  Siu7-thai5-e5 ti7 toh-loh8, i ia7 ti7-hia.

[40]	Ia5-ho5-hoa koh in3 Iok-pek kong2,
2)	HouN3-pian7-e5, kiam2 thang kap Choan5-leng5--e5 pian7-lun7 mah?  Pian7-pok Siong7-te3 e5, taN tioh8 in3 i.
3)	Iok-pek chiu7 in3 Ia5-ho5-hoa kong2,
4)	KhoaN3 ah, goa2 si7 bi5-soe3, goa2 beh eng7 sim2-mih8 in3-tap Li2?  Goa2 eng7 chhiu2 ng goa2 e5 chhui3.
5)	Goa2 i2-keng kong2 chit8-pai2, taN bo5 beh in3;  Kong2 nng7-pai2, ia7 bo5 koh kong2.
6)	Ia5-ho5-hoa chiu7 tui3 toa7-hong e5 tiong-kan in3 Iok-pek kong2,
7)	Li2 tioh8 ha5-io chhin-chhiuN7 tai7-tiong7-hu,  Goa2 mng7 li2, li2 tioh8 in3 Goa2.
8)	Li2 beh hoe3-bo5 Goa2 e5 kong-peng5 mah?  Li2 beh gi2-tiaN7 Goa2 u7 choe7, lai5 hian2-beng7 ka-ki7 choe3-gi7 mah?
9)	Li2 u7 chhin-chhiuN7 Siong7-te3 hit-ho7 e5 chhiu2-kut mah?  Li2 oe7 chhut-siaN khi2-lui5, chhin-chhiuN7 I mah?
10)	TaN li2 thang eng7 chun-kui3 ui-giam5 choe3 chng-thaN7,  Eng7 eng5-kng bi2-biau7 choe3 i-hok8.
11)	Tioh8 piaN3-chhut li2 moa2-moa2 e5 siu7-khi3;  KhoaN3 it-chhe3 kiau-ngou7 e5 lang5, hou7 i kang3-ke7.
12)	KhoaN3 it-chhe3 kiau-ngou7 e5 lang5, ah-chhih8 hou7 i ke7,  Tah8 phaiN2-lang5 ti7 in sou2 khia7 e5 toe7.
13)	Ka7 in choe3 chit8-e7 khng3 ti7 thou5-hun2;  Pau-bat8 in e5 bin7 ti7 ou-am3 bat8 e5 sou2-chai7.
14)	An2-ni Goa2 chiu7 seng5-jin7 li2;  Chin-chiaN3 li2 e5 chiaN3-chhiu2 oe7 kiu3 li2.
15)	TaN li2 khoaN3 ho5-be2,  Goa2 cho7 li2, ia7 cho7 i;  I chiah8-chhau2 chhin-chhiuN7 gu5.
16)	KhoaN3 ah, i e5 khui3-lat8 chai7-ti7 i e5 io,  I e5 leng5-lek8 ti7 i pak-tou2 e5 ki-bah.
17)	I io5-be2 chhin-chhiuN7 pek-hiuN-chhiu7;  I toa7-thui2 e5 kun saN lian5-lok8;
18)	I e5 kut-thau5 chhin-chhiuN7 tang5-kng2,  I e5 chi-the2 chhin-chhiuN7 thih-tiau5.
19)	I si7 Siong7-te3 chiah e5 kang e5 te7-it;  Chhong3-cho7 i--e5 oe7 eng7 to chhin-kun7 i.
20)	Chiah e5 soaN sit8-chai7 ka7 i chhut chiah8-mih8,  Chhan5-ia2 e5 pah-siu3 ia7 thit-tho5 ti7-hia.
21)	I to2 ti7 lian5-hoe-hioh8 kha,  Khun3 ti7 kui-pho7 lou5-tek e5 im3-ng2-e7, kap chui2-khut-lai7.
22)	Lian5-hoe-hioh8 e5 im3-ng2 jia-kham3 i;  Khoe-piN e5 liu2-chhiu7 ui5-seh8 i.
23)	KhoaN3 ah, chiu7 na7 ho5-chui2 hoan3-lam7, i ia7 bo5 kiaN;  Iok-tan3 ho5 tiong3 kau3 i e5 chhui3, i ia7 an-jian5.
24)	Chi7-chui7 oe7 ti7 i bak8-chiu kim-kim e5 si5 liah8-tioh8 i,  A2-si7 eng7 oah8-khau3 kng3 i e5 phiN7 ah?

[41]	Li2 oe7 eng7 kau thoa gok8-hi5 khi2-lai5 mah?  Oe7 eng7 soh liu3 i e5 chih8 mah?
2)	Li2 oe7 eng7 soh kng3 i e5 phiN7 mah?  Oe7 eng7 chhi3 chhak8-thau3 i e5 ge5-cho5 mah?
3)	I beh eng7 choe7-choe7 oe7 kiu5 li2 mah?  Tui3 li2 kong2 un-jiu5 e5 oe7 mah?
4)	I kiam2 beh kap li2 lip8-iok,  Hou7 li2 eng2-oan2 liah8 i choe3 lou5-pok8 mah?
5)	Li2 kiam2 oe7 kap i thit-tho5, chhin-chhiuN7 chiau2-a2 mah?  Li2 oe7 pak8--i, hou7 li2 siau3-lian5 e5 lu2-chu2 khan mah?
6)	Kui-pang e5 tho2-hi5 lang5, kiam2 thang eng7 i choe3 boe2-boe7 e5 mih8?  A2-si7 oe7 ka7 i pun-khui hou7 seng-li2 lang5?
7)	Li2 oe7 eng7 khau-liam5 pian3-chhak8 i e5 phe5 mah?  Oe7 eng7 hi5-chhe pian3-chhe i e5 thau5-khak?
8)	Li2 e5 chhiu2 hoaN7 ti7 i e5 teng2-bin7;  Ki3-tit kap i kau-chian3 e5 su7,  chiu7 m7-kaN2 koh an2-ni choe3.
9)	KhoaN3 ah, li2 siau3-siuN7 i si7 khang-khang;  Chit8-e7 khoaN3-kiN3 i, kiam2 boe7 sit-taN2 mah?
10)	Bo5 chit8-lang5 hiah ho2-taN2 kaN2 jia2-tioh8 i;  An2-ni, chi7-chui7 oe7 khia7 ti7 Goa2 e5 bin7-cheng5 ah?
11)	Chi7-chui7 tai7-seng hou7 Goa2, hou7 Goa2 tioh8 po3-tap i?  Thong thiN-e7 long2 si7 Goa2-e5.
12)	Lun7-kau3 gok8-hi5 e5 chi-the2, kap i e5 toa7-lat8,  I2-kip8 i sui2 e5 kut-keh, Goa2 boe7-oe7 bo5 kong2.
13)	Chi7-chui7 oe7 pak i e5 goa7-saN?  Chi7-chui7 oe7 jip8 i teng2-e7 ham e5 tiong-kan?
14)	Chi7-chui7 oe7 khui i e5 chhui3?  I e5 chhui3-khi2 si3-ui5 long2 si7 thang kiaN e5.
15)	I sou2 khoa-khau2--e5 si7 i iong2 e5 lan5.  Hap8-oa2 chiu7 chhin-chhiuN7 hong bat8-bat8,
16)	Chit8-e5 chit8-e5 saN-lian5,  Kau3 khi3 boe7-oe7 thau3-jip8 hi2 tiong-kan.
17)	Long2 saN lian5-lok8,  Liam5 choe3 chit8-e5, boe7 saN pun-khui.
18)	I phah-ka-chhiuN3, chiu7 hoat-chhut kng;  I e5 bak8-chiu chhin-chhiuN7 cha2-khi2-si5 e5 bak8-chiu-phe5.
19)	Tui3 i e5 chhui3 hoat-chhut toh8 e5 he2-pe2,  Kap pe--chhut-lai5 e5 he2-chhiN.
20)	Tui3 i e5 phiN7 chhut-ian,  Chhin-chhiuN7 hiaN5 lou5-ui2 e5 tiaN2 teh kun2.
21)	I e5 khi3 hou7 he2-thoaN3 toh8,  U7 he2-iam7 tui3 i e5 chhui3 chhut.
22)	I e5 am7-kun2 u7 khui3-lat8 siong5-siong5 ti7-hia,  KiaN-hiaN5 ti7 i e5 bin7-cheng5 tio5-thiau3.
23)	I am7-kui e5 bah saN lian5-lok8,  Khah8-tiau5 i e5 seng-khu,  boe7-oe7 io5-tang7.
24)	I e5 sim teng7 chhin-chhiuN7 chioh8-thau5,  Chhin-chhiuN7 e7-tun2 e5 bo7-chioh8 hiah-teng7.
25)	I chit8-e7 khi2-lai5, iong2-su7 long2 kiaN-hiaN5,  KiaN kau3 sit-sin5.
26)	Lang5 na7 eng7 kiam3, eng7 khau-liam5, eng7 pio, eng7 chiam-chhiuN,  Chhak8 i long2 boe7 jip8.
27)	I khoaN3 thih choe3 ta-chhau2,  KhoaN3 tang5 choe3 pou e5 chha5.
28)	Keng-chiN3 boe7-oe7 hou7 i to5-chau2;  Eng7 soh hiN3 chioh8, i chun2-choe3 tiu7-chhau2.
29)	Thui5-a2 i sng3 choe3 tiu7-chhau2;  Lang5 bu2-lang7 chhiuN, i chiu7 thi2-chhio3.
30)	I e5 pak-tou2-e7 chhin-chhiuN7 lai7 e5 chhu3-hia7-phe3;  I chhin-chhiuN7 thih-pe7 thoa-ke3 thou5.
31)	I hou7 chhim-ian kun2 chhin-chhiuN7 tiaN2;  Hou7 hai2 chhin-chhiuN7 tiau-ho5 iu5 e5 poah.
32)	I hou7 i au7-bin7 e5 lou7 hoat-kng;  Hou7 lang5 phah-sng3 chhim-ian si7 peh8-thau5-mng5.
33)	Choan5-toe7 bo5 chit8-e5 oe7 pi2-tit i;  I siu7-cho7 choe3 bo5 kiaN-hiaN5-e5.
34)	KiN3-na7 koaiN5-toa7--e5 i khoaN3-khin i;  I ti7 it-chhe3 kiau-ngou7 e5 chok8-lui7 choe3-ong5.

[42]	Iok-pek in3 Ia5-ho5-hoa kong2,
2).	Goa2 chai Li2 ban7-su7 long2 oe7.  Li2 e5 chi2-i3 long2 boe7 chou2-tong3--tit.
3)	Chit-e5 bu5-ti lai5 kham3-bat8 sou2 gi7-lun7 e5, si7 chi7-chui7 ah?  Sou2-i2 goa2 u7 kong2-chhut goa2 sou2 bo5 beng5--e5,  Chiu7-si7 goa2 sou2 siuN7-boe7-chhut e5 ki5-biau7, goa2 sou2 m7-chai.
4)	Kiu5 Li2 thiaN, goa2 beh kong2,  Goa2 mng7 Li2, Li2 in3 goa2.
5)	Goa2 cheng5 hi7-khang thiaN-kiN3 Li2,  TaN goa2 e5 bak8-chiu khoaN3-kiN3 Li2;
6)	Sou2-i2 goa2 ka-ki7 iam3-ouN3,  Ti7 tin5-ai kap he2-hu e5 tiong-kan hoan2-hoe2.
	7).  Ia5-ho5-hoa tui3 Iok-pek kong2 chiah e5 oe7 i2-au7, Ia5-ho5-hoa chiu7 tui3 The5-ban7 lang5 I2-li7-hoat kong2, Goa2 e5 siu7-khi3 tui3 li2 kap li2 nng7 e5 peng5-iu2 hoat--khi2-lai5, in-ui7 lin2 gi7-lun7 Goa2, bo5 kong2 hap8-li2 e5 oe7, chhin-chhiuN7 Goa2 e5 lou5-pok8 Iok-pek sou2 kong2 e5.  8). TaN lin2 tioh8 ui7 pun2-sin chhu2 chhit chiah gu5-kang2, chhit chiah iuN5-kang2, kau3 Goa2 e5 lou5-pok8 Iok-pek hia, ui7 pun2-sin hian3 sio-che3; Goa2 e5 lou5-pok8 Iok-pek beh thoe3 lin2 ki5-to2; in-ui7 Goa2 beh chiap-lap8 i, bian2-tit Goa2 chiau3 lin2 e5 gu5-gong7 lai5 khoan2-thai7 lin2; in-ui7 lin2 gi7-lun7 Goa2, bo5 kong2 hap8-li2 e5 oe7, chhin-chhiuN7 Goa2 e5 lou5-pok8 Iok-pek sou2 kong2 e5.  9). Tui3 an2-ni The5-ban7 lang5 I2-li7-hoat, Su-a lang5 Pi2-lek8-tat8, Na2-ma2 lang5 So2-hoat, chiau3 Ia5-ho5-hoa sou2 beng7-leng7 in-e5 khi3-kiaN5; Ia5-ho5-hoa ia7 chiap-lap8 Iok-pek.  10). Iok-pek thoe3 i e5 peng5-iu2 ki5-to2 e5 si5, Ia5-ho5-hoa chiu7 hou7 i e5 keng2-hong2 hok8-goan5; koh Ia5-ho5-hoa siuN2-su3 Iok-pek pi2 i2-cheng5 sou2-u7-e5 ka-pe7.  11). Hit-si5 i e5 cheng3 hiaN-ti7, chi2-be7, kap i2-cheng5 saN-bat e5 lang5 long2 lai5 kiN3 i, ti7 i e5 chhu3 saN-kap chiah8, ui7-tioh8 Ia5-ho5-hoa sou2 kang3-loh8 ti7 i it-chhe3 e5 chai-e7, long2 pi-siong lai5 an-ui3 i; tak8-lang5 sang3 i chit8-te3 gun5, tak8-lang5 sang3 i chit8-e5 kim-khoan5.
	12). An2-ni Ia5-ho5-hoa su3-hok Iok-pek e5 be2-keng2 iaN5-ke3 i e5 khi2-thau5; i u7 iuN5 chit8-ban7 si3-chheng, lok8-to5 lak8 chheng, gu5 chit8-chheng tui3, lu5-bu2 chit8-chheng.  13). I ia7 u7 chhit e5 kiaN2, saN e5 cha-bou2-kiaN2.  14). I ka7 toa7 cha-bou2-kiaN2 mia5-kio3 Ia5-bi2-ma2, te7-ji7-e5 mia5-kio3 Ki-se2-a, te7-saN-e5 mia5-kio3 Ki-lian5-hap-phok.  15). Thong hit sou2-chai7 e5 hu7-lu2, chhe7 bo5 chhin-chhiuN7 Iok-pek e5 cha-bou2-kiaN2 hiah--nih sui2; in e5 lau7-pe7 hou7 in ti7 hiaN-ti7 tiong tit-tioh8 san2-giap8.  16). Chit-tiap8 i2-au7 Iok-pek koh chiah8 chit8-pah si3-chap8 he3, tit-tioh8 khoaN3-kiN3 i e5 kiaN2, i e5 sun, kau3 si3-tai7.  17). An2-ni Iok-pek ni5-he3 lau7, jit8-chi2 moa2, chiu7 si2.

	Se-Hoan-Nga2	(36)
[1]	Tng Iu5-tai7 ong5 A-bun5 e5 kiaN2 Iok-se-a che7-ui7 e5 si5, Ia5-ho5-hoa e5 oe7 lim5-kau3 Hi-se-ka e5 goan5-sun, A-ma2-li7-nga2 e5 cheng-sun, Ki-tai7-li7 e5 sun, Kou2-si7 e5 kiaN2 Se-hoan-nga2.
	2). Ia5-ho5-hoa kong2, Goa2 beh tui3 toe7-chiuN7 it-chin7 tu5-biat8 ban7-mih8.  3). Goa2 beh tu5-biat8 lang5 kap cheng-siN, tu5-biat8 khong-tiong e5 chiau2, hai2-lai7 e5 hi5, i2-kip8 that-gai7 e5 chioh8 kap phaiN2-lang5, Goa2 beh chiong lang5 tui3 toe7-chiuN7 chian2-tu5; che si7 Ia5-ho5-hoa kong2--e5.  4). Goa2 beh chhun Goa2 e5 chhiu2, kong-kek Iu5-tai7 kap Ia5-lou7-sat-leng2 it-chhe3 khia7-khi2 e5 peh-siN3; iah8 beh tui3 chit e5 sou2-chai7 chian2-tu5 Pa-lek8 sou2-chhun--e5, i2-kip8 Ki-ma2-lim5 e5 mia5 kap che3-si.  5). KiN3-na7 ti7 chhu3-teng2 pai3 thiN-teng2 e5 ban7-siong7--e5 kap hiah-e5 keng3-pai3--e5, ki2 Ia5-ho5-hoa lai5 chiu3-choa7, kap ki2 Ma2-lek8-kham lai5 chiu3-choa7--e5;  6). kap hiah-e5 poe7-gek8 Ia5-ho5-hoa--e5, i2-kip8 bo5 chhe7 Ia5-ho5-hoa, iah8 bo5 kiu5 I--e5, long2 beh chian2-tu5--i.
	7). Li2 tioh8 ti7 Chu2 Ia5-ho5-hoa e5 bin7-cheng5 cheng7-cheng7; in-ui7 Ia5-ho5-hoa e5 jit8 kun7--lah; in-ui7 Ia5-ho5-hoa i2-keng pi7-pan7 chit8 e5 che3-su7, chiong I e5 lang5-kheh hun-piat choe3-seng3.  8). Kau3 Ia5-ho5-hoa che3-su7 e5 jit8, Goa2 beh pan7 chiah e5 kui3-chok8, kap ong5 e5 kiaN2, kap long2-chong2 chheng7 goa7-pang-lang5 e5 saN--e5.  9). Kau3 hit-jit8 Goa2 beh pan7 it-chhe3 thiau3-ke3 hou7-teng7, chiong kiong5-po7 kap khui2-cha3 chhiong-moa2 chu2-lang5 e5 chhu3--e5.  10). Ia5-ho5-hoa kong2, Tng hit-jit8, ti7 hi5-mng5 beh u7 pi-ai e5 siaN, tui3 te7-ji7 e5 sou2-chai7 beh u7 au5-kio3, tui3 chiah e5 soaN beh u7 toa7 pang-ham7 e5 siaN.  11). Khia7-khi2 Ma2-kek-the5-si e5 peh-siN3 ah, lin2 tioh8 au5-kio3, in-ui7 Ka-lam5 lang5 long2 pai7-hoai7, kiN3-na7 taN gun5 e5 lang5 long2 siu7 chian2-tu5.  12). Hit-si5 Goa2 beh eng7 teng chhiau-chhe7 Ia5-lou7-sat-leng2, Goa2 beh pan7 hiah-e5 chhin-chhiuN7 ti7 che-tai2-teng2 che7-chheng--e5, in sim-lai7 kong2, Ia5-ho5-hoa bo5 beh kang3 hok-khi3, ia7 bo5 beh kang3 chai-e7.  13). In e5 he3-chai5 beh hou7 lang5 chhiuN2, in e5 chhu3-theh8 beh pha-hng; in beh khi2-chhu3, ia7 bo5 thang khia7 ti7 lai7-bin7; chai-cheng3 phu5-to5-hng5, ia7 bo5 thang lim i e5 chiu2.  14). Ia5-ho5-hoa e5 toa7-jit8 kun7--lah, hit e5 jit8 si7 kun7 koh chin-kin2, Ia5-ho5-hoa e5 jit8 e5 siaN; ti7-hia iong2-su7 toa7 kan-khou2 au5-kio3.  15). Hit-jit8 si7 toa7 siu7-khi3 e5 jit8, si7 hoan7-lan7 khun3-khou2 e5 jit8, si7 pai7-hoai7 chhiN-chhin3 e5 jit8, si7 ou-ou am3-am3 e5 jit8, si7 bat8-hun5 toa7-am3 e5 jit8;  16). si7 pun5 ho7-thau5 hoah-hiam3 e5 jit8, beh kong-kek kian-kou3 e5 siaN5, kap koaiN5 e5 siaN5-lau5.  17). Goa2 beh hou7 lang5 tu2-tioh8 kan-khou2, hou7 in chhin-chhiuN7 chhiN-mi5--e5 teh kiaN5, in-ui7 in tek-choe7 Ia5-ho5-hoa; in e5 huih beh piaN3-chhut chhin-chhiuN7 tin5-ai, in e5 bah beh hiat-kak8 chhin-chhiuN7 pun3-so3.  18). Tng Ia5-ho5-hoa siu7-khi3 e5 jit8, in e5 gun5 in e5 kim boe7-oe7 kiu3 in; choan5-toe7 beh hou7 I toa7 siu7-khi3 e5 he2 sio-biat8; in-ui7 I beh kin2-kin2 chau5-biat8 toe7-chiuN7 long2-chong2 khia7-khi2 e5 peh-siN3.

[2]	M7-chai kian3-siau3 e5 peh-siN3 ah, lin2 eng-kai chu7-chip8, tioh8 hoe7-chip8, chiu7-si7 beng7-leng7 iau2-be7 hoat-chhut e5 tai7-seng, jit8-chi2 ke3--khi3 chhin-chhiuN7 chhou-khng, Ia5-ho5-hoa toa7 siu7-khi3 be7 kau3 lin2 e5 tai7-seng, Ia5-ho5-hoa siu7-khi3 e5 jit8 be7 kau3 lin2 e5 tai7-seng, lin2 eng-kai chu7-chip8.  3). KiN3-na7 toe7-chiuN7 khiam-sun3 e5 lang5, chun-than3 Ia5-ho5-hoa hoat-tou7--e5, lin2 tioh8 chhe7 Ia5-ho5-hoa, tioh8 chhe7 kong-gi7, tioh8 chhe7 khiam-sun3; kiam2-chhai2 ti7 Ia5-ho5-hoa siu7-khi3 e5 jit8 lin2 thang siam2-bih.  4). In-ui7 Ka-sat beh tu2-tioh8 khi3-choat8, A-sit8-ki-lun5 beh hong-hoe3; A-sit8-tut8 ti7 jit8-tiong-tau3 e5 si5 beh siu7 koaN2-chhut, I2-kek-lun5 iah8 beh tu2-tioh8 puih8--khi3-lai5.  5). Khia7-khi2 hai2-piN e5 Ki-li7-the5 chok u7 chai-e7 ah; Ka-lam5, Hui-li7-su7 lang5 e5 toe7 ah, Ia5-ho5-hoa e5 oe7 kong-kek lin2, kong2, Goa2 beh hui2-biat8 li2, ti3-kau3 bo5 lang5 khia7-khi2.  6). Hai2-piN e5 toe7 beh pian3-choe3 chhau2-tiuN5, u7 bok8-chia2 e5 chhau2-liau5, u7 iuN5-kun5 e5 tiau5.  7). Hai2-kiN5 beh hou7 Iu5-tai7 ke chhun e5 peh-siN3 tit-tioh8, in beh ti7-hia chhi7 iuN5-kun5; e5-hng-si5 in beh to2 ti7 A-sit8-ki-lun5 chiah e5 chhu3; in-ui7 Ia5-ho5-hoa in e5 Siong7-te3 beh koan3-kou3 in, hou7 in siu7-liah8 e5 lang5 to3--lai5.  8). Goa2 bat thiaN-kiN3 Mou5-ap e5 hui2-pong3, kap A-bun5 lang5 e5 ki-chhi3, chiu7-si7 hui2-pong3 Goa2 e5 peh-siN3, ka-ki7 khoa-toa7, kong-kek in e5 keng2-kai3.  9). In-ui7 an2-ni ban7-kun e5 Ia5-ho5-hoa I2-sek-liat8 e5 Siong7-te3 kong2, Goa2 ki3-jian5 si7 oah8--e5, Mou5-ap beh chhin-chhiuN7 Sou2-to-ma2, A-bun5 lang5 beh chhin-chhiuN7 Go5-mou5-lah8, chhi3-phe3 hoat am7-am7, pian3-toe7 u7 iam5-khiN, eng2-oan2 pha-hng; Goa2 e5 peh-siN3 sou2 chhun--e5 beh chhiuN2-kiap in, Goa2 kok-lai7 sou2 lau5--e5 beh tit-tioh8 in e5 thou2-toe7 choe3-giap8.  10). In tu2-tioh8 chit e5 tai7-chi3, si7 in-ui7 in kiau-ngou7, hui2-pong3, ka-ki7 khoa-toa7, lai5 kong-kek ban7-kun e5 Ia5-ho5-hoa e5 peh-siN3.  11). Ia5-ho5-hoa beh tui3 in hian2-chhut ui-giam5, in-ui7 I beh hou7 se3-chiuN7 chiah e5 siong7-te3 soe-jiok8; liat8-kok cheng3 hai2-su7 e5 peh-siN3, tak8-e5 ti7 i pun2 sou2-chai7 keng3-pai3 I.  12). Kou2-sit8 lang5 ah, lin2 iah8 beh hou7 Goa2 e5 to thai5-si2.  13). I beh chhun-chhiu2 kong-kek pak-hng, chau5-biat8 A-sut8; hou7 Ni5-ni5-bi5 pha-hng, ta-so3 chhin-chhiuN7 khong3-ia2.  14). Liat8-kok e5 chau2-siu3 beh kui-kun5 to2 ti7 hit tiong-kan; the5-ou5 kap ho5-ti beh hioh ti7 thiau7-tau2; ti7 thang-a2-lai7 u7 hau2 e5 siaN, hou7-teng7 long2 beh hui2-hoai7, pek-hiuN-chha5 pan2 i2-keng lou7-chhut.  15). Che si7 ian3-lok8 an-jian5 khia7-khi2 bo5 khoa3-lu7 e5 siaN5, sim-lai7 kong2, Chi2-u7 goa2, goa2 i2-goa7 bo5 pat8-e5; taN chaiN2-iuN7 pha-hng kau3 an2-ni, chiaN5-choe3 ia2-siu3 to2 e5 sou2-chai7!  kiN3-na7 tui3-hia ke3 e5 lang5, long2 beh ki-chhi3 lai5 io5-chhiu2.

[3]	 Chit-e5 poe7-gek8 u3-oe3 po7-giok8 e5 siaN5 u7 chai-e7 ah.  2). I bo5 thiaN-than3 sou2 tui3 i kong2 e5 oe7; bo5 siu7 ka3-si7; bo5 oa2-kho3 Ia5-ho5-hoa; bo5 chhin-kun7 i e5 Siong7-te3.  3). I e5 kui3-chok8 ti7 hit tiong-kan si7 hm7-hm7-hau2 e5 sai, i e5 sim2-phoaN3-koaN si7 e5-hng-si5 e5 chhai5-long5, chit8-tiam2-a2 mih8 ia7 bo5 lau5 kau3 ke3 cha2-khi2.  4). I e5 sian-ti si7 phu5-phio3 khui2-cha3 e5 lang5; i e5 che3-si si7 siat-tok8 seng3-sou2, koe2-chhoah8 lut8-hoat.  5). Ia5-ho5-hoa si7 kong-gi7--e5, tiam3-ti7 in tiong-kan; bo5 kiaN5 put-gi7; tak8-cha2-khi2 hian2-chhut I e5 kong-peng5, bo5 keh-tng7; tok8-tok8 put-gi7 e5 lang5 m7-chai kian3-siau3.  6). Goa2 i2-keng tu5-biat8 liat8-kok, in e5 siaN5-lau5 hui2-hoai7; Goa2 hou7 in e5 koe-lou7 leng2-cheng7, ti3-kau3 bo5 lang5 keng-ke3; in e5 siaN5 hui2-biat8, bo5 lang5 ti7-teh, bo5 lang5 khia7-khi2.  7). Goa2 kong2, Li2 tok8-tok8 tioh8 keng3-ui3 Goa2, tioh8 siu7 ka3-si7, chiah hou7 i e5 chhu3 bo5 chiau3 Goa2 sou2 pan7-li2 i--e5, lai5 siu7 tu5-biat8; chong2-si7 in thau3-cha2 khi2-lai5, ka-ki7 pai7-hoai7 in it-chhe3 e5 sou2-kiaN5.  8). Ia5-ho5-hoa kong2, Sou2-i2 lin2 tioh8 theng3-hau7 Goa2, kau3 Goa2 khi2-lai5 chhiuN2-theh8 e5 jit8; in-ui7 Goa2 i2-keng tiaN7-tioh8 i3-su3, chio-chip8 liat8-kok, hoe7-chip8 liat8-pang, chiong Goa2 e5 siu7-khi3, chiu7-si7 Goa2 beng2-liat8 e5 siu7-khi3, long2 piaN3-loh8 ti7 in; choan5-toe7 beh hou7 Goa2 toa7 siu7-khi3 e5 he2 sio-biat8.  9). Hit-si5 Goa2 beh hou7 ban7 peh-siN3 e5 gian5-gu2 pian3-choe3 chheng-khi3, thang kiu5-kio3 Ia5-ho5-hoa e5 mia5, tang5-sim chit8-i3 hok8-sai7 I.  10). Ki5-to2 Goa2--e5, chiu7-si7 Goa2 si3-soaN3 e5 peh-siN3, beh tui3 Kou2-sit8 ho5-goa7 lai5, hian3 le2-mih8 hou7 Goa2.  11). Tng hit-jit8 li2 tek-khak bo5 in-ui7 li2 it-chhe3 tek-choe7 Goa2 e5 su7, ka-ki7 kian3-siau3, in-ui7 ti7 hit-si5 Goa2 beh tui3 li2 tiong-kan tu5-khi3 khoa-khau2 kiau-ngou7 e5 lang5; li2 chiu7 bo5 koh ti7 Goa2 e5 seng3-soaN chu7-ko.  12). Goa2 iah8 beh lau5 khun3-khou2 song3-hiong e5 peh-siN3 ti7 li2 e5 tiong-kan, in beh oa2-kho3 Ia5-ho5-hoa e5 mia5.  13). I2-sek-liat8 sou2 chhun e5 peh-siN3 teh-beh bo5 kiaN5-phaiN2, bo5 kong2 peh8-chhat8; chhui3-lai7 bo5 khui2-cha3 e5 chih8; in beh un2-chiah8 un2-khun3, bo5 lang5 hou7 in kiaN.
	14). Sek-an e5 peh-siN3 ah, eng-kai tioh8 chhiuN3-koa; I2-sek-liat8 ah, tioh8 hoaN-hi2 lai5 kio3; Ia5-lou7-sat-leng2 e5 peh-siN3 ah, tioh8 moa2-sim hoaN-hi2 khoai3-lok8.  15). Ia5-ho5-hoa i2-keng tu5-khi3 li2 e5 choe7-an3, koaN2-chhut li2 e5 tui3-tek8; I2-sek-liat8 e5 ong5 Ia5-ho5-hoa ti7 li2 tiong-kan; li2 bian2 koh kiaN chai-e7.  16). Tng hit-jit8 beh ka7 Ia5-lou7-sat-leng2 kong2, Boh8-tit kiaN; Sek-an ah, li2 e5 chhiu2 m7-thang se5--loh8-khi3.  17). Li2 e5 Siong7-te3 Ia5-ho5-hoa ti7 li2 e5 tiong-kan, chiu7-si7 choan5-leng5--e5, chin2-kiu3--e5; I beh ui7-tioh8 hoaN-hi2 li2 lai5 khoai3-lok8, I beh in-ui7 thiaN3 li2 lai5 cheng7-cheng7, koh ui7-tioh8 hoaN-hi2 li2 lai5 chhiuN3-koa.  18). In-ui7 him-bou7 choeh-ki5 lai5 iu-bun7--e5, Goa2 beh chu7-chip8 in, in si7 siok8 li2--e5, in tam-tng leng5-jiok8 chhin-chhiuN7 taN tang7-taN3.  19). KhoaN3 ah, tng hit-si5, Goa2 beh pan7 hiah-e5 khou2-chhou2 li2--e5, beh chin2-kiu3 pai2-kha--e5, beh chu7-chip8 siu7 koaN2-tiok8--e5, hiah-e5 ti7 choan5-toe7 siu7 leng5-jiok8--e5, Goa2 beh hou7 in tit-tioh8 o-lo2 mia5-siaN.  20). Hit-si5 Goa2 beh hou7 lin2 lai5, hit-si5 Goa2 beh chu7-chip8 lin2; in-ui7 Goa2 hou7 lin2 siu7-liah8 e5 lang5 ti7 lin2 e5 bak8-cheng5 to3-tng2 lai5 e5 si5, chiu7 beh hou7 lin2 ti7 toe7-chiuN7 ban7 peh-siN3 e5 tiong-kan, tit-tioh8 mia5-siaN o-lo2; che si7 Ia5-ho5-hoa kong2--e5.

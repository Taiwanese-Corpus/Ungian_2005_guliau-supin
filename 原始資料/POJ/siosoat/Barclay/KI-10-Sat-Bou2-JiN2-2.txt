	II Sat-Bou2-JiN2 (10)
[1]	So3-lo5 si2-liau2, ia7 Tai7-pit8 thai5-si2 A-ma2-lek8 lang5 to3-lai5 e5 si5, Tai7-pit8 toa3 ti7 Se2-kek-lah8 nng7-jit8.  2). Kau3 te7-saN jit8, khoaN3 ah, u7 chit8-lang5 tui3 iaN5-poaN5, tui3 So3-lo5 hia, lai5, i-chiuN5 thiah-lih8, thau5-khak sam2 thou5-hun2, kau3 Tai7-pit8 hia, chiu7 phak ti7 toe7--nih pai3 i.  3). Tai7-pit8 mng7 i kong2, Li2 tui3 toh-loh8 lai5? I in3 kong2, Goa2 tui3 I2-sek-liat8 e5 kun-iaN5 chau2-lai5.  4). Tai7-pit8 koh mng7 i, kong2, Tai7-chi3 chaiN2-iuN7? chhiaN2 li2 ka7 goa2 kong2.  I in3 kong2, Peh-siN3 tui3 chian3-tin7 to5-chau2, peh-siN3 choe7-choe7 to2-teh si2--khi3; So3-lo5 kap i e5 kiaN2 Iok-na2-tan ia7 si2.  5). Tai7-pit8 ka7 tui3 i kong2 e5 siau3-lian5 lang5 kong2, Li2 chaiN2-iuN7 chai So3-lo5 kap i e5 kiaN2 Iok-na2-tan si2 ah?  6). Ka7 i kong2 e5 siau3-lian5 lang5 kong2, Goa2 ngou2-jian5 kau3 Ki-li7-pho soaN, khoaN3-kiN3 So3-lo5 oa3 ti7 i e5 chhiuN, u7 chian3-chhia be2-peng jip-oa2 i.  7). I oat8-thau5 khoaN3 goa2, chiu7 kio3 goa2; goa2 in3 kong2, Goa2 ti7-chia.  8). I mng7 goa2 kong2, Li2 si7 sim2-mih8 lang5? Goa2 in3 kong2, Goa2 si7 A-ma2-lek8 lang5.  9). I koh ka7 goa2 kong2, ChhiaN2 li2 kun7-oa2 goa2 lai5 thai5-si2 goa2, in-ui7 goa2 chin thong3-khou2, goa2 e5 siN3-mia7 iau2 ho2-ho2.  10). Goa2 chiu7 kun7-oa2 i, lai5 thai5-si2 i, in-ui7 goa2 chai i to2--loh8-khi3 liau2, tek-khak boe7 oah8; goa2 chiu7 theh8 i thau5-khak--nih e5 bian2-liu5, kap i e5 chhiu2-khoan5, toa3 kau3 goa2 e5 chu2 chia.  11). Tai7-pit8 chiu7 thiah-lih8 saN, kun-te3 i e5 lang5 ia7 si7 an2-ni.  12). Ui7-tioh8 So3-lo5 kap i e5 kiaN2 Iok-na2-tan kap Ia5-ho5-hoa e5 peh-siN3, kap I2-sek-liat8 ke, pi-ai thi5-khau3 kim3-chiah8 kau3 jit8-am3, in-ui7 in to2 ti7 to-e7.  13). Tai7-pit8 ka7 tui3 i kong2 e5 siau3-lian5 lang5 kong2, Li2 tui3 toh-loh8 lai5? In3 kong2, Goa2 si7 chhut-goa7 lang5 e5 kiaN2, A-ma2-lek8 lang5.  14). Tai7-pit8 tui3 i kong2, Li2 chhun-chhiu2 thai5-si2 Ia5-ho5-hoa sou2 boah-iu5-e5, chaiN2-iuN7 bo5 kiaN ah?  15). Tai7-pit8 kio3 chit8 e5 siau3-lian5 lang5, kong2, Li2 kun7-oa2 khi3 thai5-si2 i.  I chiu7 khi3 phah hou7 i si2.  16). Tai7-pit8 ka7 i kong2, Li2 e5 huih kui ti7 li2 e5 thau5-khak, in-ui7 li2 e5 chhui3 ka-ki7 kan-cheng3 li2 kong2, Goa2 thai5-si2 Ia5-ho5-hoa sou2 boah-iu5-e5.
	17). Tai7-pit8 choe3 ai-ko, tui-to7 So3-lo5 kap i e5 kiaN2 Iok-na2-tan.  18). Koh kong2, Chiong chit e5 ai-ko ka3-si7 Iu5-tai7 lang5; chit e5 ai-ko mia5 kio3 Keng-ko, sia2 ti7 Nga2-soah-jiN2 e5 chheh.  Koa kong2,
19)	I2-sek-liat8 ah, li2 e5 eng5-hian2--e5 siu7 thai5 ti7 soaN-thau5; 
	Hai7 ah, eng-hiong5-e5 si2 kau3 an2-ni ah!
20)	Boh8-tit ti7 Ka-tek8 po3-ko3,
	Boh8-tit ti7 A-sit8-ki-lun5 e5 koe-lou7 po3-iong5,
	KiaN-liau2 Hui-li7-su7 e5 cha-bou2-gin2-na2 hoaN-hi2.
	KiaN-liau2 bo5 siu7 kat-le2 e5 lang5 e5 cha-bou2-gin2-na2 tai7-iat8.
21)	Ki-li7-pho soaN ah,
	Goan7 bo5 lou7-chui2, bo5 hou7, ti7 li2 hia, ia7 bo5 chhut le2-mih8 e5 chhan5; 
	In-ui7 ti7-hia iong2-su7 e5 tin5-pai5 siu7 hiat-kak8,
	So3-lo5 e5 tin5-pai5, chhin-chhiuN7 bo5 siu7 boah-iu5 e5.
22)	Tui3 siu7-thai5-e5 e5 huih, tui3 iong2-su7 e5 iu5,
	Iok-na2-tan e5 keng bo5 to3-the3,
	So3-lo5 e5 to bo5 khang-khang to3-tng2.
23)	So3-lo5 kap Iok-na2-tan oah8 e5 si5 thang thiaN3, thang hoaN-hi2 e5;
	Si2 e5 si5 ia7 bo5 pun-li7;
	In pi2 eng-chiau2 khah-kin2,
	Pi2 sai khah-kiong5.
24)	I2-sek-liat8 e5 cha-bou2-kiaN2 ah, tioh8 ui7-tioh8 So3-lo5 thi5-khau3,
	I bat hou7 lin2 chheng7 chu-ang5-sek lai5 hoaN-hi2;
	Hou7 lin2 e5 i-hok8 u7 ng5-kim e5 chng-thaN7.
25)	Iong2-su7 chaiN2-iuN7 to2 ti7 chian3-tin7!
	Iok-na2-tan siu7-thai5 ti7 li2 e5 soaN-thau5.
26)	Goa2 e5 hiaN Iok-na2-tan ah, goa2 ui7 li2 siong-sim;
	Goa2 chin7-chai7 hoaN-hi2 li2;
	Li2 e5 thiaN3 goa2 chin ki5-biau7, 
	IaN5-ke3 hu7-jin5-lang5 e5 thiaN3.
27)	Iong2-su7 si2 kau3 an2-ni,
	Chian3-khi3 hui2-biat8 kau3 an2-ni!

[2]	Au7-lai5 Tai7-pit8 mng7 Ia5-ho5-hoa kong2, Goa2 chiuN7-khi3 Iu5-tai7 chit8 e5 siaN5 thang mah? Ia5-ho5-hoa ka7 i kong2, Thang chiuN7 khi3.  Tai7-pit8 kong2, Goa2 tioh8 chiuN7-khi3 toh-loh8? I kong2, Kau3 Hi-pek-lun5.  2). Tai7-pit8 chiu7 kap i nng7 e5 bou2, chiu7-si7 Ia5-su-liat8 lang5 A-hi-loan2, kap Ka-bit8 lang5 bat choe3 Na2-pat e5 bou2, mia5 A-pi2-kai, long2 chiuN7-khi3 hia.  3). Tai7-pit8 ia7 hou7 kun-te3 i e5 lang5, kap in tak8-lang5 e5 ke-koan3, long2 chiuN7-khi3; in chiu7 tiam3 ti7 Hi-pek-lun5 hiah e5 siaN5.  4). Iu5-tai7 lang5 kau3, ti7-hia eng7 iu5 boah Tai7-pit8 choe3 Iu5-tai7 ke e5 ong5.
	U7 lang5 ka7 Tai7-pit8 kong2, Bai5-chong3 So3-lo5--e5 si7 Ki-liat8 Nga2-pi2 e5 lang5.  5). Tai7-pit8 chiu7 chhe su3-chia2 khi3 kiN3 Ki-liat8 Nga2-pi2 e5 lang5, ka7 in kong2, Goan7 Ia5-ho5-hoa su3-hok8 lin2, in-ui7 lin2 eng7 chit e5 jin5-chu5 khoan2-thai7 li2 e5 chu2 So3-lo5, ka7 i bai5-chong3.  6). Goan7 Ia5-ho5-hoa eng7 jin5-chu5 seng5-sit8 khoan2-thai7 lin2; goa2 ia7 beh tap lin2 chit e5 jin5-chu5, in-ui7 lin2 u7 kiaN5 chit e5 su7.  7). Lin2 e5 chhiu2 tioh8 giam2-ngi7, lin2 tioh8 iong2-kam2, in-ui7 lin2 e5 chu2 So3-lo5 i2-keng si2, Iu5-tai7 chok8 ia7 u7 eng7 iu5 boah goa2 choe3 in e5 ong5.
	8). So3-lo5 e5 kun-tiuN2 Ni5-jiN2 e5 kiaN2 Ap-ni5-jiN2 bat chiong So3-lo5 e5 kiaN2 I-si-pho-siat toa3 i ke3--khi3 Ma2-hap-liam7,  9). siat-lip8 i choe3-ong5 ti7-li2 Ki-liat8, A-su-li7, Ia5-su-liat8, I2-hoat-lian5, Pian7-nga2-bin2, kap I2-sek-liat8 e5 cheng3-lang5.  10). So3-lo5 e5 kiaN2 I-si-pho-siat khi2-thau5 choe3 I2-sek-liat8 ong5, hit-si5 si3-chap8 he3; che7-ui7 nng7-ni5.  Tok8-tok8 Iu5-tai7 chok8 te3 Tai7-pit8.  11). Tai7-pit8 ti7 Hi-pek-lun5 choe3 Iu5-tai7 chok8 e5 ong5, lek8-ke3 chhit-ni5 koh lak8-geh8-jit8.
	12). Ni5-jiN2 e5 kiaN2 Ap-ni5-jiN2, kap So3-lo5 e5 kiaN2 I-si-pho-siat e5 jin5-sin5, tui3 Ma2-hap-liam7 chhut-lai5 khi3 Ki-pian3.  13). Se2-lou2-nga2 e5 kiaN2 Iok-ap kap Tai7-pit8 e5 jin5-sin5, ia7 chhut-lai5, ti7 Ki-pian3 e5 ti5-piN saN tu2-tioh8; in chiu7 che7--teh, chit8-tui7 che7 ti7 ti5 e5 chit-peng5, chit8-tui7 che7 ti7 ti5 e5 hit-peng5.  14). Ap-ni5-jiN2 tui3 Iok-ap kong2, ChhiaN2 li2 hou7 siau3-lian5 lang5 khi2-lai5, ti7 lan2 e5 bin7-cheng5 kun2-chhio3.  Iok-ap kong2, Thang hou7 i khi2-lai5.  15). In chiu7 khi2-lai5 chiau3 siau3-giah8 ke3-khi3; siok8 So3-lo5 e5 kiaN2 I-si-pho-siat e5 Pian7-nga2-bin2 lang5 chap8-ji7 mia5, Tai7-pit8 e5 jin5-sin5 ia7 u7 chap8-ji7 mia5.  16). Tak8-e5 khiu2 i e5 tui3-bin7 hit-lang5 e5 thau5-khak, eng7 to chhak8 i tui3-bin7 hit-lang5 e5 hiap8, choe3 chit8-e7 to2--loh8-khi3 si2; sou2-i2 hit sou2-chai7 kio3-choe3 Hi-li7-kah-hap-sou3-lim5, chiu7-si7 ti7 Ki-pian3.  17). Hit-jit8 e5 kau-chian3 chin-hiong5; Ap-ni5-jiN2 kap I2-sek-liat8 lang5 khah-su ti7 Tai7-pit8 e5 peng e5 bin7-cheng5.  18).Ti7-hia u7 Se2-lou2-nga2 saN e5 kiaN2, Iok-ap, A-pi2-su, A-sat-hek; A-sat-hek e5 kha gau5 chau2, chhin-chhiuN7 ia2-lok8 chit8-poaN.  19). A-sat-hek tui-jip Ap-ni5-jiN2; bo5 phian cho2-iu7, tit8-tit8 jip Ap-ni5-jiN2.  20). Ap-ni5-jiN2 oat8-thau5 khoaN3 kong2, A-sat-hek ah, si7 li2 a2 m7-si7? In3 kong2, Si7 goa2.  21). Ap-ni5-jiN2 ka7 i kong2, Li2 tioh8 oat8-tng2 chiaN3-peng5, a2-si7 to3-peng5, liah8 chit8 e5 siau3-lian5 lang5, ui7 li2 pun2-sin pak i e5 chian3-saN; chong2-si7 A-sat-hek tit8-tit8 tui i, m7-kheng2 oat8-tng2.  22). Ap-ni5-jiN2 koh ka7 A-sat-hek kong2, Li2 oat8-tng2 boh8--tit tui-jip goa2; goa2 siaN2-su7 tioh8 phah li2 to2-toe7? na7 an2-ni, goa2 u7 sim2-mih8 bin7-bak8 thang khi3 kiN3 li2 e5 hiaN Iok-ap.  23). I iu5-goan5 m7-kheng2 oat8-tng2; Ap-ni5-jiN2 chiah eng7 chhiuN-piN3-au7 e5 to chhak8-jip8 i e5 pak-tou2; chhiuN chiu7 thang3-ke3 i e5 ka-chiah-au7, i chiu7 to2 ti7-hia si2; kiN3-na7 lai5 kau3 A-sat-hek to2-teh si2 e5 sou2-chai7, chiu7 long2 theng5-kha.  24). Iok-ap kap A-pi2-su tui-jip Ap-ni5-jiN2; in kau3 Ki-a saN tui3-bin7 e5 A-ma2 soaN, ti7 Ki-pian3 khong3-ia2 e5 lou7, jit8 chiu7 loh8.  25). Pian7-nga2-bin2 lang5 chu7-chip8 te3 Ap-ni5-jiN2 choe3 chit8-tin7, khia7 ti7 soaN-teng2.  26). Ap-ni5-jiN2 kio3 Iok-ap kong2, To-kiam3 thai5 lang5 eng2 bo5 soah mah? Li2 kiam2 m7-chai kau3-be2 u7 kan-khou2 mah? li2 beh kau3 sim2-mih8 si5 hou7 peh-siN3 to3-khi3, bo5 jip in e5 hiaN-ti7 ah?  27). Iok-ap kong2, Goa2 ki2 eng2-oah8 e5 Siong7-te3 lai5 chiu3-choa7, na7 m7-si7 li2 kong2, cha2-khi2 peh-siN3 chiu7 to3-khi3, bo5 jip i e5 hiaN-ti7.  28). Tui3 an2-ni, Iok-ap pun5 sau3-kak, cheng3 peh-siN3 chiu7 khia7-teh, bo5 koh tui-jip I2-sek-liat8 lang5, ia7 bo5 koh kau-chian3.  29). Ap-ni5-jiN2 kap te3 i e5 lang5 thong-mi5 kiaN5, keng-ke3 A-lah8-pa, ke3 Iok-tan3, tui3 Pit-lun5 ke3-khi3 kau3 Ma2-hap-liam7.  30). Iok-ap bo5 koh jip Ap-ni5-jiN2, chiu7 to3-lai5, chu7-chip8 cheng3 peh-siN3; Tai7-pit8 e5 peng kiam2 chap8-kau2 lang5, kap A-sat-hek.  31). Chong2-si7 Tai7-pit8 e5 peng phah-si2 Pian7-nga2-bin2 lang5, kap te3 Ap-ni5-jiN2 e5 lang5, kiong7 saN-pah lak8-chap8 lang5.  32). In kng A-sat-hek khi3 Pek-li7-heng5, bai5-chong3 ti7 in lau7-pe7 e5 bong7.  Iok-ap kap te3 i e5 lang5 thong-mi5 kiaN5, kau3 Hi-pek-lun5 e5 si5, thiN tu2-a2 kng.

[3]	So3-lo5 e5 ke kap Tai7-pit8 e5 ke kau-chian3 ku2-ku2; Tai7-pit8 na2 kiong5-seng7, So3-lo5 e5 ke na2 soe-jiok8.
	2). Tai7-pit8 ti7 Hi-pek-lun5 siN kui-na7 e5 kiaN2; toa-kiaN2 Am3-lun3, si7 Ia5-su-liat8 lang5 A-hi-loan2 sou2 siN e5;  3). te7-ji7-e5 Ki-li7-ap, si7 bat choe3 Ka-bit8 lang5 Na2-pat e5 bou2 A-pi2-kai sou2 siN e5; te7-saN-e5, Ap-sa-liong5, si7 Ki-sut8 ong5 Tat8-mai2 e5 cha-bou2-kiaN2 Ma2-ka e5 kiaN2;  4). te7-si3-e5, A-to-ni5-nga2, si7 Hap-kip8 e5 kiaN2; te7-gou7-e5, Si7-hoat-the5-nga2, si7 A-pi2-tha e5 kiaN2;  5). te7-lak8-e5, I2-tek8-liam7, si7 Tai7-pit8 e5 bou2 I2-kek-lah8 sou2 siN e5; chiah-e5 si7 Tai7-pit8 ti7 Hi-pek-lun5 sou2 siN e5.
	6). So3-lo5 e5 ke kap Tai7-pit8 e5 ke kau-chian3 e5 si5, Ap-ni5-jiN2 ti7 So3-lo5 e5 ke ka-ki7 kiong5.  7). So3-lo5 u7 chit8 e5 hui, mia5 kio3 Li7-su-pa, si7 Ai3-a e5 cha-bou2-kiaN2.  I-si-pho-siat tui3 Ap-ni5-jiN2 kong2, Li2 siaN2-su7 kap goa2 lau7-pe7 e5 hui tang5-pang5 ah?  8). Ap-ni5-jiN2 in-ui7 I-si-pho-siat e5 oe7, chiu7 chin siu7-khi3, kong2, Goa2 kiam2-si7 Iu5-tai7 e5 kau2-thau5 mah? goa2 ho2 khoan2-thai7 li2 e5 lau7-pe7 So3-lo5 e5 ke, kap i e5 hiaN-ti7 peng5-iu2, bo5 chiong li2 kau ti7 Tai7-pit8 e5 chhiu2, li2 kin-a2-jit8 keng2-jian5 in-ui7 chit e5 hu7-jin5-lang5 chek-pi7 goa2 mah?  9). Goa2 na7 bo5 chiau3 Ia5-ho5-hoa sou2 tui3 Tai7-pit8 chiu3-choa7-e5 lai5 kiaN5 ti7 i, chiu7 goan7 Siong7-te3 ka-pe7 chek-hoat8.  10). Ap-ni5-jiN2, beh tui3 So3-lo5 e5 ke i5-soa2 kok-ui7, lai5 kian3-lip8 Tai7-pit8 e5 ui7, hou7 i ti7-li2 I2-sek-liat8 kap Iu5-tai7, tui3 Tan3 kau3 Piat8-si7-pa.  11). I-si-pho-siat, in-ui7 kiaN Ap-ni5-jiN2, boe7 in3 chit8-ku3-oe7.
	12). Ap-ni5-jiN2 ui7-tioh8 pun2-sin chhe su3-chia2 khi3 kiN3 Tai7-pit8 kong2, Chit e5 toe7-hng siok8 chi7-chui7 ah? Koh kong2, Li2 kap goa2 lip8-iok, goa2 e5 chhiu2 beh pang-chan7 li2, hou7 I2-sek-liat8 long2 kui li2.  13). Tai7-pit8 kong2, Ho2, goa2 kap li2 lip8-iok; chong2-si7 goa2 beh tui3 li2 tho2 chit8-hang7, chiu7-si7 li2 lai5 kiN3 goa2 e5 bin7 hit-si5, na7 bo5 chiong So3-lo5 e5 cha-bou2-kiaN2 Bi2-kah chhoa7-lai5, tek-khak boe7 kiN3 goa2 e5 bin7.  14). Tai7-pit8 chiu7 chhe su3-chia2 khi3 kiN3 So3-lo5 e5 kiaN2 I-si-pho-siat, kong2, Li2 tioh8 chiong goa2 e5 bou2 Bi2-kah heng5 goa2, i chiu7-si7 goa2 bat eng7 Hui-li7-su7 lang5 chit8-pah iong5-but8 e5 phe5 sou2 pheng3-tiaN7 e5.  15). I-si-pho-siat chiu7 chhe lang5 tui3 i e5 tiong7-hu Lah8-ek e5 kiaN2 PhaN3-thiat hia, toa3 i lai5.  16). I e5 tiong7-hu te3 i e5 au7-bin7, na2-kiaN5 na2-hau2, kap i kau3 Pa-hou7-lim5.  Ap-ni5-jiN2 ka7 i kong2, To3--khi3 ah.  I chiu7 to3--khi3.
	17). Ap-ni5-jiN2 kap I2-sek-liat8 e5 tiong2-lo2 chham-siong5, kong2, Lin2 cheng5 him-bou7 Tai7-pit8 choe3 ong5 ti7-li2 lin2; taN tioh8 kiaN5 i;  18). in-ui7 Ia5-ho5-hoa bat lun7-kau3 Tai7-pit8 kong2, Goa2 beh eng7 Goa2 e5 lou5-pok8 Tai7-pit8 e5 chhiu2 kiu3 Goa2 e5 peh-siN3 I2-sek-liat8 thoat-li7 Hui-li7-su7 lang5 e5 chhiu2, kap cheng3 tui3-tek e5 chhiu2.  19). Ap-ni5-jiN2 ia7 kong2 hou7 Pian7-nga2-bin2 lang5 thiaN; koh kau3 Hi-pek-lun5, chiong I2-sek-liat8 lang5, kap Pian7-nga2-bin2 choan5-ke, it-chhe3 sou2 khoaN3-choe3 ho2 e5, kong2 hou7 Tai7-pit8 thiaN.  20). Ap-ni5-jiN2 kap ji7-chap8 lang5 kau3 Hi-pek-lun5 kiN3 Tai7-pit8.  Tai7-pit8 ui7-tioh8 Ap-ni5-jiN2, i2-kip8 kap i lai5 e5 lang5, siat ian5-siah8.  21). Ap-ni5-jiN2 ka7 Tai7-pit8 kong2, Goa2 beh khi2--lai5, khi3 chio-chip8 I2-sek-liat8 cheng3-lang5 lai5 kiN3 goa2 e5 chu2 goa2 e5 ong5, hou7 in thang kap li2 lip8-iok, li2 chiu7 thang choe3-ong5, chiau3 sim sou2 ai3 lai5 koan2-li2.  Tai7-pit8 chiu7 sang3 Ap-ni5-jiN2 khi3; i chiu7 peng5-an khi3.  22). Tai7-pit8 e5 peng kap Iok-ap chhut-kun to3--lai5, toa3 choe7-choe7 chhiuN2 e5 mih8 lai5; hit-si5 Ap-ni5-jiN2 bo5 ti7 Hi-pek-lun5 Tai7-pit8 hia, in-ui7 Tai7-pit8 i2-keng sang3 i khi3, i ia7 peng5-an khi3.  23). Iok-ap kap te3 i e5 choan5-kun i2-keng kau3, u7 lang5 thong-ti Iok-ap kong2, Ni5-jiN2 e5 kiaN2 Ap-ni5-jiN2 lai5 kiN3 ong5, ong5 sang3 i khi3, i ia7 peng5-an khi3.  24). Iok-ap khi3 kiN3 ong5 kong2, Li2 choe3 sim2-mih8 ah? KhoaN3 ah, Ap-ni5-jiN2 lai5 kiN3 li2, li2 siaN2-su7 sang3 i khi3? taN i khi3-liau2 lah;  25). li2 chai Ni5-jiN2 e5 kiaN2 Ap-ni5-jiN2 lai5, si7 beh phian3 li2, ai3 chai li2 e5 chhut kap li2 e5 jip8, kap li2 it-chhe3 sou2 choe3 e5 su7.  26). Iok-ap tui3 Tai7-pit8 hia chhut-lai5, chiu7 chhe su3-chia2 khi3 jip Ap-ni5-jiN2; in chiu7 tui3 Se-lah8 e5 chiN2 toa3 i lai5; chong2-si7 Tai7-pit8 m7-chai.  27). Ap-ni5-jiN2 to3-tng2-lai5 kau3 Hi-pek-lun5, Iok-ap chhoa7 i kau3 siaN5-mng5-khau2, ke2 beh am3-chiN7 kap i kong2-oe7, chiu7 ti7-hia chhak8-thau3 i e5 pak-tou2, i chiu7 si2; che si7 ui7-tioh8 i e5 sio2-ti7 A-sat-hek hou7 i thai5-si2.  28). Au7-lai5 Tai7-pit8 thiaN-kiN3, chiu7 kong2, Lau5 Ni5-jiN2 e5 kiaN2 Ap-ni5-jiN2 e5 huih, chit e5 choe7 ti7 Ia5-ho5-hoa e5 bin7-cheng5 tek-khak eng2-oan2 bo5 kui ti7 goa2, kap goa2 e5 kok.  29). Goan7 hit-e5 kui ti7 Iok-ap e5 thau5-khak, kap i e5 lau7-pe7 choan5-ke; koh goan7 Iok-ap e5 ke hoan7-tioh8 ha7-siau-e5, thai2-ko-e5, a2-si7 oa3 koaiN2-a2 e5, hou7 to thai5-si2-e5, bo5 thang chiah8 e5, eng2 bo5 tng7.  30). Iok-ap kap i e5 sio2-ti7 A-pi2-su thai5-si2 Ap-ni5-jiN2, si7 in-ui7 i ti7 Ki-pian3 kau-chian3 e5 si5, thai5-si2 in e5 sio2-ti7 A-sat-hek.
	31). Tai7-pit8 ka7 Iok-ap kap te3 i e5 cheng3 peh-siN3 kong2, Lin2 tioh8 thiah-lih8 saN, ha5 moa5-pou3, ti7 Ap-ni5-jiN2 bin7-cheng5 thi5-khau3.  Tai7-pit8 ong5 ia7 te3 ti7 i e5 koaN-chha5-au7.  32). In bai5-chong3 Ap-ni5-jiN2 ti7 Hi-pek-lun5; ong5 oa2 Ap-ni5-jiN2 e5 bong7 lai5 thi5-khau3, cheng3 peh-siN3 ia7 thi5-khau3.  33). Ong5 ui7-tioh8 Ap-ni5-jiN2 pi-ai kong2,
	Ap-ni5-jiN2 chaiN2-iuN7 chhin-chhiuN7 gong7-lang5 e5 si2 ah?
34). 	Li2 e5 chhiu2 bo5 khun2-pak8, li2 e5 kha bo5 so2-lian7;
	Li2 si2 chhin-chhiuN7 lang5 si2 ti7 phaiN2-lang5 e5 bin7-cheng5.
35). Tui3 an2-ni cheng3 peh-siN3 koh ui7-tioh8 i ai-khau3.  Jit8 be7 loh8 e5 si5, cheng3 peh-siN3 lai5 khng3 Tai7-pit8 chiah8 piaN2; chong2-si7 Tai7-pit8 chiu3-choa7 kong2, Goa2 na7 ti7 jit8 be7 loh8 e5 tai7-seng chiah8 tam7-poh8 piaN2, a2-si7 chiah8 pat8 hang7 mih8, goan7 Siong7-te3 ka-pe7 chek-hoat8 goa2.  36). Cheng3 peh-siN3 chu3-i3 khoaN3, long2 khoaN3-choe3 ho2, chhin-chhiuN7 ong5 hoan7 sou2 choe3 e5, cheng3 peh-siN3 long2 khoaN3-choe3 ho2.  37). Hit-jit8 cheng3 peh-siN3 kap I2-sek-liat8 cheng3-lang5 chiah chai thai5-si2 Ni5-jiN2 e5 kiaN2 Ap-ni5-jiN2, long2 m7-si7 chhut ti7 ong5 e5 i3-su3.  38). Ong5 ka7 i e5 jin5-sin5 kong2, Lin2 kiam2 m7-chai kin-a2-jit8 ti7 I2-sek-liat8 tiong, si2 chit8 e5 ho5-kiat8 e5 tai7 ui2-jin5 mah?  39). Goa2 sui-jian5 siu7 boah-iu5 choe3 ong5, kin-a2-jit8 iau2 si7 loan2-jiok8; Se2-lou2-nga2 e5 kiaN2, chiah e5 lang5 pi2 goa2 khah-kiong5; kiaN5-phaiN2 e5 lang5, goan7 Ia5-ho5-hoa chiau3 i e5 phaiN2 po3-eng3 i.

[4]	So3-lo5 e5 kiaN2 thiaN-kiN3 Ap-ni5-jiN2 si2 ti7 Hi-pek-lun5, chhiu2 chiu7 nng2--loh8-khi3.  I2-sek-liat8 cheng3-lang5 ia7 long2 gang7-gang7.  2). So3-lo5 e5 kiaN2 u7 nng7 e5 tui7-tiuN2, chit8-e5 mia5 Pa-na2, chit8-e5 mia5 Li7-kah, si7 Pian7-nga2-bin2 chi-phai3, Pi2-liok8 lang5 Lim5-bun5 e5 kiaN2; in-ui7 Pi2-liok8 ia7 siok8 ti7 Pian7-nga2-bin2.  3). Pi2-liok8 lang5 cha2-cheng5 chau2 kau3 Ki-tha-im, chhut-goa7 ti7-hia, kau3 kin-a2-jit8.
	4). So3-lo5 e5 kiaN2 Iok-na2-tan u7 chit8 e5 kiaN2 nng7-kha long2 pai2, mia5-kio3 Bi2-hui-pho-siat; tng So3-lo5 kap Iok-na2-tan e5 siau-sit tui3 Ia5-su-liat8 thoan5-lai5 e5 si5, i tu2-a2 gou7-he3; i e5 ni-bu2 pho7 i chau2; in-ui7 chau2 chin-kin2, gin2-na2 poah8--loh8-lai5, chiu7 ti3 pai2-kha.
	5). Pi2-liok8 lang5, Lim5-bun5 e5 kiaN2 Li7-kah kap Pa-na2, chhut-khi3, iok-liok8 jit8 sio-lo7 e5 si5, kau3 I-si-pho-siat e5 chhu3.  I ti7 tiong-tau3 tu2-a2 teh khun3.  6). In jip8 chhu3-lai7 ke2-iaN2 beh put beh8, chiu7 chhi3-thau3 I-si-pho-siat e5 pak-tou2; Li7-kah kap i e5 hiaN-ti7 Pa-na2 chiu7 to5-chau2.  7). In jip8 pang5-lai5 e5 si5, I-si-pho-siat tu2-a2 ti7 pang5-lai7 to2 ti7 chhng5--nih teh khun3; in chiu7 phah i, thai5-si2 i, koah i e5 thau5-khak, toa3 i khi3, tui3 A-lah8-pa e5 lou7 thau3-mi5 kiaN5.  8). In toa3 I-si-pho-siat e5 thau5-khak kau3 Hi-pek-lun5 Tai7-pit8 hia, ka7 ong5 kong2, Li2 e5 tui3-tek8 So3-lo5 bat siau3-siuN7 li2 e5 siN3-mia7 e5, khoaN3 ah, che si7 i e5 kiaN2 I-si-pho-siat e5 thau5-khak.  Ia5-ho5-hoa kin-a2-jit8 ui7-tioh8 goa2 e5 chu2 goa2 e5 ong5 po3-siu5 ti7 So3-lo5 kap i e5 hou7-e3.  9). Tai7-pit8 in3 Pi2-liok8 lang5 Lim5-bun5 e5 kiaN2 Li7-kah kap i e5 hiaN-ti7 Pa-na2, ka7 i kong2, Ia5-ho5-hoa kiu3-siok8 goa2 e5 siN3-mia7 thoat-li7 long2-chong2 e5 khou2-lan7; goa2 ki2 I e5 eng2-oah8 lai5 chiu3-choa7;  10). cheng5 u7 lang5 po3 goa2 kong2, So3-lo5 i2-keng si2, i ka7-ki7 liah8-choe3 si7 po3 ho2 siau-sit, goa2 chiu7 liah8 i ti7 Se2-keh-lah8 ka7 i thai5-si2, che si7 goa2 hou7 i choe3 thoan5 siau-sit e5 po3-siuN2;  11). ho5-hong3 phaiN2-lang5 jip8 gi7-lang5 e5 chhu3, thai5 i ti7 bin5-chhng5--nih, goa2 kiam2 bo5 beh tui3 lin2 e5 chhiu2 tho2 i e5 huih, tu5-biat8 lin2 ti7 toe7-chiuN7 mah?  12). Tai7-pit8 beng7-leng7 i e5 siau3-lian5 lang5, in chiu7 thai5-si2 in, cham7-tng7 in e5 kha-chhiu2, tiau3 ti7 Hi-pek-lun5 e5 ti5-piN; ia7 chiong I-si-pho-siat e5 thau5-khak bai5-chong3 ti7 Hi-pek-lun5 Ap-ni5-jiN2 e5 bong7.

[5]	Tng-si5 I2-sek-liat8 cheng3 chi-phai3 kau3 Hi-pek-lun5, kiN3 Tai7-pit8 kong2, KhoaN3 ah, goan2 si7 li2 e5 kut-jiok8.  2). Cheng5 So3-lo5 choe3 goan2 e5 ong5 e5 si5, chhoa7 I2-sek-liat8 chhut-jip8-e5 si7 li2; Ia5-ho5-hoa ia7 bat ka7 li2 kong2, Li2 beh chiau3-kou3 Goa2 e5 peh-siN3 I2-sek-liat8, ia7 beh choe3 I2-sek-liat8 e5 kun-ong5.  3). Tui3 an2-ni I2-sek-liat8 e5 tiong2-lo2 long2 lai5 Hi-pek-lun5 kiN3 ong5.  Tai7-pit8 ong5 ti7 Hi-pek-lun5 Ia5-ho5-hoa e5 bin7-cheng5 kap in lip8-iok.  In chiu7 eng7 iu5 boah Tai7-pit8 choe3 I2-sek-liat8 e5 ong5.  4). Tai7-pit8 che7-ui7 e5 si5 saN-chap8 he3, i che7-ui7 si3-chap8 ni5.  5). Ti7 Hi-pek-lun5 choe3 Iu5-tai7 ong5 chhit-ni5 koh lak8-geh8-jit8; ti7 Ia5-lou7-sat-leng2 choe3 thong I2-sek-liat8 kap Iu5-tai7 e5 ong5 saN-chap8-saN ni5.
	6). Ong5 kap te3 i e5 lang5 lai5 kau3 Ia5-lou7-sat-leng2 beh kong-kek khia7-khi2 hit sou2-chai7 e5 Ia5-pou3-su lang5.  In tui3 Tai7-pit8 kong2, Li2 na7 bo5 tu5 chiah e5 chhiN-mi5-e5. pai2-kha-e5, chiu7 boe7 jip8 chit sou2-chai7; in phah-sng3 Tai7-pit8 koat-toan3 boe7 jip8 chia.  7). Chong2-si7 Tai7-pit8 kong-kek Sek-an e5 oe7-sou2, che chiu7-si7 Tai7-pit8 e5 siaN5.  8). Tng hit-jit8 Tai7-pit8 kong2, Chi7-chui7 phah Ia5-pou3-su lang5, tioh8 tui3 chui2-kau chiuN7 khi3 phah Tai7-pit8 e5 sim sou2 oan3-hun7 pai2-kha-e5, chhiN-mi5-e5.  Tui3 an2-ni u7 siok8-gu2 kong2, U7 chhiN-mi5 pai2-kha-e5; lang5 boe7-oe7 jip8 chhu3.  9). Tai7-pit8 tiam3 ti7 oe7-sou2, chheng hit sou2-chai7 choe3 Tai7-pit8 e5 siaN5.  Tai7-pit8 tui3 Bi2-lo5 si3-ui5 khi2-cho7, ia7 ng3 lai7-bin7.  10). Tai7-pit8 na2-ku2 na2 kiong5-seng7, in-ui7 Ia5-ho5-hoa ban7-kun e5 Siong7-te3 kap i ti7-teh.
	11). Chhui-lo5 ong5 Hi-lan5 chhe su3-chia2 toa3 pek-hiuN-chha5 kap bak8-chhiuN7 chioh8-chhiuN7 kau3 Tai7-pit8 hia.  In ka7 Tai7-pit8 khi2 chhu3.  12). Tai7-pit8 chai Ia5-ho5-hoa tiaN7-tioh8 siat-lip8 i choe3 I2-sek-liat8 ong5; koh ui7-tioh8 I e5 peh-siN3 I2-sek-liat8 lai5 heng-khi2 i e5 kok.
	13). Tai7-pit8 tui3 Hi-pek-lun5 lai5 liau2-au7, tui3 Ia5-lou7-sat-leng2 koh lip8 hou7-hui.  Tai7-pit8 koh siN kiaN2, cha-bou2-kiaN2.  14). Ti7 Ia5-lou7-sat-leng2 sou2 siN e5 kiaN2 chiu7-si7 Sa-bou2-a, Sok-pa7, Na2-tan, Sou2-lo5-bun5;  15). Ek-hat, I2-li7-su-a, Ni5-hui2, Nga2-hui-a;  16). I2-li7-sa-ma2, I2-li7-nga2-tai7, I2-li7-hoat-liat8.
	17). Hui-li7-su7 lang5 thiaN-kiN3 lang5 eng7 iu5 boah Tai7-pit8 choe3 I2-sek-liat8 ong5; Hui-li7-su7 e5 cheng3-lang5 chiu7 chiuN7-lai5 siau3-siuN7 Tai7-pit8.  Tai7-pit8 thiaN-kiN3 chiu7 loh8-khi3 kau3 iaN5-che7.  18). Hui-li7-su7 lang5 i2-keng lai5, pou3-ti3 ti7 Li7-hoat8-im e5 soaN-kok.  19). Tai7-pit8 mng7 Ia5-ho5-hoa kong2, Goa2 thang chiuN7--khi3 kong Hui-li7-su7 lang5 mah? Li2 beh chiong in kau ti7 goa2 e5 chhiu2 mah? Ia5-ho5-hoa ka7 Tai7-pit8 kong2, Li2 thang chiuN7--khi3, in-ui7 Goa2 tek-khak beh chiong Hui-li7-su7 lang5 kau ti7 li2 e5 chhiu2.  20). Tai7-pit8 lai5 kau3 Pa-lek8-pi2-lah8-sim; Tai7-pit8 ti7-hia phah in, kong2, Ia5-ho5-hoa ti7 goa2 e5 bin7-cheng5 chhiong-soaN3 goa2 e5 tui3-tek8, chhin-chhiuN7 chui2 e5 chhiong-soaN3 chit8-iuN7; sou2-i2 mia5 hit sou2-chai7 choe3 Pa-lek8-pi2-lah8-sim.  21). In khi3-sak in e5 ngou2-siong7 ti7-hia; Tai7-pit8 kap te3 i e5 lang5 khioh i khi3.
	22). Hui-li7-su7 lang5 koh chiuN7--lai5, pou3-ti3 ti7 Li7-hoat8-im e5 soaN-kok.  23). Tai7-pit8 mng7 Ia5-ho5-hoa; Ia5-ho5-hoa kong2, M7-thang tit8-tit8 chiuN7--khi3, tioh8 oan kau3 in e5 au7-bin7, tui3 sng-chai5-chhiu7 tui3-bin7 phah in;  24). li2 thiaN-kiN3 ti7 sng-chai5-chhiu7 be2, u7 kha-pou7 siaN, chiu7 tioh8 koaN2-kin2 chin3-heng5, in-ui7 hit-si5 Ia5-ho5-hoa i2-keng tui3 lin2 e5 thau5-cheng5 chhut-khi3, kong-kek Hui-li7-su7 lang5 e5 kun-tui7.  25). Tai7-pit8 chiu7 chiau3 Ia5-ho5-hoa sou2 hoan-hu3-e5 khi3 kiaN5, kong-kek Hui-li7-su7 lang5, tui3 Ka-pa kau3 Ki-sek.

[6]	Tai7-pit8 koh chu7-chip8 I2-sek-liat8 tiong sou2 keng2 e5 saN-ban7 lang5.  2). Tai7-pit8 khi2-sin chhoa7 te3 i e5 cheng3 peh-siN3, tui3 Pa-lah8 Iu5-tai7 khi3, beh tui3 hia kng Siong7-te3 e5 kui7 lai5; chit e5 kui7 e5 mia5 si7 eng7 che7 ti7 nng7 e5 ki-lou7-peng e5 tiong-kan ban7-kun e5 Ia5-ho5-hoa e5 mia5 lai5 chheng--e5.  3). In he7 Siong7-te3 e5 kui7 ti7 sin e5 chhia, tui3 soaN-teng2 A-pi2-na2-tat8 e5 ke chai3--chhut-lai5; A-pi2-na2-tat8 nng7 e5 kiaN2, OU-sat kap A-hi-iok, koaN2 hit e5 sin-chhia.  4). In chiong i kap Siong7-te3 e5 iok-kui7, tui3 soaN-teng2 A-pi2-na2-tat8 e5 ke chai3--chhut-lai5.  A-hi-iok kiaN5 ti7 kui7 e5 thau5-cheng5.  5). Tai7-pit8 kap I2-sek-liat8 e5 choan5-ke, ti7 Ia5-ho5-hoa e5 bin7-cheng5 eng7 siong7-chha5 sou2 cho tak8-ho7 e5 gak8-khi3, kap khim5, sek, lin-long-kou2 toa7-kou2, poat8, lai5 chok-gak8 thiau3-bu2.  6). In kau3 Na2-kun3 e5 gou7-kak-tiuN5, OU-sat chhun-chhiu2 hu5 Siong7-te3 e5 iok-kui7, in-ui7 gu5 tioh8-tak.  7). Ia5-ho5-hoa siu7-khi3 OU-sat; Siong7-te3 ti7-hia in-ui7 i e5 chho3-gou7 lai5 phah i, i chiu7 si2 ti7-hia, ti7 Siong7-te3 e5 kui7-piN.  8). In-ui7 Ia5-ho5-hoa hut-jian5 phah-si2 OU-sat, Tai7-pit8 bo5 hoaN-hi2; chiu7 chheng hit sou2-chai7 choe3 Pi2-liat8-su-ou-sat, kau3 kin-a2-jit8.  9). Tng hit-jit8 Tai7-pit8 kiaN Ia5-ho5-hoa, kong2, Ia5-ho5-hoa e5 kui7 thai2-tho2 thang kau3 goa2 e5 sou2-chai7.  10). Tui3 an2-ni Tai7-pit8 m7-kheng2 chiong Ia5-ho5-hoa e5 kui7 kng jip8 Tai7-pit8 e5 siaN5, kau3 ka-ki7 e5 sou2-chai7; Tai7-pit8 chiu7 kng i oat-jip8 Ka-tek8 lang5 Go5-piat-i2-tong e5 ke.  11). Ia5-ho5-hoa e5 kui7 tiam3 ti7 Ka-tek8 lang5 Go5-piat-i2-tong e5 chhu3 saN geh8-jit8, Ia5-ho5-hoa su3 hok-khi3 hou7 Go5-piat-i2-tong kap i e5 choan5-ke.
	12). U7 lang5 ka7 Tai7-pit8 ong5 kong2, Ia5-ho5-hoa in-ui7 Siong7-te3 e5 kui7, su3-hok ti7 Go5-piat-i2-tong e5 ke, kap kiN3-na7 siok8 ti7 i e5.  Tai7-pit8 chiu7 khi3, hoaN-hi2 kng Siong7-te3 e5 kui7 tui3 Go5-piat-i2-tong e5 chhu3, kau3 Tai7-pit8 e5 siaN5.  13). Kng Ia5-ho5-hoa iok-kui7 e5 lang5 kiaN5 lak8-pou7, Tai7-pit8 chiu7 hian3 chit8 chiah gu5, kap chit8 chiah pui5 e5 cheng-siN, choe3 che3-su7.  14). Tai7-pit8 ti7 Ia5-ho5-hoa e5 bin7-cheng5 chin7-lat8 thiau3-bu2.  Tai7-pit8 ha5 iu3-toe7-pou3 e5 i2-hut-tek.  15). An2-ni Tai7-pit8 kap I2-sek-liat8 choan5-ke kng Ia5-ho5-hoa e5 kui7 chiuN7--lai5, chhut hoaN-hi2 e5 siaN, pun5 sau3-kak.  16). Ia5-ho5-hoa e5 kui7 jip8 Tai7-pit8 siaN5 e5 si5, So3-lo5 e5 cha-bou2-kiaN2 Bi2-kah tui3 thang-a2-mng5 khoaN3, khoaN3-kiN3 Tai7-pit8 chong5--khi2-lai5 thiau3-bu2 ti7 Ia5-ho5-hoa e5 bin7-cheng5, sim chiu7 khoaN3-khin i.  17). In kng Ia5-ho5-hoa e5 kui7 jip8--khi3, he7 ti7 i e5 sou2-chai7, chiu7-si7 Tai7-pit8 sou2 ui7 i tah e5 pou3-piN5; Tai7-pit8 ti7 Ia5-ho5-hoa e5 bin7-cheng5 hian3 sio-che3 kap sia7-un-che3.  18). Tai7-pit8 hian3 sio-che3 kap sia7-un-che3 beng5-pek8, chiu7 eng7 ban7-kun Ia5-ho5-hoa e5 mia5 ka7 peh-siN3 chiok-hok.  19). Koh ti7 hiah e5 cheng3 peh-siN3, chiu7-si7 I2-sek-liat8 cheng3-lang5, bo5-lun7 lam5-lu2, mui2-lang5 pun hou7 in chit8 e5 piaN2, chit8 te3 bah, chit8 e5 phu5-to5-koaN piaN2; cheng3 peh-siN3 chiu7 khi3, tak8-lang5 to3-khi3 in e5 chhu3.
	20). Tai7-pit8 to3-khi3 beh ka7 i e5 ke-koan3 chiok-hok, So3-lo5 e5 cha-bou2-kiaN2 Bi2-kah chhut-lai5 ngia5-chih Tai7-pit8, kong2, I2-sek-liat8 ong5 kin-a2-jit8 u7 joa7-toa7 eng5-kng ah! kin-a2-jit8 lou7-the2 ti7 jin5-sin5 e5 lu2-pi7 bak8-chiu cheng5, chhin-chhiuN7 chit8 e5 bo5 he7-loh8 lang5 bo5 ui3 kian3-siau3 lou7-the2 chit8-iuN7.  21). Tai7-pit8 ka7 Bi2-kah kong2, Che si7 ti7 Ia5-ho5-hoa e5 bin7-cheng5, I keng2 goa2 poaN5-ke3 li2 e5 lau7-pe7 kap i e5 choan5-ke, siat-lip8 goa2 choe3 Ia5-ho5-hoa e5 peh-siN3 I2-sek-liat8 e5 kun-ong5, sou2-i2 goa2 beh ti7 Ia5-ho5-hoa e5 bin7-cheng5 thiau3-bu2;  22). goa2 beh pi2 chit-e5 koh khah chhou-siok8, ka-ki7 khoaN3-choe3 pi-chian7; li2 sou2 kong2 hiah e5 lu2-pi7, goa2 beh siu7 in chun-tiong7.  23). Tui3 an2-ni So3-lo5 e5 cha-bou2-kiaN2 Bi2-kah kau3 si2 e5 jit8 bo5 siN kiaN2-ji5.

[7]	Tng ong5 tiam3 ti7 chhu3-lai7, Ia5-ho5-hoa ia7 i2-keng hou7 i thoat-li7 si3-ui5 e5 tui3-tek8, tit-tioh8 an-cheng7 e5 si5,  2). ong5 ka7 sian-ti Na2-tan kong2, KhoaN3 ah, goa2 tiam3 ti7 pek-hiuN-chha5 e5 chhu3-lai7, chong2-si7 Siong7-te3 e5 kui7 tiam3 ti7 tiuN3-li5-lai7.  3). Na2-tan tui3 ong5 kong2, KiN3-na7 li2 e5 sim sou2-siuN7-e5, thang khi3 choe3; in-ui7 Ia5-ho5-hoa kap li2 ti7-teh.  4). Hit-mi5 Ia5-ho5-hoa e5 oe7 lim5-kau3 Na2-tan kong2,  5). Li2 khi3 ka7 Goa2 e5 lou5-pok8 Tai7-pit8 kong2, Ia5-ho5-hoa an2-ni kong2, Li2 beh khi2 chhu3 hou7 Goa2 khia7-khi2 mah?  6). Tui3 Goa2 chhoa7 I2-sek-liat8 lang5 chhut Ai-kip8 e5 jit8 kau3 kin-a2-jit8, Goa2 be7-bat tiam3 ti7 chhu3--nih, siong5-siong5 kiaN5 ti7 pou3-piN5 kap hoe7-bou7.  7). KiN3 goa2 kap I2-sek-liat8 lang5 sou2 kiaN5-kau3 e5 sou2-chai7, kiam2 bat tui3 I2-sek-liat8 chit8 chi-phai3 e5 su7-su, chiu7-si7 Goa2 beng7-leng7 chiau3-kou3 Goa2 e5 peh-siN3 I2-sek-liat8 e5, kong2, Lin2 siaN2-su7 bo5 ka7 Goa2 khi2 pek-hiuN-chha5 e5 chhu3 ah?  8). TaN li2 tioh8 ka7 Goa2 e5 lou5-pok8 Tai7-pit8 kong2, Ban7-kun e5 Ia5-ho5-hoa an2-ni kong2, Goa2 tui3 iuN5-tiau5-tiong, li2 teh than3 iuN5-kun5, keng2 li2, choe3 Goa2 e5 peh-siN3 I2-sek-liat8 e5 kun-ong5.  9). Li2 bo5-lun7 khi3 toh-loh8, Goa2 siong5-siong5 kap li2 ti7-teh, ti7 li2 e5 bin7-cheng5 chian2-tu5 li2 it-chhe3 e5 tui3-tek8.  Goa2 tek-khak hou7 li2 tit-tioh8 toa7-mia5, chhin-chhiuN7 se3-chiuN7 hiah e5 ui2-jin5 e5 toa7-mia5 chit8-iuN7.  10). Goa2 beh ui7-tioh8 Goa2 e5 peh-siN3 I2-sek-liat8 tiaN7-tioh8 chit8 e5 sou2-chai7, chai-poe5 in, hou7 in tiam3 ti7 ka-ki7 e5 sou2-chai7, bo5 koh chhian-soa2, hiong-ok e5 lui7 bo5 chhin-chhiuN7 cha2-cheng5 kiau2-jiau2 in,  11). ia7 bo5 chhin-chhiuN7 tui3 Goa2 beng7-leng7 su7-su koan2-li2 Goa2 e5 peh-siN3 I2-sek-liat8 e5 jit8; Goa2 beh hou7 li2 thoat-li7 it-chhe3 e5 tui3-tek8, tit-tioh8 an-cheng7.  Koh Ia5-ho5-hoa ka7 li2 kong2, Ia5-ho5-hoa beh ka7 li2 kian3-lip8 ke.  12). Kau3 li2 e5 jit8-chi2 i2-keng moa2, li2 kap li2 e5 liat8-chou2 saN-kap khun3 e5 si5, Goa2 beh siat-lip8 li2 sou2 chhut e5 hou7-e3 lai5 soa3-chiap li2, Goa2 ia7 beh kian-kou3 i e5 kok;  13). i beh ui7 Goa2 e5 mia5 khi2 tian7; Goa2 beh kian-kou3 i e5 kok-ui7, tit8-kau3 eng2-oan2.  14). Goa2 beh choe3 i e5 pe7, i beh choe3 Goa2 e5 kiaN2; i na7 hoan7-choe7, Goa2 beh eng7 lang5 e5 koaiN2, se3-kan lang5 e5 piN, chek-tok i.  15). Chong2-si7 Goa2 e5 chu5-ai3 bo5 beh li7-khui i, chhin-chhiuN7 Goa2 hou7 i li7-khui So3-lo5, chiu7-si7 Goa2 sou2 khi3-sak ti7 li2 e5 bin7-cheng5 e5.  16). Li2 e5 ke kap li2 e5 kok, beh eng2-oan2 kian3-lip8 ti7 li2 e5 bin7-cheng5; li2 e5 kok-ui7 ia7 beh kian-kou3 kau3 eng2-oan2.  17). Na2-tan chiu chiau3 che it-chhe3 e5 oe7, chiau3 che it-chhe3 e5 khe2-si7, an2-ni ka7 Tai7-pit8 kong2.
	18). Tai7-pit8 ong5 chiu7 jip8--khi3, che7 ti7 Ia5-ho5-hoa e5 bin7-cheng5, kong2, Chu2 Ia5-ho5-hoa ah, goa2 si7 chi7-chui7, goa2 e5 ke sng3-choe3 sim2-mih8, Li2 keng3-jian5 chhoa7 goa2 kau3 chit e5 toe7-ui7 ah?  19). Chu2 Ia5-ho5-hoa ah, che Li2 iau2 khoaN3-choe3 sio2-khoa2, Li2 koh lun7-kau3 Li2 e5 lou5-pok8 e5 ke kau3 ti7 ku2-tng5; Chu2 Ia5-ho5-hoa ah, che si7 jin5-kan e5 le7.  20). Tai7-pit8 iau2 u7 sim2-mih8 oe7 thang tui3 Li2 kong2 ah? Chu2 Ia5-ho5-hoa ah, Li2 chai Li2 e5 lou5-pok8.  21). Ui7-tioh8 Li2 e5 oe7, koh chiau3 Li2 e5 sim, Li2 kiaN5 che it-chhe3 e5 toa7-su7, hou7 Li2 e5 lou5-pok8 chai;  22). Ia5-ho5-hoa Siong7-te3 ah, Li2 si7 chi3-toa7; chiau3 goan2 e5 hi7-khang sou2 thiaN-kiN3 e5, bo5 chit8-e5 oe7 pi2-tit Li2, Li2 i2-goa7 bo5 u7 Siong7-te3.  23). Toe7-chiuN7 u7 sim2-mih8 kok chhin-chhiuN7 Li2 e5 peh-siN3 I2-sek-liat8 ah? chiu7-si7 Siong7-te3 khi3 kiu3-siok8 i, kui ti7 ka-ki7 choe3 peh-siN3, hou7 I u7 mia5-siaN, koh ti7 Li2 e5 peh-siN3 e5 bin7-cheng5, chiu7-si7 Li2 tui3 Ai-kip8, kap liat8-pang, i2-kip8 in hiah e5 siong7-te3 sou2 kiu3-siok8 chhut-lai5 e5, ui7-tioh8 lin2 kiaN5 toa7 e5 tai7-chi3, ui7-tioh8 Li2 e5 toe7 choe3 thang kiaN e5 su7 ah?  24). Li2 bat ui7 ka-ki7 kian3-lip8 Li2 e5 peh-siN3 I2-sek-liat8 eng2-oan2 choe3 Li2 e5 peh-siN3; Ia5-ho5-hoa ah, Li2 ia7 choe3 in e5 Siong7-te3.  25). Ia5-ho5-hoa Siong7-te3 ah, taN Li2 sou2 lun7-kau3 Li2 e5 lou5-pok8, kap Li2 e5 lou5-pok8 e5 ke, goan7 Li2 eng2-oan2 kian-kou3 i, chiau3 Li2 sou2-kong2-e5 lai5 kiaN5.  26). Goan7 lang5 eng2-eng2 chun Li2 e5 mia5 choe3-toa7, kong2, Ban7-kun e5 Ia5-ho5-hoa si7 koan2-li2 I2-sek-liat8 e5 Siong7-te3; koh Li2 e5 lou5-pok8 Tai7-pit8 e5 ke beh ti7 Li2 e5 bin7-cheng5 kian-kou3.  27). Ban7-kun e5 Ia5-ho5-hoa, I2-sek-liat8 e5 Siong7-te3 ah, in-ui7 Li2 khe2-si7 Li2 e5 lou5-pok8, kong2, Goa2 beh ka7 li2 kian3-lip8 ke, sou2-i2 Li2 e5 lou5-pok8 ho2-taN2 eng7 chit e5 ki5-to2 lai5 tui3 Li2 ki5-to2.  28). TaN Chu2 Ia5-ho5-hoa ah, Li2 si7 Siong7-te3 ah, Li2 e5 oe7 si7 chin-sit8, Li2 ia7 eng7 chit e5 hok-khi3 eng3-un2 Li2 e5 lou5-pok8;  29). taN kiu5 Li2 su3-hok Li2 e5 lou5-pok8 e5 ke, hou7 i eng2-oan2 ti7 Li2 e5 bin7-cheng5; Chu2 Ia5-ho5-hoa ah, in-ui7 Li2 u7 kong2 i, goan7 Li2 e5 lou5-pok8 e5 ke tui3 Li2 e5 su3-hok8 lai5 tit-tioh8 hok-khi3, kau3 eng2-oan2.

[8]	Chit-tiap8 liau2-au7 Tai7-pit8 phah Hui-li7-su7 lang5, hou7 in hang5-hok8; Tai7-pit8 koh tui3 Hui-li7-su7 lang5 e5 chhiu2 chhu2 Bi2-tek-an-ma2.  2). Koh phah Mou5-ap, hou7 in to2 ti7 toe7--nih, eng7 soh niu5 i, niu5 nng7 tiau5 soh-e5 hou7 i si2, niu5 moa2 chit8 tiau5 soh-e5 hou7 i oah8; Mou5-ap lang5 chiu7 kui-hok8 Tai7-pit8, lai5 chin3-kong3.
	3). Tai7-pit8 phah So2-pa ong5 Li7-hap8 e5 kiaN2 Hap-tai7-ti2-sia7, ti7 i khi3 Toa7-ho5, beh khoe-hok8 i e5 koan5 e5 si5.  4). Tai7-pit8 liah8 i e5 be2-peng chit8-chheng chhit pah, pou7-peng nng7-ban7; Tai7-pit8 chiong i chian3-chhia e5 be2 koah-tng7 i e5 kha-kun; chi2-u7 lau5 chit8-pah tiuN chhia e5 be2.  5). Tai7-ma2-sek e5 A-lan5 lang5 lai5 pang-chan7 So2-pa ong5 Hap-tai7-ti2-sia7, Tai7-pit8 chiu7 thai5-si2 A-lan5 lang5 nng7-ban7 nng7-chheng.  6). Tui3 an2-ni Tai7-pit8 ti7 Tai7-ma2-sek e5 A-lan5 siat-lip8 kun-iaN5.  A-lan5 lang5 chiu7 kui-hok8 Tai7-pit8, lai5 chin3-kong3.  Tai7-pit8 bo5-lun7 khi3 toh-loh8, Ia5-ho5-hoa long2 hou7 i khah-iaN5.  7). Tai7-pit8 chhu2 Hap-tai7-ti2-sia7 hiah e5 jin5-sin5 sou2 koaN7 kim e5 pin5-pai5, toa3 kau3 Ia5-lou7-sat-leng2.  8). Tai7-pit8 ong5 koh tui3 siok8 Hap-tai7-ti2-sia7 e5 Pi2-tha kap Pi2-lo5-tha e5 siaN5, tit-tioh8 choe7-choe7 tang5.
	9). Hap-na2 ong5 To5-i2 thiaN-kiN3 Tai7-pit8 phah-iaN5 Hap-tai7-ti2-sia7 e5 choan5-kun;  10). To5-i2 chiu7 chhe i e5 kiaN2 Iok-lan5 khi3 kiN3 Tai7-pit8 ong5, chheng2-an i, ka7 i chiok-hok, in-ui7 i phah-iaN5 Hap-tai7-ti2-sia7; in-ui7 Hap-tai7-ti2-sia7 kap To5-i2 siong5-siong5 kau-chian3.  Iok-lan5 e5 chhiu2 ia7 toa3 gun5-khi3, kim-khi3, tang5-khi3.  11). Tai7-pit8 ong5 chiu7 eng7 chiah e5 mih8 choe3-seng3, hian3 hou7 Ia5-ho5-hoa, chhin-chhiuN7 cheng5 eng7 i sou2 khah-iaN5 liat8-kok e5 kim-gun5 choe3-seng3 lai5 hian3 chit8-iuN7;  12). chiu7-si7 tui3 A-lan5, Mou5-ap, A-bun5 lang5, Hui-li7-su7 lang5, A-ma2-lek8, sou2 tit-tioh8 e5, i2-kip8 tui3 So2-pa ong5 Li7-hap8 e5 kiaN2 Hap-tai7-ti2-sia7 sou2 chhiuN2 e5.
	13). Tai7-pit8 ti7 Iam5 e5 soaN-kok phah-si2 A-lan5 chit8-ban7 poeh-chheng lang5; to3--lai5 e5 si5, chiu7 tit-tioh8 toa7 mia5-siaN.  14). Koh i ti7 I2-tong siat kun-iaN5; chiu7-si7 ti7 I2-tong choan5-toe7 siat kun-iaN5.  I2-tong lang5 chiu7 long2 kui-hok8 Tai7-pit8.  Tai7-pit8 bo5-lun7 khi3 toh-loh8, Ia5-ho5-hoa long2 hou7 i khah-iaN5.
	15). Tai7-pit8 choe3 I2-sek-liat8 cheng3-lang5 e5 ong5.  Tai7-pit8 peng2-kong kiaN5-gi7 ti7 i e5 cheng3 peh-siN3.  16). Se2-lou2-nga2 e5 kiaN2 Iok-ap choe3 kun-tiuN2; A-hi-lut8 e5 kiaN2 Iok-sa-hoat choe3 su2-koaN.  17). A-hi-tut8 e5 kiaN2 Sat-tok kap A-pi2-a-tha e5 kiaN2 A-hi-bi2-lek8 choe3 che3-si; Se-lai5-nga2 choe3 su-ki3;  18). Ia5-ho5-ia5-tai7 e5 kiaN2 Pi2-na2-nga2 thong2-hat Ki-li7-the5 lang5, kap Pi2-li2-the5 lang5; Tai7-pit8 hiah e5 kiaN2 choe3 leng2-siu3.

[9]	Tai7-pit8 mng7 kong2, So3-lo5 e5 ke iau2 u7 chhun lang5 bo5, goa2 thang in-ui7 Iok-na2-tan e5 ian5-kou3 lai5 si-un hou7 i?  2). So3-lo5 e5 ke u7 chit8 e5 lou5-pok8, mia5 kio3 Se2-pa, lang5 kio3 i khi3 Tai7-pit8 hia; ong5 chiu7 ka7 i kong2, Li2 si7 Se2-pa mah?  3). In3 kong2, Li2 e5 lou5-pok8 chiu7-si7 i.  Ong5 kong2, So3-lo5 e5 ke iau2 u7 lang5 bo5, goa2 thang chiong Siong7-te3 e5 un si hou7 i?  4). Se2-pa tui3 ong5 kong2, Iok-na2-tan iau2 u7 chit8 e5 kiaN2, si7 pai2-kha e5.  Ong5 ka7 i kong2, I ti7 toh-loh8? Se2-pa in3 ong5 kong2, I ti7 Lo5-ti2-pa A-bi2-li7 e5 kiaN2 Ma2-kiat e5 ke.  5). Tai7-pit8 ong5 chiu7 chhe lang5 khi3, tui3 Lo5-ti2-pa A-bi2-li7 e5 kiaN2 Ma2-kiat e5 ke toa3 i lai5.  6). So3-lo5 e5 sun, Iok-na2-tan e5 kiaN2, Bi2-hui-pho-siat lai5 kiN3 Tai7-pit8, phak--loh8-khi3 pai3.  Tai7-pit8 kong2, Bi2-hui-pho-siat ah.  I in3 kong2, Li2 e5 lou5-pok8 ti7-chia.  7). Tai7-pit8 kong2, Li2 boh8-tit kiaN, goa2 beh in-ui7 li2 e5 pe7 Iok-na2-tan e5 ian5-kou3 si-un hou7 li2; goa2 beh chiong li2 e5 kong So3-lo5 it-chhe3 e5 chhan5-hng5 long2 heng5 li2; li2 ia7 beh siong5-siong5 ti7 goa2 e5 toh saN-kap chiah8.  8). I koh phak--teh pai3 i, kong2, Li2 e5 lou5-pok8 si7 sim2-mih8 ah? si7 chhin-chhiuN7 chit8 chiah si2-kau2, li2 keng2-jian5 khoaN3-kou3 goa2 ah.
	9). Ong5 kio3 So3-lo5 e5 lou5-pok8 Se2-pa lai5, ka7 i kong2, Goa2 i2-keng chiong siok8 So3-lo5 kap i choan5-ke--e5 long2 hou7 li2 e5 chu2-lang5 e5 kiaN2.  10). Li2 kap li2 hiah e5 kiaN2, li2 hiah e5 lou5-pok8, tioh8 ka7 i cheng3-choh chhan5-hng5, toa3 sou2 chhut-san2-e5 hou7 li2 e5 chu2 e5 kiaN2 u7 mih8 thang chiah8; chong2-si7 li2 e5 chu2-lang5 e5 kiaN2 Bi2-hui-pho-siat beh siong5-siong5 ti7 goa2 e5 toh saN-kap chiah8.  11). Se2-pa u7 chap8-gou7 e5 kiaN2, ji7-chap8 e5 lou5-pok8.  Se2-pa tui3 ong5 kong2, KiN3 goa2 e5 chu2 goa2 e5 ong5 sou2 hoan-hu3 lou5-pok8 e5, li2 e5 lou5-pok8 long2 beh chiau3 an2-ni kiaN5.  Ong5 koh kong2, Bi2-hui-pho-siat beh ti7 goa2 e5 toh saN-kap chiah8, chhin-chhiuN7 ong5 e5 kiaN2 chit8-iuN7.  12). Bi2-hui-pho-siat u7 chit8 e5 kiaN2 iau2 soe3-han3, mia5 kio3 Bi2-ka.  KiN3-na7 toa3 ti7 Se2-pa e5 ke e5 lang5, long2 choe3 Bi2-hui-pho-siat e5 lou5-pok8.  13). Tui3 an2-ni Bi2-hui-pho-siat tiam3 ti7 Ia5-lou7-sat-leng2; in-ui7 i siong5-siong5 ti7 ong5 e5 toh saN-kap chiah8; koh i nng7-kha long2 pai2.

[10]	Chit-tiap8 i2-au7, A-bun5 lang5 e5 ong5 si2, i e5 kiaN2 Hap-lun3 soa3-chiap i choe3 ong5.  2). Tai7-pit8 kong2, Goa2 beh si-un hou7 Na2-hat e5 kiaN2 Hap-lun3, chhin-chhiuN7 i e5 lau7-pe7 si-un hou7 goa2 chit8-iuN7.  Tai7-pit8 chiu7 chhe jin5-sin5, thok-tiong7 in an-ui3 i si2 lau7-pe7.  Tai7-pit8 e5 jin5-sin5 kau3 A-bun5 lang5 e5 keng2-lai7.  3). Chong2-si7 A-bun5 lang5 e5 siu2-leng2 chhe lang5 ka7 in e5 chu2 Hap-lun3 kong2, Tai7-pit8 chhe lang5 lai5 li2 chia ui3-bun7 li2, li2 phah-sng3 i si7 chun-keng3 li2 e5 pe7 mah? Tai7-pit8 chhe i e5 jin5-sin5, kiam2-m7-si7 beh cheng-tham3 chit e5 siaN5, siong5-se3 khoaN3 lai5 chhia-to2 i mah?  4). Hap-lun3 chiu7 chiong Tai7-pit8 e5 jin5-sin5 e5 chhui3-chhiu thi3 chit8-poaN3, koh tui3-tiong koah-tng7 i e5 saN, kau3 toa7-thui2-teng2, chhe in to3--khi3.  5). U7 lang5 ka7 Tai7-pit8 kong2.  I chiu7 chhe lang5 khi3 ngia5-chih in, in-ui7 hiah e5 lang5 kian3-siau3 kau3-kek8.  Ong5 kong2, Thang tiam3 ti7 Ia5-li7-ko theng3-hau7 chhui3-chhiu hoat-tng5, chiah to3--lai5.
	6). A-bun5 lang5 chai in hou7 Tai7-pit8 iam3-ouN3; A-bun5 lang5 chiu7 chhe lang5 khi3 chhiaN3 Pek-li7-hap8 e5 A-lan5 lang5, kap So2-pa e5 A-lan5 lang5, pou7-peng nng7-ban7, kap Ma2-ka ong5 e5 lang5 chit8-chheng.  To5-pek lang5 chit8-ban7 nng7-chheng.  7). Tai7-pit8 thiaN-kiN3, chiu7 chhe Iok-ap chhoa7 iong2-su7 choan5-kun.  8). A-bun5 lang5 chhut-lai5 pai5-tin7 ti7 siaN5-mng5-khau2; So2-pa kap Li7-hap8 e5 A-lan5 lang5, To5-pek lang5, kap Ma2-ka lang5, leng7-goa7 pai5-tin7 ti7 kau-ia2.  9). Iok-ap khoaN3-kiN3 cheng5-au7 u7 tui3-tek8 pai5-tin7, chiu7 tui3 I2-sek-liat8 cheng-peng e5 tiong-kan koh-chai3 keng2 i lai5 pai5-tin7, ti2-tek8 A-lan5 lang5;  10). ki5-u5 e5 peh-siN3 kau i e5 sio2-ti7 A-pi2-su, hou7 i pai5-tin7 ti2-tek8 A-bun5 lang5.  11). Koh kong2, Na7 A-lan5 lang5 khah-kiong5 goa2, li2 chiu7 lai5 pang-chan7 goa2; na7 A-bun5 lang5 khah-kiong5 li2, goa2 chiu7 khi3 pang-chan7 li2.  12). Tioh8 iong2-kam2, lan2 tioh8 ui7 lan2 e5 peh-siN3 kap lan2 Siong7-te3 e5 siaN5 choe3 tai7-tiong7-hu; goan7 Ia5-ho5-hoa chiau3 I sou2 khoaN3-choe3 ho2-e5 lai5 kiaN5.  13). Tui3 an2-ni Iok-ap kap te3 i e5 peh-siN3 chin3-cheng5 kap A-lan5 lang5 kau-chian3; in chiu7 ti7 i e5 bin7-cheng5 to5-chau2.  14). A-bun5 lang5 khoaN3-kiN3 A-lan5 lang5 to5-chau2, in ia7 ti7 A-pi2-su e5 bin7-cheng5 chau2 jip8 siaN5.  Iok-ap chiu7 tui3 A-bun5 lang5 hia to3-khi3, kau3 Ia5-lou7-sat-leng2.
	15). A-lan5 lang5 khoaN3-kiN3 in thai5-su ti7 I2-sek-liat8 lang5 e5 bin7-cheng5, chiu7 koh chu7-chip8.  16). Hap-tai7-ti2-sia7 chhe lang5 tiau3 Ho5-goa7 e5 A-lan5 lang5 chhut-lai5; in kau3 Hi-lan5; Hap-tai7-ti2-sia7 e5 kun-tiuN2 Sok-hoat chhoa7 in.  17). U7 lang5 po3 Tai7-pit8 chai; i chiu7 chu7-chip8 I2-sek-liat8 cheng3-lang5, ke3 Iok-tan3 ho5 lai5 kau3 Hi-lan5; A-lan5 lang5 pai5-tin7 kong-kek Tai7-pit8, kap i kau-chian3.  18). A-lan5 lang5 to5-chau2 ti7 I2-sek-liat8 e5 bin7-cheng5; Tai7-pit8 thai5-si2 A-lan5 chhit-pah tiuN chian3-chhia e5 peng, be2-peng si3-ban7; koh phah in e5 kun-tiuN2 Sok-hoat, hou7 i si2 ti7-hia.  19). Hang5-hok8 Hap-tai7-ti2-sia7 hiah e5 ong5 khoaN3-kiN3 in thai5-su ti7 I2-sek-liat8 e5 bin7-cheng5, chiu7 kap I2-sek-liat8 ho5-ho2, lai5 hang5-hok8 in.  Tui3 an2-ni A-lan5 lang5 m7-kaN2 koh pang-chan7 A-bun5 lang5.

[11]	Ni5-thau5, liat8-ong5 chhut-chian3 e5 si5, Tai7-pit8 chhe Iok-ap kap i e5 jin5-sin5, kap I2-sek-liat8 e5 cheng3-lang5, chhut-khi3; in chiu7 thai5-iaN5 A-bun5 lang5, ui5-kong Lah8-pa.  Tai7-pit8 iu5-goan5 tiam3 ti7 Ia5-lou7-sat-leng2.
	2). U7 chit8-jit8 beh am3 e5 si5, Tai7-pit8 tui3 chhng5--nih khi2-lai5, ti7 ong5-kiong e5 chhu3-teng2 kiaN5-lai5 kiaN5-khi3; tui3 chhu3-teng2 khoaN3-kiN3 chit8 e5 hu7-jin5-lang5 teh soe2-ek8; hu7-jin5-lang5 siN-choe3 chin-sui2.  3). Tai7-pit8 ui7-tioh8 hit e5 hu7-jin5-lang5 chiu7 chhe lang5 khi3 tham3-thiaN; u7 lang5 kong2, I kiam2-m7-si7 I2-lian5 e5 cha-bou2-kiaN2, Hek-lang5 OU-li7-a3 e5 bou2, Poat8-si7-pa mah?  4). Tai7-pit8 chhe su3-chia2 khi3 chhoa7 i lai5, i chiu7 lai5 kau3 i hia, Tai7-pit8 kap i tang5-pang5; (hu7-jin5-lang5 chheng-khi3 i e5 bo5 chheng-khi3;) chiu7 to3-khi3 in chhu3.  5). Hu7-jin5-lang5 hoai5-in7, chhe lang5 ka7 Tai7-pit8 kong2, Goa2 i2-keng hoai5-in7.  6). Tai7-pit8 chhe lang5 kau3 Iok-ap hia, kong2, Li2 chhe Hek-lang5 OU-li7-a3 lai5 goa2 chia.  Iok-ap chiu7 chhe OU-li7-a3 khi3 kiN3 Tai7-pit8.  7). OU-li7-a3 i2-keng lai5 i hia, Tai7-pit8 mng7-khoaN3 Iok-ap ho2 mah? peh-siN3 ho2 mah? kau-chian3 ho2-se3 mah?  8). Tai7-pit8 ka7 OU-li7-a3 kong2, Li2 loh8--khi3 lin2 tau soe2-kha.  OU-li7-a3 chhut ong5-kiong liau2-au7, ong5 chiu7 sang3 chit8-hun7 chiah8-mih8 hou7 i.  9). Chong2-si7 OU-li7-a3 kap i chu2-lang5 e5 lou5-pok8 saN-kap khun3 ti7 ong5-kiong e5 mng5-khau2, bo5 loh8-khi3 in tau.  10). U7 lang5 ka7 Tai7-pit8 kong2, OU-li7-a3 bo5 loh8-khi3 i e5 chhu3.  Tai7-pit8 chiu7 mng7 OU-li7-a3 kong2, Li2 kiam2-m7-si7 tui3 hng7-lou7 lai5 mah? siaN2-su7 m7 loh8-khi3 li2 e5 ke ah?  11). OU-li7-a3 tui3 Tai7-pit8 kong2, Iok-kui7 kap I2-sek-liat8 kap Iu5-tai7 long2 tiam3 ti7 chhau2-liau5-a2; goa2 e5 chu2 Iok-ap, kap goa2 e5 chu2 e5 lou5-pok8, long2 chat-iaN5 ti7 chhan5-ia2; goa2 kiam2 thang to3--khi3 goa2 e5 ke lim-chiah8, kap goa2 e5 bou2 saN-kap khun3 mah? goa2 chi2 li2 e5 oah8, kap li2 leng5-hun5 e5 oah8 lai5 chiu3-choa7, goa2 koat-toan3 bo5 beh kiaN5 chit8 e5 su7.  12). Tai7-pit8 ka7 OU-li7-a3 kong2, Li2 kin-a2-jit8 iu5-goan5 toa3 chia, bin5-a2-chai3 goa2 hou7 li2 khi3.  OU-li7-a3 chiu7 ti7 hit-jit8 kap te7-ji7 jit8 toa3 ti7 Ia5-lou7-sat-leng2.  13). Tai7-pit8 kio3 OU-li7-a3 lai5, i chiu7 ti7 i e5 bin7-cheng5 lim-chiah8; i hou7 i chui3; i2-keng am3, OU-li7-a3 chhut-khi3 i e5 chhng5--nih khun3, kap i e5 chu2 chiah e5 lou5-pok8 saN-kap choe3-phoaN7; ia7 bo5 loh8-khi3 in tau.
	14). Keh cha2-khi2 Tai7-pit8 sia2 chit8 tiuN phoe hou7 Iok-ap, thok OU-li7-a3 e5 chhiu2 toa3--khi3.  15). Phoe-lai7 sia2 kong2, Tioh8 phai3 OU-li7-a3 ti7 tin7-cheng5 kek8 gui5-kip e5 sou2-chai7, lin2 chiu7 tui3 i e5 au7-bin7 the3--lai5, hou7 i siu7 phah-si2.  16). Iok-ap ui5-siaN5 e5 si5, ti7 i sou2 chai u7 iong2-su7 e5 sou2-chai7, chiu7 phai3 OU-li7-a3 ti7-hia.  17). SiaN5-lai7 e5 lang5 u7 chhut-lai5 kap Iok-ap kau-chian3; Tai-pit8 e5 lou5-pok8 si2 kui2-na7 lang5, Hek-lang5 OU-li7-a3 ia7 si2.  18). Iok-ap chhe lang5 eng7 kau-chian3 e5 su7 long2 ka7 Tai7-pit8 kong2;  19). chiu7 hoan-hu3 su3-chia2 kong2, Li2 eng7 kau-chian3 it-chhe3 e5 su7 ka7 ong5 kong2 beng5-pek8,  20). ong5 na7 siu7-khi3, ka7 lin2 kong2, Lin2 kau-chian3 e5 si5, siaN2-su7 pek-kun7 siaN5-chhiuN5? kiam2 m7-chai in oe7 tui3 siaN5-teng2 sia7-chiN3 mah?  21). Cheng5 phah-si2 Ia5-lou7-pi2-siat e5 kiaN2 A-pi2-bi2-lek8-e5 si7 chi7-chui7? kiam2-m7-si7 chit8 e5 hu7-jin5-lang5, tui3 chhiuN5-teng2 hiat chioh8-bo7 e5 teng2-tun2 ti7 i e5 teng2-bin7, hou7 i si2 ti7 The5-pi7-su mah? lin2 siaN2-su7 pek-kun7 siaN5 ah? li2 tioh8 kong2, Li2 e5 lou5-pok8 Hek-lang5 OU-li7-a3 ia7 si2.
	22). Su3-chia2 khi3, chiau3 Iok-ap it-chhe3 sou2 beng7-leng7-e5 lai5 ka7 Tai7-pit8 kong2.  23). Su3-chia2 ka7 Tai7-pit8 kong2, Tui3-tek8 pi2 goan2 khah-kiong5, chhut-lai5 kau-ia2 kong-kek goan2, goan2 phah i kau3 siaN5-mng5-khau2.  24). Sia7-chiN3 e5 lang5 tui3 chhiuN5-teng2 sia7 li2 e5 lou5-pok8; ong5 e5 lou5-pok8 si2 kui2-na7 lang5, li2 e5 lou5-pok8 Hek-lang5 OU-li7-a3 ia7 si2.  25). Tai7-pit8 ka7 hit e5 su3-chia2 kong2, Li2 tioh8 an2-ni ka7 Iok-ap kong2, M7-bian2 khoa3-lu7 chit e5 su7, in-ui7 to-kiam3 thai5-si2 lang5, chit-e5 hit-e5 bo5 it-teng7; li2 tioh8 koh-khah chin7-lat8 kong-siaN5, lai5 chhia-to2 i; tioh8 an2-ni bian2-le7 i.  26). OU-li7-a3 e5 bou2 thiaN-kiN3 tiong7-hu OU-li7-a3 i2-keng si2, chiu7 ui7 i e5 tiong7-hu thi5-khau3.  27). Teng-iu i2-keng beng5-pek8, Tai7-pit8 chhe lang5 chhoa7 i kau3 kiong-lai7; i chiu7 choe3 i e5 bou2, ka7 i siN chit8 e5 kiaN2.  Chong2-si7 Tai7-pit8 sou2 kiaN5 e5 su7, Ia5-ho5-hoa chin bo5 hoaN-hi2.

[12]	Ia5-ho5-hoa chhe Na2-tan khi3 kiN3 Tai7-pit8; i kau3 i hia, ka7 i kong2, Ti7 chit8 e5 siaN5 u7 nng7-lang5, chit8-e5 ho2-giah8, chit8-e5 song3-hiong.  2). Ho2-giah8-e5 u7 gu5 iuN5 chin-choe7;  3). song3-hiong lang5 bo5 sim2-mih8, chi2-u7 chit8 chiah iuN5-cheng2-a2, chiu7-si7 i sou2 boe2 lai5 chhi7 e5, i kap i ti7-hia, kap i e5 kiaN2 saN-kap tiong2-toa7, chiah8 i sou2 chiah8-e5, lim i e5 poe, khun3 ti7 i e5 heng-cheng5, khoaN3 i chhin-chhiuN7 ka-ki7 e5 cha-bou2-kiaN2.  4). U7 chit8 e5 chhut-goa7 lang5 kau3 ho2-giah8 lang5 hia, ho2-giah8 lang5 m7-kam tui3 i e5 iuN5-kun5 gu5-kun5 chhu2 lai5 pi7-pan7 hou7 lang5-kheh chiah8; hoan2-tng2 chhu2 song3-hiong lang5 e5 iuN5-a2, pi7-pan7 lai5 hou7 lang5-kheh chiah8.  5). Tai7-pit8 toa7 siu7-khi3 hit-lang5, ka7 Na2-tan kong2, Goa2 ki2 eng2-oah8 e5 Ia5-ho5-hoa lai5 chiu3-choa7, kiaN5 chit e5 tai7-chi3 e5 lang5 tioh8 si2;  6). tioh8 pe5 i e5 iuN5-a2 si3-pe7; in-ui7 i kiaN5 chit e5 su7, ia7 in-ui7 i bo5 lin5-bin2 e5 sim.
	7). Na2-tan ka7 Tai7-pit8 kong2, Li2 chiu7-si7 hit-lang5.  Ia5-ho5-hoa I2-sek-liat8 e5 Siong7-te3 an2-ni kong2, Goa2 eng7 iu5 boah li2 choe3 I2-sek-liat8 e5 ong5, kiu3 li2 thoat-li7 So3-lo5 e5 chhiu2.  8). Goa2 koh eng7 li2 e5 chu2 e5 chhu3-theh8 hou7 li2, eng7 li2 e5 chu2 hiah e5 bou2 kau ti7 li2 e5 heng-cheng5; koh eng7 I2-sek-liat8 kap Iu5-tai7 ke hou7 li2; chiah-e5 na7 iau2 liah8-choe3 sio2-khoa2, Goa2 oe7 ke-thiN chit-ho7 hit-ho7 hou7 li2.  9). Li2 siaN2-su7 khoaN3-khin Ia5-ho5-hoa e5 beng7-leng7, kiaN5 I sou2 khoaN3-choe3 phaiN2 e5 su7? li2 eng7 to thai5-si2 Hek-lang5 OU-li7-a3, chiu7-si7 chioh A-bun5 lang5 e5 to thai5-si2 i, koh chhoa7 i e5 bou2 choe3 li2 e5 bou2.  10). TaN to-kiam3 beh eng2-oan2 bo5 li7-khui li2 e5 ke, in-ui7 li2 khoaN3-khin Goa2, chhoa7 Hek-lang5 OU-li7-a3 e5 bou2 choe3 li2 e5 bou2.  11). Ia5-ho5-hoa koh an2-ni kong2, KhoaN3 ah, Goa2 beh tui3 li2 e5 ke heng-khi2 chai-e7 kong-kek li2; Goa2 beh ti7 li2 e5 bak8-chiu-cheng5, eng7 li2 hiah e5 bou2 hou7 li2 e5 chhu3-piN, i beh ti7 chheng-thian pek8-jit8 kap li2 hiah e5 bou2 tang5-pang5.  12). In-ui7 li2 ti7 am3-tiong kiaN5 i, chong2-si7 Goa2 beh ti7 chheng-thian pek8-jit8, ti7 I2-sek-liat8 cheng3-lang5 e5 bin7-cheng5, kiaN5 chit e5 su7.  13). Tai7-pit8 ka7 Na2-tan kong2, Goa2 u7 tek-choe7 Ia5-ho5-hoa.  Na2-tan ka7 Tai7-pit8 kong2, Ia5-ho5-hoa i2-keng tu5-khi3 li2 e5 choe7, li2 boe7 ti3-kau3 si2.  14). Chong2-si7 in-ui7 li2 kiaN5 chit e5 su7, hou7 Ia5-ho5-hoa e5 tui3-tek8 u7 siat-tok8 e5 in-iu5, sou2-i2 i ka7 li2 sou2 siN e5 kiaN2 tek-khak si2.  15). Na2-tan chiu7 to3-khi3 in chhu3.
	Ia5-ho5-hoa phah OU-li7-a3 e5 bou2 ka7 Tai7-pit8 sou2 siN e5 eN-a2, i chiu7 phoa3-piN7 chin siong-tiong7.  16). Tai7-pit8 chiu7 ui7-tioh8 hit e5 kiaN2 ki5-to2 Siong7-te3.  Tai7-pit8 koh kim3-chiah8, jip8 lai7-bin7 thong-mi5 to2 ti7 toe7--nih.  17). I ke-tiong hiah e5 lau7-lang5 khi2-lai5, kau3 i e5 sin-piN, beh hu5 i tui3 toe7 khi2-lai5; chong2-si7 i m7-kheng2, ia7 bo5 beh kap in saN-kap chiah8.  18). Kau3 te7-chhit jit8 gin2-na2 si2; Tai7-pit8 e5 jin5-sin5 m7-kaN2 ka7 i kong2 gin2-na2 si2 lah; in-ui7 in kong2, Gin2-na2 iau2 oah8-teh e5 si5, lan2 khng3 i, i siong7-chhiaN2 m7-thiaN lan2 e5 oe7, na7 ka7 i kong2 gin2-na2 si2, i siong-sim beh kau3 chaiN2-iuN7?  19). Tai7-pit8 khoaN3-kiN3 i e5 jin5-sin5 chi7-bu2-chi7-chu7 teh kong2, Tai7-pit8 chiu7 chai gin2-na2 i2-keng si2.  Tai7-pit8 chiu7 mng7 i e5 jin5-sin5 kong2, Gin2-na2 si2--lah mah? In kong2, Si2--lah.  20). Tai7-pit8 chiu7 tui3 toe7--nih khi2-lai5, soe2 sin-khu, boah iu5, oaN7-saN, jip8 Ia5-ho5-hoa e5 tian7 keng3-pai3; jian5-au7 to3-khi3 i e5 chhu3.  I hoan-hu3 lang5 pai5 mih8 ti7 i e5 bin7-cheng5, i chiu7 chiah8.  21). Jin5-sin5 mng7 i kong2, Li2 sou2 kiaN5--e5 si7 chaiN2-iuN7? Gin2-na2 oah8--teh e5 si5, li2 kim3-chiah8 thi5-khau3; gin2-na2 si2, li2 hoan2-tng2 khi2-lai5 chiah8.  22). Tai7-pit8 kong2, Gin2-na2 iau2 oah8--teh, goa2 kim3-chiah8 thi5-khau3, in-ui7 goa2 phah-sng3 kong2, Kiam2-chhai2 Ia5-ho5-hoa lin5-bin2 goa2, hou7 gin2-na2 oah8--teh, ia7 kaN2.  23). Gin2-na2 i2-keng si2, goa2 kim3-chiah8 beh siaN2-su7? goa2 kiam2 oe7 hou7 i to3-tng2--lai5 mah? goa2 beh khi3 i hia, i boe7-oe7 lai5 goa2 chia.  24). Tai7-pit8 an-ui3 i e5 bou2 Poat8-si7-pa, jip8--khi3 kap i tang5-pang5, i chiu7 siN-kiaN2; chiu7 ka7 i ho7-mia5 kio3 Sou2-lo5-bun5;  25). Ia5-ho5-hoa ia7 thiaN3 i, chiu7 thok sian-ti Na2-tan ka7 i ho7 mia5 kio3 Ia5-ti2-ti2-a, in-ui7 Ia5-ho5-hoa thiaN3 i.
	26). Iok-ap kong A-bun5 lang5 e5 Lah8-pa, chhu2 in e5 kiaN-siaN5.  27). Iok-ap chhe su3-chia2 khi3 kiN3 Tai7-pit8 kong2, Goa2 kong Lah8-pa, i2-keng chhu2 i e5 chui2-siaN5.  28). TaN li2 tioh8 chu7-chip8 ki5-u5 e5 peh-siN3 lai5, chat-iaN5 kong chit e5 siaN5 lai5 chhu2 i; kiaN-liau2 goa2 chhu2 chit e5 siaN5, lang5 chiu7 eng7 goa2 e5 mia5 lai5 kio3 i.  29). Tai7-pit8 chiu7 chu7-chip8 cheng3 peh-siN3, khi3 Lah8-pa kong-kek, lai5 chhu2 i.  30). I chhu2 in e5 ong5 thau5-khak-teng2 e5 bian2-liu5, i e5 kim tang7 chit8 tha-lian5-tek, koh siuN po2-chioh8; chiong chit-e5 lai5 ti3 ti7 Tai7-pit8 e5 thau5-khak.  I koh tui3 siaN5-lai7 chhu2 chin-choe7 chai5-but8.  31). Koh liah8 hiah e5 siaN5 e5 peh-siN3 chhut-lai5, hou7 in eng7 ku3-a2, kap thih-pe7, i2-kip8 thih e5 pou2-thau5 choe3 khou2-kang, a2-si7 ti7 hia7-io5 tioh8-boa5; i khoan2-thai7 A-bun5 lang5 hiah e5 siaN5 long2 si7 an2-ni.  Tai7-pit8 chiu7 kap cheng3 peh-siN3 to3-khi3 Ia5-lou7-sat-leng2.

[13]	Chit-e5 i2-au7 Tai7-pit8 e5 kiaN2 Ap-sa-liong5 u7 chit8-e5 chin-sui2 e5 sio2-be7, mia5 kio3 Tha-ma2; Tai7-pit8 e5 kiaN2 Am3-lun3 thiaN3 i.  2). Am3-lun3 ui7-tioh8 i e5 sio2-be7 Tha-ma2 ut-chut kau3 phoa3-piN7; in-ui7 i si7 chai7-sek-lu2, Am3-lun3 ka-ki7 chai oh-tit tui3 i choe3 sim2-mih8 tai7-chi3.  3). Am3-lun3 u7 chit8 e5 peng5-iu2, mia5 kio3 Iok-na2-tat8, si7 Tai7-pit8 e5 hiaN Si7-bi2-a e5 kiaN2.  Iok-na2-tat8 si7 chin leng5-khiau3 e5 lang5.  4). I tui3 Am3-lun3 kong2, Ong5 e5 kiaN2 ah, li2 siaN2-su7 chit8-jit8 chit8-jit8 khah siau-san2 ah? siaN2-su7 m7 ka7 goa2 kong2? Am3-lun3 ka7 i kong2, Goa2 thiaN3 goa2 e5 sio2-ti7 Ap-sa-liong5 e5 sio2-be7 Tha-ma2.  5). Iok-na2-tat8 ka7 i kong2, Li2 tioh8 to2 ti7 bin5-chhng5--nih, ke3-choe3 phoa3-piN7; li2 e5 lau7-pe7 lai5 khoaN3 li2, chiu7 tui3 i kong2, Kiu5 li2 chun2 goa2 e5 sio2-be7 Tha-ma2 lai5 goa2 chia, eng7 chiah8-mih8 hou7 goa2, pi7-pan7 ti7 goa2 e5 bin7-cheng5, hou7 goa2 khoaN3-kiN3, tui3 i e5 chhiu2 chih lai5 chiah8.  6). Am3-lun3 chiu7 to2-teh ke2 phoa3-piN7; ong5 lai5 bai7 i.  Am3-lun3 chiu7 tui3 ong5 kong2, Kiu5 li2 hou7 goa2 e5 sio2-be7 Tha-ma2 lai5, ti7 goa2 e5 bin7-cheng5 ka7 goa2 choe3 nng7 te3 piaN2, goa2 thang tui3 i e5 chhiu2 chih lai5 chiah8 i.
	7). Tai7-pit8 chiu7 chhe lang5 kau3 Tha-ma2 e5 chhu3, ka7 i kong2, TaN li2 khi3 li2 e5 hiaN Am3-lun3 e5 chhu3, ka7 i pi7-pan7 chiah8-mih8.  8). Tha-ma2 chiu7 kau3 i e5 hiaN Am3-lun3 e5 chhu3; Am3-lun3 to2-teh.  Tha-ma2 theh8 mi7-hun2, ti7 i e5 bin7-cheng5 chhiau choe3 piaN2, koh pek hiah e5 piaN2;  9). chiu7 chiong chian-poaN5 piaN3 ti7 i e5 bin7-cheng5.  Am3-lun3 m7-chiah8, chiu7 kong2, Cheng3-lang5 tioh8 li7-khui goa2 chhut-khi3; cheng3-lang5 chiu7 li7-khui i chhut-khi3.  10). Am3-lun3 ka7 Tha-ma2 kong2 Li2 phang5 chiah8-mih8 jip8 khun3-pang5, goa2 thang tui3 li2 e5 chhiu2 chih lai5 chiah8.  Tha-ma2 chiu7 phang5 sou2 choe3 e5 piaN2 jip8 khun3-pang5 kau3 i e5 hiaN Am3-lun3 hia.  11). I phang5 khi3 hou7 i chiah8, i chiu7 khiu2 i, ka7 i kong2, Goa2 e5 sio2-be7 ah, li2 lai5 kap goa2 saN-kap khun3.  12). I ka7 i kong2, Goa2 e5 hiaN, m7-thang, boh8-tit leng5-jiok8 goa2, in-ui7 ti7 I2-sek-liat8 tiong m7-eng-kai an2-ni kiaN5; li2 boh8-tit choe3 chit e5 gong7-su7;  13). ia7 goa2, goa2 beh chaiN2-iuN7 soe2 goa2 e5 kian3-siau3? ia7 li2, li2 ti7 I2-sek-liat8 choe3 gong7-lang5 e5 chit8-e5; taN chhiaN2 li2 tui3 ong5 kong2, i bo5 beh kim3-chi2 goa2 ke3 hou7 li2.  14). Chong2-si7 Am3-lun3 m7-kheng2 thiaN i e5 oe7; in-ui7 i pi2 i khah u7 lat8, chiu7 leng5-jiok8 i, kap i saN-kap khun3.
	15). I2-au7 Am3-lun3 kek8-ki5 oan3-hun7 i; hit e5 oan3-hun7 i e5 oan3-hun7, pi2 cheng5 thiaN3 i e5 thiaN3 koh khah-toa7.  Am3-lun3 chiu7 ka7 i kong2, Khi2-lai5, khi3 ah.  16). I ka7 i kong2, M7-thang an2-ni, li2 koaN2 goa2 chhut-khi3 e5 hai7-tioh8 goa2, pi2 li2 cheng5 khoan2-thai7 goa2-e5 khah-thiam2.  Chong2-si7 Am3-lun3 m7-kheng2 thiaN i;  17). chiu7 kio3 hit e5 su-hau7 i e5 lou5-pok8 kong2, Tioh8 koaN2 chit e5 cha-bou2-gin2-na2 tui3 goa2 chia chhut-khi3; i chhut-khi3, mng5 chiu7 tioh8 chhoaN3.  18). Hit-si5 Tha-ma2 chheng7 chhai2-sek e5 saN, in-ui7 ong5 e5 cha-bou2-kiaN2, iau2-be7 chhut-ke3 e5, long2 chheng7 chit ho7 saN; Am3-lun3 e5 lou5-pok8 chiu7 khan i chhut-khi3; chhut-khi3 liau2, mng5 chiu7 chhoaN3--teh.  19). Tha-ma2 sam2 he2-hu ti7 thau5-khak, thiah-lih8 sou2 chheng7 chhai2-sek e5 saN, eng7 chhiu2 pho7 thau5-khak lai5 kiaN5; na2-kiaN5 na2-hau2.  20). I e5 hiaN Ap-sa-liong5 mng7 i kong2, Li2 e5 hiaN Am3-lun3 bat kap li2 choe3-tui mah? Goa2 e5 sio2-be7 ah, taN bo5 choe3 siaN, i si7 li2 e5 hiaN, boh8-tit khoa3-i3 chit e5 su7.  Tha-ma2 chiu7 toaN-sin tiam3 ti7 i e5 hiaN Ap-sa-liong5 e5 chhu3.  21). Tai7-pit8 ong5 thiaN-kiN3 chiah e5 su7, chiu7 put-chi2 siu7-khi3.  22). Ap-sa-liong5 bo5 kap Am3-lun3 kong2-ho2 kong2-phaiN2; in-ui7 Ap-sa-liong5 oan3-hun7 Am3-lun3, si7 i u7 leng5-jiok8 i e5 sio2-be7 Tha-ma2.
	23). Ke3 nng7-ni5, Ap-sa-liong5 ti7 kun7 I2-hoat-lian5 e5 Pa-lek8-ha7-so2, u7 lang5 ka7 i chian2 iuN5-mng5; Ap-sa-liong5 chhiaN2 ong5 e5 cheng3-kiaN2 long2-chong2 khi3.  24). Ap-sa-liong5 lai5 kiN3 ong5, kong2, TaN li2 e5 lou5-pok8 u7 eng7 lang5 teh chian2 iuN5-mng5, chhiaN2 ong5, kap ong5 e5 jin5-sin5, kap lou5-pok8, saN-kap khi3.  25). Ong5 ka7 Ap-sa-liong5 kong2, Goa2 e5 kiaN2 ah, m7-thang, goan2 m7-thang long2 khi3, kiaN-liau2 li2 khai-hui3 siuN siong-tiong7.  Ap-sa-liong5 pek i, chong2-si7 i m7-khi3; kan-ta ka7 i chiok-hok.  26). Ap-sa-liong5 kong2, Na7 bo5, chiu7 hou7 goa2 e5 hiaN Am3-lun3 kap goan2 khi3.  Ong5 kong2, SiaN2-su7 tioh8 i kap li2 khi3 ah?  27). Ap-sa-liong5 pek i.  Ong5 chiu7 un2-chun2 Am3-lun3 kap ong5 e5 cheng3-kiaN2 saN-kap khi3.  28). Ap-sa-liong5 hoan-hu3 i e5 lou5-pok8 kong2, Lin2 tioh8 chu3-i3, khoaN3 Am3-lun3 lim-chiu2 tek-kai2 e5 si5, goa2 ka7 lin2 kong2, Phah Am3-lun3, lin2 chiu7 tioh8 thai5-si2 i.  boh8-tit kiaN; che kiam2-m7-si7 goa2 hoan-hu3 lin2--e5 mah? Lin2 choe3 lin2 ho2-taN2 iong2-kam2.  29). Ap-sa-liong5 e5 lou5-pok8 chiu7 chiau3 Ap-sa-liong5 sou2 hoan-hu3 e5, lai5 kiaN5 ti7 Am3-lun3; ong5 e5 cheng3-kiaN2 long2 peh--khi2-lai5, tak8-lang5 khia5 i e5 lo5 to5-chau2.  30). In iau2 ti7 lou7--nih u7 hong-siaN thoan5 kau3 Tai7-pit8, kong2, Ap-sa-liong5 u7 thai5-si2 ong5 e5 cheng3-kiaN2, bo5 lau5 chit8-e5.  31). Ong5 chiu7 khi2--lai5 thiah-lih8 saN, to2 ti7 toe7--nih; ong5 e5 jin5-sin5 ia7 thiah-lih8 saN, khia7 ti7 i e5 sin-piN.  32). Tai7-pit8 e5 hiaN Si7-bi2-a e5 kiaN2, Iok-na2-tat8 in3 kong2, Goa2 e5 chu2, boh8-tit phah-sng3 ong5 e5 cheng3-kiaN2, hiah e5 siau3-lian5 lang5 long2 hou7 i thai5-si2; chi2-u7 Am3-lun3 si2 na7-tiaN7; in-ui7 tui3 Am3-lun3 leng5-jiok8 i e5 sio2-be7 Tha-ma2 hit-jit8, Ap-sa-liong5 chiu7 i2-keng u7 chit e5 i3-su3.  33). TaN goa2 e5 chu2 goa2 e5 ong5, boh8-tit khoa3-i3 chit e5 su7, phah-sng3 ong5 e5 cheng3-kiaN2 long2 si2; ki5-sit8 chi2-u7 Am3-lun3 si2 na7-tiaN7.  34). Ap-sa-liong5 chiu7 to5-chau2.  Siu2-bang7 e5 siau3-lian5 lang5 kiah8-bak8 khoaN3, khoaN3-kiN3 choe7-choe7 peh-siN3 tui3 i e5 au7-bin7, tui3 soaN-piN e5 lou7 lai5.  35). Iok-na2-tat8 ka7 ong5 kong2, KhoaN3 ah, ong5 e5 cheng3-kiaN2 long2 lai5 lah, ko2-jian5 chiau3 li2 e5 lou5-pok8 sou2 kong2 e5.  36). Oe7 tu2-a2 kong2-soah, ong5 hiah e5 kiaN2 chiu7 kau3, khui-siaN thi5-khau3; ong5 kap jin5-sin5 ia7 long2 toa7 thi5-khau3 kau3-kek8.  37). Ap-sa-liong5 chau2 kau3 Ki-sut8 ong5 A-bi2-hut e5 kiaN2 Tat8-mai2 hia; Tai7-pit8 jit8-jit8 ui7-tioh8 i e5 kiaN2 pi-ai.  38). Ap-sa-liong5 chau2 kau3 Ki-sut8, tiam3 hia saN-ni5.  39). Tai7-pit8 ong5 e5 sim chhiat-chhiat siau3-liam7 Ap-sa-liong5; in-ui7 Am3-lun3 i2-keng si2, chiu7 siu7 an-ui3.

[14]	Se2-lou2-nga2 e5 kiaN2 Iok-ap chai ong5 e5 sim i3-hiong3 Ap-sa-liong5;  2). chiu7 chhe lang5 khi3 The5-ko-a, tui3 hia kio3 chit8 e5 chhang-mia5 e5 hu7-jin5-lang5 lai5, ka7 i kong2, ChhiaN2 li2 ke2-choe3 khia7-ha3-e5, chheng7 ha3-saN, boh8-tit eng7 iu5 boah seng-khu, tioh8 chng-choe3 ui7-tioh8 si2-lang5 ku2-ku2 pi-ai e5 hu7-jin5-lang5;  3). jip8-khi3 kiN3 ong5, chiau3 chit e5 khoan2 tui3 i an2-ni kong2.  Iok-ap chiu7 chiong sou2 tioh8 kong2 e5 oe7 ka3 hu7-jin5-lang5 kong2.  4). The5-ko-a e5 hu7-jin5-lang5 tui3 ong5 kong2 e5 si5, bin7 phak ti7 toe7--nih, pai3 kong2, Ong5 ah, kiu3 goa2.  5). Ong5 mng7 i kong2, Li2 u7 sim2-mih8 tai7-chi3 ah? I in3 kong2, Goa2 sit8-chai7 si7 koaN2-hu7, goa2 e5 tiong7-hu i2-keng si2.  6). Lu2-pi7 u7 nng7 e5 kiaN2, in nng7-e5 ti7 chhan5--nih saN-phah, bo5 lang5 ti7 in tiong-kan pai5-kai2; chit-e5 phah hit-e5 hou7 i si2.  7). TaN choan5-ke e5 lang5 long2 khi2-lai5 kong-kek li2 e5 lu2-pi7, kong2, Li2 tioh8 chiong hit e5 phah-si2 hiaN-ti7-e5 kau--chhut-lai5, goan2 thang hou7 i si2, pe5 i phah-si2 hiaN-ti7 e5 siN3-mia7, choat8 i e5 hou7-su5; an2-ni in beh chiong goa2 chhun e5 he2-thoaN3 phah-hoa, bo5 hou7 goa2 e5 tiong7-hu lau5-mia5 lau5 hou7-e3 ti7 se3-kan.  8). Ong5 ka7 hu7-jin5-lang5 kong2, Li2 thang to3-khi3 lin2 tau, goa2 beh ui7-tioh8 li2 chhut beng7-leng7.  9). The5-ko-a e5 hu7-jin5-lang5 koh ka7 ong5 kong2, Goa2 e5 chu2 goa2 e5 ong5, goan7 chit e5 choe7 kui ti7 goa2, kap goa2 e5 pe7 e5 ke; ong5 kap i e5 ui7 long2 bo5 choe7.  10). Ong5 kong2, KiN3-na7 u7 kap li2 ke-kong2 oe7 e5, li2 chiu7 chhoa7 i kau3 goa2 chia, i chiu7 bo5 koh lai5 kang7 li2.  11). Hu7-jin5-lang5 kong2, Goan7 ong5 ki3-liam7 Ia5-ho5-hoa li2 e5 Siong7-te3, m7-thang chun2 po3-jin5-beng7-e5 kiaN5 biat8-choat8, kiaN-liau2 in biat8-choat8 goa2 e5 kiaN2.  Ong5 kong2, goa2 ki2 eng2-oah8 e5 Ia5-ho5-hoa lai5 chiu3-choa7, li2 e5 kiaN2, lian5 chit8 ki thau5-mng5 ia7 boe7 ka-lauh8 ti7 toe7--nih.
	12). Hu7-jin5-lang5 kong2, Kiu5 li2 iong5-un2 li2 e5 lu2-pi7 tui3 goa2 e5 chu2 goa2 e5 ong5 koh kong2 chit8 ku3 oe7.  Ong5 kong2, Choe3 li2 kong2.  13). Hu7-jin5-lang5 kong2, Li2 siaN2-su7 siuN7 an2-ni lai5 kong-kek Siong7-te3 e5 peh-siN3 ah? Ong5 kong2 chit e5 oe7, chhin-chhiuN7 u7-choe7, in-ui7 ong5 bo5 hou7 i e5 to5-mia7-e5 to3--lai5.  14). In-ui7 lan2 long2 tek-khak tioh8 si2, chhin-chhiuN7 chui2 phoah ti7 toe7--nih, boe7-oe7 koh siu to3-tng2; chong2-si7 Siong7-te3 bo5 chhiuN2 lang5 e5 siN3-mia7, si7 siat-hoat hou7 to5-mia7 e5 lang5 bian2 siu7 kek-tiok8 li7-khui I.  15). Goa2 lai5 chiong chit e5 oe7 ka7 goa2 e5 chu2 goa2 e5 ong5 kong2, si7 in-ui7 peh-siN3 hou7 goa2 kiaN-hiaN5, sou2-i2 lu2-pi7 kong2, TaN goa2 beh ka7 ong5 kong2, kiam2-chhai2 ong5 beh chiaN5 lu2-pi7 e5 sou2 kiu5.  16). Lang5 beh chiong goa2 kap goa2 e5 kiaN2 tui3 Siong7-te3 e5 giap8 choe3 chit8-e7 tu5-biat8; chong2-si7 ong5 beh thiaN, kiu3 i e5 lu2-pi7 thoat-li7 hit-lang5 e5 chhiu2.  17). Lu2-pi7 koh kong2, Goan7 goa2 e5 chu2 goa2 e5 ong5 e5 oe7 lai5 an-ui3; in-ui7 goa2 e5 chu2 goa2 e5 ong5 oe7 hun-piat si7-hui, chhin-chhiuN7 Siong7-te3 e5 su3-chia2 chit8-iuN7; tok8-tok8 goan7 Ia5-ho5-hoa li2 e5 Siong7-te3 kap li2 ti7-teh.
	18). Ong5 in3 hu7-jin5-lang5 ka7 i kong2, goa2 kiN3-na7 sou2 beh mng7 li2 e5, long2 m7-thang tui3 goa2 khng3-bat8.  Hu7-jin5-lang5 kong2, Goan7 goa2 e5 chu2 goa2 e5 ong5 kong2 i.  19). Ong5 kong2, Chiah-e5 kiam2-m7-si7 Iok-ap kap li2 thong-tho3-e5 mah? Hu7-jin5-lang5 kong2, goa2 e5 chu2 goa2 e5 ong5 ah, goa2 ki2 li2 e5 oah8-mia7 lai5 chiu3-choa7, goa2 e5 chu2 goa2 e5 ong5 sou2 kong2--e5, bo5 lang5 oe7 phian-cho2 a2 phian-iu7 lai5 siam2-pi7 i.  In-ui7 li2 e5 lou5-pok8 Iok-ap hoan-hu3 goa2, eng7 chiah e5 oe7 long2 ka3 li2 e5 lu2-pi7 kong2.  20). Li2 e5 lou5-pok8 Iok-ap choe3 an2-ni, si7 beh hou7 chit e5 su7-se3 choan2-oan; goa2 e5 chu2 u7 ti3-hui7, chhin-chhiuN7 Siong7-te3 su3-chia2 e5 ti3-hui7, oe7 thau3-thiat se3-chiuN7 it-chhe3 e5 su7.  21). Ong5 ka7 Iok-ap kong2, Goa2 tek-khak kiaN5 chit e5 su7; taN li2 tioh8 khi3, chhoa7 hit e5 siau3-lian5 lang5 Ap-sa-liong5 to3--lai5.  22). Iok-ap phak ti7 toe7--nih lai5 pai3, chiok-sia7 ong5; Iok-ap kong2, goa2 e5 chu2 goa2 e5 ong5 ah, ong5 ki3-jian5 kiaN5 li2 e5 lou5-pok8 sou2 kiu5--e5, kin-a2-jit8 li2 e5 lou5-pok8 chai goa2 u7 tit-tioh8 un-tian2 ti7 li2 e5 bak8-chiu-cheng5.  23). Tui3 an2-ni Iok-ap khi2-sin khi3 Ki-sut8, chhoa7 Ap-sa-liong5 kau3 Ia5-lou7-sat-leng2.  24). Ong5 kong2, Kah i to3-khi3 i e5 chhu3, m7-thang kiN3 goa2 e5 bin7.  Ap-sa-liong5 chiu7 to3-khi3 i e5 chhu3, bo5 kiN3 ong5 e5 bin7.
	25). Ap-sa-liong5 siN-choe3 chin ho2-khoaN3, thong I2-sek-liat8 tiong bo5 lang5 chhin-chhiuN7 i tit-tioh8 lang5 o-lo2; tui3 kha-chiah-toe2 kau3 thau5-khak-teng2 long2 bo5 ha5-chhu5.  26). I chian2 thau5-mng5 e5 si5, chhin3 i e5 thau5-mng5, chiau3 ong5 e5 chhin3, tang7 nng7-pah sia3-khek-lek8; i chian2-hoat si7 ti7 tak8 e5 ni5-be2, in-ui7 i e5 thau5-mng5 chin-tang7, sou2-i2 tioh8 chian2 i.  27). Ap-sa-liong5 siN saN e5 kiaN2, chit8 e5 cha-bou2-kiaN2; cha-bou2-kiaN2  mia5 kio3 Tha-ma2, si7 chit8-e5 bin7-mau7 chin-sui2 e5 cha-bou2-gin2-na2.
	28). Ap-sa-liong5 toa3 ti7 Ia5-lou7-sat-leng2 moa2 nng7-ni5, bo5 kiN3 ong5 e5 bin7.  29). Ap-sa-liong5 chhe lang5 kio3 Iok-ap, beh chhe i khi3 kiN3 ong5.  Chong2-si7 Iok-ap m7-kheng2 lai5 i hia; i te7-ji7 pai2 chhe lang5 khi3 kio3 i, i iu5-goan5 m7-lai5.  30). Sou2-i2 Ap-sa-liong5 tui3 i e5 lou5-pok8 kong2, Lin2 khoaN3, Iok-ap e5 hng5 kun7 goa2 e5 hng5, i u7 toa7-beh8 ti7-hia; lin2 khi3 pang3-he2 sio i.  Ap-sa-liong5 e5 lou5-pok8 chiu7 khi3 pang3-he2 sio i.  31). Iok-ap chiu7 khi2-lai5, kau3 Ap-sa-liong5 e5 chhu3, mng7 i kong2, Li2 e5 lou5-pok8 siaN2-su7 pang3-he2 sio goa2 e5 hng5?  32). Ap-sa-liong5 in3 Iok-ap kong2, Goa2 chhe lang5 ka7 li2 kong2, Lai5 chia, hou7 goa2 thang chhe li2 khi3 kiN3 ong5, ka7 i kong2, Goa2 siaN2-su7 tui3 Ki-sut8 to3-lai5 ah? goa2 m7-tat8-tioh8 iu5-goan5 toa3 hia; taN tioh8 chun2 goa2 kiN3 ong5 e5 bin7, goa2 na7 u7 choe7, i thang thai5 goa2.  33). Iok-ap chiu7 khi3 kiN3 ong5 ka7 i kong2.  I kio3 Ap-sa-liong5; Ap-sa-liong5 chiu7 lai5 kiN3 ong5, ti7 ong5 e5 bin7-cheng5 phak ti7 toe7--nih.  Ong5 chiu7 chim Ap-sa-liong5.

[15]	 Chit-tiap8 liau2-au7 Ap-sa-liong5 ui7 ka-ki7 pi7-pan7 chhia-be2, koh gou7-chap8 lang5 chau2 ti7 i e5 thau5-cheng5.  2). Ap-sa-liong5 cha2-cha2 khi2-lai5, khia7 ti7 siaN5-mng5 e5 lou7-piN; na7 u7 lang5 lai5, u7 an3-kiaN7 tioh8 hou7 ong5 phoaN3-toan3 e5, Ap-sa-liong5 chiu7 kio3 i lai5, mng7 i kong2, Li2 si7 toh-loh8 chit8 e5 siaN5 e5 lang5? I in3 kong2, Lou5-pok8 si7 I2-sek-liat8 chit8 e5 chi-phai3 e5 lang5.  3). Ap-sa-liong5 ka7 i kong2, Li2 e5 tai7-chi3 si7 ho2, si7 u7 cheng5-li2; chong2-si7 ong5 bo5 kau-tai3 lang5 thiaN li2 e5 oe7.  4). Ap-sa-liong5 koh kong2, Kho2-sioh bo5 siat-lip8 goa2 choe3 chit e5 toe7-hng e5 sim2-phoaN3-si; kiN3-u7 saN-ko3 tioh8 phoaN3-toan3 e5 su7 e5, lai5 kau3 goa2 chia, goa2 beh chiau3 kong-gi7 phoaN3-koat i.  5). KiN3-u7 lang5 kun7-oa2 lai5 pai3 i, i chiu7 chhun-chhiu2 khan i, ka7 i chim.  6). I2-sek-liat8 lang5 e5 tiong-kan, kiN3-na7 beh khi3 kiN3 ong5 kiu5 phoaN3-toan3 e5, Ap-sa-liong5 long2 an2-ni khoan2-thai7 in.  An2-ni Ap-sa-liong5 am3-chiN7 tit-tioh8 I2-sek-liat8 lang5 e5 sim.
	7). Ke3 si3-ni5, Ap-sa-liong5 tui3 ong5 kong2, Kiu5 li2 chun2 goa2 khi3 Hi-pek-lun5, heng5 goa2 tui3 Ia5-ho5-hoa sou2 he7 e5 goan7.  8). In-ui7 lou5-pok8 tiam3 ti7 A-lan5 e5 Ki-sut8 bat he7 goan7 kong2, Ia5-ho5-hoa na7 ko2-jian5 hou7 goa2 koh to3-lai5 Ia5-lou7-sat-leng2, goa2 beh hok8-sai7 Ia5-ho5-hoa.  9). Ong5 ka7 i kong2, Li2 thang peng5-an khi3.  Ap-sa-liong5 chiu7 khi2-lai5, khi3 Hi-pek-lun5.  10). Ap-sa-liong5 chhe cheng-tham3 kiaN5 pian3 I2-sek-liat8 tak8 chi-phai3, kong2, Lin2 chit8-e7 thiaN-kiN3 sau3-kak e5 siaN, chiu7 kong2, Ap-sa-liong5 ti7 Hi-pek-lun5 choe3-ong5 lah.  11). Ap-sa-liong5 sou2 chhiaN2 hi2 nng7-pah lang5 kap i tui3 Ia5-lou7-sat-leng2 khi3; hiah e5 lang5 long2 si7 bu5-i3-tiong khi3, m7-chai hit e5 su7.  12). Tai7-pit8 e5 bou5-su7 A-hi-to-hut si7 Ki-lo5 lang5, tng hian3-che3 e5 si5, Ap-sa-liong5 chhe lang5 tiau3 i, tui3 i e5 pun2-siaN5 Ki-lo5 lai5; tui3 an2-ni poan7-gek8 e5 se3-bin7 na2 kiong5; in-ui7 te3 Ap-sa-liong5 e5 peh-siN3 jit8-jit8 na2-choe7.
	13). U7 lang5 lai5 po3 Tai7-pit8 kong2, I2-sek-liat8 lang5 e5 sim long2 kui-ng3 Ap-sa-liong5 lah.  14). Tai7-pit8 ka7 hiah e5 kap i ti7 Ia5-lou7-sat-leng2 e5 jin5-sin5 kong2, Khi2-lai5, lan2 tioh8 to5-chau2; na7 bo5, long2 boe7-oe7 siam2-pi7 Ap-sa-liong5; tioh8 kin2-kin2 khi3, kiaN-liau2 i kin2-kin2 kau3 lai5 jip-tioh8 lan2, ham7-hai7 lan2, eng7 to thai5-si2 siaN5-lai7 e5 lang5.  15). Ong5 e5 jin5-sin5 ka7 ong5 kong2, KhoaN3 ah, goa2 e5 chu2 goa2 e5 ong5 sou2 chu2-i3 e5, li2 e5 lou5-pok8 long2 beh kiaN5.  16). Ong5 chhut-khi3, i e5 ke-koan3 long2 te3 i; ong5 lau5 chap8 e5 pin3-hui kou3 chhu3.  17). Ong5 chhut-khi3, cheng3 peh-siN3 long2 te3 i; kau3 Pek-bek8-hap chiu7 hioh.  18). Ong5 e5 jin5-sin5 long2 ti7 i e5 bin7-cheng5 kiaN5-ke3--khi3, it-chhe3 e5 Ki-li7-the5 lang5, Pi2-li7-the5 lang5, kap Ka-tek8 lang5, chiu7-si7 tui3 Ka-tek8 te3 i lai5 e5 lak8-pah lang5, ia7 long2 ti7 ong5 e5 bin7-cheng5 kiaN5-ke3--khi3.
	19). Ong5 ka7 Ka-tek8 lang5 I2-thai3 kong2, Li2 siaN2-su7 kap goan2 khi3? thang to3-khi3 kap ong5 saN-kap toa3; li2 si7 goa7-pang lang5, chhian-soa2 ti7 goa7-bin7, thang to3-khi3 pun2 sou2-chai7.  20). Li2 cha7-jit8 chiah lai5, goa2 kin-a2-jit8 kiam2 thang lo5-hoan5 li2 kap goan2 phiau-liu5 ah? goa2 khi3 goa2 sou2 khi3 e5 sou2-chai7; li2 thang to3-khi3, toa3 li2 e5 hiaN-ti7 saN-kap to3-khi3; goan7 un-tian2 seng5-sit8 kap li2 ti7-teh.  21). I2-thai3 in3 ong5 kong2, Goa2 ki2 eng2-oah8 e5 Ia5-ho5-hoa, kap goa2 e5 chu2 goa2 e5 ong5 e5 oah8-mia7, lai5 chiu3-choa7, goa2 e5 chu2 goa2 e5 ong5 hek8-oah8 hek8-si2, kiN3 sou2 ti7-teh e5 sou2-chai7, li2 e5 lou5-pok8 ia7 ti7-hia.  22). Tai7-pit8 ka7 I2-thai3 kong2, Li2 khi3, ke3--khi3.  Ka-tek8 lang5 I2-thai3 kap hiah e5 te3 i e5 lang5, kap sou2 u7 e5 gin2-na2 chiu7 long2 ke3--khi3.  23). Pian3-toe7 toa7-siaN thi5-khau3; cheng3 peh-siN3 long2 ke3--khi3, ong5 ia7 ke3 Khip-lun5 khoe; cheng3 peh-siN3 ke3--khi3, ng3 khong3-ia2 teh-kiaN5.
	24). Sat-tok kap long2-chong2 te3 i e5 Li7-bi7 lang5 kng Siong7-te3 e5 iok-kui7 lai5; in he7 Siong7-te3 e5 kui7 ti7-hia.  A-pi2-a-tha chiuN7--lai5, theng3-hau7 cheng3 peh-siN3 tui3 siaN5-lai7 chhut-lai5, long2 ke3--khi3.  25). Ong5 ka7 Sat-tok kong2, Li2 kng Siong7-te3 e5 kui7 to3-khi3 siaN5-lai7; goa2 na7 tit-tioh8 un-tian2 ti7 Ia5-ho5-hoa e5 bak8-cheng5, I beh hou7 goa2 to3-lai5, hou7 goa2 koh khoaN3-kiN3 i, kap I khia7-khi2 e5 sou2-chai7.  26). Siat-su2 I kong2, Goa2 bo5 hoaN-hi2 li2; khoaN3 ah, goa2 ti7-chia, goan7 I chiau3 I khoaN3-choe3 ho2-e5 kiaN5 ti7 goa2.  27). Ong5 koh ka7 che3-si Sat-tok kong2, Li2 kiam2 m7-si7 sian-kian3 mah? Li2 thang an-jian5 to3-khi3 siaN5-lai7; li2 e5 kiaN2 A-hi-ma2-su, kap A-pi2-a-tha e5 kiaN2 Iok-na2-tan, lin2 chit nng7 e5 kiaN2 long2 thang kap li2 khi3.  28). KhoaN3 ah, goa2 ti7 khong3-ia2 e5 tou7-khau2 theng3-hau7 tui3 li2 hia u7 siau-sit lai5, po3 goa2 chai sit8-cheng5.  29). Tui3 an2-ni Sat-tok kap A-pi2-a-tha kng Siong7-te3 e5 kui7 to3-khi3 Ia5-lou7-sat-leng2; in chiu7 toa3 ti7-hia.
	30). Tai7-pit8 tui3 chiuN7 KaN-na2 soaN e5 lou7 chiuN7-khi3, na2 chiuN7-khi3 na2-hau2; ta3 thau5-khak thng3-chiah-kha lai5 kiaN5; te3 i khi3 e5 cheng3 peh-siN3 ia7 ta3 thau5-khak chiuN7--khi3, na2 chiuN7-khi3 na2-hau2.  31). U7 lang5 po3 Tai7-pit8 kong2, A-hi-to-hut ia7 te3 Ap-sa-liong5 ti7 poan7-tong2 e5 tiong-kan.  Tai7-pit8 kong2, Ia5-ho5-hoa ah, kiu5 Li2 hou7 A-hi-to-hut e5 ke3-bou5 piN3-choe3 gong7.  32). Tai7-pit8 chiuN7 kau3 soaN-teng2, keng3-pai3 Siong7-te3 e5 sou2-chai7, khoaN3-kiN3 A-ki lang5 Hou7-su, saN thiah-lih8, thau5-khak sam2 tin5-ai, lai5 ngia5-chih i.  33). Tai7-pit8 ka7 i kong2, Li2 na7 kap goa2 khi3, oe7 thoa-thui7 goa2;  34). li2 na7 to3-khi3 siaN5-lai7, ka7 Ap-sa-liong5 kong2, Ong5 ah, goa2 beh choe3 li2 e5 lou5-pok8; goa2 cheng5 choe3 li2 e5 pe7 e5 lou5-pok8, taN goa2 ia7 beh an2-ni choe3 li2 e5 lou5-pok8, li2 chiu7 thang ka7 goa2 pho3-hoai7 A-hi-to-hut e5 ke3-bou5.  35). Che3-si Sat-tok kap A-pi2-a-tha kiam2 bo5 kap li2 ti7-hia mah? Li2 tui3 ong5-kiong-lai7 sou2 thiaN-kiN3-e5, chiu7 tioh8 ka7 che3-si Sat-tok kap A-pi2-a-tha kong2.  36). Sat-tok e5 kiaN2 A-hi-ma2-su, A-pi2-a-tha e5 kiaN2 Iok-na2-tan, chi2 nng7 e5 kiaN2 ia7 kap in ti7-hia; kiN3-na7 lin2 sou2 thiaN-kiN3 e5, thang thok-tiong7 in lai5 po3 goa2.  37). Tui3 an2-ni, Tai7-pit8 e5 peng5-iu2 Hou7-su jip8 siaN5.  Ap-sa-liong5 ia7 jip8 Ia5-lou7-sat-leng2.

[16]	Tai7-pit8 ke3 soaN-teng2 bo5 joa7-hng7, khoaN3-kiN3 Bi2-hui-pho-siat e5 lou5-pok8, Se2-pa lai5 tu2-tioh8 i, toa3 koa3-oaN e5 lu5 nng7-chiah, chai3 piaN2 nng7-pah, phu5-to5-koaN, chit8-pah pha, he7-thiN e5 ke2-chi2 chit8 pah, chiu2 chit8 phe5-long5.  2). Ong5 mng7 Se2-pa kong2, Li2 toa3 chiah-e5 lai5 si7 sim2-mih8 i3-su3? Se2-pa kong2, Lu5 si7 beh hou7 ong5 e5 ke-koan3 khia5, piaN2 kap he7-thiN e5 ke2-chi2, si7 beh hou7 siau3-lian5 lang5 chiah8; chiu2 si7 beh hou7 ti7 khong3-ia2 ia3-sian7 e5 lang5 lim.  3). Ong5 mng7 kong2, Li2 e5 chu2-lang5 e5 kiaN2 ti7 toh-loh8? Se2-pa in3 ong5 kong2, I iu5-goan5 ti7 Ia5-lou7-sat-leng2; in-ui7 i kong2, I2-sek-liat8 lang5 kin-a2-jit8 beh chiong goa2 e5 pe7 e5 kok heng5 goa2.  4). Ong5 ka7 Se2-pa kong2, Bi2-hui-pho-siat sou2 u7-e5 long2 kui hou7 li2.  Se2-pa kong2, Goa2 kui7-pai3; goan7 tit-tioh8 un-tian2 ti7 goa2 e5 chu2 goa2 e5 ong5 e5 bin7-cheng5.
	5). Tai7-pit8 ong5 kau3 Pa-hou7-lim5 e5 si5, khoaN3 ah, u7 So3-lo5 chok8 e5 ke chit8-lang5 chhut-lai5, chiu7-si7 Ki-lah8 e5 kiaN2, mia5 kio3 Si7-mui2; i chhut-lai5, na2-kiaN5 na2 chiu3-chou2;  6). koh khioh chioh8-thau5 tim3 Tai7-pit8 kap Tai7-pit8 ong5 e5 jin5-sin5; hit-si5 cheng3 peh-siN3 kap iong2-su7 long2 ti7 ong5 e5 cho2-iu7.  7). Si7-mui2 chiu3-chou2 kong2, Li2 chit e5 lau5 lang5 e5 huih e5 lang5 ah, li2 chit e5 phaiN2-lang5 ah, khi3--ah, khi3--ah.  8). Li2 thoe3 So3-lo5 choe3 ong5, taN Ia5-ho5-hoa eng7 i e5 ke e5 huih long2 kui ti7 li2; Ia5-ho5-hoa eng7 chit e5 kok kau ti7 li2 e5 kiaN2 Ap-sa-liong5 e5 chhiu2; taN li2 tu2-tioh8 ok-po3, in-ui7 li2 si7 lau5 lang5 e5 huih e5 lang5.  9). Se2-lou2-nga2 e5 kiaN2 A-pi2-su ka7 ong5 kong2, Chit chiah si2-kau2, kiam2 thang chiu3-chou2 goa2 e5 chu2 goa2 e5 ong5 mah? kiu5 li2 chun2 goa2 ke3--khi3, koah i e5 thau5.  10). Ong5 kong2, Se2-lou2-nga2 chiah e5 kiaN2 ah, goa2 kap lin2 u7 sim2-mih8 kan-siap8? chhut-chai7 i chiu3-chou2, in-ui7 Ia5-ho5-hoa hoan-hu3 i kong2, Li2 tioh8 chiu3-chou2 Tai7-pit8; an2-ni chi7-chui7 kaN2 kong2, Li2 siaN2-su7 an2-ni kiaN5 ah?  11). Tai7-pit8 koh ka7 A-pi2-su, kap i e5 cheng3 jin5-sin5 kong2, Goa2 chhin-siN e5 kiaN2 siong7-chhiaN2 siau3-siuN7 goa2 e5 siN3-mia7, ho5-hong3 chit e5 Pian7-nga2-bin2 lang5 ah? iong5-un2 i, chhut-chai7 i chiu3-chou2; in-ui7 che si7 Ia5-ho5-hoa kah i e5.  12). Kiam2-chhai2 Ia5-ho5-hoa kam3-chhat goa2 e5 oan-ong2, in-ui7 i kin-a2-jit8 e5 chiu3-chou2, Ia5-ho5-hoa beh eng7 ho2 po3 goa2.  13). Tai7-pit8 kap te3 i e5 lang5 kiaN5 lou7 khi3.  Si7-mui2 kiaN5 ti7 i saN-tui3 e5 soaN-phiaN5, na2-kiaN5 na2 chiu3-chou2, koh tim3 chioh8-thau5, ia7 thou5.  14). Ong5 kap te3 i e5 cheng3 peh-siN3 chin ia3-sian7, kau3 chit8 sou2-chai7, chiu7 ti7-hia hioh-khun3.
	15). Ap-sa-liong5 kap cheng3 peh-siN3 I2-sek-liat8 lang5, lai5 kau3 Ia5-lou7-sat-leng2.  A-hi-to-hut ia7 kap i ti7-hia.  16). Tai7-pit8 e5 peng5-iu2, A-ki lang5 Hou7-su, lai5 kau3 Ap-sa-liong5 hia; Hou7-su ka7 Ap-sa-liong5 kong2, Goan7 ong5 ban7-soe3, goan7 ong5 ban7-soe3.  17). Ap-sa-liong5 ka7 Hou7-su kong2, Li2 ho2 khoan2-thai7 li2 e5 peng5-iu2 si7 an2-ni mah? siaN2-su7 bo5 kap li2 e5 peng5-iu2 saN-kap khi3 ah?  18). Hou7-su ka7 Ap-sa-liong5 kong2, M7-si7 an2-ni, Ia5-ho5-hoa kap chit e5 peh-siN3, kap I2-sek-liat8 cheng3-lang5, sou2 keng2 e5, goa2 beh kui i, ia7 beh kap i toa3.  19). Koh chit8-hang7, goa2 tioh8 hok8-sai7 chi7-chui7 ah? kiam2-m7-si7 ti7 i e5 kiaN2 e5 bin7-cheng5 mah? Goa2 chaiN2-iuN7 ti7 li2 e5 lau7-pe7 e5 bin7-cheng5 hok8-sai7, ia7 beh an2-ni ti7 li2 e5 bin7-cheng5.  20). Ap-sa-liong5 ka7 A-hi-to-hut kong2, Lin2 tioh8 ke3-ek8, khoaN3 lan2 tioh8 chaiN2-iuN7 kiaN5.  21). A-hi-to-hut ka7 Ap-sa-liong5 kong2, Li2 e5 lau7-pe7 sou2 lau5--teh kou3-chhu3 hiah e5 pin3-hui, li2 tioh8 kap i khun3; chiu7 I2-sek-liat8 e5 cheng3-lang5 thiaN-kiN3 li2 hou7 li2 e5 lau7-pe7 iam3-ouN3, kiN3-na7 kui li2 e5 lang5, i e5 chhiu2 beh giam2-ngi7.  22). In chiu7 ka7 Ap-sa-liong5 tah pou3-piN5, ti7 ong5-kiong e5 chng-piN5-teng2.  Ap-sa-liong5 chiu7 ti7 I2-sek-liat8 cheng3-lang5 e5 bin7-cheng5 jip8--khi3, kap i e5 lau7-pe7 e5 pin3-hui khun3.  23). Hit-si5 A-hi-to-hut sou2 ke3-ek8 e5 ke3-ek8, chhin-chhiuN7 lang5 mng7 Siong7-te3 e5 oe7 chit8-iuN7; A-hi-to-hut tui3-ti7 Tai7-pit8 a2-si7 tui3-ti7 Ap-sa-liong5 sou2 ke3-ek8 e5, long2 si7 an2-ni.

[17]	A-hi-to-hut koh ka7 Ap-sa-liong5 kong2, chhiaN2 li2 chun2 goa2 keng2 chit8-ban7 nng7-chheng lang5, kim-mi5 goa2 beh khi2-sin tui-jip Tai7-pit8;  2). than3 i ia3-sian7 chhiu2 nng2, goa2 beh jip-tioh8 i, hou7 i kiaN-hiaN5, te3 i e5 cheng3 peh-siN3 beh long2 to5-chau2; goa2 chiu7 kan-ta thai5-si2 ong5 na7-tiaN7;  3). hou7 cheng3 peh-siN3 long2 kui li2; li2 sou2 chhe7 hit-lang5 si7 chhin-chhiuN7 cheng3-lang5 to3-tng2--lai5 chit8-iuN7; an2-ni peh-siN3 long2 peng5-an.  4). Ap-sa-liong5 kap I2-sek-liat8 e5 tiong2-lo2 long2 liah8 chit e5 oe7 choe3 ho2.
	5). Ap-sa-liong5 kong2, Tioh8 kio3 A-ki lang5 Hou7-su lai5, lan2 ia7 thang thiaN i sou2 kong2 e5.  6). Hou7-su kau3 Ap-sa-liong5 hia, Ap-sa-liong5 ka7 i kong2, A-hi-to-hut kong2 an2-ni, lan2 tioh8 chiau3 i e5 oe7 kiaN5 mah? Na7 bo5, li2 chiu7 tioh8 kong2.  7). Hou7-su ka7 Ap-sa-liong5 kong2, A-hi-to-hut chit-pai2 sou2 ke3-ek8--e5 m7-ho2.  8). Hou7-su koh kong2, Li2 chai li2 e5 lau7-pe7, kap te3 i e5 lang5, long2 si7 iong2-su7; taN in e5 sim beng2-liat8, chhin-chhiuN7 chhan5-ia2 sit-loh8 kiaN2 e5 him5-bu2 chit8-poaN.  Koh li2 e5 lau7-pe7 si7 chian3-su7, tek-khak bo5 kap peh-siN3 saN-kap hioh.  9). KhoaN3 ah, i taN bih ti7 soaN-khiN a2-si7 pat8 sou2-chai7; na7 u7 kui2-na7 lang5 tai7-seng hou7 i thai5-si2, kiN3-na7 thiaN-kiN3 e5 lang5 beh kong2, Te3 Ap-sa-liong5 e5 peh-siN3 ki5-tiong u7 siu7-thai5.  10). Sui-jian5 u7 lang5 ho2-taN2, in e5 sim chhin-chhiuN7 sai e5 sim, ia7 beh long2 siau-iuN5; in-ui7 I2-sek-liat8 lang5 long2 chai li2 e5 pe7 si7 iong2-su7, te3 i e5 lang5 ia7 long2 si7 ho2-taN2.  11). Sou2-i2 goa2 ku2-gi7, tioh8 hou7 I2-sek-liat8 cheng3-lang5, tui3 Tan3 kau3 Piat8-si7-pa, chu7-chip8 lai5 li2 chia, chhin-chhiuN7 hai2-piN e5 soa hiah-choe7, li2 ia7 chhin-sin tok-tin7.  12). An2-ni, bo5-lun7 ti7 sim2-mih8 sou2-chai7 tu2-tioh8 i, lan2 beh kong-kek i, loh8 ti7 i e5 teng2-bin7 chhin-chhiuN7 lou7-chui2 loh8 ti7 toe7--nih chit8-poaN, hou7 i kap te3 e5 lang5 bo5 lau5 chit8-e5.  13). I na7 jip8 siaN5, I2-sek-liat8 cheng3-lang5 beh toa3 soh kau3 hit e5 siaN5, lan2 beh ka7 i thoa loh8 ho5, ti3-kau3 ti7-hia bo5 khoaN3-kiN3 chit8 te3 chioh8-thau5-a2.  14). Ap-sa-liong5 kap I2-sek-liat8 cheng3-lang5 kong2, A-ki lang5, Hou7-su e5 ke3-ek8, pi2 A-hi-to-hut e5 ke3-ek8 khah-ho2; in-ui7 Ia5-ho5-hoa tiaN7-tioh8 beh pho3-hoai7 A-hi-to-hut e5 ho2 ke3-ek8, ti3-kau3 Ia5-ho5-hoa thang kang3 chai-e7 hou7 Ap-sa-liong5.
	15). Hou7-su ka7 che3-si Sat-tok kap A-pi2-a-tha kong2, A-hi-to-hut ka7 Ap-sa-liong5 kap I2-sek-liat8 e5 tiuN2-lo2 sou2 ke3-ek8-e5 si7 an2-ni, an2-ni, goa2 sou2 ka7 i ke3-ek8 e5 si7 an3-ni, an3-ni.  16). TaN lin2 tioh8 koaN2-kin2 chhe lang5 khi3, ka7 Tai7-pit8 kong2, kim-mi5 m7-thang tiam3 ti7 khong3-ia2 e5 tou7-khau2, tek-khak tioh8 ke3-ho5, bian2-tit ong5 kap te3 i e5 lang5 long2 siu7 thun-biat8.  17). Hit-si5 Iok-na2-tan kap A-hi-ma2-su tiam3 ti7 Un2-lo5-kiat teh theng3-hau7, in-ui7 m7-kaN2 hou7 lang5 khoaN3-kiN3 in jip8 siaN5.  U7 chit8 e5 lu2-pi7 lai5 ka7 in kong2, in chiu7 khi3 ka7 Tai7-pit8 ong5 kong2.  18). Chong2-si7 u7 chit8 e5 gin2-na2 khoaN3-kiN3 in, chiu7 khi3 ka7 Ap-sa-liong5 kong2; in nng7-lang5 koaN2-kin2 chau2 kau3 Pa-hou7-lim5, bou2-lang5 e5 chhu3; hit-lang5 e5 iN7-lai7 u7 chiN2, in nng7 lang5 chiu7 loh8--khi3 hia; hit-ke e5 hu7-jin5-lang5 eng7 koa3 kham3 chiN2-chhui3, teng2-bin7 phou beh8-sut, tai7-chi3 chiu7 bo5 lau7-siat.  20). Ap-sa-liong5 e5 lou5-pok8 lai5 kau3 hu7-jin5-lang5 hit keng chhu3, mng7 i kong2, A-hi-ma2-su kap Iok-na2-tan ti7 toh-loh8? Hu7-jin5-lang5 kong2, In ke3-khoe khi3 lah.  Lou5-pok8 chhe7 in, chhe7-bo5-tioh8, chiu7 to3-khi3 Ia5-lou7-sat-leng2.  21). In to3-khi3 liau2, nng7-lang5 tui3 chiN2--nih khi2-lai5, khi3 ka7 Tai7-pit8 ong5 kong2; in ka7 Tai7-pit8 kong2, Lin2 tioh8 khi2-lai5, kin2-kin2 ke3-chui2, in-ui7 A-hi-to-hut u7 an2-ni, an2-ni ke3-ek8, beh hai7 li2.  22). Tai7-pit8 kap te3 i e5 lang5 chiu7 khi2-lai5, ke3 Iok-tan3; kau3 thiN-kng, bo5 chhun chit8-lang5 bo5 ke3 Iok-tan3.  23). A-hi-to-hut khoaN3-kiN3 bo5 chiau3 i e5 ke3-ek8 kiaN5, chiu7 pi7-pan7 lu5 khi2-sin, to3-khi3 i e5 siaN5, kau3 i e5 ke, hoan-hu3 i e5 ke-su7, chiu7 ka-ki7 tiau3--si2, bai5-chong3 ti7 i e5 lau7-pe7 e5 bong7.
	24). Tai7-pit8 kau3 Ma2-hap-liam7.  Ap-sa-liong5, kap te3 i e5 I2-sek-liat8 lang5, ia7 long2 ke3 Iok-tan3.  25). Ap-sa-liong5 siat-lip8 A-ma2-sat choe3 kun-tiuN2 thoe3 Iok-ap.  A-ma2-sat si7 I2-sek-liat8 lang5, I2-tek8-lah8 e5 kiaN2; I2-tek8-lah8 bat kap Na2-hat e5 cha-bou2-kiaN2 A-pi2-kai tang5-pang5.  Chit e5 A-pi2-kai kap Iok-ap e5 lau7-bu2 Se2-lou2-nga2 si7 chi2-be7.  26). I2-sek-liat8 lang5 kap Ap-sa-liong5 chat-iaN5 ti7 Ki-liat8 toe7.
	27). Tai7-pit8 kau3 Ma2-hap-liam7 hit-si5, A-bun5 chok8 e5 Lah8-pa lang5 Na2-hat e5 kiaN2 Sok-pi2, Lo5-ti2-pa lang5 A-bi2-li7 e5 kiaN2 Ma2-kiat, Ki-liat8 e5 Lo5-ki-lim5 lang5 Pa-se-lai5, toa3 phou-a2, phun5, hui5-khi3, sio2-beh8 toa7-beh8 mi7-hun2, chha2 e5 gou7-kak, tau7-a2, ang5-tau7, chha2-tau7, bit8, lin-iu5, iuN5, gu5-lin-piaN2, kiong-kip Tai7-pit8 kap te3 i e5 lang5 thang chiah8; in-ui7 in kong2, Peh-siN3 ti7 khong3-ia2 pit-tiaN7 oe7 iau, ia3-sian7, chhui3-ta.

[18]	Tai7-pit8 sng3 te3 i e5 peh-siN3, siat-lip8 chhian-chong2 peh-chong2 chhoa7 in.  2). Tai7-pit8 chhe peh-siN3 chhut-khi3, saN-hun7-chit8 kau Iok-ap e5 chhiu2, saN-hun7-chit8 kau Se2-lou2-nga2 e5 kiaN2 Iok-ap e5 hiaN-ti7 A-pi2-su e5 chhiu2, saN-hun7-chit8 kau Ka-tek8 lang5 I2-thai3 e5 chhiu2.  Ong5 ka7 peh-siN3 kong2, Goa2 tek-khak kap lin2 chhut-khi3.  3). Chong2-si7 peh-siN3 kong2, Li2 m7-thang chhut-khi3; na7 goan2 to5-chau2, tui3-tek8 bo5 liah8 goan2 choe3 iau3-kin2; goan2 na7 tin7-bong5 chit8-poaN3, tui3-tek8 ia7 bo5 liah8 goan2 choe3 iau3-kin2, in-ui7 li2 chit8-lang5 tong3-tit goan2 chit8-ban7 lang5; li2 tui3 siaN5-lai7 pang-chan7 goan2 khah-ho2.  4). Ong5 ka7 in kong2, Lin2 sou2 khoaN3-choe3 ho2-e5, goa2 beh kiaN5 i; tui3 an2-ni ong5 khia7 ti7 siaN5-mng5-piN, peh-siN3 u7-e5 chit8-pah, u7-e5 chit8-chheng, chiau3 chhu3-su7 chhut-khi3.  5). Ong5 beng7-leng7 Iok-ap, A-pi2-su, I2-thai3, kong2, Lin2 toa3-tioh8 goa2, khoan2-thai7 hit e5 siau3-lian5 lang5 Ap-sa-liong5 tioh8 khah-khoan.  Ong5 ui7-tioh8 Ap-sa-liong5 beng7-leng7 hiah e5 siu2-leng2 e5 oe7, peh-siN3 long2 u7 thiaN-kiN3.  6). Peh-siN3 chiu7 chhut-khi3 chhan5-ia2 ti2-tek8 I2-sek-liat8 lang5, ti7 I2-hoat-lian5 e5 chhiu7-na5 kau-chian3.  7). Ti7-hia I2-sek-liat8 lang5 thai5-su ti7 Tai7-pit8 hiah e5 lou5-pok8 e5 bin7-cheng5; hit-jit8 tin7-bong5-e5 chin-choe7, kiong7 u7 nng7-ban7 lang5.  8). In-ui7 chian3-tin7-soaN3 chin khui, pian3-pian3 ti7 hit sou2-chai7; chhiu7-na5 sou2 thun-biat8-e5, pi2 hou7 to sou2 thun-biat8-e5 khah-choe7.  9). Ap-sa-liong5 ngou2-jian5 tu2-tioh8 Tai7-pit8 e5 lou5-pok8.  Ap-sa-liong5 khia5 i e5 lo5, lo5 chau2 tui3 toa7-chang5 siong7-chhiu7 am7 e5 chhiu7-ki-e7 keng-ke3, i e5 thau5-khak kui3--tioh8 siong7-chhiu7, tiau3 ti7 poaN3-khong-tiong; sou2 khia5 e5 lo5 choe3 i khi3.  10). U7 chit8-e5 lang5 khoaN3-kiN3, chiu7 ka7 Iok-ap kong2, Goa2 khoaN3-kiN3 Ap-sa-liong5 kui3 ti7 siong7-chhiu7--nih.  11). Iok-ap ka7 po3 i e5 lang5 kong2, Li2 i2-keng khoaN3-kiN3, siaN2-su7 m7 tui3-hia phah i, hou7 i tui7-loh8 toe7 ah? Goa2 chiu7 siuN2 li2 chap8 e5 gun5, kap chit8 tiau5 toa3.  12). Hit e5 lang5 ka7 Iok-ap kong2, Goa2 chiu7 tit-tioh8 chit8-chheng gun5 ti7 goa2 e5 chhiu2, ia7 m7-kaN2 chhun-chhiu2 hai7 ong5 e5 kiaN2; in-ui7 goan2 thiaN-kiN3 ong5 beng7-leng7 li2 kap A-pi2-su I2-thai3 kong2, Lin2 tioh8 soe3-ji7 m7-thang hai7 hit e5 siau3-lian5 lang5 Ap-sa-liong5.  13). Goa2 na7 lam7-sam2 choe3, lai5 hai7 i e5 siN3-mia7, bo5 chit8-hang7 oe7 moa5-tit ong5, li2 chiu7 beh khia7 ti7 piN-a2 m7-chhap goa2.  14). Iok-ap kong2, Goa2 m7-thang kap li2 ian5-chhian5.  Iok-ap chhiu2 kiah8 saN ki te2-chhiuN, hit-si5 Ap-sa-liong5 tiau3 ti7 siong7-chhiu7, iau2 oah8--teh, chiu7 chhak8-thau3 i e5 sim.  15). Ka7 Iok-ap kiah8 ke-si e5 siau3-lian5 lang5 chap8-e5, ui5 Ap-sa-liong5 phah hou7 i si2.
	16). Iok-ap pun5 sau3-kak, peh-siN3 chiu7 to3-lai5, bo5 koh jip I2-sek-liat8 lang5; in-ui7 Iok-ap chou2-chi2 peh-siN3.  17). In chiong Ap-sa-liong5 hiat ti7 chhiu7-na5-lai7 chit8 e5 toa7 chhim-khiN, teng2-bin7 thiap8 chit8 toa7 tui e5 chioh8-thau5; I2-sek-liat8 cheng3-lang5 tak8-e5 chau2 to3-khi3 in e5 pou3-piN5.  18). Ap-sa-liong5 oah8-teh e5 si5, ti7 Ong5 e5 soaN-kok ui7 ka-ki7 khia7 chit8 ki thiau7; in-ui7 i kong2, Goa2 bo5 kiaN2 thang lau5 goa2 e5 mia5; chiu7 eng7 ka-ki7 e5 mia5 chheng hit ki thiau7; kau3 kin-a2-jit8 chheng choe3 Ap-sa-liong5 e5 ho7-piau2.
	19). Sat-tok e5 kiaN2 A-hi-ma2-su kong2, Chun2 goa2 chau2--khi3, po3 siau-sit hou7 ong5, chiu7-si7 Ia5-ho5-hoa u7 chaiN2-iuN7 tui3 i e5 tui3-tek8 po3-siu5.  20). Iok-ap ka7 i kong2, Li2 kin-a2-jit8 m7-thang khi3 po3 siau-sit, pat8-jit8 li2 thang po3 siau-sit; chong2-si7 kin-a2-jit8 li2 m7-thang po3 siau-sit, in-ui7 ong5 e5 kiaN2 i2-keng si2.  21). Iok-ap ka7 Kou2-si7 lang5 kong2, Li2 khi3 chiong li2 sou2 khoaN3-kiN3-e5 ka7 ong5 kong2.  Kou2-si7 lang5 tui3 Iok-ap kiok-kiong chiu7 chau2--khi3.  22). Sat-tok e5 kiaN2 A-hi-ma2-su koh ka7 Iok-ap kong2, Bo5-lun7 chaiN2-iuN7, kiu5 li2 chun2 goa2 te3 Kou2-si7 lang5 chau2-khi3.  Iok-ap kong2, Goa2 e5 kiaN2, li2 po3 siau-sit, ki3-jian5 boe7 tit-tioh8 siuN2, siaN2-su7 ai3 chau2--khi3 ah?  23). I koh kong2, Bo5-lun7 chaiN2-iuN7, goa2 beh chau2--khi3.  Iok-ap kong2, Li2 chau2--khi3.  A-hi-ma2-su chiu7 tui3 PiN5-iuN5 e5 lou7 chau2--khi3; chau2 choe3 Kou2-si7 lang5 e5 thau5-cheng5.
	24). Tai7-pit8 tu2-a2 che7 ti7 mng5 e5 siaN5-chhiuN5 e5 tiong-kan; siu2-bang7 e5 lang5 peh-chiuN7 siaN5-chhiuN5, kau3 siaN5-mng5 e5 lau5-teng2, kiah8-bak8 koan-khoaN3, khoaN3-kiN3 chit8-lang5 toaN-sin chau2--lai5.  25). Siu2-bang7-e5 kio3, lai5 ka7 ong5 kong2.  Ong5 kong2, I na7 ka-ki7 lai5, tek-khak u7 siau-sit beh po3.  I na2-chau2 na2-kun7-oa2 lai5.  26). Siu2-bang7 e5 lang5 koh khoaN3-kiN3 chit8-lang5 chau2--lai5, siu2-bang7-e5 ka7 kou3 siaN5-mng5 e5 lang5 kong2, KhoaN3 ah, u7 chit8-lang5 toaN-sin chau2--lai5.  Ong5 kong2, Che ia7-si7 po3 siau-sit e5.  27). Siu2-bang7-e5 kong2, Goa2 khoaN3-kiN3 thau5-cheng5 teh-chau2-e5 chhin-chhiuN7 Sat-tok e5 kiaN2 A-hi-ma2-su teh-chau2 e5 khoan2.  Ong5 kong2, I si7 ho2 lang5, lai5 po3 ho2 siau-sit.
	28). A-hi-ma2-su tui3 ong5 kio3 kong2, Peng5-an lah; chiu7 ti7 ong5 e5 bin7-cheng5 phak ti7 toe7--nih pai3, kong2, Ia5-ho5-hoa li2 e5 Siong7-te3 si7 eng-kai tioh8 o-lo2 e5; in-ui7 I i2-keng chiong hiah e5 khi2-chhiu2 kong-kek goa2 e5 chu2 goa2 e5 ong5 e5 lang5 kau hou7 li2.  29). Ong5 kong2, Siau3-lian5 lang5 Ap-sa-liong5 peng5-an a2-bo5? A-hi-ma2-su in3 kong2, Iok-ap chhe ong5 e5 lou5-pok8, kap li2 e5 lou5-pok8, hit-si5 goa2 khoaN3-kiN3 toa7 han2-hoa7, m7-chai si7 sim2-mih8 tai7-chi3.  30). Ong5 kong2, Li2 kiaN5-khui, khia7 ti7 piN-a2.  I chiu7 kiaN5-khui, khia7-teh.  31). Kou2-si7 lang5 ia7 kau3; Kou2-si7 lang5 kong2, U7 siau-sit po3 hou7 goa2 e5 chu2 goa2 e5 ong5; Ia5-ho5-hoa kin-a2-jit8 tui3 it-chhe3 heng-khi2 kong-kek li2 e5 lang5 ka7 li2 po3-siu5.  32). Ong5 ka7 Kou2-si7 lang5 kong2, Siau3-lian5 lang5 Ap-sa-liong5 peng5-an bo5? Kou2-si7 lang5 in3 kong2, Goan7 goa2 e5 chu2 goa2 e5 ong5 e5 tui3-tek8, kap it-chhe3 heng-khi2 kong-kek li2, beh hai7 li2 e5 lang5, long2 chhin-chhiuN7 hit e5 siau3-lian5 lang5 chit8-iuN7.  33). Ong5 chiu7 put-chi2 siong-sim, chiuN7 siaN5-mng5-teng2 e5 lau5 thi5-khau3, na2-kiaN5 na2-kong2, Goa2 e5 kiaN2 Ap-sa-liong5 ah, goa2 e5 kiaN2, goa2 e5 kiaN2, Ap-sa-liong5 ah; goa2 hun7 boe7 thoe3 li2 si2, Ap-sa-liong5 ah, goa2 e5 kiaN2, goa2 e5 kiaN2.

[19]	U7 lang5 ka7 Iok-ap kong2, KhoaN3 ah, ong5 ui7-tioh8 Ap-sa-liong5 thi5-khau3 pi-ai.  2). Hit-jit8 e5 tek-seng3 pian3-choe3 cheng3 peh-siN3 e5 pi-ai; in-ui7 hit-jit8 peh-siN3 thiaN-kiN3 kong2, Ong5 ui7-tioh8 i e5 kiaN2 iu-bun7.  3). Hit-jit8 peh-siN3 am3-chiN7 jip8 siaN5, chhin-chhiuN7 ti7 tin7--nih to5-chau2 kian3-siau3 e5 peh-siN3 am3-chiN7 jip8-lai5 chit8-iuN7.  4). Ong5 ta3 i e5 bin7, ong5 toa7-siaN hau2, kong2, Goa2 e5 kiaN2 Ap-sa-liong5 ah, Ap-sa-liong5, goa2 e5 kiaN2, goa2 e5 kiaN2 ah.  5). Iok-ap jip8 chhu3 khi3 kiN3 ong5 kong2, Li2 kin-a2-jit8 hou7 li2 it-chhe3 e5 lou5-pok8 bo5 the2-bian7; in kin-a2-jit8 kiu3 li2 e5 siN3-mia7, kap li2 e5 kiaN2 cha-bou2-kiaN2 e5 siN3-mia7, li2 hiah e5 bou2 e5 siN3-mia7, li2 hiah e5 soe3-i5 e5 siN3-mia7;  6). in-ui7 oan3-hun7 li2 e5, li2 thiaN3 i, thiaN3 li2 e5, li2 oan3-hun7 i.  Li2 kin-a2-jit8 i2-keng hian2-beng5 li2 bo5 iau3-kin2 hiah e5 siu2-leng2 kap jin5-sin5; goa2 kin-a2-jit8 khoaN3-chhut, na7 Ap-sa-liong5 oah8-teh, goan2 kin-a2-jit8 long2 si2, li2 chiu7 hoaN-hi2.  7). TaN li2 tioh8 khi2-lai5 chhut-khi3, an-ui3 li2 e5 lou5-pok8 e5 sim; goa2 ki2 Ia5-ho5-hoa lai5 chiu3-choa7, li2 na7 bo5 chhut-khi3, kim-mi5 bo5 chit8-lang5 kap li2 ti7-teh; che chai-e7 pi2 li2 tui3 siau3-lian5 kau3 taN sou2 tu2-tioh8-e5 khah-chham2.  8). Ong5 chiu7 khi2-lai5, che7 ti7 siaN5-mng5--nih; u7 lang5 ka7 cheng3 peh-siN3 kong2, KhoaN3 ah, ong5 che7 ti7 siaN5-mng5--nih; peh-siN3 chiu7 long2 kau3 ong5 e5 bin7-cheng5.
	I2-sek-liat8 lang5 i2-keng to5-chau2, tak8-lang5 to3-khi3 i e5 pou3-piN5.  9). I2-sek-liat8 cheng3 chi-phai3 e5 lang5 hun-hun gi7-lun7, kong2, Ong5 bat kiu3 lan2 thoat-li7 tui3-tek8 e5 chhiu2, koh kiu3 lan2 thoat-li7 Hui-li7-su7 lang5 e5 chhiu2; taN i siam2-pi7 Ap-sa-liong5 chau2 ti7 goa7-bin7.  10). Lan2 eng7 iu5 boah Ap-sa-liong5 ti7-li2 lan2, i i2-keng tin7-bong5.  Lin2 taN siaN2-su7 m7 chhut chit8-ku3, chhiaN2 ong5 to3-lai5 ah?
	11). Tai7-pit8 ong5 chhe lang5 khi3 kiN3 che3-si Sat-tok kap A-pi2-a-tha, kong2, Lin2 tioh8 ka7 Iu5-tai7 e5 tiong2-lo2 kong2, I2-sek-liat8 cheng3-lang5 i2-keng u7 oe7 kau3 ti7 ong5, chhiaN2 ong5 to3-lai5 i e5 chhu3; lin2 chhiaN2 ong5 to3-lai5, siaN2-su7 choe3 lang5 e5 lou7-be2 ah?  12). Lin2 si7 goa2 e5 hiaN-ti7, si7 goa2 e5 kut-jiok8; chhiaN2 ong5 to3-lai5 siaN2-su7 choe3 lang5 e5 lou5-be2 ah?  13). Ia7 ka7 A-ma2-sat kong2, Li2 kiam2 m7-si7 goa2 e5 kut-jiok8 mah? Goa2 na7 bo5 siat-lip8 li2 thoe3 Iok-ap tng5-tng5 ti7 goa2 e5 bin7-cheng5 choe3 kun-tiuN2, goan7 Siong7-te3 ka-pe7 chek-hoat8 goa2.  14). Tui3 an2-ni, i chiu7 kam2-kek Iu5-tai7 cheng3-lang5 e5 sim, chhin-chhiuN7 chit8-lang5 e5 sim; in chiu7 chhe lang5 khi3 kiN3 ong5 kong2, Goan7 li2 kap li2 e5 cheng3 jin5-sin5 to3-lai5.  15). Ong5 chiu7 to3-lai5, kau3 Iok-tan3; Iu5-tai7 lang5 lai5 kau3 Kiat-kah, beh ngia5-chih ong5, chhoa7 ong5 ke3 Iok-tan3.
	16). Pa-hou7-lim5 e5 Pian7-nga2-bin2 lang5, Ki-lah8 e5 kiaN2 Si7-mui2 koaN2-kin2 kap Iu5-tai7 lang5 loh8--lai5 ngia5-chih Tai7-pit8 ong5.  17). Kap i lai5 e5, u7 chit8-chheng e5 Pian7-nga2-bin2 lang5, ia7 u7 So3-lo5 ke e5 lou5-pok8 Se2-pa, kap i chap8-gou7 e5 kiaN2, ji7-chap8 e5 lou5-pok8, in long2 ti7 ong5 e5 bin7-cheng5 ke3 Iok-tan3.  18). U7 tou7-chun5 ke3--khi3, chai3 ong5 e5 ke-koan3, chhut-chai7 ong5 eng7.  Ong5 ke3 Iok-tan3 e5 si5, Ki-lah8 e5 kiaN2 Si7-mui2 chiu7 phak ti7 ong5 e5 bin7-cheng5;  19). ka7 ong5 kong2, Goa2 e5 chu2 goa2 e5 ong5 chhut Ia5-lou7-sat-leng2 e5 jit8, li2 e5 lou5-pok8 kiaN5 poe7-gek8 e5 su7; taN kiu5 goa2 e5 chu2 boh8-tit chek-choe7 goa2, boh8-tit ki3-tit, ong5 ia7 boh8-tit he7 ti7 sim--nih.  20). Li2 e5 lou5-pok8 beng5-beng5 chai ka-ki7 u7 choe7, sou2-i2 Iok-sek choan5-ke kin-a2-jit8 goa2 te7-it tai7-seng loh8-lai5 ngia5-chih goa2 e5 chu2 goa2 e5 ong5.  21). Se2-lou2-nga2 e5 kiaN2 A-pi2-su kong2, Si7-mui2 bat chiu3-chou2 Ia5-ho5-hoa sou2 boah-iu5--e5, kiam2 m7-tioh8 in-ui7 an2-ni hou7 i si2 mah?  22). Tai7-pit8 kong2, Se2-lou2-nga2 e5 kiaN2 ah, goa2 kap lin2 sim2-mih8 kan-siap8, hou7 lin2 kin-a2-jit8 hoan2-tui3 goa2 ah? kin-a2-jit8 I2-sek-liat8 tiong kiam2 thang hou7 lang5 si2 mah? goa2 kiam2 m7-chai goa2 kin-a2-jit8 choe3 I2-sek-liat8 ong5 mah?  23). Tui3 an2-ni ong5 ka7 Si7-mui2 kong2, Li2 m7-bian2 si2; ong5 chiu7 tui3 i chiu3-choa7.
	24). So3-lo5 e5 sun, Bi2-hui-pho-siat ia7 loh8-khi3 ngia5-chih ong5; i tui3 ong5 khi3 e5 jit8 kau3 ong5 peng5-an to3-lai5 e5 jit8, i bo5 siu-cheng2 kha, ia7 bo5 siu-cheng2 chhui3-chhiu, ia7 bo5 soe2-saN.  25). I ti7 Ia5-lou7-sat-leng2 ngia5-chih ong5 e5 si5, ong5 ka7 i kong2, Bi2-hui-pho-siat, li2 siaN2-su7 bo5 kap goa2 loh8--khi3?  26). I in3 kong2, Goa2 e5 chu2 goa2 e5 ong5 ah, tng-si5 li2 e5 lou5-pok8 siuN7 kong2, goa2 beh pi7-pan7 lu5, khia5 i kap ong5 saN-kap khi3; in-ui7 li2 e5 lou5-pok8 si7 pai2-kha; chong2-si7 goa2 e5 lou5-pok8 phian3 goa2;  27). koh ti7 goa2 e5 chu2 goa2 e5 ong5 e5 bin7-cheng5 hui2-pong3 li2 e5 lou5-pok8; tok8-tok8 goa2 e5 chu2 goa2 e5 ong5 chhin-chhiuN7 Siong7-te3 e5 su3-chia2, chiau3 li2 sou2 khoaN3-choe3 ho2-e5 kiaN5 i.  28). In-ui7 goa2 e5 chou2 choan5-ke, ti7 goa2 e5 chu2 goa2 e5 ong5 e5 bin7-cheng5, long2 si7 tioh8 si2 e5 lang5; chong2-si7 li2 hou7 li2 e5 lou5-pok8 kap li2 chit8-toh e5 lang5 saN-kap chiah8, goa2 iau2 u7 sim2-mih8 li2-iu5 thang koh tui3 ong5 kiu5-kio3 ah?  29). Ong5 tui3 i kong2, Li2 siaN2-su7 koh kong2 li2 e5 tai7-chi3 ah? Goa2 kong2, Li2 kap Se2-pa tioh8 piN5-pun hiah e5 giap8-san2.  30). Bi2-hui-pho-siat ka7 ong5 kong2, Goa2 e5 chu2 goa2 e5 ong5 i2-keng peng5-an to3-lai5 kiong-lai7, ku3-chai7 i long2 theh8--khi3, ia7 thang.
	31). Ki-liat8 lang5 Pa-se-lai5 tui3 Lo5-ki-lim5 loh8-lai5, beh sang3 ong5 ke3 Iok-tan3, chiu7 kap ong5 ke3 Iok-tan3.  32). Pa-se-lai5 chin-lau7, i2-keng poeh-chap8 he3; ong5 toa3 ti7 Ma2-hap-liam7 e5 si5, i eng7 chiah8-mih8 kiong-kip ong5; in-ui7 i si7 toa7 ho2-giah8 lang5.  33). Ong5 ka7 Pa-se-lai5 kong2, Li2 kap goa2 ke3--khi3, kap goa2 toa3 Ia5-lou7-sat-leng2, goa2 beh kiong-kip li2.  34). Pa-se-lai5 ka7 ong5 kong2, Goa2 e5 siN3-mia7 iau2 u7 kui2 ni5, kui2 jit8, hou7 goa2 kap ong5 saN-kap chiuN7 Ia5-lou7-sat-leng2 ah?  35). Goa2 hian7-kim i2-keng poeh-chap8 he3 lah, iau2 oe7 hun-piat ho2-phaiN2 mah? Li2 e5 lou5-pok8 iau2 oe7 chhi3 lim-chiah8 e5 chu-bi7 mah? chhiuN3-koa e5 lam5-lu2 goa2 oe7 hiau2 thiaN i e5 siaN-im mah? Lou5-pok8 siaN2-su7 thoa-lui7 goa2 e5 chu2 goa2 e5 ong5 ah?  36). Li2 e5 lou5-pok8 chi2-u7 si7 beh kap ong5 ke3 Iok-tan3 chit8-cham7-a2; ong5 siaN2-su7 tioh8 eng7 chit e5 po3-siuN2 po3-siuN2 goa2 ah?  37). Kiu5 li2 chun2 li2 e5 lou5-pok8 to3-khi3, hou7 goa2 thang si2 ti7 goa2 e5 pun2 siaN5, goa2 e5 pe7-bu2 e5 bong7 hia.  KhoaN3 ah, li2 e5 lou5-pok8 Kim-han2 ti7-chia; hou7 i kap goa2 e5 chu2 goa2 e5 ong5 ke3-khi3; chiau3 li2 sou2 khoaN3-choe3 ho2-e5 khoan2-thai7 i.  38). Ong5 kong2, Kim-han2 thang kap goa2 khi3; goa2 beh chiau3 li2 sou2 khoaN3-choe3 ho2-e5 lai5 khoan2-thai7 i; li2 kiN3-u7 tui3 goa2 kiu5--e5, goa2 beh ka7 li2 chiaN5.  39). Tui3 an2-ni cheng3 peh-siN3 ke3 Iok-tan3, ong5 ia7 ke3--khi3; ong5 chiu7 kap Pa-se-lai5 chim-chhui3, ka7 i chiok-hok; i chiu7 to3-khi3 i pun2 sou2-chai7.
	40). Tui3 an2-ni ong5 ke3-khi3, kau3 Kiat-kah; Kim-han2 ia7 kap i ke3-khi3; Iu5-tai7 cheng3 peh-siN3, kap I2-sek-liat8 peh-siN3 e5 chit8-poaN3, ia7 long2 sang3 ong5 ke3-khi3.  41). I2-sek-liat8 cheng3-lang5 lai5 kiN3 ong5, ka7 i kong2, Goan2 e5 hiaN-ti7 Iu5-tai7 lang5 siaN2-su7 thau li2 khi3, lai5 chhoa7 ong5 kap i e5 ke-koan3, kap kun-te3 Tai7-pit8 e5 lang5, long2 saN-kap ke3 Iok-tan3?  42). Iu5-tai7 cheng3-lang5 in3 I2-sek-liat8 lang5, kong2, In-ui7 ong5 kap goan2 si7 tang5-chong, lin2 siaN2-su7 in-ui7 chit e5 su7 siu7-khi3 ah? Goan2 bat chiah8-tioh8 ong5 sim2-mih8 ah? ong5 bat eng7 sim2-mih8 sang3 goan2 mah?  43). I2-sek-liat8 lang5 in3 Iu5-tai7 lang5 kong2, Chiau3 chi-phai3, chit e5 ong5 goan2 u7 chap8-hun7, goan2 tui3-ti7 Tai7-pit8 pi2 lin2 khah u7 koan-he7; lin2 siaN2-su7 khoaN3-khin goan2, chhoa7 goan2 e5 ong5 to3-lai5, bo5 tai7-seng kap goan2 chham-siong5 ah? Tok8-tok8 Iu5-tai7 lang5 e5 oe7, pi2 I2-sek-liat8 lang5 e5 oe7, khah-ngi7.

[20]	Ti7-hia tu2-tng7 u7 chit8 e5 hui2-lui7, si7 Pian7-nga2-bin2 lang5, Pi2-ki-li7 e5 kiaN2, mia5 kio3 Si7-pa; i pun5 sau3-kak kong2, Goan2 tui3-ti7 Tai7-pit8 bo5-hun7, goan2 tui3-ti7 Ia5-se e5 kiaN2 bo5 kan-siap8; I2-sek-liat8 lang5 ah, lin2 tak8-lang5 to3-khi3 lin2 e5 pou3-piN5.  2). Tui3 an2-ni, I2-sek-liat8 cheng3-lang5 long2 li7-khui Tai7-pit8, khi3 te3 Pi2-ki-li7 e5 kiaN2 Si7-pa; tok8-tok8 Iu5-tai7 lang5, tui3 Iok-tan3 kau3 Ia5-lou7-sat-leng2, long2 te3 i e5 ong5 tiau5-tiau5.
	3). Tai7-pit8 kau3 Ia5-lou7-sat-leng2, jip8 i e5 ong5-kiong; ong5 chiong cheng5 sou2 lau5-teh kou3-chhu3 e5 chap8 e5 pin3-hui, koaiN-kim3 in ti7 pat8 keng chhu3, kiong-kip in chiah8-eng7, bo5 kap in chhin-kun7; in siu7 koaiN-kim3, chhin-chhiuN7 koaN2-hu7, tit8-kau3 in si2 e5 jit8.
	4). Ong5 ka7 A-ma2-sat kong2, Li2 tioh8 ti7 saN-jit8-lai7 ka7 goa2 chio-chip8 Iu5-tai7 lang5 lai5, li2 ia7 tioh8 lai5 chia.  5). A-ma2-sat chiu7 khi3 chio-chip8 Iu5-tai7 lang5, chong2-si7 i ian5-chhian5 ke3 sou2 han7 e5 ki5.  6). Tai7-pit8 ka7 A-pi2-su kong2, TaN Pi2-ki-li7 e5 kiaN2 Si7-pa beh hai7 lan2, pi2 Ap-sa-liong5 khah siong-tiong7; li2 tioh8 toa3 li2 chu2-lang5 e5 lou5-pok8 tui-jip i, kiaN-liau2 i tit-tioh8 kian-kou3 e5 siaN5, siam2-pi7 lan2.  7). Iok-ap e5 lang5, kap Ki-li7-the5 lang5, Pi2-li7-the5 lang5, kap cheng3 iong2-su7, long2 chhut-khi3 te3 A-pi2-su, tui3 Ia5-lou7-sat-leng2 chhut-khi3, tui-jip Pi2-ki-li7 e5 kiaN2 Si7-pa.  8). In kau3 Ki-pian3 e5 toa7 chioh8-poaN5 hia, A-ma2-sat lai5 kau3 in e5 bin7-cheng5; hit-si5 Iok-ap sou2 chheng7 e5 chian3-kah, ha5 ti7 i e5 seng-khu, goa7-bin7 u7 toa3, koh u7 kiam3 pak8 ti7 io--nih, chhah ti7 siu3-lai7; i kiaN5 e5 si5, kiam3 tui3 siu3--nih lak--chhut-lai5.  9). Iok-ap ka7 A-ma2-sat kong2, Goa2 e5 hiaN, li2 peng5-an mah? Iok-ap chiu7 eng7 chiaN3-chhiu2 loah8 A-ma2-sat e5 chhui3-chhiu, beh kap i chim-chhui3.  10). A-ma2-sat bo5 tiuN-ti5 Iok-ap chhiu2--nih sou2 kiah8 e5 kiam3; Iok-ap eng7 hit ki chhi3-jip8 i e5 pak-tou2 hou7 i e5 tng5-a2 lau5 ti7 toe7--nih; bo5 koh chhak8 i, chiu7 si2.  Iok-ap kap i e5 sio2-ti7 A-pi2-su khi3 tui-jip Pi2-ki-li7 e5 kiaN2 Si7-pa.  11). Iok-ap e5 siau3-lian5 lang5 tiong, u7 chit8-e5 khia7 ti7 hi2 piN-a2, kong2, Chi7-chui7 hoaN-hi2 Iok-ap, chi7-chui7 kui-sun7 Tai7-pit8, chiu7 tioh8 te3 Iok-ap khi3.  12). A-ma2-sat ti7 lou7-tiong ko7 ti7 i e5 huih--nih; hit-lang5 khoaN3-kiN3 cheng3 peh-siN3 long2 theng5-kha, chiu7 chiong A-ma2-sat tui3 lou7-tiong soa2 kau3 chhan5--nih, eng7 saN kham3 i; in-ui7 khoaN3-kiN3 kau3 hia e5 lang5 long2 theng5-kha.  13). Sin-si tui3 lou7-tiong soa2--khi3 i2-au7, cheng3 peh-siN3 chiu7 long2 te3 Iok-ap, khi3 tui-jip Pi2-ki-li7 e5 kiaN2 Si7-pa.
	14). I pian3-kiaN5 I2-sek-liat8 chiah e5 chi-phai3, tit8-kau3 Pek-ma2-ka e5 A-pi2-lah8, kap Pi2-li7 lang5; in ia7 chu7-chip8 lai5 te3 i.  15). In kau3 Pek-ma2-ka e5 A-pi2-lah8, ui5-khun3 i, chiu7 ti7 siaN5-goa7 khi2 thou5-tui, khi2 ti7 goa7-siaN5 e5 tui3-bin7.  Iok-ap kap te3 i e5 cheng3 peh-siN3 long3 siaN5 beh hou7 i to2.  16). U7 chit8 e5 chhang-mia5 e5 hu7-jin5-lang5 tui3 siaN5--nih kio3 kong2, ThiaN ah, thiaN ah; kiu5 lin2 ka7 Iok-ap kong2, ChhiaN2 li2 lai5 chia, goa2 beh kap li2 kong2-oe7.  17). I chiu7 kiaN5-oa2--lai5; hu7-jin5-lang5 kong2, Li2 si7 Iok-ap a2 m7-si7? I in3 kong2, Goa2 si7 lah.  Hu7-jin5-lang5 kong2, Kiu5 li2 thiaN lu2-pi7 e5 oe7.  In3 kong2, Goa2 teh thiaN.  18). Hu7-jin5-lang5 kong2, Kou2-cha2 lang5 siong5-siong5 kong2, Tioh8 ti7 A-pi2-lah8 chheng2-mng7, tai7-chi3 chiah oe7 kai2-koat.  19). Goan2 ti7 I2-sek-liat8 tiong, si7 ho5-peng5 tiong-hou7 e5; li2 siuN7 beh biat8 I2-sek-liat8 tiong chit8 e5 hu2-siaN5; li2 siaN2-su7 ai3 thun-biat8 Ia5-ho5-hoa e5 san2-giap8 ah?  20). Iok-ap in3 kong2, Goa2 koat-toan3 m7-ai3 thun, koat-toan3 m7-ai3 biat8.  21). Tai7-chi3 m7-si7 an2-ni; put-ko3 si7 in-ui7 I2-hoat-lian5 soaN-toe7 u7 chit8 e5 lang5, Pi2-ki-li7 e5 kiaN2, mia5-kio3 Si7-pa, u7 khi2-chhiu2 kong-kek ong5, chiu7-si7 Tai7-pit8; na7 chiong i chit8-lang5 kau-chhut, goa2 chiu7 li7-khui chit e5 siaN5.  Hu7-jin5-lang5 ka7 Iok-ap kong2, Li2 khoaN3, i e5 thau5-khak beh tui3 siaN5-teng2 hiat hou7 li2.  22). Hu7-jin5-lang5 chiu7 chiau3 i e5 ti3-hui7 khng3 cheng3-lang5; in chiu7 cham2 Pi2-ki-li7 e5 kiaN2 Si7-pa e5 thau5-khak, hiat hou7 Iok-ap.  I chiu7 pun5 sau3-kak, cheng3-lang5 chiu7 li7-khui siaN5 si3-soaN3; tak8-lang5 to3-khi3 i e5 pou3-piN5.  Iok-ap to3-khi3 Ia5-lou7-sat-leng2, kau3 ong5 hia.
	23). Iok-ap choe3 I2-sek-liat8 e5 chong2-kun-tiuN2; Ia5-ho5-ia5-tai7 e5 kiaN2 Pi2-na2-nga2 koan2-hat Ki-li7-the5 lang5 kap Pi2-li7-the5 lang5.  24). A-to-lan5 koan2-li2 choe3 ong5 e5 kang e5; A-hi-lut8 e5 kiaN2 Iok-sa-hoat choe3 su2-koaN; Si7-hoat choe3 pi3-su.  25). Sat-tok kap A-pi2-a-tha choe3 che3-si;  26). Gai5-jiN2 lang5 I2-lah8 choe3 Tai7-pit8 e5 leng2-siu3.

[21]	Ti7 Tai7-pit8 e5 si5 u7 ki-hng, lian5-lian5 saN-ni5; Tai7-pit8 chiu7 mng7 Ia5-ho5-hoa.  Ia5-ho5-hoa kong2, Si7 in-ui7 So3-lo5 kap i e5 ke, lau5 lang5 e5 huih e5, in-ui7 i thai5-si2 Ki-pian3 lang5.  2). Ki-pian3 lang5 pun2 m7-si7 I2-sek-liat8 lang5, chiu7-si7 A-mou5-li7 lang5 sou2 chhun e5; I2-sek-liat8 lang5 bat tui3 in chiu3-choa7, m7 thai5 in; chong2-si7 So3-lo5 ui7-tioh8 I2-sek-liat8 lang5 kap Iu5-tai7 lang5 jiat8-sim, siuN7 ke3-bou5 thai5 in; ong5 chiu7 tiau3 Ki-pian3 lang5 lai5, ka7 in kong2.  3). Tai7-pit8 ka7 Ki-pian3 lang5 kong2, Goa2 tioh8 ui7 lin2 choe3 sim2-mih8? goa2 tioh8 eng7 sim2-mih8 lai5 thoe3-siok8, hou7 lin2 chiok-hok Ia5-ho5-hoa e5 san2-giap8 ah?  4). Ki-pian3 lang5 kong2, Goan2 kap So3-lo5 kap i e5 ke e5 su7 bo5 koan-he7 kim-gun5, ia7 m7-thang ui7-tioh8 goan2 e5 ian5-kou3 hai7-si2 chit8 e5 I2-sek-liat8 lang5.  I kong2, Lin2 sou2 kong2 chaiN2-iuN7, goa2 beh ui7 lin2 kiaN5 i.  5). In tui3 ong5 kong2, Hit e5 chiong5-cheng5 hui2-hoai7 goan2, bou5-hai7 goan2, beh biat8 goan2, hou7 goan2 boe7-tit-thang khia7-khi2 ti7 I2-sek-liat8 e5 keng2-lai7 e5;  6). taN goan7 eng7 i e5 hou7-e3 chhit-lang5 kau-hu3 goan2, goan2 beh ti7 Ia5-ho5-hoa e5 bin7-cheng5, chiong in tiau3 ti7 Ia5-ho5-hoa sou2 keng2 So3-lo5 e5 Ki-pi2-a.  Ong5 kong2, Goa2 beh kau-hou7 lin2.  7). So3-lo5 e5 kiaN2 Iok-na2-tan, i e5 kiaN2 Bi2-hui-pho-siat ong5 po2-sioh, in-ui7 Tai7-pit8 kap So3-lo5 e5 kiaN2 Iok-na2-tan cheng5 bat ki2 Ia5-ho5-hoa e5 mia5 lai5 chiu3-choa7.  8). Chong2-si7 ong5 chiong Ai3-nga2 e5 cha-bou2-kiaN2 Li7-su-pa ka7 So3-lo5 sou2 siN nng7 e5 kiaN2, A-mou5-ni5, Bi2-hui-pho-siat; kap So3-lo5 e5 cha-bou2-kiaN2 Bi2-kah ka7 Bi2-ho5-lah8 lang5 Pa-se-lai5 e5 kiaN2 A-tek-liat8 sou2 siN e5 gou7 e5 kiaN2,  9). long2 kau ti7 Ki-pian3 lang5 e5 chhiu2, in chiu7 tiau3 in ti7 soaN--nih, ti7 Ia5-ho5-hoa e5 bin7-cheng5; chi2 chhit-lang5 long2 choe3 chit8-e7 to2--loh8-lai5, long2-chong2 si2 ti7 khi2-thau5 siu-koah e5 si5, chiu7-si7 khi2-thau5 koah toa7-beh8 e5 si5.  10). Ai3-nga2 e5 cha2-bou2-kiaN2 Li7-su-pa theh8 chhou-moa5-pou3, ui7 ka-ki7 chhu ti7 chioh8-poaN5-teng2, tui3 khi2-thau5 siu-koah e5 si5, kau3 thiN loh8 hou7-chui2 ti7 sin-si e5 si5; m7-chun2 jit8-si5 khong-tiong e5 chiau2, kap mi5-si5 e5 chau2-siu3, kau3 ti7 hiah e5 sin-si.  11). U7 lang5 chiong So3-lo5 e5 hui Ai3-nga2 e5 cha-bou2-kiaN2 Li7-su-pa sou2 choe3 e5 su7 ka7 Tai7-pit8 kong2.  12). Tai7-pit8 chiu7 khi3, tui3 Ki-liat8-nga2-pi2 lang5 theh8 So3-lo5 e5 kut, kap i e5 kiaN2 Iok-na2-tan e5 kut, in bat tui3 Pek-san e5 koe-lou7 thau-theh8, in-ui7 Hui-li7-su7 lang5 cheng5 ti7 Ki-li7-pho thai5-si2 So3-lo5 e5 si5, Hui-li7-su7 lang5 u7 tiau3 in ti7-hia.  13). I chiu7 tui3 hia toa3 So3-lo5 e5 kut, kap i e5 kiaN2 Iok-na2-tan e5 kut, to3-lai5; lang5 chiu7 siu-sip8 hiah-e5 siu7 tiau3-si2-e5 e5 kut.  14). Chiu7 bai5-chong3 So3-lo5 kap i e5 kiaN2 Iok-na2-tan e5 kut ti7 Pian7-nga2-bin2 toe7 e5 Se2-lah8, ti7 So3-lo5 e5 pe7 Ki-su7 e5 bong7; chiau3 ong5 it-chhe3 sou2 beng7-leng7 e5 khi3 kiaN5; chit-tiap8 liau2-au7 Siong7-te3 ui7-tioh8 hit e5 toe7-hng thiaN in e5 ki5-to2.
	15). Hui-li7-su7 lang5 koh kap I2-sek-liat8 lang5 kau-chian3.  Tai7-pit8 kap i e5 lou5-pok8 loh8-khi3, kap Hui-li7-su7 lang5 kau-chian3; Tai7-pit8 chin ia3-sian7.  16). U7 toa7-han3-chok8 e5 chit8-lang5 mia5-kio3 I2-sit8-pi2-lok8, i e5 chhiuN e5 tang5 tang7 saN-pah sia3-khek-lek8, koh pe7 sin e5 to, beh thai5 Tai7-pit8.  17). Chong2-si7 Se2-lou2-nga2 e5 kiaN2 A-pi2-su po2-hou7 Tai7-pit8, phah-si2 hit e5 Hui-li7-su7 lang5.  Tng-si5 te3 Tai7-pit8 e5 lang5 tui3 i chiu3-choa7, kong2, Chit-tiap8 liau2-au7 li2 m7-thang koh kap goan2 chhut-chian3, kiaN-liau2 phah-hoa I2-sek-liat8 e5 teng.
	18). Au7-lai5 koh kap Hui-li7-su7 lang5 kau-chian3 ti7 Ko-pek; hit-si5 u7 Hou7-sa lang5 Se-pi2-kai thai5-si2 chit8 e5 toa7-han3-chok8 e5 lang5, mia5-choe3 Sat-hut.  19). Koh-chai3 ti7 Ko-pek kap Hui-li7-su7 lang5 kau-chian3; Pek-li7-heng5 lang5 Nga2-lui5-go5-jiN2-kim e5 kiaN2 I-lek8-hap-lan5 thai5-si2 Ka-tek8 lang5 Ko-li7-a3; i e5 chhiuN-piN3 chhin-chhiuN7 pou3-kui e5 tek8-sim.  20). Koh ti7 Ka-tek8 kau-chian3; ti7-hia u7 chit8 e5 toa7-han3 lang5, nng7 ki chhiu2 kok u7 lak8 ki chng2-thau5-a2, nng7 ki kha kok u7 lak8 ki chng2--thau5-a2, kiong7 u7 ji7-chap8-si3 ki; i ia7 si7 toa7-han3-chok8 lang5 e5 kiaN2.  21). Chit-lang5 biau2-si7 I2-sek-liat8 e5 si5, Tai7-pit8 e5 hiaN Si7-bi2-a e5 kiaN2 Iok-na2-tan chiu7 ka7 i thai5-si2.  22). Chi2 si3-lang5 Ka-tek8 toa7-han3 lang5 sou2 siN e5; long2 si2 ti7 Tai7-pit8 e5 chhiu2, kap i e5 lou5-pok8 e5 chhiu2.

[22]	Tng Ia5-ho5-hoa kiu3 Tai7-pit8 thoat-li7 it-chhe3 e5 tui3-tek8 e5 chhiu2, kap So3-lo5 e5 chhiu2 e5 jit8, i ng3 Ia5-ho5-hoa liam7 chit e5 si e5 oe7, kong2,
2)	Ia5-ho5-hoa si7 goa2 e5 soaN-giam5, goa2 e5 iaN5-che7, chin2-kiu3 goa2 e5.
3)	Siong7-te3 si7 goa2 e5 chioh8-poaN5, goa2 beh oa2-kho3 I;
	I si7 tin5-pai5, si7 chin2-kiu3 goa2 e5 kak, si7 goa2 e5 koaiN5-tai5, si7 goa2 e5 pi7-lan7-sou2;
	Chin2-kiu3 goa2 e5 ah, Li2 si7 kiu3 goa2 thoat-li7 kiong5-po7 e5.
4)	Goa2 beh kiu5-kio3 Ia5-ho5-hoa, I si7 eng-kai o-lo2 e5;
	An2-ni goa2 beh tit-tioh8 kiu3, thoat-li7 goa2 e5 tui3-tek8.
5)	Si2-bo5 e5 chui2-eng2 ui5 goa2,
	Hui2-lui7 e5 hoan3-lam7 hou7 goa2 kiaN.
6)	Im-kan e5 soh tiN5 goa2,
	Si2-bo5 e5 oah8-tauh kau3 ti7 goa2.
7)	Goa2 ti7 hoan7-lan7 tiong kiu5-kio3 Ia5-ho5-hoa,
	Goa2 kiu5-kio3 goa2 e5 Siong7-te3.
	I tui3 tian7--nih thiaN goa2 e5 siaN,
	Goa2 e5 kiu5-kio3 jip8 I e5 hi7-khang.
8)	Toe7 chiu7 tin2-tang7 io5-choah,
	ThiN e5 kun-ki ia7 gi7-gi7-chun3,
	Ui7-tioh8 I e5 siu7-khi3 lai5 tin2-tang7.
9)	Tui3 I e5 phiN7-khang u7 ian chheng3 chiuN7-khi3,
	Tui3 I e5 chhui3 u7 chhut sio-biat8 e5 he2,
	ThoaN3 tui3 an2-ni toh8.
10)	I hou7 thiN ke7--loh8-lai5, chiu7 kang3-lim5,
	Ti7 I e5 kha-e7 u7 ou-hun5.
11)	I khia5 ki-lou7-peng teh pe,
	Ti7 hong e5 sit8-teng2 hian2-hian7.
12)	I eng7 ou-am3 choe3 chiu-ui5 e5 tiuN3-pang5,
	Chiu7-si7 chu7-chip8 e5 chui2, kap khong-tiong e5 bat8-hun5.
13)	In-ui7 I bin7-cheng5 e5 kng,
	He2-thoaN3 chiu7 toh8--khi3-lai5.
14)	Ia5-ho5-hoa tui3 thiN khi2 lui5,
	Chi3-koaiN5--e5 hoat-chhut I e5 siaN.
15)	I sia7 chiN3 lai5 koaN2-soaN3 in,
	Sih-na3 lai5 hou7 in loan7.
16)	Hai2-toe2 chiu7 chhut-hian7,
	Toa7-toe7 e5 kun-ki ia7 lou7-hian7,
	Si7 in-ui7 Ia5-ho5-hoa e5 chek-pi7,
	Ia7 in-ui7 I e5 phiN7-khang pun5-chhut e5 khi3.
17)	I tui3 teng2-bin7 chhun-chhiu2 khiu2 goa2,
	Tui3 toa7-chui2-tiong khan goa2 chhut;
18)	I kiu3 goa2 thoat-li7 iong2-beng2 e5 tui3-tek8,
	Kap hiah e5 oan3-hun7 goa2 e5 lang5,
	In-ui7 in pi2 goa2 khah u7 lat8.
19)	Goa2 tu2-tioh8 hoan7-lan7 e5 jit8, in lai5 khun2-pek goa2,
	Chong2-si7 Ia5-ho5-hoa si7 goa2 sou2 oa2-kho3 e5.
20)	I chhoa7 goa2 kau3 khui-khoah e5 sou2-chai7;
	I kiu3 goa2, in-ui7 I hoaN-hi2 goa2.
21)	Ia5-ho5-hoa chiau3 goa2 e5 kong-gi7 po3-tap goa2,
	Chiau3 goa2 e5 chhiu2 e5 chheng-khi3 po3-siuN2 goa2.
22)	In-ui7 goa2 siu2 Ia5-ho5-hoa e5 to7-lou7,
	Be7-bat choe3 phaiN2, li7-khui goa2 e5 Siong7-te3.
23)	I it-chhe3 e5 hoat-tou7 ti7 goa2 e5 bin7-cheng5,
	I e5 lut8-le7, goa2 ia7 bo5 poe7-gek8.
24)	Goa2 tui3-ti7 I si7 oan5-choan5,
	Goa2 ia7 siu2 pun2-sin bo5 kiaN5 goa2 e5 phaiN2.
25)	Sou2-i2 Ia5-ho5-hoa po3-siuN2 goa2, si7 chiau3 goa2 e5 kong-gi7,
	Ia7 chiau3 goa2 ti7 I e5 bak8-chiu-cheng5 e5 chheng-khi3.
26)	Tui3-ti7 jin5-chu5 e5 lang5, Li2 hian2-beng5 ka-ki7 si7 jin5-chu5,
	Tui3-ti7 oan5-choan5 e5 lang5, Li2 hian2-beng5 ka-ki7 si7 oan5-choan5;
27)	Tui3-ti7 chheng-khi3 e5 lang5, Li2 hian2-beng5 ka-ki7 si7 chheng-khi3;
	Tui3-ti7 koai-phiah e5 lang5, Li2 hian2-beng5 ka-ki7 si7 oan-khiau.
28)	Khun3-khou2 e5 peh-siN3, Li2 kiu3 i.
	Li2 e5 bak8-chiu khoaN3 kiau-ngou7 e5 lang5, hou7 i kang3-ke7.
29)	Ia5-ho5-hoa ah, Li2 si7 goa2 e5 teng,
	Ia5-ho5-hoa beh chio3-kng goa2 e5 ou-am3.
30)	In-ui7 goa2 oa2-kho3 Li2 chhiong-jip8 kun-tui7,
	Oa2-kho3 goa2 e5 Siong7-te3, chiu7 thiau3-ke3 chhiuN5.
31)	Lun7-kau3 Siong7-te3, I e5 to7-lou7 si7 oan5-choan5 e5,
	Ia5-ho5-hoa e5 oe7, si7 ke3 thoan3-lian7 e5;
	KiN3-na7 oa2-kho3 I e5, I chiu7 choe3 in e5 tin5-pai5.
32)	Ia5-ho5-hoa i2-goa7, chi7-chui7 si7 Siong7-te3 ah?
	Lan2 e5 Siong7-te3 i2-goa7, chi7-chui7 si7 chioh8-poaN5 ah?
33)	Siong7-te3 si7 goa2 kian-kou3 e5 iaN5-che7,
	I in2-chhoa7 oan5-choan5 e5 lang5 kiaN5 I e5 lou7.
34)	I hou7 goa2 e5 kha chhin-chhiuN7 lok8-bu2,
	Hou7 goa2 khia7 ti7 goa2 koaiN5 e5 sou2-chai7.
35)	I ka3-si7 goa2 e5 chhiu2 oe7 kau-chian3,
	Ti3-kau3 goa2 e5 chhiu2-kut oe7 khui tang5-keng.
36)	Li2 eng7 Li2 e5 chin2-kiu3 hou7 goa2 choe3 tin5-pai5,
	Li2 e5 un-jiu5 hou7 goa2 choe3 toa7.
37)	Li2 hou7 goa2 e5 kha sou2 tah8 e5 toe7 khui-khoah,
	Goa2 e5 kha ia7 be7-bat tah8-thut8.
38)	Goa2 tui-jip goa2 e5 tui3-tek8, lai5 chian2-tu5 in;
	In be7 chau5-biat8 e5 tai7-seng, goa2 bo5 to3-tng2-lai5.
39)	Goa2 chau5-biat8 in, phah-siong in,
	Hou7 in boe7 khi2-lai5, to2 ti7 goa2 e5 kha-e7.
40)	In-ui7 Li2 bat eng7 khui3-lat8 ha5 goa2, hou7 goa2 oe7 kau-chian3,
	Li2 hou7 hiah e5 khi2-lai5 kong-kek goa2 e5, long2 hang5-hok8 goa2.
41)	Li2 hou7 goa2 e5 tui3-tek8 ng3 goa2 oat8-tng2-sin,
	Hou7 goa2 thang chian2-tu5 hiah e5 oan3-hun7 goa2 e5 lang5.
42)	In si3-koe3 khoaN3, ia7 bo5 chin2-kiu3 in e5,
	Chiu7 ng3-bang7 Ia5-ho5-hoa, I ia7 m7 in3 i.
43)	Goa2 tui5 in iu3-iu3, chhin-chhiuN7 toe7-chiuN7 e5 tin5-ai,
	Goa2 tah8 in chhin-chhiuN7 koe-lou7 e5 thou5-be5, hou7 in si3-soaN3.
44)	Li2 kiu3 goa2 thoat-li7 goa2 e5 peh-siN3 e5 saN-chiN,
	Po2-chun5 goa2 choe3 liat8-kok e5 thau5-bak8;
	Goa2 sou2 m7-bat e5 peh-siN3 beh hok8-sai7 goa2.
45)	Goa7-pang lang5 beh tau5-hang5 goa2,
	Chit8-e7 thiaN-kiN3, chiu7 beh chun-than3 goa2.
46)	Goa7-pang lang5 beh soe-pai7,
	Tui3 in pi3-bat8 e5 sou2-chai7 ngiauh8-ngiauh8-chhoah chhut-lai5.
47)	Ia5-ho5-hoa si7 oah8 e5, goan7 goa2 e5 Chioh8-poaN5 tit-tioh8 o-lo2,
	Goan7 Siong7-te3, chiu7-si7 kiu3 goa2 e5 Chioh8-poaN5--e5, tit-tioh8 chun-choe3 koaiN5;
48)	Chiu7-si7 thoe3 goa2 sin-oan e5 Siong7-te3,
	Hou7 hiah e5 peh-siN3 hang5-hok8 goa2 e5;
49)	Kiu3 goa2 thoat-li7 goa2 e5 tui3-tek8 e5;
	Koh ku2-khi2 goa2 khah koaiN5 hiah e5 khi2-lai5 kong-kek goa2 e5.
	Li2 kiu3 goa2 thoat-li7 kiong5-po7 e5 lang5.
50)	Ia5-ho5-hoa ah, in-ui7 an2-ni goa2 beh ti7 liat8-pang kam2-sia7 Li2,
	Ia7 beh chhiuN3-koa o-lo2 Li2 e5 mia5.
51)	Ia5-ho5-hoa toa7-toa7 chin2-kiu3 I sou2 siat-lip8 e5 ong5,
	Si chu5-ai3 hou7 I sou2 boah-iu5-e5,
	Chiu7-si7 hou7 Tai7-pit8 kap i e5 hou7-e3, kau3 eng2-oan2.

[23]	Tai7-pit8 kiat-be2 e5 oe7, pai5-liat8 ti7 e7-toe2.
Ia5-se e5 kiaN2 Tai7-pit8 kong2, 
	Tit-tioh8 seng-koaiN5 e5 lang5,
	Si7 Nga2-kok e5 Siong7-te3 sou2 boah-iu5 e5,
	Ti7 I2-sek-liat8 gau5 choe3-koa--e5 kong2:
2)	Ia5-ho5-hoa e5 Sin5 eng7 goa2 lai5 kong2,
	I e5 oe7 ti7 goa2 e5 chih8.
3)	I2-sek-liat8 e5 Siong7-te3 u7 kong2,
	I2-sek-liat8 e5 Chioh8-poaN5 tui3 goa2 kong2:
	Eng7 kong-gi7 ti7-li2 lang5,
	Keng3-ui3 Siong7-te3 lai5 ti7-li2 e5,
4)	I beh chhin-chhiuN7 thau3-cha2 jit8 tu2-a2 chhut e5 kng,
	Bo5 hun5 e5 chheng-cha2,
	Hou7 loh8 ke3-sin e5 kng-chhai2;
	Hou7 toe7 hoat iu3-iu3 e5 chhau2.
5)	Goa2 e5 ke ti7 Siong7-te3 e5 bin7-cheng5 m7-si7 an2-ni;
	Iau2-ku2 I u7 kap goa2 lip8 eng2-oan2 e5 iok,
	Bo5 m7 chiau3 chhu3-su7 pai5-liat8 koh kian-kou3;
	Sui-jian5 I bo5 hou7 i seng-tiong2,
	Che chiu7-si7 goa2 it-chhe3 e5 chin2-kiu3, it-chhe3 e5 i3-goan7.
6)	Chong2-si7 hui2-lui7 long2 chhin-chhiuN7 chhi3-a2 beh siu7 koah-sak,
	Lang5 m7-kaN2 eng7 chhiu2 theh8 i;
7)	Beh bong i e5 lang5,
	Tioh8 eng7 thih-khi3 kap chhiuN-piN3,
	Ti7 i e5 sou2-chai7 beh hou7 he2 it-chin7 sio-khi3.
	8). Tai7-pit8 iong2-su7 e5 mia5 ki3 ti7 e7-toe2; kun-tiuN2 e5 thau5, Tha-kek-bun5 lang5 Iok-siat-pa-siat; chiu7-si7 I-su-ni5 lang5 A-ti2-lo5, chit8-si5 phah-si2 poeh-pah lang5.
	9). Koh chit8-e5 si7 A-hap8 lang5 To2-to e5 kiaN2 I2-li7-a-sat; cheng5 Hui-li7-su7 lang5 chu7-chip8 beh kau-chian3, I2-sek-liat8 lang5 i2-keng khi3, u7 saN e5 iong2-su7 te3 Tai7-pit8, tui3 Hui-li7-su7 lang5 tho2-chian3; i si7 in tiong-kan e5 chit8-e5.  10). I khi2-lai5 phah Hui-li7-su7 lang5, kau3 chhiu2 sng, chhiu2 kap kiam3 saN-liam5.  Hit-jit8 Ia5-ho5-hoa toa7-toa7 khah-iaN5, cheng3 peh-siN3 oat8-tng2 ti7 i e5 au7-bin7, kou3 chhiuN2-mih8 na7-tiaN7.
	11). Koh chit8-e5 si7 Hap8-lah8 lang5 A-ki e5 kiaN2 Sa-ma2; u7 chit8-jit8 Hui-li7-su7 lang5 chu7-chip8 chiaN5-tin7, ti7 chit8-khu ang5-tau7 e5 hng5; peh-siN3 chiu7 ti7 Hui-li7-su7 lang5 e5 bin7-cheng5 to5-chau2.  12). I tong3-tiau5 ti7 hit khu hng5, lai5 po2-siu2 i, phah Hui-li7-su7 lang5; Ia5-ho5-hoa toa7-toa7 khah-iaN5.
	13). Siu-koah e5 si5, saN-chap8 e5 siu2-leng2 tiong u7 saN lang5 loh8-khi3 kau3 A-tou7-lan5 tong7, kiN3 Tai7-pit8.  Hui-li7-su7 lang5 kun-peng chat-iaN5 ti7 Li7-hoat8-im e5 soaN-kok.  14). Hit-si5 Tai7-pit8 ti7 soaN-che7; Hui-li7-su7 lang5 hong5-siu2 e5 peng ti7 Pek-li7-heng5.  15). Tai7-pit8 him-soan7 kong2, Chi7-chui7 oe7 eng7 Pek-li7-heng5 siaN5-mng5-piN e5 chiN2-chui2 hou7 goa2 lim?  16). Chi2 saN e5 iong2-su7 chiu7 chhiong-ke3 Hui-li7-su7 lang5 e5 iaN5-poaN5, tui3 Pek-li7-heng5 siaN5-mng5-piN e5 chiN2 chhiuN7-chui2, koaN7 lai5 hou7 Tai7-pit8; chong2-si7 i m7-kam lim, chiu7 piaN3 ti7 Ia5-ho5-hoa e5 bin7-cheng5, kong2,  17). Ia5-ho5-hoa ah, goa2 koat-toan3 m7-choe3 an2-ni; che kiam2 m7-si7 phe-mia7 khi3 e5 lang5 e5 huih? Sou2-i2 i m7-lim.  Chi2 saN e5 toa7 iong2-su7 u7 choe3 chiah e5 tai7-chi3.  18). Se2-lou2-nga2 e5 kiaN2 Iok-ap e5 sio2-ti7 A-pi2-su si7 choe3 saN e5 iong2-su7 e5 thau5-lang5; i kiah8 i e5 chhiuN phah-si2 saN-pah lang5, chiu7 ti7 saN e5 iong2-su7 tiong u7 mia5.  19). I kiam2 m7-si7 saN e5 iong2-su7 tiong e5 te7-it chun-kui3-e5 mah? sou2-i2 choe3 in e5 thau5; chong2-si7 put-kip8 cheng5 saN e5 iong2-su7.
	20). Koh u7 Kah-siat lang5 toa7 iong2-su7 Ia5-ho5-ia5-tai7 e5 kiaN2 Pi2-na2-nga2; i u7 kiaN5-chhut choe7-choe7 toa7-su7; i thai5-si2 Mou5-ap lang5 A-li7-i-lek8 nng7 e5 kiaN2; koh ti7 loh8-seh e5 si5 loh8 khiN-lai7, thai5-si2 chit8 chiah sai.  21). Koh thai5-si2 Ai-kip8 chit8 e5 toa7-han3 lang5; Ai-kip8 lang5 chhiu2--nih kiah8 chhiuN, Pi2-na2-nga2 chi2-u7 kiah8 thui5 loh8-khi3 i hia, chhiuN2 Ai-kip8 lang5 chhiu2--nih e5 chhiuN, eng7 hit ki chhiuN ka7 i chan5--si2.  22). Che si7 Ia5-ho5-ia5-tai7 e5 kiaN2 Pi2-na2-nga2 sou2 kiaN5 e5 su7; chiu7 ti7 saN e5 iong2-su7 tiong tit-tioh8 mia5.  23). I pi2 saN-chap8 e5 iong2-su7 khah chun-kui3; chong2-si7 put-kip8 cheng5 saN e5 iong2-su7.  Tai7-pit8 siat-lip8 i choe3 i e5 si7-oe7-tiuN2.
	24). SaN-chap8 e5 iong2-su7 tiong u7 Iok-ap e5 sio2-ti7 A-sat-hek; koh u7 Pek-li7-heng5 lang5 To2-to e5 kiaN2 I2-lek8-hap-lan5;  25). Hap-lut8 lang5 Sa-ma2, Hap-lut8 lang5 I2-li7-ka;  26). PhaN-lek8-the5 lang5 Hi-li7-su, The5-ko-a lang5 Ek-kiat e5 kiaN2 I2-lah8;  27). A-na2-tut8 lang5 A-pi2-i2-sia7, Hou7-sa lang5 Bi2-pun2-nai2;  28). A-hap8 lang5 Sat-bun5, Ni5-to5-hoat lang5 Ma2-hap-lai5;  29). Ni5-to5-hoat lang5 Pa-na2 e5 kiaN2 Hi-lip8, Pian7-nga2-bin2 chok8 Ki-pi2-a lang5 Li7-pai3 e5 kiaN2 I2-thai3;  30). Pi2-lah8-tun3 lang5 Pi2-na2-nga2, Ka-sit8 khoe lang5 Hi-thai3;  31). Pek-a-lah8-pa lang5 A-pi2-a-pun2, Pa-lou2-bi2 lang5 Ap-su-ma2-hut;  32). Sa-pun2 lang5 I2-li7-nga2-hap-pa, Nga2-sian7 chiah e5 kiaN2 tiong e5 Iok-na2-tan;  33). Hap-lah8 lang5 Sa-ma2, Hap-lah8 lang5 Sa-lah8 e5 kiaN2 A-hi-am3;  34). Ma2-ka lang5 A-hap-pai3 e5 kiaN2 I2-li7-hoat-liat8, Ki-lo5 lang5 A-hi-to-hut e5 kiaN2 I2-lian5;  35). Ka-bit8 lang5 Hi-su-lai5, A-pa lang5 PhaN3-lai5;  36). So2-pa lang5 Na2-tan e5 kiaN2 I2-kah, Ka-tek8 lang5 Pa-ni5;  37). A-bun5 lang5 Se2-lek8, Pi2-liok8 lang5 Na2-hap-lai5, si7 ka7 Se2-lou2-nga2 e5 kiaN2 Iok-ap kiah8 kun-khi3 e5;  38). I2-thiap lang5 I2-lah8, I2-thiap lang5 Ka-lip8;  39). Hek lang5 OU-li7-a3; kiong7 saN-chap8-chhit lang5.

[24]	Ia5-ho5-hoa koh siu7-khi3 I2-sek-liat8 lang5, kek-tong7 Tai7-pit8 lai5 hai7 in, chiu7 kong2, Tioh8 khi3 sng3 I2-sek-liat8 kap Iu5-tai7 lang5.  2). Ong5 hoan-hu3 kap i ti7-teh e5 kun-tiuN2 Iok-ap kong2, Li2 taN khi3 pian3-kiaN5 I2-sek-liat8 cheng3 chi-phai3, tui3 Tan3 kau3 Piat8-si7-pa, tiam2-sng3 peh-siN3, hou7 goa2 chai peh-siN3 e5 siau3-giah8.  3). Iok-ap ka7 ong5 kong2, Bo5-lun7 peh-siN3 joa7-choe7, goan7 Ia5-ho5-hoa li2 e5 Siong7-te3 ke-thiN pah-pe7, koh hou7 goa2 e5 chu2 goa2 e5 ong5 chhin-bak8 khoaN3-kiN3; chong2-si7 goa2 e5 chu2 goa2 e5 ong5 siaN2-su7 hoaN-hi2 chit e5 su7 ah?  4). Chong2-si7 ong5 e5 oe7 iaN5-ke3 Iok-ap kap hiah e5 kun-tiuN2.  Iok-ap kap hiah e5 kun-tiuN2 chiu7 tui3 ong5 e5 bin7-cheng5 chhut-khi3, tiam2-sng3 I2-sek-liat8 e5 peh-siN3.  5). In ke3 Iok-tan3, chat-iaN5 ti7 A-lo5-jiN2, ti7 Ka-tek soaN-kok tiong e5 siaN5 e5 chiaN3-peng5, kap Nga2-sia7 saN-kun7;  6). koh kau3 Ki-liat8, kap Tha-theng5-hap8-si7 e5 toe7, koh kau3 Tan3-nga2-an, seh8 kau3 Se-tun3;  7). koh kau3 Chhui-lo5 kian-kou3 e5 siaN5, kap Hi-bi7 lang5 i2-kip8 Ka-lam5 lang5 it-chhe3 e5 siaN5; koh chhut-khi3 kau3 Iu5-tai7 lam5-hng e5 Piat8-si7-pa.  8). In pian3-kiaN5 choan5-toe7, lek8-ke3 kau2-geh8-jit8 koh ji7-chap8 jit8; chiu7 to3-tng2 kau3 Ia5-lou7-sat-leng2.  9). Iok-ap eng7 sng3 peh-siN3 e5 siau3-giah8 chin3 hou7 ong5 chai.  I2-sek-liat8 lang5 kiah8 to e5 iong2-su7 poeh-chap8 ban7, Iu5-tai7 lang5 u7 gou7-chap8 ban7.
	10). Tai7-pit8 sng3 peh-siN3 e5 siau3-giah8 liau2-au7, sim chiu7 ka-ki7 chek-pi7.  Tai7-pit8 ka7 Ia5-ho5-hoa kong2, Goa2 kiaN5 chit e5 su7 toa7-toa7 u7 hoan7-choe7.  Ia5-ho5-hoa ah, kiu5 Li2 tu5-khi3 Li2 e5 lou5-pok8 e5 ke3-sit, in-ui7 goa2 sou2-kiaN5-e5 chin gong7.  11). Tai7-pit8 thiN-kng-cha2 khi2-lai5 e5 si5, Ia5-ho5-hoa e5 oe7 lim5-kau3 sian-ti Ka-tek, chiu7-si7 Tai7-pit8 e5 sian-kian3 e5, kong2,  12). Li2 khi3 ka7 Tai7-pit8 kong2, Ia5-ho5-hoa an2-ni kong2, TaN Goa2 eng7 saN-hang7 hou7 li2, li2 keng2 chit8-hang7, Goa2 thang kiaN5 ti7 li2.  13). Ka-tek chiu7 lai5 thong-ti Tai7-pit8, tui3 i kong2, Li2 ai3 li2 e5 toe7 ki-hng chhit-ni5 ku2 mah? a2-si7 ai3 li2 e5 tui3-tek8 tui-jip li2, li2 to5-chau2 ti7 i e5 bin7-cheng5 saN-geh8-jit8 ku2 ah? a2-si7 ai3 un-ek8 ti7 li2 e5 toe7 saN-jit8 ku2 ah? TaN li2 tioh8 chim-chiok siuN7-khoaN3 cheh, goa2 thang eng7 sim2-mih8 oe7 he5-hok chhe goa2 e5.  14). Tai7-pit8 ka7 Ka-tek kong2, Goa2 chin ui5-lan5, lan2 leng5-khou2 ham7-loh8 ti7 Ia5-ho5-hoa e5 chhiu2, in-ui7 I u7 hong-seng7 e5 lin5-bin2; goa2 m7-goan7 ham7-loh8 ti7 lang5 e5 chhiu2.  15). Ia5-ho5-hoa chiu7 kang3 un-ek8 hou7 I2-sek-liat8, tui3 chheng-cha2 kau3 sou2 tiaN7-tioh8 e5 si5, tui3 Tan3 kau3 Piat8-si7-pa; peh-siN3-kan si2 chhit-ban7 lang5.  16). Tng thiN-sai3 chhun-chhiu2 ti7 Ia5-lou7-sat-leng2, beh biat8 i e5 si5, Ia5-ho5-hoa chiu7 the3-hoe2 kang3-loh8 chit e5 chai-e7, chiu7 ka7 biat8 peh-siN3 e5 thiN-sai3 kong2, Kau3-giah8 lah, kiu li2 e5 chhiu2; hit-si5 Ia5-ho5-hoa e5 su3-chia2 ti7 Ia5-pou3-su lang5 A-lo5-na2 e5 gou7-kak-tiuN5.  17). Tai7-pit8 khoaN3-khi3 phah peh-siN3 e5 thiN-sai3, chiu7 ka7 Ia5-ho5-hoa kong2, KhoaN3 ah, hoan7-choe7-e5 si7 goa2, poe7-gek8-e5 ia7 si7 goa2; chong2-si7 chiah e5 kui-kun5 e5 iuN5 u7 choe3 sim2-mih8 ah? goan7 Li2 e5 chhiu2 kong-kek goa2, kap goa2 pe7 e5 ke.
	18). Hit-jit8 Ka-tek lai5 kiN3 Tai7-pit8, ka7 i kong2, Li2 chiuN7-khi3, ti7 Ia5-pou3-su lang5 A-lo5-na2 e5 gou7-kak-tiuN5, ka7 Ia5-ho5-hoa khi2 chit8 cho7 toaN5.  19). Tai7-pit8 chiau3 Ka-tek e5 oe7 chiuN7-khi3, chiau3 Ia5-ho5-hoa e5 beng7-leng7.  20). A-lo5-na2 teh khoaN3, khoaN3-kiN3 ong5 kap i e5 jin5-sin5 tui3-bin7 lai5; A-lo5-na2 chiu7 chhut-khi3, phak ti7 toe7--nih pai3 ong5.  21). A-lo5-na2 kong2, Goa2 e5 chu2 goa2 e5 ong5 lai5 lou5-pok8 chia siaN2-su7? Tai7-pit8 kong2, Goa2 lai5 beh boe2 li2 chit e5 gou7-kak-tiuN5, ka7 Ia5-ho5-hoa khi2 chit8 cho7 toaN5, hou7 peh-siN3-kan e5 un-ek8 soah.  22). A-lo5-na2 ka7 Tai7-pit8 kong2, Goa2 e5 chu2 goa2 e5 ong5, chiau3 li2 sou2 khoaN3-choe3 ho2-e5 theh8-lai5 hian3 i; khoaN3 ah, chia u7 gu5, thang choe3 sio-che3, u7 phah gou7-kak e5 khi3-ku7, kap tho3 gu5 e5 ka-chhia, thang choe3 chha5.  23). Ong5 ah, A-lo5-na2 eng7 che it-chhe3 sang3 hou7 ong5.  A-lo5-na2 koh ka7 ong5 kong2, Goan7 Ia5-ho5-hoa li2 e5 Siong7-te3 chiap-lap8 li2.  24). Ong5 ka7 A-lo5-na2 kong2, M7-thang ah, goa2 beh chiau3 ke3-chiN5 ka7 li2 boe2; goa2 m7-kheng2 eng7 peh8-peh8 tit-tioh8 e5 mih8 choe3 sio-che3, hian3 hou7 Ia5-ho5-hoa goa2 e5 Siong7-te3.  Tai7-pit8 chiu7 eng7 gou7-chap8 sia3-khek-lek8 e5 gun5, boe2 hit e5 gou7-kak-tiuN5 kap gu5.  25). Tai7-pit8 ti7-hia ka7 Ia5-ho5-hoa khi2 chit8 cho7 toaN5, hian3 sio-che3 kap sia7-un-che3; an2-ni Ia5-ho5-hoa thiaN in ui7 toe7-hng sou2 kiu5 e5, un-ek8 ti7 I2-sek-liat8 tiong chiu7 soah.


Tan2-thai7 eng2 koh lai5
Pasuya

Eng2 lai5, eng2 loh8, 20-ni5aa3

1979-ni5 Bi2-le7-to2 su7-kiaN7 in2-tong7--khi2-lai5 e5 lek8-su2 hong-tiau5, keng-ke3 20-ni5, i-keng siau-thoe3--a, hit-e5 ni5-tai7 to7 beh kiat-sok8--a!

Ti7 20-ni5 lai7-toe2, jin5-bin5 tui3 pian3-kek e5 ng3-bang7, ka7 Kok-bin5-tong2 e5 thong2-ti7 koan5-ui phah soaN2--去, m7-koh jin5-bin5 e5 jiat8-cheng5 soah i-keng siau-boa5 liau2-liau2; lan2 iong7 jin5-bin5 e5 lek8-liong7, chhiong-phoa3 ROC the2-che3 e5 sok-pak8, m7-koh lan2 tian-to2 hou7 the2-che3 pak8-si2-si2; lek8-su2 e5 si7-hui iau2-be7 chheng-sng3, un7-tong7 thau5-lang5 soah i-keng hong3- khi3"hoan2-the2-che3"e5 lip8-tiuN5, koh toa7-siaN hoah kong2 ai3 chiap-siu7"the2-che3-lai7 kai2-liong5"e5 lou7-soaN3......

Pi7-ap-pek-chia2 iu5-goan5 pi7-ap-pek, ap-pek-chia2 kio3 lan2 ai3『走出悲情』, chin3-pou7 e5 Tai5-oan5-lang5 chi-chhi5 e5 cheng3-kheh, ma7 kio3 lan2 ai3『寬恕包容』! Ap-pek-chia2 e5 chek-jim7 m7-bian2 tui-tho2? Hong5 chau-that, hong5 thun2-tah8 bo5 su-iau3 po3-siu5? 100-ni5 hoan2-khong3 e5 hui2 kap bak8-sai2 long2 e7-tang3 ka7 ham2-kak?

Che to7 si7 lan2 ai3 bin7-tui3 e5 hian7-sit8? Che to7 si7 lan2 ai3 bin7-tui3 e5 si5-tai7?

Gabriel•Garcia2•Marquez2 ti7 i e5 chheh----《Chile pi3-bit8 heng5-tong7》lai7-toe2 sia2 kong2:「Liu5-bong5 hai2-goa7 e5 hoan2-khong3 chou-chit leng2-to7-chia2, tui3 sin 1-tai7 e5 hoan2-khong3-chia2 lai5 kong2, cha2 to7 i-keng bo5 jim7-ho5 i3-gi7--a. Hit-koa2 leng2-to7-chia2 si7 ke3-khi3 hit-e5 ni5-tai7 e5 eng-hiong5, kap chit-ma2 i-keng bo5 siaN2-mih koan-he7--a. M7-koan2 li2 kam2 e7 kam2-kak ngai7-gioh, hoan2-tui3 phai3-he7 lai7-toe2 u7 chit-chiong2 kiat-ko2, si7 kun-su7 cheng3-hu2 e5 toa7 sit-pai7!」

Lan2 ke3-khi3 e5 hoan2-khong3 eng-hiong5, m7-taN i-keng hong3-khi3"hoan2-ap-pek"e5 lip8-tiuN5, in koh kap ap-pek-chia2 khia7 cho3-hoe2,"1-chhiu2 liam7-keng, 1-chhiu2 bong-lin", beh hiang2-siu7 the2-che3 hou7 in e5 li7-ek, koh beh hiang2-siu7 un7-tong7 e5 hiuN-he2!

Ke3-khi3 e5 hoan2-khong3 eng-hiong5, tui3 chit-ma2 lai5 kong2 i-keng bo5 jim7-ho5 i3-gi7--a, m7-koh, lan2 boe7-tang3 boe7 ki3--e5 chit-koa2 cheng3-kheh ok-chit, tau5-ki, tho3-hiap8 kap chhut-boe7 e5 pi-phi2 heng5-ui7!

Lek8-su2 e5 eng2 khi2--lai5, lek8-su2 e5 eng2 loh8--khi3, 20-ni5 to7 an2-ne ke3--khi3-a.  Eng2 i-keng peng5-cheng7, un7-tong7 siN-seng5 ai3 thoe3, ai3 thoe3 tng2-lai5 tan2 au7-1-pho eng2 koh khi2--lai5.

Tan2! Si7 beh an2-choaN2 tan2? Si7 beh tan2-kau3 tang-si5?

Tan2! Tan2-kau3 lek8-su2 e5 eng2 koh khi2--lai5!

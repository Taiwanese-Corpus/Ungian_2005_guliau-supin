Thau2-pang3
Noya

Cheng5 1-cham7-a2 cheng5-su5 bo5 joa7 un2-teng7, ma7 eng2-hiong2 tioh8 ka-ti7 e5 seng-oah8. cheng3-keng kong2--khi2-lai5, ui3 8--goeh8 khai-si2 chiah8 thau5-lou7, ka-ti7 pun2-te2 e5 hak8-seng sim-thai3 to7 it-tit8 bo5 thiau5-cheng2--koe3-lai5, tak8-kang thau3-cha2 long2 chiok oan3-chheh--e5.

Si7 an2-choaN2 tioh8-ai3 khi3 siong7-pan? Si7 an2-choaN2 tioh8-ai3 hong5 chhau gah beh si2? Si7 an2-choaN2 ha7-pan tng2--lai5 long2 bo5 cheng-sin5? Si7 an2-choaN2 ai3 cho3 e5 tai7-chi3 1-hang7 to bo5 cho3--tioh8? Si7 an2-choaN2 siuN7 beh kai2-pian3 soah long2 goan5-chai7 an2-ne?

Kui goeh8-jit8 loh8--lai5, long2 kiu ti7 ka-ti7 ou-am3 e5 siu7 lai7-te2, it-tit8 kau3 ke teh thi5 chiau2 teh kio3, te7 1 loh8 kng-soaN3 chhio7--loh8-lai5 e5 si5, chiah chai-iaN2, m7-taN7 ai3 thau2-pang3 ka-ti7 e5 koe3-khi3, koh ai3 thau2-pang3 ka-ti7 e5 sim.

Chit-cham7-a2 sim cheng7--loh8-lai5, tauh8-tauh8-a2 kiaN5 jip8-khi3 ka-ti7 e5 sim, ka7 ka-ti7 e5 choan5-pou7 long2 ou2--chhut-lai5, phou ti7 jit8-thau5 e7-kha phak8. Ti7 chia, u7 1-koa2 si7 ka-ti7 m7-goan7 khi3 bin7-tui3--e5, in-ui7 e7 kiaN-hiaN5 e7 kian3-siau3. M7-koh chim-chiok hoan2-seng2 kiam2-tho2 liau2-au7 e7 hoat-hian7, kiaN-lang5--e5 ka7 seh8--koe3 liau2-au7, to7-si7 1-e5 sin e5 khai-si2.

Chin-chiaN3 bin7-tui3 ka-ti7 e5 ou-am3, chiah u7 chai5-tiau7 kiaN5 ng3 kong-beng5.

Chit kui2 kang, thau3-cha2 khi2--lai5 e5 si5, sim-cheng5 hoat-seng hoa3-hak8 pian3-hoa3, pian3 gah kap eng2-koe3 bo5 kang7-khoan2. Chit-chun7 goa2 chiah hoat-hian7, cho3-lang5 siong7 oh ma7 siong7 kan2-tan--e5, to7-si7 thiau7-chian3 ka-ti7, hou7 leng5-hun5 chhin-chhiuN7 hai2-eng2, hou7 bah-the2 chhin-chhiuN7 koan5-soaN, hou7 sin5-keng chhin-chhiuN7 kui3-hong, hiah-ni7 bin2-kam2 iong2-chai7 ng3 cheng5 chhiong--khi3.

Goa2 chiok ai3 chit-ma2 e5 ka-ti7, sui-bong2 koh u7 koa2 khih-kak, tan2 goa2 ka7 pou2 hou7 oan5-boan2.

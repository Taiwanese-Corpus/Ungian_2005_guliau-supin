Sai2 Ke3-teng5-a2 e5 Eng2--a2
Pasuya

"An2-ne kam2 u7 kong-peN5?" Eng2--a2 hiong5-hiong5 toa7-toa7-siaN hoah--chhut- lai5.

Ti7 Liong5-san-si7 bio7-tiaN5, Eng2--a2 kap 1-tin7 lang5 teh pian7, chiah-e5 lang5 peng5-siong5-si5 to tiaN7 ti7 chia khai-kang2 pho3-tau7, chin che7 si7 u7-lou7 bo5-chhu3 e5 lo5-han3-kha-a2, in si7 chheN-ki5-a2 e5 si2-tiong-phio3. "Lan2 1991 to7 tok8-lip8--a, bo5, si7 teh kong2 siaN2 siau2-oe7? 96 ni5 m7-si7 koh kio3 lan2 ai3 tng3 hou7--in Tai5-oan5 chiah e7 tok8-lip8? Oe7 long2 ku3-chai7 in teh kong2--e5?" Eng2--a2 u7 chhui3 kong2 gah bo5 noa7, kiong7-kiong7 beh khi2- phui3-bin7.

Eng2--a2 teh sai2 ke3-teng5-a2, kap 2~3 tang cheng5 pi2--khi2-lai5, peN5-peN5 chau2 10 tiam2-cheng, than3--e5 soah kiam2 chheng goa7 khou, "cheng3-tong2 lun5- the3" liau2-au7, "chai7-ia2-tong2" it-tit8 iong7 "keng-che3 pian3 bai2" teh kong-kek hoaN7 cheng3-koan5 e5 Tai5-oan5-tong2, sui-bong2 tui3 Tai5-oan5-tong2 ju2 lai5 ju2 chhe3-sim, m7-koh i bo5 an2-ne to7 kheng2-teng7 hiah-e5 "chai7-ia2-tong2".

"Chu7 u7 tau5-phio3-koan5 khai-si2, goa2 long2 be7-gian3 tng3 hou7 Kou3-bin7-thang2--e5!" Se3-han3 put-si5 to thiaN si7-toa7 teh chhoh Kou3-bin7-thang2--e5, cho3-peng hit 3 tang, koh hou7 hiah-e5 lau7-ou7-a2 chau-that, "Kou3-bin7-thang2--e5 ka7 lan2 Tai5-oan5-lang5 sng2-tng7 gah an2-ne, bo5 ka7 peng2 nah sng3 si7 lang5!"

Se3-han3 ui3 Au7-lang5 poaN lai5 Tai5-pak Hang5-chiu-lam5-lou7, kui-phian3 pang-a2-chhu3 long2 e7-kang2 lai5 Tai5-pak tho2 seng-oah8 e5 Tai5-oan5-lang5, khoan5-keng2 bai2 gah be7 kong2--tit, bo5 ek8-keng-a2 ma7 bo5 pian7-sou2, gin2-a2-lang5 long2 ti7 chhu3-goa7 lou7-piN se2 seng-khu.

"Li2 e5 hak8-hui3 e7-tang3 be2 kui2-kin bah?" Thak8 ko-tiong e5 si5, lau7-pe7 choh-sit tng2--lai5, tiaN7-tiaN7 to an2-ne ka7 khau, joah8--lang5 na7 chun7 tian7-hong chhoe, it-teng7 hou7 lau7-bo2 siah kui- kang. In lau7-pe7 teh tah8 3-lian2-chhia, lau7-bo2 50~60 hoe3--a koh teh cho3 lu2-kang, sui-bong2 thak8--e5 si7 hit-chun7 chin chhut-mia5 e5 ko-tiong, m7-koh chai-iaN2 chhu3--nih bo5 chiN5, bo5 ki-hoe7 chiuN7 tai7-hak8, to7 an2-ne sng2 3 tang.

Chhim2 the3-ngou2 i to7 kiat-hun, in chhu3 ma7 poaN khi3 Sin-chng, i ti7 Sin3-gi7-khu cho3 giap8-bu7, thau3-cha2 8 tiam2 kau3 kong-si, am3-si5 8 tiam2-poaN3 chiah u7 thang ha7-pan, in chhu3 kau3 kong-si tioh8 khai 1 tiam2-cheng, chin kin2 ka-teng5 to7 chhut bun7-te5, in bou2 oan3 i kui-kang ti7 goa7-khau2, tng2 kau3 chhu3 to7 si7 khun3, ang-a2-bou2 kam2-cheng5 ju2 lai5 ju2 bai2, 2 e5 put-si5 to teh oan-ke. Chhu3--nih chit-khoan2 khi3-hun hou7 i chiaN5 chak, kui-khi3 khi3 chau2-chun5, khah bian2 ang-a2-bou2 tak8-kang kiN3-bin7 to phaiN2 bin7-chhiuN.

Peng5-iu2 siau7-kai3 i khi3 Ke-lang. "Chin che7 lang5 long2 kioh-si7 tho2-hai2 chiaN5 ho2-than3, bo5-iaN2--lah, kan-khou2 gah beh si2, chiN5 ma7 bo5-iaN2 than3 khah u7, chun2 u7, kan-khou2-chiN5 ma7 lau5 be7 ku2--lah......" Kong2-tioh8 chau2-chun5 e5 jit8-chi2, Eng2--a2 to7 moa2-pak sim-sng. 1-choa7 chhut--khi3 tioh8 3 goeh8-jit8 chiah u7 tng2--lai5, hit-choa7 si7 khi3 Pak-hai2-to7 liah8 jiu5-hi5. Chun5 chhut-hai2 chau2 poaN3 ko3 goeh8 chiah kau3-ui7, koh lai5 si7 siong7 kan-khou2--e5, bang7-a2 loh8--khi3, khi2--lai5, liah8, khioh, sang3 leng2-tong3-khou3, loh8 leng2-tong3-chhng......1-kang chiah khun3 2 tiam2-cheng.

3 goeh8-jit8 au7 chun5 tng2-lai5 Ke-lang, i pun-tioh8 5 ban7 khou. 1-choa7 tng2--lai5, kui-chiah chun5 chun5-oan5 pun bo5 kau3 4 siaN5, chhun--e5 long2 chun5-kong-si e5. Chun5-oan5 e5 pou7-hun7 ma7 m7-si7 tak8-e5 kong-pun, chun5-tiuN2 pun 5 hun7, lun5-ki-tiuN2 kap tian7-po3-oan5 pun 3 hun7, Eng2--a2 kong2 chun5-tiuN2 in cho3 gah chin sang2-se3, kou3 chhut-chhui3 nia5 tian-to2 pun khah che7, tho2-hai2--e5 long2 ka7 kio3-cho3 "chiah8-pui5--e5"; toa7-chhia, ji7-chhia, 3-chhia kap hi5-lo-tiuN2 pun 2 hun7, ki5-thaN chun5-oan5 kan-taN pun-tioh8 1-hun7. Boe2--a2 koh ti7 Ko-hiong5 chau2 1-choa7, hit-choa7 khi3 liah8 sam3-bah, chhut-hai2 2~3 le2-pai3, hi5-a2 liah8 siuN che7, chun5 chih-chat be7 tiau5, chun5-tiuN2 soan-pou3 khi3-chun5, in loh8 kiu3-seng-chun5 bo5 joa7 ku2, chun5 to7 tim5--khi3-a, kui-chun5 liah8-tioh8 e5 sam3-bah ma7 long2 liau2-liau2--khi3. Chit-choa7 tng2--lai5 1-sian2 to bo5 than3--tioh8, i choaN7-a2 boai3 koh khi3 tho2-hai2--a.

Tho2-hai2 kam2 u7-iaN2 than3 bo5 siaN2? Eng2--a2 kong2, 1-choa7 chhut--khi3 tioh8 kui2-lo7 goeh8-jit8 chiah u7 tng2--lai5, in chhut-hai2 chin3-cheng5, long2 tioh8 seng ka7 chun5-kong-si chioh an-ka-hui3, ma7 tioh8 chioh koa2 sou2-hui3 be2 chit kui2 ko3 goeh8 ti7 chun5--nih su-iau3 e5 mih8-kiaN7, pun chiN5 e5 si5, chun5-kong-si chiah ka7 chioh--e5 khau3--khi2-lai5, sit8-che3 pun-- tioh8-e5 to7 chhun bo5 kui2-sian2--a. Tho2-hai2-lang5 1-choa7 tng2--lai5, tioh8-ai3 ti7 kang2-piN tan2 u7 sit-thau5 chiah koh chhut-hai2, chhiuN7 Ko-hiong5-kang2 kang2-piN eng2-chun7 long2 si7 liang5- chui2-keng, tho2-hai2-lang5 long2 kui-tin7 ti7 hia na2 tan2 sit-thau5 na2 chiah8-chiu2 poah8-kiau2, bo5 2~3 chhiu2 chiN5 to7 khai ta--a, chhut-hai2 chin3-cheng5 chiah koh ka7 chun5-kong-si chioh, kan-khou2-chiN5 long2 lau5 be7 ku2, kan-taN 1-choa7 1-choa7 chhut--khi3, chiN5 si7 ju2 khiam3 ju2 che7.

Li7-khui Ko-hiong5 liau2-au7, Eng2--a2 to7 tng2 Tai5-pak sang3 gasuh, 1 goeh8-jit8 kan-taN hioh 2 kang, 1-kang cho3 12 tiam2-cheng, sin-sui2 bo5 koan5, m7-koh i chin kut-lat8 cho3, keng-li2 koh tui3 i be7-bai2, kho3 1-koa2 goa7-lo5-a2 seng-oah8 ma7 sng3 e7 koe3--tit. 2 tang au7, i siuN7 kong2 ni5-hoe3 ma7 u7--a, gasuh chit-tou5 cho3 be7 ku2-tng5, chiah kai2-tou5 khi3 sai2 ke3-teng5-a2, si5-kan khah chu7-iu5, ma7 be7 hiah kan-khou2.

Na2 chau2-chhia na2 thiaN lajio cho3 gi7-niu7, soah khi3 chun7-tioh8 te7-ha7-tian7-tai5, i koh seh8 to3-tng2-lai5 siuN7 koe3-khi3 si7 an2-choaN2 hong5 chau-that--e5, soah ju2 thiaN ju2 soah-phah. Boe2--a2 u7 1-tin7 cho3 un7-tong7--e5 tak8 le2-pai3 6 ti7 Tai5-pak chhi7-cheng3-hu2 pan7 "chhi7-bin5 kang2-tai5", i chin kam2-sim, chau2 khi3 cho3 gi7-kang tau3-saN-kang7, to7 an2-ne khai-si2 chham-u2 un7-tong7 e5 su7-kang. 96 ni5 ni5-tiong, Eng2--a2 thiaN lang5 kiau7 kong2 Kan-tau7 1-keng te7-ha7-tian7-tai5 kui-kang teh phoe chheN-ki5-a2 kap tok8-phai3, i siuN7 kong2 si7 siaN2-mih chheN-bin7 liau5-ge5--e5, houN3-hian5 ka7 chun7 lai5 thiaN, hit-chun7 Tai5-oan5-lang5 teh siau2 kap Kou3-bin7-thang2--e5 piaN3 chong2-thong2-ui7, hit-tai5--e5 soah phoe kong2 soan2-ki2 chit-lo7 lou7-soaN3 tian-to2 si7 teh chhut-be7 Tai5-oan5-lang5 un7-tong7, i ju2 thiaN ju2 jin7-ui5 u7 to7-li2, chu2-tong7 chau2 khi3 ka7 kia3-hu3, soah choaN7-a2 tiau5--leh, koh hong5 kou2-le7 chiuN7-soaN3 cho3 chiat-bok8, ma7 bat tau3-tin7 ti7 Liong5-san-si7 kong-khai ian2-kang2, i chhoe7-tioh8 ka-ti7 e5 chu7-sin3 kap chun-giam5, ma7 koat-chi3 beh it-tit8 ka7 un7-tong7 cho3--loh8-khi3. Chham-u2 hit-e5 tian7-tai5, hou7 i choan2-pian3 chiaN5 che7.

Tian7-tai5 boe2--a2 hong5 chhau--khi3, chau2-chhia koh ju2 lai5 ju2 phaiN2 than3, m7-koh i bo5 sit-chi3, it-tit8 ka-ti7 thak8-chheh, ma7 put-si5 teh kap hiah-e5 tian7-tai5 sek8-sai7 e5 ki-chan5 hiaN-ti7 lian5-lok8. I chai-iaN2 chit-ma2 se3-bin7 bai2, in chit-tin7 hiaN-ti7 chit-ma2 bo5 chai5-tiau7 cho3 siaN2, m7-koh iau2 si7 tioh8 ke3-siok8 chun2-pi7, cha2-ban7 koh tioh8 chhut-lai5 piaN3.

"Goa2 u7 chu7-kak, tek8-piat8 si7 koe3-khi3 kan-khou2--koe3, chai-iaN2 ka-ti7 na7 bo5 piaN3, au7-pai2 e5 lang5 beh an2-choaN2?" Eng2--a2 sim-lai7 it-tit8 an2-ne teh ka7 ka-ti7 kou2-bu2.

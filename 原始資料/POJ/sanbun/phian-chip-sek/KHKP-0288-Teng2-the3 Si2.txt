
Teng2-the3 Si2
Kui2 chap8 ni5 cheng5 Bi2-kok chit8 e5 bok8- su bat khi3 soaN-nih8 khoaN3 peng e5 kong-thiong2.  Chiong5-tiong chit8 mng5 hong-sui2, u7 chit8 lang5 ti7-hia teh pou3-ti3 chai hoe.  Bok8-su chiu7 mng7 i kong2, Si7 li2 e5 kiaN2 tai5 ti7-chia bo5?  In3 kong2, Bo5.  KaN2-si7 kiaN2-sai3 bo5?  Ia7 kong2, M7-si7.  Koh mng7, Na7 bo5, kaN2-si7 li2 e5 chhin-chhek mah?  I iu5-goan5 in3 kong2, Bo5.  Na7-si7 an2-ni li2 tiam3 chia chai hoe si7 teh ki3-liam7 sim2-mih8 lang5 leh?  I kong2, Ho2, Goa2 ka7 li2 kong2.  Goa2 hit-si5 ai3 cho3 peng, put-ko3 u7 bou2 kiaN2 loa7-che7 long2 teh kho3 goa2 chit8 lang5 chiah8 sit8.  Kau3 au7-lai5 kau-chian3 na2-ku2 na2 siong-tiong7, goa2 soa3 hou7 in phai3 tng peng.  
In khiok bo5 hoat kun-hiang3 hou7 goa2 thang an-ke, m7-ku2 chhoe7 bo5 chit8 lang5 thang the3 goa2 e5 khoeh, kou-put-chiong tioh8 kiaN5.  Tng hit-si5 goa2 long2 pi7-pan7 heng5-li2 ho2-se3 teh khi2-sin, chiu7 u7 chit8 e5 siau3-lian5 lang5 lai5 tui3 goa2 kong2, Bou2 lang5 ah, li2 chit8 ke thau5-chhui3 long2 teh khoaN3 li2 chit8 lang5 chhi7, goa2 the3 li2 khi3 ho2 mah?   I chiu7 chin-chiaN3 the3 goa2 khi3, chhut tin7 e5 tiong-kan u7 tioh8 tang7 siong.  Lang5 kng i to3-tng2-lai5, peN7-thiaN3 chin ku2, soa3 si2 lai5 tai5 ti7-chia.  Tui3 hit-tiap8 goa2 siong5- siong5 ai3 lai5 chia sun5-khoaN3 i e5 bong7, cha7-hng kau3 ui7 kai-chai3 chhoe7-tioh8 i e5 hong-sui2.  I kong2-liau2 bok8-su oat8-thau5 khoaN3 i sou2 khia7 e5 bong7-pai5 u7 khek ji7 kong2, ¡§I the3 goa2 si2.¡¨ 
(Tai5-lam5 Kau3-hoe7-po3 te7 288 koan3, 1909 ni5 3 geh8) 

【宗 教 小 品】 

O-lo2 e5生命  	作 穡 人     	
(多 倫 多 TBTS LGH 標 調 )
							
Keng-bun5: [Mi5-si5 Goa2 beh chhiuN3-koa ki5-to2 hit-ui7 su3 Goa2 seN3-mia7 e5 Siong7-Te3]
(Si-phian 42:8)

	Ti7 1997 ni5 e5 10-goeh 12-jit, Bi2-kok chhut-mia5 e5 hiong-chhun koa-khek koa-chhiu2 John Denver ti7 goa7-hai2 hui-ki sit-su7 tui7-hai2 si2-bong5. Tu2-tu2 chhin-chhiuN7 i e5 koa-khek [Che7 phun3-sia7-ki khi3] (Leaving on a Jet Plane). Iah8 chhin-chhiuN7 i siong7 chhut-mia5 e5 koa-khek [Chhoa7 goa2 tng2-khi3, Hiong-chhun lou7] (Take Me Home, Country Road). Tui3 1969 ni5 e5 te7-it tiuN chhiuN3-phiN3 [Leaving on a Jet Plane ] khai-si2, i boe7-chhut 14-tiuN kim-chhiuN3-phiN3 kap 8-tiuN e5 peh8-kim chhiuN3-phiN3. I e5 koa-khek soan2-chip [John Denver Greatest Hits] boe7-chhut chit-chheng-ban7 tiuN i2-siong7. Ti7 1993 ni5 i tit-tioh8 [Albert Schweitzer Music Award], piau2-iong5 i ui7-tioh8 se3-kai3 ki-hng kap iau-go7 bun7-toe5 e5 kong3-hian3. I sou2 chhiuN3 e5 koa-khek chhiong-moa2 jin5-to7 kap chu7-jian5 khoan5-keng2 po2-hou7 e5 the5-chhiong3, chhin-chhiuN7 [Goa2 beh oah8-loh8-khi3] (I Want to Live), [Hui-chiu jit-chhut] (African Sunrise), [Lok-Ki-SoaN e5 koan5 ] (Rocky Mountain High), [Iong2-kong ti7 goa2 e5 keng-kah-thau5] (Sunshine on My Shoulders),.....teng2, long2 chhiong-moa2 tui3 chu7-jian5 e5 o-lo2 kap jin5-to7 e5 hou-iok. Ti7 1997 ni5 10 goeh 17 jit, ti7 Faith Presbyterian Church (Sin3-sim tiuN2-lo2-hoe7) e5 ko3-piat-sek u7 3 chheng e5 lang5 chham-ka lai5 siau3-liam5 i.
	Si-jin5 kong2 : [Jit-si5 Ia-ho-hoa beh si chu3 ai3 hou7 Goa2, mi5-si5 Goa2 beh chhiuN3-koa ki5-to2 hit-ui7 su3 Goa2 seN3-mia7 e5 Siong7-Te3] (Si-phian 42:8) Lan2 e5 seN3-mia7 bo5 tiaN7-tioh8. U7-si5 u7 hong-thai. u7-si5 u7 toa7-chui2; U7-si5 u7 piN7-thiaN3, u7-si5 si2-sit; U7-si5 u7 ki-hng, u7-si5 u7 iau-go7. Che si7 seN3-mia7 boe7-tang3 pi7-bian2 e5 beng5-teng7. Chong2-si7 lan2 oe7-tang3 soan2-tek lan2 oah8-mia7 e5 khoan2-sit. Lan2 oe7-tang3 tak8-jit iu-thau5 kat-bin7, iah oe7-tang3 iong7 chhio3 -iong5 lai5 bin7-tui3. Lan2 beh chhin-chhiuN7 sian-ti Hap-Pa-kok sou2-kong2 e5, [Sui-jian5 bu5-hoa-ko2 bo5 hoat-ong7, phu5-tho5-chhiu7 bo5 kiat-chi2....chhan5-toe7 bo5 chhut niu5-sit...Goa2 iah8 beh in-ui7 Ia-Ho-Hoa lai5 hoaN-hi2, in-ui7 kiu3 Goa2 e5 Siong7-Te3 lai5 khoa3 I-lok.]  (Hap-Pa-Kok 3: 17-18)
	Tai7-Pit ong5 e5 si, kong2: [Siong7-Te3 ah! Ti7 Sek-An e5 lang5 long2 theng2-hau7 beh o-lo2 Li2... Chhau2-tiuN5 iong7 iuN5 cho3 saN, soaN-kok iong7 gou2-kok cho3 moa3, lai5 hoaN-hi2 chhiuN3-koa.] (Si-phian1:1,13). Che si7 chu7-jian5-kai3 e5 o-lo2 Siong7-Te3. Choan5-toe7 long2 beh o-lo2 Ia5-Ho5-Hoa (Si-Phian 66:1) Sou2-i2 lan2 oe7-tang3 choe3 e5, chiu7-si7 po2-chhi5 chu7-jian5-kai3 e5 goan5-mau7. Lan2 m7-thang ui7-tioh8 ka-ti7 e5 hiong2-siu7 lai5 pho3-hoai7 chu7-jian5 e5 khoan5-keng2. An2-ni chiu7-si7 siong7-sui2 e5 o-lo2. Lan2 m7-bian2 ui7-tioh8 Siong7-Te3 lai5 khi3 im-gak8-thiaN, iah8 m7-bian2 ui7-tioh8 Siong7-Te3 lai5 khi3 koaiN5 e5 seng3-tian7, in-ui7 toa7-toe7 chiu7-si7 i khia7-khi2 e5 sou2-chai7; in-ui7 ban7-mih e5 ho5-hai5  chiu7-si7 siong7-sui2 e5 o-lo2!
Ki5-to2: Chu2 ah! Goan2 beh o-lo2 Li2. Choan5-toe7 long2 beh o-lo2 Li2.

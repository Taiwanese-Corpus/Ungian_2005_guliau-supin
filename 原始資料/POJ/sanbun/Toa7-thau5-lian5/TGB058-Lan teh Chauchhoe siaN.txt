Lan2 teh Chau2-chhoe7 SiaN2?
Toa7-thau5-lian5

Seng-oah8-iaN5 pan7 kau3 taN ma7 te7 8 tang--a, kian3-pai2 pan7, kang-chok jin5-oan5 tek-khak long2 pi2 hak8-oan5 khah che7, iaN5-tui7 soah, koh bo5 thang sui5 khoaN3-tioh8 tiam7 e5 chi2 puh-iN2. Si7 an2-choaN2 beh pan7 Seng-oah8-iaN5? Pan7 Seng-oah8-iaN5 beh chhong3 siaN2? Chiah-e5 bun7-te5 it-tit8 khng3 ti7 TGB kan3-pou7 e5 sim-koaN-te2 teh chau2-chhoe7.

Kin-ni5 Seng-oah8-iaN5 ti7 bang7-lou7 teng2 siong3-tioh8 Sai-le5 kau-liu5-to7 piN--a2 e5 chng-a2¢wPi-thau5-poe3, 1 e5 phou3-sit8 e5 long5-chhoan, kap lan2 e5 kou3-hiong kang7-khoan2, bo5 chhia-iaN7 e5 nge7-the2 siat-pi7, bo5 mia5-siaN thau3 kui Tai5-oan5 e5 thau5-lang5, u7--e5 kan-taN si7 ti7 jit8-thau5 kha phak8 kah ou-ta-san2 e5 choh-sit-lang5, ti7 chia pan7 iaN5-tui7 e7-tang3 tit8-tioh8 siaN2?

5 kang e5 si5-kan, tak8-e5 seh8 Sai-le5 Ian5-peng5 lau7-ke, chham-koan tau7-iu5 kang-tiuN5, bi2-ka2 kang-tiuN5, tau7-ki-phoe5 kang-tiuN5, ti7 sia7-khu kiaN5-tah8, oh8 cho3 koe2, kap choh-sit-lang5 khai-kang2, tau3 khau-chhai3, chiah-e5 khoaN3 soah liau2-au7 beh chhong3 siaN2? Si7 koh e7-tang3 an2-choaN2?

Tui3 chai7-te7-lang5 lai5 kong2, TGB kan-taN si7 chham-koan thoan5-the2 ki5-tiong 1 phoe tai7-hak8-seng, lan2 chau2 liau2-au7, in iu5-goan5 an2-ne seng-oah8, be7 kai2-pian3 siaN2-mih. Ah tui3 lan2 lai5 kong2--leh? Tak8-e5 an3 bo5 kang7 sou2-chai7 lai5 kau3 Sai-le5 seng-oah8 5 kang, khoaN3 chiah che7 mih8-kiaN7, ka-ti7 u7 siaN2-mih the2-giam7? Ti7 seN3-mia7--nih u7 siaN2-mih kha-jiah lau5--loh8-lai5?

Ti7 chia, hou7 goa2 khoaN3-tioh8 ki-chan5 jin5-bin5 e5 seN3-mia7-lat8, 1 tin7 oa2-hu3 thou2-te7 seng-chun5 e5 lang5, sui-bong2 hou7 cheng3-kheh thau5-lang5 chau-that kah thiam2-thiam2-thiam2, hou7 sia7-hoe7 chu2-liu5 ke3-tat8 tong3-cho3 gong7-lang5, m7-koh in iau2 si7 bo5 hong3-khi3 thou2-te7, iau2 si7 beh i5-chhi5 in cho3-lang5 e5 chun-giam5.

Chit toaN7 si5-kan the2-giam7--tioh8-e5 si7 jiok8-se3-chia2 kap kiong5-se3-chia2 e5 lip8-tiuN5 tui3-khong3. Teng2-thau5 koat-teng7 e5 long5-giap8 cheng3-chhek, kap choh-sit-lang5 e5 seng-oah8 ti3-hui7 sio tui3-khong3; sia7-khu eng5-cho7-chia2 e5 kui-oe7, kap sia7-khu jin5-bin5 e5 seng-oah8 keng-giam7 sio tui3-khong3, ka3-lat8 e5 kiat-ko2, ong2-ong2 si7 choh-sit-lang5 kap ki-chan5 jin5-bin5 hong5 tong3-cho3 m7-bat ji7 koh kiam bo5 oe7-seng, iau2 si7 thau5-lang5 koat-teng7 it-chhe3.

Lan2 teh tui-kiu5 bin5-chu2 chu7-iu5 to-goan5 e5 koe3-teng5, soah ti7 bu5-i3 tiong ka7 China thak8-chheh-lang5 e5 seng3-keh hian3-hian3--chhut-lai5, ka7 hong-kian3 China e5 bun5-hoa3 pa3-koan5, khong7 ti7 lan2 beh khi2-cho7 e5 sin ke3-tat8 teng2-koan5, sia7-khu eng5-cho7 si7 an2-ne, sia7-hoe7 un7-tong7 ma7-si7 an2-ne, lan2 1 chhiu2 ka7 kun5-chiong3 giu2--khi2-lai5, ma7 chhin-sin eng7 kha koh ka7 kun5-chiong3 cham3--loh8-khi3.

Che kam2 si7 lan2 beh tui-kiu5--e5? Na7 boai3, lan2 beh khi2-cho7 siaN2-mih khoan2 ke3-tat8? Seng-oah8-iaN5 to7-si7 beh chau2-chhoe7 che, TGB to7-si7 beh chhong3-cho7 che.

Gu5-liau5-a2 e5 Kou3-su7
Toa7-thau5-lian5

A-bu2 ke3 a-pa liau2-au7, to7 toe3 a-pa kou3 chhu3--nih chit te3 3-hun-te7. Chhiang5-chai7 a-pa khi3 kang-tiuN5 siong7-pan, goan2 3 e5 gin2-a2 ti7 hak8-hau7 siong7-kho3, a-ma2 kou3-chhu3, a-bu2 to7 ti7 hng5unih choh-sit, tiong-tau3 chiah tng2-lai5 chhu3 hioh-khun3.

Kau3 goa2 thak8 kok-tiong e5 si5-chun7, hng5 piN--a2 e5 gu5-liau5-a2 khiam3 teN7 gu5-leng e5 cha-bou2-lang5-kang (goan2 long2 kong2 chou-lang5-kang ), si5-kan ui3 thau3-cha2 5 tiam2 kau3 7 tiam2, e-pou 4 tiam2 kau3 6 tiam2, 1 kang long2-chong2 4 tiam2-cheng, u7 470 khou, goeh8-kip chha-put-to 1400 goa7, 1 tang u7 7 kang e5 hiu-ka2. A-pa siuN7 kong2 siong7-pan si5-kan be7 kai3 tng5, e7-sai2 ke-kiam2 than3 to7 bong2 than3, to7 kou2-le7 a-bu2 khi3 gu5-liau5-a2 chiah8 thau5-lou7.

Sui-bong2 kong2 1 kang siong7-pan 4 tiam2-cheng, m7-koh tiaN7-tiaN7 siong7 beh 6 tiam2-cheng. TeN7 gu5-leng e5 cha-bou2-lang5 long2-chong2 chiah 4 e5, 1 kang ai3 teN7 1000 chiah e5 gu5-a2, ti7 hia e5 si5-kan long2 si7 iong7 khia--e5, bo5 thang che7, ke--chhut-lai5 e5 si5-kan ma7 bo5 sng3 ka-pan-hui3, siong7-pan na7 ban7-kau3, gu5-thau5-a2 (goan2 chng-a2 long2 an2-ne kio3 gu5-liau5-a2 e5 thau5-ke ) e5 bin7 to7 chhau3 gah pi2 ti-sai2 koh khah chhau3, ha7-pan si5-kan na7-si7 ka7 lang5 chhian5--tioh8, ma7 bo5-iau3-bo5-kin2, 1 tiam2-a2 to7 be7 phaiN2-se3.

Chit-e5 thau5-lou7 kui-ni5-thang3-thiN long2 bo5 hioh-khun3, lian5 koe3-ni5 ma7 ai3 cho3, choan5-khin5 u7 700 khou, chheng2-ka2 1 kang sng3 1-kou3-goeh8 e5 choan5-khin5-giah8, na7 chheng2-ka2 3 kang, 3-kou3-goeh8 e5 choan5-khin5 to7 bo5--khi3-a. Goan2 na7 hioh-koaN5 hioh-joah beh tng2-khi3 a-ma2 hia chhit-tho5, a-bu2 long2 m7-bat chheng2-ka2 chhiau-koe3 3 kang, in-ui7 lang5-chhiu2 bo5 hiah che7, chhun--e5 lang5 khang-khoe3-liong7 e7 siuN tang7; 6-goeh8-chhe goa2 to7 tai7-hak8 chhut-giap8--a, than3 chit-e5 si5-chun7 kio3 a-bu2 lai5 Hoalian chhit-tho5, i it-tit8 m7-kaN2 tah-eng3, in-ui7 i m7-kaN2 khui-chhui3 chheng2-ka2. Hok-li7 kan-taN Tiong-chhiu sang3 1 ap8 goeh8-piaN2, koe3-ni5 pau 3000 khou e5 ang5-pau, gu5-thau5-a2 e5 khok8 ti7 gun2 hia si7 kui-chng thong-lang5-chai.

A-bu2 chit-e5 thua5-lou7 cho3 beh 8 tang--a, poaN3-tang khi2 10 khou, 1 tang ke 1 kang e5 hiu-ka2, m7-koh khi2 kau3 510 khou e5 si5-chun7 to7 bo5 koh khi2--a, chit-ma2 choan5-khin5 chiong2-kim ma7 bo5--a, hiu-ka2 be7-sai2 iong7, gu5-thau5-a2 oaN7 chiN5 chun2--koe3, 1 kang sng3 500 khou.

Tui3 1 e5 beh ti7 lo5-tong7 chhi-tiuN5 chiah8 thau5-lou7 e5 cha-bou2-lang5 lai5 kong2, pun--tioh8 e5 si7 goeh8-kip chio2, hou7 lang5 koan2-li2¡Bchi2-hui e5 khang-khoe3, chit-hun7 sin-sui2 sui-bong2 m7-si7 i5-chhi5 ka-teng5 e5 chu2-iau3 siu-jip8, m7-koh tui3 kui-e5 ka-teng5 keng-che3 u7 chiaN5 toa7 e5 chok-iong7, lian5 an2-ne e5 thau5-lou7 cho3--khi3-lai5 ma7 si7 bo5 khin-sang, koh e7 hou7 thau5-ke pak-siap.

Tui3 a-bu2 lai5 kong2, ban7-goa7-khou chong2-si7 1 pit chiN5, chit-ma2 2 e5 gin2-a2 ti7 goa7-khau2 thak8-chheh, su7-su7-hang7-hang7 long2 ai3 chiN5, hng5--nih e5 sit-thau5 koh bo5 kai3 un2-teng7, chit-e5 thau5-lou7 bong2 cho3 ke-kiam2 siu, koh an2-choaN2 kan-khou2, ma7 ai3 au kau3 3 e5 gin2-a2 long2 chhut-giap8...¡K, a-bu2 sim-koaN-te2 an2-ne siuN7.

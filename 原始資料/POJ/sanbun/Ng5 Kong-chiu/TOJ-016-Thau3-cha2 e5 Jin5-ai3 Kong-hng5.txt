
Thau3-cha2 e5 Jin5-ai3 Kong-hng5
                                   Ng5 Kong-chiu

Jin5-ai3 Kong-hng5 ti7 Ai3-ho5 e5 piN--a2, cheng5-sin si7 chhut-mia5 e5 te7-ha7-ke. 1989 ni5 chit-tiuN5 toa7-hoe2, hou7 te7-ha7-ke kiaN5-jip8 lek8-su2. Te7-ha7-ke e5 cheng5-sin si7 the2-iok8-tiuN5. 1960 ni5 i2-cheng5 Ko-hiong5-chhi7 chu2-pan7 e5 seng2-un7-hoe7 long2 ti7 chia ki2-pan7. I e5 tui3-bin7 si7 lek8-su2 phok-but8-koan2, chhu3-the2 si7 ku7 chhi7-cheng3-hu2 lau5--lo2--lai5--e5, sng3 si7 kou2-chek. 1999 ni5 Tai5-oan5 921 toa7 te7-tang7, chit8 le2-pai3 au7, Jit8-pun2 Chheng-chui2 Kian3-siat, phai3 chit8-e5 kian3-tiok8-su lai5 kiam2-cha chit tong3 60 ni5 cheng5 in khi2 e5 chhu3, khoaN3 u7 siu7 sun2-hai7--bo5. Goa2 iau2 m7-bat khoaN3 koe3 chiah-nih8 ku2 e5 siu7-au7 hok8-bu7(after service).
Jin5-ai3 Kong-hng5 tang-peng5 si7 Ai3-ho5,¡¨ha7-che3¡¨ cheng5-au7,jit8-thau5 phian pak, thau3-cha2 5 tiam2 goa7 tioh8 tui3 Tai7-tong5-lou7 tang3--chhut--lai5 lah, jit8-thau5 chiu7 khai-si2 chio3 tioh8 kong-hng5. Cha2-khi2 e5 lang5 i2-keng liok8-liok8 siok8-siok8 lai5 kau3 kong-hng5,cho3 in ai3 cho3 e5 oah8-tong7. Ai3-ho5 liong2-hoaN7 u7 ¡§jin5-heng5 pou7-to7, u7 lang5 teh san3-pou7, u7 lang5 teh cho3 the2-chhau, kah-na2 kong-hng5 e5 chit8 pou7-hun7. 
Ai3-ho5 e5 chui2, chit kui2 ni5 lai5 ke chin chheng-khi3, ma7 be7 chhau3 lah. HoaN7-piN, Tiong-cheng3-kio5 kap Ko-hiong5-kio5 teng2-bin7 e5 kok-chiong2 teng-hoe2, siat-pi7, cho7-heng5 chin sui2, am3-si5-a2 u7 kau3 be5-lang5. 2,30 tang cheng5 chit8-e5 seN3 Ng5 e5 phok-sian lip8-ui2 kian3-gi7 ka7 Siu7-san, Ai3-ho5 kai2 cho3 Ban7-siu7-san, Jin5-ai3-ho5 lai5 ka7 toa7 chhat-thau5 ChiuN2 Kai3-sek8 chiok-siu7, kap o-lo2 i e5 jin5-chu5. Ka-chai3, 1991 ni5 chhi7-cheng3-hu2 koh ka7 kai2 to3-tng2--lai5. Tong-si5 na7 kui-khi3 ka7 Siu7-san kai2 cho3 ¡§Siu7-pi2-lam5-san¡¨, koh khah u7 chiok-siu7 e5 khui3-khau2.
Kong-hng5 lai7 u7 lang5 teh thiau3 thou2-hong-bu2, u7 lang5 teh thiau3 kau-che3-bu2, u7 4-5 e5 a-po5 kou3-teng7 che7 ti7 hit 2 liau5 i2-a2 teh khai-kang2. Lam5-peng5 phou ang5-thou5 e5 sio2-heng5 phau2-to7, u7 lang5 teh chau2; un7-tong7-tiaN5 tiong-ng u7 lang5 teh phah thai3-kek8-kun5, u7 lang5 teh lian7 khi3-kong, ma7 u7 lang5 teh phah u2-mou5-kiu5. Kong-hng5 4 piN si7 ¡§jin5-heng5 pou7-to7¡¨, u7 lang5 to3-thoe3 kiaN5-lou7, u7 lang5 na2 kiaN5 na2 phah phok8-a2. KiaN5 ti7 i e5 sin-piN, sit8-chai7 chiok chha2. Sai-peng5 e5 chhau2-a2-pou u7 lang5 khia7 ti7 hia teh chun3, u7 lang5 giah8 chit8-pe2 thih-soaN3 teh sut sin-khu. U7 kui2 e5 tiong-lian5 hu7-lu2 teh io5 kha-chhng, thiaN kong2 io5 ku2 e7 pian3 hou5-lou5-io. U7 lang5 iong7 kha-chiah lu3 chhiu7-a2, kah-na2 phoe5 teh chiuN7. U7 lang5 bin7 hiong3 jit8-thau5 teh che7 sian5, kou2-cha2-lang5 kong2 an2-ne e7-tang3 khip-siu jit8-goat8 cheng-hoa5. M7-ku2, i m7-chai u7 chu3-i3 tioh8 hok-sia7-soaN3 e5 siong-hai7--bo5. SiuN7 be7 kau3 Tai5-oan5-lang5 cho3 un7-tong7, keng3-jian5 u7 chiah-nih8 che7 e5 phiat-pou7, siaN2-mih8 heng5-hai5, siaN2-mih8 chhut-thau5 tioh8 u7.
Thau3-cha2 un7-tong7 chin ho2, m7-ku2 pou7-sou3 ai3 cheng3-khak, chu-se3 na7-tioh8, hau7-ko2 e7 ka-poe7. Un7-tong7 be7-sai2 tau5-ki, bo5 lau5-koaN7, be7 chhoan2 , sin-khu be7 thiam2, na2 e7 u7 hau7-ko2? Iong2-seng5 un7-tong7 e5 sip8-koan3, hu3-hap8 oe7-seng; ti7 kong-hng5 lai7 bo5 loan7 phui3 tham5,bo5 loan7 tan3 pun3-so3, ma7 si7 oe7-seng. M7-thang chhin-chhiuN7 khah cha2 Tiong-kok Siong7-hai2 e5 goa7-kok-lang5 kong-hng5 khia7-pai5 kim3-chi2 Tiong-kok-lang5 kap kau2 jip8--khi3, in-ui7 bo5 oe7-seng soa3 hou7 lang5 khoaN3-khin tioh8 m7 ho2. Lan2 ai3 piau2-hian7 ho2 e5 oe7-seng sip8-koan3, chiah e7 tang3 cho3 it-liu5 e5 kok-bin5.


Goa2 oh8 Tai5-gi2 e5 Kha-jiah
Lau5 Iong5-eng
Goa2 chu7 se3-han3 chiu7 it-tit8 long2 toa3 ti7 chng-kha sou2-chai7. Sou2 thiaN-- tioh8..e5 long2 ma7 si7 chit e5 goa2 iau2 m7-chai si7 kio3 cho3 siaN2-mih8 gi2-gian5 e5 oe7(au7--lai5 chiah chai-iaN2 che kio3 choe3 ¡§Tai5-gi2¡¨). In-ui7 chiam7-chiam7-a2 siu7 tioh8 khoan5-keng2 e5 eng2-hiong2, oe7-hiau2 kong2 Tai5-gi2, che tui3 goa2 lai5 kong2, sit-che3 siong7 iau2 m7-si7 joa7 khun3-lan5 e5 tai7-chi3, pun2-chiaN5 chiu7 si7 chin chu7-jian5 e5 heng5-seng5. Sou2-i2 goa2 cheng5-kau3-taN tioh8 m7-bat siuN7 beh lai5 ka7 i koan-sim kap thiaN3-sioh, ma7 kam2-kak Tai5-gi2 si7 chhin3-chhai2 kong2-kong2 tioh8 e7-sai2--tit . M7-ku2 tan2 goa2 u7 ki-hoe7 tu2 tioh8 Tai5-gi2-sian e5 khan-ka3, khai-si2 chiap-chhiok tioh8 chit8-koa2-a2 iu2-koan Tai5-gi2 e5 bun5-chiuN kap chheh liau2-au7, sui-bong2 iau2 m7-si7 chin chai-bat tioh8 Tai5-gi2 e5 ¡§sui2¡¨ ti7 to2-ui7, put-ji5-ko3 ia7 sio2-khoa2-a2 pang-chan7 goa2 phah-khui tui3 Tai5-gi2 chho3-ngou7 e5 kian3-kai2. Chit si5, goa2 chiah chai-iaN2, goan5-lai5 Tai5-gi2 peng7 m7-si7 lan2 cha2-cheng5 in3-siong7 lai7-te2 hit e5 ke7-lou7, chhou-siok8, kiam bo5 chui2-chun2 e5 gi2-gian5. Hoan2-to3-peng2 lai5 kong2, i keng3-jian5 si7 chit8 e5 u7 ¡§im-gak8-seng3¡¨, ¡§kou2-lo2-seng3¡¨, ¡§tian2-nga2-seng3¡¨, ¡§su-siong2-seng3¡¨ kap u7 ¡§chhu3-bi7-seng3¡¨ teng2-teng2 tek8-sek e5 gi2-gian5.
Ki3-jian5 tioh8 i2-keng oe7-hiau2 kong2 Tai5-gi2--ah, siaN2-su7 koh beh lai5 oh8 Tai5-gi2--leh? Che si7 toa7-to-sou3 e5 lang5 long2 oe7 mng7 khi2 e5 bun7-te5, ma7 e7 kam2-kak giau5-gi5 kap ki5-koai3. Si7 an2-choaN2 Tai5-gi2 iau2 tioh8 ai3 oh8--leh? Goa2 cheng5 kau3 taN ma7-si7 an2-ni teh siuN7. It-tit8 kau3 u7 chit8-jit8, goa2 e5 tong5-su7 theh8 tioh8 chit8-tiuN tian7-chu2 phoe7-sin3(e-mail) hou7 goa2 khoaN3, hit tong-si5, goa2 si7 khoaN3 kau3 toa7 liap8 koaN7 chiap se3 liap8 koaN7, sim-lai7 teh siuN7, beng5-beng5 tioh8 si7 Eng-gi2 e5 ji7-bo2, si7 an2-choaN2 goa2 long2 khoaN3 bo5 i teh sia2 siaN2-mih8--leh? Kam2 kong2 goa2 e5 Eng-gi2 theng5-tou7 i2-keng bai2 kau3 an2-ni? Tng teh kiaN-hiaN5 tioh8-kip e5 si5-chun7, ho2-ka-chai3 goa2 e5 tong5-su7 chek-si5 ka7 goa2 kai2-soeh, goa2 chiah chai-iaN2, goan5-lai5 chit khoan2 e5 ji7 tioh8-si7 kio3-cho3 Lo5-ma2-ji7. In-ui7 goa2 bo5 siuN7 beh cho3 chit8 e5 Tai5-gi2 e5 chhiN-mi5-gu5, goa2 chiu7 chiap-siu7 goa2 chit-ui7 Tai5-gi2 lau7-su e5 kian3-gi7, hou7 i chhoa7 goa2 chin3-jip8 Tai5-gi2 Lo5-ma2-ji7 e5 se3-kai3. I tui3 Lo5-ma2-ji7 chu2-iau3 e5 saN chiong2 goan5-sou3 ¡§siaN-bo2¡¨, ¡§un7-bo2¡¨ kap ¡§siaN-tiau7¡¨ ui3 thau5 khai-si2 ka3 goa2 thak8. Ti7 hak8-sip8 e5 koe3-theng5 tiong, goa2 si7 chin iong7-sim teh lian7-sip8, ma7 koat-sim beh ka7 LMJ oh8 hou7 tiau5-pak, u7 chit8-cham7-a2, tak8-jit8 tioh8 ti7 chhu3--nih8 teh hou peh-siaN, hou kau3 goa2 e5 ang-sai3 lun2 be7 tiau5 teh ka7 goa2 khong3-gi7. Kong2 chin..e5, hou7 goa2 kam2-kak siong7 kai3 kan-lan5..e5, chiu7 si7 siaN-tiau7, in-ui7 Tai5-gi2 u7 peh-siaN chhit-tiau7, sou2-i2 kong2 Tai5-gi2 na2 chhin-chhiuN7 teh chhiuN3-koa, che m7-si7 bo5 kin-ku3..e5. Koh ka-siong7 ai3 pian3-tiau7, pian3-tiau7 koh u7 ¡§it-poaN pian3-tiau7¡¨, ¡§a2-cheng5 pian3-tiau7¡¨, ¡§sui5-chian5 pian3-tiau7¡¨, ¡§lian5-im pian3-tiau7¡¨, ¡§khin-siaN pian3-tiau7¡¨ kap ¡§goa7-lai5-gi2 pian3-tiau7¡¨ teng2-teng2, ka7 goa2 si7 bu2 kau3 bu7-sa3-sa3! Ji5-chhiaN2 Tai5-gi2 iau2 koh po2-liu5 liau2 chiok po2-kui3 e5 bun5-hoa3 chu-san2 ¡§jip8-siaN-ji7¡¨, kiat-ko2 tioh8 si7 ai3 ka7 hit e5 ¡§m, n,ng¡¨ pian3 cho3 ¡§p, t, k¡¨, te7 4 siaN kap te7 8 siaN sit8-chai chin oh hun chheng-chho2. Sui-jian5 u7 tam7-poh8-a2 hoe-li2-lo5, m7-ku2 oe7-tang3 in3-cheng3..e5, tioh8 si7 Tai5-gi2 chin-chiaN3 si7 chit8-e5 u7 kau3 to-goan5 kap hong-hu3 e5 gi2-gian5. 
Goa2 chu7 hou7 lau7-su chhoa7 goa2 jip8-mng5 liau2-au7, chiu7 ka-ki7 chiok jin7-chin phah-piaN3 teh hok8-sip8 kap chu7-siu, sui-jian5 si7 chin3-pou7 chiaN5 che7, ma7 ke-kiam2 e7-hiau2 li7-iong7 LMJ lai5 pheng-chhut goa2 khoaN3 m7-bat e5 han3-ji7. M7-ku2 ti7 thak8-sia2 hong-bin7, iau2 si7 koh chin han-ban7, tiaN7-tiaN7 tioh8 long2 ai3 chin chiah8-lat8, chiah u7-hoat-tou7 pheng-thak8 khoaN3-bat bun5-chiuN e5 i3-su3. Na7 si7 kong2 beh iong7 Tai5-gi2 e5 khui3-khau2 lai5 piau2-tat8, su-kho2, sia2-chok, he iau2 si7 koh khah iau5-oan2 e5 lou7-tou5. In-ui7 chit e5 in-sou3, phou2-phou2-a2 chou2-gai7 tioh8 chia5-choe3 goa2 ke3-siok8 liau5--loh8--khi3 e5 tong7-lek8. Goa2 it-teng7 tioh8 ai3 lai5 chau2-chhoe7 hit-tiau5 hak8-sip8 e5 soaN3-lou7, chiu7 si7 chit8 e5 khah u7 he7-thong2 e5 kau3-hak8 kho3-theng5. Tng teh m7-chai beh ui3 to2-ui7 lai5 chhoe7-khi2 e5 si5-chun7, tu2-ho2 ti7 Tai5-oan5 Hiong-thou2 Chap8-chi3 khoaN3 tioh8 Tai5-lam5-sin5-hak8-iN7 Sia7-hoe7 Gian2-kiu3-sou2 Bun5-hoa3-kau3-sek teh chio-seng, goa2 chiu7 thiau3-koe3 chhou-kip-pan, tit8-chiap po3-mia5 chham-ka Tiong-kip-su-hoan7-chou e5 gian2-sip8. Ti7 TiN7-bok8-su kap gi7-kang lau7-su jiat8-sim e5 chi2-to7 e7, tui3 LMJ cheng3-khak e5 sia2-hoat kap iong7-ji7 u7 khah chai-bat, iu5-ki5 si7 chu3-tiong7 ¡§cheng-bit8¡¨ chit e5 koan-liam7, chit-ma2 bo5-lun7 iong7 ti7 siaN2-mih8 sou2-chai7, long2 e7 siu7 chit e5 khe2-si7 lai5 cho2-iu7, cho3 tak8-hang7 tai7-chi3 ma7 e7 khah chim-chiok se3-ji7.  
Ki5-sit8 goa2 siuN7 beh tah8-chhut ka-ki7 e5 Tai5-gi2 thian-te7, chu2-iau3 e5 bok8-tek, chiu7 si7 siuN7 beh kau peng5-iu2, khoaN3 e7-tang3 chhoe7 tioh8 chit8-koa2-a2 iu2-chi3 lai5 hou7-siong7 lau3-khui3 kiu5 chin3-pou7--bo5. In-ui7 che si7 boe7 tit thang an3-sng3 kiong5-kiu5..e5, sou2-i2 goa2 ma7 m7-kaN2 siau3-siuN7 siuN-che7. Bo5-siuN7--kau3, ti7 Bun5-hoa3-kau3-sek Tiong-kip-pan thak8 beh chit8-poaN3 e5 si5-chun7, siu7 tioh8 TiN7 Si-chong I-su e5 iau-chhiaN2, chio goa2 chham-ka Ko-hiong5 Lo5-ma2-ji7 Gian2-sip8-hoe7 e5 thok8-su-hoe7, thiaN tioh8 chit e5 siau-sit e5 si5, goa2 na2 chhin-chhiuN7 chhoe7 tioh8 cha2-cheng5 siuN7 beh chhoe7..e5 hit tiau5 soaN3, sim-lai7 e5 hoaN-hi2 bian2 kong2 ma7 chai. Thau5 chit8 pai2 beh chham-ka, sui-bong2 goa2 si7 pho7 tioh8 heng3-phut-phut e5 sim-cheng5, m7-ku2 goa2 sim-lai7 ma7 teh tam2-tam2, hoan5-lo2, kiaN toe3 lang5 be7 tioh8, kau3 si5 si7 beh an2-choaN2 si7 ho2--leh? Bo5-gi5-gou7 thak8-chheh-hoe7 hiah e5 hiaN-che2, long2 chin u7 hong-tou7, e7-tang3 liong7-kai2 goa2 chit e5 chheN-gu5-a2, chin u7 nai7-sim teh chi2-tiam2, hou7 goa2 khah be7 kin2-tiuN, ia7 khah be7 thak8 kau3 li5-li5-lak-lak. Kau3-taN goa2 iau2 si7 chin kam2-sia7 thok8-su-hoe7 e5 ho2 peng5-iu2, iu5-ki5 si7 TiuN-hoe7-tiuN2 Hok8-chu5 I-su, i put-chi2 chhut tiuN5-sou2 hou7 tai7-ke e7-tang3 chip8-hoe7, cho3-hoe2 tau3-tin7 lai5 thak8 Tai5-oan5-ji7, Tai5-oan5 lek8-su2 kap gi2-gian5-hak8. I iau2 chin jiat8-sim teh chhoa7 thau5, ka7 i chap8 kui2 ni5 lai5 piN3 Tai5-gi2 e5 sim-tek kam2-siong2, bo5 su-sim kau3 na2 chhin-chhiuN7 ¡§Chap8-ji7 goeh8 sai2-thang2¡¨, long2 chin7 piaN3 hou7 goan2. KhoaN3 i ui7 tioh8 beh thui-sak bo2-gi2 chit e5 sim-chi3 kap cheng-sin5, sit8-chai7 hou7 lang5 kam2-tong7. Chit-ma2 goan2 m7-na7 thak8-chheh na7-tiaN7, iau2-koh kou2-le7 tai7-ke ai3 sia2 chhut ka-ki7 e5 sim-siaN, iong7 chiaN3-chong goan5-chiap u7 Tai5-oan5-bi7 e5 khui3-khau2 lai5 sia2, sou2-i2 ti7 2000 ni5 5 goeh8 20, chhong3-khan chhut-pan2 chit8-e5 khan-but8 ho7-cho3 ¡§Tai5oanji7¡¨, chu2-iau3 chiu7-si7 beh ka7 se3-kai3 soan-po3: Tai5-oan5-lang5 bo5 phah-sng3 beh hong3-khi3 in e5 bo2-gi2 kap bun5-ji7, ma7 beh hou7 tai7-ke e7-tang3 hoat-piau2 chok-phin2. In-ui7 tai7-ke long2 chin phah-piaN3 teh sia2, ¡§chhui3 kong2 pe7-bu2 oe7, chhiu2 sia2 Tai5-oan5-bun5¡¨, ¡§chhui3-chih8 kap pit-chiam hap8-it¡¨ chit e5 nng3-bang7 i2-keng teh beh kau3--lah! 
Chu7 goa2 u7 ki-ian5 kiaN5-jip8 chit e5 Tai5-gi2 hoe-hng5, goa2 chiu7 khoaN-khoaN-a2 teh him-siong2, un-un-a2 teh khip-siu, goa2 kam2-kak sim-leng5 ke chiaN5 chhiong-sit8, si7-ia2 ke chiok khui-khoah. Bo5-lun7 si7 Lo5-ma2-ji7 iah8 si7 Han3-lo5, in-ui7 goa2 i2-keng bat..in, e7-hiau2 un7-iong7 lai5 thak8 sia2 Tai5-bun5, sou2-i2 u7 kam2-kak na2 chhin-chhiuN7 ke chit8 e5 thang-a2-khau2, ke chit8 liap8 thau5-nau2 kang7-khoan2, ti7 lai7-te2 iu5-seh8, chin chiaN3 si7 thong-thau3 lok8-thiong3. Ia7 in-ui7 u7 heng3-chhu3 teh tau5-jip8, goa2 tit tioh8 chit8-e5 kam2-siong2, chiu7 si7 gi2-gian5 sou2 toa3 hou7 lan2..e5, m7-na7 si7 chit8 e5 ¡§kau-thong e5 kang-ku7¡¨ na7-tiaN7, i ma7-si7 chit8-chiong2 ¡§su-kho2 e5 hong-sek¡¨, ¡§kam2-cheng5 e5 kau-liu5¡¨, ¡§chok8-kun5 e5 phiau-ki3¡¨, ¡§bun5-hoa3 e5 ian5-siok8¡¨, ¡§chun-giam5 e5 i5-hou7¡¨, kap ¡§chok8-kun5 e5 hu5-ho7¡¨. Lan2 it-teng7 tioh8 ai3 lai5 po2-sioh ka-ki7 e5 bo2-gi2, hou7-siong7 chun-tiong7 kap pau-iong5. Mui2 chit8 e5 chok8-kun5, in e5 gi2-gian5 long2 u7 chun5-chai7 e5 i3-gi7 kap ke3-tat8, it-tan7 na7 hou7 lang5 siau-biat8--khi3, he to7 e7 piN3-chiaN5 ¡§sit-siaN¡¨ e5 chok8-kun5. Ui7 tioh8 beh ian5-siok8 seN-thoaN3, ai3 u7 siong-tong e5 kak-chheN2, m7-thang chhin-chhiuN7 Tai5-oan5 PeN5-pou-chok8 an2-ni, chit-ma2 pi-chham2 kau3 ham7 chit-ku3 in e5 gi2-gian5 long2 bo5 lang5 teh kong2, tong-jian5 in e5 chun-giam5 chiu7 oan5-choan5 e7 phah bo5--khi3. Sou2-i2 lan2 eng3-kai ai3 phah-khui sim-lai7 e5 mng5-thang, eng7 bo2-gi2 e5 hak8-sip8 lai5 kian3-lip8 chok8-kun5 e5 chu7-sin3-sim. 
Hoe5-siong2 oh8 Tai5-gi2 chit tiau5 lou7, sit8-chai7 si7 u7 chit8-sut-a2 hou7 lang5 koai3-ki5 siuN7 long2 bo5, put-ji5-ko3 chit8-pou7 chit8 kha-jiah kiaN5--lai5, goa2 chhim-chhim the2-hoe7 tioh8 Tai5-gi2 chin-chiaN3 si7 chit8-e5 sui2 koh u7 tek8-sek e5 gi2-gian5, i si7 sim-sek..e5, kou2-tian2..e5, ko-nga2..e5, u7 chhim-tou7..e5, u7 loe7-ham5..e5, chiu7 in-ui7 i hiah-nih8 chheN-chhau phong-phai3, hou7 goa2 ju2 oh8 ju2 u7 heng3-chhu3, siuN7 be7 kau3 soa3 hou7 goa2 chhoe7 tioh8 seng-oah8 e5 kia3-thok kap bok8-phiau. Chit-ma2 goa2 m7-na7 ai3 ka7 Tai5-oan5-ji7 sia2 hou7 koh khah ho2-se3, ma7 tioh8 ai3 ka7 chit8-koa2-a2 Tai5-gi2 e5 cho3-liau7 (pi2-ju5 chou2-sian e5 ti3-hui7 ¡§Tai5-oan5 siok8-gi2¡¨, bun5-hak8 e5 pui5-te2 ¡§Tai5-oan5 po-koa¡¨, bo2-gi2 e5 ni-phang ¡§gin2-a2-koa¡¨, sim-sek e5 Tai5-oan5-oe7 ¡§kek-kut8-a2-oe7¡¨, Tai5-oan5 kiat-siong5-oe7 ¡§si3-ku3-lian5-a2¡¨, thou2-te7 e5 siaN-sau3 ¡§Tai5-oan5 koa-a2-chheh¡¨ kap ¡§Tai5-oan5 koa-iau5¡¨ koh chai3 che3-cho7, poah si5-kan, he7 kang-hu, ka7 thun hou7 loh8 pak. Soa3-boe2, goa2 iau2 si7 beh ti7 chia ka7 chit8-lou7 bat siong-poe5, khan-ka3, pang-chan7 koe3 goa2 e5 su-iu2 soe3-sia7, na7 bo5 u7 lin2 teh in2-nia2, goa2 si7 bo5-hoat-tou7 e7 ka7 Tai5-gi2 oh8 chhiuN7 chit-ma2 chiah-nih8 soa3-phah..e5. To-sia7, goa2 siN3-mia7 tiong e5 kui3-jin5.

Toh8-hoe2 e5 iah8-a2 (13)

Goan5-chok: Chan Sim-Gi5, 1989,11,2
Hoan-ek8: Loonng X, 1998,8,5


Au7-ki3

A-hoa5 hian3-sin chu7-hun5, 519 hit kang khi3-se3 to6 i2-keng hong4 ap-loh8-khi3.  Sin-bun4 mui5-the2 loan7 po3-to7, chiap-kin7 A-hoa5 e5 lang5 koh pi-siong kah bo5 hoat-tou7 khi3 ka7 soan-iong5. I chiaN5-cho3 1 e5 siok-bok8 e5 hian3-sin-chia2.

Goa2 tiam3 A-hoa5 chu7-hun5 e5 thih-soaN3-bang7-a2 teng2 he7-goan7: Goa2 beh ui7 i lai5 cho3 su7-kang. Ti7 Tai5-tai7 peN7-iN7 e5 thai3-peng5-keng khoaN3 tioh8 i e5 si2-the2, goa2 koh 1 kai2 he7-goan7.

Beh sit8-chian3 sou2 he5 e5 goan7, si7 chiok thong3-khou2 e5 tai7-chi3. Chit pun2 siau3-liam7 A-hoa5 e5 chheh kan-taN si7 sit8-chian3 he7-goan7 e5 1 tiam2-tiam2-a2 khang-khoe3 nia7-tiaN7. M7-koh, goa2 i2-keng ka7 seN3-mia7 tau5 jip8-khi3. Goa2 u7 1 e5 pi3-bit8 e5 ng3-bang7, ng3-bang7 bat ka7 A-hoa5 tong3-choe3 hiaN-ti7 e5 lang5, e7-tang3 sit8-sit8 chai7-chai7 ke3-siok8 A-hoa5 chiah8 khou2, siu7 chek-boa5, sit8-chai7 phah-piaN3 choh-sit e5 cheng-sin5.

A-hoa5 si7 u7 ke3-oe7 hian3-sin lai5 si2, moa5-phian3 i siong7 ai3 e5 chhin-chiaN5 peng5-iu2, lau5 hou7 tak8-ke kui si3-lang5 sim-koaN lai7 e5 thiaN3. Lan2 kan-taN e7-tang3 kong2: i ka7 hoe2 tiam2 toh8, ti7 ka-ki7 seng-khu teng2 su7-sian chhoan5 ho2 e5 khi3-iu5 e5 si5, an3 hit si5-chun7 khai-si2, i e5 seN3-mia7 i2-keng oah8 ti7 lan2 mui2 1 e5 lang5 e5 sim-koaN lai7.

Te7 1 pun2 ki3-liam7 choan-chheh, soan2 ti7 1989 ni5 ni5-toe2 lai5 chhut-pan2, chiong tai7 kui poaN3-ni5 e5 pi-siong koh ou2 chhoai3, iong7 khian5-seng5 e5 sim, poe5-phoaN7 i2-keng bo5 ti7 se3-kan e5 A-hoa5 kiaN5 koe3 1989, kiaN5 jip8 1990 ni5.

A-hoa5 e5 seN-jit8 ti7 2 goeh8, 5 goeh8 hian3-sin lai5 si2. I hian3-sin liau2-au7 te7 1 e5 seN-jit8 to7 beh kau3 a! Lan2 iong7 khian5-seng5 e5 sim lai5 ngia5-chiap tai3 sin i3-gi7 e5 2 goeh8.

1989 ni5 11 goeh8 12
Lam5 Tai5-oan5 chng-kha chhu3 lai7 oan5-ko2


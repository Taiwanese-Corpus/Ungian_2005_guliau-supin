
『我的嗜好』
Babuza Chu5
	KhoaN3-tioh8 chit-e5 te5-bok8, li2 chin kho2-leng5 e7 siuN7-kong2, “ki5-koai3, chit-e5 Babuza Chu5 si7 teh piN3 sim2-mih8 bang2? Beh iong7 Pak-kiaN-oe7 sia2 Tai5-bun5? An2-ne m7-tioh8 kap iong7 Pak-kiaN-oe7 poaN pou3-te7-hi3 a2-si7 poaN koa-a2-hi3 kang7-khoan2? Gu5-thau5 khi3 tau3 ti7 be2-bin7, kiam2 e7 thong?” 
	Bian2 kin2-tiuN, Babuza be7-hiau2 iong7 Pak-kiaN-oe7 sia2 Hoa5-bun5 si7 choan5 se3-kai3 thong lang5 chai e5 pi3-bit8. I e5 Hoa5-bun5 theng5-tou7 kap kok-hau7 it-ni5 e5 hak8-seng bo5 sim2-mih8 cheng-chha. M7-ku2 na7-si7 Tai5-bun5 chiu7 m7-si7 an2-ne ou5! ThiaN-kong2 i choe3-kin7 sia2 chit8-phiN “A-Mah” e5 kou3-su7 u7 lang5 thak8-liau2 sim sng-sng, u7 lang5 thak8 kau3 bak8-khou hoan2 ang5, ma7 u7 lang5 na2 thak8 na2 khau3, koh na2 khau3 na2 thak8! Chok-chia2 pun2-lang5 sia2 oan5 e5 si5 ma7 kam2-kak chiok kan-khou2, na2-chhiuN7 teh beh ho2 e5 khang-chhui3 iong7 iam5 koh siN7 chit8-pai2 kang7-khoan2! I ka-ki7 ma7 sia2 kau3 lau5 bak8-sai2. Chha chit8-sut-a2 i tioh8 chiu3-choa7 bo5 beh koh sia2! 
	Lan2 chit-ma2 beh kong2 chit-e5 te5-bok8 chiu7-si7 i kho2 chhou-tiong e5 chok-bun5 te5-bok8. Ti7 1965 hit-chun7, beh thak8 chhou-tiong ai3 chham-ka lian5-kho2. Kok-bin5 Tiong-hak8 ai3 kau3 1968 chiah u7. Chiu7 goa2 e5 li2-kai2, Babuza tng-tong-si5 peng7 bo5 chin-chiaN3 liau2-kai2 chit-e5 te5-bok8 e5 i3-su3! M7-ku2 i chin ho2-un7, ou-peh8 ioh ma7 hou7 ioh--tioh8! Ho2-ka-chai3, na7 ioh bo5 tioh8 lan2 chit-ma2 chiu7 kiam2 chit8-e5 lang5 lai5 tau3 cho3 Tai5-bun5 un7-tong7! Sng2-sit u7 joa7 toa7 li2 kiam2 chai?
Ki5-sit8 i e7 khi3 chham-ka chhou-tiong lian5-kho2 pun2-sin chiu7-si7 chit8-e5 chin oh-tit thang li2-kai2 e5 tai7-chi3! I thak8 kok-hau7 long2-chong2 ma7 chiah thak8 5 ni5 koh 2, 3 ko3-goeh8 nia5. In-ui7 in tau chiok san3-chhiah, san3 kau3 kui2 kiong7 beh liah8--khi3. M7-tioh8, san3 kau3 kui2 ma7 m7-kaN2 lai5 liah8, khiong2-kiaN ke-thiN lo5-hoan5! I kan-ta thak8-oan5 kok-hau7 5 ni5, chiu7 khi3 kang-tiuN5 cho3-kang , khi3 tian7-iaN2 hi3-tai5 be7 ki-a2-peng, than3-chiN5 ka7 chhu3--nih8 tau3 sio-thiN thang tiah8-bi2. M7-chiah kong2 i bo5 cheng3-sek tui3 kok-hau7 pit-giap8. Lian5 i kok-hau7 e5 pit-giap8 cheng3-su ma7 ka7 i e5 chek8-koan3 sia2 m7-tioh8. Beng5-beng5 i si7 Chiang-hoa3 lang5, pit-giap8 cheng3-su khiok sia2 cho3 Tai5-pak lang5. Hai7 i au7--lai5 chham-ka Ko-tiong lian5-kho2 hiam2-hiam2 be7-tang3 po3-mia5! Chit-chan5 su7 au7-pai2 chiah koh lai5 thng7 .
Na7 kong2-khi2 1960 hit-e5 pha-hng e5 ni5-tai7, chhiuN7 Babuza hit-khoan2 tui3 chng-kha poaN-khi3 Tai5-pak e5 chhau2-te7 gin2-a2, song5-song5, khong-khong, gong7-gong7, bong2-tong2 koh hong3-tong7, thak8-chheh thak8 5 tang, kiam2 u7 bat chit8-te3 sai2-hak8-a2 pang, si7 chin u7 bun7-te5..e5! Sui-bong2 kong2 lau7-su tak8-jit8 long2 u7 kau-tai3 tioh8-ai3 sia2-ji7 (chiu7-si cho3 chok-giap8), i ma7 tiaN7-tiaN7 bo5 sia2 liau2, hou7 in lau7-su kong3 kap phah! Chun2-kong2 u7 si5 ke-kiam2 u7 sia2--koa2, sia2--koe3 e5 ji7 kiam2 long2 chai-bat koh e7 ki3--tit? Che ma7-si7  bun7-te5! Koh chai3 kong2, Han3-ji7 bo5 cheng-bit8, lo-li lo-so, tek-ko tau3 chha5-to, ti-sai2 lam7 ke-ko, ji7-peng5 e7-tang3 khng3 chiaN3-peng5 ma7 e7-sai2 khng3 to3-peng5, tui3 chit8-e5 10 thong2 hoe3 e5 gin2-a2-phi2, u7 chai5-tiau7 pa2-ak joa7 che7? Sou2-i2 sui-jian5 Babuza thak8 5 ni5 goa7 e5 chheh, Han3-ji7 sit8-chai7 bat bo5 joa7 che7. Goa2 iau2 e7 ki3--tit, tng i khoaN3-tioh8 chit-e5 te5-bok8 e5 si5, i kan-ta bak8-chiu kim-kim lang5 siong-tiong7, gang7 ti7 hia kui pou ku2. M7-chai beh an2-choaN2?
Hit tong-si5 e5 kho2-chhi3, u7 2 e5 kho-bok8: Sng3-sut8 kap Tiong-kok-gi2. Sng3-sut8 si7 Babuza chu7-pun2 tioh8 chin ham-ban7 e5 kho-bok8. Chai7-lai5 i long2 chin kiaN khi3 khap8---tioh8. E7 ki3-tit hak8-hau7 beh pit-giap8 tian2-le2 chin3-cheng5 3 le2-pai3, in lau7-su Lim5 Chui2-lai5(林水來) khi3 Babuza in chhu3, tng7-tioh8 in a-mah, kong2 beh kio3 Babuza khi3 kho2 chhou-tiong. M7-chai in an2-choaN2 kong2, kong2 liau2 Lim5 lau7-su sui5 chau2-khi3  Babuza cho3-kang e5 phun3-chhat kang-tiuN5 ka7 i kong2 chit-chan5 tai7-chi3. Hit-chun7 e5 Babuza sit8-chai7 tui3 thak8-chheh bo5 sim2-mih8 kah-i3. Tek8-piat8 si7 chit-e5  Chui2-lai5-a2-sian(tong5-oh8 long2 an2-ne ka7 kio3), in-ui7 i bat ka7 Babuza phah--koe3. Chiu7-si7 hou7 i phah-liau2 Babuza chiah khi2-mou bai2 ka7 chheh li3-li3 phoa3, chiu3-si2-che7-choa7 kui-khi3 bo5 ai3 khi3 hak8-hau7 thak8-chheh! Chong2-si7 cho3-kang chin thiam2-thau5, cho3 ku2 ma7 e7 sian7. Tek8-piat8 si7 ti7 hit-e5 tok8-chhai5 e5 ni5-tai7, thau5-ke si7 toa7 kau3 na2 siaN2--leh! I na7 khoaN3 li2 sio2-khoa2 bo5 kah-i3 chiu7 chhut-chhiu2 toa7-toa7-lat8 ka7 li2 pa--loh8--khi3! He thau5-ke cho3-sit8 lang5 chhou-lou2 koh u7 lat8, pa chit8-e7 li2 tioh8 thau5-khak mouh teh seh8 poaN3-kang! Ma7 bo5 sim2-mih8 jin5-khoan5 e5 koan-liam7, hoaiN5-tit8 chiah8 lang5 e5 thau5-lou7 tioh8-si7 an2-ne. Thau5-ke siong7 toa7! Kap chit-ma2 tu2-ho2 to3-peng2! Babuza thiaN-tioh8 beh tng2-khi3 hak8-hau7 thak8-chheh, kan-ta siuN7-tioh8 ti7 hak8-hau7 m7-bian2 koh hou7 thau5-ke ma7 kap phah, chiaN5 kin2 chiu7 tap-eng3! Theng3-hau7 i tng2-khi3 hak8-hau7 chiah hoat-hian7 i chha-put-to sim2-mih8 long2 be7-hiau2! An2-ne si7 beh an2-choaN2 khi3 kap lang5 kho2 chhou-tiong? Ho2-ka-chai3, chit-e5 Babuza koh chiam2-jian5-a2 u7 cha-bou2 gin2-a2 ian5, in pan e5 cha-bou2 tong5-oh8 long2 chu7-tong7 chau2-lai5 ka7 tau3 saN-kang7! I chiu7-si7 an2-ne ti7 3 le2-pai3 lai7 ka7 Sng3-sut8 ke-kiam2 oh8--chit8--koa2. M7-ku2 Tiong-kok-gi2 chiu7 bo5 thang an2-ne oh8! Kan-ta toe3 lang5 bong2 sia2, bong2 khoaN3, bong2 thak8! Ma7 m7-chai teh thak8 sim2-mih8 oaN2-ko! 
Kho2-chhi3 hit-chit8-kang, Babuza in a-mah poe5 i khi3. Kho2-chhi3-tiuN5 ti7 Sam-kong Kok-sio2(三光國小), si7 Babuza e5 bo2-hau7. Sng3-sut8 e5 te5-bok8 chin hah8 Babuza e5 khui3-khau2, chin kin2 tioh8 sia2 liau2! Koh u7 si5-kan thang phak ti7 toh-a2 khun3! Au7--lai5 in a-mah ka7 kong2, “Goa2 ti7 goa7-bin7 khoaN3 li2 teh khun3, siuN7-kong2 taN pau-un2 hai7..ah! Be7-hiau2 sia2 phak teh khun3! Chit-siaN tiaN7-tioh8 si7 ah-nng7 khian koe3 khe, khoaN3-phoa3--lah!”  Bo5 phah-sng3 Babuza chhin3-chhai2 kho2, ou-peh8 sia2 koh kho2 e7 tiau5!! 
Au3-hi3 thoa-peN5, kau3 chit-ma2 chiah beh kong2-tioh8 chu2-te5: Na7-si7 hit-e5 Tiong-kok-gi2, he tioh8 u7-iaN2 u7 kau3 heng5-gek8! It-poaN chhi3-te5 iau2 ke-kiam2 e7-hiau2, tok8-tok8 si7 chok-bun5, chhut chit8-e5 “in nia5 khah ho2” e5 sim2-mih8 “我的嗜好”! Babuza Han3-ji7  chong2-a-kiong7 ma7 chiah bat kui2 ji7 na7-tiaN7! Chhut chit-e5 “嗜好” tau3-te2 si7 sim2-mih8 oaN2-ko? Lau2-sit8 kong2, chit-ji7 “嗜”Babuza kin-pun2 tioh8 m7-bat khoaN3--koe3! Sim2-mih8 i3-su3 beh na2-e7 chai? Babuza ma7-si7 kau3 chit-ma2 chiah chai-iaN2 Tai5-gi2 beh an2-choaN2 thak8! Tai5-gi2 thak8-cho3 “si7”, piau2-si7 “ai3,ai3 chiah8, hoaN-hi2 “ e5 i3-su3. M7-ku2 tng-si5 kin-pun2 m7-chai chit8-khou ou7-a2 han-chi5 ! Babuza kan-ta chai-iaN2 好 u7 2 chiong2 i3-su3:kap bai2 to3-peng2 si7 ho2; koh chit8-e5 si7 ai3, kah-i3. Babuza sim-koaN liah8 than2-hoaiN5, chhan5-chhan5 tau7-koaN ka7 chhiat gou7-kak, ka7 tong3-cho3 kah-i3 e5 i3-su3 chiu7 toa7-toa7 pan7 ka7 sia2--loh8--khi3! Ti7 chhu3-lai7 chhi7 peh8-niau2-chhi2, chhi7 hun2-chiau2, chhi7 thou3-a2, chhi7 niu5-a2, ka niau2-chhi2-a2 boe2-liu, sng2 lou3-chu2 ang-a2, teng3 kan-lok8, i7 ang-a2-phiau, tiak chin-chu-a2, poah8 phe2-si5, phah chiau2-a2, teng3 tang teng3 sai... Hit-tang-chun7 gin2-a2-lang5 e5 pou7-sou3 long2-chong2 ma7 chiah hiah-e5 na7-tiaN7! Kan2-tan lau2-sit8 ka7 sia2 sia2 --chhut--lai5. Put-koan2 i sam-chhit ji7-chap8-it tioh8 ka7 kau--chhut--khi3. Oan5-seng5 i jin5-seng e5 thau5-chit8-pai2 e5 seng-hak8 kho2-chhi3! 
Chiu7-si7 an2-ne Babuza hou5-li2  hou5-tou5  bong-tioh8 chit8-keng chhou-tiong thang thak8! I e5 seng5-chek si7 152.8 hun. Liok8-chhu2 jit8-kan-pou7! Hit keng hak8-hau7 kio3-cho3 Tai5-pak Koan7-lip8 Sam-tiong7 Chhou-kip Tiong-hak8(台北縣立三重初級中學). 

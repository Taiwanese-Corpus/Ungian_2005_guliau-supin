Goan2 Gentleman
BAhoansoan
Gentleman si7 goa2 chhi7 e5 kau2-a2, i ti7 2001 M2 7/28 thau3-cha2 si2--khi3.
Gentle, li2 chit-ma2 teh chhong3 saN2? Teh khun3? Kin-a2-jit8 u7 chiah8 sim2-mih8--bo5? Lin2 hia e7 koaN5--be7? Li2 e5 chiaN3-kha kiam2 iau2 e7 thiaN3? Ka7 li2 chu3-sia7 e5 ui7 ho2--boe7?
7 goeh8 30 hit-jit8 sang3 li2 chhut-soaN. Goa2 iong7 sok-ka te7-a2 ka7 li2 pau..leh, koaN7 khi3 kau2-a2-tiam3, kau hou7 hoe2-chong3-tiuN5 e5 thau5-ke. Pai3-thok i ka7 li2 hoe2-hoa3. Goa2 siuN7-tioh8 chiok m7-kam! Beh li7-khui e5 si5, goa2 it-tit8 bong hit-kai5 sok-ka te7-a2, sim-koaN iN2-a2 phok8-phok8 chhaiN2, au5-kng2 tiN7--khi2--lai5, bak8-sai2 kam5 bak8-kiN5, hau2 ti7 sim-koaN te2. KiaN hou7 thau5-ke khoaN3--tioh, hou7 lang5 chhio3!
Li2 toe3 goa2 u7 12 ni5 hiah ku2. Goa2 chin han2-tit ka7 li2 sioh. Chun2 u7, ma7-si7 theh8 ho2-liau7..e5 hou7 li2 chiah8 nia5. Cheng7 poaN koe3-lai5 Lam3-pou liau2 goa2 chiu7 m7-bat ka7 li2 mouh--koe3. Goa2 tui3 kau2-a2 bo5 sim2-mih8 ho2 kam2, in-ui7 se3-han3 bat hou7 kau2-a2 ka7--koe3! E7 liah8 li2 tng2-lai5 chhi7 si7 in-ui7 li2 e5 chu2-lang5 tu2-ho2 si7 goa2 e5 hoan7-chia2. I tai3 jio7-tok8 cheng3, tioh8 ai3 kho3 se2 io-chi2 koe3-jit8. Goa2 put-si5 kap i khai-kang2, ti7 i se2 io-chi2 bo5 liau5 e5 si5-chun7. Goa2 thiaN i kong2 lin2 bu2..a2 seN be7 chio2 kau2-a2 kiaN2, koh liah8 li2 lai5 peN7-iN7 sng2-lang7. Goa2 tioh8 si7 hou7 li2 kou2-chui tit-lang5-thiaN3 e5 seN-tiuN sahN--tioh8! Chiah e7 chhan5-chhan5 ka7 li2 mouh--tng2--lai5! M7-ku2 goa2 ma7 bo5 tiaN7-tiaN7 ka7 li2 mouh, ka7 li2 sioh.
Li2 kiam2 iau2 e7 ki3--tit? Khi2-thau5 li2 se3-chiah, m7-bat kui-ki2, ti7 chhu3--nih8 ou-peh8 ka7. Phong3-i2, chhian2-thoa, phoe5-e5 kap saN-a2-khou3 long2 hou7 li2 ka7 kau3 chhui3-kou5-kou5. Goa2 khi2-mou bai2 chiu7 ka7 li2 koaiN ti7 pian7-sou2! Louh8-boe2 li2 koh ti7 hia ou-peh8 pang3 sai2-jio7, goa2 kui-khi3 ka7 li2 tan3 khi3 4 lau5-boe2 teng2! Hou7 li2 chit8-e5 kou-toaN ti7 hia. Chit-khoan2 e5 si5-jit8 long2-chong2 tu2-ho2 1 ni5.
1990 lan2 poaN-lai5 Lam3-pou liau2-au7, li2 e5 thian-te7 pian3 kau3 khoah-khoah-khoah! Ti7 chia, li2 siong7 toa7. A-Pui5..e5(kang..e5) kap Candy(bo2..e5) long2 iau2-boe7 lai5. 150 pheN5 e5 khong-kan sui5-chai7 li2 chau2, thiau3, long3, chong5! Hi5-ti5-a2 li2 ma7 thiau3 loh8-khi3 sng2. Au7--lai5 koh u7 Ah-bi5-a2 lai5 cho3-phoaN7. Jit8--si5 ka7 li2 sai-nai, me5--si5 kap li2 kheh-sio, khun3 sio-oa2. Che eng-kai si7 li2 e5 ho2 thiN-ni5. A-Pui5..e5 lai5, li2 iau2-si7 lau2-toa7..e5. Candy ma7 kang7-khoan2. Sui-bong2 li2 han3-chhau2 siong7-kai3 se3. In ma7 long2 jin7-teng7 li2 si7 toa7..e5, m7-kaN2 kap li2 ke2-siau2. Siong7 hou7 li2 khi2-mou bai2 kap ut-chut..e5 kho2-leng5 si7 Candy teh siau2 e5 si5, kan-ta A-Pui5..e5 thang oa2--khi3, long2 bo5 li2 e5 hun7, hai7 li2 ¡§khoaN3 u7 chiah8 bo5 kan-ta gian3!¡¨
Li2 se3-se3 chiah, thih-mng5 phang7 chhng--chit8--e7 chiu7 chhut--khi3. Tak8-jit8 li2 long2 ti7 lan2 chia cho3 koan2-khu..e5. Keh-piah Sou3-sang3 in tau, tui3-bin7 Ong5 keng-li2 e5 chhu3, to3-peng5 Chan--sian--siN e5 mng5-khau2 long2-si7 li2 e5 te7-poaN5. Bo5 pat8-chiah kau2 pi2 li2 khah toa7! Mui2-jit8 tiong-tau3, iu5-chhai sian-siN na7 lai5, li2 chiu7 he7 siN3-mia7 pui7, auN3-auN3 kio3. Iu5-chhai chin siu7-khi3, chiu7 iong7 chhe5-a2 ka7 li2 siau7, ka7 li2 kong3. E7 ki3-tit u7 chit8-pai2 li2 hou7 lang5 kong3 chit8-e7 kaiN-kaiN-kio3, chha chit8-tiam2-a2 pai2-kha! M7-ku2 li2 iau2-si7 m7-kiaN si2, chiau3-siong5 ti7 mng5-khau2 kou3, khoaN3-tioh8 iu5-chhai ma7-si7 ke3-siok8 pui7. Lang5 kong2 kau2 pui7 hoe2-chhia si7 bo5 lou7-iong7. Li2 si7 kau2 pui7 iu5-chhai tho2 phoe5 thiaN3! Aih, lin2 kau2-a2-kok..e5 na2 e7 hiah-nih8 chheh iu5-chhai?
Tak8-pai2 goa2 na7 ti7 tiaN5--nih8 teh cho3 sit, li2 long2 e7 kiaN5 oa2--lai5, tiam7-tiam7 phak ti7 hia, am7-kun2 tah ti7 thou5-kha, bak8-chiu toa7-toa7 khian, kim-kim ka7 goa2 siong3. Li2 hit-khoan2 e5 gan2-sin5 goa2 chiok kah-i3. Si7 hiah-nih8-a2 chu7-jian5 kap khin-sang, bo5 hoan5 bo5 lo2. Na2-chhiuN7 teh ka7 goa2 kong2, ¡§Thau5..e5, goa2 chin ai3 kap li2 cho3-phoaN7 neh.¡¨ Li2 chiu7 an2-ne tiam7-tiam7 liah8 goa2 kim-kim khoaN3. Goa2 na7 ka7 li2 gan2--chit8--e7, li2 chiu7 boe2-liu io5--nng7--e7. Goa2 siong7 ai3 chit-khoan2 tiuN5-bin7 kap khi3-hun. Lan2 hou7-siong7 long2 u7 kam2-siu7 tui3-hong e5 chun5-chai7 kap hou7-siong7 koan-sim e5 ho2-i3, khiok bo5 cho7-seng5 hou7-siong7 jim7-ho5 e5 put-an kap khun3-jiau2. Goa2 long2 ke-kiam2 e7 khi3 ka7 li2 so--chit8--e7. Piau2-si7 goa2 e5 ai3-sioh, sui-bong2 goa2 m7-si7 chin ai3 kau2-a2. Chong2-si7 goa2 chin han2-tit ka7 li2 mouh.
E7 ki3--tit bo5? Candy tu2 lai5 hit-cham7-a2, goa2 tak8-kang chiah8-pa2 siuN-eng5 chhoa7 lin2 khi3 Jin5-bi2 Kok-hau7 un7-tong7-tiaN5 chau2. Goa2 chau2 cho3 cheng5 hou7 lin2 jiok. Li2, A-Pui5..e5 kap Candy long2 chau2 kau3 chiok hoaN-hi2. Hit-chun7 A-Tekk chiah 8 hoe3, I-Mee 5 hoe3, I-Maa 39 hoe3, goa2 41 hoe3, li2 chiah 1 hoe3 thong2 nia5. Lan2 long2 cho3-hoe2 chhut-mng5. Sui-jian5 tak8-pai2 long2 kui-sin tang7-koaN7, ma7 kam2-kak chin song2-khoai3 kap khi2-mou giang. Sng3--khi2--lai5 ma7 i2-keng si7 10 ni5 cheng5 e5 tai7-chi3--lah. Chin kin2! Jin5-seng ma7 bo5 kui2-e5 10 ni5.
Li2 hou7 goa2 siong7 khi2-mou bai2..e5 chiu7-si7 kio3 be7 lai5! U7 chit8-am3, goa2 beh koaiN-mng5 khi3 khun3, ti7 mng5-khau2 kio3 li2 jip8--lai5. Kio3 kui-pou, li2 tioh8 si7 m7-kheng2 jip8--lai5. Koh cho3 li2 chau2--khi3! Goa2 hoe2 toa7 khi2-mou bai2, chhut-khi3 ka7 li2 liah8--jip8--lai5. Goa2 chhui3 na2 chhoh, chhiu2 na2 ka7 li2 phah thau5-khak. Li2 hou7 goa2 phah liau2 chin thiaN3, soa3 toa7-siaN kaiN, koh beh ka7 goa2 ka7! Hou7 goa2 phah chit8 e7 koh khah thiam2!! Jip8-khi3 pang5-keng liau2-au7, goa2 chiah khai-si2 hoan2-hoe2! Goa2 na2 e7 ka7 li2 phah kau3 hiah thiam2? Be7-su beh ka7 li2 phah hou7 si2--leh! Hit-me5 it-tit8 teh siuN7, m7-chai e7 ka7 li2 phah chit8-e7 thau5-khak phaiN2--khi3 bo5? Goa2 seng5-jin7 hit-am3 chiu2 lim siuN che7, sai2 seng3-te7, chiah e7 hiah-nih8 chhou-lou2! Chin sit-le2!
U7 kui2-pai2 li2 kam2-mou7, chhoan2-khui3 e7 hiuhN8, phiN7-thau5 ta-ta, lau5 bak8-sai2-ko, chhui3-chih8 thou2-thou2, bo5 goan5-khi3. Goa2 khoaN3 tioh8 chin m7-kam. Iong7 ioh8-a2 hou7 li2 chiah8. M7-ku2 goa2 m7-chai ioh8-liong7 beh an2-choaN2 sng3. Ho2-ka-chai3, goa2 e5 ho2 peng5-iu2 Koeh i-su si7 siu3-i. I ka3 goa2 chaiN2-iuN7 kap ioh8-a2 hou7 li2 chiah8. I7-hong5-sia7 ma7 long2-si7 i bian2-chiN5 hou7 goa2 ioh8-a2 ka7 lin2 chu3..e5. TaN, li2 long2 be7 koh-chai3 kam2-mou7--ah. Goa2 m7-chai kiam2 ai3 the3 li2 hoaN-hi2?
Li2 e5 thau5-cheng5 chiaN3-kha, chin cha2 tioh8 seN liu5. Khi2-thau5 goa2 long2 bo5 iau3-i3, siuN7 be7 kau3 soa3 ju2 lai5 ju2 toa7. Kau3 poaN3 ni5 cheng5 e5 khoan2, li2 khai-si2 kiaN5 tioh8 lou7 iong7 chhiang2..e5, goa2 chiah chai-iaN2 tai7-chi3 giam5-tiong7--lah. Chong2-si7 siu3-i ma7 jin7-teng7 bo5 iau3-kin2. Goa2 chiu7 bo5 koh ka7 li2 koan-sim, tak8 kang khoaN3 li2 iong7 saN ki kha chhiang2--leh, chhiang2--leh. KhoaN3 kau3 goa2 ka-ki7 ma7 ba5-pi3! Chit-cham7-a2, I-Maa chhut-kok, goa2 koh ui7-tioh8 Bin5-si7 8/5 beh hoat-piau2 lun7-bun5 kap TLH 8/19 beh seng5-lip8, tak8-jit8 ma7 bo5-eng5 kau3 1 tiam2 goa7 chiah chiah8 tiong-tau3-tng3. Am3-si5 tng2-khi3 kau3 chhu3 long2 ma7 chiok thiam2. Kan2-tan khiat koa2-a2 chhi7-liau7 hou7 lin2 chiah8 tioh8 koh khai-si2 bo5-eng5 goa2 e5 tai7-chi3. Long2 bo5 thang ka7 lin2 khoaN3--chit8--e7. Kau3 7 goeh8 10 goa7 u7 chit8-jit8 I-Mee ka7 goa2 kong2 li2 e5 kha teh noa7, koh u7 chhau3-bi7. Goa2 chiah chim-chiok khoaN3. A-nia5 oe3! Li2 e5 kha-te5-a2 i2-keng noa7 beh chit8-poaN3--lah! Kut-thau5 ma7 khoaN3 hian7-hian7! Goa2 khoaN3 chit8-e7, chit8-hong-bin7 phiN7-tioh8 chhau3-bi7 bo5 song2-khoai3, leng7-goa7 ma7 kam2-kak goa2 chit-e5 Thau5..e5 sit-chit, bo5 chek-jim7! Goa2 sim-koaN chhiuN7 to teh koah! Kui-kang sim-cheng5 long2 chiok bai2. Hit-jit8 goa2 long2-chong2 chiah8 chit8-tng3 png7 nia5. Bo5 hoat-tou7, goa2 ka-ki7 ka7 li2 chu3-sia7, iong7 siong7 kiong5 e5 ioh8-a2, Amikin, ka7 li2 chu3. I-Mee ma7 khoaN3 li2 kho2-lian5, khi3 be2 ho2-liau7..e5 lai5 hou7 li2 chiah8. Hi-bang7 li2 e5 te2-khong3-lat8 e7 khah kiong5. Chu3 5 kang kam2-kak u7 chin3-pou7, chiu7 theng5--loh8--lai5. Koe3 bo5 kui2 jit8, thiaN tioh8 li2 teh hiuhN8, goa2 chiu7 chai-iaN2 chit-siaN bai2--louh, koh chai3 ka7 li2 chu3-sia7.
7 goeh8 28 hit-am3, Tai5-pak hiah-e5 gin2-a2 lai5 lan2 chia. Hit-am3 goa2 chai3 in tng2--khi3. Goa2 khoaN3-tioh8 li2 bo5 sim2-mih8 goan5-khi3, phak ti7 thou5-kha, chhoan2-khui3 ma7 chin chiah8-lat8. Hit-chun7 goa2 chin chai-iaN2 li2 kho2-leng5 thoa be7 koe3 keh-tng2-jit8! Li2 ka7 goa2 theh8 hou7 li2 e5 bah chhin3-chhai2 chiah8--kui2--chhui3--ah, chiu7 koh phak--leh! Goa2 ma7 bo5 koh chhap..li2, jip8-khi3 cho3 goa2 e5 tai7-chi3.
7 goeh8 29 si7 le2-pai3, goa2 ai3 khi3 siong7-pan. Goa2 beh chhut-mng5 e5 si5, khoaN3-tioh8 li2 to2 ti7 tiaN5--nih8, 4 kha tit8-tit8, bak8-chiu koh u7 chin che7 hou5-sin5 teh chng. Goa2 oa2 khi3 ka7 li2 bong, li2 e5 sin-khu leng2-leng2, 4 kha nge7-nge7. Li2 i2-keng li5-khui goa2 cho3 li2 ka-ki7 chau2--khi3. Aih, Gentle! Li2 chin-chiaN3 khi3--lah! Goa2 bo5 siuN7 beh khau3, khau3 ma7 bo5 lou7-iong7! Li2 goa2 e5 ian5-hun7 kau3 chia oan5-kiat--lOuh5. Hi-bang7 li2 khi3 ti7 khoai3-lok8 e5 se3-kai3. Bo5 hoan5 bo5 lo2.
Chiau3 goa2 e5 i-hak8 ti3-sek phoaN3-toan7, li2 eng-kai i2-keng koe3-khui3 5 tiam2-cheng cho2-iu7. Sng3---lai5 li2 si7 ti7 7 goeh8 29 e5 thau3-cha2 2,3 tiam2 hia tng7-khui3..e5. 
TaN, goa2 tng2--khi3 e5 si5 be7 koh thiaN tioh8 li2 pui7 e5 siaN, chit8-chiong2 e7 hou7 goa2 sim-an koh chhin-chhiat e5 siaN. Ti7 tiaN5--nih8 cho3-kang e5 si5 bo5 li2 koh lai5 kap goa2 sio-siong3, ka7 goa2 sai-nai. Chong2-si7 kam2-kak sit-khi3 sim2-mih8, khiok kong2 be7 chhut--lai5! 
Sang3 li2 chhut-soaN, chong2 e7 bak8-khou ang5, phiN7-kng2 sng, sim-cheng5 ut-chut. M7-ku2, che si7 su7-sit8, ma7-si7 bo5 hoat-tou7 thang kai2-pian3 e5 tai7-chi3. Sia2 chit-tiuN phe hou7..li2, kan-ta beh ki3-liok8 kap siau3-liam7 lan2 e5 chit-toaN7 ian5-hun7, siang7-si5 ma7 thong-thau2 goa2 loe7-sim e5 put-an kap pho7-khiam2.
Chai3-hoe7--lah, Gentleman! 
Koh hou7 goa2 sioh--chit8--e7!
	         	10:47 PM, 2001/8/9
  Sio2-khoa2 chiu2-chui3,Lam3-pou Chhu3--nih8.

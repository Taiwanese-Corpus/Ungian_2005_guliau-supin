
Oa7-Kek 3 Chiah8 IuN5-Kau3
Ong5 Chhai2-ki2 ek8
Ti7 64 ni5 cheng5 e5 KiN-chu2 ni5, si7 Tiong-kok in-ui7 Gi7-ho5-thang5 e5 poan7-loan7 tu2-tioh8 choe3 chhiN-chham2 e5 chai-lan7 e5 ni5, hit si5 Se-iuN5 lang5 long2 siu7 chheng-hou choe3”Ta-mau-chu”(大毛子), sin3 Chu2 el5ang a2-si7 chiah8 se-iuN5 thau5-lou7 e5 lang5, long2 siu7 chheng-hou “Er-mau-chu,”(二毛子), na7 m7-si7 siu7 thai5, chiu7-si7 siu7 liah8, siu7 khun2-tiok8.  Tiong-kan u7 lang5 lau7-bu2 kap sio2-ti7, sio2-be7 long2 siu7 thai5-si2 sun5-kau3, sou2 chhun i pun2-sin, keng3-jian5 si7 kin-a2-jit8 lan2 Tiong-kok chit8 e5 choe3 u7 seng-bong7 e5 lau7 bok8-su.
Chit phiN si7”生命之道”Geh8-khan chioh i e5 keng-ke3 phian choe3 oa7-kek8. Ong5 lu2-su7 ka7 hoan-ek8 ke3-lai5 e5.  Ti7 chia ka7”生命之道” Geh8-khan soeh-sia7.
Lau7 bok8-su ti7 loh8 lam5 he2-chhia tiong, u7 chit8 e5 lu2-kheh ki-chhi3 i “Chiah8 iuN5-kau3,” ”hoat iuN5-chai5.” Lau7 bok8-su tui3 an2-ni ui7 i su7-sut8 64 ni5 cheng5 KiN-chu2 kun5-hui2 chi loan7 e5 chit8 toaN7  ong2 su7.  Kun5-hui2 liah8 tioh8 lau7 bok8-su e5 sio2-ti7, sio2-be7 kap lau7-bu2, pek in tioh8 ng3 ngou2-siong7 kui7-pai; pang3-sak Ia5-sou. Chong2-si7 in khiok leng7-khou2 si2 m7 hang5-hok8, kiat-ko2 sio2-ti7 hou7 to thai5-si2, lau7-bu2 kap sio2-be7 hou7 tng5-chhiuN chhak8 si2, chhu3 ia7 tu2-tioh8 he2-sio.  Lau7 bok8-su kam2-kak lau7-bu2, sio2-ti7, sio2 be7 ui7-tioh8 Chu2 lai5 si2, chiu7 si5-khi3 chin ho2 thai7-gu7 e5 thau5-lou7, chiu7-si7 chiah8 se-iuN5 e5 bou7-ek8-siong e5 thau5-lou7, hian3-sin thoan5-to7, tai7-seng khi3 bu2-chhin, sio2-ti7, sio2-be7 tu2-tioh8 hoan7-lan7 e5 sio2 chng-sia7 soan-iong5 hok-im, khi2-thau5 chhoan-bin5 liah8 choe3 i si7 beh po3-hok8, au7-lai5 khoaN3-kiN3 i thiaN3 Chu2, thiaN3 lang5, khian5-seng5 e5 kian3-cheng3, chiam7-chiam7 ho2 kam2, chiu7 lai5 chiap-siu7 Ia5-sou phou2-pian3 kau3 choan5 chng-sia7.
JIN5-BUT8
Tan5 lau7 Bok8-su	                84 he3 

Lau7 TiuN (lu2-kheh)	             Tiong-lian5
Lau7 Ong5 (lu2-kheh)                Tiong-lian5
Ma2 Toa7-thau5(Kun5-hui2 sio2 thau5-bak8)   iok 35 he3
Lau7-io (Kun5-hui2 Keh Chu2-siu2)       iok 25 he3 
Tan5 Su-bu2 ( lau7 bok8-su bu2-chhin)	   iok 45 he3
Sio2-ti7 (lau7 bok8-su sio2-ti7)             17 he3
Sio2-be7(lau7 bok8-su sio2-be7)             12 he3
(Im-gak8:  He2-chhia khui e5 siaN).
Ong5: Lau7 Sian-siN, li2 beh khi3 to2-ui7?
Bok8: Tai5-lam5, lin2 nng7 e5 leh?
TiuN: Ia7 si7 Tai5-lam5.
Ong5: Lau7 Sian-siN, li2 kui3 siN3?
Bok8: Pe3 siN3 Tan5, lin2 nng7-ui7 leh?
TiuN: Sio2 siN3 TiuN, chit ui7 siN3 Ong5.(He2-chhia kiaN5 e5 siaN sio2-khoa2 theng5).
Ong5: Li2 lau7-lang5 e5 bak8-chiu chin hou2, hiah soe3-ji7 e5 Eng-bun5 ia7 khoaN3 hiah chheng-chho2.
Bok8: Iau2 kho2-i2, put-ko3 theh8 bak8-kiaN3 khi2--lai5 he tong-jian5 chiu7 boe7 sai2-tit lah!
TiuN: Lau7 sian-siN, hia chit8 pun2 kau7-kau7 e5 si7 sim2-mih8 chheh?

Bok8: Eng-bun5 e5 Seng3-keng.
TiuN: Ouh.........
Bok8: Ji7-ui7 thiaN-ke3 Ia5-sou Ki-tok e5 hok-im mah?
Ong5: ThiaN-tioh8, u7 thiaN lang5 kong2 ke3. kan-ta bo5 si5-kan khi3 le2-pai3-tng5.
Bok8: Ki5-sit8, khi3 le2-pai3-tng5 ia7 m7-bian2 hui3 joa7-choe7 si5-kan, TiuN Sian-siN, li2 thiaN ke3 hok-im bo5?
TiuN: Goa2 kap Ong5 Sian-siN si7 tong5-hiong, tong5-su7, soe3-han3 e5 si5, siong5-siong5 khi3 le2-pai3-tng5 chham-ka sim2-mih8 Chu2-jit8-oh8, ia7 pun sim2-mih8 khah-phiN3.
Ong5: (Li7-khui pun2-toe5). Lau7 sian-siN, li2 toa3 ti7 Tai5-lam5 si7 bo5?
Bok8: M7-si7, goa2 toa3 Tai5-pak, chit pai2 khi3 Tai5-lam5, si7 kau3 chit8 keng le2-pai3-tng5 chu2-nia2 pou3-to7-hoe7.
TiuN: Li2 kui3-hu2 iau2 u7 lang5 bo5?
Bok8: U7 nng7 e5 kiaN2, chit8 e5 cha-bou2-kiaN2, iau2 u7 sun-ji5, sun-lu2, put-ko3 chha-put-to long2 bo5 ti7 sin-piN.
Ong5: Ti7 Tai7-liok8 si7 bo5?
Bok8: M7-si7, ti7 kok-goa7, u7 e5 thak8-chheh,u7 e5 kang-chok.  (He2-chhia khui esiaN5 chit8-si5-a2 cheng7-cheng7).

Ong5: (Oa2 hi7-kang kong2), U2e-eh; lau7 TiuN, goan5-lai5 chit ui7 lau7 sian-siN si7 chiah8 iuN5-kau3, hoat-iuN5-chai5 e5 iuN5 he5-siuN7 .TiuN:  (AN3 ti7 hi7-a2 soe3-siaN kong2), Lau7 Ong5; boh8-tit an2-ni kong2, chiah e5 oe7 su-siuN2 thai3 lok8-ngou2 lah.
Ong5: (Bi5-siaN). Lok8-ngou2? Hah- io3,hah-io3.
Bok8: (Na2 chhin-chhiuN7 thiaN-tioh8 in teh tui3-oa7).  Bo5 chho3, nng7 ui7 m7-thang liah8 choe3 ki5-koai3, goa2 chiah8 60 kui2-ni5 e5 iuN5-kau3 lah, kau3 ti7 hoat iuN5-chai5, he khiok tu2-tu2 siong-hoan2.
TiuN: Li2 lau7-lang5 m7-thang liah8 choe3 sim2-mih8, goa2 si7 teh kong2 chhio3--e5.
Ong5: (PhaiN2-se3 e5 khoan2). Lau7 sian-siN, sit-le2.
Bok8: Lan2 e5 chhia che7 kau3 to2-ui7 lah?
Ong5: Sin-tek tu2-chiah ke3-khi3.
Bok8 : Na7-si7 lin2 boe7 ma5-hoan5, goa2 chiu7 chiong goa2 chiah8 iuN5-kau3 choe3 iuN5 he5-siuN5 e5 keng-ke3 kong2 hou7 lin2 thiaN.
TiuN: Hoan-geng5, hoan-geng5.
Bok8 : Che si7 64 ni5 cheng5 e5 tai7-chi3 lah, hit-sit5 goa2 chiah 20 he3, ti7 Thian-tin Iong5-hak8-tong5 thak8-chheh, goa2 e5 lau7-pe7 si7 chit8 ui7 thoan5-kau3 e5 bok8-su, goan2 chhu3 chi2-u7 lau7-bu2, sio2-ti7, sio2-be7 toa3 ti7 chhau2-toe7, hit ni5 tu2-ho2 si7 KiN-chu2 ni5. 
Ong5: Se-lek8 1900 ni5, Kun5-hui2 chi loan7.

Bok8: Loan7, loan7 chhau-chhau, Gi7-ho5-thoan5 sou2 thai5 e5, phah e5 si7 ui7-tioh8 beh hu5-khi2 Chheng-tiau5 e5 kok-ki5, lai5 biat8-bo5 se-iuN5 e5 kok-ki5, sou2 choe3 e5 khiok si7 thai5-lang5 pang3-he2, kiat kui tong2 chhiuN2-kiap, hiang3-tang-si5 sou2 u7 se-iuN5-lang5, Gi7-ho5-thoan5 chheng-hou in Ta-mau-tsu, hoan7-na7 kap se-iuN5-lang5 lai5-ong2 e5, eng-kai choan5-pou7 thai5, sin3 iuN5-kau3 e5 Tiong-kok lang5, Gi7-ho5-thoan5 kio3 in Er-mau-tsu, ia7 eng-kai thai5 (phau3 siaN chit8 hiang2, hoah thai5 e5 siaN, toa7 hau2 e5 siaN, chian3-cheng hau7-ko2).
.............................................................................................................
(Choan2 tiuN5: Kin2-kip kiaN-hiaN5 im-gak8, lang5-siaN cho5-chap8, kiaN5 e5 siaN).
Ma2: KiaN5, lan2 lai5-khi3 Sam-ka-kau liah8 lang5.
Io: Lau7-toa7, beh liah8 sim2-mih8 lang5?
Ma2: ThiaN kong2 Tan5--ka e5 lang5 bih kau3 Sam-ka-kau ku7-chhu3 khi3 lah.
Io: Tan5--ka pe7-kiaN2 kiam2 si7 bo5 to3-lai5?
Ma2: Iau2 u7 leh, chhut-chai7 i, khoaN3-tioh8 chit8 e5, liah8 chit8 e5.
Io: Si7, thai5 chin7 chiah e5 poe7 chou2 bong5 chong e5 Er-mau-tsu (kiaN5 e5 siaN, im-gak8 sio2-khoa2 theng5).
Ma2: Bin5-a2-chai3 khui sim2 e5 sou2-chai7 pou3-ti3 ho2 a2 be7?
Io: Tai7-khai3 chha-put-to, ti7 chng-nih8 e5 Seng5-hong5-bio7 mng5-khau2. (Kha-pou7-siaN chiam7-chiam7 hng7, choan2 tiuN5 im-gak8 put-an).
Sio2-ti7: Mah-mah, chit nng7 jit8 goa7-bin7 e5 hong-siaN m7 ho2, Gi7-ho5-thoan5 si3-koe3 thai5-lang5 pang3-he2, goa2 chin tam-sim pa-pa kap ko-ko e5 an-choan5.

Lau7-bu2:  M7-bian2 khoa3-lu7, ThiN-pe7 oe7 khoaN3-kou3 in.
Sio2-be7: Hun7-boe7-tang3 pa-pa kap ko-ko oe7 tang3 chim2-a2 to3-lai5 chiu7 chin ho2.
Sio2-ti7: U7 sim2-mih8 ho2, lan2 chit peng5 koh-khah gui5-hiam2.
Lau7-bu2: I2-keng bo5 cha2 lah, chun2-pi7 thang lai5 khun3, lan2 kui7-teh saN-kap ki5-to2, kiu5 ThiN-pe7 khoaN3-kou3 pa-pa kap ko-ko, ia7 po2-siu2 Chu2 lai7 sou2 u7 e5 hiaN-ti7 chi2-be7 in peng5-an, m7-bian2 tu2-tioh8 gui5-hiam2 kan-khou2 su7, khah iau3-kin2,kiu5 ThiN-pe7 kam2-tong7 Gi7-ho5-thoan5 e5 tong5-pau in, m7 thang thai5-lang5, pang3-hoe2, chhiuN2-kiap, hou7 in oe7 hoe2-kai2, u7 chu5-pi e5 sim (im-gak8 tui3 un-ho5 choan2 kiaN-hiaN5).  (Kha-pou7 siaN, tok8, tok8, tioh8-kip phah-mng7 siaN).
Lau7-bu2: Si7 sim2-mih8 lang5?
Ma2: Si7 goa2, Tan5 Bok8-su-niu5, goa2 si7 Ma2 Toa7-thau5, chhiaN2 li2 khah-kin2 khui mng5.
Lau7-bu2: SaN-kiN mi5-poaN3, u7 sim2-mih8 tai7-chi3?
Io: Mai3 lo5-so, kin2 khui mng5, theng3-hau7 chit8-si5-a2 chiu7 chai (tok8-tok8, phah mng5 e5 siaN).
Lau7-bu2: Tih-tih, khah kin2 khi2-lai5, khi3 khui mng5.
Sio2-ti7: (Khui mng5 siaN) sim2-mih8 lang5--ah?
Ma2: Tan5 Bok8-su-niu5! chin sit-le2, thoan5-nih e5 beng7-leng7, chhiaN2 lin2 chau2 chit8 choa7,(oat8-thau5) lau7 Io, theh8 soh-a2 lai5 pak8 khi2-lai5, thoa teh kiaN5.
Sio2-ti7: Li2 si7 an2-choaN2 teh pak8 lang5, bo5 kong2 li2-iu5 mah?
Io: Kong2 li2-iu5, sim2-mih8 lang5 beh kap lin2 chiah e5 poe7 chong bong5 chou2.
Sio2-ti7: Li2 me7 lang5!
Io: Me7 lang5?! (phah lang5 e5 siaN).
Sio2-ti7: Li2 phah lang5?
Io: Phah Lang5! goa2 iau2 beh koh thai5 lang5 leh.
Sio2-be7: (KiaN kio3) ma-mah.
Lau7-bu2: Ma2 Toa7-thau5, goan2 phou2-thong si5 bo5 gek8-thai7 li2, ia7 bo5 tek-choe7 li2.
Ma2: Bo5 pan7-hoat, Ta-mau-tsu, Er-mau-tsu Long2 si7 lan2 Tiong-kok lang5 e5 tui3-tek8, che si7 thoan5-nih e5 kui-tiau5, sim2-mih8 lang5 ia7 m7-kaN2 ui5-poe7......
Lau7-bu2: Liat8-ui7 sin-khou2 lah, goa2 chia u7 koa2 chiN5 kap phoah8-lian7, sang3 lin3 tak8 elim5 te5 ho2 bo5? u7 tai7-chi3 bin5-a2-chai3 chiah koh kong2 ho2 bo5?
Io: Thau5-bak8 boe7 sai2 kap i ou-peh8 kong2, thai2 u7 hiah choe7 bo5 lou7-eng7 oe7, kiaN5, kiaN5, (khun2-pak8, thoa, lang5 siaN chiam7-chiam7 hng7 , im-gak8).  (Choan2-tiuN5, tong! tong! lo5 e5 siaN), (siaN)khai sim2 Er-mau-tsu tai7-hoe7, kim-jit8 siong7-ngou2 10 tiam2, tichng7--nih Seng5-hong5-bio7 mng5-khau2, chng--nih sou2 u7 lang5 beh chham-ka. (Tang, tang, lo5 siaN) (Im-gak8 tioh8-kip kiaN-hiaN5 lang5-siaN oe-oe khoeh-khoeh) (sio2-khoa2 ian5-tiong5 chit8-e7-a2).
Ma2: Khan Tan5--ke e5 Er-mau-tsu chhut-lai5 (kha-pou7 siaN hiang2-siaN).

Io:  Er-mau-tsu li2 u7 khoaN3-kiN3 bo5? Chi2-u7 tioh8 ng3 lan2 e5 sin5-beng5 pai3 chit8-e7, kong2  “M7 koh chiah8 IuN5-kau3” chiu7 khoan-su3 li2 chit8 tiau5 mia7, heh-eh, m7, si7 eng7 to thai5, a2-si7 oah8-oah8 tai5, li2 beh kiaN5 to2 chit8 tiau5 lou7 ? Kin2-kin2 kong2.
Sio2-ti7: He2--eh , kio3 goa2 kong2 ng3 lin2 e5 ngou2-siong7 pai3, kio3 goa2 kong2 m7-sin3 Ia5-sou, m7-bian2 choe3 bang7, choat8-tui3 boe7-tang3 e5.
Io: Pai3 a2 m7 pai3! m7 pai3 chiu7-si7 chit8 to,(cheng3 siaN) Ai3-ioh! khah kin2 kong2!
Lau7-bu2: Sio2-ti7 khah iong2-kam2 leh, lan2 koat-toan3 bo5 beh pai3.
Sio2-ti7: M7 pai3, m7 pai3, chit8 pah e5 m7 pai7, Chit8 chheng e5 ia7 m7 pai3, chit8 ban7 e5......
Ma2: Ho2! ho2 sio2-kiaN2, tang7 chhiu2! (Chit8 to, tui3 keng-kah-thau5 thai5 sio2-ti7).  (Ah-io3 e5 siaN, lau7-bu2 e5 siaN) (cheng3-lang5 ai e5 siaN).
Sio2-be7: (Ki-ki-kio3) (ng3 tui3 lau7-bu2 e5 heng-cheng5 bong) A-bu2!
Lau7-bu2: (Bong-bong leh un-jiu5 e5 siaN)mui7-mui7 m7-bian2 kiaN, theng3-hau7 chit8-si5-a2, lan2 long2 beh khi3 kiN3 thiaN3 lan2 e5 Chu2 Ia5-sou Ki-tok.
Ma2: Tan5--ke bok8-su-niu5! tioh8 li2 lah, li2 si7an-choaN2 tioh8 hiah kan-khou2 lai5 beh choe3 poe7 chou2 bong5 chong, kui2-kui2 koai3-koai3 e5 Er-mau-chu, li2 khoaN3! Li2 hai7-si2 li2 e5 kiaN2, kiam2 ia7 beh hai7 si2 li2 e5 cha-bou2-kiaN2 kap li2 ka-ki7 mah? Sim2-mih8 Ia5-sou m7 Ia5-sou, goa2 khoaN3 li2 iah8 si7 pai3 chit8 pai3. kong2 chit8 ku3 ho2 bo5? kiam2 m7-si7 long2 oe7-tang3 tit-kiu3 lah mah!
Lau7-bu2: Tit-kiu3! Lin2 kiam2 chai sim2-mih8 si7 tit-kiu3? Hoan7-na7 sin3-kho3 lan2 e5 Chu2 Ia5-sou Ki-tok, I teng3 ti7 sip8-ji7-ke3 teng2, ui7-tioh8 lan2 e5 choe7 si2, he chiu7-si7 tit-kiu3, ji5-chhiaN2.........
Io: Ji5-chhiaN sim2-mih8! lau7-toa7! m7-bian2 thiaN chiah lo5-so, pai3 m7-pai3.
Lau7-bu2: Pai3! pai3 sim2-mih8! ng3 sim2-mih8 lang5 kui7-pai3, tu5-liau2 lan2 e5 Chu2 Ia5-sou i2-goa7, sim2-mih8 lang5 ia7 boe7-oe7 ka3 goa2 pai3 !
Ma2: Heh-eh! m7-bat ho2-phaiN2, m7-thiaN khou2-khng3, m7 kiaN si2 !
Lau7-bu2: Si2 ! goa2 e5 Chu2 Ia5-sou kong2, “Hit e5 thai5 seng-khu boe7-oe7 thai5 leng5-hun5--e5, m7-bian2 kiaN in,” lin2 liah8 choe3 theh8 to, theh8 kiam3, chiu7 thang haN2 goa2 pang3-sak goa2 e5 Chu2 Ia5-sou mah? Si2 ah! si2 ! hoan2-tng2 thang hou7 goan2 khah cha2 khi3 kiN3 thiaN3 goan2 e5 Chu2, ti7 I hia, chin khoai3-lok8 bo5 pi2.
Ma2: Chin khoai3-lok8 bo5 pi2 ! ho2! tang7 chhiu2!（nng7 e5 siaN chhiN-chham2 au5-kio3,cheng3-lang5 thou2-khui3 e5 siaN, im-gak8 hau7-ko2) (choan2-tiuN5, khui-chhia).
Bok8: (Bak8-sai2 si3-lam5-sui5)kun5-hui2 eng7 chit8 ki tng5 chhiuN chhak8 goa2 e5 lau7-bu2 kap sio2 be7 e5 heng-cheng5 thau3 ke3 ka-chiah.
TiuN: Ai-o3.....Ai-o3.......
Ong5: Ai-o3.....chin kho2-ouN3！
Bok8:Che chiu7-si7 goa2 chiah8 IuN5-kau3 sou2 chi-chhut e5 tai7-ka3 (hi-seng)  ka-san2 ,sio2-ti7, sio2-be7, lau7-bu2.
TiuN: Li2 lau7-lang5 chin-chiaN3 chiah8 che khou2-thang3 lah.
Ong5: I2-au7 e5 cheng5-heng5 si7 an2-choaN2?
Bok8: Hui2-loan7 peng5-teng7 i2-au7, lau7-pe7 kap goa2 long2 to3-khi3 kou3-hiong, chhu3 long2 sio liau2-liau2, chhu3-nih e5 lang5 ia7 bo5 khoaN3-kiN3 lah, goan2 tui3 chit8 e5 chhin-bak8 khoaN3-kiN3 hian7-tiuN5 e5 cheng5-heng5 e5 lang5, chai-iaN2 it-chhe3 e5 keng-ke3.
TiuN: In e5 sin-si u7 chhe7 tioh8 bo5?
Bok8: Beh to2-ui7 khi3 chhe7! tng-si5 in teh thai5 lang5 chhin-chhiuN7 teh kha3 ou-moa5, kut8 chit8 e5 khiN choan5-pou7 tai5 toa3 hit lai7-bin7.
Ong5: Thai3 chan5-jim2 lah, i2-au7 lau7-lang5 u7 chhe7 tioh8 hiah e5 hiong-siu2 bo5?
Bok8: Hiong-siu2! chhe7 tioh8 lah, he si7 nng7 ni5 i2-au7 e5 tai7-chi3.
Ong5: ChaiN2-iuN7 chhe7 tioh8 e5? Sang3 ge5-mng5 pan7 in si7 bo5?
Bok8: Chheng-tiau5 be2 beng5-pek8 Se-iuN5 e5 su7-bu7, chai-iaN2 Se-iuN5 bun5-ji7 e5 lang5 bo5 choe7, u7 chit8 e5 Se-iuN5 ki-koan ai3 goa2 tng hoan-ek8 choe3 keng-li2, chit8 ko3 geh8 oe7-tang3 nia2 nng7 pah khou leng5-a2-gun5.
Ong5: Ah! bo5 phah-sng3 e5 ho2 thau5-lou7.
Bok8:Chiong2-si7 goa2 chit8-e7 siuN7-tioh8 sio2-ti7 sio2-be7, lau7-bu2 tu2-tioh8 hai7 e5 cheng5-keng2, chiu7 sim-tiong kek-tong7, goa2 ia7 eng-kai chiong goa2 e5 siN3-mia7 oan5-choan5 hong7-hian3 hou7 goa2 e5 Chu2.
TiuN: Tui3 an2-ni li2 lau7-lang5 chiu7.....
Bok8: Goa2 chiu7 si5--khi3 hit e5 chit8 ko3 geh8 nng7 pah leng5-a2-gun5 e5 Se-iuN5 e5 bou7-ek8-siong ,kam-goan7 choe3 chit8 ko3 geh8 siu-jip8 bo5 kau3 20 khou e5 song3-hiong thoan5-to7, ji7-chhiaN2 goa2 iau2-ku2 tek8-piat8 soan2-teng7 chit8 e5 sou2-chai7 －choe3 goa2 thoan5-to7 e5 te7-it cham7.
Ong5: Sim2-mih8 sou2-chai7? (im-gak8), (choan2 tiuN5) , (tang ! tang ! lo5 siaN).
Bok8: (Kong3 lo5).Pou3-to7-hoe7!  Pou3-to7-hoe7! kim e5-am3 7 tiam2, toe7-tiam2 ti7 
chhoan-nih Seng5-hong5-bio7 mng5-khau2, hoan-geng5 tai7-ke lai5 thiaN, (tang ! tang ! lo5 siaN).(Hong-khim5 siaN, hoe7-chiong3 chhiuN3 te2 koa e5 siaN), (Lai5 sin3 Ia5-sou ! lai5 sin3 Ia5-sou ! lai5 sin3 Ia5-sou hian7-chai7 !........).
Bok8: ChhiaN2 kok-ui7 aN3-thau5, goan2 tai7-seng lai5  ki5-to2 Chu5-pi e5 ThiN-pe7 , thiaN3 lan2 e5 Chu2 Ia5-sou, goa2 kam2-sia7 Li2, kin-a2-jit8 Li2 in2-chhoa7 goa2 lai5 kau3 chit e5 chng-sia7.  kiu5 Li2 e5 un-tian2 lim5-kau3 chia e5 mui2 chit8 e5 lang5 e5 tiong-kan, khun2-kiu5 Li2 ke-thiN hou7 goa2 thiaN3-sim, jim2-nai7 e5 sim lai5 pang-chan7 hok8-sai7 chit chng-nih e5 lang5, kiu5 Chu2 kap goan2 saN-kap ti7-teh, chiok-hok kim e5-hng e5 pou3-tou7-hoe7, kho3 Ia5-sou Ki-tok e5 mia5.  A-men.(Im-gak8 sio2-khoa2 theng5). 
Bok8: ChhiaN2 kok-ui7 thiaN goa2 thak8 chit8 toaN7 Seng3-keng, ti7 Ma2-thai3 Hok-im-toan7 5 chiuN 38 chat kau3 48 chat.  Che si7 Ia5-sou ti7 se3-kan e5 si5, chhin-chhui3 tui3 lang5 ka3-si7 e5 oe7: ”Lin2 bat thiaN-kiN3 u7 oe7 kong2, Bak8-chiu pe5 bak8-chiu, chhui3-khi2 pe5 chhui3-khi2; na7-si7 goa2 ka7 lin2 kong2, Bok8-tit kap phaiN2 ti2-tek8: na7 u7 lang5 sian3 li2 chiaN3-peng5 e5 chhui3-phoe2, to3-peng5-e5 iah8 oat8 hou7 i. U7 lang5 ai3 ko3 li2, theh8 li2 e5 lai7-saN, goa7-saN iah8 pang3 hou7 i.  U7 lang5 bian2-kiong2 li2 kiaN5 chit8 li2, chiu7 kap i kiaN5 nng7 li2.  Tui3 li2 kiu5 e5, hou7 i; beh ka7 li2 chioh e5,boh8-tit oat8-chau2.  Lin2 bat thiaN-kiN3 u7 oe7 kong2, Tioh8 thiaN3 li2 e5 chhu3-piN, oan3-hun7 li2 e5 tui3-tek8: na7-si7 goa2 ka7 lin2 kong2. Tui3 tek8 lin2 e5, tioh8 thiaN3 in; khun2-tiok8 lin2 e5, tioh8 thoe3 in ki5-to2; hou7 lin2 chiaN5-choe3 lin2 ti7 thiN-nih e5 Pe7 e5 kiaN2........(Hoe7-chiong3 chhiuN3 te2-koa e5 siaN)(choan2-tiuN5).
Io: (Tok8 ! tok8 ! Phah mng5 e5 siaN).  Lau7 Ma2 kin2 khui mng5.
Ma2: (Khui mng5).  Si7 sim2-mih8 lang5?
Io: Toa7 su7 bo5 ho2!
Ma2: Sim2-mih8 tai7-chi3, m7-bian2 chhiN-kong5,ban7-ban7-a2 kong2.
Io: Lan2 chng-nih kin-a2-jit8 thoan5 IuN5-kau3 e5 lang5 lai5, li2 chhai khoaN3 si7 sim2-mih8 lang5?
Ma2: Si7 sim2-mih8 lang5? khah kin2 kong2!

Io: Tan5 Bok8-su e5 toa7-kiaN2, iau2 oe7 ki3-tit boe7?  TaN beh an2-choaN2?
Ma2: Li2 si7 an2-choaN2 chai-iaN2?
Io: Chai-iaN2!  goa2 u7 khoaN3-kiN3 leh.
Ma2: KhoaN3-kiN3, si7 ti7 to2-ui7?
Io: E7-pou u7 lang5 ti7 goa7-khau2 kong3-lo5, kong2 si7 sim2-mih8 pou3-to7-hoe7, ha7-ngou2 7 tiam2 ti7 chng-nih8 e5 Seng5-hong5-bio7 khau2, li2 kiam2 u7 thiaN-tioh8?
Ma2: U7 thiaN-tioh8, ia7 u7 thiaN-tioh8 siaN, m7-ku2 pin-toaN7 khi3 hia khoaN3.
Io: Si7 lah, goa2 ia7 chi2-u7 khoaN3-khoaN3 leh, lou7-piN u7 lang5 ki2 goa2 kong2, Chit ui7 kong3-lo5 thoan5-kau3 e5, chiu7-si7 goan2 ke3-khi3 thai5-si2 i e5 lau7-bu2, sio2-ti7, sio2-be7 e5 Tan5 Bok8-su e5 toa7-kiaN2.
Ma2: Ah! Chiah-nih tu2-ho2.
Io: Kau3 e5-am3 chhit tiam2, than3 am3-am3,goa2 ia7 kiaN5 kau3 Seng5-hong5-bio7 mng5-khau2, hng7-hng7 khia7 teh thiaN i kong2 sim2-mih8!
Ma2: I kong2 sim2-mih8?
Io: Goa2 kan-ta khia7 ti7 hng7-hng7 thiaN bo5 chin chheng-chho2, sim2-mih8 oan3-hun7 tui3-tek8, thiaN3 tui3-tek8.
Ma2: (Tiam7-tiam7 siuN7).  Lan2 soa3 boe7 tang3 bih kui2-jit8-a2, lan2 chhu3-nih e5 lang5 behan2-choaN2? Koh i ki3-jian5 si7 u7 sim beh lai5 e5, soa3 m7-si7 tiau7-cha pou3-ti3 ho2 lah, goa2 khoaN3 lan2 to5-chau2 ia7 boe7 tang3 thoat-chhut i e5 chhiu2.

Io: Na7 an2-ni, lan2 beh chaiN2-iuN7?
Ma2: Oh! goa2 siuN7, ki3-jian5 i lai5 lah, si7 an2-choaN2 bo5 tai7-seng he7-chhiu2 liah8 goan2?
Io: Ki5-koai3 ! goa2 ; a2-si7 si7 siuN7 an2-ni.
Ma2: Tai7-chi3 kau3 an2-ni, hoan5-lo2 ia7 bo5 lou7-eng7, lan2 seng bih kui2-jit8-a2 chiah koh kong2, chi2-ho2 chhut-chai7 i khi3.  (Im-gak8 sio2-khoa2 theng5).
Io: Lau7 Ma2, i2-keng ke3 10 jit8 lah, chaiN2-iuN7 lian5 chit8-sut-a2 tong7-cheng7 to bo5?
Ma2: Aih! goa2 kong2 lah, bo5 sim2-mih8 eng2-hiong2, khoaN3 chit e5 khoan2 na2 chhin-chhiuN7 m7-si7 beh lai5 po3-siu5 e5.
Io: ThiaN kong2 chit 10 jit8 lai5, hit e5 Tan5--ka toa7-kiaN2 pian3-kiaN5 kui chng, ho5-khi3 ai2-ai2, khou2-khng3 lang5 sin3 Ia5-sou, chng-nih e5 lang5 long2 chhiaN2 i chiah8-png7, tui3-thai7 i chin ho2.
Ma2: M7-chai i u7 khi3 goan2 chhu3-nih bo5?
Io: U7, khi3 kui2-na7 pai2, koh hou7 hiah e5 gin2-na2 chit8-koa2 thng5-a2 kap ang-a2-to5.
Ma2: (SiuN7 chit8-e7).  Chiau3 goa2 khoaN3, lang5 chin-sit8 sin3 Ia5-sou, m7-si7 ui7-tioh8 sim2-mih8 po3-siu5, taN lai5 kong2, lan2 i2-cheng5 tui3 in sou2 choe3 ia7 sit8-chai7 chin bo5 thian-liong5.
Io: I iau2-ku2 an2-ni tui3-thai7 lan2, goa2 e5 sim ia7 kam2-kak boe7 tang3 ke3, lan2 beh chaiN2-iuN7?
Ma2: TaN tioh8 an2-ni, lan2 tioh8 chhiaN2 choan5-chng e5 lau7-toa7 hian5-jin5 (thau5-lang5) pan7 kui2 te3 chiu2-toh, pang3 kui2 ko e5 lian5-phau3 ka7 in pe5-choe7, kam-goan7 chiap8-siu7 in e5 heng5-hoat8.

Io: Beh me7, beh phah, beh thai5, goa2 lau7 Io long2 chhut-chai7 i, koat-toan3 bo5 the-si5 kam-goan7 seng5-siu7.
Ma2: Ho2, lan2 chiu7 an2-ni choe3. (Im-gak8)	(Choan2-tiuN5 phau3 siaN, lang5 siaN toa7 nau7-jiat8).
Ma2: Lai5 lah, lai5 lah, Tan5--ka toa7 siau3-ia5 lai5 lah.
Io: Toa7 siau3-ia5, Ia5-sou Sian-siN, chhiaN2 li2 che7.
Bok8: Ma2 Sian-siN, li2 thai2 tioh8 hiah kang-hu, ke khai chiN5.
Ma2: Bo5 nouh, bo5 nouh, kui2 toh poh8 chiu2 chhou-chhai3, lioh8-a2 piau2-si7 tiam2-sim e5i-su3.
Bok8: Kok-ui7 a-peh, a-chek chhiaN2 che7, boe7 kham-tit, boe7 kham-tit. (Cheng3-lang5 e5 siaN) Toa7 siau3-ia5 chhiaN2 che7.
Io: ( Phang5 te5). Toa7 siau3-ia5, chhiaN2 eng7 te5.
Bok8: To-sai7, to-sia7.
Io: (Theh8 hun).  Toa7 siau3-ia5, chhiaN2 suh hun.
Bok8: To-sia7, goa2 bo5 chiah8 hun.
Ma2:  Toa7 siau3-ia5, kin-a2-jit8 to-sia7 li2 siong2-kong, tu2-ho2 chng-nih e5 chu7-ui7 tiong2-poe3 ia7 chai7 cho7, goa2 ke3-khi3 choe3 e5 tai7-chi3 sit8-chai7 tang7 choe7 kai si2.
Io: Goa2 lau7 Io ia7 eng-kai si2.

Ma2: Li2 Toa7 Siau3-ia5, siok8-gu2 kong2 tit ho2, chaiN2-siong3 pak-tou2 lai7 ho2 sai2 chun5........
Io: Tai7-jin5 bo5 ki3 siau2-jin5 e5 ke3-sit.
Ma2: Lau7 Io, m7-bian2 chhap, thiaN goa2 kong2....li2 toa7 siau3-ia5, chin to7-sia7 li2 khoan5-su3 goa2 Ma2 Toa7-thau5 chit tiau5 mia7, goa2 kim-se3, lai5-se3, long2 bo5 boe7 ki3-tit li2 e5 toa7 un, toa7 tek.
Bok8: Kong2 sim2-mih8? Ma2 Sian-siN, ke3-khi3 e5 tai7-chi3 ia7 m7-bian2 oan3 li2, he si7 Mou5-kui2 ti7 li2 e5 bak8-chiu, ka3 li2 kiaN5 ti7 ou-am3, sou2 choe3 e5 m7-si7 chhut tui3 ka-ki7 e5 su7, kohia7 m7-si7 li2 chit8 e5 lang5 e5 su7, su7-cheng5 ki3-jian5 ke3-khi3 chiu7 hou7 i ke3-khi3, lan2 bo5 pit-iau3 kong2 lah.
Ma2: (Lau5 bak8-sai2).  Chong2-si7 goa2 sim-lai7 sit8-chai7 boe7 tit8 ke3, goa2 beh tng chiah e5 chng-nih tiong2-poe3 e5 bin7-cheng5, ka7 li2 khap8 thau5, kam-goan7 pe5 choe7, beh lai5 thiaN toa7 siau3-ia5 sou2 hoan-hu3 e5.
Io: Goa2 lau7 Io hiong3 toa7 siau3-ia5 li2 khap8 chit8 pah pai2 thau5.
Bok8: He boe7 eng7-tit, he boe7 eng7-tit, chhian-ban7 m7-thang an2-ni, chai7 lan2 it-poaN e5 khoaN3 khi2-lai5, li2 ke3-khi3 sat-hai7 goa2 e5 lau7-bu2, sio2-ti7, sio2-be7 eng-kai ka7 goa2 pe5 choe7, chong2-si7 lan2 ti7 Chu2 Ia5-sou e5 bin7-cheng5 long2 si7 choe7-jin5, in-ui7 Seng3-keng kong2, Se3-kan lang5 long2 hoan7-choe7, khui-khiam3 Siong7-te3 e5 eng5-iau7,chi2-u7 lan2 jin7 ka-ki7 e5 choe7, Siong7-te3 si7 sin3-sit8 e5, si7 kong-gi7 e5, tek-khak beh sia3-bian2 lan2 e5 choe7, soe2 chheng-khi3 lan2 it-chhe3 e5 put-gi7 .
Ma2: Ia5-sou oe7 sia3-bian2 goan2 e5 choe7 a2 boe7?
Bok8: Oe7, oe7, I ti7 sip8-ji7-ke3 teng2, ui7 lan2 si2,ui7 lan2 choe7-ok e5 kang-chiN5, hu3 chhut liau2 si2, I lau5 e5 po2-huih, thang soe2-chheng lan2 it-chhe3 e5 choe7-koa3, hoan7-na7 kau3 I bin7-cheng5 lai5 e5, I chit8 e5 ia7 bo5 pang3-sak, chi2-u7 li2 siong-sin3 I.

Io: Goa2 beh sin3 I, goa2 beh sin3 I.
Ma2: Lau7 Io, si7, lan2 tioh8 sin3-kho3 chit ui7 kiu3 lan2 e5 Ia5-sou, thang tu5-khi3 lan2 e5 choe7-giat8,....toa7 siau3-ia5, chhin-chhiuN7 goa2 chit khoan2 e5 lang5 kiam2 oe7 kham-tit?
Io: Toa7 siau3-ia5, chhin-chhiuN goa2 chiah-nih phaiN2 kiam2 ia7 oe7 kham-tit?
Bok8: Oe7 kham-tit, oe7 kham-tit, chin kam2-sia7 lan2 e5 Pe7 Siong7-te3 Chu2 Ia5-sou,kim-jit8 hou7 goa2 khoaN3-tioh8 Li2 ki5-biau7 e5 chok-ui5, Li2 kek8-toa7 e5 eng5-iau7, Li2 oe7 hou7 ban7 lang5 jin7-choe7 hoe2-kai2 kui-ng3 Li2.(Cheng3-lang5 e5 siaN) Toa7 siau3-ia5 chiaN3-si7 khoan-hong5 tai7-liong7, Ia5-sou Sian-siN chin ho2. 
Io: (Lau5 bak8-sai2) (hoaN-hi2). Toa7 siau3-Ia5, chin to-sia7 li2, koh khah kam2-sia7 kiug3oan e5 Chu2 Ia5-sou.
Bok8:  M7-bian2 khek-khi3 lah, long2 tioh8 kam2-sia7 lan2 e5 Chu2 Ia5-sou (Choan2 ng3 tai7-chiong3).  Kim-jit8 u7 lo5-hoan5 chu-ui7 sian-siN e5 tai7 ka3, sit8-chai7 boe7 kham-tit, i2-au7 chhiaN2 kok-ui7 siong5-siong5 kau3 goa2 e5 sio2 le2-pai3-tng5 lai5 thiaN hok-im.(Cheng3-lang5 e5 siaN) It-teng7, it-teng7 lai5.(Im-gak8).  (Choan2-tiuN5 he2-chhia khui e5 siaN).					
Bok8: (Cheng5-kam2 liu5-lou7).  Ui7-tioh8 chit tiuN5 e5 si7-hui un-oan3, bo5 kau3 chit8 ni5, hit chng-nih e5 lang5 long2-chong2 sin3 Ia5-sou Sui-jian5 goa2 sit-khi3 liau2 sio2-be7, lau7-bu2, chong2-si7 khiok tit-tioh8 hiah-nih choe7 sit-song3 e5 lang5, goa2 e5 sim chiu7 an-ui3 lah, goa2 chai thiaN3 goa2 e5 Chu2 Ia5-sou e5 sim, iah8 tit-tioh8 moa2-chiok.
TiuN: Li2 lau7-lang5 sit8-chai7 chin ui2-tai7.
Bok8: A7 u7, m7-si7 kho3 goa2 ka-ki, goa2 boe7 sng3 tit sim2-mih8, goa2 kho3 hit e5 ke-thiN hou7 goa2 khui3-lat8 e5, hoan7-su7 long2 oe7.

Ong5: Chit 60 ni5 lai5, lau7 sian-siN long2 ke3-sok8 choe3 thoan5-kau3 e5 kang si7 bo5?
Bok8: Si7, mui2 pai2 tng goa2 tu2-tioh8 thoan5-to7 e5 kang-chok siong7 leng2-tam7, the3-au7, hoe-sim a2-si7 sim-chi3 siuN7 beh kai2 kiaN5 choe3 ki5-thaN kang-chok e5 si5-chun7, siuN7 tioh8 lau7-bu2, sio2-ti7, sio2-be7 siu7 hai7 e5 cheng5-keng2, sio2 chng-sia7 choan5 chng e5 lang5 kui Chu2 e5 cheng5-keng2, chiu7 ti7 goa2 e5 sim-lai7 chheng3 chhut hou7 goa2 teng5-sin tit-tioh8 khui3-lat8, hun3-khi2 ui7 Chu2 choe3 kang.  Chit kui2 chap8 ni5 lai5 tit-tioh8 Chu2 e5 un-tian2, ia7 chhin-chhiuN7 su3-tou5 Po2-lo5 ti7 seng3-keng kong2, Hit e5 cheng-chian3 ho2 e5 cheng-chian3, goa2 taN i2-keng taN2-ke3 liau2 ,tioh8 chau2 e5 lou7 , goa2 i2-keng chau2 ke3 liau2, sou2 sin3 e5 to7-li2 goa2 i2-keng siu2 lah.
TiuN: Li2 lau7 sian-siN e5 kou3-su7 chin-chiaN3 hou7 goa2 siu7 kam2-tong7, goa2 chin hoaN-hi2 ,ho2 un7 ti7 chhia-teng2 tu2-tioh8 lau7 sian-siN.
Ong5: Aih! che chin-chiaN2 si7 thoan5 ki5-kha2 e5 kou3-su7, i2-au7 goa2 ia7 beh kong2 hou7 pat8 lang5 thiaN.
(He2-chhia tan5 e5 siaN).  (Im-gak8).
		------------Oan5----------- 
(Tai5-oan5 Kau3-hoe7 Kong-po3 te7 939-940,942-944 ho7, 1964 ni5 8-10 geh8)



KHIOH-TIOH8 E5 SIN3-MIA7
		Liau7 Sui7-lu2
Jin5- but8
Se-bun5, Phek-san: Hu-hu7.
Cho2-chi3:  (Tong5-lian5 kap seng5-jin5).
Ma2-li7: Se-bun5 hu-hu7 e5 lou5-le7, Cho2-chi3 e5 lau7-bu2.
Thou2-hui2: A. B. C.
Sio2-hak8-seng sou3 mia5 (數名).
Sian-siN: Hak8-hau7 e5 lau7-su.
Chun3-ge7: Tai7-hak8-seng, si7 ho2-giah8 chu2-te7. 
Le7-na2: Tai7-hak8-seng sou3 mia5(若干名）.
Tai7-hak8 hau7-tiuN2.
Long5-bin5: A. B. C. D.
Gin2-na2 nng7 lang5. 
Seng2-tiuN2.
Koan7-tiuN2.
Chong2-thong2 pi3-su.
Sip8-ji7-hoe7  hoe7-tiu2.
TE7  I  Bou7
Se: Pkek-san! Kin-a2-jit8 goa2 ti7 sip8-ji7-lou7 khau2 khoaN3-tioh8 chit8 tiuN e5 ko3-si7, kio3 lang5 tioh8 chu3-i3, sio2-sim po2-hou7 ka-ki7 e5 lou5-le7, in-ui7 thou2-hui2 i2-keng kau3 lan2 e5 keng2-kai3 lah!

Phek: Tioh8, goa2 ia7 u7 thiaN-kiN3, chhai3-chhi7-a2 lai7 e5 lang5 long2 teh kong2-khi2 chit hang7 tai7-chi3.
Se: Kun7-lai5 thou2-hui2 khah gau5 sng3, in chai chhiuN2-liah8 lou5-le7 pi2 chhiuN2-theh8 pat8 hang7 mih8 khah ho2.
Phek: Goa2 siuN7 e5-am3 tioh8 kio3 Ma2-li7 kap i e5 kiaN2, chhoa7 lai5 chia khun3 khah an-choan5.
Se: M7-bian2 lah! Lan2 bo5 ta-pou e5 lou5-le7, thou2-bui2 it-teng7 m7 liah8 cha-bou2 e5 kap gin2-na2.  In tat8 bo5 saN chiam-chiN5, thou2-hui2 bo5 hiah gong7.
Phek : M7-ku2 goa2 boe7 hong3-sim, Ma2-li7 sit8-chai7 si7 chit8 e5 kho2-chhu2 e5 lou5-le7, u7 i koan2-kou3 lan2 e5 long5-tiuN5 sit8-chai7 chin ho2, i sui-jian5 lu2 e5 (cha-bou2 e5), chong2-si7 sou2 choe3 bo5 su ta-pou e5. 
Se: U7 iaN2! Ma2-li7 si7 kham-tit hou7 lang5 o-lo2 e5 lou5-le7.  I2-keng am3 lah, lan2 lai5-khi3 khun3. (Long2-chong2 loh8 tai5).  (Hng7-hng7 kau2 teh pui7, 3 e5 thou2-kui2 kap chit8 e5 lu2 lou5-le7 pho7 chit8 e5 eN-a2 siong7 tai5).
Thou2-hui2 A: Liah8 chit e5 lu2 e5, goa2 siuN7 chin ma5-hoan5. 	Kiam2-chhai2 lan2 3 lang5 oe7 ui7-tioh8 chit e5 lu2 e5 khi2 oan-ke.
Thou2-hui2 B: Sio-phah to u7 ouh!  Tai3-liam7 li2 si7 lau2-toa7, li2 na7 u7 i3-su3 goan2 beh niu7 li2.(Tai7-ke chhio3).
Thou2-hui2 A: ChhiaN2 li2 m7-thang gou7-hoe7, goa2 si7 kong2 chit e5 kaN5 chit8 e5 soe3-han3 gin2-na2, hou7 lan2 e5 heng5-tong7 chin bo5 li7-pian7.  Goa2 siuN7 chiong in bu2 kiaN2 pang3 hou7 khi3, koh lai5 liah8 pat8 e5.
Thou2-hui2 C: M7-thang, siaN5-chhi7 lu2 e5 lou5-le7 khah tat8-chiN5.
Thou2-hui2 B: Chu3-i3 thiaN ! U7 be2 kha-te5 esiaN5.  Aih ! Un2-tang3 si7 siaN5-lai7 e5 bin5-peng beh lai5 liah8 lan2, taN2 tioh8 koaN2-kin2 chau2.(Long2-chong2 loh8 tai5, lou5-le7 kun2-liong3 chiah loh8 tai5.  Se-bun5 kap nng7 e5 chheng-lian5 siong7 tai5).
Chheng-lian5 A: Ti7 chia, ti7 chia! u7 sin e5 kha-te5 ho7, sit8-chia7 chin gau5 chau2, lan2 i2-keng chhe7 3 mi5 3 jit8 lah, iau2-ku2 jip boe7 tioh8.
Se: (Ng3 nng7 e5 chheng-lian5 lang5).  Lin2 khah siau3-lian5 koaN2-kin2 khi3 chhe7, it-teng7 bo5 chin hng7 lah, na7 chhe7-tioh8 kap in kong2 tiau5-kiaN7, na7-si7 kou-put-chiong tioh8 eng7 goa2 hit chiah siang7 ho2 e5 be2, ia7 bo5 iau3-kin2, he si7 choe3-au7 e5 tiau5-kiaN7.  Goa2 chin thian2, bo5 hoat-tou7 koh-chai3 kiaN5 lou7 lah, goa2 ti7 chit chang5 toa7 chhiu7-kha tan2 lin2 ( Tui3 siong-tui3 e5 hong-hiong3 jip8). (Thou2-hui2 A siong7 tai5 khia7 ti7 chit peng5,nng7 e5 chheng-lian5 siong7 tai5, khia7 ti7 koh chit8 peng5).
Thou2-hui2 A: Lin2 nng7 lang5 beh choe3 sim2-mih8?  Chiong lin2 e5 bu2-khi3 khng3 leh , chin3-cheng5 lai5 kong2 tiau5-kiaN7.（Sio2 theng5 稍停）.  Goan2 i2-keng khoaN3 tioh8 hit e5 lu2 lou5-le7 e5 thau5-ke hit chiah ou-sek e5 be2, lin2 na7 chiong hit chiah be2 khan lai5,in bu2-kiaN2 goan2 chiu7 beh pang3 in tng2-khi3.
Chheng-lian5 A: Eng7 pat8 e5 tiau5-kiaN7 chaiN2-iuN7?  In-ui7 goan2 e5 chu2-lang5 hit chiah be2 si7 choan5 koan7 te7 it ho2 e5 be2.  I thiaN3 hit chiah be2 chhin-chhiuN7 I ka-ki7 e5 kiaN2.
Thou2-hui2 A: Boe7 eng7-tit!  Goan2 ai3 hit chiah be2 chiu7-si7.  Lin2 khi3 chiong hit chiah be2 pak8 ti7 hit chang5 toa7 chhiu7-kha, jian5-au7 lin2 tioh8 li7-khui, goan2 oe7 chiong lin2 sou2 ai3 e5 lang5 pang3 toa3 chia heng5 lin2.  Na7 hou7 goan2 hoat-kian3 tioh8 u7 khi-phian3 e5 sou2-chai7, chiu7 lin2 long2 oe7 bo5 mia7. TaN koaN2-kin2 khi3.

(Chheng-lian5 lang5 loh8 tai5, Thou2-hui2 A pun5 pi-a2, cheng3 thou2-hui2 Ma2-li7 bu2 kiaN2 siong7 tai5).
Thou2-hui2 A:  Goa2 i2-keng kap in kong2 tiau5-kiaN7, chiu7-si7 eng7 hit chiah ou-be2 lai5 oaN7 chit nng7 e5 bu2-kiaN2. (Ng3 Ma2-li7).  TaN lin2 thang koh to3-tng2 khi3 lin2 thau5-ke e5 chhu3 lah.  U7 hoaN-hi2 bo5?
Ma2-li7: Chin to-sia7, hou7 goa2 oe7 thang koh tng2-khi3, goa2 thau5-ke kap thau5-ke-niu5 si7 chit8 e5 chin ho2 e5 lang5.
Thou2-hui2 B: Sio2 tan2 leh!  Goa2 ti7 ou-lang5 e5 tiong-kan m7-bat khoaN3-tioh8 chiah-nih sui2 e5 cha-bou2 lang5, chhin-chhiuN7 li2. Goa2 siuN7 ai3 lau5 li2 lai5 choe3 goa2 e5 bou2. (Ng3 Thou2-hui2 A).  Lau2-toa7 e5! li2 m7-tang pang3 i tng2-khi3.
Ma2-li7 : (Ng3 Thou2-hui2 B).  Pai3-thok leh!  Goa2 i2-keng u7 nng7 e5 gin2-na2, chhiaN2 li2 tioh8 ho2-sim leh! pang3 goa2 tng2-khi3.
Thou2-hui2 B: Bian2 kong2, li2 tioh8 te3 goa2 kiaN5.  (Khan Ma2-li7 e5 chhiu2).  Chiong li2 e5 kiaN2 tan3 toa3 chia, (chiong gin2-na2 chhiuN2 khi2-lai5, ka7 khng3 ti7 thou5-kha).
Ma2-li7: Oh!  M7-thang hou7 goa2 kap goa2 e5 kiaN2 li7-khui, tioh8 pang3 goa2 tng2-khi3-----
Thou2-hui2 B : Kin2 kiaN5.
Ma2-li7: Li2 na7 m7 hou7 goa2 kap goa2 e5 kiaN2 choe3-hoe2, tioh8 chiong goan2 thai5-si2, m7-thang hou7 goan2 oah8-oah8 lai5 saN-li7.
Thou2-hui2 B:  Kin2 kiaN5--------
Thou2-hui2 A:  (Khui 3 mng5 chheng3 choe3 sin3-ho7 chiu7 li7-khui).
(Se-bun5 kap nng7 e5 chheng-lian5 siong7 tai5).  (SaN lang5 choe5 siaN han2-hoah Ma2-li7).

Se: (Toa7 siaN kio3 Ma2-li7).  Chin li5-koai3,tan2 long2 bo5. 
Chheng-lian5 A:Eh! Li2 khoaN3, hia u7 chit8 pau mih8, m7-chai si7 sim2-mih8, lan2 lai5 khoaN3.  (chin3-cheng5 khioh khi2-lai5 khoaN3 si7 eng-ji5).
Se: Oh!  Kho2-lin5 e5 kiaN2, iau, chhui3-ta koh phoa3-piN7, chhin-chhiuN7 beh si2 e5 khoan2. Oh!  Kho2-lin5 e5 kiaN2, li2 chiah-nih soe3-han3 chiu7 keng-giam7 tioh8 jin5-seng e5 toa7 pi-kek8. Li2 m7-chai7 tui3 to2-ui7 lai5, ia7 m7-chai beh tui3 to2-ui7 khi3.  Goa2 m7-chai li2 e5 lau7-pe7 ti7 to2-ui7, chong2-si7 chai li2 e5 lau7-bu2, kin-a2-jit8 ia7 li7-khui li2 bo5 koh to3-tng2 lai5. Tui3 chit si5 khi2 li2 beh choe3 goa2 e5 kiaN2, beh siN3 goaN2 e5 siN3, kap goa2 seng-oah8, ia7 beh tit-tioh8 chit8 e5 ho2 e5 lau7-bu2.  TaN lan2 tioh8 tng2-lai5.  Ma2-li7 e5 sit-chong (失落) chhin-chhiuN7 chit8 e5 bang7, ki5-sit8 jin5-seng chiu7-si7 bang7.
---------------Bou7 loh8--------------------
TE7  II  BOu7
Jin5-but8: Se-bun5 hu-hu7, Cho2-chi3 (Gorege 10 he3 lam5-tong5).
Te7 it tiu5: Toe7-tiam2 Se-bun5 e5 chhu3, Phek-san teh pou2-thiN7, Se-bun5 kiah8 tu5-thau5 tui3 goa7-bin7 tng2-lai5.
Phek : Li2 kin-a2-jit8 tng2-lai5 long2 bo5 sio-siang7, si7 u7 sim2-mih8 bo5 sim-sek e5 su7, lian5 khoaN3 to m7 ai3 khoaN3 goa2.
Se: Bo5 sim2-mih8 toa7 tai7-chi3, si7 hou7 Cho2-chi3 mng7 kau3 chau2 bo5 lou7.  Chit e5 gin2-na2 chin ki5-koai3, bun7-toe5 tek8-piat8 choe7, goa2 teh kho2-lu7 kiam2-chhai2 tioh8 chhoa7 khi3 hou7 cheng-sin5 kho e5 i- seng khoaN3. 
Phek: Si7 m7-si7 li2 bo5 pa2-ak thang ka3 i, chiah chau2 lai5 goa2 chia siam2-pi7 (chhio3)?
Se : U7 iaN, goaN2 kam2-kak beh tui3-hu3 chit e5 gin2-na2, li2 khah u7 pan7-hoat, sou2-i2 i siong5-siong5 ai3 ka7 li2 soe2 oaN2 koh tau3 chu2-png7, thang kap li2 kong2-oe7.
Phek: Chit e5 gin2-na2 chin chhong-beng5, i u7 bun7-toe5 chiu7-si7 piau2-si7 i u7 tui-kiu5 chai-bat.  I m7-si7 phou2-thong ai3 kong2-oe7 e5 gin2-na2 u7 si5 goa2 khoaN3 i cheng7-cheng7 koan-chhat chit8 hang7 mih8, bat chit8 jit8 bo5 kong2-oe7, chong2-si7 ia7 bat khoaN3 i ti7 hoe-hng5 lai7 ka-ki7 kong2-oe7.
Se: Chit e5 gin2-na2 siong5-siong5 ka7 goa2 kong2, i na7 u7 bun7-toe7 chiu7 mng7 goa2, goa2 na7 boe7 thang ka7 i in3, i chiu7 mng7 Siong7-te3.  U7 si5 hou7 goa2 kam2-kak chin thau5 thiaN3, i i2-keng chin bat ia7 oe7 hiau2-tit ,goa2 siuN7 tioh8 siat-hoat hou7 Cho2-chi3 khi3 thak8-chheh, hou7 i oe7-hiau2 khoaN3, bat ji7, lai5 thak8 seng3-keng, koh-khah bat lan2 e5 Siong7-te3.(Cho2-chi3 jip8 chhu3).
Phek : Oh! Cho2-chi3 chin ho2, goan2 tu2 teh kong2 li2 e5 tai7-chi3.  Eh! Li2 e5 te7-a2 lai7 te2 sim2-mih8?  Nng2-nng2 !!
Cho2 : Li2 theh8 khi2-lai5 khoaN3 chiu7 oe7 chai.
Phek: Oh! Tou7-un2, tou7-un2!! li2 te7 chit khoan2 kiaN-lang5 e5 mih8 beh choe3 sim2-mih8?
Se : Li2 kiam2 m7-chai, che chiu7-si7 i e5 chhu3-bi7.  Li2 u7 khoaN3-kiN3 i hit keng sio2 pang5-keng bo5? Kui keng long2 si7 thang5 lah, chhau2 lah, hoe lah, koh u7 tak8 khoan2 bo5 sio-siang7 e5 thou5 kap chioh8-thau5.
Cho2 : Goa2 m7-si7 teh pan7 ke-kou he2-a2.  Goa2 teh khoaN3 siong7-te3 choe3 chiah e5 u7 sim2-mih8 thang li7-ek lang5.
Phek: Cho2-chi3.  Li2 chin chhong-beng5, chong2-si7 chin kho2-sioh li2 m7-bat ji7, li2 u7 siuN7 ai3 thak8-chheh bo5?

Cho2 : Goa2 chin ai3 bat ji7, oe7 thang chhin-chhiuN7 lin2 an2-ni thak8-chheh kap Seng3-keng, koh oe7 thang sia2 phoe.  Chong2-si7 goa2 si7 ou-lang5, beh khi3 to2-ui7 thak8-chheh.
Se : Lan2 ti7 hu7-kun7 u7 chit8 keng hak8-hau7	li2 khi3 chhe7 lau7-su, ng3-bang7 lan2 e5 siong7-te3 thoe3 li2 khui lou7.
------------O-------------
TE7  III  BOu7
(Chit8 kun5 e5 sio2-hak8-seng 6-8 mia5.  Cho2-chi2 tui3 chit8 peng5 chhut)
Hak8-seng A : Lau7-su. Li2 khoaN3, hia u7 chit8 e5 ou-lang5 e5 gin2-na2, tui3 chia tit8-tit8 lai5.
Hak8-seng B: Lau7-su, chit e5 gin2-na2 beh choe3 sim2-mih8? chit8 sin ou-so5-so5, koh bo5 chheng7 oe5, khoaN3-tioh8 chin kiaN-lang5.
Sian-siN : Tai7-ke an-cheng7 (ng3 Cho2-chi3). Sio2 peng5-iu2, li2 u7 sim2-mih8 tai7-chi3 chau2 lai5 chia.
Cho2 chi3 : Lau7-su, goa2 chin ai3 thak8-chheh chin ai3 oe7-hiau2 sia2 ji7, chhiaN2 li2 hou7 goa2 kap chiah e5 gin2-na2 cho3-hoe2 thak8-chheh.
Sian-siN : Li2 si7 chiaN2-iuN7 hiah-nih ai3 thak8-chheh?
Cho2-chi3: Goa2 khoaN3 pat8 lang5 oe7-hiau2 khoaN3 po3-choa2, koh oe7 khoaN3 Seng3-keng ia7 oe7 sia2 phoe, goa2 chin ai3.
Sian-siN: Oh! an2-ni chin ho2.  Li2 kio3 sim2-mih8 mia5?
Cho2-chi3 : Goa2 e5 mia5 kio3-choe3 Cho2-chi3 Hoa5-seng7-tun3, Kak-ni2. (Cheng3 hak8-seng toa7 chhio3)
Hak8-seng A : Oh! Thai2 u7 hiah-nih tng5 e5 mia5, kiaN si2 lang5.

Cho2-chi3: In-ui7 goa2 u7 nng7 e5 siN3, sou2-i2 khah tng5, chong2-si7 lang5 long2 kio3 goa2 Cho2-chi3.
Hak8-seng B: Sian-siN, goan2 ma-ma kong2 Ou-lang5 e5 seng-khu chhau3-kou-kou, kiam2 u7 iaN2? goa2 lai5 phiN7 khoaN3 leh.
Sian-siN: Bo5 lah! ou-lang5 chi2-u7 phe5-hu ouna7-tiaN7, boe7 chhau3-chhau3.  Li2 e5 bah sui-jian5 peh8, chong2-si7 na7 bo5 siong5-siong5 soe2 seng-khu, chiu7 oe7 chhau3-chhau3 neh.
Hak8-seng C: Lau7-su, goa2 thiaN lang5 kong2 na7 kap ou-lang5 cho3-hoe2 thit-tho5 oe7 hou7 oe3-tioh8 neh, goan2 na7 hou7 i ti7 chia cho3-hoe2 thak8-chheh, goan2 hou7 oe3 chit8 e5, tak8 e5 long2 piN3 ou gin2-na2 to hai7 lah (tai7-ke toa7 chhio3).
Cho2-chi3: Ou-bah chiu7-si7 ou-bah, peh8-bah chiu7-si7 peh8-bah, boe7 sio oe3. Goa2 khoaN3 li2 u7 thak8-chheh, chong2-si7 pi2 goa2 khah gong7 (tai7-ke koh chhio3).
Sian-siN:  (Ng3 Cho2-chi3) Sio2 peng5-iu2, goa2 khoaN3 li2 chin kho2-chhu2, hoan-geng5 li2 thak8-chheh, ng3-bang7 li2 phah-piaN3 thak8,chiong-lai5 it-teng7 oe7 choe3 chit8 e5 gau5-lang5. Kok ui7 sio2 peng5-iu2, sim2-mih8 lang5 beh kap i che7 che3-hoe2?
Ho5-bi2: Lau7-su, goa2 beh kap i che7 cho3-hoe2.  Goan2 ma-ma siong5-siong5 ka7 goan2 kong2, bo5-lun7 san3 a2-si7 ho2-giah8, bo5-lun7 ou-lang5 a2-si7 peh8-lang5, long2 tioh8 choe3 peng5-iu2.  Goa2 khoaN3-tioh8 chin-choe7 sio2 peng5-iu2 ka7 chhio3, chin kho2-lin5 (khan Cho2-chi3 e5 chhiu2 kong2) lai5 goa2 chia che7.
Sian-siN: Cho2-chi3, Ho5-bi2 si7 lan2 chit pan e5 kip-tiu2, i chin gau5 thak8-chheh koh chin koai, ng3-bang7 li2 i2-au7 chin gau5 thak8-chheh.
Cho2-chi3 : Lau7-su chin to-sia7, goa2 it-teng7 beh jin7-chin thak8-chheh.
TE7  IV  BOu7
Bou7-au7 soat-beng5 : Keng-ke3 15 ni5, Cho2-chi3 tui3 sio2-oh8 chin kau3 toa7-oh8, long2 si7 na2 choe3 kang than3 chiN5 lai5 oan5-seng5 hak8-giap8.
Tai7-hak8-seng Chun3-ge7: Le7-na2, kin-a2-jit8 si7 pit-giap8 e5 jit8-chi2.  Li2 kam2-kak chaiN2-iuN7?
Le7-na2 : Goa2 bo5 tek8-piat8 e5 kam2-kak, chi2-u7 kam2-kak kiaN-hiaN5 pai5 ti7 bin7-cheng5, chiu7-si7 sit8-che3 e5 chhut-lou7 e5 bun7-toe5.
Chun3-ge7: Le7-na2.  Li2 m7-bian2 ui7-tioh8 chiah e5 lai5 hoan5 lo2.  Goa2 tui3 sio2-oh8 kau3 hian7-si5, m7-chai sim2-mih8 kio3-choe3 hoan5-lo2.  li2 khoaN3!  Goa2 e5 lau7-pe7 u7 chiN5 koh u7 toe7-ui7, tian7-iaN2-koan2 u7 6 keng, chui2-ni5 kang-chhiuN2 nng7 keng, che3-ioh8-chhiuN2, bou7-ek8-hang5, hou7 li2 sng3 boe7 liau2.  Chi2-u7 li2 tong5-i3, goa2 thang hou7 li2 geh8-hong7 choe3 ho2, ia7 choe3 khin-sang e5 kang-chok.
Le7-na2 : Li2 kong2 u7 thang chiah8, u7 thang eng7, ia7 bian2 keng-giam7 hoan5-lo2 e5 su7, chit khoan2 e5 seng-oah8 kap ki5-thaN e5 tong7-but8 bo5 koh-iuN7, chit khoan2 e5 jin5-seng u7 sim2-mih8 bok8-tek?
Chun3-ge7 : Li2 m7-thang eng7 chit khoan2 e5 oe7 lai5 chhi3-chhak8 goa2.  Si3 ni5 lai5 goa2 tui3 li2 e5 ai3-cheng5 bo5 pian3-oaN7, li2 siong5-siong5 kou3-i3 ui5-lan5 goa2.  Le7-na2.  Goa2 i2-keng tan2 4 ni5 lah.  Kin-a2-jit8 chhiaN2 li2 tioh8 tong5-i3 goa2 e5 iau-kiu5?
Le7-na2 : Goa2 i2-keng ka7 li2 kong2, goa2 choat8-tui3 bo5 tong5-i3 li2 e5 iau-kiu5, chhiaN2 li2 m7-thang koh lai5 ko5-ko5-tiN5.  Chong2 kong2, li2 kap goa2 e5 jin5-seng-koan bo5 saN-tang5.
Chun3-ge7 : Goa2 chai li2 ui7-ho5 m7 ai3 goa2.  Li2 e5 sim i2-keng hou7 hit e5 ou-lang5 sou2 be5.  4 ni5 lai5 li2 siong5-siong5 chhe7 ki-hoe7 kap hit e5 ou-lang5 kong2 oe7, kiam2 u7 iaN2 goa2 chit e5 pah-ban7 hu3-ong e5 ke3-seng5-jin5 oe7 khah su Cho2-chi3 mah? Le7-na2.  Goa2 e5 sim i2-keng chhui3 lah, ui7-tioh8 li2 chhui3 lah!

Le7-na2 : Si7, goa2 e5 sim i2-keng hou7 Cho2-chilah3, in-ui7 i u7 kau3-giah8 e5 jin5-keh kap sui2 e5 jin5-seng-koan, koh i u7 chhiau-oat8 e5 ti3-hui7 (Cho2-chi3 kap leng7-goa7 chit8 e5 tong5-oh8 siong7 tai5).
Cho2-chi3 : Kin-a2-jit8 si7 tai7-ke sou2 ki5-thai7 epit5-giap8 e5 jit8-chi2.
Le7-na2 : Cho2-chi3 kiong-hi2 !  Goa2 i2-keng khoaN3-kiN3 seng5-chek po3-ko3, li2 si7 te7 it mia5, sit8-chai7 chin lan5-tit, chhin-chhiuN7 li2 chit khoan2 ti3-hui7 e5 lang5 goa2 be7 bat khoaN3-kiN3.
Cho2-chi3 : To-sia7 li2 e5 o-lo2, sit8-chai7 chin boe7 kham-tit.
Tai7-hak8-seng A : Lan2 e5 tong5-oh8 chiam7-chiam7 lai5 lah.  Si5-kan ia7 kau3 lah, hau7-tiuN2 ia7 teh lai5 lah.  (4 ui7 tong5-oh8 siong7 tai5).
Tai7-hak8-seng B : Tai7-ke kiong-hi2! TaN kin-a2-jit8 i2-au7 chiu7-si7 sui5-lang5 kiaN5 ka-ki7 e5 lou7 lah, siuN7-tioh8 beh jip8-khi3 sia7-hoe7 chiah chai 4 ni5 e5 Tai7-hak8 kau3-iok8 chin bo5 kau3-giah8.  (Ng3 cheng5 khoaN3, hau7-tiuN2 chhut-tiuN5).  Oh!  Lan2 e5 hau7-tiuN2 lai5 lah.(Hak8-seng pai5 ti7 chit8 peng5, heng5-seng5 beh khui-hoe7 e5 tui7-heng5).
Hau7 tiuN2: Chu-ui7 tong5-hak8, mui2 ni5 chite5 si5-chun7 lan2 long2 u7 sio-siang7 e5 pit-giap8-sek, cheng-chha pit-giap8 e5 lang5 bo5 saN-tang5 na7-tiaN7.  Chong2-si7 mui2 ni5 goa2 long2 eng7 chit ku3 oe7 lai5 bian2-le7 tai7-ke, “Jin5-seng i2 hok8-bu7ui bok8-tek,” ng3-bang7 lin2 chhut-khi3 oe7 toa7-toa7 li7-ek lang5.  Chit si5 goa2 beh hoat cheng3-su kap chiong2-chng7.  Chit kai3 e5 te7 it mia5 u7 taN2-phoa3 lek8-ni5 lai5 e5 ki3-liok8, 4 ni5 chong2 peng5-kun si7 98 hun, sit8-chia7 chin lan5-tit.  Koh i sou2 hoat-piau2 e5 pit-giap8 lun7-bun5 si7 “Thou2-toe7 kap jin5-lui7 e5 koan-he7.” I e5 lun7-bun5 kap sit8-giam7 u7 toa7-toa7 kong3-hian3 choan5 Bi2-kok.  Put-tan3 kai2-liong5, chiu7-si7 tui3 thou5--(thou5-jiong7) hoat-kian3 ni2-sek(染料), chit e5 lang5 chiu7-si7 Cho2-chi3 tong5-oh8.  (Cheng3-lang5 phah chhiu2 o-lo2). Tong5-si5 goa2-tai7-piau2 pun2-hau7 tang2-su7-hoe7 kap kau3-siu7-hoe7 pheng3-chhiaN2 Cho2-chi3 tong5-oh8, tui3 kin-a2-jit8 khi2 choe3 pun2-hau7 Long5-hak8-iN7 e5 kau3-siu7.  Che si7 thau5 chit8 tai7 e5 ou-lang5 kau3-siu7.  Chit si5 chhiaN2 Cho2-chi3 tong5 oh8 hoat-piau2 ian2-soat.

Chou2-chi3 : Goa2 boe7-oe7 kong2 sim2-mih8, goa2 e5 bak8-sai2 i2-keng thoe3 goa2 in3-tap lah. Goa2 chiu7-si7 eng7 chit8 chiah be2 oaN7 tng2-lai5 e5 siN3 mia7, chhin-chhiuN7 chit8 chang5 iam2 ui5-kui3 seng-tiong2 ti7 chhiu7-na5 lai7, au7-lai5 siu7 poaN-soa2 kau3 ti7 hoe hng5.Oh!  Goa2 e5 sim chhiong moa2 kam2-kek kap kam2-sia7 e5 bak8-sai2.  (Chit8 e5 theh8 phoe e5 chhut).
Iu5 chhe : Lin2 chia u7 chit8 e5 kio3 Cho2-chi3, Hoa5-seng7-tun3, Kat-ni2 Sian-siN bo5? Che si7 i e5 han7-si5 koa3-ho7.
Cho2-chi3 : Si3 ni5 lai5 goa2 be7 bat chiap-tioh8 chit8 tiuN phoe, chaiN2-iuN7 oe7 ti7 chia chiap-tioh8 koa3-ho7 e5 phoe?  (Thiah-khui). 
“Cho2-chi3 Sian-siN, lan2 nng7 e5 bo5 sio-bat, chong2-si7 tui3 choe7-choe7 hong-bin7, goa2 chai li2 si7 chit8 e5 kiat8-chhut e5 chheng-lian5, ia7 si7 sio2-sou3 e5 ou-lang5 siu7 Tai7 hak8 kau3 iok8 e5 chit8 e5.  Li2 ti7 sia7-hoe7 siong7 sou2 beh tit-tioh8 e5 beng5-u7, toe7-ui7 kap kim-chiN5 si7 bo5 han7-liong7.  Chong2-si7 goa2 ai3 eng7 chit8 ku3 khun2-chhiat e5 oe7 tui3 li2 ai-kiu5, “ChhiaN2 li2 ke3-lai5 pang-chan7 goan2.”Goa2 si7 chit8 e5 ou-lang5, ti7 Bi2-kok Lam5-pou7 ui7-tioh8 ou-lang5 teh hun3-tou3, chiah e5 lang5 m7-chai beh chaiN2-iuN7 le5 chhan5, ia7 cheng2-chi2 kap siu-koah.  Koh goa2 tui3 chiah e5 si7 goa7-hang5;  goa2 oe7 thang ka3 in sia2-ji7, thak8-chheh kap chaiN2-iuN7 khi2-chhu3, goa2 boe7-oe7 pang-chan7 in sit8-che3 e5 bun7-toe5,sou2-i2 in siong5-siong5 iau-gou7.  Ng3-bang7 li2, tek-khak tioh8 lai5 pang-chan7 goan2.  Goa2 sou2 oe7 thang hou7 li2 e5 si7 kang-chok , khun3-lan5 e5 kang chok.  Chiu7-si7 beh chiong chit e5 lok8-ho7, pin5-khun3 kap kho2 lin5 e5 bin5-chok8 chhoa7 kau3 ti7 hong-hu3 e5 jin5-seng.	A li2-pa-ma2 chiu Tek-su-ki	
Ki-tok-kau3 Long5-giap8 Kai2-chin3 Hak8-iN7	Chu2-pan7-jin5 : Bou7-khek keng3-siong7.
(Cho2 chi3 khoaN3 liau2, ti7 tai5-teng2 kiaN5-lai5 kiaN5-khi3, jian5-au7 tui3 lak-te7-a2 lai7 theh8 chit8 tiuN e5 choaN2 lai5 sia2 “Goa2 beh khi3.” Eng7 tim5-tiok8 e5 thai3-tou7 ).
(Cho2-chi3 chin3-cheng5 tui3 hau7-tiuN2 kong2 oe7).
Cho2-chi3 : Hau7-tiuN2, chin sit-le2, goa2 boe7 thang chiap-siu7 li2 e5 pheng3-chhiaN2.  Goa2 ai3 chek-si5 khi3 Bi2-kok lam5-pou7 ui7-tioh8 goa2 e5 bin5-chok8 hok8-bu7 
.Hau7-tiuN2 : Cho2-chi, li2 bo5 hou7 goa2 sit-bang7.  Li2 tioh8 iong2-kam2 kian-chhi5 li2 e5 sin3-giong2.  Sui-jian5 li2 beh pang3-sak kim-chiN5 toe7-ui7 mia5-siaN, chong2-si7 li2 thang tit-tioh8 sui2 ke2-chi2 .  Li2 khi3, Siong7-te3 kap li2 ti7-teh (ak-chhiu2 chai3-hoe7, hau7-tiuN2 loh8).  Ki5-thaN e5 tong5 oh8 chin3-cheng5 lai5 saN-kap ak-chhiu2 chai3 hoe7.  Tai5-a2 teng2 chi2 chhun Le7-na2 kap Chun3-ge7 nng7 lang5) 
Chun3-ge7 : Le7-na2, tak8 e5 lang5 long2 tng2-khi3 lah, li2 iau2 teh siuN7 sim2-mih8? Kin-a2-jit8 si7 khoai3-lok8 e5 pit-giap8 ki3-liam7 jit8, goa2 chhiaN2 li2 lai5-khi3 Kok-che3 toa7 bu2-thiaN thiau3-bu2 kheng3-chiok.
Le7-na2 : ChhiaN2 li2 li7-khui, goa2 m7-ai3 koh thiaN li2 hit khoan2 thng5-kam bit8-tiN e5 oe7.(Chun3-ge7 io5 thau5 li7-khui) (Cho2-chi3 chiuN7, koaN7 phe5-siuN)
Cho2-chi3 : Le7-na2, che si7 boe7 thang siam2-pi7 e5 su7-sit8.  Lan2 tioh8 li7-khui.  Jin5-seng siong5-siong5 boe7 thang chiau3 li2-siong2 lai5 seng-oah8.  Le7-na2, chit tiuN si7 goa2 choe3 tek-i3 e5 iu5-ui7 (油繪), sang3 li2 choe3 ki3-liam7.
Le7-na2 : Cho2-chi3, chhiaN2 li2 chhoa7 goa2 khi3(lau5 bak8-sai2)
.Cho2-chi3:Le7-na2, m7-si7 hiah-nih kan2-tan e5 tai7-chi3.  Lam5-hng ou-lang5 e5 toe7-kai3, m7-si7 li2 sou2 siong2-siong7 oe7 kau3 e5, ti7 hia chhiong-moa2 iau-go7, san3-chhiah, phoa3-piN7 kap si2-bo5. Goa2 boe7 thang hong7-su7 li2, siang7-si5 hong7-su7 goa2 e5 bin5-chok8.  Li2 na7 siong5-siong5 thoe3 goa2 ki5-to2, chiu7-si7 thiaN3 goa2 e5 piau2-hian7. (Cho2-chi3 chim Le7-na2 e5 siang chhiu2 lai5 li7-khui).
-------------Bou7  ha7-------------
TE7  V  BOu7
Long5-bin5 A : Cho2-chi3 Sian-siN, li2 lai5 chia si7 beh chi2-to7 goan2, kai2-sian7 goan2 e5 seng-oah8.  Li2 khoaN3!  Goan2 sou2 cheng3 e5 mi5-hoe(棉花)chit8 ni5 chit ni5 kiam2-chio2 siu-seng5, khoaN3 goan2 beh chaiN2-iuN7 to7 ho2!
Long5-bin5 B: Cho2-chi3 Sian-siN.  Goa2 3 kah e5 chhan5-nng7 long2 cheng3 mi5-hoe,chong2-si7 kin-ni5 mi5-hoe tioh8 thang5 chin li7-hai7; goa2 e5 chu-pun2 long2 he7 loh8-khi3, chong2-si7 siu bo5 chit8-poaN3.
Cho2-chi3 : HiaN-ti7, goa2 ka7 lin2 kong2, lin2 ni5-ni5 cheng3 mi5-hoe, chiu7 mi5-hoe sou2 su-iau3 e5 chu-iong2 chu7-jian5 chit8 ni5 put-ju5 chit8 ni5, koh mi5-hoe e5 thang5-hai7 (蟲害), lin2 bo5 siau-tok8 ti7-thang5, thang5 chaiN2-iuN7 oe7 si2 ?  Kiam2 m7-si7 koh-khak li7-hai7 mah? TaNgoa2 ka7 lin2 kong2, lin2 tioh8 eng7 lun5-chok(輪作) e5 hoat-tou7 lai5 cheng-ka seng-san2.  Lin2 khi3 chiong hng5 le5 hou7 chheng-khi3, au7-lai5 cheng3 han-chu5 (蕃薯). 
Long5-bin5 A: Han-chu5 si7 cheng-siN e5 chiah8-mih8, bo5 tat8 chiN5.  Li2 beh kio3 goan2 chiah8 han-chu5 lai5 ke3 jit8 si7 mah?	(Cho2-chi3 loh8-khi3 theh8 chit8 kha siuN)
Cho2-chi3 : Peng5-iu2, chhiaN2 li2 khoaN3.  Che si7 goa2 eng7 nng7 le2-pai3 ku2 e5 si5-kan ti7 sit8-giam7-sek sou2 chai e5 han-chu5 e5 iong7-tou5. (Cho2-chi3 theh8 chit8 koan3, kong2 che si7 sim2-mih8?)
Long5-bin5 B: (PhiN7-khoaN3 leh) Oh!  che si7 chiu2, che si7 chhou3, si7 mi7-hun2, si7 thng5 ,si7 ka-pi, thng5-chiuN3, tian7-hun2, koh u7 iu5, ou oe5-ko, kou5-a2.  Oh! iau2 koh u7, sng3 boe7 liau2.
Cho2-chi3 : Chiah e5 long2 si7 tui3 han-chu5 sou2 tit-tioh8 e5 mih8-kiaN7.
Long5-bin5 A: Oh! Koh u7 chin ho2 chiah8 e5 piaN2-lui7, chong2-kiong7 u7 118 chiong5, sit8-chai7 chin ki5-biau7.
Cho2-chi3: Boh8-tit liah8 choe3 ki5-koai3, chiah e5 long2 si7 Chu2 beh hou7 lan2 e5, lan2 tioh8 eng7 kam2-sia7 lai5 seng5-siu7. (Nng7 e5 long5-hu chhiu2 long2 theh8 chit8 te7 thou5-tau chhut).

Long5-bin5 C : Cho2-chi3 Sian-siN, goan2 tui3 lam5-peng5 e5 koaiN5 soaN-toe7, lai5 kiaN5 3 mi5 3 jit8 chiah lai5 kau3 chia.  Ke3-khi3 goan2 e5 thou2-toe7 long2 cheng3 mi5-hoe,chong2-si7 thang5-hai7 chin li7-hai7, nng7, saN ni5 cheng5 goan2 e5 toe7-hng u7 thiaN li2 e5 kian3-gi7 long2-chong2 cheng3 thou5-tau7, thau5 chit8 ni5 goan2 u7 tit-tioh8 chin ho2 e5 ke3-siau3.  Chong2-si7 kin-ni5 thou5-tau7 toa7 hong-siu, ti3-kau3 ke3-siau chin bai2, kui2-na7 pah tun3 e5 thou5-tau7 hiat ti7 chhan5-nih bo5 lang5 beh boe2.
Long5-bin5 D : Goan2 na7 mai3 thiaN li2 e5 oe7, ma7 iau2 u7 tam7-poh8 e5 siu-jip8.  Thou5-tau7 choe3 chhi7-liau7 si7 bo5 tat8 chiN2; choe3 lang5 e5 chiah8-mih8 chin ho2 chiah8, chong2-si7 chiah8 boe7 pa2.  KhoaN3 beh an2-choaN2?  Li2 tioh8 thoe3 goan2 siuN7 pan7-hoat, na7 bo5 goan2 chiu7 beh chhoa7 bou2-kiaN2 lai5 hou7 li2 chhi7.
Cho2-chi3: ChhiaN2 lin2 long2 li7-khui goa2, goa2 su-iau3 an-cheng7 e5 si5-kan.(Cho2-chi3 i2-goa7 e5 lang5 long2 the3)
Cho2-chi3 : Oh!  Goa2 e5 Siong7-te3, Li2 tioh8 pang-chan7 goa2, goa2 eng7 choe7-choe7 hong-hoat beh pang-chan7 long5-bin5, chong2-si7 kin-a2-jit8 sou2 tu2-tioh8 e5 chiu7-si7 hoan2-tui3 kap oan3-gian5.  Chu2 ah!  Li2 siaN2-su7 chhong3-cho7 thou5-tau7?  Li2 ki3-jian5 siuN2-su3 goan2 kau3-giah8 e5 thou5-tau7, li2 it-teng7 beh tui3 thou5-tau7 siuN2-su3 goan2 choe7-choe7 mih8.  Chu2!  ChhiaN2 li2 it-teng7 chiong o3-biau7 chi2-si7 goa2.
(Cheng7-bek8,沉默, Long5-hu C. D. chiuN7-tai5)
Long5-hu C: Cho2-chi3 Sian-siN, li2 teh siuN7 sim2-mih8?  Tioh8 koaN2-kin2 thoe3 goan2 siuN7 pan7-hoat. 
Cho2-chi3 :（Khi2-sin, theh8 chit8 te7 thou5-tau7)ChhiaN2 li2 boh8-tit kiau2-jian2 goa2, goa2 beh jip8-khi3 ti7 goa2 e5 sit8-giam7-sek theng3-hau7 Chu2 (theng5 chit8 si5-a2, u7 nng7 e5 gin2-na2 pho7 chit8 chiah kau2-a2 lai5)
Gin2-na2 : Cho2-chi3 Sian-siN u7 ti7-teh bo5? 
Long5-hu C: Li2 beh chhe7 i chhong3 sim2-mih8?  I jip8-khi3 ti7 sit8-giam7-sek, bo5 ai3 kap lang5 kong2 oe7.

Gin2-na2 : Goa2 beh pho7 chit chiah kau2 lai5 hou7 i khoaN3 piN7, goan2 chit sou2-chai7 na7 u7 kau2 a2-si7 ti phoa3-piN7, long2 tioh8 chhe7 i chiah u7 hoat-tou7.
Long5-hu C: Chong2-si7 gin2-na2, goan2 i2-keng ti7 chia tan2 i kui-na7 jit8 lah, i iau2-boe7 beh chhut-lai5 (theng5 chit8 e7-a2 Cho2-chi3 chhut)
Long5-hu C: U7 sim2-mih8 ke3-tat e5 hoat-kian3 bo5?  KhoaN3 li2 e5 bin7 u7 chhio3-iong5,un2-tang3 u7 ho2 siau-sit.
Cho2-chi3: Goa2 beh cheng3-beng5 hou7 lin2 khoaN3 Siong7-te3 bo5 pang3-sak lan2.  ChhiaN2 lin2 lai5 poaN mih8-kiaN7 (lai5 khi3 theh8 chin choe7 khoan2 e5 mih8)
Cho2-chi3: Chiah e5 long2 si7 goan2 ti7 sit8-giam7-sek sou2 choe3 chhut-lai5 e5 mih8-kiaN7.
Long5-hu C: Sian-siN, li2 kiam2 m7-si7 ka-ki7 ti7 sit8-giam7 sek mah?
Cho2-chi3 : M7-si7, u7 goa2 e5 Siong7-te3 kap goa2 hap8-chok, chhiaN2 khoaN3 che si7 sim2-mih8.
Long5-hu C : Oh!  Che si7 gu5-leng, koh u7 mi7-pau7(chit8 hang7 soa3 chit8 hang7)che si7 te5, thng5, ka-pi (na2 kong2 na2 pun hou7 gin2-na2 kap ki5-thaN e5 lang5 chiah8).
Long5-hu D : Cho2-chi3 Sian-siN chhin-chhiuN7 teh pian3 ki5-sut8, tui3 bo5 pian3 u7, tui3 thou5-tau7 pian3 choe7-choe7 siuN7 boe7 liau2 e5 mih8-kiaN7.  Goa2 lai5 sng3 khoaN3 leh, long2-chong2 kui2 hang7 :Gu5-leng, mi7-hun2, te5, chhou3, thou5-tau7 chiuN3, bak8-chui2, kiong5-lek8 kou5, iu5-chhat, chhiu7-iu5, he2-iu5, phang-chui2, phang soat-bun5, ni2-liau7; oh! Iau2-ku2 u7, goa2 sng3 boe7 liau2.
Cho2-chi3 : Koh chit8 hang7 si7 choe3 ko-kui3 e5 ioh8-phin2 chiu7-si7 eng-ji5 e5 phe5-hu ko.
Long5-hu C : Kin-a2-jit Cho2-chi3 Sian-siN chiah-nih8 toa7 e5 hoat-kian3, u7 thoe3 lan2 e5 bin5-chok8 ti7 sia7-hoe7 siong7 thou2 chit8 e5 toa7-khui3.

Cho2-chi3 : ChhiaN2 li2 m7 thang kong2-khi2 goa2 e5 mia5, chiu7-si7 tioh8 chiong it-chhe3 e5 eng5-kng kui hou7 Chu2.
Long5-hu D: Oh ! Li2 chin-chiaN3 si7 Siong7-te3 kap li2 tong5-chai7 e5 lang5.(Koan7-tiuN2, seng2-tiuN2, Sip8-ji7-hoe7 tai7-piau2, chong2-thong2 pi3-su chhut-lai5)
Chong2-thong2 pi3-su: Goa2 tei7-piau2 Lo5-su-hok Chong2-thong2 hiong3 li2 piau2-si7 keng3-i3.  Li2 tui3 thou5-tau7 sou2 hoat-kian3 u7 toa7 kong3-hian3 jin5-lui7.  Li2 it-seng hok8-bu7 e5 cheng-sin5 si7 choan5 Bi2-kok e5 eng5-kng.(chin3-cheng5 chiong chit8 tiau5 ang5-sek e5 hun-chiong”勳章” kat ti7 Cho2-chi3 e5 sin-chiuN7)
Koan7-tiuN2 : Li2 e5 kong3-hian3 u7 toa7 toa7 the5-ko ou-lang5 e5 sia7-hoe7 toe7-ui7, goa2 ti7 chia ai3 hiong3 li2 piau2-si7 keng3-ui3 (siuN2 i mui5-kui3 hun-chiong).
Seng2-tiuN2 : Li2 si7 bou5-hoan7 e5 kong-bin5, goa2 tai7-piau2 choan5 seng2 e5 jin5-bin5 piau2-si7 keng3-ui3 (chiong chit8 tiau5 na5-sek chhai2-toa3 sang3 hou7 i ).
Sip8-ji7-hoe7 tai7-piau: Li2 sui-jian5 m7-si7 i-seng,chong2-si7 li2 sou2 hoat-beng5 eng7 thou5-tau7 iu5 sou2 choe3 e5 ioh8-phin2 u7 chin toa7 e5 kong3-hian3(theh8 chit8 pau chiN2).  Che si7 Kok-che5 Sip8-ji7-hoe7 e5 choe3 toa7 chiong2-kim(chiong kim-chiN5 sang3 hou7 i ).
Gin2-na2 : (chin3-cheng5) Li2 sou2 choe3 e5 thou5-tau7 piaN2 kap gu5-leng chin ho2 chiah8.  Goa2 khoaN3-tioh8 chin choe7 lang5 long2 teh ka7 lio2-lo2 koh sang3 ki3-liam7 mih8; goa2 ia7 ai3 eng7 chit chiah kou2-chui e5 kau2 sang3 li2 choe3 ki3-liam7.
Cho2-chi3 : (KiaN5 kau3 tai5-cheng5, bin7 ng3 teng2-bin7).  Chu2 ah! Goa2 si7 eng7 chit8 chiah be2 oaN7 lai5 e5 siN3-mia7, li2 iau2 bo5 khoaN3-khin goa2.  Oh ! Kam2-sia7 Chu2, o-lo2 Chu2, tioh8 chiong it-chhe3 e5 eng5-kng kui hou7 Ia5-ho5-hoa, kui hou7 Ia5-ho5-hoa.
Cheng3-lang5 : Goan7 it-chhe3 e5 eng5-kng kui hou7 Ia5-ho5-hoa.  A3-beng7.
------------The  end-----------------
(Tai5-oan5 Kau3-hoe7 Kong-po3 te7 959 ho7, 1965 ni5 6 geh8)
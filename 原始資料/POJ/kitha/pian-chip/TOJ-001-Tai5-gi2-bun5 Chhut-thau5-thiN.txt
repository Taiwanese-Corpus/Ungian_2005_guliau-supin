Pian-chip8 e5 oe7
Tai5-gi2-bun5 Chhut-thau5-thiN 
--Tai5-bun5 un7-tong7 e5 kui2 tiam2 kian3-gi7
 
Cho3  Tai5-bun5 e5 thai3-tou7 kap hong-hoat, goa2 jin7-ui5 u7 saN-tiam2 siong-tong tiong7-iau3. Ti7 chia kap tai7-ke lai5 kau-oaN7 i3-kian3.

Te7-it, cho3 Tai5-bun5 ai3 u7 Tai5-oan5 i3-sek. 
Ai3 cho3 Tai5-oan5 e5 Tai5-oan5-oe7, m7-thang cho3 Tiong-kok e5 Ban5-lam5-gu2 (閩南語). Tai5-oan5-oe7 e5 chu2-the2-seng3, to-goan5-seng3, kap pau-iong5-seng3 ai3 khak-lip8. 
Lan2 ai3 chai-iaN2 Ho7-lo2-oe7 put-ko3 si7 Tai5-oan5-oe7 e5 chit8 pou7-hun7; Han3-gi2 kan-ta si7 Ho7-lo2-oe7 e5 chit8 pou7-hun7. 
Tai5-oan5-oe7 lai7-te2 u7 Ho7-lo2-oe7, u7 Jit8-pun2-oe7, u7 Kheh-oe7, u7 Goan5-chu7-bin5 e5 lam5-to2-oe7 (Austronesian Languages), u7 Eng-gi2, u7 Ho5-lan5-oe7, ia7-u7 Se-pan-ga5-oe7. Chit khoan2 chong-hap8-gi2 (Creole) e5 hian7-siong7, hoan2-eng3 chhut Tai5-oan5 hok8-chap8 e5 lek8-su2 poe7-keng2 kap hai2-iuN5 bun5-hoa3 e7-khiau e7-tit8 e5 tek8-sek.
Ho7-lo2-oe7 si7 kian3-cho7 ti7 Kou2-pah-oat8-gi2 e5 chioh8-poaN5 teng2, lai5 chiaN5 Bo5 Han3-ji7 thang hah8 e5 peh8-oe7-su5. Jian5-au7 teng2-bin7 koh chai3 thiap8 Kou2 Ngou5-Chhou2 gi2, lai5 chiaN5 Han3-ji7 e5 peh8-oe7-im. Choe3-au7 chiah koh thah8 Tong5-tiau5 e5 tiong-goan5-im, lai5 cho3 Han3-ji7 e5 bun5-thak8-im.
Cho3 Tai5-bun5 ai3 kap Tai5-oan5 bin5-chok8, Tai5-oan5 bun5-hoa3 choan5-bin7 lai5 kiap cho3-hoe2. M7-thang put-si5 peng2 kou2-chheh chhoe7 Han3-ji7. Chu3-tiong7 chit-si5, chit-tiap8 Tai5-gi2 e5 bin7-mau7 kap cheng-sin5 (here and now). Chin-chiaN3 khi3 chhoe7 chhut “chai7-te7 e5 siaN-sau3, bo2-gi2 e5 leng-phang”.  
Te7-ji7, cho3 Tai5-bun5 ai3 hian7-tai7-hoa3, kho-hak8-hoa3.
Tai5-bun5 na7 beh po2-chun5 kap hoat-iong5, tioh8 ai3 the5-seng te7-ui7, chhiok-chin3 kong-leng5, ke-thiN lou7-iong7. Beh kian3-chiaN5 chiah e5 khang-khoe3, Tai5-bun5 tioh8  ai3 u7 hian7-tai7-hoa3 kap kho-hak8-hoa3, chiah e7-tit-thang kap hoa5-gi2, sim7-chi3 Eng-gi2 keng7-cheng ti7 Tai5-oan5 hian7-chhu2-si5 e5 sia7-hoe7.
Tai5-oan5-oe7 keng-koe3 liau2 Jit8-pun2-kok kap Tiong-hoa5-bin5-kok ap-pek-seng3 e5 Kok-gi2 cheng3-chhek, i2-keng pian3-cho3 si7 ka-teng5 jit8-siong5-seng-oah8 e5 gi2-gian5. Ti7 hak8-hau7, ti7 cheng3-hu2 ki-koan, kap ki5-tha e5 kong-kiong7 tiuN5-sou2, long2 bo5 teh su2-iong7. In-ui7 an2-ne, Tai5-oan5-oe7 soa3 ti7 Tai5-oan5 sia7-hoe7 pian3 cho3 su-bit8-hoa3 (私密化),  piN-kiN5-hoa3 (邊緣化) e5 gi2-gian5. 
Tai5-gi2 e5 gi2-su5 kau3 taN iu5-goan5 theng5-liu5 ti7 19 se3-ki2 boe2, 20 se3-ki2 thau5. Chit8 kong2 tioh8 Tai5-gi2, tioh8 siuN7 tioh8 “kou2-cha2, kou2-cha2”. Chit8 kong2 tioh8 Tai5-gi2, tioh8 siuN7 tioh8 a-kong, a-ma2. Hian7-tai7 sia7-hoe7 sou2 chhai2-iong7 e5 chu7-jian5 kap sia7-hoe7 kho-hak8 iong7-gi2; hoat-lut8 tiau5-bun5 kap siong-giap8 khe3-iok iong7-gi2; goa7-kok sin lang5-mia5, te7-mia5 kap sin koan-liam7, su-siong2 iong7-gi2; tai7-chiong3 mui5-the2 liu5-heng5, si5-kiaN5 iong7-gi2, Tai5-gi2 long2 chin khiam3-khoeh. Sou2-i2 it-poaN-lang5, tek8-piat8 si7 ti3-sek hun7-chu2, khioh si7 kong2 Tai5-gi2 bo5 lou7-eng7, “Kok-gi2 tioh8 oh8, Eng-gi2 ju2 khah ho2”. Ui7-tioh8 an2-ne, Ko-hiong5 Tai5-gi2 Lo5-ma2-ji7 gian2-sip8-hoe7 u7 kap Ko-hiong5 I-hak8-tai7-hak8 Tai5-oan5 Bun5-ge7 Hok8-heng-sia7 cho3-hoe2 ti7 Ko-i I-hak8-he7 lai5 khui I-hak8 Tai5-gi2 Jip8-mng5, chhiaN2 kok choan-mng5 kho e5 kau3-siu7, i-su lai5 ka3 hak8-seng ti7 mng5-chin2, peN7-pang5 e7-tang3 thiaN--tioh8, kong2--tioh8 e5 I-iong7 siok8-gi2 kap I-hak8 sut8-gi2. Ng3-bang7 e7-sai2 pang-chan7 I-hak8 Tai5-gi2 e5 hian7-tai7-hoa3. Ma7 ki5-bong7 Tai5-bun5-lang5 lai5 saN-kap hiap8-chou7. Beh ka7 Tai5-gi2 hian7-tai7-hoa3 chit e5 kan-lan5 e5 khang-khoe3 tioh8 ai3 u7 kok hang5 kok giap8 e5 lang5 lai5 tau3 saN-kang7.  


Te7-saN, cho3 Tai5-bun5 ai3 u7 choan5-kiu5 koan-tiam2, pun2-thou2 heng5-tong7 ( Think gobally, act locally)
Kian3-lip8 pun2-thou2 peh8-oe7 gi2-gian5 kap bun5-hak8 si7 kin7-tai7 choan5 se3-kai3 e5 tiau5-liu5. Che si7 jin5-lui7 thoat-li7 Te3-kok Chu2-gi7, kek8-koan5 thong2-ti7 e5 lai7-te2 chit8 hang7. Tui3 Au-chiu, Bi2-chiu sian-chin3 kok-ka, kau3 A-chiu, Hui-chiu, La-teng Bi2-chiu chiah e5 te7-saN se3-kai3 kok-ka, hek8 chian5 hek8 au7 khak-lip8 in e5 peh8-oe7 khau2-gi2 e5 hoat-teng7 te7-ui7 kap su-bin7-gi2 e5 piau-chun2-hoa3. Choe3-kin7 ma7 u7 Tang-te3-bun5 (East Timor) thoat-li7 In-tou-ni2-si-a3 (Indonesia) tok8-lip8 chiaN5-cho3 chit8 e5 kok-ka, in e5 pun2-thou2 gi2-gian5 “Tetun” hok8-heng un7-tong7, ma7 tit-tioh8 chin toa7 e5 chin3-pou7. 
Kan2-tan lai5 kong2, se3-kai3 kok chok8-kun5 u7 e7-bin7 kui2 tiam2 keng-giam7 e7-sai2 hou7 lan2 chham-kho2. Te7-it, Tai5-gi2 ai3 u7 chu2-liu5-hoa3 cheng3-sek-hoa3 un7-tong7, lai5 taN2-cho3 kian-kiong5 e5 sim-li2 kian3-siat. Hou7 mui2 chit8 e5 lang5 bo5 koh chai3 khoaN3 bo5, khoaN3 khin Tai5-oan5-oe7. Te7 ji7, Tai5-gi2 ai3 su-bin7-hoa3, piau-chun2-hoa3, chiah u7 po2-chun5 kap hoat-iong5 e5 ki-chhou2. Te7-saN, ai3 u7 choan5-bin7-seng3 e5 Tai5-gi2 gi2-gian5 kau3-iok8. Te7 si3, ai3 cheng-chhu2 Tai5-gi2  hoat-teng7 e5 peng5-teng2 te7-ui7, chiaN5-cho3 Tai5-oan5 e5 koaN-hong gi2-gian5 (official language). 
Tong5-si5, cho3 Tai5-gi2 un7-tong7 ma7 tioh8 ai3 chham-kho2 hian7-tai7 gi2-gian5-hak8 e5 gian2-kiu3 hong-hiong3 kap seng5-ko2. Cho3 Tai5-gi2 un7-tong7 m7-si7 tu2-a2 teh tham3-tho2  bun5-ji7, siaN-tiau7, su5-lui7, bun5-hoat na7-tiaN7, keng7-ka ai3 iong7 Tai5-gi2 cho3 tiong-sim, tui3 Tai5-oan5 chok8-kun5 cho3 choan5-bin7-seng3 e5 gian2-kiu3. Lai5 liau2-kai2 Tai5-oan5-lang5 e5 cheng-sin5, jin7-ti, sim-li2 kap sin3-giong2. Lai5 tham3-kiu5 Tai5-oan5 sia7-hoe7 e5 hong-siok8, lun5-li2, to7-tek, kap heng5-ui5. Lai5 chau2-chhoe7 Tai5-oan5 chok8-kun5 e5 Tai5-oan5 i3-sek kap Tai5-oan5 hun5. Ti7 sin e5 chheng-ni5-tai7, Tai5-oan5-bun5 chiu7 beh chhoa7-nia2 Tai5-oan5 Chok8-kun5 kiaN5 chhut chit8 tiau5 kong-beng5-lou7. 
“Tai5-gi2 chhut-thau5-thiN, Tai5-bun5 kiu3 Tai5-oan5”. Tai5-oan5-lang5 ti7 cheng3-ti7 siong7 i2-keng tit-tioh8 toa7 seng3-li7, m7-ku2 Tai5-oan5-bun5 iu5-goan5 u7 biat8-bong5 e5 gui5-ki, hiaN-che2 tai7-ke lan2 tioh8 ai3 koh khah phah-piaN3.
(Chit phiN bun5 to-sia7 TiuN Hak8-khiam kau3-siu7 e5 i3-kian3 kap siu-kai2.)

數字teh講話？ 
/姚志龍  Iau5 Chi3-liong5
2004年總統e5選舉阿扁--ah chiah小嬴chit8 sut-sut-a2,開票e5過程hou7關心e5選民na2 teh看007 e5電影leh緊張koh刺激，因為輸嬴e5票數過頭接近，輸be7起e5 soah起蝦龜，對319（三月十九日）hit工到420（四月二十日）連續亂be7停，引起社會e5不安，koh hou7國際對台灣實施民主幾十年來e5成果重新檢討，重新評估，ti7 chit段擾亂e5時間內，大部分e5人民long2真冷靜，hou7咱chit塊苦難美麗e5島嶼─ 台灣平安渡過chit8劫。
3月20選票開出來e5數字真正有夠巧合--e5,國民黨kap民進黨雙方e5得票數是：6,442,452 kap 6,471,970票。阿扁--ah chiah嬴0.022857%，chit-e5數字真有學問。1947年e5 228事件離chit-ma2 tu2-tu2-a2好是57年久，啥人有法度來解說chit-e5巧合，千goa7萬人投票後e5統計，真正是「tu tu hau5(嘟嘟好)是0.022857%！」228,57 chit-e5神奇e5數字浮ti7選舉e5結果？ kiam2是228無辜e5受害者e5英靈，透過選舉結果e5數字teh叫醒咱，teh ka7咱講話！
數字teh ka7 khia7起ti7台灣chit塊島嶼e5人講：57年前e5 228事件，lin2 kiam2 ia2有印象，kiam2 ia2會記得？咱e5先祖kiam2 m7-si7真ng3望子子孫孫long2 e7-tang3和睦khia7起？咱chit代e5住民ma7真愛用疼(thiaN3)，用諒解來包容過去一切e5不幸kap苦難！M7-thang koh hou7政治來khang3咱bat tioh8傷過e5孔嘴, soah hou7孔嘴koh流出血水。
輸e5要求全民驗票，這是chiok大e5工程，動用e5金錢、時間、工作人員、律師、檢察官、法官不計其數，親像chit款e5規模e7-sai2講是歷史上空前未有--e5,真正是風動武林驚動萬教，驗半pou也是阿扁--ah koh一pai2小嬴，票數有khah減（tui3 29,518票減少kah chhun 21,863票），咱ka7 chit-e5數字koh小khoa2-a2想--一下koh-khah sim-sek!
咱做伙用台語kap北京語，lam7 teh思考是chiaN5 趣味，na2-chun2「天公伯--a2」透過數字teh ka7咱暗示，teh ka7咱講。
驗票前是差29,518票，chit-e5數字kiam2 m7是teh ka7輸..e5講：「你就hou7伊pah!」
驗票後e5結果是chhun 21,863票，kiam2是koh一pai2 teh ka7輸..e5講：「你chit-pai2落選！」(作者是高雄師範大學台灣語言碩士班學生)

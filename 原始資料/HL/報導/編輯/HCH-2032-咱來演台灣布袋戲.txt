咱來演台灣布袋戲
	──分享《馬偕過台灣》自編、自導、自演e5經驗
										/林俊育 Lim Chun-iok8
    布袋戲是台灣文化e代表之一，Boston台語進步社為tioh8推動拯救台灣母語運動，ti7 2001年成立「蕃薯園布袋戲團」。
    為tioh8 beh ti7 2002年初(慶祝台灣新年)台灣同鄉會e年會中演出布袋戲，當時ti7哈佛大學教台語e李勤岸教授，向Chicago e陳清風教授借《蛇郎君》布袋戲尪仔、錄音帶、布景、道具等來排練。阮ti7一個月內設計舞台、畫布景kap排練，結果[一鳴驚人]，熱烈e5掌聲鼓舞阮繼續向前走落去。
    李勤岸教授建議續落去演《鴨母王── 朱一貴e5故事 》，我就利用三月tng2去台灣故鄉poe7夢e5時，順續去竹山向kap陳清風教授搭配e5劉進春大師訂購17 sian尪仔，並向伊學習武戲e5拔(puih8)劍、揮劍、射箭等技術。Tng2到Boston就迫切等候陳清風教授答應beh寄hou7阮e5劇本kap錄音帶，一日過一日，一月過一月，一年過了ma7是等無。約束beh ti7 2004年美東夏令會演出布袋戲e5日期(七月初四)chhun無半年，阮只好家己設法自編、自導、自演loh。
    阮beh演布袋戲，事(tai7)先ai3有劇本。阮決定beh演《馬偕過台灣》，我將馬偕e5故事寫做劇本e5初稿，利用禮拜soah e5聚餐了後，團員聚集[腦力激蕩]來討論修改。守義講ai3有故事e5連續性、戲劇性kap娛樂性；鴻敏兄講角色第一pai2出場ai3先自我介紹kap「四念白」。根據chiah-e5要求，我tng2去到厝就phah拚chhoe7靈感來修改劇本。每禮拜日團員long2作伙討論劇本e5修改，到大家滿意為止。
    劇本e5配音kap錄音是siong7重要e5工作，電腦專家e5鴻敏兄chhoe7-tioh8好用e5 "Audacity"免費軟體。我買一支美金15 khou e5 microphone,利用鴻敏兄中晝歇睏時間，去伊e5辦公向伊學習軟體e5操作。學會曉了後，家己先將全部e5配音錄音好勢，chiah-koh chhoe7適當e5人來做各角色e5配音錄音。
    完成劇本kap配音e5初稿，三月tng2去選總統了後，就去竹山向劉進春大師請教並訂製戲尪仔。Hit時我發現劉大師當teh無閒準備Toronto陳文隆編寫e5《馬偕e5故事》kap陳清風教授編寫e5 《鬍鬚番》e5戲尪仔kap配音製作錄音帶，伊koh一pai2受北美洲各台灣人團體台灣週主辦單位邀請去做45工e5巡迴演出。一時間內，馬偕e5布袋戲有三個版本，我注文e5 戲尪仔真簡單就完成。但我ti7劉大師e5厝toa3四暝，請伊利用下班時間ka7我e5 劇本修改hou7伊khah像布袋戲e5對話，加上員林e5吳清發大師(1994年薪傳獎得主)e5指導，完成劇本了後，koh去花壇請布袋戲配音專家盧守重錄音。本來beh請吳大師錄全部e5配音做樣本，可惜伊無法度讀我e5漢羅台語劇本，只好我家己讀劇本來錄音，加上配樂製作MD hou7我做基礎樣本來製作阮家己e5布袋戲錄音帶。
    MD完成tng2到台北，我緊麻煩視障藝文協會幫我配音kap配樂分軌轉做mp3 e5 CD，再將CD分軌輸入電腦中Audacity e5程式內。每pai2修改只要照WORD e5操作方法剪接，實在有夠方便。Beh chhoe7適當e5角色配音toh8需要時間kap耐心，永仁兄對戲劇不止囝有天分，我去Toronto觀賞劉進春大師kap吳清發大師演出《馬偕e5故事》e5時，永仁兄夫婦招待我去toa3伊e5厝。我報伊知《馬偕過台灣》e5計畫了後，伊馬上加入阮e5行列，ka7 劇本改hou7伊koh khah sui2-khui3完美。請伊錄馬偕角色e5配音，koh請劉進春大師錄清國官角色e5配音，效果非常好，錄音帶e5製作就進入滿意e5階段，心滿意足e5滋味實在無法度用言語來表達。
有完整e5錄音帶，阮就利用每禮拜下午排練。Chit時阮也進行舞台e5修整，請治雄兄畫兩個布景，伊看「蕃薯園布袋戲團」e5招牌字用紙貼無好看，就教阮用「熨印」(iron print)直接印落去布條內，我完成chit-e5工作，有真大成就e5感覺，阮ju2來ju2像一個布袋戲團。
   阮[心有成竹]ng3美東夏令會出發，ti7演出前五點鐘師傅頭講伊感覺馬偕kap清國官出場e5順序顛倒khah好，我馬上修改劇本kap錄音帶(mp3)，同時請鴻敏兄修改字幕e5順序。這toh8是「自編、自導、自演」e5方便所在。
    阮e5用心無hou7五百goa7人e5觀眾失望，掌聲不斷hou7阮真大e5鼓勵。第二集《台灣e5囝婿──馬偕 》ng3望有koh khah熱烈e5掌聲，hou7代表台灣文化e5布袋戲koh khah發揚光大。
    續落去，阮beh將chiah-e5「自編、自導、自演」e5包裝(package)送hou7有趣味e5個人或團體參考使用，thang hou7 koh khah che7人來參與chit項有意義e5台灣文化復興運動。有興趣e5人，請e-mail: chuniok@lomaji.com。

台語m7-thang用「通用拼音」
大家phah-phok-a2贊成華語使用「通用拼音」來拒絕使用中國hit套「漢語拼音」，但順勢beh來做台語e5音標，he就大大不可loh!四百幾個音素e5華語音標beh用來做有七百幾個音素e5台語e5音標，hiah-e5設計者koh無語言學e5基本知識，隨便用羅馬字e5字母來tau3,叫老父e5 “A-pa”變做 “A-ba”，kam2有seng5台語？
我chit-choa7三月tng2去選總統e5時，有一位使用通用拼音e5台語字典e5編者送我一本伊編e5字典。我請教伊講台語有七個聲調，伊e5字典thai3會kan-taN六調；伊講伊感覺第四調kap第八調聽起來仝款。原來「通用拼音」e5人long2用家己e5感覺來設計chit套「通用拼音」，koh強力teh推sak,這對台語文e5推動是大that礙，不可無警戒。
聽講「通用拼音」透過僑委會beh向海外台灣人推sak chit套台語音標，令人心寒。咱來讀台語語言學家李勤岸教授chit篇「通用m7-thang用」e5闡明，咱m7-thang陷落「通用拼音」e5痛苦深淵，he會hou7咱世界sui2 e5台語永遠be7超生。
    請來參加TAC/EC'2004，七月初三下晡2:30~3:20「台語文座談」，e7-tang3 koh khah進一步來了解台語文運動e5趨勢，並幫贊咱台語文e5進步！



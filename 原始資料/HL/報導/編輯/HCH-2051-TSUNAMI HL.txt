TSUNAMI=津波e5台語？

   2004年12月26日，印尼外海發生九級地動引起大海嘯，到目前已經死亡12萬外人，是空前e5大天災，全球捐款賑災，發揮大愛精神。
   華語新聞long2講這是「海嘯」，日本新聞講是「津波」，英語新聞講是 “ tsunami” (鄭兒玉牧師講："tsunami" ti7 1907年成做英語) ，台語文TGB網友就開始討論taN台語beh an2-choaN2講？
《台日大辭典》Hai2-tiong3 [海漲] 日語解說：津波(tsunami)，海嘯(kaisyou)。 
鄭兒玉牧師講：「東京大賑災是1923年，可能亦有發生tsunami。我是ti 1922年出世e5,ti7 gin2-a2時代常常聽tioh8大人若講tioh8 "hai2-tiong3 " (海漲)，就發生驚惶。「海漲」e5用法kap「大流」無siang5款，照我到taN e5理解，chit句是teh指"tsunami."，"Hai2-siau3 海嘯"是到chit幾日a2 chiah聽tioh8 e5話。」
  陳清俊長老譯著台語《荒漠甘泉》內底e5一月六日部分e5詩就有用tioh8 “tsunami”(請看「蕃薯園」本期伊e5大作)，伊ti7 2004年11月底就完成chit篇譯著，伊ka7我講伊gin2-a2時代，老父toh8常講起tsunami e5恐怖。
  華語e5「海嘯」ma7是tui3日語來e5,台語講“chu-na2-mih”(tsunami)，ka7伊當作外來語，an2-ni可能大家khah e7-tang3了解，ma7 hou7國際人士long2 e7-tang3了解。

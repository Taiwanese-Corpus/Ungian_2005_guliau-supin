咱來參加李登輝學校
   										/林俊育 Lim5 Chun3-iok8
    台灣公論報全頁刊登「李登輝學校」e5招生消息，游勝雄兄koh來招我參加，也beh做我e5推薦人，我抱tioh8歡喜e5心tng2來台灣參加第一屆「台灣人海外國是班」。
    七月15日去淡水紅樹林向主辦單位e5群策會報到，國是班有61名，koh有30人參加「台灣人海外青年 班菁英班」。學員主要來自美國、加拿大，其他有日本、意大利、英國、澳洲、印尼、巴拉圭、南非等國家。
    報到了就分坐三台遊覽車去龍潭e5渴望學習中心，這是宏基集團所有規劃e5工業園區e5訓練場所，為期三工e5學習課程ti7 chia進行，非常適合。教務長致歡迎詞kap研習說明了，始業式由校長李登輝先生主持，伊精神飽滿，用創校e5宗旨「建構台灣主體意識，強化國家認真，邁向正常國家。」勉勵大家tioh8做先驅來推動台灣國家正常化。
    課程單元一：「台灣二十一世紀國家總目標」，由老當益壯e5李登輝先生連續講二點goa7鐘，對阮講解由李登輝先生領導群策會研究小組編寫e5「台灣二十一世紀國家總目標」，就是確立台灣e5國家認真、正視中國e5威脅、維護國家安全、開展全民國際外交、創作整體經濟e5新境界/建立永續發展e5生態環境、發展台灣優勢科技、建構台灣主體性教育kap文化、建設優質e5資訊傳播環境、鞏固民主 邁向正常國家。伊特別強調2006年tioh8 ai3達到75%台灣人民認同台灣，大家掌聲如雷來肯定chit-e5目標，也表示大家beh來共同努力奮鬥。
    課程單元二：「中國對台灣e5威脅」，由行政院海巡署許惠祐署長主講，伊幽默風趣koh內容豐富，將伊擔任多年海基會秘書長e5寶貴經驗kap阮分享，進一步分析中國對咱台灣e5威脅，最後伊講：「台灣海峽兩岸e5問題是人民生活方式e5選擇，m7是領土完整e5問題。」聽講伊是阮南投人，我以kap伊同鄉為榮。
    課程單元三：「國際經濟趨勢kap台灣經濟發展」，由台灣大學經濟系張清溪教授講解，伊是法輪功學會e5理事長，對中國e5經濟問題有深入e5研究，伊講中國e5經濟是一種表象，真che7報表long2是為tioh8應付頂司來造假，所以伊推論中國e5經濟有一工會崩盤，但崩盤對國際經濟會造成真大e5衝擊，咱台灣ai3有心理準備。
    課程單元四：「台灣歷史kap國家認同」，由政治大學歷史系主任薛化文教授，伊tui3台灣e5歷史文化背景，深入分析台灣早期「追隨人民e5無能清國政府」到「無母國殖民地e5國民黨政府」，台灣人過tioh8無奈e5生活，但也透過文化來自覺或自決，國家意識漸漸對tui3「中國人」到「台灣省人」，最近koh再進入「台灣國民」e5覺醒。
    課程單元五：「Viva Tonal跳舞時代」(電影欣賞)，由年輕導演郭珍弟小姐到現場做說明。"Viva Tonal"是「原音重現」e5意思，30年代台灣第一間流行音樂發行公司──哥倫比亞(Columbia)唱片公司所發行e5每一張唱片long2有chit兩字。
    《Viva Tonal跳舞時代》是由年輕導演郭珍弟kap簡偉斯合作製作，跳脫殖民時代統治者vs.被殖民者e5論述，揭露一個咱無熟悉e5時行(kiaN5)、流行、kap世界同步e5台灣。
    影片用台語流行歌曲開場，續落去是當年e5偶像歌手──愛愛阿媽(ma2)tng2去到30年代日本殖民時期e5台灣，青春男女跟隨舞曲節奏翩翩起舞，追求in嚮往e5「維新世界，自由戀愛」。
    《Viva Tonal跳舞時代》使用數十首珍貴e5原版唱片kap難得一見e5影像史料，以及大量e5訪談kap重(teng5)演，原音重現hit-e5充滿創新kap夢想e5時代款式....
    《Viva Tonal跳舞時代》有得tioh8「金馬獎最佳記錄片」，請大家m7好失去觀賞chit片電影e5機會！
    課程單元六：「美、中、台三國e5關係」，由駐美副代表裘兆琳教授講解，裘教授是台灣e5新住民，但非常有學者e5客觀立場，對美國、中國、台灣三國e5關係有深入e5探討，對台灣挾ti7世界最大國e5美國kap中國中間如何[左右逢緣]有精闢e5見解，聽了有釋然e5感覺。大家寄望伊赴任了後e7-tang3為台灣人phah拚，開拓美好e5台美關係，ma7 ng3望伊重視台灣人僑胞e5心聲。

2034
    課程單元七： 「台灣憲政改革kap民主化」，由台灣大學名譽教授李鴻禧博士講解，伊是國師級e5憲法專家學者，伊主張「內閣制」，但對現此時e5政治形態無啥放心，tioh8-ai3先廢掉福建省，koh ka7金門、馬祖歸入澎湖縣chiah會放心。伊講對台灣製憲真有信心，因為伊e5學生ui3世界各國學成歸國，long2 e7-tang3投入chit-e5台灣歷史性e5大工程。
    課程單元八：「台灣e5卓越」，分別由經濟部工業局局長陳昭義先生講解台灣e5工業發展，由中興大學行銷系吳明敏教授講解台灣e5農業發展，台灣物質方面確實有令人感嘆e5卓越進步，但文化方面toe3 be7 tioh8,所以ti7最後e5綜合座談中，我建議下回e7-tang3增加文化方面e5課程，hou7台灣成為文化、政治、經濟平衡發展e5正常國家。
    室內e5課程結束了後，koh有四工e5室外參觀學習，包括台南市政府、安平古堡、赤崁樓、中鋼公司、高雄市政府、高雄港務局、大鵬灣遊覽、奇美博物館、台中農業改良場、新竹科學園區kap立法院。
    結業式由李登輝先生親自點名頒結業證書，對學員來講是真大e5鼓勵kap榮幸。我領結業證書e5鏡頭koh上電視e5新聞節目，真che7朋友kha3電話來ka7我恭喜，我順chit-e5機會大大宣揚李登輝學校kap李登輝先生e5精神，大家ma7 long2講非常敬佩李登輝先生台灣e5貢獻，感謝上帝賞賜咱chit位偉大e5領導者。

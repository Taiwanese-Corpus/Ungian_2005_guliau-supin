向鮭魚致敬		秀美
   
B.C. (英屬哥倫比亞) 省若是到十月，攏會引起che7 che7人去hia觀賞鮭 (koe5) 魚e5迴游，今年(1998) tu2好是Sockeye Salmon每四年大迴游e5時陣。1990年亞當斯河 (Adams River) 破記錄大約有三百萬尾Sockeye Salmon游轉去故鄉產卵。1994年因為商業漁船亂掠魚kap水土e5破壞，只有50萬尾e5鮭魚成功轉去到in e5出生e5所在，所以今年B.C.省政府嚴禁超量捕掠這類e5魚種。10月17日當阮去到亞當斯河e5時，根據漁業專員e5估計，已經大約有150萬尾魚，ka7清清e5細條溪染紅ah，in也繼續ti7 hia生產in e5第二代。漁業是B.C.省森林以外排第二位e5產業。美國kap加拿大政府有開銷真大e5經費，去研究鮭魚e5生態，按怎改善河流e5水質(比如廢水處理，拓寬急流e5所在做人工通道，hou7魚仔會tang3順利通過難關，轉去故鄉) 增加鮭魚e5產量，提供美加兩國市場e5消費。
太平洋e5鮭魚攏總有六種，除了櫻花鮭魚kan-taN ti7亞洲南太平洋看會著以外，其他五種是Chum Salmon、Sockeye Salmon、Coho Salmon、Pink Salmon以及Chinook Salmon。Pink Salmon每兩年(單年)迴游，所以今年菲沙河口e5魚群中to7無看著in e5陣容。Chum kap Pink兩種鮭魚ti7第二年e5春天冰溶(iuN5)了後，to7直接向大海泅。其他三種鮭魚ti7五月左右攪(ka5)群結隊，ti7烏暗暝向大湖泅，閃過鳥類、魚類e5捕食kap攻擊，ti7湖裡生長一年了後，才泅去北太平洋生活二至五年。鮭魚e5體內有特殊功能e5細胞，會tang3平衡鹽份kap水份，hou7魚仔會tang3自由出入淡水kap海洋。 
今年是Sockeye四年e5大迴游，in是商業kap漁業所重視e5魚類，價值佔市場總價值e5三分之二。因為Sockeye e5肉深紅結實，koh真幼軟，滋味真好，通常市面上e5 Smoke Salmon to7是這類e5魚製成e5，是全世界e5人真愛e5高級食品。
今年台加文化協會主辦e5亞當斯河鮭魚大迴游生態旅遊，一暝兩日，由環保生態專家林博士領隊，沿路做詳細e5解說。順著鮭魚迴遊e5河流(菲沙河kap伊e5支流湯普斯河到小支流亞當斯) 向頂面駛去，陪in轉去故鄉，意義真大。Ti7 ba-suh頂頭向下面看，看著山谷中間水湧真強e5河水，koh khah深深體會魚仔一路所經歷e5苦難，in m7驚困難向頂頭泅去，戰嬴急流，跳過二、三尺e5小瀑布，千辛萬苦，轉去到in e5出生地，生產第二代，犧牲自我，完成使命，是非常奇妙e5自然奇景。後擺若想beh觀賞Sockeye攪群結隊，ka7溪水染紅e5景色，著ai3等到公元2002年ah。
這擺專工ui3多倫多去溫哥華觀賞這個hou7人感嘆e5大自然奇景，hou7我感觸真che7。 鮭魚e5輪迴生命，落葉歸根，對家鄉be7-tang3分割e5感情，宇宙生命再生e5偉大kap奧妙，按一尾鮭魚e5生kap死，hou7 我體會著西藏生死書內有一段佛陀e5話「咱e5存在親像秋天e5雲hiah-nih短，看著眾生e5生死，親像是看著舞步，生命e5時光親像是天頂e5 sih-na3，na2像急流衝落山脊(chiah)，緊緊流失」。咱人有一日總是會死，m7-koh m7知影tang時會死，或是按怎死？咱希望會tang3活真久，所以對死亡非常驚惶。看著完成責任的鮭魚，成千成萬e5死屍，散佈ti7溪水e5兩岸kap河流裡。in短短四年e5生命，無一點仔驚惶，聽著故鄉呼叫的聲，一群一群，一隊一隊，ui3二、三千海哩e5外海，趕來到菲沙河口，koh再向koan5逆(gek8)游，轉去到亞當斯河，大約有四百九十公里，in無怨無悔，行入傳宗接代kap死亡e5不歸路，遵照幾萬年in祖先仝款e5腳步，壯烈來結束kap奉獻in寶貴的生命。
菲沙河四旁有九百外條大大細細e5河kap溪，亞當斯河是其中之一，是Sockeye e5大本營。四年了成熟e5魚仔，in身軀內e5某種器官hou7 in信息，ti7真正確e5仝一個時間，真有秩序，集合ti7菲沙河口，快快樂樂行向歸鄉e5路。仝一條支流e5魚仔，一群一群集合，be7混亂去，一梯次，一梯次迴游轉去。
成熟e5鮭魚ti7海洋裡全身是銀白色，腳脊 phiaN是藍綠色。泅入菲沙河了後，in開始禁食，kan-taN用身軀內e5油質kap蛋白質，來維持每日所需要e5能量kap體力。in暝日趕路，每日大約需要泅25公里，ai3 18日才會泅到目的地。in進入溪水了後，皮膚會起變化，變kah真厚koh真粗，色ti3 變做血紅，頭殼變做綠色。公e5魚骨骼會起大變化，腳脊phiaN e5部份會thou2出來，嘴變做鉤仔形，嘴齒變kah真尖，以後會變做是攻擊其他公魚e5魚器。母e5魚骨骼並無joa7大e5變化，因為腹肚內有成千e5魚卵，變kah真肥，只有Sockeye e5皮膚變做血紅色。in一路經歷急流，hou7石頭割kah規身軀攏是傷，頭破血流，每擺渡過一個急流，in會規陣 ti7靜靜e5水邊休息，恢復體力了後，才koh再向前泅去， 一心一意只有想beh轉去故鄉。in有真敏感e5鼻孔，會tang3辨認水中傳來e5故鄉e5植物、微生物、野草e5混合味，正確chhoe7著出生e5河道。
當成千成萬e5 Sockeye來到水清安靜e5亞當斯河，母魚開始chhoe7適合產卵e5所在，公魚會tiam3邊a守護，並且ka7 其他e5公魚趕走，母魚會用身軀ka7細塊石頭sak開，koh再用強koh有力e5尾仔挖一個phiat仔形e5窟仔，一面搖尾仔，一面ti7窟仔內生卵，公魚隨時ti7卵頂放精，母魚通常會做幾個窟，才會ka7卵pang3完，然後in會真小心ka7石頭e轉去pang3過卵e5窟頂，來保護chia e5受精卵。鮭魚完成生卵了後，通常是母魚先死，接落來公魚也會接續死去。河裡kap兩旁e5魚屍，變做河裡其他魚類e5食品，成千e5鷹鳥ma7 ti7空中飛，等待拾食chia e5死屍，暗時其他e5動物也會來分食ia7 散ti7 兩岸e5魚肉。鮭魚就按呢壯烈結束in e5 一生。in 肉体e5結束卻是另外一個活力生命e5開始，一切攏是hiah-nih奇妙，koh是一個謎，只有感嘆宇宙偉大無形e5力量ah。
亞當斯河ti7十一月中koh再恢復過去e5平靜，大自然ti7冰雪am-kham3下睏去，m7-koh另外一個生命卻是恬恬ti7石縫內開始ah。第二年e5五月，親像pin2針hiah-nih大e5細隻魚，ti7暗暝soa2去附近e5大湖(Shuswap Lake)裡生活一年，大約ti7一歲半，in會離開淡水湖，順著in父母泅轉來e5河道游入太平洋，ti7 hia 渡過二年e5海洋生活。根據B.C.漁業局e5統計，每一隻母魚會tang3生產四千粒卵，成功受精e5大約有800粒，泅入湖中生長e5只有400尾細隻魚，成功泅去海洋e5 kan-taN chhun 200尾，四年後成功轉來到菲沙河口e5只有十尾，八尾ti7河口hou7商業魚船掠去，最後只有chhun二尾會tang3順利轉去到出生地，產卵留傳in e5後代。
鮭魚ti7短短e5生命週期，m7驚千山萬水路途e5遙遠，勇敢向前，無失志，m7驚一切e5困難，抱著一般人對故鄉e5熱情，辛辛苦苦留傳後代，無怨無恨，壯烈來死，看了hou7人感動koh感傷。希望ti7四年後e5十月，當in成熟回鄉，順著菲沙河迴游，開始in生命最後e5旅程e5時，會有koh khah che7 e5人來亞當斯河，in e5故鄉，ka7 in致人類最高e5敬意！！
(本文原刊ti7 1999年一月份e5「多城通訊」。原文是中文，南榮翻譯做台文。)

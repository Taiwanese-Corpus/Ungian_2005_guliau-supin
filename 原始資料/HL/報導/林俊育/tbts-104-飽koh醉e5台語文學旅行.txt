飽koh醉e5台語文學旅行		林俊育

Toe3李勤岸教授學習台語文kap做台文運動teh beh一年，ka2-na2甘蔗倒頭食，lu2來lu2甜，尤其是這擺toe3伊轉來台灣參加第八屆台語文化營、第一屆台語羅馬字研討會、第四屆台灣文史營kap台語聖經研討會，頭尾一個半月，hou7我飽koh醉，學著真che7，想beh kap大家分享。
七月初八，阮坐西北航空tui3 Boston飛來高雄。受著風颱e5影響，班機慢beh三點鐘，半暝十二點才行出海關。專門出版台語文e5金安出版社老闆蔡金安老師kap台南一中e5王宗傑老師來接機，to7直接駛去台南市e5一間「啤酒屋」。台灣小菜配台灣「生」麥a2酒，外好你敢知？講是迎接哈佛大學e5台語教授李勤岸博士kap Boston台語進步社e5林俊育，熱情kah hou7我感覺台灣實在是寶島。轉去到李教授e5厝已經是「萬家無燈火」e5透早三點，趕緊洗身軀，siang3落眠床就睏kah m7知人。
第二工好好a2歇睏，李教授hou7我參觀伊地下室e5冊房，語言學kap文學e5冊規山規海，我看kah目睭強beh nau2--著。博士學位tioh8-ai3讀hiah-nih-a2 che7 e5冊，實在無簡單。伊特別報我看《台日大辭典》上下冊，講che是到目前編了上好e5台語辭典。台語部分是用日文原來有e5假名加不止che7 e5新造假名（因為台語e5音素比日語加真che7），字e5解說是用日文。我對日文e5研究bat下過工夫，小ka7讀--一-下，oa5 ！實在內容豐富，其他台語辭典真正輸thiam2-thiam2。我決心beh ti7 李教授e5指導下底，ka7這本辭典翻譯做台語，希望會tang3幫助台語文運動e5進展。
天暗--a，李教授e5台語文學界好朋友招招--leh，koh是食飯lim麥a2酒。Che會使講是人生最大e5享受，尤其是有人叫作「台語文學火車頭」e5黃勁連老師在場，伊麥a2酒lim be7停，話ma7講be7 soah，句句攏押韻，hou7人心涼脾肚開。
七月十一日去高雄左營參加台灣羅馬字協會主辦e5第八屆台語文化營。張復聚理事長主持開幕典禮了後，謝長廷市長致辭，續--落-去e5主題演講講師有李勤岸、呂興昌、陳雷、林央敏、黃勁連、路寒袖等。學員百外人，大部分是中小學e5教師。
暗頓食飽了後，台語聲樂家王明哲邀請阮（李勤岸、莊秋雄、陳雷、林宗源）去in tau食宵夜、吟詩唱歌。大家麥a2酒一罐koh一罐，bang5 - bang5 - bang5 soah chhoe7無路轉去營房，最後靠家己講是「路痴」e5李教授chhoa7路才轉到厝。伊ka2-na2麥a2酒加lim--幾-罐，「路痴」就會變做「路知」。
「台語文化營」無夠khui3，阮一陣人koh包一台遊覽車去台東，繼續參加ti7台東師範學院舉辦e5「台灣羅馬字研討會」，koh khah深入探討台灣羅馬字e5學術研究。真che7學者提出學術論文，koh親身來報告。Ti7 chia無麥a2酒thang lim，kan-na有精神上e5飽足，感覺真清爽。
續--落-去koh去參加七月17~21 ti7 鹿耳門聖母廟舉辦e5「第四屆台灣文史營」。這間世界上大間e5廟寺占地15甲，廟寺有心舉辦這種e5文化活動，值得大家肯定。用台語演講e5講員攏會tang3 掠會著重點，hou7三百外個學員對台灣文學史得著正面e5認識。有e5講員用華語演講（一koa2南部人講he是外國話），內容koh無台灣意識，soah失去「台灣文史營」e5意義。有一koa2老古董，講漢字才是字，khah-seng5英語e5台灣羅馬字，m7是字，甚至講伊chhoe7--著-e5，抑是創造--出-來e5漢字才是字，hou7學員霧sa3-sa3。若因為按呢hou7人失去對台語e5趣味，實在真可惜。
有人講台灣濁水溪以北是華語e5天下，為著beh突破這個現象，當聖經公會beh出版「現代台語聖經」e5時，我建議總幹事賴俊明牧師ti7台北雙連教會舉辦「台語聖經研討會」，邀請李勤岸教授主講「台語、廈門語kap華語e5三角關係」。李教授認為台語文e5電腦書寫真重要，伊安排我kap大家分享電腦台語寫作e5經驗。我ma7 ka7大家講ai3認真學Hotsys kap TP e5電腦軟體，用咱e5母語直接來寫台語文。我特別提醒大家，kan-na會曉講台語，be7曉讀／寫台語文e5人ma7是台語e5文盲。
阮ma7有去中部拜訪台語文作家，印象上深--e5是康原老師teh推動e5「彰化台灣文化步道」。Beh ti7八卦山建設一條peh-kia7 e5步道，ka7所有彰化e5台灣文學家沿路介紹，實在值得各縣市來學習，這款e5文化建設才有意義。
這choa7飽koh醉e5「台語文學旅行」，ti7 chia kap大家分享，ng3望大家緊來讀／寫台語文，共同拍拼來爭取咱基本人權中上重要e5語言權，台灣人才會出頭天！

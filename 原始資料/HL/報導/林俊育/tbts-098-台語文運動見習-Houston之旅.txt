台語文運動見習----Houston之旅      林俊育

  	為著beh見習台語文運動，ti7正月25日，我toe3李勤岸教授去Houston參加北美洲台灣人教授協會主辦e5演講會。陳會長龍潭親身來機場接--阮，ti7 koan5架高速公路頂，日落西海e5紅霞(he5) sui2無比，che是其他所在看be7著e5。Koan5架公路交叉親像樹枝，車ti7頂面ka2-na2一陣猴san--a自由來去，是真大e5特色。
  	拜六下晡四點，演講會ti7台灣人活動中心舉行，聽眾有六、七十人。陳會長踏頭話了後，詩人簡勇介紹主講人，ma7安排念我e5詩「勇敢e5台灣人」(我讀〈李勤岸詩集〉kap〈新遊牧民族〉受感動寫e5詩)，也是受李教授指導了後所寫e5第一首詩，ti7 這個場面念--起-來真有成就感。
  	李教授先講過去台灣人母語受外來政權迫害e5歷史，koh講目前台灣台語文運動chhiang7 –chhiang7滾kap台語文學e5前途。第二段李教授講伊本身e5寫作經驗。伊上開始用華語寫作，後--來感覺用台語寫才會soa3-khui3，台語詩念--起-來koh khah有力。伊e5詩攏真疼台灣，是台灣獨立建國運動e5行動詩人。伊舉真che7世界母語文學獨立e5例，結論to7是台語文運動是獨立建國e5重要工作，咱大家tioh8 ai3鬥陣拍拚，獨立建國才會真正成功。
  	禮拜日早起，李教授kap我去台灣基督長老教會禮拜。第一位突破烏名單long3關轉去台灣e5蔡正隆博士夫人明霞姊kap李教授約ti7教會相等，禮拜後伊請阮去食真好食e5越南料理。李教授kap明霞姊鬥陣為台灣獨立建國拍拚真久，這陣才互相知影攏是基督徒。基督徒e5信仰疼台灣e5精神真受大家肯定。
  	禮拜日下晡陳會長ti7 in兜舉辦座談會，有三十外人參加；大家熱心討論台語文運動e5種種問題。Ti7台語學校teh教台語e5黃智舜老師講：目前台語學校有八班華語、二班台語，無彩講是台語學校，可見華語猶是真強勢，台灣人tioh8 ai3 koh khah拍拚才會使。伊koh講伊原本對台灣羅馬字be7慣勢，後來lu2讀lu2合意，kap in某兩人參加「台文通訊」e5共同發行人，chit-ma2伊koh為台語文運動teh拍拚，伊hou7我真大e5鼓勵。
  	有人講起台灣話kap南洋福建話抑是廈門話上無有10% e5無仝。大家toe3李教授認同平埔族，攏褪襪a2--來，講腳尾指甲開叉就是平埔族。一時認同家己是平埔族soah變成真COOL e5代誌，實在真趣味。有一對少年夫婦chhoa7 in三、四歲e5細kiaN2來，翁講伊是福佬人ah8 in某是客人，ai3按怎教細kiaN2講母語？李教授講老父kap gin2-a2講福佬話，老母kap gin2-a2講客話。我用福佬話ka7 hit個老父講:「阮老父是福佬人」，我koh用客語ka7 hit位老母講: 「Nga me he Hak-ka ngin」 (阮老母是客家人)。李教授講十歲以下e5 gin2-a2，教啥物話攏有法度學會曉。
  	李教授ma7有提起台語文運動ai3注意e5所在，tioh8 ai3強調是因為台灣國際地位提升，哈佛大學才開台語課。Che hou7我想起十外年前做關懷盲人事工e5時ma7有ai3注意e5所在，若無會造成反效果。
  	這三工kap李教授鬥陣，hou7我受益真che7。我koh khah了解李教授kap伊所teh拍拚e5台語文運動，ma7 hou7我koh khah覺悟，救咱e5母語是每一位台灣人e5責任。(1/29/2002)

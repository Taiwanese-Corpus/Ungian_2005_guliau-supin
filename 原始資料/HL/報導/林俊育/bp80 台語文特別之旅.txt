∮Bong2 pho3-tau7
特別e5 台語文旅途記錄
林俊育  
Tak8 年3--月我long2 會tng2 來台灣poe7 墓兼兄弟姊妹團圓，今年koh 替無障礙科技發展協會安排3個美國人kap 3個台灣人(包括我) e5 專家，來舉行視障者就業研討會，ma7 為著我最後1本華語翻譯《用心，走在世界頂峰》(《Touch the Top of the World》，2001年peh 上聖母峰e5 盲人Erik Weihenmayer e5 自傳)新書發表。我利用lang3-phang7 來做台語文運動e5 事工，soah 得著料想be7 到e5 豐收。
Ti7 李勤岸教授指導下開始積極參與台語文運動到taN，我tiaN7-tiaN7 tu2 著台語e5 漢字電腦輸入法e5 問題，就tai7 先chhoe7 這方面e5 專家杰岳兄(TP軟體研發者)。用Hotsys + TP輸入法e5 時，上hui3-khi3 koh 頭殼疼--e5 是輕聲符 「--」，long2 會變做「m5」，tioh8-ai3 用各種方法來處理，實在真了工，tiaN7-tiaN7 致使情緒傷害。
杰岳兄講lan2 來試看mai7,ui3「自動校正」入去「照你e5 輸入自動格式」，試1-pai2 就成功--a，實在chiaN5 厲害，an2-ne 就永遠解脫我e5 痛苦，感謝主！我報允言兄這件tai7-chi3,i 講到taN 無人解決這個問題，就ti7 台語網發表這個消息，隨得著be7-chio2 台語文運動者e5 回應。
最近我接台灣公論報台語文專刊〈蕃薯園〉e5 khang-khoe3,使用「Page Maker」編輯e5 時，調號e5 處理hou7 我頭殼疼，ti7「Word」頂面好勢好勢e5 調號，去到「Page Maker」就long2 變做亂碼。杰岳兄tng2 去試，第2 pai2 見面就ka7 我講i 開新檔案試了無問題；hoan7-se3 是主編hou7 我e5 版面見本有字型e5 設定。我試開新檔案來處理，正經無問題--a；舊檔案就ai3先轉做 「.rtf」檔，koh去Wordpad開來轉貼入去PageMaker就解決問題，頭殼疼e5 問題koh 得著thau2 放，koh 1-pai2 感謝主！
我kap 杰岳兄ti7 3月初9 去鄭良偉教授台灣大學e5 辦公室，討論《台日大辭典》e5 翻譯整理問題。Ti7 樓梯頭有人叫我e5 名，hng7-hng7 看--去，想講鄭教授退休tng2 來台灣soah 變hiah 少年，原來是「名聲透京城」e5 台語文運動sianpai 鄭良光先生。
鄭良偉教授講著i 最近e5 大計畫，其中第一項是台語字/辭典e5 計畫。I 講真早就計畫beh 請留學日本tng2--來e5 趙順文教授做翻譯，m7-koh long2 無eng5 thang 進行。I 聽我說明翻譯完成8分之3--a，就講beh 請允言兄ka7 勤岸兄e5 辭典計畫納入去i e5 計畫內底，中ng e5 聯絡請杰岳兄負責，我負責緊ka7《台日大辭典》e5 翻譯khang-khoe3 完成。詳細e5 事工，我tioh8 想hou7 koh-khah 斟酌來進行。
我翻譯《台日大辭典》e5 時若tu2 著問題，就ka7 Harvard 大學燕京圖書館退休e5 賴永祥教授請教(今年82歲)，i 紹介我去拜訪台語專家吳守禮教授。3月13，宗傑兄來chhoe7,我招i kap 杰岳兄tau3-tin7 去拜訪94歲e5 吳教授。我講翻譯《台日大辭典》 tu2 著真che7 字典查無e5 日語，像講「陰間???」，吳教授講i ma7 m7 知意思，去theh8《辭苑》來查，結果解說kah 真清楚。翻譯《台日大辭典》e5 時，真che7 所在long2 tioh8 註明講現代字典查無e5 字是古典日語。
Ti7 台語網--nih，允言兄有提起翻譯《廈英大辭典》ai3 注意e5 事項，我無kai3 了解，3月14 去ka7 拜訪，hou7 我khah 了解字典上重要e5 索引beh an2-choaN2 處理。我真早就想beh 起ka-ti7 e5 網站，我對電腦真外行，一直be7-tang3 實現這個ng3 望，允言兄講beh ka7 我e5 網站掛ti7 i e5 server內底，我真歡喜，就ka7 che 1年外寫--e5、翻譯--e5 kap 整理--e5 漢羅ham7 全羅(beh 70萬字)文章，交hou7 i 做語料庫兼建立我e5 個人網站(http://203.64.42.21/tg/chuniok)。
允言兄好意hou7 我ti7 in tau 過暝，in 厝是3樓透天厝，3 peng5 是山，東peng5 ng3 太平洋，thau3 早5點起lih 厝頂看日頭出--來。Tng2 來2禮拜外，ti7 台北一直m7 敢做運動，ti7 chia taN-a2 好好a2 ka7做30分鐘，kui 個人精神隨好--起-來。允言兄e5 台語書有夠che7,特別是辭典，kan-taN《台日大辭典》就有2套無kang5 e5 版本。聽允言兄講i 有10幾年台語文運動e5 經驗，對i e5 堅持真感動，我講後choa7 ai3 來toa3 1禮拜，好好a2 ka7 我這段e5 空白補添--起-來，i 1聲就ka7 我答應。
Beh 去機場chin3 前，允言兄koh chhoa7 我去拜訪103歲e5 台灣羅馬字國寶卓緞a-ma2,i 真歡喜出來ka7 goan2 接，koh 唱台語聖詩hou7 goan2 聽，實在是意料之外e5 所得。

台語文e5喜kap憂
/Lim5 Chun3-iok8 林俊育
Chit-choa7 tng2來台灣poeh8墓，照常phah拚走chong5台語文運動。透過「紅皮聖經」e5上網，我開始認識信望愛網站(www.fhl.net)，弘堯兄ka7我講是教會公報社內面e5陳小姐ka7「紅皮聖經」做連結。我趁(than3)三月16日khi3拜訪教會公報社e5時，來kap hit位陳小姐見面。我問伊看e7-tang3安排hou7我認識信望愛網站e5負責人。伊講負責人就是in ang--蔡哲民。結果馬上安排hit暗in兩ang-a2-bou2來我toa3 e5哥爸妻夫客棧。
我ka7我電腦內所有e5台語文資料紹介hou7 in知，Koh請教信望愛是m7是e7-tang3增加台語部。哲民兄講in真ai3有台語部但一直無人thang支援資訊。Chiong5 an2-ne阮「一拍即合」，伊將我e5外接硬碟帶tng2去研究。
哲民兄是電腦博士，現此時ti7崑山科技大學做教授。伊了解我e5漢羅翻寫作業程序，就講beh替我設計自動翻寫e5軟體。感謝主！這e7-tang3增加我e5翻寫速度，ma7 e7-tang3 hou7 khah ch e7 人來參與chit-e5工作。因為教會公報社ai3我拚速度來提供漢羅出版品。伊koh答應tng2去馬上寫程式。若順利完成beh kha3電話ka7我講。第二工早起，伊kha3電話來講伊tng2去高雄探訪父母了後，暗時e7-tang3來ka7我裝軟體。我歡喜kah馬上去辦旅館續toa3一暝e5手續。
Hit-e5軟體裝入去我e5電腦，原來我每工做夢所求e5就是這lah！我beh好好ka7伊建立詞庫了後，ti7信望愛網站公怖hou7大家來使用，hou7台語文運動進步koh-khah緊。感謝主...
我一直掛慮台日大辭典e5排序問題(EXCEL限制65,536列), 趁機會請哲民兄幫忙解決。伊答應beh寫程式透過信望愛網站來進行修改，隔工我到竹山向布袋戲劉進春大師學藝e5時，到旅館一上網就收tioh8哲民兄hou7我講「寫好lah」e5 e-mail。我歡喜kah馬上ka7看一-變，隨時ka7測試結果報告哲民兄。伊馬上修改koh送e-mail hou7我e5時講，我hiah緊腳手。我回e-mail講是我跟toe3伊e5緊腳手，chit點阮兩人仝個性。
我33年前ti7台中忠孝路教會舉行結婚典禮。透過陳浩德牧師e5安排，我去kap青少年及大專團契分享「台語文e5 sui2 kap布袋戲宣教」。我上台講無兩句就tui3 in e5 面容看出in對家己母語e5生疏kap冷淡。我緊換放阮蕃薯園布袋戲團ti7 2004年美東夏令會演出e5「馬偕過台灣」布袋戲。放影完，電火phah開一看，chhun一半人。講是in台語聽無，溜soan去lah。我有分台語基本發音e5單張hou7 in，請in tng2去kap in父母tau3-tin7學台語。一位少年應講：「無可能pah！」實在令人耽憂咱e5母語受華語迫害，淪陷kah hiah-nih嚴重！

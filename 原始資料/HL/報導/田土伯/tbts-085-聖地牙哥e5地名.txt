聖地牙哥e5地名		田土伯

	加州以前是墨西哥e5，所以真che7地名猶koh保留墨西哥人用西班牙話號e5地名，尤其是ti7聖地牙哥，這款情形猶koh khah普遍。下面我簡單寫一段聖地牙哥一日遊e5遊記hou7各位參考，看各位敢會tang3 ti7遊記內面chhoe7出幾個地名，所有地名攏是用台語發音翻譯。
「台灣e5朋友坐飛機來上好勢，才koh駛車去老歲也e5朋友e5厝歇睏，洗一個身軀了後同齊去瘦豬仔哥e5餐廳食米糕，食飽行5號公路往北去犁呂馬看賽馬，poah8馬kiau2，我e5朋友輸輸去，建議去輪秋山踏火chhoe7秋山兄做伙去卡後輸馬看花，看了繼續行5號公路往北，行無五分鐘久，看著雨神屎趕緊接78號公路往東去會輸牽你落挽阿爸卡高，挽完行15號公路落南，行約十分鐘久有看著sui2查某gin2-a2 ti7那笑肉那落公園內烘肉，阮決定ti7 hia歇睏食飯，食飽去捧沙去倒，順續ti7 hia拍goh-lu-huh，拍完日頭已經beh落山，趕緊上車繼續行，行無外久看著破鍋，阮na2 lim bi-luh na2唱hit條黃昏e5故鄉，唱完tu2好轉來到老歲也e5厝。」
1.	請問台灣e5朋友總共行過幾個所在？
2.	攏總有幾位朋友坐ti7車內去遊風景？
a.	行過e5所在有11個：
1.	上好勢（SAN JOSE） 2. 瘦豬仔哥(SANDIEGO)   3. 犁呂馬(DEL MAR)  4. 輪秋山踏火 (RANCHO SANTA FE)  5.卡後輸馬(CARLSBAD)  6. 雨神屎( OCEANSIDE)  7. 會輸牽你落(ESCONDIDO) 8. 那笑肉那落（RANCH BERNARDO）9. 捧沙去倒(PENSAQUITO) 10. 破鍋 (POWAY) 11. 老歲也 (LAJOLLA, LA-HO-YA)
b. 坐ti7車內e5人有：
1.	作者本人-司機兼導遊  2.台灣e5朋友  3. 秋山兄  4.日本朋友- 輸輸去(Suzuki) 總共四位。

作者簡介：作者有theh8著加州、Arizona州kap Nevada州e5測量技師執照，bat ti7卡後輸馬（CARLSBAD）、聖馬可仕（SAN MARCOS）市政府擔任測量隊長，現任輸牽你落（ESCONDIDO）安東尼-泰勒（ANTHONY-TAYLOR）工程顧問公司測量部主任kap副總裁。

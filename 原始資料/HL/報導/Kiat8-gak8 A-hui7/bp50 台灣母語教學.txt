∮報馬a2 站
台灣母語應該採用台灣羅馬字教學
Kiat-gak8, A-hui7
10月30 宣揚「台灣母語應該採用台灣羅馬字教學」、抗議教育部e5 活動，一般媒體無siaN2 chiau5 報，kiam2-chhai2 有人想 beh 瞭解。我簡單報告--1-下。
1.人數be7 chio2。場外有chiaN5 百人。場內beh 20人，高俊明、羅榮光、楊維哲long2 有來。立委有王麗萍、林重謨、楊秋興3個。官員有常務次長呂木琳、國教司長kap 專員、中教司長4個。(部長無來)
2.訴求chiaN5 清楚。訴求 kan-taN 1個：「台灣母語應該採用台灣羅馬字教學」。 Hou7 無瞭解母語問題e5 人long2 chiaN5 清楚teh 爭取 sim2-mih。
3.媒體來be7 chio2。攝影機有 4、5台，平面媒體ma7 來be7 chio2。尾--a2 有報導--e5是：自由時報、台灣教會公報、台灣立報、中國時報、聯合報、民生報、中央日報（有e5 文圖long2 有，有e5 kan-taN 文字報導）、台灣日報（kan-taN 相片說明）。
4.資料 chhoan5 chiaN5 完整。標語kap 書面資料long2 準備 gah chiaN5 chiau5。書面資料內底有新聞稿、語言權聲明、白話字書目、張復聚、鄭詩宗kap 陳泰然寫--e5 介紹白話字e5 文章。
5.結論：台灣羅馬字會列做母語教學e5 評估方案之一。教育部常務次長講：「ㄅㄆㄇㄈ教母語iau2 m7 是正式e5 決策。台灣字團體ai3 成立 1個小組。國語推行委員會ma7 會成立1個小組來討論『閩南語』，in ai3 參考台灣字小組提供e5 意見。」
6.Tak8-e5 long2 giah8 台灣字e5 標語。這pai2 標語做chiaN5 che7,有30張，long2 是 teh 要求使用台灣字--e5。Tak8-e5 ma7 long2 chiaN5 支持，來tau3 giah8 標語。
7.無接觸過台語文e5 人感受著白話字資料e5 豐富。這pai2 來聲援e5 人chiaN5 che7 是 TNT 電台khou--來-e5。ChiaN5 che7 人無siaN2 瞭解台語文e5 問題。M7 -koh in long2 瞭解用 ㄅㄆㄇㄈ來教母語是leh thun2 踏台灣人。白話字書目有17 頁，hou7 in chiaN5清楚白話字是正港有料--e5,m7 是15分鐘就制定--出-來-e5 hit 種。
8.Hou7 chiaN5 che7「山頭」做夥來支持台灣羅馬字(看--起-來)。聽講張春凰女士有ti7 現場發 1 koa2 通用拼音e5 資料 (我顧hip 像，無theh8 著資料，m7 敢確定)，其他e5 人long2 leh hoah 「抗議ㄅㄆㄇㄈ，支持台灣字」。到底tak8-e5 是m7 是真正支持台灣字，我kan-taN 會sai2 講看--起-來有hit 種氣氛na7-tiaN7，be7-tang3 確定。M7-koh 會場內，楊維哲教授有發言，表示若用通用拼音iah 是漢語拼音e5 時， b 1下a2 讀 [b] (英語)， 1下a2 讀 [p] (北京語)會造成gin2-a2 學習e5 困難，...。I koh 講當初ti7 委員會無應該chhin3-chhin3-chhai2-chhai2 就 hou7 通用拼音通過。Ti7 以早，楊教授long2 是用台音式來寫，chit-ma2 看--起-來，i 應該是khah 會支持台灣字chiah tioh8。
9.教會開始動--起-來。這pai2 教會人士be7 chio2 ，高俊明牧師ma7 有出席。Koh落--來，教會hit peng5 應該會koh 有其他積極e5 動作。
10.感想。這pai2 活動e5 成績iau2 算be7-bai2。教育部 hit-peng5 無siaN2 正面e5 回應是本來就想會到--e5。（教育部e5 部長、官員若無換，一定 long2 是官僚e5 回應方式。）電視媒體long2 無報，che ma7 是想會到--e5。（媒體生態若無改善，lan2 e5 聲音chiaN5 oh 得出--去）後pai2 e5 活動規模ai3 koh-khah 大--1-koa2,效果chiah thoaN3 會出--去。我感覺上好--e5 是教育部e5 ㄅㄆㄇㄈ bu2--落-去，支持台灣字e5 氣氛toe3 leh chheng3-koan5。 
11.Koh 來e5 khang-khoe3。Lan2 若ka7 chiah-e5 台灣字e5 書面資料整理 koh-khah 好勢，然後針對無kang7 對象去遊說，台灣字應該是彩色--e5,台灣m7-chiah 有ng3 望。Khang-khoe3 之一：整理台灣字資料。之二：Theh8 台灣字資料去遊說，包括立委、國語推行委員會e5 委員、台語文界e5 山頭 (請in ka7 精神khng3 ti7 創作kap 教學)、社運團體、一般民眾...。
上尾，lan2 beh 感謝TNT電台工作人員kap 聽友、政大台文社、台大台語文社、台灣台語社、台灣教師聯盟、台灣教授協會、蓮蕉花台文雜誌社、建國黨聲援10月30去教育部宣揚「台灣母語應該採用台灣羅馬字教學」活動。

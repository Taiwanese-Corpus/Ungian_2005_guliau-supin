Sweden 13歲到18歲gin2-a2 e5權利教育(之7)
黃晴美

買賣gin2-a2(條文第35條）
政府tioh8-ai3用各種方式保護gin2-a2 kap 少年人，防止in hou7人騙--去、liah8去賣iah是hong5當做商品處理。


法庭審判e5 時an2-choaN2對待gin2-
a2 kap 少年人（條文第40條）
1.對待有犯罪嫌疑kap 實際有犯罪e5 gin2-a2 kap 少年人e5 時，tioh8-ai3尊重in做人e5 尊嚴。對待e5 方式tioh8-ai3 e7得去加強in對別人e5 權利kap自由e5 尊重。政府ma7 tioh8-ai3幫chan7 in koh to3-tng2去適應社會。
2.In iau2-boe7 hong5判有罪chin3前，tioh8-ai3 ka7 in 當做無罪對待。Be7-sai2逼in去做對ka-ti7不利e5干證iah是逼in承認有罪。
3.審判e5 時chun7，in有權利得著中立e5 律師替in辯護。若有需要，ma7 ai3有翻譯人員幫助--in。開庭自頭到尾long2 ai3尊重in e5 私人生活。
4.政府tioh8-ai3設定1個gin2-a2 e7得受判刑e5 上ke7 年歲。Bat犯罪e5 gin2-a2 kap 少年人應該得著幫助，hou7 in行ng3對in ka-ti7 kap 對社會long2有正面影響e5 發展。

刑罰kap 坐監（條文第37條）
1.所有e5 gin2-a2 kap 少年人long2 be7得受私刑iah是其他殘忍e5 侮辱kap 處罰。18歲以下--e5 be7得hong5判死刑iah判1世人坐監。
2.Be7-sai2 chhin3-chhai2 iah是非法限制任何人e5 自由。Beh ka7 gin2-a2 kap 少年人liah8起來拘留、關監一定ai3根據法律執行，ma7 ai3無步--a chiah e7-tang3執行。關e5 時間ma7 tioh8-ai3是適當e5 時間內底上短--e5。
3. Tioh8-ai3用人性對待關ti7監獄iah是kap監獄差不多e5 機關內e5 gin2-a2 kap 少年人，尊重in做人e5 尊嚴。Tioh8-ai3 hou7 in 有寫phoe kap接受探監e5 權利，thang kap親人保持聯絡。
4.失去自由e5 gin2-a2 kap 少年人long2有權利得著法律上kap其他形式e5 贊助去得著法院e5 審判，也有權利真緊to7得著審判e5 結果。
 
參加戰爭kap當時e5 保護（條文第38條）
1.若發生戰爭tioh8-ai3盡可能用上好e5 方式保護gin2-a2 kap 少年人。政府be7-tang3 hou7 15歲以下e5 gin2-a2參與武裝e5 衝突。
2.若beh調18歲以下e5 少年人去做兵，tioh8-ai3 ui3上大han3--e5 先調。

有關<Gin2-a2權利公約>e5 資料kap傳佈（條文第42條）
1.Tioh8-ai3 ka7 chit個公約介紹hou7 gin2-a2、少年人kap大人，hou7 in e7得了解chit個公約e5 真意。
2.政府有責任盡力去hou7 愈che7人知iaN2 chit個公約e5 存在kap重要性。
   （圖頂面e5 字：我e5 權利）

Chhe2尾話
Chit本手冊ka7你介紹聯合國e5 <Gin2-a2權利公約>。I kap全世界18歲以下e5 gin2-a2 kap 少年人long2有關係。
Chit個公約包含全部gin2-a2所有e5 權利。全世界所有e5 gin2-a2有kang7款e5 價值，有kang7款e5 權利。
公約是無kang7國家互相e5約束。1個國家簽公約了後to7表示i beh遵守所有列ti7公約頂頭e5 決定。公約頂面e5 每1個決定號做條文。
全世界大部份e5 國家long2有簽約。Chit個公約1990年ti7 Sweden開始生效，to7是講Sweden政府答應beh遵守所有公約頂頭列--出-來e5 條文。Gin2-a2公約有54條條文，goan2 kap chit8-koa2 gin2-a2同齊選出1部份e5 條文ti7 chit本手冊ka7你介紹。 
知iaN2你ka-ti7有siaN2-mih權利是真重要e5 tai7-chi3。你tioh8 ka7 chit koa2 <Gin2-a2權利公約>e5 內容傳--出-去，hou7所有e5 gin2-a2 long2知iaN2 in ka-ti7有siaN2-mih權利。
Ka7 chit本手冊讀煞了後，你to7 e7得ti7你e5 學校、厝--nih、社區去查看你ti7 hia 有toh chit8-koa2權利，欠缺toh chit8-koa2權利，chiah e7得去影響teh做決定e5 官員kap政治人物。
【全文煞】
??





∮人權交流道
Sweden 13歲到18歲gin2-a2 e5權利教育(之5)
黃晴美 

殘障kap「扶助」工具（條文第23條）
1.生理iah是心理殘障e5 gin2-a2 kap 少年人有權利用適合in e5 方式生活，hou7 in 得著自信，hou7 in 有可能ti7社會過「活跳」e5 生活。
2.In應該得著好e5 扶助工具，e7得去進修學習。若準in e5 pe7母無經濟能力thang納學費，政府應該hou7 in 經濟援助。

 
有健康身體e5 權利（條文第24條）
1.Gin2-a2 kap少年人有權利有上好e5 健康狀況。In ma7有權利得著好e5 醫療服務。
2.Tak8-e5 long2有權利食有營養e5 食物kap lim清氣e5 水。環境污染e7引起真che7危險，tioh8-ai3 ka7消除掉。
3.Gin2-a2 kap in e5 pe7母long2 ai3得著chit8-koa2資訊，親像：an2-choaN2照顧gin2-a2 e5 健康kap營養智識、清氣e5 身體kap清氣e5 環境、嬰a2食母奶e5 好--處kap beh an2-choaN2避免意外事件發生。
 

Ti7家庭外e5 照顧（條文第25條）
Be7用得ka7 toa3 ti7病院iah其他醫療機關teh接受看護照顧e5 gin2-a2 kap少年人放be7 記--得。In得--著e5 治療kap照顧，tioh8-ai3 tiaN7-tiaN7有人定期監督。
 

Tak8-e5 long2有權利免費受教育（條文第28條）
1.所有e5 gin2-a2 kap少年人long2有權利免費受基本教育，得著升學kap就業e5 指導。In ma7應該有權利去讀koh-khah koan5 e5學校。Ai3鼓勵in保持規律e5 高出席率，ma7 tioh8 hou7所有e5 學生long2讀到畢業。
2.維持學校內秩序e5 時，tioh8-ai3遵守本公約e5 精神：尊重學生做人e5 尊嚴。
3.所有簽chit個公約e5 國家tioh8-ai3合作推動hou7全世界e5 gin2-a2 kap少年人long2有機會去學校讀冊，得著好e5 教育。
【後期繼續】


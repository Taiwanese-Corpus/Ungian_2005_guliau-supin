
 
總督e5告示
近來台灣e5總督，就是乃木大人，召chiah-e5大官去台北thang聽伊講治理台灣e5規矩。後--來出一個告示thang知官員kap百姓，實在是真好意，hou7 人看了thang歡喜。咱著求上帝hou7 hiah-e5文武官員攏照an2-ni行，向望台灣e5海嶼大興旺，百姓逐所在安穩快活。今將這個告示解說白話字，來印ti7 下底hou7 lin2看。
興起政事e5總頭緒
舊年6月建置台灣e5總督府ti7 這個土地，當hit時逐所在be7免tithou7 殘忍e5兵、匪類e5賊苦楚，通海嶼較濟是變做戰場。到今年3月就議定總督府e5律例條款；今有略仔興起來經營做成這個代誌；卻是驚了百項事攏亂亂，逐項e5政事濟濟各樣。所以有新設大小e5政事，thang hou7 thang海嶼攏像一個律法，勤勤來遵趁。到今經過7月日才看見根枝相照應，血脈相貫通；從今以後辦政事會tu2好。除無干涉大局以外，一概委地方官准伊隨便去辦，總督府自然總攬全局e5政事，來省察治理e5功勞。
現時擬定地方官所管--e5,著koh設下級e5政事所；就是將本地好名聲e5人來設伊做委員，thang hou7 序大e5意見kap百姓e5情形會tit相thang,che實在要緊。論到thang行e5章程已經成案，聽候明年4月才一概thang行。
本海嶼e5風俗土音攏kap內地 (日本) 各樣，所有e5政事號令無 m7 著靠警吏(衙役) 辦理。後--來beh加添較濟警吏，thang ti7 boe7生起災禍e5時來先持防，ti7 無備辦e5日抄掠匪類，就良民會tit thang安然做經紀 頭路；an2-ni thang向望地方合政事齊整興起。
治理百姓第一要緊--e5,是在ti7寬容kap嚴gai5著tu2好，恩典kap威嚴做伙行，hou7 百姓驚畏威嚴來數念恩澤；望ti7 本海嶼真正會看見an2-ni--lah!總--是台灣人見著阮若 m7 是驚畏就是橫橫逆 ，khap8  一著用侮慢凌辱款待阮，hit號款攏是可惡。若是本海嶼是tui3交戰功效來得--著，chiaN3有兵馬到地。到銃煙消無e5時，內地e5生理人toe3後壁漸漸到，攏是假藉thai5贏e5勢頭來欺負本地e5百姓，不論買賣稅厝常常無照情理，陷害良民攏無掠做要緊。文武官員也是愛用威嚴勢頭來壓--人，若有一個 m7 趁命令--e5抑是有疑ngai2 e5罪過--e5,就據在in 縛出在in押，有e5 摔有e5 扑，攏無te3 thang訴冤枉，續相kap囥怨恨，弱--e5 li7 著驚懼怕，強--e5 li7 反轉抗拒。若是ti7 兵馬亂亂e5日，永未免tit有毛病；若到久無省察，怨恨就那結，民心就那叛，che kap政事有大干礙，實在m7 是小可。又koh現今通海嶼已經平定，百項e5 法度做一下換新，應該著先安慰百姓e5心，che 在ti7 料理地方人。In要緊著相kap警戒認真遵趁來設法，thang來洗清舊底e5弊病。設使若有e5 敢將hit號暴虐e5事來款待百姓，che 實在是藐視阮e5政事，凌辱阮e5國家；無論是官抑是百姓的確beh嚴辦治罪，決斷無beh寬容。
凡若有開闊土產，生理起色，搬運交通衛生，(是teh查考看甚mih物會害--著百姓)，教示人--e5,hiah-e5代誌逐項kai3要緊著妥當到齊備；che m7-na7為著總管本海嶼kap hou7 做穡人續來chia toa3 e5路用，也是做台灣百姓e5 福氣，也是好政事e5好恩惠。若是有關涉大局e5事，總督府已經議定在案，就應該著趕緊來thang行。又koh若kan-ta屬ti7 這個地方e5事，就准in e5官長利便設法去辦。
台灣百姓慣習e5風俗，是屬ti7 年深月久teh對重--e5,除大逆著國家e5定例，koh大礙著政事e5以外，一概 m7 使廢除，親像辮頭鬃、縛腳、以及戴帽穿衫，看beh改換抑 m7,隨便出在人e5意思。論到禁鴉片薰hit層事，自然有議定e5條款，是照次序漸漸改。其餘e5好風俗有益ti7 世間e5教化--e5,就著久長留--teh。
頂面排列chiah e5條款，是地方所要緊著用--e5政事。這tiap8是略仔大概來講起chiah e5在案e5條款na7-tiaN7，若ai3 beh講較斟酌，就另行chiaN3 koh出告示hou7 lin2知。
明治29年12月2日台灣總督陸軍中將Lam5-chiok Nai2-bok8 Hi-tian2。
整齊官員e5律例
論到做官府--e5就是政事府e5機關，也是治理教會e5根本；in teh 當職做官自然著端正律法，tui3重德行公義，來榮光in e5職份。所以ti7 chiah e5 刑罰e5法度以外，也有設律例hou7 chiah e5 官府thang 遵趁。
今tui3 台灣kap澎湖屬阮管轄了後，算是經營無幾日，百般e5事一盡是今chiah興起，凡若政府e5行所做，以及官府e5行動舉止，，是hou7本國外國e5人公正teh看。In 現任做官ti7這所在--e5應該著關心辦律法，謹慎盡伊e5職，thang 來報揚政事e5威嚴kap顯明治理e5功勞。
論做官府e5人所要緊--e5就是著恭敬、勤緊、清廉、公道、正直謹慎、kin-chat,an2-ni才是尊敬序大盡忠e5道理。總是頂司官e5命令要緊著遵趁，若有人伊e5 心 teh 想che有小可無tu2好，伊應該著稟明in e5 意見，備辦hou7頂司官揀選採取，設使若m7准，伊也著放sak家己e5意見來趁命令。凡若省察代誌chih接人，著專心致意beh求若好，修整身軀顧守良心，著儉省樸素清廉，beh用人抑是守矩，著公平端正無偏私，若屬ti7機密e5事，著謹慎小心。頂面這幾若項代誌kai3要緊著致意炯戒，設使做無到額就beh an3-choaN2-iuN7 來報揚咱政事府e5威風信實？做官員，向望無行m7著。設使若有無遵趁降服律法所記--e5,就beh隨時查問，照責罰治罪e5歸例分別重輕來辦，決斷無beh 容允量情。
明治29年12月2日台灣總督陸軍中將Lam5-chiok Nai2-bok8 Hi-tian2。
(台南府城教會報第142號，1897年1月) 
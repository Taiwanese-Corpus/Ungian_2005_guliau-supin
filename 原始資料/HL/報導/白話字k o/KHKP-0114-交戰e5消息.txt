

 
交戰e5消息
現今中日兩國teh交戰e5情形卻無thang知到詳細，今將大略記 ti7 下底。
Ti7 6月23，倚ti7 高麗國涯山e5港口hit-tiap8中國e5戰船tu2著日本e5戰船。Hit時雖然未下戰書，兩爿liam5-piN 親像對陣，扑來扑去，有人講是日本先起手。扑了中國卻有一隻船hou7 in牽--去，有一隻扑沈--落--去。
Hit時有一隻英國船，船號叫做Ko-seng,屬 ti7 英國e5公司，因為hou7 中國雇倩載兵去涯山，船內有千外人，到hia tu2著日本e5大戰船beh牽伊。英國e5船主知be7堪tit kap伊對敵，姑不chiong著順伊e5意思。總是船--nih8 hiah-e5管兵e5武官m7 願認輸續m7 准船主歸服伊，也m7 准伊離船。日本船聽見an2-ni即時升旗通知講beh 開砲來扑。隨時放水雷開銃，hit隻Ko-seng liam5-piN沈--落去。Hit時外國人siong3-phun5 逃命有e5有跳落海，hou7 日本e5船仔救--去。以外koh有倚200人也救上山，可惜beh到成 1000人沈--落海。
後來 ti7 山頂日本e5兵來扑涯山，因為中國e5軍兵較少，不得不著且退兵，抽入Peng5-iong5 ，來kap大隊合做伙。日本e5兵追趕jiok來扑，扑be7贏，顛倒hou7 中國兵出營趕in落南。卻有koh接著消息teh講日本koh來扑Peng5-iong5營有得勝；中國toa7-lim5敗陣，ti7 高麗交戰e5事oh-tit知到真。
Ti7 滿洲tui3牛莊入--去內山1、20舖路有一個大城邑號做遼陽，ti7 hia有蘇格蘭長老教e5牧師、醫生、姑娘teh傳道理。7月初10 tu2遇一chhiu 滿兵beh 去高麗tui3 hia經過，看in e5拜堂就ka7伊毀拆物件ka7 in搶奪。後來到一個牧師e5厝，門扑be7開，暫時退--去是beh走去鬧別位。牧師看這個機會想ai3本身到衙門通知官府。有一個執事kap一個顧厝--e5 3人做伙去。無料行到路--nih8 koh tu2著hit chhiu兵；就將牧師拖--起來au2扑真傷重。Hit 個顧厝--e5做伊走，獨獨hit 個執事盡忠phoe命 beh 照顧牧師，單身無法--伊，走去報朋友知。Hit時tui3衙門卻有發兵勇來保護，有e5顧牧師樓，有e5去扛牧師來。可惜已經m7 知人，雖然細膩照顧無koh精神，拖到6日就死。隔暝官府來查驗，續對武官討兵beh來辦。武官執意m7肯，致到文武不和。武官即時摃電報去稟總督。過日有文書到，將hit 個武官寄頂革職，也吩咐文官設法，修理拜堂，處賠牧師e5人命。又koh皇帝出詔，講伊e5心真憂鬱，敕令李鴻章重辦hit 個武官，續將hiah-e5凶身掠來處斬。
 (台南府城教會報第114卷，1894年9月)
 
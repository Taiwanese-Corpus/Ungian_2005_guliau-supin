
生番內地觀光
潘道榮
 Ti7 9月初tui3台灣有兩名 e5 警部chhoa7 40 外個生番過來內地觀光。此時大家知咱本島總督府有設法teh平定眾番社；所以in有揀hiah-e5 投降幾若番社e5 頭目hou7 in來內地。
照政府伊e5意思是ai3 hou7 生番來看濟濟e5 軍器、工廠、兵隊、人土以及文明珍奇  e5 物in所boe7 bat看--e5;到轉去thang報hou7 in e5 同胞知kap日本抵敵到尾著認輸。卻有去看幾若所在，然後tui3 東京來。有chhoa7 in去看動物kap博物館。Ti7 動物館內看見象，講是水牛，象e5 鼻，講是水牛尾。入去博物館內看hiah-e5 時代人行tiu5-liat8式，扑算是真 e5 人，大家相爭beh tui3 玻璃去kap in講話。
Hit日去看飛行船tiap仔久ti7空中teh飛，大家大gong5-ngiah8 講，che2若提來去咱hia，咱就會hou7 in 剿滅了了。看著兵隊操練就講，He2!日本人真本事，連馬也會曉聽in e5 號令。其餘beh講be7-tit盡。是看著像島e5 生番有淡薄e5 感想；又koh無偌久lin2 ai3聚集和會，be7禁tit顯明同情kiah8筆寫幾句。
文明kap野蠻。逐人攏公認文明贏過野蠻是萬倍；雖是an2-ni這兩爿實在是現時咱本國當局in-su7 e5 問題。若野蠻親像生番，是人人所厭惡，看做禽獸。世界一頂國咱本國也列在內，實在堪稱做文明。試將文明kap野蠻10人tu 10人來比較。文明kap野蠻自然是天淵e5 精差，若是心念無的確較贏生番，kiam-chhai 反轉不及。  
前年日路照cheng Li2-sun7-khau2,人數死有偌濟萬？文明boe7開 e5 時代，kam2 bat一時仔久e5 交戰，死無萬數e5 人？文明kap野蠻大各樣，若親像 an2-ni 文明e5 特長ti7 to2落？當這tiap8 文明 e5 20世紀若看青年就可以了解。大概此時人攏是利己主義，家己若好不管他，生存競爭m7知自覺自重e5 原理。又lu7-koh 親像hit號青年e5 墜落，be7 thang 盡算。
總包含講， 道德日日衰微，文明月月進步。我m7是絕對的teh 論文明m7好著趁野蠻；所要緊是ai3咱著想文明上e5文明。屬ti7 基督教 e5 列位諸君 ah!咱本島e5 青年雖是boe7受著hiah大 e5 影響，kam2 m7著趁這tiap8 改革e5 時，為著主用公共心，趕緊建設tu好合現世e5 學校，栽培子弟hou7 in 將來學問kap道德平平行，就免留破相e5 煩惱。
人類攏是上帝e5 子。Hiah-e5 生番雖是野蠻那禽獸，ku2也是人種，平平是咱 e5 同胞，也是上帝所疼e5 子兒。這時in 雖是野蠻，設使咱若有性命，就穩當thang看in 文明e5 日子。國家已經有關心ai3 hou7 in 歸化受教育，就咱猶原有關係；kiam2 m7著設法度去傳道理hou7 生番聽mah?In猶原有靈魂，也會想敬神e5 心；ti7上帝 e5 面前無分別彼此。  
列位兄弟姊妹ah！犧牲e5 義務甚mih人著盡？「若我會救兄弟骨肉e5 至親，就棄絕基督也甘願。」  「看見 e5 兄弟尚請be7曉疼，boe7看見 e5 上帝thai3 會曉疼伊？」
(台南教會報第319卷，1911年10月) 
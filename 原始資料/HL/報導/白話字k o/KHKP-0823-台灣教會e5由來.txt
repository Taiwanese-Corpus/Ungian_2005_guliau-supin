 
台灣教會e5由來
廖得
主後1865年起，福音第二遍傳到台灣，到今頭尾93年久。
這擺來傳e5公會，是蘇格蘭幾若百萬信徒中e5 幾若萬人出外ti7英吉利趁食e5信徒，所組織e5宣道會。 
也男女e5宣道會，年年各有收入幾十萬e5獻金，但是傳道人才大欠，所以起頭較濟是轉去蘇格蘭，請本所在e5人來。Koh 蘇格蘭是真艱kiat8 e5地方；總--是大學真俗，無論偌散 e5人都有機會thang讀；所以來台灣e5西教師較濟攏真有學問，也勤儉有慈心，koh親切有禮數！  
Ti7 60 外年前，我5、6歲e5 時， 若聽著「紅毛番」3字，感覺真高貴，心肝生起真好感情歡迎。
我13歲去hou7梅牧師問道理e5時，伊那問，那煮飯；煮熟就捧去hou7 林學恭教師食，真平民化！阮10外人企ti7台前beh領洗禮。梅牧師teh講道e5 中間，續問我目珠痛偌久？伊去二崙仔佈道，看著腳手破相，ti7塗腳teh chhe5 e5人，伊去別位佈道了，才倒轉ti7 hit個人e5身邊，偷hiat銀票hou7--伊。Koh蘭醫生像 hit個時陣，寫批hou7我，批頭寫「廖得兄 平安！」 其餘e5蘇格蘭人，大部份是an2-ni！！！
宣教師代先聚在ti7台南、旗後、淡水、彰化、台北等。
台灣教會e5特色，m7是帝國主義e5 先鋒！ M7是資本主義e5走狗！ M7是文化侵略！
 
就是beh用聖經起造台灣教會！！！Beh將聖奧古斯汀小可bat e5恩典道理！Kap路德馬丁較bat e5恩典道理！！來闡明實行！！
1. 實現toe3主傳道！醫病！  
趕鬼！變piaN2！犧牲到死！！
2. 實行司提反精神！將舊約換做新約；完全將歐風、美u2、西洋e5世俗教會e5習慣，攏總掃除到清氣！！！
Ti7 36年前，東洋三大偉人e5一個鶴川鳳彥先生，來台灣旅行傳道；到東港e5時，ka7阮講：「台灣教會，iau2是耶穌時代e5教會！！世界無論甚mih所在e5教會攏多少有變質！只有台灣教會，kap聖經所記當時，主ti7猶太國傳道e5情形真siang7款！」
3. 學習保羅普遍傳福音，ti7 未信主e5人e5中間！「Tui3信到信」 e5  「信福音」「Tui3基督到十字架以外，m7知半項！！」
(台灣教會公報第823號，1957年7月) 
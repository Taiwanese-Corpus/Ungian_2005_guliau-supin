
旗後醫生館
30外年前馬醫生來台灣傳道理，伊代先toa3 ti7 府城外設醫館。Hit-tiap8人四界傳謠言e5歹話，生起擾亂，致到伊toa3 be7 tiau5,姑不chiong走去旗後企起。Ti7-hia買厝做禮拜堂，也起一間醫館。Toa3 ti7-hia3、4年，然後koh去府城，ka7許老爹典一間厝，thang做醫館kap企家e5路用，就是咱後來叫做舊樓，hit間。
Hit時公會已經差李牧師tiam3 ti7 旗後，m7-ku2無koh差一個醫生；正請山醫生ka7咱hoaN7 醫館。後--來伊去廈門，伊e5 小弟山大畢，(有人叫伊小山 ) 來接伊e5 職。伊toa3無偌久，正去福州，就換連醫生來toa3。Chiah e5 m7 是公會差--e5,講是in 行--nih8 e5人請--e5;m7-ku2逐家歡喜逐日來醫館，看症頭發藥，無提咱e5 錢。In行--nih8 e5人也年年te5銀  thang買藥，咱教會na7-sai2 出本地人e5薪勞。總--是hit-tiap8阮牧師攏有搬去toa3 ti7 府城。無人toa3-ti7 旗后thang料理。Hit間醫生館也beh倒beh倒。人就議論著koh起一間，thang數念山大畢醫生，因為伊去福州tu2著破病早死，大家真煩惱，是伊toa3這爿無偌久，m7-ku2得著眾人攏o-lo2--伊。所以濟濟人歡喜te5銀來起一間新e5醫館，是旗後山腳hit間。是ti7 梅醫生手--nih8起--e5,也是伊teh料理。
總--是對日本來台灣了後，chiah e5 tiam3-ti7 台灣e5外國人，那久那少；除--去阮教師以外只有兩三個人na7-tiaN7。就醫生toa3 ti7 -chia無頭路，伊正離開台灣去toa3福州e5馬尾港口e5所在。伊iau2-boe7去e5代先，hiah-e5料理旗後醫生館e5董事聚集，請教師會退in擔當hit-e5關係，因為今無別個醫生thang hoaN7。阮歡喜允--伊；in就將hit間醫館以及所chhun e5銀，幾若百箍，攏交代阮。
現今倩師父來修理創便。到10月第10號( 舊曆8月28日 ) 就是拜四，頂晡10點鐘，安醫生beh來開醫館，看症頭發藥。可惜be7-tit-thang有一個外國e5醫生常在toa3 ti7-hia hoaN7館，因為無偌久安醫生beh倒去祖家，歇睏，馬醫生著toa3 ti7 府城。總--是馬醫生teh向望有時thang來旗後看病人；就是舊曆每月初一、初二、十五、十六日beh來。現今伊beh去香港，chhoa7先生娘，liam5-piN倒轉--來。到11月11 ( 舊曆10月初一 ) 。伊beh來旗後，發藥。醫生無ti7--teh e5 時陣有一個醫館e5學生，曾火旺，beh toa3 ti7-hia照顧破病e5人。這-tiap8所設e5法度是an2-ni，後--來有別物e5消息阮beh通知lin2。
Chiah 久旗后e5教會真衰微，chhun一口灶teh拜上帝na7-tiaN7。今咱著求上帝憐憫旗後e5教會，用這個新設醫生館做大路用，引chhoa7濟濟人靠救主耶穌來得著救，thang koh再設一個禮拜堂ti7-hia，比頂年koh較興旺。也是向望m7 若旗後e5百姓，就是通鳳山縣e5人，男婦老幼，thang得著利益，親像2、30年前e5款式。
(台南府城教會報第198卷，1901年9月) 
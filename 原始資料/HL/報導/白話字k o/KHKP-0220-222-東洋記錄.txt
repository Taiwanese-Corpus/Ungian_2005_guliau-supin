
東洋記錄
吳道源
我ti7新曆5月3號，早起5點鐘，kap台南廳內beh 去日本觀光e5人，10外人，聚集ti7台南廳事務系。稅務課長講明內地e5風俗，kap幾若項要緊e5事；講明白大家相辭，就起身。各區長kap稅務課長kap幾若個官，送阮到安平搭台北丸e5貨船。山本總務課長kap台南廳e5通譯通口做伴相kap去。 
第4號到基隆；e晡開船，ti7海面兩暝日，風靜海平。到6號就看見五島山kap中島；ti7 chiah-e5所在是出珍珠、珊瑚、土炭e5 所在。
日暗到長崎港[Nagasaki]；這個港天然港四面有山；所以hit暝昏船pha-teh，聽候天光，醫生kap警察搭船來勘驗，明白，就上山。Hit日tu2著落雨，就歇ti7客店；e晡kap蕃薯寮廳屬村上以及徐德福、黃丁恩4人相kap坐人力車ai3去探教會。問到一間e5學堂，是法國天主教設--e5,名叫福星學校；不止大間，4、5層樓，內面真整頓，學生200外個，逐個有鐵眠床、面桶架，分商業科、農業科、文科、畫圖、生理、化學、天文、地理，礦務，逐項有分別科目，不止次序。Hit時in e5校長chhoa7阮看逐科e5學廳；器具也齊備，樓頂樓下看明白，就相辭。Koh到一間學堂是咱長老教青年會e5學堂；hit時已經放下，所以無斟酌看。阮請in一人chhoa7阮到禮拜堂；hit間拜堂也是大間，有疊樓；牧師姓中村竹太。伊不止歡喜用恭敬e5禮請阮，也續相kap吟詩、做祈禱會來感謝上帝。Ti7 這長崎有幾若間e5禮拜堂，也有天主教不止大間e5拜堂。
到8號，我有kap台南廳e5通譯通口去肥前國佐賀縣e5武雄市。Ti7蓬萊山腳有一個溫泉，是天然e5礦泉，tu2好燒冷。這個e5泉含滷炭莞e5藥質，會thang hou7人身軀較勇壯，也會thang醫人e5病。Ti7 這個溫泉有起真大間e5厝來蓋；內分4等e5浴池，也有分男女e5浴池；一、二、三等是hou7 chhin3-chhai2人thang去洗；一等e5只有3 chiam錢。也另外ti7水頭起一座樓，擺設不止齊整，續ti7樓腳用不止sui2 e5榭石kap花磚造一個浴池；是hou7皇帝，以及王親大臣，有時thang去洗；若平常日官家紳士，抑是外國貴氣e5人客，也thang ti7-hia洗浴。這個溫泉通口君in兄也有份，所以不止好意請阮洗，也無收錢。洗了後上蓬萊山；這個有逐色e5山花，不止sui2,樹木茂盛親像天然e5花園；也有清涼，koh是王家歇涼e5所在；也有廣福寺。Ti7山頂有500身e5石像；有人講中國人起頭去日本就是這個蓬萊山。秦朝徐福ti7這個山求仙；中國冊有記。稱這個山叫做仙山。
第9號就去門司[Moji]；這個街市是九州e5尾港，kap中州豐前國馬關[Shimonoseki]相對面。
第10號，坐小貨船過去馬關；ti7-hia有一個接引寺，就是頂年李鴻章去hia議和e5所在。E晡再回船；11號到宇品港[Ujian]；這個港是明治28年駐紮戰船e5所在。皇帝toa3 hia 6月久；所以ti7-hia續建置街市。Tui3 chia坐火車起身；e昏7點到大阪[Osaka]停車場。Ti7-chia真鬧熱；往來e5火車頭講有64隻，逐時有火來往。再坐火車到天王寺落車；就有台灣協會大阪ko-pou7主任廣野一郎君chhoa7幾若個會員ti7-hia等接，chhoa7阮到台灣紳士接待所。Ti7 這個會館，攏是備辦teh hou7台灣人歇--e5,也攏是照台灣風俗看待台灣人。
12號入博覽會，先入台灣館；這館e5土產齊備，逐項e5風俗，攏畫圖，也有裝人e5像。也入去美術館內，排列字畫刺繡以及人工奇巧製造e5,不止巧妙，真像生成e5。Koh ti7會場有一個望遠樓，高168尺，用電氣機上落；上頂面thang看周圍數十里。也用電氣跑車走chha5-be2;也有噴水塔假落雨。博覽會場攏是點電燈數萬支，e昏時親像日時，電火照著hit個噴水塔用目珠看，儼然落雨，koh有出虹，因為一爿有光，一爿有雨，就自然有虹；所以落雨天會出虹，就是這個理。
到暝昏就入美國設e5不思議館，看活動e5燈影，hit時儼然親像身軀到ti7外國，teh看著義民軍出戰一樣。看了入氣機屋內面有無線e5電氣；也有用電teh畫圖ti7柴e5器具裡；也有用電氣io兩個無夠月e5囡仔，囡仔ti7 這電箱內，講比ti7老母e5腹肚較快大。也有光線電thang看見人身軀逐位e5區；不論甚物所在骨有受傷攏會thang看。
第13號有落雨，所以我kap一個朋友坐火車去神戶[Kobe] 探朋友。秋山善一先生kap伊e5家後，也攏ti7-hia。Ti7 14 e晡koh倒轉來大阪。
第15號去Kai3市看水族館，水中所有e5魚鱉有鱗無鱗e5攏有。Koh入博覽會機器館，內面逐等號製造e5機器真濟。也有製紙--e5,也有製電氣車--e5,也有製茶--e5,製麵線--e5,織布--e5,製印字--e5,製雪文--e5,無牛家己會挨磨--e5,造火車--e5;真濟款，看be7盡，記be7了。Koh有灌溉e5水龍，thang汲水30丈深，一點鐘久出水千外石；價錢2，250箍。我看這等號e5器具不止有合台灣e5路用，因為有真濟e5看天田，人若合股買，就有真大e5利益。這水龍ti7大阪有thang買。Koh看林業館、水產館、農業館、教育館；逐項e5物件，土產、水產無m7齊備。
第16號入動物園，內面山禽野獸，鱷魚、虎、豹、獅、象、駱駝、狐狸、狗熊、人熊、猩猩、白鶴，孔雀、雉雞鳥，逐項講be7盡。Koh入通運館，參古館，ti7 這館有排列各國e5名物寶器，有e5價值連城。也有中國古早e5寶器，也有漢朝e5瓦、王莽e5鼎，陀螺形，寶玉e5如意，逐國攏有提物去賽會。敢是因為這pang日本第5回e5 博覽會，tu2好前年有入萬國公會，也是扑贏中國；所以逐國e5人正有chiah熱心來博覽。
第17號禮拜日有雨，博覽會場邊，有設一間日本基督教聯合e5宣道堂；有幾若e5牧師也有先生，通日ti7-hia輪流講道理；有時吟詩，聽e5人也真濟，ti7 這個宣道堂m7但禮拜日聚集，就是逐日也是an2-ni，所以利益人不止大；人ti7-hia坐歇睏，m7免了錢，甚至有茶thang止渴，也有道理thang聽，靈魂身軀平平得著利益。這項也是真thang歡喜，咱教會無輸世俗，咱也將道理出品kap in入博覽會。
第18號有hou7總務課長chhoa7阮去看金宮 e5火柴劇；婦人囡仔幾若百個，有e5--包，有e5--封，扛手活動，機器也真巧妙。看了就去大阪e5造銀局，這個局真大，有分幾若間；有--e5 teh熔銀，有--e5鑄銀板，有--e5鑄銀角仔，有--e5鑄金鈸仔，有--e5鑄銅koa，有--e5 teh鑑定分量，逐項e5機器不止巧妙。看了就到一間商業改良e5會議所，不止大間，內面椅桌排列真整齊，thang容允1，500人。
後來koh到 Chhoan-pak-chhoan A-po7製紙e5合資會社；內面有3個大機器，是英國kap德國出e5。另外有原動機，這個機器轉漂料機器，合成機造紙機、焙乾機，逐個toe3伊振動，紙家己乾，家己剪齊，家己疊真好勢。一日一個機器會thang造四萬綑e5紙。原料是將破布、稻草、麻槁、木料摻藥落去au e5。
Koh到金根紡織合資會社，製棉e5紡織廠，真大間，也疊樓；較濟是用玻璃kham3,所以不止光。查某囡仔2000外人teh巡機器。代先用棉花過一個器具，就變棉板；koh過織，就成棉條；koh過一個，成棉紗；也有分做幾十號e5紗，有大有細。將紗牽落kui，就歸家己會織布；一日一個kui會織得三丈外，一人會thang掌3個kui，不過是巡看，若有紗斷就拾起來接na7-tiaN7，無用人e5手掌，kui也免用腳踏，真正巧妙。親像孟子講：「工欲善其事，必先利其器」，聖哉是言耶。
第19號下晡三點鐘坐火車；五點半到京都[Kioto3]。
第20號阮相kap坐車到滋賀縣，近江滿是紡織株式會社。這個會社是苧仔，抑是麻，下ti7大石碾，碾幼就入機器，就做絲；koh經過機器，就變做絲燃；koh過機器成做車仔線，有--e5大e5,有--e5細，有--e5織做紡袋，有--e5別物e5路用。較濟是將hit幾若號e5線縛規綑，載去中國賣。後來koh到石山寺，看琵琶湖周圍e5八景，ti7 這巖頂有玉造e5所在。前年俄國太子就是到hia看光景，beh倒轉e5 時hou7日本人用槍扑著頭殼e5所在。
Ti7代鎮hia自明治18年起工，tui3山頂鑿一條河，穿過兩個山，到27年才好。Hit這個山空e5河，船會thang來往；人kap貨tui3 hia過不止近，這個河有真大路用，tui3琵琶湖拾水到京都灌沃土地。也續ti7水孔設一間京都水利局；擺設20外個原動機，京都攏是倚靠這港河水e5力來運動機器，m7免倚靠土炭抑是石油。所以京都e5自來水，自來火，逐等號e5機器廠攏tui3 這個局e5原動機發力運動。阮hit e晡三點鐘就坐船tui3 hit個山孔河經過；ti7河內逐隻船攏有點燈；來往e5船不止濟，到5點半就出這個河口，ti7河口也有設水底e5 kiam7氣鐵路，將車載船到街路下貨；就koh載到河裡，船就浮ti7水裡便便thang koh駛tui3河裡過；真奇巧，koh好看。
21號，去本願寺，以及33間堂，kap治恩院；ti7內面有皇帝歇e5所在；古跡字畫寶器，也be7少，順續去看丘武亭以及武德殿；續到舊禁城看經殿。Koh入京都e5盲啞學校；這間學是日本第一早咱教會e5牧師設e5。啞口臭耳人會用手做話，用指頭仔做50音；3、4年e5學生攏普略會講會讀，也會刺鞋、作樂、做工夫，種種e5技藝，無輸平常人。青瞑e5也學liah8-leng5、歷史、筆算、地理學、seng3-li2學，以及身體學、音樂，濟濟項e5工藝tui3 an2-ni出學了大家也無輸平常人。
 
22號頂晡8點半鐘，坐急行e5火車，到e昏9點鐘就到東京。落車就有台灣協贊會員，也有一個長老姓尾崎名宗良；伊是台灣協會e5委員。伊真好禮逐日來chhoa7阮四界行，四界看光景。阮一禮拜久tiam3 ti7東京，禮拜e晡4點半，順續kap德福去明治女學校，探黃英kap吳笑；in兩個4年久ti7-hia讀冊，卻有不止大有益，in所讀e5第一濟e5是英文，第二和漢文、算數、學女工、seng3-li2學、家政、地理、歷史、物理學、化學、畫圖、寫字、體操、詩歌、教法、禮式，照次序逐禮拜攏著讀chiah-e5課程。我見著in大家真歡喜；總是可惜in兩個台灣e5話soah be7記得，無半句會曉聽，也be7曉講，真奇怪，敢是因為in兩個罕得講本地話e5因端，所以an2-ni。到6點相辭就倒轉來，到e昏時7點半，我kap德福去新榮橋e5教會赴in e5宣道會；有一個美國e5牧師，伊是teh做明治學院e5教師，名S. P. Tuetan；koh有先生名大野直州，伊也是明治學院e5教師；in請阮坐，續將in另外teh做宣道會所beh吟e5幾若首詩hou7阮看in e5法，也是另外巧妙，代先大野先生唱，台頂就連連吟3首詩，才讀新約路加18:18~30。讀了就請一個先生ti7台頂祈禱；續koh吟一首詩，就請牧師章所讀e5聖經開拆講道理。講明白就祈禱退位，就koh一個將伊所講e5再koh叮嚀勉勵。煞尾koh吟一首詩，牧師祝福才散。In攏是坐ti7台頂，an2-ni hou7人e5心較be7記得厭；逐人較注神聽。我扑算這個是好用。
以後幾若日，我有去看幾若間e5學堂，逐間攏不止整頓；m7但 kan-ta用冊教學生na7-tiaN7，另外逐科攏有備辦器械，抑是物件thang hou7學生看一目可以瞭然。親像學物理就有火車，抑是電氣，抑是濟濟項hou7學生看逐項e5理。若學礦學，就有逐項礦內e5物利便thang看，就快明；學農學，有逐項e5種子thang試種；學林學就有逐項e5樹栽thang看；學醫學就有逐等號e5骨頭，抑是臟腑e5模形利便thang參考。講究逐間e5學堂真整頓，實在會堪tit講得著泰西e5學問。Tui3 an2-ni咱教會e5人，無較輸世俗，大才調e5人真濟。親像議院長也是教會e5人；另外有10外個做議員，國家e5政事濟濟教會e5人teh鬥料理。咱ti7-chia kap in大精差；我向望咱台灣e5兄弟大家致意著設法hou7子弟讀冊；也著想看有甚物法來整頓學堂，hou7學堂大興起。日本e5興起是tui3得著西學，了後漸漸強；咱若無設法hou7子弟得著新e5學問，kan-ta區區守舊款，無各樣大清國政府。請試看某人有3個子，伊設法hou7 in做3條路。第1個tui3 7歲到27歲hou7人倩做工，平均算每年得著24箍；20年久共than3有480箍koh將所than3 e5生息得著利息480箍，共有960箍。
第二個tui3七歲起到15歲讀冊，每年開費40 khou，8年久共開320箍，koh納利息128箍，總共開費448箍。Tui3 16歲起到27歲，hou7 生理人倩，每年平均than3 60箍；12年久共趁 720箍，koh得著利息432箍，總共有得著1，152箍。除還前所開e5母利銀448箍；iau2-ku2有chhun 740箍。
第3個tui3 7歲到15歲，每年讀冊開費40箍，8年久共開 320箍。Koh tui3 16歲到20歲入神學e5學堂讀冊5年久，共開500箍；koh攏總著納利息496箍。總共開費1，316箍。Tui3 21歲到27歲，每年平均會趁$180，7年e5中間共趁有$1，260箍，koh得著利息4221角。總共有得著1，582箍1角。扣還人前所開e5母利銀1，316箍，猶有chhun e5 266箍1角na7-tiaN7。
 
照an2-ni現時來看，是第一個較有錢，第三個較散hiong。伊e5老父平平有ka7 in建置家後；煞命令in逐年著將in所趁 e5錢十份抽一份，來獻做教會e5路用，咱扑算佗一個較會堪tit 趁命令mah？教會tui3 佗一個較有thang得著利益mah？也是佗一個較會栽培子弟來做教會e5路用mah？若koh過10年抑是20年，大家扑算佗一人thang chhun mah？Kiam2 m7是第3個mah？因為伊所趁 e5無限量，koh夠額有thang chhun；第2個不過是會tit過na7-tiaN7，第3個kiam2-chhai2所入不供所出。俗語講：「緊紡無好紗，緊截無好地，欲速則不達」，見小利就大事be7成，真正是一好話。
做序大e5人，的確m7-thang看ti7目珠前，ai3使緊錢，反轉有損害；煞致到子孫be7出頭。三字經有記載講：「養飼若無教示，做父e5人有過失」；koh有講，黃金滿籃m7達著教子一項e5技藝。請咱大家著致意設法hou7子兒得著學問，是較好咱濟濟家業。
這是只有講大概na7-tiaN7，望大家致意想，日本30年前kap咱無各樣；30年後來已經kap歐洲諸國並稱文明；所著用e5機器較濟家己造；親像造船廠，造砲局就是造大槍kap小槍，以及跟蹤造電氣機以及各等e5原動機，造水龍，水管；商業中所著用e5器械較濟是本國家己做e5。我有看會社濟濟款不止大間，也有不止巧妙e5,也有親像造銀票e5局，是用電e5機器teh刻印版，刻到不止sui2,hou7人oh tit假做。
28號e晡六點鐘坐火車透暝行，29號早起3點半到名古屋歇，四界看，到12點koh坐車，e晡五點到京都，30號e晡四點坐車6點半到大阪。看博覽會，hit時皇太子kap伊e5妃，也來ti7-hia看。Toa3 ti7大阪幾若日，逐早起攏有入去看。
 
到6月5號，Tui3神戶落船，6號到羽品，7號到門司，8號到長崎，e晡開船10號就到基隆港，11號tui3基隆坐火車到台北府。Ti7 hit日我有kap德福去看總督府醫學校，看in大家不止慇懃teh用工；教法也是嚴謹，用濟濟法度teh約束學生e5品行。看見咱教會有幾若個ti7-hia，不止有大進步。In見著阮大家真歡喜。隔日阮兩人相kap beh去探教會。代先問到一間天主堂，in e5禮拜廳頭，chhai7馬利亞kap主耶穌e5像，兩旁有chhai7保羅kap彼得e5像。阮看了心肝be7免tit憂悶；相辭ai3離開in；總是有一個神父不止好禮請阮且坐食茶，就直直談論道理e5真假，後來伊有將一本路加kap兩本e5外冊送我。
後來我koh到大稻埕e5禮拜堂。這間拜堂是李壬水先生teh傳道，拜堂e5周圍栽濟濟花，雕琢不止好看。也tu2好tu2著秦天恩伊toa3 ti7拜堂邊，所以我請伊chhoa7阮去探李春生長老。伊今年63歲，iau2-ku2不止勇，也不止活動teh辦教會e5事。有著一部冊，名叫民教冤獄解。內中是論起世俗人趁別物到致到心目無光明，受迷be7曉服事真e5上帝，反轉常常kap教會做對敵，來窘逐聖會e5事。也有問答、辯論、解明，逐項e5差謬，人若看hit號冊，穩當kap教會較和好，所以伊本身有印1000本teh送人。若ai3看e5人寫批 tui3伊討，伊歡喜送。伊有寄我10外本beh送讀冊人。阮到13號koh tui3基隆坐船，到14號早起到安平，官府有派小貨船載阮上山。也有區長參事官員ti7-hia等接；大家平安相見，真感謝。主e5恩典，逐時逐所在有照顧伊e5百姓。
今大略記淡薄，向望大家較知影日本e5情景，也向望咱較致意ti7伊新e5法度。願上帝贊咱e5氣力，是心所願。
(台灣府城教會報第220~222卷，1903年7~9月)
現在e5阿美族
林清廉        
阿美族，就是tiam3 ti7東台灣企起e5原住民，in 原本面無刺字，也無thai5 人e5風俗；in 所tiam3,是ti7平洋山腳e5所在，所以人ka7 in 分別是「低山番」（別款，原本男女，面攏著刺字，也常常愛thai5 人，生活是tiam3 ti7山內，所以人ka7 伊分別是「懸山番」 ）。        
今我所teh 講--e5,是專講「低山番」（阿美族）；tui3洄瀾港 到台東，一choa7 平洋以及沿海邊，四界攏有阿美族teh 企起（大約有倚5萬），論in e5生活，全部是耕農，be7 曉做生理，查甫--e5,有時愛掠；查某--e5,攏著做穡。        
論教育，官府ti7逐所在攏有ka7 in 設公學校，koh ti7逐個番社有設夜學，hou7少年e5男女學國語，in 真歡喜學國語，會講國語e5少年人較濟，會講漢話--e5真少。        
論in e5起厝，本是細仔間，厝內用藤、菅榛縛箄仔做炕床，中央留一個空地通起火烘燒；現在teh 改正，漸漸teh 起東洋式，窗仔門，玻璃肚拖門，總是外面看親像東洋式，內面卻無像。總--是到這cham7 就teh-beh 危險啦，in 平時是真儉，總--是已經有人厝起真爽，食、穿極優等--e5,無幾年e5中間，田攏賣--去，厝也續賣--去，家伙攏開了了，驚了後來也會濟濟人親像an2-ni。        
論宗教，in 所服事--e5,較要緊是祖公，逐擺若收冬了後，就通社聯合食酒跳舞，紀念in e5祖公，也表明感謝造物主，有e5有服事鹿頭抑是豬頭。Ti7玉里支廳管內e5阿美族，in e5厝內較濟有祀神社，也ti7濟濟e5庄頭有起神社，嫁娶e5時，就去神社參拜，警察官立會，親族也攏te3 去看，an2-ni做結婚式；葬式也有e5請和尚來唸經，已經有阿美族e5人做東洋式e5和尚，常常hou7人請去赴葬式。
論傳教ti7阿美族e5中間，這tiap8抵teh 開戰，成績好，已經有得著幾若人來信。現時若佈道tiin7 中間，或是個人抑是團體，攏好機會。舊年12月，佈道團來觀音山e5時，我有chhoa7 in 去探番社，hit時有幾若個婦人人做陣，從中一人潘--氏阿妹，劉天來長老請伊做通譯，就入去in e5厝內，經過幾若家，講道理hou7 in 聽，in 聽了真歡喜，攏無反對，o-lo2阮所講--e5,是真有影，也顯明感謝e5款，講：「佳哉 lin2來報阮知，是叫醒阮e5心。」論團體e5佈道，看許南勉sang3 所報--e5,就知。論傳教ti7阿美族，將來著怎樣進行，鄙人常teh 研究，向望後月beh 會接續koh寫淡薄hou7列位做參考。
[台灣教會公報第602號（芥菜子第112號），1935年5月]


聖冊公會e5報告
高金聲
百姓teh相通，若無路就be7用tit。總是路有古今e5分別。古早--e5無合這tiap8;現在世界大相通，百姓興旺e5時陣，著講究較利便e5法度，hou7長e5路會勼短，若無設鐵路就be7會。若是這字「路」--字逐國攏有幾若e5意思，有直用--e5,有借用--e5;親像人teh走e5路，車馬teh行e5路，以及活命e5路，逐國e5聖賢雖有指示人知著入好e5地步，若是家己iau2 m7知正路。In教人e5道理，是親像路--nih8 e5腳跡，只有會chhoa7人到庄社，be7會chhoa7人行ti7 kap上帝相通e5路。
今有一人kap眾人無相同，m7 若伊所講贏過平常人，就伊e5智慧，也無人kap伊會比tit。這人就是耶穌基督上帝e5子。伊深知世間人行迷路，所以ti7 2000年前降生ti7猶太國，ai3報人知活命e5路。本身有講：我是路，是真理，是活命。
Beh詳細知耶穌e5代誌，著tui3聖冊；人若讀，無各樣親目看伊。An2-ni聖冊實在是人人所應該著有e5要緊冊。大英聖冊公會知an2-ni，chiah ti7100年前設立公會，翻譯聖冊，hou7天下e5人thang公家得著利益。
查考所翻譯e5聖冊，零星本已經有412等e5腔。Ti7中國有翻譯做文理、官話、廣東話、客話、汕頭話、廈門話、福州話、寧波話。M7若ti7中國有翻譯幾若腔，就是印度、阿非利加、南阿米利加以及歐羅巴也是an2 ni。要緊beh hou7天下e5百姓會照in家己e5土音看聖冊，來得著活命e5路。
聖冊公會，除翻譯舊約39本，新約27本以外，著koh印來發去逐國。Ti7 中國逐省teh分賣聖冊kap講聖冊e5人有400，所賣e5冊價不止便宜。除總發行所發出--e5,kap逐所在學校e5學生，以及病院內e5人，監內e5犯人應用以外，有賣聖冊125萬本較加。20年前，中國人若看著聖冊，白白送伊也m7 ai3收；今大cheng-choah8 ；買去讀e5,有講百萬人。
有人問講，見若看這號冊e5人，kiam2家己會chhoe7著活路？應講：冊內雖然有濟濟位難明e5道理，iau2-ku2耶穌e5道理人若讀，無論gau5-e5、憨e5攏會曉tit。今將幾若人讀聖冊續chhoe7著正路e5因由記ti7下底。
Ti7呂宋今年春天e5時，有幫贊翻譯聖經e5本地人講伊來趁道理，是tui3讀聖冊。伊看約翰福音傳4:24講：「上帝是神，拜伊e5人著用神用誠實，tui3 anni2 才醒悟拜佛e5 m7著，漸漸進步ti7正道。」當伊受感化e5起頭，伊e5父kap伊講話。伊就將聖冊一人一本hou7 in，kah in著讀；後來伊e5父kap伊e5兄也續反悔來入教。
緬甸e5京城有一個尼姑，得著一本聖冊，看親像寶貝，因為伊hit內面e5道理thang tui3重。臨終e5時伊數念聖冊e5話，心內不止得意。Beh死e5時就將hit本冊送伊e5朋友。Hit e5人有去讀，續來拜上帝。伊看聖經e5意思不止新奇，所以常常去厝邊傳得救e5道理，舊年續tu2著hou7人扑。後來本會賣冊e5人看伊ti7病院teh調養；病好，就chhoa7伊來教會內，教示伊正道來接納伊。
英國一個當兵e5印度人名Tan3-ni5-lan5,幾若年前ti7大奇嶺e5地方，得著一本聖冊，tui3重伊親像聖e5府庫。因為伊講，冊內e5話是親像電氣e5力hiah燒，會計換人e5念頭，koh thang做沈淪ti7罪惡中e5人e5好救藥。後來這人kap伊e5朋友攏是讀這本聖冊，ti7緬甸Bok8-bi2-ha7 e5教會入教。
本會賣聖冊e5人bat ti7法國羅尼山谷內e5客店hiah睏，teh食飯e5時，有店內e5婦人人kap伊teh談論幾若年前賣冊hou7伊e5事。講伊kap in丈夫因為讀聖冊才知得救e5道理，獨獨著信耶穌，以外無別物法度。總是in翁某讀到半路，hit陣iau2-boe7信這條淺現e5道理，心內不止煩惱，就放hiat-kak8 m7讀，向望這層事會be7記tit，若是兩人攏定定記tit。Tui3 an2-ni，ti7某e5-hng in丈夫聽見那準有聲teh ka7伊講，你著去提冊來讀，就你e5靈魂會得平安。In丈夫就提聖冊來讀，忽然心得平安。所以tui3 hit tiap8到今，in兩人心內cham2然快樂。
山東e5婦人人攏是tui3重拜佛，若迎神賽會，或是落旗e5日，婦人人聚集ti7這所在m7若兩三千。Beh去e5時，有e5 bat聖冊，in丈夫提去看，後來續變做信徒。Hiah e5婦人人買冊，原意是beh做挾e5冊。這tiap8 hia有一庄幾若人來信主，是tui3讀著in e5婦人人所買e5約翰福音傳。
 
Thoat國修律院e5委員，皮將軍，ti7 Kian-lap8-si-po2開聖冊會，演說e5時，tui3胸前提一本歹歹koh舊e5聖冊出來。就講：「這本冊ti7交戰e5時，也toa3 ti7身軀--nih8,e昏時有做枕頭。有一擺生命會活是靠這本，因為交戰e5時，有兩粒銃子直直扑著胸坎，佳哉擋著這本冊e5銅角頂，噴走去；若無，我e5命無去lah ! 」聽見講，這本冊是in老母hou7伊，伊看做親像無價寶。
印度e5傳道有講起Bok8-tek-bi2-lai5-an-bun5廟e5和尚入教。這間廟是ti7 Kou2-lan5-kai3-ni5 e5地方，印度南方講千講萬e5人去hia敬拜。這個和尚ti7 1903年去Ai3-ji5-hu7-toe5禮拜堂看著人拜上帝e5法度，不止受感動，常常記心。返去e5時kap到廟hit-tiap8伊比看見e5時陣，koh較受感動，hit時就買聖冊去讀。到我去hia傳道，伊出來應答m7信耶穌e5人e5問題。我越頭來問伊，伊應講：伊是耶穌e5囡仔，就ai3 beh受洗禮來入聖教。舊年12月印度e5監督問道理e5時，這個人已經排列ti7欣慕道理e5人e5中間。
台州魯牧師講上帝e5道理活活動動e5證據記ti7下底：--
我起頭看著蔣飛標是ti7 1870年，hit-tiap8伊e5腳hou7滾水燙著，in老父aiN7 伊來我chia beh醫治。若是我雖然無學習醫法，卻有將糖攪雪文做膏藥來糊，糊了就好，若是這人幾若年久無koh看著。
Chia建置印冊房了後，in老父請我著倩伊來印冊。伊不止無歡喜這號工，koh kap福音做對敵，所以幾若月日e5中間，逐早起阮teh祈禱e5時伊真怨恨。若是阮一發替伊祈禱，向望伊得著聖神e5感化。無偌久這人心性就換新，因為伊teh拾台州土音新約e5印版，所以快受感化。Hit tiap8了後，凡做祈禱會伊比別人較敬虔；逐安息日來禮拜，cham2然有去舊換新e5款。Ti7 1880年有領洗禮，伊ka7我講伊e5心受感動，是tui3拾新約e5字。Tiam3冊房做工幾若年，也真心學道理，然後派伊去別位傳道。Tui3 hit-tiap8到今iau2合伊e5職份，雖然無gau5講論，若是伊e5行做較贏伊e5口才。兩年前hou7人舉伊做台州內地會頭日e5牧師。所以翻譯印台州e5聖冊，m7 若hou7濟濟人會讀上帝e5道理，koh tui3 an2-ni加得著一個牧師。這人今做這所在e5大幫手，真著感謝上帝。
Ti7南亞美利加近巴西e5地方，有細陣e5教徒一陣，不止樸實。8年前賣冊e5人tui3 hia過，有賣真濟冊。人買去讀來講究，就有幾若人聚集ti7一所在來查考這號冊，看伊比別物冊較贏。總是所講e5道理m7知是屬甚mih教，是德國教，英國教或是美國教，無te3 thang分別。若是這款e5冊的確m7是羅馬教，因為in看著冊內有毀謗羅馬教e5風俗，就是in看著約翰行洗禮無提人e5錢。上帝所賞賜無thang買e5道理，in深深奇怪。這教也的確m7是耶穌教，因為in e5神父bat講，耶穌教m7信上帝kap基督，m7-ku2這冊內滿滿記在上帝e5代誌。後來in看見一個耶穌教e5傳道去hia，in真gong5-ngiah8 ，因為hit e5傳道所信--ekapin5所守e5教是相同。
(台南教會報第294卷，1909年9月) 

彰化e5消息
近來有接著一張批teh講起彰化縣e5消息。今將伊e5 話記ti7 下底。
論台中彰化e5教會攏平安；hiah-e5 新設e5教會有e5 不止活動，有漸漸teh加添，有e5 倒替冷淡。現時北路佈道不止好機會，我有常去hiah-e5 新設e5拜堂做禮拜。有明兄前禮拜有換去草鞋屯拜堂，烏皮兄換toa3牛罵頭。近來ti7 台中屬有一身佛，號叫帝君，ti7 鹿港，彰化，La5-li2-san3街，溪湖街，社頭，北路濟濟e5所在，teh ka7人改鴉片薰。若beh hou7 帝君改薰，著對帝君跋杯咒詛，將薰吹giah8來交伊，跋杯了後才去lim幾若碗水，後--來有e5 漏吐。伊有用話哄--in，講：「若koh食就會死」；人著吞忍艱苦。有e5 相趁相喊，渴苦吞忍癮，強強挽去，m7 是帝君會ka7人改。聽見講台中近來有幾若千人改去鴉片無食。我看各所在，阿片薰店有較少坎。亦有e5 改了癮死--去，亦有e5 koh去食。照人講近來鴉片算是真貴，比清朝e5時貴真濟，有濟濟人艱苦，慼心愛改，所以才有hiah 濟千人去改。著求上帝hou7 台灣阿片會除--去，向望聖會興旺。
亦koh有一項e5奇事。就是ti7 台中牛罵頭e5三塊厝hia有一身佛號叫國姓爺，hia e5人假藉hit身佛e5名，來騙人e5錢，差人四界講，三塊厝國姓廟前有出芳水，人若舀hit個芳水去囥就會收災改禍。那久那濟人去舀hit個水，逐日有幾千人去舀；逐人著ka7伊買一張符去封水矸。亦著ka7伊買一個香火去結；一張符45錢，一個香火一角銀。聽見講，一日拾百外銀。
我出去佈道e5 時，有看見東西南北真濟人擔竹管koaN7 水矸去teh舀hit 個水，向望beh得平安，真正是可憐。In m7 知平安e5路，就是耶穌。我看世俗有濟濟愛beh chhoe7活路，總--是in iau2-boe7知thang信主來得活路。咱著常替無得道理e5人求上帝hou7 in thang得救。
又koh得著一人e5消息續 印ti7 下底：-----
現時ti7 chia e5教會算是淡薄e5搖動。現今通台中縣e5百姓大謠言，講6月初一日beh出火日，來燒死日本。Che是有一仙帝君teh掠童乩講--e5。帝君有用沙水hou7 眾百姓改鴉片薰；有人信伊來改--e5,算be7盡。現時台中食鴉片e5人cham2然少。若beh改著咒詛kan-ta lim水無用藥改。有e5雖然是艱苦癮薰擋be7 tiau5,m7-ku2帝君講若咒詛了koh食鴉片隨死；對an2-ni濟濟人驚死，強強受苦8、9日就了離。
今現時牛罵頭有teh賣仙水，hit仙佛有講著食。Hia有一個窟e5水，仙落來ti7 hia變化，6月初一日，各人著lim hit個水才be7死；若無就會火燒死。對an2-ni 通台中縣屬e5百姓，除拜上帝e5人以外，無分內山海口定著逐口灶有用竹管去入一矸來囥ti7 in厝，到六月初一thang齊齊lim。
有人講到六月初一百姓beh亂；現時日本人已經知影，大大teh持防；有時阻擋百姓m7 thang an2-ni鬧動。總--是猶原m7 聽；講，神明帝君beh ka7人醫病，ka7人改鴉片攏是好事，m7 肯hou7日本阻擋；ti7 街市日本m7 准伊，in就徙去庄社。日本人知百姓beh謀反；社頭e5警察有ka7參事講，著通知百姓m7 thang，阮雖然hou7 lin2 thai5了，大隊若到的確大歹款待台灣e5百姓。有人講這個計謀是對清國來--e5。
也有聽見人teh謠言講，chiah e5入教e5人e5性命是到6月na7-tiaN7；致到有濟濟人失膽。Ti7 台中屬e5教會有濟濟聽道理e5人去拜帝君，是求伊e5 仙丹來食；真慘--ah ! 百姓受迷惑真慘。
Hiah e5人所囥e5水攏買一張符封--teh，到6月初一才thang開。這號e5迷惑百姓真傷重，已經有傳到嘉義--lah;府城kiam2-chhai2無偌久會到。
帝君有禁止眾人m7-thang用日本e5物；因為伊講日本是kap帝君做對敵，m7-thang食日本e5薰，m7-thang穿in e5衣裳；若穿，帝君m7 歡喜。到6月帝君beh贊台灣e5百姓kap日本輸贏；百姓無giau5疑。
(台南府城教會報第196卷，1901年7月) 
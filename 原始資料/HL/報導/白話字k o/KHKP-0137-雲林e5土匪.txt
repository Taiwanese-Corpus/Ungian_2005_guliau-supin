
 
雲林e5土匪
四月間雲林縣e5土匪真盛，有成千人聚集ti7山內，常常出來cheng-piang3。斗六街日本人e5店也hou7 in cheng。五月初三日本兵1、20名去beh掠賊，顛倒hou7賊圍，扑死2、3人，也著傷4、5個。後來日本聚集in e5兵成千名，去燒庄，計共燒差不多30庄；米、粟、ke-si濟濟hou7 in燒--著，也有扑死兩、三百人。對hit tiap8 土匪愈盛，到5月18扑林杞埔。Hit時有一個外國人hou7賊扑死，就是Bong5-bai5人，Kheng3-ki3 e5頭家，差不多70歲e5人，hit早起有對林杞埔起身愛去集集，路--裡tu2著賊，kaN2是看伊做日本人就ka7 伊thai5 。
到5月20日斗六也hou7土匪扑，也扑刺桐巷、圓林仔、寶斗仔。5月28扑鹿港，扑be7 開就退。hit時鹿港街有燒差不多300間厝及店頭，後來日本兵直直扑進前，斗六街也hou7 in討倒轉。
有人講集集chham埔社也hou7賊佔去，嘉義城kap東大墩（就是新設e5台灣府城）也hou7 in攻，攻be7開。彰化無扑，幾若日有關城門m7 准人隨便出入。
Hit時斗六兵去燒庄，咱聽道理e5兄弟一人有出來ka7伊看，無疑誤hou7 in扑死；也有一個入教e5兄弟，名叫蔭兄，伊e5厝宅chham貨物攏hou7 in燒--著；兄弟就拾淡薄hou7伊做所費。另外無聽見講兄弟抑是拜堂有受甚mih損害。
咱看台灣e5境遇親像這號e5款，著逼切求上帝hou7序大人照道理來款待百姓，百姓thang歡喜順趁。「著替王kap大官祈求，hou7咱一世人恭敬，端方，平安無代誌。」（I 提摩太2：2）
(台南府城教會報第137卷，1896年8月)
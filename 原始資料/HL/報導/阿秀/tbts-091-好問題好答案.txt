好問題，好答案			阿秀

	加台會kap「台文通訊」十週年慶祝會最後一場演講請著金美齡女士。金女士參與台灣獨立建國e5運動已經真久，有人真早to7 bat伊，知影伊ti7日本所做e5 che7 che7代誌，但是ma7有真che7人是通過小林善紀e5「台灣論」這本冊，才知影金美齡這個人。伊e5理念真明，ma7真敢講話。特別ti7新政府上台了後，有人認為台灣人已經出頭天，但是伊要求獨立建國e5聲音，不但無無--去，而且lu2來lu2大聲。
金美齡這擺演講e5題目是「台灣精神e5再生」，真適合今年夏令會e5主題「台灣文化e5再生」，因為「台灣精神」是「台灣文化」e5地基，地基ai3 chai7 才會tang3起厝。
金女士真gau5講話，伊e5演講並無嚴肅，tui3伊tu2著e5代誌講起，講伊e5翁婿、伊e5 gin2-a2，但是真che7清楚e5理念就tui3故事e5內底一直流--出-來。
金美齡目前是日本真出名e5政治評論家，有伊家己e5電視節目。伊參與ti7日本主流社會。Tui3伊e5演講，咱感受著伊e5能力、自信kap強勢。Ti7伊演講了後，開放hou7同鄉問問題，有一個真sui2 e5問題，有一個真sui2 e5答案，hou7我印象真深。
陳柏壽牧師問起：
『我有一點希望你會tang3了解，che是全世界頭一擺「台文通訊」kap同鄉會聯合夏令會。你可能會記得伊藤邦幸（Ito Kuni Yuki）先生kap聰美姊e5代誌。聰美姊為著「台灣青年」這份刊物，無出名，恬恬奉獻。為著beh紀念聰美姊e5精神，才有今a2日e5「台文通訊」。希望你知影，阮ti7草根所做e5語言運動，阮真appreciate你反抗e5精神，雖然kap聰美姊有無仝e5人生觀。Ti7 chia只是beh hou7你了解，你所參加e5這個會，kap你有真深e5關係，有無仝e5人生態度，但是有相仝e5目標。』
金美齡女士回答：
『真多謝！黃聰美e5代誌我永遠be7 be7記得。Ti7「台灣青年」有一篇文章是我e5先生周英明寫--e5。就是聽著伊e5故事，發現這個人恬恬無出名，一直支持「台灣青年」這本雜誌，支持台灣獨立聯盟這個組織，伊家己連一領大衣to7 m7甘買，但是每個月、每年就是奉獻，一直到伊過身，大家才知影伊是台灣e5女性黃聰美。我e5先生將伊e5故事寫--出-來，大家讀著大家to7流目屎。
無m7-tioh8，che是咱台灣精神一個真sui2 e5例。但是咱按呢無夠，這種人真可貴，但是in是silent majority。當你無出聲，就是表示對目前政權e5同意。這個時代，咱be7使silent，咱ai3發聲。
每一個人有伊無仝e5選擇，有人妥協，有人堅持，有人行中間路線，方法無仝，條條大路通羅馬。每一個人e5角色無仝，互相尊重學習，咱才會贏。』
真好e5問題，真好e5答案。
我想這擺金美齡e5演講，hou7咱e5婦女朋友學習真che7。伊有智慧，有信心，堅持理想，照伊家己e5方式生活。伊ti7日本出名是這幾冬e5代誌，總--是伊非常認真，hou7家己進步，機會來e5時才掠會tioh8。
是啊！金美齡是真好e5模範，但是咱ma7無be7記得另外一個模範，恬恬無出名e5聰美姊。
Ti7人生e5舞台，咱學習別人e5優點，演家己e5角色，互相勉勵。Ng3望咱建立「台灣精神」，ma7 hou7「台灣文化」早一日khia7起ti7家己e5土地。
	 


阮e5年會，阮e5詩              阿秀

       時間過真緊，Toronto e5『台文通訊讀者聯誼會』成立到taN已經有七冬--a！七年前阮是台語文e5幼稚生，七冬來大家進步真che7，特別tui3 1999年10--月開始，阮接台文通訊e5編輯khang-khoe3，雖然是真thiam2頭，m7-ku2大家tui3這個刊物學著真che7，除了編輯e5工作以外，台文寫作e5能力ma7 ti7無形中進步。
        應該是舊年！Toronto e5台文班邀請胡民祥先生來演講，胡民祥先生用台灣e5詩歌thiN7一個詩錦(Quilt)，kap大家分享台灣詩歌e5 sui2，留hou7大家真深e5印象。所以舊年e5年會，ti7落大雪e5 Toronto，ti7有台灣味e5真雅餐廳，除了聚餐食火鍋，一人帶一首詩來thiN7阮家己e5詩錦。目一nih koh一冬--a！十一--月台文班teh上課e5時to7有人teh提醒寫詩e5季節koh來--a！
       今年e5年會阮借聯合教會舉行，ka7真雅餐廳e5大廚請--來，伊準備真che7豐富e5菜，hou7大家食真飽，續--落-去to7是唸詩。
       第一首阮唸宋澤萊e5《向聽我唸母語詩e5人說多謝》。

向聽我唸母語詩e5人說多謝！     宋澤萊

先向恁說多謝！
多謝！
今a2日，恁hou7我有這個機會
用咱媽媽e5話唸詩
真多謝！
當然，我知影che是一件咱
m7敢相信e5代誌
用媽媽e5話亦會tang3唸詩？
咱從來ma7 m7 bat想--過
Ah學校e5老師ma7無教

M7-koh，這陣聽我唸
猶未siuN慢
恁會使toe3我唸
M7免phaiN2勢
假使驚人笑
請先細聲唸
慢慢放大聲
最後親像我
Chiah大聲

恁m7免驚
因為咱beh唸出真正
咱e5聲
你順著我這句長長e5詩句唸，就會看著黑色海潮金色稻穗
青色山脈白色玉山綠色島嶼，你to7會轉來
咱e5故鄉
確實，因為你按呢唸，你已經
轉來故鄉。

      確實因為阮按呢唸，阮看著故鄉e5山，故鄉e5水，故鄉e5燕(iN3) a2、稻a2、菅芒花，阮已經轉來故鄉。所以阮讀故鄉e5詩，陳雷e5《山》(TBTS#98 p14)kap葉國基e5《春天e5三角湧》。

春天e5三角湧         葉國基

風微微  雨水滴
Koan5山kap溪水相tu2 ti7茫霧e5暗暝

二月尾  立春過
燕（iN3）a2 kap溪哥ti7大豹溪e5源頭相對話

三月十五是好日
雙溪口teh作鬧熱
鮕(kou)呆兄beh chhoa7新婦
菅芒花  作面紗
姑婆芋e5露珠作phoah8鏈
弄大鼓  作大戲
鮕呆嫂--a笑bui-bui

二三落e5紅瓦厝
恬恬chhai7 ti7姑娘a2田e5中央
四五個ou-ji-sang2
祖師廟埕  軍仕象
蓮霧欉腳  車馬炮
三峽街a2 e5路頭
拍鐵a2店e5風鼓車猶原teh ka2
街a2尾阿婆e5米苔目擔koh m7願收

春天e5三角湧
親像內山未出嫁e5 sui2查某gin2-a2
帶著故鄉e5溫純kap真實

     國基兄說明：台北縣三峽鎮古名三角湧，ti7大嵙崁溪(大漢溪古名)kap三峽溪交會e5三角形e5所在。早期作生理e5帆船ui3淡水會tang3駛到三峽kap大溪載樟腦、茶葉去外國。淡水河水湧會tang3湧到chia，所以名叫三峽。
   姑娘a2田：大約三百年前，查某gin2-a2未出嫁就過身，神位boe7使khng3 ti7厝內，就ka7田地送一te3 hou7--人，條件是ai3拜in姑娘e5神位，chia e5田叫作姑娘a2田。
      陳雷o-lo2這首詩寫了真好，伊講大部分e5詩攏是寫心情，寫景e5詩khah少。讀這首詩親像teh欣賞一幅真sui2 e5水彩圖。
     陳雷老師最近身體欠安，有去手術，所以伊ka7感想寫一首詩《查甫人e5栗子》，伊講大家m7 thang用黃色e5目睭，ai3用醫學e5觀點來看這首詩。

    	查甫人e5栗子		陳雷

上帝作查甫人e5時，
hou7伊三粒lan7核，
二粒ti7下面若龍眼，
一粒ti7內面若栗子（lat8-chi2）。
伊講，去，認真去生湠，
hou7世界有真che7敬我e5人。

查甫人聽上帝e5教示，
拍拚去生kiaN2，
規世人m7敢停止，
有錢人也是，無錢人也是。

查甫人老e5時，
上帝真歡喜，講：
你已經一世人辛勞，
完成我e5教示；
來，來就近我，
恁勞苦擔重擔--e5，
我beh hou7伊歇睏安寧。

所以上帝ka7查甫人hit粒栗子
變作大粒蓮霧烏珍珠，
也有若poat8-a2 teng7-teng7全子（chi2），
hou7伊免koh生kiaN2，
會tang3歇睏安寧。

Koh來查甫人soah放尿真費氣，
beh放是放be7出--來，一滴一滴，
m7放是家己來，
擋be7 tiau5，收be7 li7。
To7是按呢teh艱苦死。

上帝m7甘心，
ka7查甫人講，
去作prostatectomy!
也to7是割poat8-a2、蓮霧kap栗子，
放尿to7 koh su3-su3叫若水道水。

查甫人老e5時真歡喜，
感謝上帝，
三粒lan7核閹一粒--去，
o-lo2上帝，
猶有二粒，
阿門。

    老師唸這首詩e5時，大家攏真愛笑，老師to7是老師，這款詩m7是阮寫會出--來-e5。To笑猶未 soah，明美姊開始唸伊寫e5詩《拍phin-phong2》。

拍phin-phong2	  		TiuN Beng5-bi2
 
Beh 拍phin-phong2--bo5
好--a，來去拍
運動鞋穿hou7好，腳手動動--leh
倒轉正轉身軀seh8 seh8--leh，
來，發球，拍拍拍，
殺球!
Hah，hou7你死！Hah，接無著
Koh來，拍拍拍，
殺球!
Hah，hou7你死！Hou7我死！
你敢知翁a2某冤家時，
相招拍phin-phong2上好。
互相殺球，拍hou7你死，hou7我死
半點鐘後，包恁兩人氣to7消，
Tak8項不滿攏解決。
Che是拍phin-phong2 e5好處，
以後翁a2某若冤家，
tioh8相招去拍phin-phong2，
包恁liam5-mih to7相好。

    看這首詩無定感覺無啥物，m7-ku2明美姊teh唸這首詩e5時有真che7動作，若像真正teh拍phin-phong2，oat8過來，oat8過去，hou7你死，hou7我死，真趣味，大家原本to7 teh笑--a，koh笑khah che7--e5 ---。
   續--落-去張修毓小姐唸阿秀寫e5《SoaiN7-a2青》，修毓是台文班e5單身貴族，伊學過聲樂，聲音真sui2，唸詩若teh唱歌，真好聽。

SoaiN7-a2青       阿秀

SoaiN7-a2青，酸koh甜，
細漢e5時，阮上愛食，
大人講：「To teh黃酸--a，koh食che。」
只好bih ti7被孔內，食你酸酸甜甜e5味。

SoaiN7-a2青，酸koh甜，
讀冊e5時，學校內真che7 soaiN7-a2欉，
下課--a，m7轉--去，
theh8長長e5竹篙去拍soaiN7-a2，
soaiN7-a2落kah規土腳，用烏裙sin5，
sin5轉來教室，食你酸酸甜甜e5味。

SoaiN7-a2青，酸koh甜，
大漢e5時，有一日去餐廳，
ti7大桌頂，in phang5來一盤soaiN7-a2青，
in講he叫做『情人果』，
tui3台北e5大餐廳『海霸王』來--e5，真貴--ouh！
原來厝角鳥-a2已經變鳳凰，
大家ti7大餐廳，食你酸酸甜甜e5味。

SoaiN7-a2青，酸koh甜，
hit日ti7 Toronto e5超級市場，
無意中看著你，
看m7 tioh8，無看m7 tioh8，是soaiN7-a2青，
趕緊買一koa2轉來siN7，食你酸酸甜甜e5味。

SoaiN7-a2青，酸koh甜，
你tui3 to2位來？
敢是tui3我遠遠e5故鄉來？
Beh用你酸酸甜甜e5味，
來安慰阮數念故鄉e5心情。

    政義兄是台文班新年度e5班長，熟sai7伊e5人攏知影伊上愛行路，不管是春天、熱天、抑是落雪天，伊固定ai3出去行路。行路e5時若遇著Bevear，轉來伊to7寫Bevear e5詩，若遇著鳥a2，伊to7寫鳥a2詩，下腳這首詩to7是伊寒天散步e5一味。

	寒--人e5一味			路客

日頭漸漸離阮--去，熱(jiat8)氣也無hiah勇--a， 
北風沿路吹--落-來，ta oe樹枝phih8-phih8-chhoah，
無位thang bih e5膨鼠，也teh chhoe7 in e5冬糧，
白雪iaN7 iaN7飛--落-來，看--去一片白茫茫，
ka2-na2故鄉e5米粉，hou7人流noa7 koh pak肚飫，
嘴舌伸去tam--一-下，才知hou7雪騙m7知。

出門身穿大雪衣，thang好擋風兼避寒，
行ti7冰冷e5小路，欣賞寒--人e5奇景，
路邊鳥a2 ki-ki叫，想beh chhoe7物來過冬，
伸手想beh siaN5伊來，雪落手--裡白棉棉，
親像草埔e5米粒，飫鳥飛來我手中，
尖嘴輕輕啄(tok )--一-下，ma7是hou7人騙m7知。           

     娉真姊ti7台文班算是真新e5學生，但是伊上課真認真，這擺伊ma7寫一首《25年》，是伊e5第一篇台文。相信che是一個好e5開始，繼續寫一定會愈來愈進步。

        25年     娉真

時間過真緊
一目nih koh過了一個25年
人生到底有幾個25年？
出世到大漢，一路學習，讀冊到嫁翁，tu2好25年
銀行上班，緊張緊張e5生活，ma7過了25年
kap添燊結婚，有甜蜜，有苦楚，ma7已經過了25年
這時陣，我tu2行到我人生第2個25年
人生到底有幾個25年？
希望---
我ham添燊kap Toronto e5好朋友，做伙快快樂樂行入我人生第3個25年

     聽著妙玉姊beh唸e5詩是《跪》，大家驚一tio5，是啥人teh跪？跪啥物？恁敢ioh會出--來？

     跪         		Biau7-giok8

求神拜佛tioh8-ai3跪
做錯反悔tioh8-ai3跪
咒誓(chiu3-choa7)洗清tioh8-ai3跪
乞食討錢ma7 teh跪
跪是真嚴肅，ma7 ai3有理由

宋--e5跪了真奇怪
到底是teh跪啥物？
想beh做總統
啥物空頭伊攏會
無想--著
這遍做戲真假pau5
心無清，情無真
陰險鬼計現本形
鄉親人人看清楚
有人chhoh，有人kiau7
仝黨--e5 ma7 ka7 khau
TaN害--loh
跪了反效果
想beh洗ma7洗be7清
伊懊惱，伊面臭
無人同情伊
台灣人m7是hiah好騙
勸伊m7 thang不時beh做戲

      Hawaii是一個旅行渡假e5好所在，阿旭兄講真早to7想beh去，m7-ku2無錢也無閒，一等等30冬，總--是in ma7 m7是kan-na去chhit-tho5，koh帶一首詩轉來kap大家分享。

Hawaii		安美

三十冬e5等待，總--是等著這個機會，
來到這個渡假勝地
ti7飛機頂e5窗a2邊看--落-去，
Hawaii，啊，若親像是人間e5天堂

二十分鐘e5散步，tui3旅館e5運河邊，
行到這個白色e5海kiN5，
青leng3 leng3 e5海水，白sut sut e5沙粒，
踏ti7頂面，
Waikiki，啊，若親像腳底teh做massage。

十幾個查某gin2-a2，toe3舞台頂e5音樂，
ti7 teh跳草a2裙舞，
koan5 koan5 e5椰子樹也toe3 in teh搖搖hian2-hian2。
黃昏e5日頭，五彩e5天頂，
照著對面，
Diamond Head，啊，若親像是一粒發光e5鑽石。

半點外鐘e5駛車路程，tui3鬧熱e5市區，
來到這個島嶼e5東南岸，
有大片e5沙灘kap崎khut phaiN2行e5石頭岸。
清氣e5水--裡，有真che7款e5魚，
大大細細，游來游去，
Hanauma Bay，啊，若親像是奇妙e5海底世界。

一日遊e5旅行，tui3 Maui坐飛機
來到這個出名e5火山島。
古早e5火山爆發，紅熱e5土漿
親像山洪仝款四界流，ka7規條公路that tiau5切斷。
這個iau2 koh活e5火山口，規日有電腦teh監視。
一大片e5火山岩，teng7 khok khok，烏sim3 sim3，
燒烘烘e5熱氣，tui3 che7 che7 e5孔縫噴--出-來，
Khia7 ti7頂面，
Kilauea Iki，啊，若親像是teh享受Sauna浴。

三更半暝to7出發，駛三點鐘e5山路，
來到這個一萬呎e5山頂，
Che7 che7 e5遊客，攏已經ti7 hia teh等候，
暗暗e5天色，chhiN冷e5空氣，
凍kah規身人phih8-phih8-chhoah，ma7 tioh8忍耐，
天漸漸teh光，佳哉，無烏雲，
六點thong2 a2，一粒紅紅e5日頭，
tui3海e5 hit旁浮--起-來，
真sui2 e5日出景緻，所有e5 camera，
攏是teh等這個時陣。
Haleakala，啊，你to7是日頭e5厝。

     一人一首詩，所包含e5範圍實在真闊，阮koh有唸呂金全老先生寫e5《台灣人，世界滿滿是》kap村田兄e5老父ti7 1968送伊出國留學寫e5漢詩。阮ma7做伙欣賞陳雷e5文章《未忘花》。
    最後大家做伙唱阿媽詩人陳秀喜e5《美麗島》，ti7水牛、香蕉、玉蘭花e5歌聲中結束阮e5年會。
   

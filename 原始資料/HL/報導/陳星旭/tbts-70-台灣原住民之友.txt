台灣原住民之友
-- 訪問 Michael Stainton牧師

Michael Stainton (史邁克)，出世ti7加拿大Ontario e5一個牧師家庭。1969年York大學社會系畢業了，去美國讀神學院。1980年去台灣傳教，kap台灣原住民建立真深e5關係。1990年轉來加拿大進修，ti7 York大學得著人類學碩士學位。目前繼續進修博士課程。這個期間，kap加拿大e5台灣人相kap做工。1996年擔任加拿大台灣人權協會副會長，負責安排台灣原住民自治工作組來加拿大訪問。目前ti7多倫多大學kap York大學e5亞太聯合研究中心主導台灣論壇(Taiwan Round Table)，邀請學術界人士討論台灣問題，提昇台灣e5國際能見度。
訪問者：陳星旭，廖碧玉，蘇正玄。Michael用中文回答，陳星旭整理做台文。

問：	你關心社會，關懷弱勢者e5思想是按怎產生？
史：	我ti7 York大學第二年學生e5時，參加SCM (Student Christian Movement)， 抵好遇著中國文化大革命上紅e5 時陣。SCM有一個China Study Year (1967/68)。Hit陣我開始對中國有興趣。我ma7愈來愈左派，提著毛澤東e5紅冊，去美國領事館抗議越戰。Hit陣我只有對中國有興趣，m7知台灣ti7 to2落。1968年歇熱，SCM hou7阮一個機會，Service of Summer， 去體驗別人e5生活。我hou7派去 Vancouver e5一個 Hippie 服務中心。Beh去以前，我ti7 Toronto 受訓，由CUT (Canadian Urban Training)負責訓練。這個訓練是我一生最大e5轉換點，因為CUT教我社會分析法，這套到chit-ma2猶真有路用。Tui3 hit時開始，我就關心社會問題，而且是ui3左派e5政治立場來分析瞭解社會問題。Che就是我上大e5 Inspiration。我定定回想1968年hit年，實在是我一生上大e5改變。
問：	你按怎想beh去台灣？
史：	1979年，台灣長老教會感覺國民黨對台灣人民e5壓迫愈來愈大，為著民主運動e5關係，請世界各教會，派khah che7傳教師去台灣。阮e5教會受著這個邀請，就對我講beh派我去台灣。Hit時我對台灣猶無興趣。但是 in 講無關係，你e5任期只有到年底，我只好勉強答應。所以會使講，我是被迫去台灣e5 。
問：	你是早期台灣原住民運動e5催化者，請你kap阮分享hit時陣kap原住民e5工作經驗。
史：	我是1980年五月初五到台灣，高俊明牧師ti7 兩禮拜前受掠，規個長老教會真亂。因為我會曉講中文， in 安排我去台北e5山地學生中心。我ti7 hia開始接觸著當時ti7台北讀冊e5原住民大專生kap補習生。後來擔任原權會會長e5 YiJang Baluer (劉文雄) 就是台大e5學生。Hit時，Iban Yukan (林文正) teh編第一本原住民刊物「高山青」，內容雖然無啥，但是ti7 hit陣，有法度編出這款有原住民議題e5刊物，已經是真無簡單e5代誌。第二年，YiJang決定beh競選北部山地大專學生聯誼會e5會長。YiJang是一位非常有理想e5青年，我ti7禮拜日做禮拜e5時講，原住民e5 學生組織一定ai3原住民來領導，m7 thang受救國團控制。結果救國團用一個真細e5理由，取消伊e5候選資格。所以阮就決定用教會e5名，另外組織一個山地學生e5團体，名做「全省基督徒山地大專學生聯誼會」。因為kap原住民e5學生作伙做代誌，我真自然就參與以後e5原住民運動。這時台灣e5反對運動tu2-chiah起步，早期e5反對運動真che7是長老教會e5人。所以我ti7長老教會總會，定定遇著黨外人士。我有訂一koa2黨外e5刊物，khng3 tiam3學生中心hou7人看。Hit陣，周清玉beh競選國大，我就邀請伊來學生中心講道，講為啥物基督徒ai3 chhap政治。我也辦一系列有關原住民歷史e5演講。後來有原住民e5學生對我講，he是 in 對家己歷史e5啟蒙。後來，因為學生中心e5 khang-khoe3已經有一個段落，我換去台北中會e5烏來社區發展中心服務。Ti7 hia我kap原住民教會，尤其是泰雅教會建立真深e5感情。
問：	你tang時轉來加拿大，啥物時陣koh去台灣？
史：	我tui3 1980年開始，三年一任。1983年轉來結婚，1984年koh去台灣。我kap史師母ti7 1985年8月初一搬去台東，開始就任花東社區發展中心e5職務。花東hit時有決定幾個新e5工作原則：
1.	花東社區發展中心一定ai3由原住民來領導，包括委員會，以及中心主任。
2.	辦合作社，m7是為著經濟上e5發展，增加 in e5收入，是beh增加 in 對家己前途e5自主權，所以是人性e5發展，hou7  in 學習如何掌握家己e5命運。Che有政治上e5涵意，希望 in 有法度家己khia7起來，免受著國民黨e5控制kap中間商e5剝削。
合作社運動e5上大成就，就是培養原住民ti7地方e5領袖，建立 in 家己做主人e5信心。1987年原住民e5還我土地運動，花東中心也扮演一個積極e5角色。
另外一個khang-khoe3是離開台北山青中心以後，我受派去總會擔任學生小組e5組長。組長e5任務之一是聘用學生中心e5主任。我認為學生中心是訓練原住民精英e5所在，所以應該選用願意投入原住民運動，並且有政治智慧e5原住民青年來做。我鼓勵 in ti7工作外e5時間，盡量參加原權會或是其他原住民運動。原權會e5事工，我無親身參與，不過是用我ti7教會e5地位kap我向國外募款e5管道來幫贊推sak nia7-tiaN7 。 
問：	你teh推sak e5原住民運動kap URM e5工作方法是m7是仝款？
史：	是，我e5做法kap URM 相像。我非常欣賞URM 大師 Paulo Friere e5思想kap做法。所以ti7花東，阮攏有學習Paulo Friere e5教育法kap分析法。
問：	你teh做e5中間有受著國民黨e5干涉kap阻擋無？
史：	有，我初初到學生中心e5時，就定定有外事警察來拜訪。Ti7 花東e5時也是仝款。
問：	台灣長老教會對原住民e5影響按怎？
史：	台灣長老教會對原住民部落e5影響真積極，真大。長老教會ti7設立學生中心，培養原住民青年領袖e5事工貢獻真大。還我土地ma7是由長老教會播iN2，透過長老教會來推行。我e5碩士論文攏是teh講長老教會ti7原住民還我土地運動中e5角色。
問：	你對原住民自治e5看法？
史：	有原住民自治m7是 in e5問題馬上就會tang3解決。M7-koh上重要e5,是原住民e5前途一定ai3 khng3 ti7原住民e5手中。Che kap台灣beh獨立是仝款e5道理。台灣e5前途應該由台灣人家己來主導，m7是由中國或是美國來決定。
問：	原住民實在遇著e5困難是啥？
史：	現在原住民上大e5困難猶是國民黨。為著選舉，國民黨就koh bu2 出hit套分化e5 au3步數，ka7原住民分做真che7派系，真che7部落。In m7是真情beh支持to2一位人， in 是beh利用chia e5人來替 in 維持整個選戰e5結構，做 in e5投票部隊。國民黨為著 in 黨e5利益，將原住民分化，hou7 in到chit-ma2猶無法度團結起來解決家己e5問題。所以，國民黨是原住民上大e5問題，其他e5問題攏是標，m7是本。
問 :	請你分析台灣原住民運動kap台灣民主運動e5關連性。
史 : 有人講原住民運動攏依附ti7台灣民主運動，所以m7是一個真正e5運動。我e5看法是自立e5原住民運動無一定be7使受人e5幫贊，受人e5影響。只要提出家己e5訴求，有家己e5理想，家己e5運動方向。比如，原宣工作是長老教會設起e5,最後ma7是由原住民家己來主導。
問 :	假使你有一個機會來籌劃原住民e5社會結構，你上迫切e5工作是啥?
史 :	應該是原住民自治區e5建立。但是自治區ma7 m7是唯一e5方案。若是原住民e5政治停留ti7鄉公所，縣議會e5階層，to7永遠受著地方金主，奸商抑是平權會 kap國民黨e5控制。原住民to7無法度真澈底、真有系統來解決家己e5問題。所以關鍵是原住民自治。原住民自治這個名詞真空殼，原住民e5農民、工人攏無法度了解伊e5重要性，因為伊kap原住民e5日常生活黏be7起來。也有人講che是無可能e5代誌，看起來，真茫茫渺渺。但是，ma7 m7是無可能。第一步，像泰雅族，先建立民族議會。將各部落e5代表組成民族議會，才有法度代表泰雅族kap政府談判，談自治，談土地，談教育，談法律。然後等各族e5民族議會成立，到有力e5時才會tang3談自治區，將原住民ti7台灣國體制內e5地位定hou7好勢。
問 :	請你說明台灣原住民運動kap國際原住民運動e5關連性。
史 :	國際原住民運動e5經驗，尤其是加拿大原住民運動e5經驗對台灣原住民運動有真大e5影響。Che kap長老教ma7有關係。開始e5時，台灣原住民無家己e5團體kap國外e5接觸，所以透過教會安排拜訪。上明顯e5例是參加國際原住民工作小組。原來ti7 1987年，我kap師母經過歐洲轉來加拿大渡假，順路去拜訪普世教聯， in 替我安排去拜訪這個工作小組e5負責人。知影m7是聯合國e5會員，也無必要是NGO e5團體都攏會使參加，我to7趕緊通知總會原宣部。Hit時原權會雖然有心，但是無錢。我就近拜託Berline5宣道會，請 in 贊助ti7 Berlin讀冊e5泰雅族e5陳春山，ui3 Berlin去Geneva參加。Che就是長老教會做橋hou7台灣原住民去kap國際原住民接觸。另外，ti7 1986年，我認為台灣原住民應該去學習亞洲其他原住民按怎重視e5土地，按怎組織起來。所以我透過原宣部，組一個訪問團去拜訪菲律賓北部e5山地人民聯盟e5團體。以後Yohani ti7中部 e5布農教會有發動募款，去幫贊菲律賓山頂散赤e5教會。1996年，台灣原住民自治工作組來加拿大訪問。In將ti7加拿大學著e5 Assembly of First Nations e5經驗，現在 teh推sak泰雅族e5民族議會。
問 :	你想加拿大e5原住民有啥物寶貴e5經驗會tang3 hou7台灣原住民學習?
史：	就是koh khah有耐心，時間ai3 koh khah久leh。台灣民主化e5運動，會使講相當緊，相當順利。但是beh 建立原住民e5自治區，會遇著一koa2 既得利益者e5阻擋。由加拿大e5原住民就會tang3學習著 in 對時間e5耐心。雖然 in 也有團結e5問題，但是 in 最後攏會chhoe7著真強e5共識。我想台灣e5原住民會使用土地，歷史來做 in 團結e5基礎。另外，kap政府談判e5時，家己ai3準備底線。親像這種談判e5技巧ma7會tang3學習著。
問：	你kap Toronto e5台灣人bat真密切作伙做代誌，你對 in 有啥物建議kap苦勸？
史：恁ai3 koh khah團結。Ti7加拿大替台灣出聲講話，發揮一koa2政治影響。Hou7台灣kap加拿大e5關係koh khah發展，hou7加拿大e5政府愈重視台灣e5存在。台灣人有一個共同e5敵人，無論你是中華民國在台灣，抑是台灣共和國攏有一個共識，台灣無愛受著中國e5威脅。Ti7面對中國e5威脅情形下，咱ai3 koh khah有力去說服加拿大重視台灣e5存在，hou7加拿大koh khah肯定台灣人有權利決定 in 家己e5命運。
問：	你將來e5計劃是啥？你敢會koh去台灣？
史：	Ti7最近e5一年半內我ai3完成博士論文，題目是講著過去原住民運動kap台灣政治e5變化，對原住民部落社會有啥物影響。以後，我有意思beh去玉山神學院教人類學。另外幫忙 in 設立社會kap文化研究所，將我ti7人類學e5知識貢獻hou7台灣e5原住民。Che是我一生中間上有意義e5代誌，亦是我最快樂e5時陣。我感覺有責任來回報台灣原住民對我所做e5一切。


現在e5 平埔族佮阿美族
（林清廉）       
 Teh-beh講起現在e5 事，也著講淡薄過去e5 情形來接續。     因為我有讀著12月號e5 教會報，有一篇替平埔族teh 辯解in e5 冤枉，我e5 心不止受感動，所以寫這篇專專來論宜蘭e5 平埔族（也後來續論東部e5 阿美族）。    宜蘭e5 平埔族，本有36社，40外年前，in e5 人額不止濟，教會也真興起，hit-tiap8 in 真富裕，因為in 有「公租」、「私租」thang 收，就是舊政府e5 時代，有特別款待in 。Ti7 逐社e5 附近e5 土地，漢人若去開墾，到收成e5 時，每年著納租，交in e5 頭目，頭目除公費以外，偆--e5 ，著照丁、口，分hou7逐戶（hit時教會e5 經費，無對個人提，攏是頭目對公租來支出）；私租是in 若賣田無倒斷，買田e5 人，每年猶原著納淡薄hou7賣主，這兩款──「公租」、「私租」，總名叫做「番租」，因為有這款「番租」thang 收，所以in （平埔族）較貧憚，有人免甚物做工，猶原會得生活。        到新政府領台了後，經過10數年，就這款e5 「番租」ka7 伊廢無，有用公濟券（叫做「補充金」），來補助in ，可惜in be7 曉保守，經過無幾年，就攏無--去。對an2-ni in e5 生活較困難，姑不chiong著四散，四界去chhoe7 頭路，對an2-ni，逐社e5 人數漸漸較少，有e5 偆十數戶，有e5 偆5、6戶，有所在攏無。   今in e5 四散tah 落去？為著生活上e5 關係，in e5 查某子較愛嫁漢人，所以hou7漢人佮內地人娶真濟去，對an2-ni in e5 生湠，直直減少，所以現在e5 平埔族較少。現在所存在宜蘭e5 平埔族，大部分是遷徙ti7 東部，總是ti7 雞籠、台北也有。東部第一濟e5 所在，就是ti7 洄瀾港街附近e5 地方，第2是ti7 台東街e5 附近，也玉里庄、馬大鞍、鯉魚尾攏有， koh 一部份是企起ti7 東部e5 沿海，對鹽連坑透到大尖石，照我所知，有百外戶。        今我寫chiah-e5 歷史beh 創甚物？就是對教會這方面，不止有關係ti7 teh ，因為我bat看著少年e5 傳教師，也講著宜蘭e5 平埔族，就顯出厭賤佮怨恨e5 款式，我看了不止傷心，因為咱若出在in teh 放sak 道理，是咱現代傳教家e5 見笑！以前e5人招呼，也咱boe7 會培養！（這著注意）      現在猶ti7 宜蘭e5 平埔族，對ti7 宗教甚物款？大部份猶是基督教，雖然in e5 社內拜堂無--去，m7 是攏總無，有e5 是移轉ti7鬧熱e5 所在。     現時蘭陽3郡（原本36社e5 地方），猶有8間e5 拜堂佮講義所，逐間攏有平埔族佮漢人相佮禮拜，雖然有一半間無，iau2-ku2有幾若間做禮拜e5 人額，是平埔族較濟，雖然有e5 離拜堂較遠，無來做禮拜，傳教師若知影，thang 去招呼in ，因為猶原是基督教。                                                 宜蘭e5 平埔族遷徙ti7 東部--e5 ，對宗教甚物款。企起ti7 洄瀾港附近e5 所在，10份有9份常常守禮拜，服侍主。企起台東附近e5 所在， 差不多10份有9份離開道理，變做世俗。        怎樣an2-ni koh 樣hiah濟？        照鄙人推理，就是對設教ti7 洄瀾港e5 地方有30左右年久，歷來擔任e5 傳道師9名，其中6名已經bat經過tiam3 宜蘭e5 地方（h6名就是：偕八寶、林清廉、曾清江、李水車、劉約翰、郭爭）。        Chiah-e5 ，本然佮in （平埔族）相bat，也知in e5 性情，來引chhoa7 in，佮in 親切交陪，致到in 無放sak 道理。     若是台東歷來e5 傳道師，m7-bat有一個以前bat經過toa3 宜蘭e5 地方，所以m7 知hiah-e5 平埔族本然是宜蘭e5 會友，致到失落培養，對an2-ni in （平埔族）較濟無來禮拜，後來續拜偶像，因為in （平埔族）e5 性真軟弱，若無致意來培養in ，就真快受迷。企起ti7 沿海e5 所在e5 平埔族，較少年--e5 m7-bat 聽見道理，較濟歲--e5 ，雖然以前bat領洗禮，這tiap teh 拜鬼神。      4年前我有佮李水車傳道師做陣去海口，經過幾若社，有chhoe7 著3、4家e5 會友，猶teh 欣慕道理，一家是原傳道師偕八寶e5 家族，in 看著阮去，有意外e5 歡喜，因為以前be7 bat有傳教師到hit所在，就召集幾若10人來聽道理，可惜少年人佮婦人人漢話聽be7 清楚，未受感動。    後擺我 koh 去較濟位，又 koh chhe7 著幾若家信主e5 兄弟（Hiah-e5 事情以前我已經bat寫落教會報）。    翻轉年，有一個老兄弟（潘貼），對玉里來chhoa7 我盤山行路到石雨傘，隔日 koh 沿海墘上北，經過2、3日才到水簾尾，就來東部這choa7沿海是甚物等號e5 人teh 企起：較南爿，就是埔裡人（原底是東部e5 平埔族）佮阿美族teh 企起；較北爿，是加禮宛族（原底是宜蘭徙來e5 平埔族，ti7  chia in 稱做加禮宛仔）佮阿美族teh 企起。    Ti7 hit所在e5 加禮宛仔佮阿美族teh 同化，咱看見in 無啥知是加禮宛仔，抑是阿美仔，因為in teh 相交陪，相嫁娶。        我以前有講，宜蘭平埔族e5 婦人人愛嫁漢人，今ti7  chia （東部）阿美仔e5 婦人人愛嫁加禮宛族（就是平埔族），有e5 加禮宛族hou7阿美族e5 婦人人招，就漸漸teh 相參。     In teh 講話， 阿美族會曉加禮宛仔話，加禮宛族也會曉阿美仔話。鄙人teh 向望，著有一個傳道師，專任來做工ti7 這個海口e5 所在，向望會引chhoa7 chiah-e5 平埔族來復倒道理，也續傳福音ti7 阿美族e5 中間。總是teh-beh 做這款e5 工，m7 是隨便e5 傳教師所會得thang做--e5 ，因為：著身體勇健，會堪得勞動，因為會友四散，路途崎嶇遠涉。著甘願犧牲，吞忍艱苦，無看輕番族。       （3） 著有真實愛救靈。（4）著識in e5 腔口（ti7 hiae5 平埔族，漢話be7 通）。      現時我看有一位e5 兄弟真佮，就是許南勉sang3 ，伊實在有傳教e5 精神，真致意ti7 in e5 本族佮阿美族，來得著救（伊本身是加禮宛族，伊e5 婦人人是阿美族），伊e5 身體也be7 lam2 ，伊為著真理真甘願著磨；加禮宛族、阿美族、漢話、國語四款e5 話，伊攏真老練，若beh 傳教真利便。我bat佮伊做陣去海口一choa7,聽伊teh 講道理，有時用加禮宛族e5 話，有時用阿美族e5 話，聽e5 人真受感動，有e5 講：「lin2若較常來講，hou7阮較明白，阮e5 偶像就beh hiN3-sak 。     Ti7 新曆12月中，有收著許南勉sang3 ，佮川島文治sang3 ，in 兩人e5 批，講in teh-beh 出發去海口佈道，後來若有得著好消息，鄙人會 koh 報hou7列位知。        這個川島sang3 ，是純萃e5阿美族，也識國語佮漢話。        這兩人（許sang3 佮川島sang3 ）有相當e5 知識，對入神學校 koh 出來，信仰心真大，傳教e5 精神活潑，in 做阿美族e5 傳教者，將來會下真好e5 地基。咱出淡薄錢來houin7 做傳教e5 所費，是真有價值！     列位有心聽主，疼人e5 兄弟姊妹啊！向望咱會數念著chiah-e5 tiam3 ti7 暗暗e5 阿美族，佮ti7 hia失迷e5 加禮宛族，in 是咱e5 小弟，咱著牽救in ，所以向望列位出力獻金ti7 宣道會，thang做這兩位e5 傳道e5 費用。（後號beh  koh 寫阿美族e5 情形）~芥菜子第110號（公報第600號），1935年3月~~芥菜子第108號（台灣教會公報第598號），1935年1月
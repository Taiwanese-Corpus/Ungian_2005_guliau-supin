阿里山遊覽記
（黃仁英）      
  Ti7 4月初2，鄙人佮幾若人對嘉義坐7點5分e5 阿里山線入去，有經過18個驛站才到位，後來 koh 坐車入去到teh 剉樹e5 所在，是ti7 鶴山佮眠月，已經2點半，途中有經過69個pong7 空，山路e5 長有4812哩3分，路途崎嶇，火車佮平洋e5 車無像，較細張，也車頭e5 機器無像e5 真濟，beh 入去車頭是做後壁sak ，beh 出來e5 時是做前，thang 擋車hou7伊行了較會順序。        途中山林真濟，頭站是熱帶林，中站是暖帶林，到阿里山是溫帶林，樹木真濟款，有杉、siong5-ngou5,也有烏siong5-ngou5真sui2 ，有e5 10外丈懸，有e5 是真老欉，濟濟是一兩千年，其中有一欉照學者證明講倚3000年；營林所已經提真濟杉出來，現時這款e5 柴真值錢，真sui2 ，起厝人真愛用，有e5 配去內地真濟，照所按算才有thang  koh 提10外冬na7-tiaN7，總是有漸漸 koh 栽新e5 ，m7-ku2這款柴teh 發真慢，若大到一周圍e5 大，著愛10外年久。        景緻真好，氣候上懸是70度，上低是30度，一年e5 平均是55度；旅館也真利便，現時桃花、櫻花、一葉蘭攏大開，到阿里山已經有海拔7500呎，阮ti7 初三早起4點外，有爬上祝山是8263呎，也對面有濟濟懸山（新高山、東山、西山、北山、前山、南山）攏是萬呎以上e5 懸山，其中新高山上懸有13,635呎。   日頭beh 出e5 時景緻誠好攏看真明， koh 面前e5 小山攏有樹木，也樹木e5 下面有白雲真sui2 ，號做雲海，這個景緻是十分e5 美麗。人若愛爬新高山對chia去是較近，才猶7哩外路，總是往復猶原著3日。Ti7 阿里山e5 附近有兩社e5 生番，一社叫做達邦社，一社是Lah8-lah8-chih，攏是真大社，攏be7 thai5 人，真溫馴。人若到hia看著這個自然界e5 美麗，你穩當hou7人加添敬畏上帝e5 大權能，人看著世間e5 大建築，就呵咾真sui2 真gau5 ，總是若入去到ti7 祝山頂看著面前所看著e5 自然界，就知上主e5 權能比人幾千萬倍。      總是人若去阿里山看剉樹，著續看嘉義營林所e5 作業才較齊備。(台灣教會報第543號，1930年6月) 

客語、台語kap華語共同使用漢字e危險
盧永芳
認同台灣意識e5 人士long2 知影：「嘴講 pe7母話，手寫台語文」 e5重要性，就實踐e5 程度來講，「嘴講pe7 母話」，盡量講台語，大部份iau2 long2 做會到。「手寫台語文」，書寫這部份就欠缺到真嚴重。
TaN 按照tai7-chi3  e5 嚴重性1項1項來分析：
一般人long2 認為「我已經會hiau2 講台語--a，m7 免koh 學寫台語文」。有這種誤解觀點 e5 人士，tioh8 苦勸 in 看 語言學、文字學 e5 基本教材，hou7  in 會tang3 開破，認bat 口語靠口傳流傳，m7 免幾10冬就會失真， 一定是ai3 靠文字化、書面化chiah 有才tiau7 保留、傳承。
若已經認bat 文字化 e5 需要性，tioh8-ai3 提昇到「揀選 toh 1種台語文書系統來書寫」這項議題 e5 程度。現在一般e5 台語文作家long2 已經真有台灣本土意識--a，但是 in 寫作所使用 e5文字，目前有：「全羅」、「羅漢相 lam7」、「全漢」這3種。Beh 進入這3種分別 e5 討論以前，先簡單講口語kap 文字e5 關係。
有初步看過語言學、文字學 e5 教科書，long2 已經知影：文字是使用來記錄口語 e5 工具。口語是主體，文字是替口語服務。
縮小範圍來講，kan-taN 討論“漢字”： 
文言字 （已經公認--e5)： 是皇朝專制發明官僚體制，靠漢字文言文這種工具來控制人民。有人真早就已經贊成白話文運動，台灣連法院 e5 判決書 ma7 已經廢除文言文，ai3 開始寫口語白話 e5文體。Che也是照「文字是服務口語」 e5 原則 teh 改進 e5 事實。
來講“全漢”這項議題： 
華語文ti7 台灣，靠強權政府 e5 惡勢力，過度發展，致使客家語文、台語文『 難兄難弟』kiong7-beh 滅亡 e5 危機。Che kam2 m7 是「華語、客話、台語共同使用kang7 款 e5漢字」所造成 e5 結果？
你看：報紙雜誌所刊 e5 文體，toh 1篇 會thang 用台灣話、客家話唸到真順事？你看：電視節目 e5 字幕，toh 1齣台語節目 phah--出-來 e5 字幕是台語口氣--e5？Lan2不時看--著 e5 漢字 99.9999% long2 是華語口氣 e5 文章。Che  kam2 m7 是台灣社會認同beh 滅絕客語、台語文字話上殘忍 e5 絕招？Che kam2  m7 是 lan2 都已經知tioh8-ai3 phah 拚講台語、寫台文，都已經走出鬼門關--a，koh  toe3 小（siau2)鬼a2 行倒tng2--去？
Theh8 台語來舉例，照王育德博士 e5 統計，台語上chio2 有 20幾pha  e5 口語，漢字無能力表達，漢字寫be7 出--來。有人就講： 若無字，chhoe7 kang7 音--e5 bong2 用，慢慢a2 來製造新字，不管是chhoe7 kang7 音字代替，iah 是製造新字，long2 是犯著「共用漢字」e5 危險。無警覺性，就去hou7 華語統統--去，結果是：客語、台語long2 扛去種（cheng3)。
Lan2 知講雲南『擺夷』族e5 語言chiah 有可能永遠 ti7 南投清靜農場看會著這款suh 水菸 e5 chio2 數民族。保留維護客話、台語 e5 正常生態，是台灣主體優先 e5 第一步。Koh-khah 基本 e5 步數，就是m7-thang kap 華語共同使用 漢字，koh-khah ai3 真謹慎--e5:就是 m7-thang gong7-gong7-a2 用華語口氣 e5漢字文體，來記錄台語、客話這2種口語。Che 是誤用漢字 e5 迷魂丹，lan2 會 死m7 知。
各位 朋友，我應該m7 免koh 繼續囉嗦，講sim2-mih  「漢羅相 lam7」、「全羅」這2種文體 e5 重要性--a。多謝lin2 看這篇文。

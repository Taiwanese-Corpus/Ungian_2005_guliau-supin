BONG報戲劇
二二八事件【頂pha】

Babuja A. Sidaia
M7知227 iah 228？
Chit-ma2 chim-chiok 想--起來，tai7 -chi3 是發生ti7 1947 年e5  春天，知影hit chun7 是二月底，到底hit 工是27 iah 28，到taN  iau2  deh 相chiN3  ，總--是Kuli -a2做頭七hit工就tioh8 --a。Kuli-a2一生做人無sui2 -khui3 ，死ma7死了無清楚，政府beh寫死--去e5公文，問Kuli-a2  嫂大khou 錦，i kan-taN  知影半暝死--e5 ，厝內也無時鐘，m7知過12 點--be7 。公所e5 A猴問講：
「你ma7 好心好行--le，ka7我講清楚，若12點前死--e5 就是二月21，過12 點後chiah 死--e5 ，我ai3寫二月22。日子若無明瞭，我公文beh an2 -choaN2  註，無公文lin2  ma7  be7 -tang3出山。」
大khou 錦下性命想，確實m7  知幾點，問厝邊；Tak8 -e5 驚事，kiam2-chhai2講失覺察(chhah)--去，無定會hou7 官府liah8去phah kha-chhng，long2咒死cheh8 -choa7講早khun3,hit時m7知khun3 到第幾殿--去a，beh na2會知，kan-taN  HARUMI面紅紅，ka2-na2真緊張e5 款。大khou 錦看破i e5  pan7  勢，知i 當時iau2 -be7 khun3 --去，逼i tioh8  講。HARIMI 看tak8-e5 liah8 i金金相，緊張想beh soan，大 khou 錦手緊ka7  giu2  tiau5 --le：
「HARUMI，你知影tioh8 -ai3  緊講，m7 -thang 害--我。」HARUMI hiong5 -hiong5  hoah 講：「Long2  是gun2  hit 個不死鬼害--e5 ！」 
A 猴一聽--著，感覺Kuli-a2  死得無單純，逼問HARUMI：「An2  -choaN2  lin2  ang害--e5 ？講清楚無你e5 tai7-chi3 ，若無，ka7  你sa la5 -i (來去)役場問。」
HARUMI看tai7-chi3舞gah hiah 大條，瞞be7  過人e5 耳目：
「我碗箸洗好，豬菜款好，就aN2  gun2 A 財khun3  ，tu2  落眠，gun2  hit 個不死鬼講e-hng khah be7 hiah koaN5 ，專工chhiang5身軀，mi5-mi5纏，我半醒半眠，hou7 i舞gah kui身軀，koh起來jiu5 kui pou久，m7 -chiah beh翻點iau2-be7 khun3 --去。」
「你kam2 知影Kuli-a2  幾點斷氣--e5 ？」A 猴na2  deh 問口供e5 pan7勢。
「水冷ki-ki，我jiu5 gah身軀gi7-gi7 -chun，na2會知影隔壁siaN2  tai7-chi3 ！」
「你m7知就講m7知，thih8 hiah久！」A猴ka7罵。
「大人--a，是lin2  tak8 -e5  叫我講--e5 ，我chiah 無deh 大面神講he，不死鬼！我m7  是罵--你，gun2  hit個死A添！」
 「好--a，Kuli-a2  嫂，無，是12 點前iah 是12 點後，你ma7講--一下，我thang 好結案。」
大khou 錦聽著「結案」，驚gah 面慄色，愈m7敢講，kan-taN kha手phih8-phih8 -chhoah，厝邊long2  叫i  tioh8   緊講，mai3  一個拖累眾人；錦--a 心肝liah8 -than2 橫，講：「Tu2  好12 點！」
A 猴soah gang7 --去，m7 知beh 寫二月21 暗時12 點iah 是二月22 透早零點，無siaN2 -si3  kou-chiaN5  大khou 錦講：「Kam2  be7 -sai2  加一分鐘iah 是減--一分鐘 ？」
錦--a 心頭liah8 定講：「12 點無m7  tioh8 ，斷氣hit 時有聽著慶--a in tau kha3  鐘，12 點kong3  12 下，一下都無增差。」
尾--a，A猴公文m7知an2 -choaN2  chut 就無人去追究；大khou 錦煩惱in ang 在生做人孤獨(tak8)凍霜，過身大厝無人肯扛，發願做頭七beh thai5  雞請--人；食人e5 雞tioh8-ai3  hoan7  人e5  差(chhe)，扛了koh 一人一斤三角肉。Tai7 -chi3 就發生ti7 做頭七hit工，ma7  iau2  m7知是二月27 iah 28，總--是，傷著無關係e5人是現tu2現--e5。

事件e5背景
1947 年tu2戰後兩三年a2,台灣人想講會tang3好好a2過日，na2  知陳儀好牽成，ka7真che7物資運去China 大陸，致使物價一直起，一日三市五市無算希奇，基本生活用品真缺(khoeh)。Chia-e5  tai7-chi3 ，庄kha 人影響khah無hiah 大；Hit chun7田庄比街市khah 好生活，有田有園thang種就有thang 食，另外koh 加減飼koa2  cheng牲a2 ，khah be7 去hou7餓--著。
庄kha 所在無tak8  工deh 死人，無專門料理喪事e5土工(kong)a2 kap扛棺柴e5 a兄a2 ，long2是厝邊頭尾tau3 -kha 手，m7是it 著hit 塊白肉，總--是tak8口灶相tu2會得著，tak8 -e5相放伴。Kuli-a2  做頭七hit 日，大khou 錦三kou-chiaN5 四央託，beh 暗a2 時厝頭路尾e5 cha-pou 人iau2  是kui 十個，坐一桌圓圓，錦--a 量八kng2  米落去洗，kun5  一khaN 冬筍，hong肉滷豬kha-khou，一隻雞kak-a2 三斤外，熟好tok 做兩盤，雞湯kun5 長年菜，猶原辦gah一桌khiau-khiau，koh hiam3  gin2 -a2 去tah 五斤太白a2,桌頂排兩包keng 蕉牌--e5 ，iau2算真有巴結。
清水kap Kou2 -lo2 -a2舅a2妹婿na2 食na2會插一枝孤a2 tioh8 下joa7 -che7  肥，Kham2忠kap 火旺大細sian7 --e5 na2講同門e5  cha-bou2  人tai7 ，A 添、貴--a、超--a kap 竹根竹茂兄弟a2  tiam7 -tiam7  食幾na7  碗公，減講趁sa3 ，兩盤雞相爭挾。喪家由Kuli-a2  e5 兄哥大耳成--a 代表，陪人客食桌；大耳成--a 講陪人客是好聽--e5 ，i 臭耳聾(lang5 )兼大舌，ka-ti7  顧食，na2  會赴kap 人AISATCHU，kan-taN  嘴chap8 -chap8  叫，m7  知是叫人「食、食」iah 是deh na7 嘴齒縫e5  肉幼a2 。
超--a 專攻面前hit 盤雞，碗內一塊，嘴--ni一塊，箸挾一塊，目chiu koh liah8 盤a2  內金金相，看人挾gah chhun 一塊雞尾椎，be7赴搶，緊chhiang3講：
「Hit塊尾椎我e5,我愛食尾椎！」嘴--ni that 一塊肉，iN3 -oN3         叫，無人聽有i 講siaN2 。
A 添ka7尾椎挾--起來，tu2  beh that入嘴，超--a 用箸去ke2,擋無beh hou7  i that--入去，ke2一下無tu2好，尾椎soah phah-ka-lau2,好著一隻m7 -chiaN5  狗 ，ka7尾椎咬leh 走。超--a 看肉hou7狗a2 咬--去，心狂火toh8 ，嚷A添：
「我都ka7你講愛食尾椎--a，你koh挾hou7狗khe3 ！」
「狗kiaN2 ！興尾椎！」A 添ma7  真m7願。
「Kan2!你罵--我！」超--a 愈liah8 狂。
「我是講hit 隻狗kiaN2 興食尾椎，你愛尾椎起先m7  挾，肉食了chiah chhiang3聲，iN3 -oN3      叫，siang2  聽有你deh 講siaN2 ，若愛，be7  先挾--去！」
大耳成--a 臭耳聾gau5  彎話，看A 添嘴學iN3 -oN3     e5形，liah8 做deh 笑--i，thih8 講：「我……我，生本臭……臭耳聾，你……你keng5 -the2   我iN3 -oN3     beh……chhong3  siaN2 ！」
「無你e5  tai7 -chi3 --la，」超--a ka7大耳--e5大聲hoah，koh  ng3  A 添講：「你講he ham3  古，我e5  箸都挾一塊--a，是beh an2 -choaN2  koh 挾，一個人kam2會sai2  giah8兩雙箸？」
兩個愈會愈大聲，大耳成--a koh liah8 準tak8 -e5  long2  deh 講--i，m7 願無辜受侮辱，ma7  tau3  鬧熱hoe 參--落，Kou2 -lo2 -a2  講：
「好--a la，chiah 一塊雞尾椎，hou7  狗a2  好khang--一pai2  無siaN2 ！」
「Kan2 ！狗kiaN2 ，興尾椎。」A 添iau2  deh m7願。
「你koh罵，m7 -chiaN5 -kiaN2 ！」超--a ma7  起chhoh。
「我罵興尾椎e5 狗kiaN2 。」
「Kan2 -lin2 -nia5 ！你皮deh chiuN7 --a。」超--a peh-- 起來beh phah A 添，A 添起kha 走。超--a kha lo3  手大漢草粗，自來有khah 霸，庄內at 手pa3 、gia5  chhek包，無人比i 勢面khah 好；A 添細粒子，m7 是超--a e5  對手，看超--a beh phah beh jih8  直jiok--來，走到Kuli-a2  in 護龍 ，看著一支鋤頭柄，soa3  手sa 起來beh haN2  超--a 擋i jiok--過來。超--a 靠勢i khun2  頭有力，chiN3  oa2 --去，sai2  一下羅漢掃，起kha thio。A 添閃無過手，hou7掃一下poah8 倒，鋤頭柄soah 脫手，hou7 對方搶--去，換i 用來beh kong3  A 添。A添赤手半chhiang2 半逃，到糞堆a2邊，看著一支糞chhiam2 ，poeh8 --起來，beh 回超 --a e5  鋤頭柄。Ke-si sa--le，兩個ti7  hia 犀牛對角。
眾人本底想講兩個chhoh-kan3 -kiau7性地sai2--過就準tu2  好，na2 知起kha 動手--無打緊，soah lau3 -ke-si，這聲無chiam3 --一下be7 直。竹根竹茂兩兄弟a2 過去 beh ui5開，邊--a e5人ma7 緊出聲tau3  aN5  講：「好--a」。
Oan-ke e5  人若無人chiam3 就變無lian2 ，愈aN5  就愈好款，A 添看竹根--a in 兄弟a2  來beh ui5  開，soah 起好膽，hiong5 -hiong5  糞chhiam2 就chhak8  向超--a；超--a 看chhiam2-a2  利劍劍，m7是勢，m7敢去ke2,翻頭chong5去五間尾chhoe7 ke-si，正手一支塗刺(chhiah)，倒手一支chhek-pe5 ，舞弄--過去。這聲單chhiam2 會雙槍，愈戰愈緊張。
大khou 錦tu2  點三chang5  香beh 出來插靈前，看一下險a2  暈--去，香giah8--le ng3  眾人直直拜，拜託tak8 -e5  好心好行緊tau3  chiam3開。清水、Kham2  忠、火旺--a chiah 甘ka7箸放--落來；貴--a na2 像無chun3 -bun7 --著，hong 肉配燒酒，做i hau3 -kou 死人。眾人teh 做公親e5  時chun7 ，慶--a tu2到位，看超--a 高長( chhiang5 )大漢koh sa 兩支長ke-si，A 添chiah 一支nia5 ，感覺無公道，拚進前beh搶hit 支chhek-pe5 ，A 添ban7 -phoe i beh ka7超--a tau3-kha 手，用糞chhiam2 去擋，無tu2  好慶--a 起kha 去回，糞chhiam2   soah lak 著kha-tou2 -jin5 ，血隨濺--出來，慶--a 哀一聲，眾人看著見紅--a，long2   gang7 --去，A 添kap 超--a ma7  m7 敢koh oan，ke-si phiaN  掉，oa2  去看慶--a e5傷勢。
慶--a ka7  A 添chhia phak ti7  塗kha，chhoh 講：「我lak lin2 娘，你無tai7 無 chi3  lak 我an2 -choaN2 ！」
超--a liah8  著時機，sai2  弄慶--a ：「Kan2 ！be7 -sai2  放i soah！」
大khou 錦緊入去chhoe7  金狗毛來止血，ma7  有人ka 布碎a2  來tau3  包tau3  縛，一 時kui 門口庭人聲chhiang7-chhiang7    滾，Kuli-a2  在生都也m7 -bat hiah 鬧熱--過。
HARUMI tu2  teh ka7  A 財飼奶，聽人講A 添出tai7-chi3 --a，gin2 -a2抱--le，緊拚--過來，聽han2講hou7糞chhiam2   lak--著，血流chiok che7 ，心狂so3  熱；A 財na2 suh 奶na2  hou7  in 母--a 抱leh chhek8 ，chhek8  一下奶頭lak--去，食be7  著ma3 -ma3-hau2 ，hau2一下soah 溢奶；HARUMI oan7 -na7  tah A 財也oan7 -na7  toe3  leh hau2 ， be7  輸A 添beh死--a hit 款哭調a2 ，尾--a chiah知tioh8傷--e5  是慶--a m7  是in ang，擦目屎講：「Put8祖有靈有聖(siaN3 )，ka-chai3  m7  是gun2 ang。」
現場人che7話就che7 ，有e5 講tioh8 -ai3報官處理，有e5 講小可a2  tai7 m7免動干戈惹大風波，一時十嘴九kha-chhng，公親變事主e5  慶--a 血na2 流na2 hiN hiN-chhoan，kan-taNm7甘一領新褲，khok8 -khok8念：
「無chhai2 這領褲，m7  甘穿落田，想講今a2日免bak tam5 ，soah 破幾na7  khang！會hou7  goan2  bou2念--死！」
大khou錦na2 ka7慶--a chhah 去椅鼓頭a2頂坐na2  講：「Kha 骨都kiong7 -beh 斷--去a，koh 看gah hit 領褲！」
「Bou2死--a koh看gah hit kha 屎桶，」超--a看有人應聲笑soah 愈講愈有勢：「He A 添有夠hiong5 ，ka7慶--a 當做糞堆，真正ka7  chhiam2--落。」
HARUMI  hiong5 -hiong5 聽著人teh 講A 添e5名，應講：「Kap gun2  hit 個不死鬼siaN2  關係？Lin2  mai3烏白牽拖！」
貴--a 應講：「就是lin2 ang ka7 人chhiam2 --e5,na2會講無關係？」
HARUMI 聽一下gang7 --去，祈(he7 )講：「Na2  會an2 -ni？Put8  祖--a，你有靈有聖，我甘願是gun2 ang hou7人chhiam2--著。」
這時，隔壁慶--a in tau m7  知siang2  開RADIO，hiong5 -hiong5 大聲放送講： 「出tai7 -chi3 --a！Tai7 -chi3  大條--a！」

228 事件e5 處理過程
Kuli-a2出山了後，台灣社會ju5-chhang2-chhang2 亂chhau-chhau，草地所在ma7 m7  知外口確實發生siaN2  tai7 -chi3 ，kan-taN  知影天地有大變化，親像地牛大翻身 、天頂落紅雨hit 款--e5 ，想beh 關心ma7  m7  知beh ui3  toeh 落手。Ti7  Oat-a2  這個庄kha 所在，koh 發生一層天大地大e5  tai7 -chi3 ，會sai2  講是自「在--a」in 老pe7  A 春a2  phang3  見老牛kang2了後e5  頭一件大tai7 -chi3 ，he 是A-chhun5  iau2 be7  出世e5時所發生--e5 ，這chun7  A-chhun5  都也會行路--a。傳統e5  台灣人上驚見官相告惹是非，普通時若cheng 牲a2  hou7 人偷liah8 --去這款小事就也準tu2  好，罕得為che 起禍端。Hia-e5  民間有一句俗語講：「見官見官，了家伙親像崩山」。若m7 是三代冤四世仇，無人愛kap役場衙門tap纏phah 結球。
慶--a houA7添chhiam2 一下，本底有想beh soah--去；A 添ma7  講beh了koa2 錢hou7  慶--a 糊藥a2 ，koh 買檳榔薰通庄ka7  人會失禮。Na2  知tai7 -chi3  去hou7 A 猴知影，i   ka7  慶--a haN2  講這件事公所知--a，be7 -sai2  自an2 -ni soah，現此時外口民間私鬥真劇烈，che ma7  算是民間私鬥e5  事件，若無報官，tak8 -e5  long2會有tai7 -chi3 。慶--a 聽著「有tai7 -chi3 」驚gah 心肝iN2 -a2  phih8 -phok8 -chhai2 ，想講ka-ti7公親變事主都deh soe--a，koh會有tai7 -chi3 ，這聲苦--a。A 猴講慶--a 是受害者，kap i 無ti7 -tai7 ，i 若肯出面告A 添，m7 -taN7  無i e5  牽聯，koh 有thang 得著A 添che7 -che7 賠償。
算--起來互相是幾代e5  老厝邊，田頭a2  koh作相tu2 ，慶--a beh 告A 添實在告be7 落心，慶嫂--a 貴妹ma7  苦勸in ang 講：
「Mai3 --la，人HARUMI 對lan2  真好，我做月內long2 ma7 i來tau3 -kha 手，若有si3 -siu3 -a2  long2  會分lan2  A-se2 -ko5 (A 細哥，HAK-FA)，添--哥舊年做風颱了ma7 ka7 lan2  tau3  kham3  厝頂，你an2 -ni ka7告，會害著i，Chou-m7 -tiat8 (HAK-FA，做m7得)--la！」
A 添講：「Ngia3   cha-bou2  人m7  ti5 --la，我kam2  愛an2 -ni？m7 -koh 你無聽A 猴deh 講，若無去報官府，lian7我ma7  有災eh，lan2作sit人是beh an2 -choaN2 kap衙門做對頭？」
「準講an2 -ni，你ma7 be7 -sai2  hiah hiong5 ，an2  kou-mou5 ！」貴妹iau2  是teh 勸--i。
「Kan2!講我hiong5 ，舊年i 田水食gah淹phong2 -phong2 ，我下khu田hah gah beh chheng3煙，i m7  漏--落來就是m7  漏--落來，是siang2  khah hiong5 ？I 若無hiong5 na2會用糞chhiam2 ka7 我lak？」慶--a氣soah8-soah8 。
超--a 去khau一koa2  su3尾a2  、車前(ki-chian5 )這類e5青草a2來hou7慶--a 消炎退煌去膿；慶--a hoan 咐貴妹開一罐三元魚a2  、kha3  兩粒卵湯，koh hiam3  A-se2-ko5去tah 一斤太白a2 ，兩個na2 lim na2 chhi-bu2 -chhih8 -chhuh8,m7 知會siaN2 齣頭，ka2 -na2  驚貴妹聽--著。
了後就風聲講慶--a beh 告A 添，庄內人感覺無siaN2 妥當，ma7  m7 敢siuN  講；A 猴koh 世界(si3 -koe3 )ka7人haN2 講，加話--e5 會惹tai7 -chi3 ，tak8 -e5  koh khah驚，kiu gah na2 蝦a2 --le，就an2 -ni 據在in 去舞豬舞狗。
A 添tioh8 驚，tu HARUMI 去beh kou-chiaN5  慶--a；I na2  換藥na2  講be7赴--a， A 猴報--去li a，若beh 講和，ai3  去問A 猴。貴妹kan-taN一直ka7  HARUMI 會講「Mou8 -hoat-thu--na，An2 失禮」。
A 添聽in bou2  tng2來講無法tou7 ，tioh8 -ai3  去kou-chiaN5  A 猴，去phah 一斤豬肉koh liah8  一隻雞noa7 -a2  be7  輸辦牲禮an2 -ni，半暝ng-ng-iap-iap去A 猴in tau。A 猴講：
「人來就好--a，na2  tioh8  hiah kau7禮數！」
A 添講：「M7 -chiaN5  物件，請mai3 棄嫌。」
「A 添兄罕得行kha 到，你ma7  泡一個茶出來請--人！」A 猴hoan 咐in bou2 。
「免--la，」A 添細膩推辭：「我liam-mi 就beh 來走--a。」
「Thai3  tioh8  hiah 趕緊？坐--一下la！」
「我是講慶--a hit 層tai7 -chi3 ，想beh 拜託--你……」A 添古意人，這款tai7 -chi3 講be7  siaN2  出嘴。
「我食thau-lou7 人，公事公辦，慶--a都beh 告--a，我ma7 講tak8 -e5厝邊tau，都 m7 -thang an2 -ni。」A 猴koh假先假tak。
「你大人有大量，手se giah8  koan5 --le，ka7 我tau3-saN  -kang7 ，我實在是冤枉--e5 ，kan-taN 你有法tou7  nia5 。」
「Che 我ma7無法tou7 ，若beh 講這層tai7 -chi3 免用gah che，我無收你chia-e5物件，你koaN7 --tng2  去。」
A 猴in bou2  ti7  內底聽--著，緊出來講：「人一choa7  路誠意koaN7 --來a，無ka7 收ma7 蹙(chhek)著人e5意。我ka7  你收--起來，後pai2 人來就好--a，m7 -thang koh 行這款生份禮！」
「我都講這款tai7 -chi3  我無收gah 這款物件--a，你實在是……」A 猴假怪in bou2 。
A 添看豬kap 雞hou7  猴嫂--a theh8 --入去，chiah 千恩萬謝告辭。
過幾工，聽人講A 猴chhiaN3  弁護士寫字紙tu 去法院--a。HARUMI 緊tng2  去後頭厝討救兵；In a 兄ti7  農會做小使a2 ，人面kap 世面khah 透，聽著妹婿出這款犯官符e5 khang頭，緊拚過庄，舅a2妹婿參詳chiok 久，chiah 知i 送豬送肉e5  tai7 -chi3 。
舅a2講：「Che 役場e5  事非同小可，你幾斤肉beh an2 -choaN2  會生力！無聽人講『官司beh 告會起，有【錢子】就有理』！」I ti7  農會toa3久，China話都也會thuh--兩句。
A 添講：「我想講送錢犯法，送雞送肉算OuUMIYAGE iah 是OuUSEBOU(御歲暮)khah be7  tioh8 -tiau3 。」
舅a2  應講：「朝代換兩冬--a，你iau2  活ti7  日本時代，日本人講OuUSEBOU，China 人講OuUSE，OuUSE 就是愛kha3 -iu5  e5  意思；你送A 猴豬肉 na2  有khah-choah8 ！」
「I 肉有ka7  我收--去neh！若m7  tau3 -saN -kang7  i 收我e5  肉beh chhong3  siaN2 ？」A 添愈想愈無。
「時機bai2 -bai2 ，加減趁khah be7  san3 ，i 是bong2 --la。」
「夭壽--ou，」HARUMI tioh8急講：「TaN ，beh an2 -choaN2 ？」
「Tai7 -chi3 到chia 來--a，chhoe7  A 猴ma7無khah 【長】--a，我看……」舅a2 sim7 --一下：「我有熟sai7一個番a2  溝人，i kap 政府不止a2 有交陪，拜託i 去頂頭小OuUSE--一下，應該處理會行。」
「An2-ni ai3  khai joa7      che7 ？」A 添膽膽(tam2 )。
「這時真亂，銀票無人beh 收，我看ai3  che chiah 有效。」舅a2 比i e5金嘴齒。
HARUMI 講：「好--la，a 兄，看應該ai3  an2 -choaN2  就an2 -choaN2 ，橫直你去hoat8 -loh8  就好。」
Hit 時金a2起大價，有錢ma7  無人beh 賣，A 添看屎chiN  kha-chhng--a，無放也be7 -sai2 ，自兩分地去kap 人換金a2 ，hou7舅a2  theh8去央番a2  溝hit 個地方頭人，另外koh一隻豬phoe-a2答謝舅a2 。
慶--a得著消息，知講對方有gau5人出面，問A猴講taN  beh an2 -choaN2 ；A 猴笑笑講：
「俗語講『褪赤kha--e5  deh 驚穿鞋--e5 ？』，你pak8  田作(choh)--e5 ，A添有祖傳甲外地，kap i 告，你是bauh8 贏無bauh8輸。」
「Beh an2 -choaN2  告？Lan2  m7  是有long 紙狀--a」？
「講你庄kha-song5  實在無冤枉--你，法院m7  是看紙狀deh 判--e5 。」
「無看紙狀是beh 怎樣判？」慶--a 愈聽soah 愈hoe。 
A 猴神秘神秘講：「也tioh8  神也tioh8  人--la。」
「Kap 神也有關係--ou？」
「神就是錢銀，你無聽人講『有錢sai2  鬼會挨磨，人ai3 衫妝、神ai3  金妝』，神無金就be7  聖。」
「神m7是燒金紙銀紙就好？」慶--a iau2 -koh gian3 -thau5  gian3 -thau5 。
「食銀紙--e5是死神，我講--e5  是活神。」
「Iah 人--le？Kam2  講拜生仁(seng-jin5 )e5  仁？」
「Che 人m7是hit 款仁，是人(lang5)e5意思--la！」
慶--a 這聲就聽bat--a：「你就講lang5  就好--a，講ui3  siaN2 -mih jin5 --去！」
「我講e5  lang5  m7  是普通人，是gau5人。」
「我作sit 人，na2  會bat siaN2 -mih gau5  人。」
「Goan2換帖大--e5  khah 早lan2  chia 公學校e5  教習，kap 大粒--e5  有poaN -noa2,是真正一個gau5人，請i 出面，的確比番a2  溝hit 個柳--舍khah 有場面。」
「你講hit 個THOUSHI--SANG hiouh？我kap i也無熟sai7 ，身份差hiah che7 ，kam2 肯thin7 --我？」
「I chit-ma2  改tng2來lan2  這款名--a，叫蕭俊。我這個換帖--e5會sai2講kap我MAHCHI--e5 ，DAIJIOUBU(大丈夫)妥當--la。」
「An2-ni ai3  khai 幾圓？你知影我作佃--e5 ，幾代粒積ma7  m7 -chiaN5  物，看會tang3  儉koa2  hou7  goan2  A 細哥做bou2 本--無……」
「講你gong7 ，gong7  gah 這形，這聲ka7告--落，A 添作甲外e5  人，chhin3 -chhai2 ma7  ai3 賠你幾分a2 地，lin2 A 細哥富(pu3 )--死都有--ou，驚後pai2  無bou2  本？」
日本時代有一個首相叫『元成』，退休了後，天皇賜i 台灣三百甲土地，北中南各一百甲，Oat-a2 大部分long2元成--e5 ，親像A 添an2 -ni ka-ti7  祖先有留土地--e5真罕見。A 猴出世作佃人e5家庭，siau3想有一工會tang3  hak 田園，lak8著這個機會無ka7  A添kha3 --一塊a，beh na2肯放i soah，koh 講這個政府無siaN2  好khang e5 款，大所在早就beh 亂--起來a，公所這個缺看--來也維持be7  久，這tong3 若bau2 無著，koh 來就赴無車班--a，m7 -chiah nge7  死beh sai2弄慶--a kap A 添ko5。
【頂pha soah，後期下pha 繼續】

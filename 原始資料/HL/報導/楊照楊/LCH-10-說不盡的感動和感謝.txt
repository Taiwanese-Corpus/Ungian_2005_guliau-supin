


說不盡的感動和感謝
 楊照陽 


兩工的文友聯誼，真平安順序倒轉來。彼日行程的初開始，是由慶洲老師贈送每人一本「臺語文基礎」，跟 2張講義兼義務指導。頭一站在溪湖「西環特區」雙星大廈休息後，直接前往旗山，接受文平老師、尚賢社長、瑞珍老師和一位植物專家等，四位的接待一工，雖然鬥陣的時間真長，但是行程續排到真緊密，無法度測時間講出阮心內的謝意，總是伊對阮滿意的面腔頂頭，會當感受著才對。（車頂的康樂節目，是阮的延輝教授按盤）暗時去和「臺語羅馬字」會夜談，正在咧診療的復聚院長，即時將「休息中」的告示牌掛起來，而且調出一大堆的資料，講的是純正的福佬話、客話、茄佬（平埔族群）話，看著的是滿冊櫃的臺語書，互我看著臺灣人的偉大靈魂的代表，就是會長的精力除了賺吃以外，將全部的心力，投入去追求母語文字化的運動內底，伊的精神真使人感動。
第二工的透早去旗后，看海水的浮浮沉沉，散步了後就去府城拜訪南市「臺語羅馬字」會長，泰然兄用古禮放炮迎接眾人，而且接受南海音樂博士夫婦，以及泰然會長夫婦等 8人的接待，欲告辭的崁站，泰然嫂為每一人準備一禮盒「鹹酸甜」的伴手，真正是「有吃閣有掠」，咱同款真感謝伊。
後來去拜訪在府城藝術季，咧擺攤仔位的「菅芒花臺文學會」，和總幹事峰政教授、正勳老師、金汾老師、定邦兄翕相。聽定邦兄講耀乾教授和學會的先進，已經討論幾落遍，就是咱的「臺灣 E文藝」的出刊和成立大會，預定要借「鄉城基金會」的會所，目前正在咧公文接洽中，咱真正感謝耀乾教授等，眾先進無惜寶貴時間鬥操勞，替我這個頇顢的憨小弟，擔起無應該擔的，彼額外的全部的責任。
尤其是耀乾教授除了無閒編務以外，還閣咧走蹤「方耀乾臺語文學館」的搜集、整理，以及照顧久年倒在病床的咱的阿姆；每擺看著耀乾兄，就親像看著勇敢者的身影在面頭前現身，是一位真使人尊敬的人格者（嘛感謝眾先進鬥相工，互我不免路頭顯遠的奔波）    
後來去東山鄉接受正男兄的接應，正男兄贈送每一人 3本伊的臺文作品，以及一人一枰的芎蕉和 3箱飲料，接待到暗眠摸，伊才閣愛家己坐車倒轉去厝兜，真正雙頭無一咬（誰叫伊要去交著阮這那「萬年番」的臺文友志，旦後悔嘛未赴啊！正男兄隔轉工透早，閣敲電話問看招待不知有怠慢否？真正有保持咱臺灣人的土直味，無輸愛閣互伊招待幾工，才要放阮干休。）真感謝正男兄嫂和公子的接待。
行程要結束的心聲報告和檢討改進：坐在頭前排的 4位老師，合齊講下一次若有活動，愛互伊知影伊要閣參加；另外有新住民第 2代的善生老師，第一次用臺語發表心聲，以及愛畫油彩畫的春妹老師的笑稽「Qk和滯暝」，了後在新社長正義老師的致謝辭做結束。



泡茶開講 ──對國際人權獎講起
李正男

今年(2003)10月尾11月初咱的阿扁仔總統親身去美國New York受領「國際人權獎」，即擺美國政府算做是良心發現，准予阿扁仔領獎閣公開演講，「自由」公開活動，接見美國眾參議員佮坐船夜遊，會使講台美外交關係，已經有「重大的突破」。台灣人若無未記得，佇舊年阿扁仔得著法國的「世界自由獎」的時，法國政府受著野蠻的中國政府「打壓」，遂毋敢予阿扁仔簽證，害阿扁仔未當親身去領獎，辜不二衷才予阿珍仔去領獎，無疑誤拍斷手骨顛倒勇，台灣的總統夫人，嘛是仝款得著全世界的呵咾，予全世界的人知影台灣是一個講自由民主人權的國家。
再來講阿扁仔佇New York演講中，脫稿講佇美國街路抗議的中國人是「乞食趕廟公」，伊講：「即陣中國來的留學生抗議毋著所在囉」。即陣中國留學生in敢毋知伊現此時徛佇充滿著自由、民主，講人權的美國國家領土上，若有lan7核著轉去北京天安門抗議中國無人權毋才較差不多，佇美國的土地上抗議阿扁仔領「國際人權獎」，莫怪即陣中國留學生有人講是20箍美金，予中國政府請來夯旗仔做紅目有仔──鬥鬧熱的，為著20箍的美金，出賣家治的面體皮佮靈魂，予全世界的人看中國人即款削四削正削八代祖公面體皮的天大地大的世界笑話。
講著「人權」即兩字，咱即嘛掀開中國四、五千冬的歷史，歷代的執政王朝頭目攏是以「天子」自居，天子講的話，天子做的代誌，無論害死天下千萬蒼生，無論著也好，毋著也好，攏是推予「天意」兩字去chhe7 數，有啥人毋愛命敢加講一句話，所以中國人毋捌啥物叫做「人權」嘛是真正常的代誌。
即嘛來講幾日前(2003年10月)，有一個台灣人去上海，無緣無故去予「共匪」掠去關tiam3監牢仔內二十外日，後來予人「救」轉來台灣，開記者會的時講，二十日關佇監牢內，去予「共匪」無暝無日的審問，是啥原因？法輪功的學員爾爾，審問到毋敢敲電話轉厝，驚到連伊的父母家後攏毋敢信用，驚in若講毋著話，講錯一句話，恐驚連老命著愛休去。各位看倌(讀者)，恁毋知猶會記得無？我捌佇2002年10月本刊的「布袋新用路」文中講過，2002年7月初1香港慶祝「回歸祖國」五週年紀念日的時，有二百外個台灣人法輪功學員去到香港，落機場去予香港武警拒絕入境，其中五個較狡怪敢反抗的，著去予武警用布袋袋起來扛上飛機驅逐出境，看中國政府野蠻到即款程度，若想欲佇中國的土地上chhoe7有「人權」即兩字，台灣人啊莫閣陷眠囉。
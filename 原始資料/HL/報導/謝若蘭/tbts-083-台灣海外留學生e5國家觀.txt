台灣海外留學生e5國家觀
謝若蘭

幾日前我代表台灣環境行動網 (Taiwan Environmental Action Network, TEAN)以及台灣原住民文化基金會參加聯合國ti7 Kenya舉行e5第五屆多樣性生態締約方大會。照我e5料想，台灣e5國際參與koh 一擺受著中國e5打壓。
中國官方代表ka7阮所khng3 ti7非政府組織攤位頂面e5有關台灣環境生態狀況kap台灣原住民各族群簡介e5文宣品提走，而且向用非政府組織註冊e5中華民國官員抗議阮無應該khng3任何有關台灣e5文宣品。農委會一個官員chhoe7著我ka7我講這件代誌，希望我直接kap中國交涉。因為文宣品是阮e5組織khng3 e5，kap in無關係。我應伊講我願意kap中國代表見面，並請由我負責來交涉這項代誌。
因為hit日我當teh無閒參與全球原住民婦女對多樣性生態e5看法以及擬寫書面e5聲明，我並無機會tu2著中國代表。Hit暗轉去旅館了後，我kap另外一位台灣環境行動網e5成員參詳這項代誌e5應對措施。阮決定隔轉日繼續khng3文宣品，而且小khoa2注意文宣品e5動靜，同時向聯合國秘書處查詢這件代誌e5合法性。
我同時也ka7我tui3美國出發以前所chah e5國際人權特赦組織 (Amnesty International) ti7二月份所做包括中國在內e5全球十大環保人權罪狀khng3 tiam3背包內底，準備有需要e5是thang用。Beh睏以前我也ka7若是tioh8-ai3用著抗議聲明e5時所應該強調e5訴求內容簡單記落來。 
隔轉日阮ui3秘書處hia得著正式答覆，肯定阮khng3文宣品e5權利kap合法性，阮koh再khng3 chhun無外che7 e5文宣品。無外久，一個中國代表hou7我掠著，伊ka7所有e5文宣品提走並且khng3 tiam3伊e5公事包內底。我jiok過去用英文 (因為當時我無想beh用壓迫者e5語言)請伊ka7伊提走e5物件還我，結果伊iN-iN-ouN3-ouN3 ka7我the hou7另外三個中國官員。其中一個用北京話對我講：「你mai3來kap我講，你去chhoe7秘書處。我無beh kap你講。」我回答講我會去chhoe7秘書處，但是我beh先kain7 提走e5文宣品提轉來。Hit個官員koh講：「我不準你koh再khng3轉去，恁台灣不準khng3任何物件。」這時我是hou7四個中國官員包圍著，我即時決定應該去秘書處chhoe7公道，所以我ka7 hit個ka7文宣品提走e5人e5名記落來，kain7 講我會koh轉來chhoe7 in。 
我家己一個人去到秘書處，但是接待人員用秘書siuN無閒be7 tang3處理這件代誌做理由想beh叫我走。我m7肯就按呢離開，用真強e5語氣ka7接待人員講我beh等到這件代誌解決了才離去。這時ti7隔壁房間e5秘書助理出來查問這件代誌，我知影伊早to7聽kah清清楚楚，m7-koh我猶是koh重複講一遍。秘書助理猶是用be7 tang3幫忙e5口氣，ka7我講秘書處無法度處理這件代誌，而且這件事m7是ti7秘書處e5處理範圍，我應該直接kap中國代表交涉。這時我心內e5火氣已經擋be7 tiau5，決定若是理性客氣無成功，就ai3展出台灣查某有理性卻m7願無聲吞忍e5雌風。我koh一擺用堅決e5口氣對秘書助理提出條例： 
1) 我所代表e5團體TEAN是用美國做基地e5正式NGO，阮所做e5是地區性kap全球性環保工作，而且我所申訴eNGO5 e5權利已經受著中國代表侵犯。 
2) NGOs 對環境kap其它聯合國所關懷e5公約kap議題有非常大e5貢獻，中國代表已經嚴重侵犯NGOs 環保訴求e5運作kap資訊交換。
3) 我已經kap中國官方代表交涉無效，所以我來chia求chhoe7正常kap有效e5管道處理這項代誌。若是這件事無法度ti7有效e5期間內得著滿意e5解決，我會寫抗議函發hou7參加會議e5人士，並且去媒體中心對中國進行控訴。 
4) 萬一代誌無演變到按呢be7使，phaiN2看e5是違反基本人權e5中國代表，以及無妥當處理這件代誌e5秘書處。 
這時秘書助理改稱雖然這件代誌真敏感，牽涉著「內部衝突」，但伊會kap秘書參詳。我追問啥物時間會tang3 hou7我確定e5答覆e5時，秘書助理含含糊糊講hit日活動結束前，用按呢來塞嘴。我卻要求in ai3趕緊答覆，原因是我遠遠來chia是為著beh關心原住民kap多樣性生態e5議題來參加會議，m7是beh了精神來處理這種無意義e5衝突。
後來秘書助理答應ti7中晝頓了答覆結果。我轉去到會場聽上蓋受原住民關注e5 8(j)法案 (有關原住民kap多樣性生態永續以及傳統知識kap資源分享) e5條文進行，一方面也擬好一份聲明備用。後來秘書處人員通知，經過kap聯合國New York總部e5聯繫所得著e5答覆，中國官方代表權只有限定ti7會議場內底。會場外in一律無權干涉。我thau2一口氣，因為che雖然是本來就應該有e5答案，但是我無寄望會tang3得著chiah-nih a-sah-li e5答覆。 
兩日後(因為週末休會)，我ti7會場koh再tu2著中國代表，我要求in ka7提走e5文宣品還我。In e5態度猶原非常傲慢，表示「Hia e5“玩意兒“早to7 chhong3無去ah」。我顧著我來e5主要目的是參加開會，無想beh浪費體力kap精神kap中國代表ko5-ko5-tiN5 ，所以我再次表明NGOs e5貢獻受保護kap尊重e5立場，in 無權擾亂阮e5運作。因為我關注e5議題有重要e5討論，而且我也無閒ti7原住民kap原住民婦女工作小組中間chong5來chong5去， 我to7 一pak氣吞leh，按呢準soah 。 
親像這款按呢e5代誌一再發生是眾人攏知e5，但是我個人認為真正e5問題be7 tang3完全歸罪中國e5「鴨霸」， 卻是因為台灣e5地位不明確 (不明確並m7是kap地位未定相等)。一陣kap我仝款e5海外留學生常常會tu2著e5問題是，ka7護照提出來了後tioh8 ai3解釋中華民國並m7是中華人民共和國。 
Ti7 Kenya開會期間，我無be7記得看CNN e5阿扁e5就職演講。一方面我真歡喜離開故鄉chiah-nih遠ti7非洲e5所在也會tang3看著家己be7 tang3親身參與e5歷史場面，另外一方面我對阿扁總統e5「五不」感覺真艱苦。連電視頂e5播報員kap字幕攏直稱是台灣e5總統就職，是按怎咱一直ka7「中華民國」抱tiau5 tiau5無beh放leh ? 
當台灣e5一群海外留學生繼續teh為著台灣ti7國際社會有koh khah che7 發展空間拍拚e5時，我為咱年輕一輩會得熱愛鄉土，而且認真尋求身分認同e5熱情感覺真驕傲。同時，我擋be7 tiau5想beh問，敢真正中華民國政府真樂意hou7家己e5官員用非官方地位註冊、出席國際會議? 敢真正咱tioh8 ai3隨時準備向人解釋中華民國是台灣並m7是中國? 抑是咱台灣人民猶gong7 gong7 ka7一大堆納稅錢，hou7官員借非政府組織行外交，ti7名片頂頭m7寫台灣，也無看著任何有關台灣e5文宣品，按呢來進行所謂外交工作? 
用非政府組織來拓展外交，應該是過度性e5權宜兼長期性e5投資。政府應該鼓勵長久以來投入國際舞台e5民間團體來積極參與。但是台灣新政府領導者kap官員卻應該開始解決台灣ti7國際上e5混亂曖昧e5地位，hou7咱清清楚楚用台灣e5身份來成做國際村e5一員，並且為全球環境正義來盡力。 

(作者謝若蘭 平埔西拉雅族/ 台灣環境行動網原住民kap生物多樣性小組召集人/ Arizona州立大學司法正義學博士候選人。原文是中文，編輯室翻譯做台文。) 

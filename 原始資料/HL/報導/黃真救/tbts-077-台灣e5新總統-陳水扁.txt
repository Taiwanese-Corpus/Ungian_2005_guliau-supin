台灣e5新總統 -陳水扁
黃真救 譯自2000年五月號e5中央公論
酒井 亨
「按散赤e5家境出發，開始peh，bat theh8著台灣大學最高分數畢業e5台獨派領導者，是一位經過政治白色恐怖，關過監獄，49歲就peh-chiuN7國家e5最高峰」

一．	Teh退色e5統一
阿扁仔當選！台灣人「出頭天」啦！台灣人民萬歲！全世界e5人teh注目e5台灣總統選舉，ti7 3月18日下晡七點半已經決定。中選會公佈最大在野黨（民主進步黨）總統候選人陳水扁正式當選。這個消息一時變成煙火kap炮仔聲chhiang7-chhiang7滾。Ti7台北市民生東路e5民進黨競選總部，有數萬人e5群眾歡聲慶祝，that幾na7條街路。Be7輸公元2000年新世紀e5元旦，變成歷史上e5大記事。
台灣島e5住民，久長以來受著日本kap外來政權e5統治kap壓迫，in熱烈teh期望有一日會tang3家己管家己（出頭天）。李登輝前任總統是台灣人出身，頭一擺當選國家領袖。雖然伊誇口講伊有壓倒性e5改革政策，m7-koh伊同時也真矛盾擔任國共內戰敗戰逃避來台灣e5中國國民黨e5主席。
民進黨e5陳水扁是正港台灣土生e5台灣人，有政治勢力e5政治家。所以台灣人久久teh期待e5「出頭天」，最後得著實現。同時，中華人民共和國主張台灣是ti7國共內戰國民黨戰輸以後逃避去台灣，所以beh「統一台灣」。中國主張「台灣是中國e5一部分」e5論點。這個論調ti7 kap國共內戰完全無關係e5民進黨政府誕生了後，就隨時失去說服力。
Che也thang講是kap前屆1996年3月e5總統選舉無仝款。李登輝當選e5時陣，伊主要是用北京語，伊連連hoah「中華民國萬歲！」koh主張「將來e5統一」。Kap che相反e5，這擺陳水扁是用北京語hap台灣住民最多數teh用e5河洛語（一般叫做台灣話）做伙使用。伊hoah 「偉大e5台灣人民！」，「台灣主權！」，「統一」這句話完全無提起。Che顯然表明國民黨kap共產黨共用e5「統一」標語已經失去效果。國際社會漸漸teh承認「中華人民共和國代表台灣」是1971年創造e5神話。
開票隔轉日（禮拜日），我去訪問台北市西旁e5下街大稻埕。Chia是1947年不滿國民黨專制政權e5台灣人khia7起來反抗國民黨e5發源地。真che7無辜e5住民受槍殺e5「228事件」導火線e5所在。Hit時台灣人表現出真強e5台灣意識kap獨立e5意志。
這擺差不多40% e5選票投hou7陳水扁。行到一個賣菜擔仔，有一個查某人用河洛話流目屎講：「台灣人已經等55年beh看著今仔日，好佳哉！」。十數年來我kap台灣民主運動e5人士做朋友，親身聽著in訴求e5聲音，我真容易會tang3瞭解這個心聲。
這擺當選總統e5陳水扁到底是啥物款e5人？是按怎伊有chiah-nih大e5人氣呢？

二．	陳水扁e5經歷
陳水扁是1951年2月18日出世ti7台南縣官田鄉西庄村散赤e5作田人e5家庭。伊e5名e5由來聽伊e5老母講，因為相命e5發現這個囝仔欠水，所以ka7伊號做「水扁」。in老父是小佃農，常常去做工勞動。in老母也bat做過女工。聽in厝邊e5人講：「伊真認真，勤勉讀冊，m7 bat看伊去外面chhit-tho5。」
伊得著厝邊隔壁e5人出錢贊助去升學，tui3小學到台大法律系攏是全班第一名。司法官考試是ti7台大在學中就考著最高分數，考後伊to7做收入be7 bai2 e5海事商法e5律師。成功了後，伊無be7記得細漢e5時e5散赤，骨力做慈善事業。選舉中間有一個勞工團体e5代表見證講：「散赤家庭出身e5伊一定會體貼失業kap散鄉e5勞動者」。
1975年伊kap隔壁庄e5好額醫生e5查某囝，吳淑珍結婚。改變伊e5運命是1979年12月發生ti7高雄市e5要求民主化e5示威（美麗島抑是高雄事件）。Ui3伊自願擔任受國民黨逮捕起訴e5民主派活動者e5律師開始，以後就參加反體制e5政治運動。Tui3 1981年到1984年伊做台北市議員。1986年任台灣頭一個在野黨（民進黨）中央常務委員等幹部要職。
Hit中間，1985年參加台南縣長競選。競選中受著黑道e5陷害，賢妻吳淑珍tu2著車禍，差一sut仔喪失性命，變做半身不遂坐輪椅。雖然猶未破案，m7-koh真明顯che是國民黨特務組織所導演e5政治白色恐怖。Tui3 hit陣開始，伊常常照顧賢妻，抱伊坐輪椅，sak輪椅。雖然行動不便，淑珍也擔任家庭主婦e5要職，互相安慰扶持。
Koh再來，伊做「蓬萊島」雜誌編輯e5時，受著國民黨保守派e5學者馮滬詳告訴起訴，理由是破害名譽，1986年受判罪，入監八個月。這位馮滬祥這擺代表極右派e5新黨參選副總統候選人soah失敗落選。Che減採是歷史奇妙e5輪迴。
後來，ti7 1989-1994年，伊當選立委負責國防委員會。伊提案「要求國民黨e5軍隊應該ai3政治中立（國防組織法草案）」。最近這個法案已經通過。陳水扁當選總統後，極力主張軍隊ai3立誓效忠新選e5總統。伊漸漸提出有建設性e5法案。國會記者bat評定伊是效率上koan5 e5立委。
1994-1998年擔任台北市長。Hit時陣，伊設立會tang3 hou7市民直接陳情抑是建議市政e5機構。取締違法停車，緩和交通塞車，禁止Pach in ko kap電動玩具場，改善治安等攏是大家看會著e5好成果。1994年，陳水扁受選做美國「時代」週刊內e5新世紀世界一百人領導者中e5一名。陳水扁執政進前，that車、污染、phaiN2 toa3 e5台北市ti7 1998年成做亞洲第五位好toa3 e5都市（香港英文週刊，Asia-week）e5好評。
1998年koh再參加台北市長競選e5時陣，國民黨kap新黨共謀結合集中選馬英九，soah bo5 意悟落選。但是che hou7少年人kap南部住民產生扁迷（陳水扁fan），hou7伊e5人氣kap革新性變足強，一直繼續到這擺e5總統當選。
這擺e5選舉，陳水扁陣營e5文宣kap選舉台頂e5演講特別傑出。Ti7台北市e5腳球場，投票前e5三月十七暗演講會，大約有40萬人（主持者e5報告）群眾聚集來聽演講。人權運動e5鬥士出名e5女性陳菊，總合司令台頂也有陳明章，豬頭皮等出名e5歌手出演助選。知名e5文化界人士也khia7台演講支持陳水扁，實在足有智慧，水準也真koan5。台灣人唯一e5諾貝爾(化學)得獎者，民眾最尊敬e5李遠哲博士，用錄影帶提倡反烏道反金權。伊強調，會tang3掃除烏金政治e5改革者只有陳水扁一人。伊e5聲明達到真大e5效果。
這款大會以外e5各種文宣，負責計劃e5是一位34歲ti7陳水扁身軀邊e5青年人，羅文嘉。民進黨本來hou7人看破人材不足，但是年輕有為e5優秀人材，民進黨比國民黨khah che7。

三．陳水扁e5性格
陳水扁e5理念，ti7 1992年立委選舉e5時是用「台灣獨立萬萬歲！」做新聞廣告，是一個急進e5台灣獨立派。選台北市長e5時陣，因為保守派勢力khah強，所以開始做一sut仔理念e5調整，khah罕得ti7公眾面前主張獨立。但是che m7是講伊已經將台灣獨立e5目標完全放棄。伊猶koh保持這個目標，但是因為利害kap環境e5關係，不得不暫時調整伊e5理念來應付。Che是一個政治家已經成熟e5證據。
聽講，國民黨內部e5台灣本土化推進派也有歡迎陳水扁當選e5人。某一個本土化死忠幹部講：伊想基本e5本土化應該漸漸進入獨立e5路線khah穩當，但是或者會使增加速度。陳水扁上蓋kap8手phaiN2做e5外交，特別是對中國e5關係，阮國民黨減採會tang3協力來做。
陳水扁e5性格用一句話來講：萬事真頂真，無容易受外口e5影響。伊ti7 1994年為著beh做民進黨台北市長候選人e5時陣，bat kap人爭拚。謝長廷（現任高雄市長）講伊有khah kho5-thau5。因為按呢，民進黨kap獨立派內部有人bat批評陳水扁。有一個台北市議員指責「陳水扁並m7是一個深思e5型，是一個單純e5人，容易快速決斷。Beh做政治家應當ai3多多深思。」
Koh再來，民進黨內e5急進獨立派批評「陳水扁無gau5演講，文化e5素養不足，ti7台北市長任期內，tui3母語教育無注重，是伊e5失敗。」
雖然民進黨內kap急進獨立派有這種e5異議，m7-koh這擺e5總統選舉攏合力支持陳水扁。有一位急進獨立派e5人講：「Kap其他四組候選人比較起來，陳水扁有堅強e5台灣意識，大眾也容納伊。」快速e5決斷力，實行力，對政治對敵來講是一種「鴨霸」（無講道理），無beh聽周圍e5意見。但是最近伊開始有改變了。聽四邊e5人講：伊加真gau5聽邊a e5人e5意見。按呢講伊「鴨霸」e5人，無一定是有公道e5評價。若kap不准異議e5蔣介石相比，陳水扁是「有魄力，志氣堅強」nia7-nia7。

四．台灣人意識（identity）e5確立
陳水扁當選e5背景，請m7 thang be7記得，會hou7台灣人意識，台灣獨立e5意向變高潮。台灣住民50外年受著國民黨政權中國化教育e5影響，大多數e5人攏想「我是中國人，希望中國統一台灣」。1994年言論自由確立以後，有「中國意識」或者「是中國人也是台灣人e5雙重意識」漸漸減少。根據1994年e5統計，只有28.8%有台灣意識，但是1998年就跳到44.3%（行政院大陸委員會調查報告）。根據其他e5調查，2000年代e5學生支持陳水扁者有51%，少年人佔khah che7。無論ti7演講大會抑是當選後e5集會，從來傳統e5民進黨支持層是農民、魚民、勞動者，chit ma2加添學生。陳水扁競選參謀e5一個，林德訓講：「少年人支持陳水扁主要是teh追求純粹e5理想。無beh支持宋楚瑜是因為伊是國民黨e5幹部，烏金政治e5當事人，chit-ma2才teh批評國民黨。但是少年人攏知影伊e5過去」。
選舉e5最後上重要e5因素，就是「選民自認是台灣人抑是中國人e5意識」。Che是be7 tang3否認e5事實，這點日本e5媒體攏無講出真實話，因為in是根據北京語e5報導採取資料，對河洛語抑是客語報導台灣住民e5本土消息，完全無瞭解所致。
民進黨kap陳水扁本身有幾na7年m7 bat向公眾講起獨立e5代誌，che絕對m7是講in已經放棄獨立。Che不但是為著台灣kap中國交涉e5牌a，也是beh對付無贊成台灣獨立e5美國政府e5壓力。按呢做是比「只有嘴大聲hoah獨立，內容無符事實是無意義」e5一種有成熟考慮e5新生要因。
	Ti7李登輝政權下，國民黨政權已經有相當e5本土化是be7-tang3否定e5事實。但是到taN國民黨強迫ka7北京語當做唯一e5國語（公用語），促進整個e5文化社會e5中國化，ti7學校e5教育用中國歷史地理做中心。國民黨自稱是中國國民黨，che提供hou7中華人民共和國beh統一台灣e5藉口。不管台灣按怎拍拚beh建立獨立國家，也無法度hou7國際社會承認，這點to7是最大e5理由。
	台灣e5獨立應該脫離戰後遷台e5中國文化kap中國政治組織，ai3建立台灣自主e5文化kap政治系統，才會hou7國際社會認同做獨立e5國家（台灣）。這款e5想法應該用經濟發展kap民主化做基礎。台灣出生e5住民包括河洛、客家、原住民kap戰後由大陸遷台e5外省人相協助，向台灣社會一個最大e5方向kap潮流前進。
	台灣國民國家beh hou7國際社會認同e5路途猶koh真遠。新總統陳水扁應該處理e5課題非常che7。伊應該重視e5代誌就是ai3確定河洛話、客話等等e5文字語言，hou7各族群e5語言平等化，ti7教育上實施真實e5台灣化。這點是李登輝政權做無到e5課題。根據這點，中國會繼續恐嚇台灣，不准獨立。但是中國自認是多語言，多民族e5國家。假使in獎勵少數民族e5文化，in無理由反對台灣住民發展母語kap本土文化。

五．無管道e5日本
	最後，最煩惱陳水扁當選e5國家卻m7是中國抑是美國。我想減採是日本政府抑是日本e5在野黨。陳水扁本身ti7台灣政界從來無機會去美國抑是日本留學。Kap對立e5候選人連戰、宋楚瑜相比，in有美國留學e5經驗，英語真gau5講。Che thang講是陳水扁e5最大弱點。但是kap美國e5關係，伊有美國哈佛大學經驗e5副總統呂秀蓮，以外民進黨也有充足e5管道。若是按呢kap日本e5關係是按怎？可惜陳、呂兩位kap周圍e5幕僚，kap日本政府、日本e5在野黨有大枝管道e5人差不多攏無。Che並m7是民進黨抑是陳水扁忽略kap日本建交。是因為日本過去對民進黨kap台灣獨立派保持距離。陳菊講：「日本e5交流協會（日本e5代表機關）從來m7 bat想beh kap民進黨接觸，日本人e5中間真正瞭解台灣實況e5人，只有你（酒井）一個人」。
	Koh再來，筆者所關心e5人權團体，ti7 80年代我常常招待民進黨關係者來東京訪問。雖然in要求愛kap自民黨抑是舊社會黨e5政治家接觸，真可憐每擺攏hou7 in趕出去。自民黨過去kan-na7 kap國民黨建立管道，舊社會黨、在野黨hou7中國共產黨買收，in欠e5數(siau3）應該現在著ai3還清。
	人脈e5建造並m7是一暝一日做會到。特別是今後漸漸會真無閑e5民進黨幹部，be7 kan-na7為著日本政界關係者分割in寶貴e5時間是會koh khah困難。今後日本政府kap在野黨ai3如何kap新生e5台灣建立關係？台灣本土e5發展，kap中國、美國e5關係，攏是陳水扁當選e5責任，he重量是無法度thang計算。

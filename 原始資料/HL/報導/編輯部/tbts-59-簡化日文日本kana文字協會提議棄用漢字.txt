[台灣話新聞]

簡化日文日本kana文字協會提議棄用漢字

本刊編譯

[美聯社東京八月十九日電] 
日本「kana文字協會」以費時、無效率e5理由，提議棄用漢字系統，來簡化日文。
Kana文字協會成員渡邊悟講：書面日文siuN7傷過頭複雜，讀一份晚報tioh8愛學幾若千個漢字，愛學e5字實在siuN7濟，siuN7了時間，koh無效率。渡邊悟進一步指出：日本應該ka7日文簡化，hou7伊卡符合字母原則。 
大多數e5日本人攏同意日文e5書寫真複雜，不過，真少人想beh改變。渡邊悟講，這款心態就是盲點e5所在﹕無論書寫偌無方便， 逐家嘛是去適應， 無想beh去改變。Kana文字協會beh呼籲日本政府宣佈停用漢字。 

日本一千冬前，因為無家己e5書寫文字，所以引進漢字。漢字e5辭彙本底to7真歹學，koh ka7日本當地語言嘛漢字化，煞愈複雜。寫一個日本字，需要將近ti7 50 e5拼音字母內底koh kah二個複雜e5漢字。譬如『海鱸』愛寫27劃。
一般日本字典所列e5漢字有五萬字， 這干單是一部分nia7-tiaN7。 甚至常用字『生活』至少有七種讀法，依伊e5上下文有無仝e5意思。
受過高等教育e5日本成年人大約有三千個字彙，讀一份報紙上少愛bat二千個漢字。準講干單beh有基本e5讀報能力，嘛是愛真勞力leh咧。
根據文部省教育目標，小學六年e5學生應該bat一千個漢字。雖然講漢字課通常是包括文法kap閱讀，不過學漢字佔去大部分語文課程e5時間，甚至課後e5自修時間。學習漢字m7是干單限ti7學校，出社會以後漢字e5字彙能力嘛tioh8愛隨時進步，因為日本社會常常用漢字書法kap修辭來評價一個人e5學識kap能力。

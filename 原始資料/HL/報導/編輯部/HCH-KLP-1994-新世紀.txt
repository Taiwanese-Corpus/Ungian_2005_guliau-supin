（四）《島鄉台語文學》（1998- ）
  T? 1998年1月15日發行試刊號，1998年3月30創刊，創辦單位是「島鄉台文工作室」，主編陳金順。雖然版權頁寫是由「島鄉台文工作室」發行，其實是干單陳金順一人承擔出資、主編、發行e5所有工課。雖然伊並無刊出宗旨，但是以筆者五年來e5觀察以及kap陳金順e5對話當中，了解伊堅持台語純文學e5本意。Chit份是九○年代尾上堅持純文學e5刊物，亦是刊登上濟文學作品e5刊物，文類有詩、散文、小說。主要作家有林央敏、胡民祥、陳雷、陳金順、宋澤萊、胡長松、王貞文、方耀乾、莊柏林、江秀鳳、許正勳、楊照陽、陳正雄、周定邦、陳潔民等
三、九○年代e5重要詩人
  九○年代e5台語詩人kap八○年代比起來，已經有幾十倍e5成長，數百人投入台語文e5書寫，質有非常大e5提昇，題材ma7 khah多元，技巧ma7 khah幼路。林央敏t?《台語詩新人選》e5序文按呢講：

  這本《台語詩新人選》親像承續《台語詩六家選》e5工程，最後選出十家九
○年以後e5新秀，比較這兩本冊，略略仔e7-tang3反映出九○年前、後兩期台語詩無仝e5風貌，一般的來講，「六家選」時代khah集中政治性、反抗性e5題材，也偏重台灣人意識e5呼叫，表現方式ma7 khah直接；「新人選」時代雖然有傳承tioh8這部分，但是意識型態漸漸淡化，另外抒寫e5題材加chiaN5豐富，文字形式脫離歌謠格律，充分做到自由變化，ma7 khah講究寫作技巧，Chit種進步是當該然e5,設使後輩詩人若干單有法度起土埆厝就枉費前人所phah e5地基，好得幸，流水不息，江山代有才人出，新一代e5台語詩人有搭洋樓e5能力，所以普遍的「新人選」e5作品，大部分long2比「六家選」e5大部分作品khah sui2、khah有詩e5質素。

  雖然頂面e5引言是針對《台語詩新人選》kap《台語詩六家選》做比較，其實就是teh比較九○年代kap八○年代e5台語詩。下面就九○年代khah有代表性e5詩人做一個紹介：
（一）莊柏林（1935- ）
  台南縣學甲人，目前toa3 t?台北，台灣大學法律系畢業，日本明治大學民訴法研究。擔任律師、國策顧問、考試院典試委員、台灣教授協會會員，bat擔任「笠詩社」社長、「蕃薯詩社」同仁、台語文推展協會會員。1991年為tioh8 beh紀念伊e5老爸，設立榮後台灣詩人獎。伊bat得過南瀛文學新人獎（現代詩）、鹽分地帶新文學貢獻獎kap南瀛文學獎。莊柏林是台語文學史上e5重要抒情詩人。
  莊柏林t? 1990年投入台語文學創作，寫真濟思鄉懷舊題材。故鄉e5一厝一瓦、一草一木、蟲、鳥，到童年chhit-tho5 e5情景，long2是伊歌詠e5對象。〈故鄉bat t?遙遠e5夢中〉就將思念故鄉e5情景寫kah入木三分，不知不覺當中會hou7咱ma7 toe3伊轉去細漢e5故鄉：    
 
  故鄉捌佇遙遠e5夢中╱多少次夢見╱急雨拍在故鄉e5窗仔╱也拍在我面上
  ╱田蠳徘徊在厝頭前╱有時也停在我頭上╱四腳仔叫在田岸邊╱有時也叫
  在五間後╱╱故鄉捌佇遙遠e5夢中╱沉默e5山╱多話e5海╱溫柔e5霧╱多
  變e5雲╱情相連╱心相牽╱如何編織故鄉e5美夢╱╱故鄉捌佇遙遠e5夢中
  ╱五更暝e5一粒星╱看著將要落海e5月娘╱背起日頭要上山╱面對田水背
  向天╱甘蔗甜佇心內╱蕃薯芳佇鼻內╱╱故鄉捌佇遙遠e5夢中╱小火車送
  走╱遠去e5童年╱彼時有雨有詩╱雨e5終點╱是遠遠e5玉山╱詩e5起點╱
  是遠遠e5思念╱╱故鄉捌佇遙遠e5夢中╱只是  已經╱…………
  
  此外作者也chiaN5 gau5描寫愛情，筆觸幼路，有一寡詩甚至kap音樂結合，hou7詩kap歌[相輔相成]，美麗koh感人。比如〈薊花〉描寫作者kap一個日本查某囡仔無結果e5愛情故事，也hong5譜做歌曲傳唱，chiaN5受喜愛：

  捌記得╱山風e5憂愁╱海湧e5悲傷╱為了情意╱在山頂╱燒甲變成紫色╱
  霧做糧食╱雲來做伴╱阮e5生命親像早露╱╱欲將薊花放袂記╱卻在夢中
  雨水滴╱恬恬徘徊╱山峰綠葉╱今世袂當再相會╱╱

  莊柏林得tioh8南瀛文學獎e5時，評審吳潛誠等人hou7伊e5評語是：「莊柏林先生tui3鹽分地帶優秀e5文學傳統出發，具有冷靜凝視現實e5眼光kap熱切觀照鄉土e5胸懷，其詩語平實中常有出人意料e5飛躍，如歌e5母語之開拓亦形成其詩作e5重要特色。」主要著作有詩集《西北雨》（台北：台笠，1991）、《苦楝若開花》（1993）、《火鳳凰（一）、（二）》（台北：台笠，1994）、《莊柏林台語詩集》（台南：縣立文化中心，1995）、《莊柏林台語詩選》（台南：真平，2001）等。
（二）路寒袖（1958- ）
  本名王志誠，台中大甲人，東吳大學中文系畢業。現任台灣日報副總編輯兼藝文中心主任，bat擔任教師、中國時報副刊撰述委員、《台語文摘》總編輯。得tioh8金曲獎、金鼎獎、賴和文學獎等。
  1991年開始台語詩歌創作。伊e5詩意象優美、用詞白話而不失文雅，bat多次hou7人譜成曲，以歌曲抑是電影音樂帶e5方式出版。比如〈山路〉chit首被譜成曲e5情詩，意象突出優美，原本「山路」象徵人生路e5曲折，但是因為夫妻之間互相扶持kap互相倚靠，「山路」hit一般e5人生soah成做遊賞美麗人生景緻kap夫妻感情e5觸媒劑：

  Peh崎山路，灣灣擱翹翹╱盤佇山坡，盤佇咱e5心頭╱汝e5情牽著我e5愛╱我e5愛牽著咱e5將來╱咱勻勻仔行來山頂看大海╱╱寂靜e5山路，雙邊相思栽╱栽佇心內，栽佇眼前世界╱山頂生活無啥感慨╱干礁聽著咱喘氣e5愛╱咱勻勻啊行來山頂看大海╱╱山路啊山路╱越過來聽著風╱山路啊山路╱越過來看著雲╱野草含著露水╱向雲遐呢厚╱濕入夢中，濕入夢中╱夢浮上
  山e5肩胛頭╱╱

  路寒袖ma7 chiaN5關心台灣社會改革，伊e5詩也成做競選歌曲。作者e5台語歌詩，為台灣歌謠開拓新境界，不但脫離傳統民謠e5悲情kap流行歌e5粗俗，也灌入be7少(chio2)人文氣息，延續台語文學e5美學傳統。這也是詩人參與社會運動e5一項重大貢獻。Chit首〈春天?花蕊〉是1994年陳水扁競選台北市長e5競選歌曲，歌詞優美koh有鼓勵性：

  雖然春天定定會落雨╱毋過有汝甲阮來照顧╱無論天外烏雨會落外粗╱總
  等有天星來照路╱╱汝是春天上嫷e5花蕊╱為汝我毋驚淋甲澹糊糊╱汝是
  天頂上光彼粒星╱為汝我毋驚遙遠kap艱苦╱╱春天e5春天e5花蕊歸山墘╱有汝才有好芳味╱暗暝e5暗暝e5天星滿天邊╱無汝毋知佗位去╱╱

  路寒袖e5主要tioh8作有華語詩集《早，寒》（台中：縣立文化中心，1991）、《夢e5攝影機》（台北：麥田，1993）、《我e5父親是火車司機》（台北：元尊，1997），台語詩集《春天?花蕊》（台北：皇冠，1995）、《路寒袖台語詩選》（台南：真平，2002）等。

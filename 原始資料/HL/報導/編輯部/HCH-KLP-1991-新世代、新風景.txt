新世代、新風景
──九○年代e5台語文學刊物kap台語詩新人群
台南女子技術學院  方耀乾

一、話頭
  台語白話文tui3 1885年《台灣府城教會報》創刊，擂起鼓聲，到今已經超過一百冬。期間經歷1930年代、1980年代kap 1989、1991年e5台語文學論戰，一面thoaN草，一面ia7種，一面沃肥，過程受盡苦楚、侮辱、誤解、打壓，猶原放膽文章拚命酒，今仔日台語文學才會當百家爭鳴，百花齊放，成做一坵美麗e5花園。文類涵蓋詩、散文、小說、戲劇，質kap量long2非常可觀，前到今khah重要e5作家有賴仁聲、鄭溪泮、林宗源、向陽、宋澤萊、林央敏、黃勁連、陳明仁、胡民祥、陳雷、沙卡布拉揚、李勤岸、莊柏林、路寒袖、張春凰、陳金順、方耀乾……。
  1989、1991年e5台語文學論戰是二十世紀台語文學史上最後e5兩pai2論戰。經過這兩pai2 e5論戰了後，「台語文學」chit-e5名詞算是完全確立，無koh再受tioh8大挑戰。當然，台語文學是m7是等於台灣文學，這就留待歷史公斷。M7-koh,台語文學e5「多元開拓期」，會使講是按1989、1991年e5兩pai2台語文學論戰了後正式開始出帆e5。講伊是「多元開拓期」是因為作家e5人數成倍e5成長，題材e5開拓多元化，技巧運用e5熟黃度有夠，作品e5質有chiaN5大e5提昇。
  另外，台語文學史上第一份純文學刊物《蕃薯詩刊》ti7 1991年創刊，這是自戰後以來大多數e5台語文作家e5大集合。這也摃印仔掛保證表示台語文學beh大步向前行，新e5世代、新e5風景已經khia7 ti7咱e5面頭前teh ka7咱iat8手loh,是台語文學e5運動性質開始降溫，文學性質開始提昇e5年代。
  本文主要e5重點就是囥ti7 1990-1999年期間e5台語純文學刊物kap重要詩人e5紹介，ma7當作是對二十世紀90年代e5一個總成績e5回顧。
二、九○年代e5台語社團kap純文學刊物
  1987年解嚴了後，整個e5政治環境e5箍仔開始放leng7,連帶e5社會、經濟、文化也toe3 teh放鬆，以早用類似個人式游擊戰e5街頭運動方式，寫寡論戰式e5文章、抑是詩、散文，以插花e5方式登tiam3華語e5本土文學刊物e5做法，慢慢就開始轉向，提議講ai3組織同志創辦台語文專業雜誌。上早想tioh8 ai3用組織e5方式來集合台語文運動者kap作家e5,是1989年8月15日成立e5「台語社同仁會」kap伊e5發行刊物《台語文摘》。宗旨是:

  蒐集國內外有關閩南語、客家語、山地與之研究論文、評論文字，介紹文章、
  文學作品，報導學界動態，以資料交流，掌握潮流，道友聯絡為目e5。

  這是一個將語言、文學研究kap學界動態報導囥做一龕e5台文刊物。雖然chit份雜誌創立e5目標並m7是beh推動台語文學，不過對戰後台灣語言e5建構、台語文學術e5研究起了[篳路藍縷]e5首功，也直接、間接生湠或是鼓舞九○年代台語文社團kap刊物e5創辦。
  九○年代創辦e5社團kap刊物有be7少份，親像「蕃薯詩社」kap《蕃薯詩刊》、「台灣語文促進會」kap《台語風》、「學生台灣語文促進會」kap《台語學生》、「台灣台語社」kap《掖種》、「台語文推展協會」kap《茄苳台文月刊》、「台北台文寫作會」kap《台文罔報》、「菅芒花台語文學會」kap《菅芒花詩刊》及《菅芒花台語文學》、「時行台語文會」kap《時行台灣文月刊》，以及《台文通訊》、《台語世界》、《台灣語文研究通訊》（後來改做《台灣語文研究雜誌》）、《島鄉台語文學》、《蓮蕉花台文雜誌》、《TGB通訊》、 “Tai5-oan5-ji”等。會使講像雨後春筍hiah一般，一下仔就按土孔puh出來。Chia-e5社團kap刊物有純文學性e5、有語文教育性e5、有語文運動性e5、有綜合前三類e5,各自扮演無仝款e5角色，ti7台語文推動頂koanl5ong有發揮一定e5作用。
  其中屬文學e5刊物干單《蕃薯詩刊》、《茄苳台文月刊》、《菅芒花詩刊》、《島鄉台語文學》四種。前兩種已經停刊，完成階段性e5任務；後兩種目前猶koh teh開花生湠，延續台語文學e5香火。In ti7台語文學史上是開礦e5土炭夫，聚集台文作家，開發發表園地，提攜新世代。下面就各社團、刊物e5宗旨、成就kap影響做一下簡介。

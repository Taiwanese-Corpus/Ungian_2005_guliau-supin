徵文比賽消息
評審團報告

李江卻台語文教基金會97 年徵文比賽，分小說、散文、詩三文類，十二月底截止了後，統計稿件，long2 總收著三十八件，大部分是郵寄--e5,也有『快遞』--來e5,也有E-mail--e5,也有FAX--e5,koh 有朋友ka-ti7 親身送稿來順續kap 編輯部同工開講。總--是，對chiah che7 熱心參與寫作台文--e5,基金會真受著感動，特別ka7 參加e5 作者說謝。
三十八件內底，有七個人七篇作品kap 做一件--e5,ma7 有一件幾十篇作品--e5,論作品數，有百外篇。新詩上kai3 che7,koh 來是時事論文kap 個人隨筆e5 散文類，小說無幾篇。
新詩量che7 質koh koan5,是這屆徵文收成上好--e5。散文部分khah phaiN2處理，大部分siuN 過時事評論性，khah 無講究文學營造；隨筆性--e5 koh 剪裁散漫，khah 欠規劃性。小說部分，無siaN2 有合規格e5 作品，有e5 無成小說，na2 像個人講古；有e5 用台語讀無siaN2 會通；有e5 na2 時事報導。
上kai3 hou7人感動--e5是一個年長牧者，ka7 kui 本賴仁聲（鐵羊）牧師e5白話字作品「俺娘e5 目屎」翻做漢字，名稱改「老母的目屎」。這屆徵文並無用字規定，台語文就會sai2,相信台灣有leh 流通e5 表記文字，lan2 e5 評審團long2 讀有，主要是beh 鼓勵創作，原創性chiah 是考慮重點，這本真有台灣歷史性e5 小說當然是寶，m7-koh 無合徵文目的。
這屆e5評審團由基金會董事、職工kap 台文BONG報職工、編輯組成，評審者kap親屬關係者be7-sai2 參加比賽，初步共識是「本屆kan-taN取新詩，小說、散文獎額保留，增加下一屆這兩類文e5名額kap獎金。」Che 是共識na7-tiaN7，等三月中正式會議決定，chiah 有效。
另外一項共識是下一屆比賽，beh ti7 98 年度e5 台文BONG 報中keng2 選作品，參賽者ai3 先投稿台文BONG 報，刊--出來e5 就是候選作。
詳細內容kap 得獎名單，會ti7 四月份台文BONG 報發表。

台灣之夜ti7安省皇家博物館
阿旭

公元2001年加拿大馬偕委員會成立beh推sak馬偕博士(Dr. George L.Mackay)過身100週年紀念活動e5時，Su-mai-khek(Michael Stainton)牧師to7建議來去ham安省皇家博物館(Royal Ontario Museum)參詳tiam3 hia舉辦展覽e5代誌。一直到今年6月，ROM e5一位古物鑑賞家去台灣參加順益博物館e5開幕典禮，轉--來了後，ti7 ROM舉辦展覽e5計劃才明朗化。伊去台灣是因為ROM有一koa2馬偕博士收集e5原住民文物，khng3 ti7 ROM經過一百外冬後，最近2年才整理好勢，借出去台灣展覽。伊ti7台灣e5時，看著台灣人對馬偕博士e5敬愛，對古物e5疼惜，真受感動。轉來加拿大了後，伊to7 ham咱聯絡，講beh協助咱tiam3 ROM辦一個 「台灣之夜」。
	這個消息hou7阮真大e5鼓舞，因為ROM是加拿大上大、亦是世界有名e5博物館。會-tang3 ti7 hia ka7台灣e5文化紹介hou7加拿大e5主流社會、國際觀光客，一定會-tang3提昇台灣e5知名度，是一個真好e5國民外交。
ROM ti7每年9月到過轉冬6月，每禮拜5暗，攏免費開放hou7人入去參觀。這個免費入場e5節目有一定e5水準kap安排。上重要--e5是，節目一定ai3有文化內涵，一定ai3表現某一個族群e5特色，koh tioh8-ai3 會-tang3吸引khah che e5觀眾。In e5建議是ai3安排一koa2音樂，一koa2展覽，電影，gin2-a2 e5民間故事，kap民俗…等等
就按呢，阮to7去chhoe7表演者。咱beh表現台灣e5音樂，但是ma7 ai3考慮這個表演ai3 hou7 chia-e5觀眾會-tang3接受。好佳哉，咱台灣e5音樂真早to7有西方e5演奏技術。阮邀請著多倫多台灣室內樂團（Toronto Taiwanese Chamber Orchestra）來演出。這個室內樂團是ti7多倫多e5一陣真有音樂天份e5台灣人青少年組成--e5。另外koh有請著一對對台灣本土音樂真有研究e5青年音樂家用胡琴、台灣e5殼a2琴kap鋼琴來演奏台灣民謠。
Hit暗ROM e5安排是真有氣氛。表演是ti7一樓入口e5大廳舉行。有排三、四十塊圓桌a2 kap椅a2。桌頂有點蠟條，觀眾ma7會使ti7邊--e5 Bar買酒、果汁，坐tiam3 hia慢慢a2 lim，靜靜a2聽。四邊ma7有人用khia7--e5，估計有二百外人teh聽，兩場e5觀眾加起來差不多有四、五百人。室內樂團演奏e5曲是台灣民謠改編e5「台灣四季」組曲，有春、夏、秋、冬四個樂章。咱e5第二代e5水準真koan5，台灣民謠用西洋管弦樂e5方式演奏--出-來，音樂真sui2，真有特色，得著真che7 phok-a2聲。聽眾e5評價真koan5， 攏真o-lo2 in e5演出。本來ROM e5 節目製作人煩惱胡琴kap殼a2琴恐驚無對味，但是看著伊本人ti7 hia theh8相機一直hip，to7知影伊對咱這個節目ma7真滿意。
展覽方面，ROM ka7幾項a2現此時留ti7 hia e5台灣原住民e5文物特別用玻璃箱a2展出-來(大部分e5文物目前猶ti7台灣e5順益博物館展出)，叫做 「Curator's Corner」。咱家己準備e5，主要有馬偕博士e5傳奇。這套總共49張 e5圖片是台灣基督長老教會製作--e5，資料非常完整，說明也真清楚。阮有ka7 chia-e5說明翻譯做英文，koh請印刷專業者調色放大貼--起-來，thang hou7加拿大e5民眾觀賞。因為馬偕博士是加拿大人，咱e5國民外交tui3 chia切入，真有效果。其他e5展覽有台灣e5郵票。阮tui3台灣e5郵政總局借一koa2紹介台灣e5生態，親像飛鳥、昆蟲、海生動物、花、水果等本土化e5郵票。猶有to7是今年6月台灣政府特別為馬偕博士發行e5紀念郵票，特別作一個單元。另外有展覽有關紀念馬偕e5新聞，圖片、冊…等等e5資料。阮ma7有ka7台灣歷史tui3 3萬年前到公元2000年e5總統大選，收集khah有代表性e5圖片造成大張e5看版。Koh有台灣新政府為著宣揚人權政策、科技發展kap積極行入國際社會，對外人道援助e5相片。為著beh hou7展覽場有khah鬧熱e5氣氛，阮也請一位同鄉ti7現場教人做剪紙kap摺紙。ROM e5節目製作人ma7特別替咱chhoe7著一koa2有關台灣民俗e5細身翁a2，有扛轎--e5，有賣肉粽--e5，有gin2-a2 teh thit-tho5--e5…，引起真che7人e5趣味。
 Hit暗這個展覽場叫做「Taiwanese Market」，實在鬧熱滾滾。馬偕委員會kap台灣駐多倫多e5新聞組準備beh送人e5資料，無外久to7 分了了。有兩套郵政總局送咱展覽e5郵票soah hou7人當作贈送品theh8--去。真che7本地主流社會e5民眾對馬偕博士e5一生真好奇，提出真che7問題來問。Ma7有人問講台灣是m7是中國e5一部分？這時咱to7 ka7 in解說講 ：M7是。順續報in看有關e5圖片，比如原住民自早to7 toa3 ti7 hia，荷蘭是第一個建立殖民政權e5政府，清帝國ti7台灣建省無外久to7 ka7台灣永遠割hou7日本，koh khah重要--e5，台灣人現在有家己用自由意志選出e5總統。觀眾中間bat去過台灣e5人ham 咱有一種真親近e5感情。
Ti7樓腳e5電影院，有teh 放台灣電影「一-一」。Che是楊德昌ti7 Canes得著最佳導演獎e5電影。雖然有3點外鐘久，m7-koh ma7吸引將近chiaN5百人e5觀眾，可見會曉欣賞e5人猶是be7少。Ti7 Heritage Lobby，咱有ka7「台灣kiaN2婿-馬偕博士」這片錄影帶ti7 hia連續放hou7人看。因為馬偕博士ti7台灣人人知，但是ti7加拿大猶真che7人m7知伊，所以hit 暗吸引了be7 少觀眾。
Ti7樓頂e5 Discovery Gallery，ROM也請一位專門teh講古e5職員替咱講gin2-a2古。咱有提供「虎姑婆」e5資料hou7伊講。因為che ham 西方e5 "The Little Red Ridinghood"意思差不多，gi2!-a2 聽khah有。攏總有二場，聽講第一場gin2-a2 khah che7 ，伊有ka7內底，虎姑婆teh食gin2-a2骨頭e5部分換掉。咱需要ka7台灣民間故事，好好翻譯做世界通用e5語文，才會tang3 好好傳--出-去。
咱這擺不但有ROM e5幫助，也得著馬偕博士e5故鄉， Oxford County kap加拿大長老教會總會真大e5支持。Oxford  County借咱一套真專業e5展覽架，in e5縣長專工chhoa7 in e5職員提早載來教咱按怎裝，實在hou7阮真感動。加拿大長老教會ma7 ka7 in所會-tang3收集著e5 7塊展覽版攏khoan2-khoan2來借咱。咱e5同鄉，咱e5青年ma7攏熱心來幫忙。新聞組e5組長chhoa7所有e5 4個職員來鬥做。
散會e5時，咱ma7準備三、四百塊旺梨酥，ti7 大門口送觀眾。Sui2 koh好食，咱e5服務人員也特別介紹che是「台灣e5特產」，有機會請in去台灣看看--leh。
 Che是ti7加拿大e5台灣人第一擺ham安省皇家博物館接觸合作，舉辦活動。今年e5台灣之夜已經真成功，為咱ham ROM 鋪好一條進入加拿大主流社會e5管道。希望明年，以後每一冬攏會-tang3有這個活動，來推sak台灣e5國民外交，提昇台灣ti7國際上e5知名度，幫助台灣進入國際社會，hou7台灣更加hou7人肯定kap重視。			(2001.11寫)

Ti7加拿大e5馬偕紀念活動 
									加拿大馬偕委員會    阿旭 

馬偕博士ti7加拿大安大略省牛津郡e5 Zorra鄉出世。1872年去到台灣淡水，就按呢一生ham台灣結緣。Ti7 29冬內底，用挽嘴齒治嘴齒疼來招人信教，攏總挽二萬一千支，設立教會超過100間。伊koh khah大e5貢獻，是ti7台灣設立第一間女子學堂，創設第一座現代化e5病院。Hou7台灣脫離落伍，ham世界進步e5文明接合起來。咱今a2日用歡喜感恩e5心情來紀念伊，實在是真應該e5。 
Ti7加拿大，台灣人e5教會，同鄉，台灣駐加辦事處，加拿大e5長老、聯合兩大教會，牛津郡，學術界以及馬偕博士e5查某孫共同組成加拿大馬偕委員會，來做ham台灣聯絡e5橋樑，以及配合台灣 ，tiam3加拿大推行紀念活動。
六月初二hit日是馬偕博士100年前過身e5日子。Ti7牛津郡，有馬偕紀念碑e5揭幕典禮。Che是由牛津郡向安大略省政府申請e5。Hit日早起，真che7咱e5鄉親kap朋友來到多倫多台灣聯合教會e5停車場，做伙坐一隻bah-suh，beh駛去馬偕博士e5故鄉，Embro庄參加這個真有意義e5聚會。猶有一隻載著專工tui3台灣來e5淡江中學董事會e5代表團kap 十二位來York大學短期進修e5英文教師e5遊覽車。有真che7鄉親ui3 Toronto，Hamilton，Waterloo，Detroit家己駛車去。Ma7有人專工tui3 Vancouver，New York坐飛機來。天烏烏，強beh落雨，hou7阮真煩惱。新到任e5台灣駐加拿大e5陳東璧代表也專工透早tui Ottawa趕來。伊本來計劃beh來教會ham大家坐bah-suh做伙去。因為飛機e5時間，也想著應該khah早去ham當地e5主人見面熟sai7，所以決定坐黃文勇牧師e5車先出發。
黃牧師去到位e5時，主人已經ti7 hia teh無閒，公園e5空地a2，有排幾a7排椅a2。看著人愈來愈che7，椅a2也koh一直加添，這時大家攏chhoe7位坐落來，ma7猶無夠位。In這個庄頭m7 bat有chiah che7人客，實在真鬧熱。
馬偕紀念碑e5揭幕儀式由牛津郡ham安省文化傳統基金會擬定。郡長David Oliphant邀請加拿大馬偕委員會共同主席黃牧師做伙做司儀，一個講英語，一個講台灣話，就是馬偕博士在生所講e5言語。典禮開始，由加拿大e5騎警giah8加拿大kap台灣chit-mai2 teh用e5國旗做前導，Ingersoll村e5風笛e5隊，親像pun5鼓吹按呢toe3 ti7後壁。加拿大國歌唱了，就由Woodstock市e5宣告師（ Town Cryer)  正式宣佈講某年某月某日，咱ti7 chia有一件大代誌,...。台灣來e5人客看著真稀罕，相機一直hip。當地e5國會議員，省議員，市長，鄉長ti7郡長致歡迎詞了，攏有起來講話。因為天烏烏，所以大家攏m7敢講siuN久。咱e5陳代表是第一位受邀講話e5外賓。因為馬偕e5博士學位是Queen’s University theh8著e5，陳代表bat ti7 hia做過法學教授，伊就ui3 hia講起，大家聽kah耳a2仆仆。Koh來是台灣基督長老教會議長Yabu牧師e5 牧師娘用伊真sui2 e5歌聲來o-lo2上帝。加拿大長老教會，加拿大聯合教會這兩個過去支援台灣民主運動e5教派也有派代表來祝賀。台灣政府所發行e5馬偕紀念郵票，也由新聞局駐多倫多e5李南陽 組長贈送hou7 馬偕e5查某孫偕姑娘kap幾位當地e5主人。York大學e5歷史學家Dr,  Aylvin Austin也受邀請來介紹馬偕博士e5一生事蹟，也有講著牧師娘e5幾項a2趣味e5代誌。好佳哉，伊講了e5時，猶無落雨。
馬偕博士故鄉e5 Knox長老教會e5 Turnbull牧師祝禱後，由安省文化傳統基金會代表Beth Hanna簡單說明立碑e5經過。了後，揭幕e5 hit個時刻就開始。天雖然有雲，烏陰烏陰，但是攏無落雨。大家講，有真che7牧師ti7 hia，有祈禱，信心也有夠。
典禮了後，大家坐車去參觀馬偕博士細漢toa3 e5所在。厝已經賣hou7別人，ma7攏koh重起過ah。但是門口有一塊原來hit間厝e5石頭，刻字做紀念。又koh去參觀in hit庄頭e5墓地。因為馬偕博士ti7台灣過身，吩咐beh tai5 ti7台灣，所以ti7這個墓地，除了有伊父母親人e5墓以外，無伊e5墓，但是有一個紀念伊e5墓牌。
Knox教會e5婦女團契，請大家遠來e5人客食暗頓。淡江中學e5董事長陳福住牧師ham in交換禮物。In有be7少人ti7今年三月去台灣見過面，所以這擺見面，特別歡喜。Knox教會有一張真寶貴e5圖，有in第一任e5牧師Rev. Donald McKenzie，伊會使講是馬偕博士e5啟蒙者，也有chit-ma2上出名e5馬偕博士。Ti7 in hit庄頭內底，由1832年到1982年中間出產了38位牧師，其中有十幾位姓馬偕（Mackay, MacKay,McKay,..）。
六月初九，ti7多倫多舉辦一場紀念音樂會，由咱e5多倫多台灣合唱團，多倫多台灣室內樂團向加拿大e5民眾紹介有台灣特色e5音樂，ma7 hou7 in khah che7人知影馬偕博士e5事蹟。咱ma7有邀請Oxford County e5三位女青年來唱歌，Ingersoll村e5風笛a2隊來表演，所以是一個台灣ham加拿大文化合作e5好例。節目e5第一首歌是陳茂生作詞，蕭泰然作曲e5「馬偕博士紀念歌」，結尾e5一首是馬偕作詞， 李奎然作曲e5 「My Final Resting Place」。
音樂會了後，ti7樓腳交誼廳有一個簡單e5招待。 咱有將台灣馬偕紀念委員會半賣半送e5 hit套馬偕博士事蹟e5圖片掛出來hou7大家看。實在真感動人。由這個圖片，看著伊一生ti7台灣四界去，為著傳播福音，為著改善當時台灣人e5生活。伊chhoa7咱行出落伍，ka7咱紹介新e5知識，新e5思考，hou7咱會tang3接受進步e5世界文明。講伊是咱台灣現代化之父，ma7無m7 tioh8。
 初十，ti7多倫多e5 Trinity長老教會，有一場超教派e5紀念禮拜。Ti7多倫多e5台灣人教會大部份攏將in e5禮拜soa2來chia做伙做。教會協會e5聯合唱詩班ma7擔任唱詩o-lo2 e5任務。這個禮拜e5特色就是入場，出場攏有Ingersoll村e5風笛a2隊引導，讀經節e5時，咱讀e5是馬偕博士e5著作「From Far Formosa」內底e5三段代表性e5記載。並且由一位ham馬偕博士相像是台灣kiaN2婿e5 James Rohrer教授講道。James本來teh研究十九世紀e5傳教史，m7-koh m7 bat馬偕博士是啥物人。後來伊去玉山神學院教冊，koh娶台灣某，ti7台灣看著馬偕博士chiah-nih受尊敬，伊開始無暝無日去研究，chit-ma2會使講是馬偕學術研究者e5勇將。咱所選e5聖詩中，「I am Not Ashamed to Own My Lord」是馬偕博士所意愛e5一首聖詩，「咱著來吟詩」卻是三位偕姑娘細漢ti7台灣上蓋愛聽愛唱e5歌詩。
通過這三個活動，加拿大馬偕委員會完成了一點a2突破，hou7 khah che7加拿大民眾來認識馬偕博士。多倫多e5國家郵報ti7 6月18日就有二大頁，teh報導有關馬偕博士e5代誌。加拿大馬偕委員會真感謝大家e5支持kap參與，咱不但beh紀念伊，也希望伊e5精神koh再發揮，加拿大kap台灣人民e5友誼因為按呢來提升，也對世界和平kap文明，有khah大e5貢獻。咱ai3將伊一生所堅持e5 :「寧願燒燼，m7願生sian  chiu3無去」（ Rather Burn Out, Not Rust Out )  做咱為家鄉拍拚e5信念。

註: 對加拿大以外e5讀者說明，馬偕博士是加拿大國，安大略省，牛津郡，Zorra鄉，Embro庄e5人 。  



921集集大地動		蕭平治

親身e5經驗：   
「啊！？啊！？哪會按呢？」睏夢中感覺眠床那leh go5，聽著牽手雄雄mouh倚來喝出驚嚇e5聲音，警覺著…「啊！地動！地動！」e5恐怖。

「Boa5-a2緊，boa5-a2緊！免緊張，免緊張！」緊張中家己心內ma7已經清醒過來，m7-na7是地動--na7-tiaN7，是大、非常大e5地動、從來都A2-bat拄--e5，思想kap目睭仝一時精神peh金，「著鎮靜，m7-thang 驚惶」，心內提醒家己，ti7 微微e5燈光中，影著眠床邊e5電腦桌仔，chhu7來chhu7去，越頭看眠床頭e5鬧鐘仔，時間是午夜1點50分。（1999.9.21零晨）

Theng3-hau7牽手清醒知影是啥麼代，隨時kap伊同齊離開眠床，一時間電火突然失去了光明，進入完全是烏烏暗暗e5世界，好佳哉，「張持無蝕本」，眠床頭不管時都有準備手電仔，無kha3穿外衫褲，隨時sa起手電，ma7趕緊喝咻三樓頂e5如芳（第三查某囝）趕緊落樓腳，chit時才聽見有phi-phi phiat8-phiat8 e5窗仔門聲kap khin-khin khong-khong相pong7聲e5雜喢聲，警覺著確實是非常大非常大e5大地動，m7是滾笑--e5，客廳e5中心點上安全，三人手牽手，chim-mih8交待一定m7-thang驚，一定著鎮靜，家己心神ma7著掠hou7在，等tiam3厝內，抑是疏開外口？無電，頭前門是電動門，用手giu2是無hiah-nih 緊開，著ui3後壁門，隨時吩咐行到灶腳，又koh一chun7搖搖hiaN2-hiaN2，be7使倉磅 (chhong-pong7), 按呢離開一定危險，小心一下，幾秒間後，打開後門，一旁斟酌地動e5狀況，一旁注意頭前e5路，死a3！kap厝邊石先生e5隔間鐵門soah拍be7開，後紐kit-tiau5--leh，緊張萬分，若koh搖起來beh按怎？趕緊koh入來厝內，gia5摃槌仔，用敲--e5，吩咐in tiam3內面，摃槌仔gia5--leh，趕緊到門邊，輕輕仔捏二三下，好佳哉有效，「卡緊出來」，死a3，石先生in e5後尾門出口，仝款kit-tiau5--leh，koh敲二三下，有效，感謝神佛保佑，家己e5鎮靜，離開可能有危險e5厝內，來到厝邊e5 hit遍空地，緊張氣氛小 khoa2放落，注神一看，空地已經聚集一大陣e5厝邊隔壁，逐家e5驚惶攏寫ti7 in e5嘴裡kap無話無句e5恬靜中，驚惶、驚嚇、刺激、恐怖、無奈、無助…chia e5恐怖電影才有e5災難鏡頭，已經深深印ti7一生e5記持內，永遠be7消失。

長lo2-lo2 e5暗暝：
離開厝內，來到外面，緊張恐怖e5心，已經tiau5-chai7記持，kek-ti7胸坎，無悲傷無笑容，『凝聚』『停住』，時間忽然變慢，gia5頭看天，滿天星，giap8-giap8閃，m7知影外久m7-bat看見，怨嘆哪會chit時出現，阮都無心情欣賞，阮hit-chun7上蓋ti3重--e5是土地e5受氣，m7知ti7 時天公伯--a3才會心平氣和mai3 受氣，歡歡喜喜。

地牛猶leh繼續翻身，地leh搖，人e5心就toa3 leh chhoah，三不五時就hou7你心肝iN2-a2 tiuh三下，一分鐘！五分鐘！十分鐘，giong7 beh無時間e5記持，想動就動，beh chhoah就chhoah，chhoah kah 人e5心be7自在，chhoah kah hou7人be7記得喘氣：

「又koh leh搖--a7！」
「Ou2？He啥麼聲？Li3-liat 叫？」  
「卡緊雙手合十，趕緊唸阿彌陀佛，拜託佛祖著保庇！」toa3 對面e5高先生看in hit棟四層樓ti7地動中搖leh搖leh，緊張中khah緊交待伊e5後生新婦孫仔tau3求佛祖保佑。
「哪會按呢？哪會按呢？食chiah大漢就m7-bat 拄著，有夠恐怖to-tioh8 ！」林先生家己ngau7-ngau7 唸，是leh 講hou7 逐家聽。
「 Ou-bah-sang2 ！你bat tng7著無？」
「M7-bat--a3 ，會記得細漢阮老父bat ka7我講過，唉！be7記得啥物所在a7 ，彼擺可能真大e5 …」阿婆a7 已經八十歲。
「啊！恁看，東北旁hia哪有火光？」
「M7 知叨位leh火燒？」
「敢會是彼間加油站？」
「M7是，無可能，he離咱chia真遠--leh，上無ma7 ti7八掛山脈彼頂？」
雖然有人e5聲說，不過肅靜稀微，無半點燈光，kan-na7有天頂e5星光，ti7恬靜、時間停睏中、鼓吹家己提出勇氣，第一遍進入充滿危機e5厝內，天氣涼冷，無hiaN h 幾領衫褲禦寒be7使chit ，猶有止渴e5茶水…心意掠定，小心衝入，sa衫褲，koaN7水，sun7-soa3巡Gas，趕緊提一粒收音機，馬上離開…

拍開收音機，「tu2-chiah e5大地動，發生ti7日月潭東旁1 km集集e5所在，7.3 級…」

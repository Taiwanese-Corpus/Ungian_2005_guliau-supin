報告冬令營
莊佩芬
網路e5 兄姊tak8-e5 好：
真久無ti7 網路寫phoe--a。我因為電腦出問題，所以taN5 會sai2 看be7 sai2 寫。真ka-chai3 goan2 學校今a2 日有開，無，實在真艱苦。我是beh 補充去參加台灣學生社kap 台灣cha-bou2 所辦e5 冬令營e5 經驗。
Ti7 學生社e5 營隊內，聽著台語是khah 無稀奇，可能kap 來參加e5 學員大部分是男性有關。一般in long2 會hiau2 講台語，m7-koh 若是有chou-gin2-a2 be7 hiau2講iah 是teh 講華語，in 就會hou7 in giu2--過去，這種情形無論是ti7 公開場所iah是私底下，long2 看會著。學生社來參加e5 女性大部分台語long2 無siaN2 會hiau2 講，若有會hiau2 講--e5,講無兩句就會講「我iau2 是用華語講」。我teh 想可能in 有感受著ti7 學生社內底有小可a2 ai3 講台語e5 壓迫。若khah 會hiau2 講--e5,ma7 會an2-ne 講，然後就koh 用華語講--a。M7 知這種情形kap 女性tiam3 公開場所講台語無文雅有關--無？Iah 是無慣勢用台語講khah 深e5 話題？
另外有幾na7 個女性是真正be7 hiau2 講--e5,m7-koh 真想beh 學，我就有tng7著一個，i 會後一直ka7 我問白話字e5 問題，koh 有一個女學生講因為i e5 台語講kah chiok bai2--e5,所以i long2 m7 敢tiam3 公開場所發言，i 講若講台語就會hou7人笑。
Tiam3「我所寫kap 講e5 語言」這個Section 內，有真che7 人long2 講著in 細漢語言經驗有tng7 著khah 特別、我m7-bat 聽--過e5,是細漢講台語e5 時去hou7 老師用sap-bun5 seh 嘴khou，he 是一個24 歲e5 女性。另外ma7 有一個kan-taN 20 歲--e5 講i 細漢講台語去hou7 老師罰含sap-bun5。
整個台灣學生社有teh 改變，m7-koh lan2 需要有人ti7 內底繼續影響。蔣為文兄講--e5,lan2 台語文e5 人ai3 去參加其他e5 運動團體，真正會加減a2 有差。
Cha-bou2 營e5 情形真慘，台語非常罕得聽--著。Koh 有Panelist tiam3 台a2 講，其實華語ma7 是台灣話，我聽著實在真chiaN5 艱苦。就是an2-ne，lan2 e5 運動chiah會一直阻力chiah 強，an2-ne 就tak8-e5 long2 講華語，因為i ma7 是台灣話，真害！雖然真少台語聲出現，lan2 e5 存在就有可能hou7 人聽著lan2 e5 聲音。後--來，koh有koa2  Yale 大學e5 cha-bou2-gin-a2 tiau-kang ka7 我問「khong7-kha-khiau3」是siaN2 意思，beh 看我會講華語來做解說--be7。結果，無hou7 in liah8--著。In 講若去hou7 in liah8--著，beh ka7 我罰錢。In teh kap 我講sng2 笑--e5,m7-koh，in有思考--a。

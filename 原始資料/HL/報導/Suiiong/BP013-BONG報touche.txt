BONG報tou7-che3--a
Suiiong
BONG報 e5  讀者tak8 - e5 平安！我是BONG報 e5  財務委員 Chiam，Sui5 - iong5 (詹隨陽)，ti7  chia，先 ka7 tak8 - e5報告BONG報 這 1年來，財務 e5 收支情況！Ui3 1996年9--月到1997年8--月，總收入是 482，124 khou ，總支出是 440，151 khou 。收入 e5  明細 -- 是：(1) 訂費 kap 捐款：248，438 khou ，(2) 社委：213，000 khou ，(3) 廣告費：6，000 khou ，(4) 利息：651 khou ，(5) 其他：14，035 khou 。Lan2  e7 - tang3  了解收入 e5  來源，上重要 -- e，是訂費kap 社委 e5 贊助，sun7 - soa3 提醒訂費到期 e5 讀者，lin2 撥chit8 - e7 - a2 工，利用劃撥iah 是信用卡付款。若是想 beh 做社委，che  koh  khah 是一件真有意義 e5  tai7 - chi3 ！
Lan2  long2 認為「語言是平等 -- e」，lan2 無排斥別種語言。Chit - ma2 上重要 -- e，是ai3 搶救lan2 e5 母語！若無，m7 是失傳，就是變做「華語化」。親像 iN7 - tiuN2 (院長)，真 che7 人唸做 iN3 - tiuN2 ，chui2 - to7 - chui2  講做chu7 - lai5 - chui2 (自來水)。頭前 e5 例是音去hou7 華語牽 -- 去，後壁 e5 例是用詞華文化。這 chun7 e5  gin2 - a2 ，已經有人ka7  kun2 - chui2，講做是khui - chui2 (開水)。lin2  m7 - chai  bat  聽過 ia7 - hi2 (也許)、chin - ko - heng (真高興)-- 無？想--著，kam2  be7  驚？M7 - koh「救母語，ai3  行動」！上基本 -- e，是無論siaN2 - mih 場所，lan2 盡量用母語表達！Lan2  be7 - tang3  限制別人使用siaN2 款語言，至少e7 - sai2 爭取用 lan2  ka - ki7  母語 e5 權利！
一種語言若beh  流傳 -- 落去，一定ai3  用文字記錄 -- 起來！若無，kan - taN  用chhui3 講 -- e，久-- 來，一定會chau2 - cheng -- 去！想 beh寫 -- 起來，ma7  ai3  有冊iah 是雜誌，m7 - chiah  thoaN3  會出 -- 去！「台文BONG報」就是an2 - ne chiah 來出世！
TaN ，BONG報都 tou7 - che3 -- a，這1年來，lan2  e5  經費，是靠讀者 e5  訂費、捐款 kap 社委 e5 贊助，表面上是phah會平，m7 - koh  lan2  e5  人事 kap 厝稅等費用，m7 是有人贊助，就是義務 sio - thin7 -- e，BONG報chiah 無變做iau2 - siu7 - gin2 - a2 ！
BONG報是lan2  tak8 - e5  e5 ！支持BONG報就是支持台語文運動！Ng3 - bang7眾道友e7 - tang3 盡力參與！Ti7  chia  我beh  ka7  tak8 - e5 提出tam7 - poh8 - a2建議，一 -- 來，希望tak8 - e5 tau3  招訂戶 kap 社委，che e7 - tang3  增加經費，ma7  e7 - sai2  hou7  khah  che7  人參與。二 -- 來，就是希望tak8 - e5  盡量投稿、招稿。BONG報為著 beh  hou7  tak8 - e5  看 khah 有、koh  讀有，ka7 khah  無 tiaN7 看 e5 漢字，改用羅馬字表示。若是羅馬字看無，lan2  編輯所有教材，ma7  e7 - tang3  ka7  你講解。kan - taN 用三點鐘e5 時間，你就 long2  無問題 -- lou ！
Khia7  ti7  語言平等 kap 台文e5  立場，lan2  ma7 是chiok 希望客家 kap 原住民語族 e5  朋友，e7 - tang3  投稿，tak8 - e5  共同 phah - piaN3 ！救母語，m7  是kan - taN  Holo語族 e5 tai7 - chi3 nia5 ！
Hoan7 - se3  你想 beh 寫，m7 - koh  m7 - chai  beh  an2 - choaN2  寫，iah  是m7 - chai  beh 寫siaN2 ？Lan2  e7 - tang3  ui3 身軀邊iah  是上深刻 e5  tai7 - chi3 開始來寫！親像：故鄉 -- la、我 e5  A- pa、我 e5  A- bu2 、我 e5  kiaN2 …，long2  ma7  e7 - sai2  寫，橫直想著siaN2  寫 siaN2  就好！
我chiok 希望tak8 - e5  e7 - tang3 寫 chhiaN5 - iong2  lan2  大漢 e5  故鄉！目前 lan2上欠 -- e，就是台灣各所在 e5  環境、物產、風俗…等 e5  資訊！Lan2  文章e5  量若有夠，e7 - sai2  合起來出1本冊，冊名就叫做「我 e5 故鄉」。m7 - bian2  管你 e5 故鄉是m7 是有人寫 -- 過，各人 e5  角度無kang7 ，寫 -- 出來 e，ma7  一定無kang7 。
好！chit - ma2  lan2 就 ka7  筆 giah8 -- 起來，想著siaN2  就 ka7  寫 -- 出來！Beh  救母語，就 ui3  chia  開始！

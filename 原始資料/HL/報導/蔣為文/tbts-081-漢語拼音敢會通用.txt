漢語拼音敢會通用?		蔣為文

        最近台北市ham中央之間針對中文譯音e5方案一直爭論be7 soah。 筆者做一個社會語言學e5研究者，看著in兩方堅持家己e5意見、na2 tioh8 na2 m7-tioh8 e5言論，不得已ka7手邊e5研究工作khng3 leh，來講koa2有良心koh有專業e5話。
        真che7有名e5社會語言學者，比如Fishman, Fasold, 以及Smally，針對「語言規劃」攏有提起一個重要e5概念：不管語言學上e5規劃khah按怎好，民眾若是無beh接受，伊就是一個爛e5方案。Ti7這個態度下面，筆者對現時爭議e5兩種方案，亦就是「漢語拼音」kap「通用拼音」並無預設e5立場kap偏好。Kan-taN想beh針對雙方面e5爭議講koa2客觀e5事實，來提供大眾做最後e5裁決。
        以馬英九 做頭e5台北市一直強調中文譯音應當「考慮國際趨勢，kap世界接軌」。就這一點筆者beh hou7伊真大e5肯定。M7-koh，馬市長ka2-na2 be7記得，ti7全世界攏teh使用中華人民共和國制定e5「漢語拼音」e5時，台灣現時e5教育體制猶teh強迫學生gin2-a2使用過時e5「ㄅㄆㄇ注音符號」。Hou7這種全世界kan-taN台灣teh使用e5「ㄅㄆㄇ」繼續存在，che敢m7是一個國際笑話、kap國際趨勢顛倒行？另外，五十年代中華人民共和國因為感覺漢字e5複雜、無效率，進行文字改革，最後決議改用現在teh用e5「簡體漢字」。比較起來，台灣e5教育制度猶teh用「繁體漢字」來“苦毒”、“體罰”學生。對che，馬市長ka2-na2無看著廣大e5、中國e5漢字使用者已經改用「簡體字」e5事實，soah用真kheh-eh8 e5地方主義思想堅持ti7台灣使用「繁體字」。馬市長這種e5堅持，beh kap中國相通恐驚都有問題，免講beh kap世界接軌！
        「漢字」是漢字文化圈內底上早出現e5文字發明。「漢字」就na2親像中國文化e5發展仝款，因為提早來到e5文明soah hou7伊停留ti7原始e5發展階段。Kap中國人hit款對漢字e5自滿soah無beh拍拚去做改革來比較，日本人、韓國人、越南人tui3早期借用漢字e5經驗中精練出適合in e5語言e5文字，也就是「假名」、「諺文」、kap「越南羅馬字」。Tui3語言學e5觀點來看，漢字e5嚴重缺陷就na2親像國際有名e5漢語學者John DeFrancis所講e5 “the inefficiency of the system stems precisely from its clumsy method of sound representation and the added complication of an even more clumsy system of semantic determinatives” (DeFrancis 1996:40)。( 漢字系統e5效率真bai2 ，主要是伊表音e5方法真ke7路，m7 na7按呢，伊表意符號e5方法koh khah ke7路。)
        既然講著漢字改革e5問題，就不得不提起韓國改革漢字e5“小故事”hou7大家參考。朝鮮借用漢字了後，雖然有針對漢字做koa2修改，不過in發現用漢字來書寫猶原存在真che7 e5問題。所以李朝e5世宗大王(1398-1450)招集一koa2學者來研究解決e5方案。這個方案就是針對韓國話e5語言特色設計新e5文字系統。這個文字系統ti7 1443年制訂完成，續來世宗大王ti7 1446年公佈《訓民正音》，宣佈使用新文字。筆者ti7 chia引用世宗大王ti7《訓民正音》內底e5訓詞做本文e5結論：

『國之語音  異乎中國  與文字不相流通  故愚民有所欲言而終不得伸其情者多矣  予為此憫然  新制二十八字  欲使人人易習  便於日用矣...有其聲而無其字  假中國之字以通其用  是猶枘鑿之鉏鋙也  豈能達而無礙乎  要皆各隨所處而安  不可強之使同也  吾東方禮樂文章  侔擬華夏  但方言俚語  不與之同  學書者患其有趣之難曉  治獄者病其曲折之難通  昔新羅薛驄  始作吏讀  官府民間  至今行之  然皆假字而用  或澀或窒   非但鄙陋無稽而已  至於言語之間  則不能達其萬一焉…』(詳閱Lee Sang-Baek1957)

(作者是美國德州大學語言所博士班e5研究生。)

台灣學生社kap台灣Cha-bou2冬令營
蔣為文
大家好：
我這pai2 有去New Orleans 參加台灣學生社kap 台灣Cha-bou2 e5 冬令營，下面是我針對這兩個營隊e5 簡單報告。

台灣學生社97年12月19到22
    課程e5 內容算真豐富，有台文、教育改革、環境生態、學生運動、同學會運作交流、台灣原住民、台灣政治現況、台灣ham7 中國e5 經濟關係等。暗會有Formosa Band 唱台語歌kap 念台語詩。
這個營隊因為強調「建國優先」，所以來參加e5 人比較的台灣意識khah 強，對台語kap 台文e5 接受度ma7 khah koan5。大概有一半以上e5 人會用台語發言，無用台語e5 人ma7 會表示講是因為台語無lian3-tng2，m7 是排斥台語，khah 可惜--e5是無人用Hak-fa 發言。

台灣Cha-bou297年12月23到26
這個營隊主要teh探討cha-bou2 主義（女性主義）e5 議題。課程有亞洲移民e5 cha-bou2 人歷史、台灣移民e5 cha-bou2 人歷史經驗，對婚姻、情慾、同性戀、異性戀e5 探討，cha-pou 人kap cha-bou2 主義e5 互動，等等。
這個營隊是「女權優先」。每一個人對獨立建國e5 堅持度無kang5，雖然in m7是ka7 獨立建國khng3 ti7 第一位，至少我iau2 無聽著有人支持未來愛ham7 中國統一。
對台語e5 堅持度會sai2 講接近「0」，上台講話e5 人，除了佩芬kap 我，ka2-na2無人全部用台語發言，kan-taN 有幾個a2 人會chhap koa2  台語。聽--起來ka2-na2 kai3悲哀，m7-koh tai7-chi3 無hiah 絕望，因為lan2 有ti7 公開場所用台語發言，所以加減有影響一koa2  人去思考這件tai7-chi3。比喻講，我用台語發言幾na7 pai2 了，有兩個chou-gin2-a2(cha-bou2-gin2-a2)來chhoe7--我，in 就感覺真好奇為siaN2-mih 我long2 講台語，後--來，in ma7 開始講台語。另外有一pai2，goan2 一tin7 人teh 開講，有人建議全部用台語或者Hak-fa，be7-sai2 講北京話，若無，ai3 掛狗牌a2，an2-ne，一方面會sai2 學台語，一方面會sai2 體驗khah 早講台語tioh8-ai3 掛狗牌a2 e5趣味（開講--e5 有台北人，in 無掛狗牌a2 e5 經驗，因為同學long2 講北京話）。

我e5感想
    1.Lan2 若有時間，tioh8-ai3 加參與台文以外e5 活動，ka7 lan2 e5 訴求hou7 其他
運動團體e5 人了解。每一個團體有in 追求目標e5 優先順序，雖然in be7 ka7 台文khng3 ti7 第一優先，至少in 若知影lan2 e5 訴求，對台文e5 推展就有一定e5 幫贊。而且因為lan2 參與in e5 活動，了解in e5 訴求，會增加in 對台文界人e5 好感kap 支持度。
2.台語營隊ai3 繼續辦，lan2 需要有全面探討語言、文學、文化e5 營隊。Lan2 會sai2結合其他e5 議題，比喻講環保、女權、建國等等，因為chiah-e5 議題對lan2 來講long2 是有相關--e5，比喻講著環保，就會提著自然生態、永續發展等等。用環保e5 角度來看語言文化ma7 kang7 款，ai3 注重語言生態、文化e5 永續發展。當然，ti7 lan2 結合其他議題e5 時，ai3 維持lan2 台語文e5 主體性，我會an2-ne 想是因為我認為運動團體ai3 有某種程度e5 互相學習kap 合作關係。
3. 現此時民進黨已經有過半數e5 縣市長而且in 有組縣市長聯盟，lan2 是m7 是來要求in 透過聯盟e5 方式來整合台語教材kap 教育。
    以上是我簡單e5 報告kap 初步e5 想法。


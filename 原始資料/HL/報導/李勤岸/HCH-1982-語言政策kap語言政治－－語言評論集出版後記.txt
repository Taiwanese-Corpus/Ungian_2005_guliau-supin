語言政策kap語言政治－－語言評論集出版後記

語言當然m7 是kan-taN 溝通e5 工具nia7-tiaN7。語言猶koh 有族群e5 文化kap 感情無可能分離e5成分（cultral and sentimental attachment）。 Chit內底牽連真濟語言政治 (linguistic politics) e5 成分。語言政治是語言運動真要緊e5 一部份，咱需要用心思去了解，be7-tang3 以無常識 e5態度去對待。
1991年我開始進入語言學研究e5 領域，用接近十冬e5 時間，ti7 語言所e5 應用語言學kap理論語言學內底學習，完成我e5 語言學博士學位。Ti7 這本冊內底我希望用淺顯e5 文字ka7 學術e5 理論化做一般人會-tang3 了解e5 文章，來提供台灣人對語言e5 進一步e5 常識。
這就是我 1994 開始寫「語言學筆記」e5 動機。
我服膺Hawai‘i 語言運動所提出e5 口號：凡是殖民語英語做會到e5 ，阮Hawai‘i 話攏做會到。仝款道理，凡是殖民語華語做會到e5 ，台灣話絕對攏做會到。華語會-tang3 寫社論，當然台灣話ma7 會-tang3 寫社論。Ti7 我負責美國台灣公論報社論e5 期間，我就邀請台語文運動e5 有志開始來寫台語文社論，我個人ma7 參與寫作。雖然當時遇著真濟阻力kap 反對，無管按怎，阮已經證明台語文有能力寫社論。收ti7 這本冊輯二內底e5 作品，攏是當時我ti7 公論報寫e5 社論。雖然時空已經有真大e5 變化，不過讀者若是會-tang3 khia7 ti7 彼當時e5 時代背景來讀，一定會-tang3 體會出當時我對台灣時局期待台灣人出頭天 e5 迫切心境。這是語言運動直接參與ti7 政治改革e5一步。
華語文會-tang3 寫學術論文，台語文當然ma7 會-tang3。收ti7 第一輯e5 二篇語言政策論文就是一個實踐。目前教育部國語推行委員會teh 推-sak 制訂現此時台灣所有e5 十四種語言成做國家語言，這抑是我彼篇 「語言政策及台灣獨立」內底e5 論點。這不過是上基本e5 語言平等e5 觀點，反對 e5 人無beh 分清楚官方語言kap 國家語言e5 區別，開嘴合嘴不可行，實際上是無願意放棄華語獨尊e5 既得利益。語言權若be7-tang3 平等，講甚麼族群平等攏是取一支嘴( lip service)而已。可行不可行是制訂「官方語言」e5 層次。Ti7 這個層次，我猶是認為ti7 多語社會，印度獨立當時e5 三語政策真值得參考。Ti7 多語社會，需要多語e5 語言政策，無語言政策雖然比惡質e5 單語獨尊khah 民主，但是放牛食草是無負責任e5 態度，制訂多語e5 語言政策，撥出國家預算來做保護弱勢語言，實施母語教育是多語社會負責任、有遠見e5 政府應當做e5 ，無管台灣抑是美國攏真需要這款政府。
我e5論文有華語版、有客語版；我ma7 有華語版e5 社論kap 評論，這ma7 是我對多語社會理想e5 一個實踐。咱應該開始hou7 台灣成做一個慣勢翻譯、無驚麻煩、有包容心、會-tang3 互相欣賞、互相學習語言、文化e5 一個進步國家。
感謝金安出版社蔡金安老師對我無限e5 支持。感謝林杏娥小姐ti7 有限e5 時間內底完成出版作業。
感謝陳龍潭教授替這本冊催生，多謝伊對我e5 支持kap愛護，對台語文運動 e5 熱心。
感謝俊育兄kap 麗雪小姐費心校對。
我ka7 這本冊獻hou7 當年奮不顧身kap我做夥投入語文運動e5 同志，正隆兄。伊過身當時我有寫一首詩紀念詩，我ka7  附錄ti7 後面，來紀念一個獨立運動內底 e5 語言先知。

2003/6/17 ti7 哈佛大學東亞語言文明系

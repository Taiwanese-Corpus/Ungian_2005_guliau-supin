你toa3 ti7叨？
李勤岸
Hawaii e5 路名大部分是     Hawaii話，用英語號 e5 無che7 。A惠來chia chhit-tho5  e5 時，我有 chhoa7 i去Ahui Street 行行踏踏--le。 踏 tiam3 用ka-ti7 e5名 號 e5 路，m7 知是siaN2-mih滋味？Goan2 ma7 經過一條路叫做 Kahun Street，A惠in翁A仁隨講：『Ai--io，goan2 台文通訊e5 人na2 親像long2 來lin2 chia chhiaN3 e5 款，koh ma7 有嘉芬 e5 路名。』
我chin2 toa3 ti7 Liholiho Street。 你好就有夠好--a，連續兩個你好，chiah- ni7 好頭彩e5路名beh na2 有tang3 chhoe7 ？因為an2-ni e5 緣故，雖然toa3  tiam3 高速公路邊，活beh吵--死，ma7 m7甘搬走。前幾工，台灣某單位寄phoe來，Liholiho 寫Litoatito (li2 toa3  ti7 toh) ，郵差ma7 送會到，chiaN5 厲害。
以前我是 toa3  ti7 Ama (A媽)路，附近有一條街a2 叫做 Apapa （A爸爸）， 有一條巷仔叫做 Apo (A婆) 巷。我  chin2  toa3  這區叫做 Makiki，意思是講goan2 Hawaii m7 是kan-taN 出名 e5 Waikiki (歪khi-khi) khi-khi nia5，goan2 toa3 這位ma7  khi-khi。 
以前我toa3 hit區叫做Ala   Moana，chia e5 台灣人 ka7 叫做 『an2-na2 無 an2-na2』，意思是講：本底kioh-si7 有an2-na2， 結果是無 an2-na2。
我 chhim2 來 e5 時 toa3  ti7 一條路，是號英語名--e5， 叫做Thurston  Avenue。Hit冬tu2 好是Hawaii hou7 米國占領百年記念，Hawaii人發起簽名運動，要求ka7這條路改做in Hawaii e5 名，因為hit個Thurston就是當初勾結米軍偷 theh8 Hawaii王國 e5 人。Hit pai2，我ma7 有 ka7 in簽名。
A扁--a ka7 總統府頭前hit條介壽路改做原住民 e5 名--凱達格蘭 (Ketagalan)大道，雖然用漢字書寫， 平埔族 e5 味有khah走精--去，m7-koh算是行出第一步--a。台灣koh有 hiah che7 臭頭、生sian、生菇 e5 中國名，ai3 到siaN2-mih時chun7  chiah改會清氣？

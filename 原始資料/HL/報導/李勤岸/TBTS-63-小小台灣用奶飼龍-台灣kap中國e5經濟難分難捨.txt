小小台灣用奶飼龍-台灣kap中國e5經濟難分難捨
---本刊選譯自美國『經濟人』雜誌 (The Economist)，1998/11/7出版

Ti7中國珠江盆地e5工業區，中秋節歇晝e5時陣，一切看起來攏真四是。M7-koh Hayes Lou並無按呢感覺，伊目頭結結teh講行動電話。 幾工前一個東莞e5台商chiah hou7 女朋友e5兄哥E死，碎屍，裝袋，tan3 tiam3附近e5鐵枝路。Chit-ma2 傷心e5家屬teh-beh過來，安排安慰e工課落ti7 Lou先生身上，伊是東關台商協會e5代理秘書。Koh khah慘e5是，這已經m7是真稀罕e5代誌。
這個協會e524小時緊急中心，有12個人，一年愛接一萬通電話，按車禍、F酒相拍到親像今仔日這款e5悲劇攏有。 
今年e5前七個月， 根據『台灣海峽交流基金會』統計，有八個台商ti7 中國hou7人E死， 八個失蹤，四個hou7人綁票。中國大陸沿岸e5工業區是台灣e5『野性西部』，有挖金礦e5熱狂，ma7有相對e5冒險。 
Ti7 親像東莞這款所在，真歹想像台灣政府允准伊e5人民來遮做生理kan-taN十冬nia7-tiaN7。Ti7這個一百萬人口e5省城，有二萬五千個台商，經營四千間工廠，雇用二百萬個大部分是外地來e5工人。某一個鎮，有百外間鞋廠，另外e5鎮，有百外間電腦裝配廠，抑是帽仔廠。上游kap下游e5台商網攏toe3 過來，相當程度複製工業e5台灣。台灣人ti7中國e5投資已經有大約380億美金。 
台商ti7遮e5生活真艱苦 (大部分攏是查埔人)。參工人仝款， in ma7是toa3 ti7工廠。大部分e5時間差不多攏teh工作。 因為天暗了後離開工廠真無安全，  in 無所在通安置 in e5家庭。 不過， 報酬ma7是相對e5 高﹕ 高薪，生理好koh有無限制e5廉價勞工。若beh小放輕鬆一下，有Karaoke夜生活 (這ma7是真濟意外e5原因﹕當地人有時認為有錢e5台灣人有khah大聲嗽)。Lou先生講﹕『阮做夥F酒、做夥唱歌，做夥享受東莞可愛koh真俗e5女招待。第二工，若有欠貨，阮互相kha3一下仔電話tioh8解決lah。 』
東莞，kap中國其他中心點e5台灣投資仝款，是非常重要e5。目前，中國那親像已經掌握台灣公司e5前途---差不多是無限e5腹地， 世界上俗e5工資，koh 有一陣受過教育e5技術工人，隨時通向前跑走。 這，kan-taN是出口e5基礎nia7。中國ma7已經是一個真大koh teh 生長e5市場，而且無人知影伊已經比台灣市場khah好。 投資中國hou7台灣e5平衡力量真有利，hou7家鄉過高水準e5生活，koh會tang3保留以前散赤、未開發彼陣彼款有競爭力e5勞工優勢。

Ka7龍飼奶
其他國家e5跨國公司抱怨ti7中國e5情況hou7  be7 趁錢，m7-koh台灣人卻恬恬仔趁大錢。假使若需要ou-se ， in tioh8 ou-se。 in ma7免傷操煩西方標準e5雇工kap環境保護。做飛機模型e5雷虎公司老板，賴愛翎 (譯音)，恥笑遐e5講中國大陸 be7 趁錢e5人，「chit-mai2 ti7中國開工廠比二十冬前ti7台灣khah 容易。基本設施khah 好，高速公路、海港、工資是台灣e5二十分之一。」。莫怪強beh有半數登記有案e5公司攏ti7中國設廠，而且前七個月對中國e5投資有22％ e5生長。
台商相爭去中國投資e5結果已經創造一個真大e5平行經濟，kap中國本身e5經濟已經真歹區分。根據統計，三分之一標記『中國製』e5出口商品其實是台商設廠做e5。分析家認為美國對中國e5貿易逆差有70％以上是台商造成。m7-koh外人看 be7 著這個平行經濟。
不過真濟ti7台灣e5人煩惱kap中國e5貿易會成做毀滅 in e5種子。 in 驚講，台灣若愈來愈成做依賴中國廠e5空殼指揮中心，北京愈來愈會tang3控制伊。台灣政府e5官方政策是『戒急』，koh特別禁止大型設施e5投資計畫，親像造路、發電廠或者任何會幫助中國軍事機器e5投資。官方認為過度依賴任何國家攏是傷戇， in ma7煩惱這款停留ti7密集勞工e5工業會hou7台灣e5工業pin7-toaN7去， be7 想beh peh科技樓梯，thang升級到khah自動化kap開創性。
不過，政府是chiaN5務實，ma7知影 be7 使阻擋商業本能。中華經濟研究署e5研究員郭文仁(譯音)講，『對小公司來講，中國是 in 唯一e5選擇，阮愛務實，中國是一個大市場，伊幫阮吸引外資。政府應該比工商界khah保守是自然e5代誌，但是ma7愛向市場壓力讓步。若無中國關係，台灣e5吸引力會減少，kap 中國隔離m7是阮e5選擇。』Ti7政治上爭扎beh hou7二個國家分開e5時陣，ti7 經濟上koh beh 盡量giu2 hou7做夥。 按呢會預測啥物款e5前途？

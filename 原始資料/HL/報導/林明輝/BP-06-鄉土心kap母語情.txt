PHULO報馬a2站
鄉土心kap母語情《台語創作藝術歌曲集》出版e5 話
林明輝
八冬前Spanish Barcelona Olympic運動會e5  開幕典禮，世界三個出名e5 男高音 sui2 e5 聲音，唱世界有名koh好聽e5 歌曲；我tiam7-tiam7欣賞kap等待，ng3 望an3 in e5 嘴 ，m7 管是Domingo、Carreras iah是Pavarotti，加減ma7 唱一首台語歌曲 ；當等希望成空，重重疊疊 e5 音符ti7 腦海中滾絞，我想起一項tai7-chi3 ，lan2 e5 政府為siaN2-mih be7 曉 運作ti7 hit 當時有人唱lan2 e5 歌？準講有唱：是唱『龍的傳人 』iah是『中華民國頌 』？In甘願唱『長江』、『黃河』kap 『長城』，絕對
be7 keng2 「天烏烏」iah是「m7 -thang嫌台灣」；想想--le，無唱準soah , chiah be7 hou7 人笑，明明是台灣e5 政府，na2 會hiah愛hit peng5 e5 景色？好ka-chai3 ！
真正榮幸有這款機會，負責一向所敬仰e5 兩位音樂家----蕭泰然教授kap林福裕先生創作e5 《台語創作藝術歌曲集》 編輯、美工kap出版事工。In兩位tiam3 ti7 米國e5 台灣人音樂家，長期以來用音樂kap心血tiam7 -tiam7譜寫故鄉臺灣鄉土e5 sui2。這個曲集是in成就內面e5 部份精chhoe2。
蕭泰然先生，i e5 作品已經 ti7 世界一流e5 音樂廳，hou7 一流e5 樂團、演唱家、指揮teh表演，作品內底有足重koh特有e5 台灣民族鄉土味，koh-khah難得--e5 是chia e5 作品long2是ti7 i hong5列為「烏名單」，be7 -sai2轉來故鄉e5 時陣譜--e5 。Ti7 chiah-ni7  艱苦e5 當中，曲一首一首teh完成。I為著替許丕龍先生作詞e5 「蕃薯m7 驚落塗爛」譜曲，soah來chiaN5 作「烏名單」之一，這實在是世界音樂界e5 大笑khoe！九三年koaN5天，蕭先生經歷一pai2性命交界e5 心臟手術，ti7-leh真che7 同鄉關懷、祈禱當中，i 順利行出死蔭e5 幽谷；A2-koh ti7-leh療養當中，i猶原盡力完成i e5 宿願---《鋼琴協奏曲》kap 《一九四七序曲》，這首序曲hong5公認做台灣人上kai3 感動人e5 史詩，九五年七月初十ti7 台北頭pai2演出，phah phok8 -a2 聲足足kui十分鐘久；m7-chiah台灣大學校友會頒發「台灣國寶」獎牌，確確實實是一點a2都 無過分!
林福裕先生是我細漢福星國小kap榮星兒童合唱團e5 老師，我一生受i感化、教示上深，i是這chun7 國際上公認研究兒童合唱e5 權威，更加是一位熱愛台灣e5 傑出作曲家，五十年代，創作e5 ＜天烏烏＞、＜白鴒鷥＞等等根據祖先流傳e5 念謠，所譜--e5  e5 鄉土名曲，經過hit e5 時代上有名e5 ＜幸福男聲合唱團＞錄做唱片，到chit-ma2 海內外提起台灣民謠，long2將這幾首當做代表歌曲，其他i編寫e5 廣告歌，譬如講：『乖乖、乖乖乖』，『好食呀凍凍果』，『一二三來三二一』等等，到taN 使人留念！經過i編寫e5 che7 -che7 合唱曲，是合唱團必唱e5 經典歌曲。九六年二月初五，歷史上頭一pai2全場用台語發表e5 ＜台語藝術歌曲之夜＞，登上 台北國家音樂廳，完全long2以林老師最近這幾年來所寫e5 獨唱、合唱曲，會sai2 講是＜林福裕樂展＞、ti7 -leh 國內樂壇已經造成真好e5 迴響。
這個曲集總共收集in二位音樂家十四首神韻歌曲、除了＜烏鶖咬咬kiu＞是念謠以外，所有e5 歌詞，kan-taN 對歌名( 譬喻：上sui2 e5 花、tam7 - poh8- a2 朋友、月娘半屏圓、a母e5 頭chang 、新郎e5 祈禱、m7-thang嫌台灣、lan2 e5 故鄉台灣等等)，lan2真容易體會著詩意，包括周圍e5 親chiaN5 朋友，故鄉e5 疼痛kap思念，long2 chhan-chhiuN7  ti-leh 目chiu前，chia-- e是台灣詩人獻hou7 台灣e5 疼心。Ti7 -leh chia致上敬意，lan2 ma7 感謝留美畫家陳文石先生提供＜石磨＞大作chiaN5 做冊皮，hou7 gun2 theng2好捧出＜圓a2 思念來煮湯，一碗親情燒koh軟＞ e5 ＜冬至 圓＞。
另外，gun2邀請＜勇敢e5 台灣人＞作詞、作曲者----男高音歐秀雄(官不為) kap留學日本、德國女高音葉君儀演唱，來灌錄這塊非常雅氣e5 CD。
無到四冬、二十一世紀就 beh到-- a ，an3祖先hia，lan2傳承che7 che7 e5 文化資產，A2-koh lan2 傳joa7 -che7 kap 傳siaN2 hou7 kiaN2 孫？Koh khah  ai3 好好a2 思考。 
你若接觸這塊曲集，liam -mi就會體會講：lan2台灣話、na2 會chiah -  ni7    sui2!chiah - ni7 高雅！chiah - ni7 有深度！Tioh8 --無 ？你tiaN7 -tioh相信台灣話是一流e5 國際語言，台語歌會tang3 hou7 世界一流演唱家歡喜來唱、大聲來吟。

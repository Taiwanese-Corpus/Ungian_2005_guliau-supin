Harvard大學東亞語文系本學期起開設台語課程

Harvard大學東亞語文學系本來有華語、日語、韓語kap越南語課程，tui3 2001年度秋季班開始，beh增設台語課程，聘請夏威夷大學語言學博士李勤岸教授去授課。 
	李勤岸是前台文通訊總編輯，是一位真出名e5台灣詩人。伊舊年回國了後，ti7國立東華大學英美學系kap創作研究所教冊。
	Harvard大學e5台語課程，今年秋季beh開初級、中級二班。初級班以be7曉聽、講台語e5學生做對象，中級班以已經會曉聽、講台語但是be7曉讀、寫e5學生做對象。外國學生、台灣留學生、台美人第二代攏會使註冊上課，無限定是大學部或是研究生。
	Harvard大學台語課程是新設立e5課程，beh ti7三年後評詁成果，若是反應熱烈，會發展做『台灣研究中心』。李勤岸呼籲台灣人社區多多支持、鼓勵子弟去修課，Boston地區e5學生亦會使就近去Harvard註冊旁聽。	




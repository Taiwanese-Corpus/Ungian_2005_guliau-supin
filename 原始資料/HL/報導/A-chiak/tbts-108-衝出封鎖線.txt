衝出封鎖線           A-chiak

     	2002年e5寒--人，我抱真大e5期待，一choa7路拚去台南參加第六屆台語文學營。寒--人e5台南日頭公真溫柔，天氣真迷--人，hou7我數念10年前ti7成大讀冊e5日子。
    	文學營有5工，頭尾扣掉ma7有4工tah tah，tak8工透早7點to7開始活動，到暗時10點才結束。課程真豐富，紹介台語文學e5發展──有台語小說、詩、散文、歌謠、布袋戲、褒歌、gin2-a2歌，koh有新劇kap藝術歌曲。內容真chheN-chhau，hou7在場e5學員目睭thi2 kah大大蕾，食kah飽koh醉。飽醉以外，阮ma7真giau5疑是按怎ti7讀冊e5過程，學校m7-bat ka7阮教che？我生活ti7台灣，我讀--e5是文學系，是按怎我對台語文學chiah生疏？是我han5-ban7、無才調，才會hou7統治者sa leh gong7-gong7-seh8，ma2-se ma2-se過30年。
     	阿仁e5一篇文章──〈沿路chhiau-chhoe7 gin2-a2時〉，hou7我體會著台語散文e5 sui2，過去統治者講台語粗俗、無法度寫，攏是ke-kui、hau-siau5，無影無跡e5話。Hou7我感覺khah無彩--e5，是有一koa2講師用華語講課，koh講台語漢字才是字，像英文e5台語羅馬字m7是字，笑破人e5 kha-chhng，這種大漢沙文主義e5講法，hou7一部份e5學員霧sa3 sa3，sa無chang2頭。
     	文學營e5結束是我寫台語文e5開始。我去冊店、圖書館chhoe7台語文e5冊，真無簡單hou7我chhoe7著幾本──台笠出版社出版、學生台灣語文促進會編e5《台語這條路──台文工作者訪談錄》，hou7我認bat一koa2為台語文恬恬奉獻e5人。我感恩che7 che7為台語文拍拚e5 sian-pai2，ma7了解若無真深e5台灣心、台灣情，這條孤單e5路是無法度堅持--落-去-e5。
      	我giah8筆寫出我e5第一篇台文──〈Chhiau-chhoe7 a-pa3 e5形影〉，表達我對阿爸e5數念。我發現，用母語才有法度完完全全ka7藏ti7內心e5感情寫--出-來。我唸hou7家己聽，一遍koh一遍，tak8 kai2攏擋be7 tiau5，目屎lian3--落-來，有時陣也會大聲hau2--出-來，我m7敢唸hong5聽，驚大人大種koh hau2 siuN phaiN2看。
       	Tu2開始寫，上大e5問題是用字。過去ti7學校無受過任何e5台語文教育，hit陣我ma7猶未曉羅馬拼音，寫kah li2-li2 lak-lak。了後，我上網chhoe7各種資源，chit-ma2我已經會曉用「HOTSYS台文系統」ti7電腦拍字、創作--a，才發現母語e5 sui2，突破統治者e5騙局kap封鎖。我ma7發現家己e5台灣意識一點一滴teh增加，亦開始關心kap注意這te3土地。我ti7雲林大漢，頭一擺發現故鄉e5人hiah-nih古錐、故鄉e5人情hiah-nih sui2，故鄉e5田園恬恬teh飼--我，無論kiaN2孫gau5抑是不孝。我e5心開始ti7台灣這te3土地生thoaN3、定根，m7願kap『陳之藩』仝款做『失根的蘭花』。『長江』、『黃河』、『松花江』、『龍e5傳人』……chia--e5 ti7課本讀--來，無實際koh遙遠e5迷夢漸漸消退，我重新認bat母親e5名叫「台灣」。
        	Kap土地結合了後，看待台灣e5角度ma7無仝--a！我koh-khah用心愛台灣，看人thun2踏母語、看人lam7-sam2破壞環境、看人khap8 be7著就beh移民……攏hou7我心疼。我疼惜tak8項資源，ng3望減輕對土地過度利用，有人破壞kap污染環境，我to7受氣。你敢知一粒電池noa7 ti7土--裡會hou7一平方公尺e5土永遠失去利用價值？Koh會污染lim e5水？塑膠lok-a2過度使用、pun3-so3滿山kiN5……台灣是咱千秋萬世、安身立命e5所在，你敢會tang3忍受按呢ka7破壞？
       	我進一步發現，che7 che7生活ti7台灣e5人，對台灣e5歷史、地理、語言、文化認bat攏無深，厚厚e5歷史冊攏teh教中國發生e5代誌，「國文課本」充滿對大中國e5思戀愛慕，獨尊獨霸e5華語，ka7 che7 che7 e5人洗腦洗kah對母語e5失落無要無緊，無所不致e5控制力量封殺優雅、高尚e5台語，hou7 che7 che7 e5人kioh是台語無法度成做教育語言、學術語言、科技語言……。Ma7 tiau-ti5製造台語粗俗e5印象，電視節目台語chhiang5-chai7是小丑a2 e5笑詼代，充滿輕視e5暗示，hou7人加深講台語是無智識e5原罪感。Ti7「本土化」、「多元化」hoah kah hiah大聲e5今a2日，咱e5母語無受著應該有e5尊重，語言若無平等，講beh建立族群和諧e5國家根本是teh ham7眠。
      	失語族群e5悲哀m7是強勢族群會tang3了解--e5。百外年前平埔族e5語言消失，chit-ma2原住民be7曉講家己母語--e5踢(that)倒街。客語、Ho7-lo2台語ma7有斷層e5危機，真che7少年輩無法度用母語kap家己e5頂一輩講話，30歲以下e5少年父(pe7)母甚至無koh用母語教下一代。咱e5母語教育na2像老牛拖破車，beh死tong7-haiN3慢慢a2 so5，會tang3改變局勢e5民進黨，猶koh追隨蔣介石「講國語」e5誡命，台語淪落做各黨選舉e5時，政客騙票e5工具，che敢m7是台灣人上大e5悲哀？
      	語言絕對m7是溝通e5工具nia5，語言kap土地、文化、認同關係密切，語言是統治階層控制被統治者、殖民者對付被殖民者e5軟性武器。過去日本統治台灣，「皇民化」運動，要求台灣人改名換姓、講日語，真緊hou7人be7記得家己是siang2，無外久就變做「大和順民」。語言若kan-taN是溝通e5工具，國民政府就免強逼咱改講『國語』，甚至連路名ma7 m7放--過。1895年kap 1945年e5時，台灣人會曉講日語、華語e5人攏無超過百分之一，百外年來台語hou7外來政權「污名化」、「方言化」，到taN koh teh騙人講台語無法度寫，hou7 che7 che7人m7-bat「白話字」e5歷史，m7知18個羅馬字母就會tang3寫Ho7-lo2台文。
       	羅馬字是世界通用e5文字，有標音kap文字e5功能，會tang3標原住民語、客語、Ho7-lo2台語。連ti7華文教育方面，『ㄅㄆㄇ』ma7輸羅馬拼音。『ㄅㄆㄇ』對「本土化」「國際化」「資訊化」無任何幫贊，實在無法度解釋，是按怎m7 ka7全世界kan-taN台灣有teh用e5『ㄅㄆㄇ』廢掉？唯一e5理由是，有人驚失去華語e5優勢。
      	語言反應政治，語言問題ai3用政治方法來解決，gin2-a2 be7曉講母語m7是gin2-a2 m7-tioh8，父母有一部份責任，政府有上大e5責任。咱有權利要求政府加強母語教育，m7是ti7小學教1~2點鐘na2 teh扮仙nia7-tiaN7。咱攏知影ai3保護beh絕種e5動物，是按怎無beh救強beh死--去e5母語？
        	2000年3月18，阿扁--a當選總統，台灣人敢成實出頭天--ah？有外che7人猶koh是母語文盲？Be7曉聽、be7曉講、be7曉寫家己e5母語？我得著「母語貧血症」，ti7華語媒體e5天下，m7知tang時才好會li7 ？華語e5創作hou7我chhoe7無家己e5歸宿，愈寫愈空虛，台語叫醒我創作e5靈魂，原來愛文學e5心，一直攏ti7--e5、一直無改變。
       	期待che7 che7人會tang3覺醒，了解母語對咱e5重要，做伙衝出封鎖線，建立台灣做主體e5民主國家。   
       

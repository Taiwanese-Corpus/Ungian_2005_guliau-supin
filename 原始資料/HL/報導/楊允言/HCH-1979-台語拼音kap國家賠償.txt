台語拼音kap國家賠償
                                                 /楊允言
頂日仔報紙有刊，台語拼音官方版，教育部國語推行委員會（簡稱國推會）上緊一個月內定案，有170冬歷史e5台灣羅馬字khah佔贏面，其它兩案TLPA kap通用乙式（通用甲式to7是台灣羅馬字）有khah輸勢。報導內底koh講，教育部bat ti7 1999（應該是1998 chiah tioh8)年正月公告TLPA做正式e5台語拼音， TLPA ti7國小教科書市場有七、八成以上，台灣語文學會會長認為，這是擾亂教科書市場陰謀kap政治迫害，in beh提出國家賠償訴訟。本文beh針對相關問題做進一步探討。
台灣語文學會ti7 1991年成立，下腳設音標小組，根據社會性、歷史文獻、符號普遍性、...等標準評分，結果台灣羅馬字分數上koan5, m7-koh一開始to7預設立場beh修改，總是符號無互相衝突，號做台灣語言音標方案，簡稱TLPA。1994年ti7教育部某專案小組會議中，TLPA符號hong7修改，致使kap台灣羅馬字e5符號衝突。hit陣台灣語文學會m7-na7無反對教育部e5修改，要求國家賠償，反倒轉開會追認修改案。這pai2教育部phah算開會檢討台語羅馬字拼音e5問題，台灣語文學會soah隨跳出來罵， hou7人想無。

一、	教科書e5問題
台灣語文學會講in TLPA e5國校教科書佔八成以上，siuN過phong3風。阮收集tioh8康軒、南一、翰林、光復、安可、仁林、金安、茄苳八個版本，其中有三個使用TLPA,佔37.5%；後來，使用台灣羅馬字e5翰林改用TLPA,使用TLPA e5光復倒a，使用TLPA e5康軒改用台灣羅馬字kap TLPA並列。若以市場實際佔有率來算，TLPA ma7無kah五成。
二、	國家賠償e5問題
這個問題聽起來代誌kai3大條，m7-koh，2000年國教司e5會議記錄寫kah真清楚「未來將不再強調使用任何拼音系統」，出版商應該知影。另外，語言規劃本來to7應該定期檢討改進，教育部有權利對公布五年e5 TLPA做評鑑檢討。這是語言規劃真正常e5作法，賴講是政治迫害實在有khah ham3。
 
三、	相關問題
第一，台灣語文學會提議theh8台灣羅馬字來修改，變做家己e5物件，侵犯智慧財產權，做法有需要koh討論。第二，TLPA用數字標記聲調，世界上e5音標系統誠少按呢，是m7是妥當？第三，TLPA問世十外冬，台灣語文學會一再強調TLPA大受歡迎，實際上是TLPA kap民間對抗。語文規範必須e5基礎建設，親像字典、辭典kap文獻資料，TLPA無一項贏過台語e5傳統羅馬字，為著維護家己創造e5 TLPA， soah來舞chia-e5動作，真害。
決定一套音標系統m7是你我e5權限，咱只有尊重國推會委員e5專業意見。新e5標準公布了後，對台語文e5標準化應該有寡貢獻。A2,親愛e5讀者，假使你有選擇權，你beh傳承前人e5 phah拼來繼續發展，抑是beh家己創造符號，一切ui3頭開始？（作者是花蓮大漢技術學院資訊工程系講師，台灣羅馬字協會前任理事）


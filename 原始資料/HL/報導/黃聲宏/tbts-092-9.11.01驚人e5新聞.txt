					＜9.11.01驚人e5新聞> 		黃聲宏

	九月十一日本來就是特別e5日子。為啥物你若有緊急危險e5時，趕緊會kha3電話911，求人來救。這日toa3 ti7 New York，New Jersey kap附近e5台灣人、台美人有志，透早就出門，計劃ti7紐約市內遊行，表達台灣有權利，也有心beh進入聯合國。Hit日ma7有beh去中國(中華人民共和國)領事館頭前抗議in對台灣e5干涉kap威脅。
	我e5牽手kap人有約，kap幾位太太朋友已經先坐電車入去市內（Manhattan）。但是車到第125街號就受擋，不准入去，只好越倒轉--來。
	8:50am電話開始giang，是toa3 ti7 Manhattan市內e5楊太太beh報阮看電視chanel #1(CNN)，講有一隻飛機long3著世貿中心頂頭，當teh大火燒，講無緊看恁就看無--去！這時，我想he m7是我有法度去救--e5，就繼續無閒我e5代誌。但是過無幾分鐘，東京久久無連絡e5水島太太，ti7寶塚(日本)e5小妹，高雄e5知己，西雅圖e5陳柏壽牧師娘，出外e5長女，一個續一個亦kha3電話來leh問阮有好勢，有安全ah無？Pong!Pong!Pong!親像彈槍，亦親像921 e5大地動，我這個無神經--e5才知影代誌e5嚴重性。亦頓悟一項事實：ti7資訊chiah-nih發達方便e5今a2日，已經無分遠近，大大細細e5代誌，你我攏真緊著會受著影響。
	續--落-去，悽慘落魄e5鏡頭ti7電視中一幕一幕出現，一隻自殺式e5大客機（American Airline Flight 11）飛kah低低，雄雄狂（kong5）狂對World Trade Center北塔e5大樓頂頭long3--落-去（8:45am）。無外久，ti7 9:03am另外一隻Hijacked United Airline Flight 175也long3對南塔。Ti7紐約市親像怪獸e5二座姊妹摩天大高樓，1-2點鐘內ti7爆炸大火中變做虛無。300幾名勇敢e5消防隊員kap警員一入去就無koh出--來。九月二十六日e5今a2日，失蹤（等於死亡）e5人數總共有6847人，chhoe7有著身屍--e5只有300人。Ti7五角大廈（Pentagon）也有189人死亡。Hit四隻客機e5全部人客kap機員313人也攏受害。
這個事件牽連著e5 m7是美國一國nia7-tiaN7，其實ma7有真che7國e5人(外國籍--e5)死ti7內底(英國人250，日本人25，台灣人9，加拿大50…)，連身屍to無法度chhoe7--出-來。所以事件發生了後，隨時形成兩旁，一旁是反恐怖陣營，一旁是贊助恐怖手段e5陣營。
起初民眾無論屬ti7美國、英國…抑是屬ti7阿拉伯系統信回教e5國家，大多數e5人攏喪失理性e5思考，感情贏過理智，主觀支配客觀。Ti7回教界，Iraq（伊拉克），Iran（伊朗），be7少巴勒斯坦、巴基斯坦e5人，ti7電視頭前拍槍大大慶祝這擺殘無人道e5野蠻罪行，無teh想in以後所面對--e5，可能是kok khah深、koh khah長期e5哀哭kap大苦難。
Ti7美國國內，亦有發生印度人hou7人誤會做阿拉伯人--恐怖份子，hou7槍子彈著死亡--冤枉死e5事件。阮也有一位朋友是美籍印度人（老父）kap韓國人(老母)所生e5 kiaN2。這位大學院e5青年學生，外表kap阿拉伯人真seng5，這幾日伊m7敢隨便出門，恐驚發生意外。Che kap第二次世界大戰日美人ti7北美所遇著e5情形有啥物無仝？
九月十一hit日，美國全國進入戰爭狀態，不但機場kap飛行班機一時全部停止開放，全美到處表現對死傷遺族e5同情、悲傷、憤怒kap驚惶。
Bush總統宣佈這場戰爭是為著討回公義（Justice），維護人命、人權，hou7每一個人無論ti7國內、國外，生活、旅行攏boe7 koh受驚惶安全e5掛慮，m7是為著報仇（Revenge）。
這場戰爭看--起-來kap以前（世界大戰、韓戰、越戰、Gulf war…）e5戰式無仝，會khah複雜，長期化。In（恐怖組織）e5手段m7-nia7用自殺式--e5，ma7敢用細菌、化學毒品khng3入去用水裡、空氣中ka7人毒死。當然核能設備e5所在也是in攻擊e5目標。
結論來講，這擺世貿中心、Pentagon受著悲慘e5攻擊，美國kap有關e5受害者（咱攏包括在內）ti7憤怒中，除了tioh8 ai3積極加強全盤e5安全措施，也tioh8重新檢討、反省cheng7到taN有關國際、民族e5外交政策，會tang3改進--e5 tioh8改進。Ti7照顧以色列國e5同時，亦tioh8公平重視巴基斯坦kap其他弱小落伍民族e5人權kap主權；ai3特別小心，今後m7 thang因為偏心，無公道e5做法，致到無形中製造koh khah che7 e5恐怖主義份子、組織kap國家。

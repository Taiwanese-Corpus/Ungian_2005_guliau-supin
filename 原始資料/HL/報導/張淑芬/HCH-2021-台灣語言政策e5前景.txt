台灣語言政策e5前景
☉張淑芬
　台灣經過一場慘烈e5總統大選了後，陳水扁總統獲得連任。選舉既然已經結束，咱ng3望早日弭平選舉恩怨，互相放棄前嫌，台灣政局e7-tang3 khah緊穩定落來，共同邁向充滿希望e5前景。
　Tui3 chit-pai2總統大選咱thang清楚看tioh8台灣意識抬頭，以台灣為主體e5理念已經
形成主流意識。咱台灣文化工作者非常歡喜，這也是未來應該行e5一條尊重本土文化e5正確路線。Ti7陳水扁總統繼續執政下，咱ng3望台灣文化政策受tioh8重視、真正落實。
　長期以來，台灣人ti7國民黨大中國霸權高壓教育之下，造成khia7 ti7台灣土地上心卻向中國，國家認同嚴重扭曲！一個台灣土生土長e5人口口聲聲講伊是中國人，m7是荒謬又koh悲哀mah?Kam2講美國e5國民教育會教in e5囡仔講：「我是英國人」mah?為tioh8 e7-tang3 chhiau5正根源、真正解決問題，咱要求扁政府e5教育方向ai3落實台灣本土化、去大中國思想，認真推動台灣文化，hou7咱e5囡仔了解台灣e5歷史、山川地理、音樂美術，hou7本土文化e7-tang3世世代代ti7台灣釘根。
　Beh落實本土化就必須以chit塊土地e5語言為基礎，本土文化e5教育重心就是母語文化，語言絕對不是kan-ta溝通工具，語言koh khah代表一個民族e5思想、智慧，是民族文化e5靈魂。最簡單e5例就是ti7台灣e5大大小小選舉中，造勢最強又koh有力e5話句，就是用台語hoah出e5「當選（tong3- soan2)」！無論任何族群long2講kah真順口，也只有用這句才e7-tang3表達心中e5熱情支持，這其中所反映出來e5語言情感，清楚ka7咱講：「只有認同生活土地e5語言才e7-tang3真正打動人心」。
　聯合國教科文組織已將台灣列為母語將近消失e5地區，chit-e5嚴重警訊請陳水扁總統一定ai3正視，為tioh8搶救台灣e5母語，扁政府應積極推動保護母語e5教育政策，hou7本土化教育tui3根本做起，大幅降低教科書中國文化比率，建立以台灣文化為主體e5國民教育主軸，an2-ni才e7-tang3抵抗中國文化霸權五十goa7年來對台灣母語、台灣歷史、台灣文化e5排斥kap chau-that!
　世界台灣母語聯盟對扁政府提出幾項建議，咱ng3望chiah-e5意見e7-tang3引導台灣e5母語政策行向正確e5道路：
　一、宣佈官方語言e5制定kap實行e5時間表；現行各級學校e5「國語」、「國文」課程名稱一律正名為華語、華文。（建構台灣主體性koh多語多文e5語言政策kap文化環境，tui3「正名」開始）。
　二、成立中央級e5「台灣語文委員會」，專職負責原住民語、Hakka(客家）台語、Holo(福佬）台灣國家語言e5復育計畫kap執行，包含推動成立各語族e5公共電視台、廣播電台、報紙等大眾媒體，以及鼓勵台灣各族母語e5創作、推廣、保存kap研究。（落實政策必須成立專責機關來擬定短、中、長期計畫具體執行）。
　三、Ti7各級公務及民意機關設置同步翻譯系統，以保障人民ti7公共場所有自由使用台灣母語發言e5權利。（積極保障人民母語使用權e5基礎設施）。
　四、公務人員e5任用應依其職務之需要適當加考原住民語、Hakka台語或Holo台語。（落實公僕服務人民e5第一步）。
　五、台灣母語必須有系統列入國小、國中、高中及大學e5必修課程。（台灣母語是台灣文化e5母體，必須ti7各級學程系統化來授課）。
　六、培訓中、小學師資e5教育學程必須ka7台灣語文及台灣史地列入必修；母語教學支援工作人員應有適當e5進修管道，任用考試成做未來e5正式教師。（中小學師資應具備台灣語文及史地常識，來培育對台灣有實際認知e5下一代；母語教學支援人員to通過語言專業認證，政府應提供管道，hou7 in有機會成做正式教師）。（作者張淑芬╱世界台灣母語聯盟新聞部召集人;原華語登ti7自由時報，台語翻譯: Lim5 Chun3-iok8)

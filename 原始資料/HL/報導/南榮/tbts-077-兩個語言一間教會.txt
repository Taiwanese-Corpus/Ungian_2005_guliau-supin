兩個語言，一間教會	     
 Graham Dickie 牧師 原作  
 南榮譯
親像哈拿(Hanna)kap撒母耳(Samuel)第一次來到示羅(Shiloh)教會敬拜，阮相信上帝當teh ti7這間細細e5教會創造一個奇蹟。這間教會是ti7 Vancouver(溫哥華)市郊，New Westminster市e5 Sapperton社區內。 
差不多五年前，兩個無仝e5文化(加拿大e5台灣移民kap在地e5加拿大人)做伙聚集。In e5做伙，一個原因是互相e5需要，另外一個原因是奇蹟。Che是奇蹟，因為我m7知影是按怎發生e5。
阮e5教會(差不多有70個家庭)目前用兩個語言來做主日崇拜、教育、行政、關懷kap聯誼e5事工。這群小數人所teh做e5，對我來講親像是第一個聖靈降臨節e5經驗。因為in每一個人攏用in家己e5語言來瞭解福音e5道理。
Hou7每一個人會tang3選擇家己e5語言是非常重要。Ti7 Shiloh聯合教會，新來e5人ti7禮拜早來教堂e5時，in會tang3選家己e5語言做禮拜；也會使ti7禮拜中學習英語。Ti7這方面，特別是對青年人，有奇妙e5效果發生。
阮e5禮拜是用兩個語言進行，ti7讀聖經、兒童信息kap講道e5時，同時ka7英文翻譯做台灣話。有兩位90幾歲e5老阿媽，一位e5第一語言是台灣話，另外一位e5第一語言是英語，雖然言語be7通，m7-koh常常hou7人看著in手牽手，互相關懷kap交陪。
阮hit陣活潑e5青少年，帶領教會e5人唱聖詩，in唱e5曲真闊，tui3 Bach到Natalie Sleeth e5聖詩，到hou7人ti7腦海內定定唱e5 khah早真sui2 e5台灣調。最近聖歌隊e5指揮為著beh完成伊e5醫學院e5學業來離開，另外一位接落來做指揮e5，也有仝款真好e5表現。聖歌隊e5 22位隊員中間，至少有一半以上是青年人。in常常會用小提琴、flutes、oboes抑是其他e5樂器來伴奏。
教會e5主日學ma7加真有活氣，由青、少年負責協調kap教學e5工作。青少年每禮拜五暗攏會ti7教會集會。突現出台灣人社區真心適e5一面。In e5家庭ti7做禮拜kap交誼e5時攏講台灣話，m7-koh青少年家己做伙e5時，常常講e5是北京話；he是中國e5官方語言，也是ti7 Vancouver e5華人社區通用e5語言。
Chia e5 ti7 Shiloh聯合教會e5新移民，雖然決心beh ti7加拿大e5主流社會khia7起，in ma7想beh繼續保留家己e5文化。In kap in e5故鄉猶保持密切e5聯繫。In e5故鄉台灣目前當teh經歷政治上e5變化，也常常受著中國軍事e5威脅。舊年台灣發生大地動，Shiloh教會e5新舊會友同齊e5募款超過3000 khou加幣，通過聯合教會e5救濟事工送去台灣。
雖然阮教會是屬加拿大聯合教會(United Church of Canada)，m7-koh阮kap台灣e5長老教會kap伊e5議長ma7攏有聯繫。
Kap主日崇拜仝款，聯誼交陪e5時間ma7是文化e5綜合。每一擺禮拜soah，教會e5人會soa2去一間khah細e5房間，ti7 hia有泡e5茶心茶，ma7有英國式e5茶kap咖啡。常常ti7 Chiok-khou-leh-touh雞卵糕e5邊a，會khng3 幾盤sushi。舊e5 kap新e5 lam7 lam7做伙，兩個無仝e5文化e5人慢慢享受tui3無仝e5廚房做出無仝e5點心。
當然beh做到按呢是真無簡單，需要真大e5互相吞忍，m7-koh我感覺阮e5掙 扎是真有創作性，ma7真忠實阮e5目標。特別是ti7這個多元文化e5世界，這款e5聚集做伙是真重要e5。
我定定teh奇怪，che是按怎達成e5？敢會是另外一種無仝e5語言(釘根ti7基督，一種對全人類e5相疼kap尊重e5文化)e5出現？我真心希望是按呢。

 (本文「Two languages，one congregation」原刊ti7 今年4月份e5加拿大聯合教會會刊「The Observer」。作者是Shiloh聯合教會e5牧師。)

維也納台灣人慶祝母親節
                              溫惠雄
五月十一日下晡三點半，維也納台灣人教會kap台灣協會聯合舉行慶祝母親節活動。台灣協會林榮寬會長kap溫惠雄牧師聯合主持，代先林榮寬會長邀請台灣駐維也納代表魏武煉先生致辭，然後邀請台大教授林山田博士演講。
林山田博士過去為著言論自由、廢除刑法一百條、二條一，做真che7運動，伊說明hit個艱難e5過程。當時李鎮源先生做醫學院院長，有真che7伊e5學生陪伊靜坐抗議，支持這個運動。林教授因為bat ti7警官學校教過冊，有伊過去e5學生受派來趕伊、掠伊，伊講伊e5『頭殼實在閃無路』，內心非常痛苦。伊也有提起聯合報退報事件。伊講上艱苦--e5，是受著一部分台灣人e5批評，感覺心寒。總是伊這款用行動，m7是kan-na用嘴講e5行為，值得咱敬佩kap學習。有一koa2以前hoah台獨e5人，ti7新政府做官than3錢，be7記得以前e5理想，hou7咱感覺真悲傷。
總是伊感覺上e5安慰是ti7台大開『通識課程』，有真che7 m7是法律系e5學生，來學民主法律。伊講退休以後伊beh繼續為理想拍拚，希望為台灣主權獨立寫koh khah che7冊。伊e5演講用真順e5台灣話，tui3頭講到尾，禮拜堂e5人坐kah tiN7-tiN7，大家真感動，攏講真有福氣聽著chiah-nih好e5演講。
然後溫惠雄牧師唸三首母親節e5台語詩，kap主持台灣俗語ioh–bih，大家輕鬆大笑。最後李芳瑛女士指揮維也納台灣協會合唱團，演唱三首台語歌『台灣百合』、『點心擔』、kap『桃花過渡』，指揮真優秀，合唱團水準真koan5。這個合唱團beh ti7六月七日下晡三點公開演唱十二首歌。林榮寬會長ma7宣佈tui3後禮拜開始，每禮拜日下晡三點半beh kap教會合辦『台文班』，由溫惠雄牧師主持，歡迎大家輕鬆歡喜來學台文。



東部傳道見聞記
陳降祥  著

序
「Lin2 kiam2無講，iau2有四月日，就收割e5時到mah？我ka7 lin2講，kiah8目看園已經熟，thang割lah。」遠東歸主派阮ti7 東部13月日久e5傳道，hou7 我那同感主對學生所教示e5這幾句話。因為東部iau2濟濟兄姐 m7 bat去，koh東部e5山地教會，是第一發展，所以我就無想家己e5 ham-ban7,好膽giah8筆來寫「東部傳道見聞記，」報消息hou7關心東部教會e5兄姐知，續為著in來祈禱。
Ti7見聞記e5內面，有時有寫「阮」字，是teh指阮會nih8 e5同工，因為許Leng5-khu先生有kap我ti7太麻里、富里、東竹、大里、玉里頂教會同工，koh一位施Khiam-iok先生bat ti7 豐田、壽豐、新城、花蓮、慶豐，kap第二回e5太麻里頂教會，所以若讀阮e5時，咱會thang想著這兩位同工。設使咱讀了若會thang受鼓勵，日日為主做見證，就寫e5人已經達目的lah。願咱ti7主恩愛e5內面相勉勵，相替祈禱，將所chhun e5光陰來榮耀主，是心所願。
陳降祥
1960年8月2日
 
平地教會
讓國王過路
想著beh去東部傳福音，hou7 我e5心活起--來，所以今年頭一擺，beh去東部做工，就ti7路中tu2著伊朗國王來南部參觀空軍表演，che是1959年3月14日上午e5事。因為an2-ni我坐e5汽車，著ti7 九曲堂歇睏2點鐘，等國王看表演煞，讓伊過路才 koh開車。
後山路真危險
逐擺若tui3高雄坐車beh去台東攏有聽見旅客teh談論後山路真危險。因為山路細條，若落雨koh會崩山，阻擋交通。Ti7 6月中只有2日久，就peng2 3隻貨物車，死3名，重傷幾若個，其中台東教會一位執事是司機，伊e5車peng2幾若lin3,落山坪，本身著重傷。Koh逐擺坐車e5時，會tu2著旅客眩車lok8-lok8吐。我本身也bat吐，總是往復坐25擺（一擺坐飛機）攏無覺得危險。後來有金馬號快車，實在坐了真舒服，總是著坐6點鐘左右，也是會厭sian7。
東部教會大本營
台東教會tui3地理上，抑是交通上來看攏是真要緊e5所在，所以我稱伊做大本營。Ti7 13月日久e5東部傳道，攏tui3 chia出入，得著牧師，長執會友真親切e5招待。溫榮春牧師ti7 chia牧會成十年久，做人溫和，gau5協助同工，我得著伊全家e5愛顧真濟，m7 若an2-ni，常對我工作e5指導，替我買車票，鬥載行李，伊攏無嫌費氣，歡喜幫贊，應該著對in說謝，溫牧師實在是傳道人e5好模範。
後山塗真黏
去東部e5人攏是ti7 西部tu2著生活發生困難，搬去e5較濟，卻也有e5是有錢，有地位e5人去hia做事業。不論是為甚mih緣故去東部攏好，不過有一項，in去了就無想beh轉來西部，因為hia好趁食，土地闊，thang種作來維持生活；也有真濟兄弟，去hia趁著錢，生活富裕。我若問hia-e兄弟講。「Lin2有想beh koh轉來西部抑無？」In講：「想是會想，總是後山塗真黏，」意思是行boe7開腳，因為好趁食，thai2有影後山e5塗有黏leh？
環境優雅e5教會
Ti7 5月中我去新港（成功鎮）教會做工，這間教會tui3台東著koh坐汽車，50外公里才會到。若講起新港教會，就想著教界e5老先輩高篤行牧師，伊光復後來新港設教會，後來有請林川明牧師來牧會。對in 2位kap兄姐e5努力，這間教會誠做一間東部有力e5教會，教會e5地點是東中第一好，所在安靜，對面有大海，行落kia-a2就有港口，真濟漁船ti7 hia出入，空氣koh好，實在是小天堂一樣。Chia-e魚真俗，鬼頭刀一公斤賣到1箍8角，我ti7 chia一禮拜久，食真濟???。諸位讀者，lin2若ai3食chhiN 魚，請你來新港。Ti7 chia有簡牧師teh開醫館，續幫贊山地教會e5工。
我無口才
Ti7新港教會，我ai3 koh講一個兄弟e5事，伊是高牧師e5第4公子，高傳立長老，伊ti7 chia開醫館，患者真濟，伊e5厝ti7教會隔壁，建築物美觀，我稱伊做新港e5王宮。高長老tui3令尊高牧師e5交代，盡忠ti7教會，伊顧謙對我講：「我攏無口才，也boe7曉講道理。」伊koh講kap伊toa3 e5男女工人，已經有5名來入教，領洗禮，真感謝主。諸位讀者，咱無口才無要緊，若會chhoa7人信主就好。
阮Chia那 M7 設教會
Tui3新港koh去20公里e5所在，有一間竹湖教會，開設2年外久，做禮拜有4、5十人，信徒攏是tui3別位搬來--e5,特別有埔里方面e5兄弟，幾若位ti7 這間教會teh活動。這間教會起ti7大路邊，頭前向太平洋，後面有山，若企ti7 台頂講道，有看著大海，有時也會聽著海湧hoa7-hoa7哮e5聲，親像看著一幅會出聲e5圖畫。
這間教會開設以來攏無長期駐在e5工人，in真ai3一位先生，總是倩攏無，若是長執真協力做主e5工，會友四散ti7 山頂企起，來到教會著行2點鐘e5路，若是in一禮拜久往來行無sian7。
Ti7 3暗佈道會，in ai3我去長濱佈道，chia離竹湖8公里，是鄉所在地，ti7 東海岸第2鬧熱e5所在，hia-e民眾真ai3聽佈道，逐暗有3、4百人來聽，有村長，抑是鄉代表，專工tui3庄腳來聽，我佈道了in iau2 m7 散，村長要求講：「請繼續來阮e5村中傳道，」場所kap叫人我負責，可惜我無工thang去，真扑損。Hia-e民眾問講：「阮chia那 m7 設教會？」hou7我boe7曉應答。竹湖e5長執真關心這所在，可惜in e5經濟力量有限，工人koh較是大問題，若 m7 是中會去開拓，實在有困難。主講：「Thang收成e5是濟，做工e5人少，」真有影。
尼姑變做女傳道
我到初鹿教會做工e5時，有tu2著一位尼姑出身e5女傳道，叫做南長老。諸位讀者，lin2 m7 thang誤會我講話矛盾，伊是女性總是姓南，東部e5會友攏叫伊南長老，伊也是女中醫師，伊對我講，伊來台東e5目的，beh傳佛教，無打算續來信耶穌，後來koh去讀婦學做女傳道，來初鹿做醫生兼傳道。伊真gau5疼教會，疼主e5工人，有一位謝先生kap伊協力起禮拜堂，宿舍攏真好勢，經濟獨立，做禮拜6、70人ai3請專任e5工人，m7 知甚mih人，有聽著主呼召e5聲，歡喜應講：「我ti7 chia，差我！差我！」
教會監獄做厝邊
兩年前台東教會bat請我來佈道，這擺koh來是第二擺。台東有出名e5風飛沙，大概是親像鹿港e5氣候。教會是台東縣第一大間koh濟人，這間教會是日人時代e5 Ou-the-lah(才寺)，前任e5陳瑞山牧師ti7光復e5時，tui3 in接收來做拜堂，場所真闊koh好勢，總是真tu2好kap台東監獄做隔壁。我ti7 hia佈道bat講：lin2 ai3去天堂或是地獄？若ai3去天堂，著來教會 m7-thang去監獄。親愛e5兄姐，主ka7咱講：「世間有2條路，一條到永活，一條thau3到滅亡，咱著引chhoa7人行活路。」
熱心e5長執
Ti7鄉村e5教會中經濟好，長執熱心疼教會--e5,我想是池上教會。Chia-e長執真疼主，koh熱心，ti7 hia佈道e5時tu2著風颱，iau2-ku2 in出力，引chhoa7人來聽佈道，我看in e5熱心真感激，in逐人e5事業也真成功，真正疼主e5人，beh受主e5賜福。Chia-e會友大半是客人，總是真gau5講河洛話，聽講歷代獨身e5傳道若來chia做工，就結束獨身生活（就結婚），che是獨身工人e5好消息，親愛獨身e5同工，請lin2著候補來chia做工，m7 thang失了好機會。
等候Beh出世e5教會
太麻里，ti7大武到台東e5一半路，tui3 chia坐汽車去台東著一點鐘，車錢10箍。Ti7 chia有各所在來e5會友15戶，總是實在去禮拜e5人無幾個，因為來台東禮拜，一個人著開30箍e5所費，實在經濟kap時間 m7容允。有一位台南來e5 陳兄弟，真意愛設教會，thang hou7 hia-e人利便敬拜上帝，所以伊代先家己買一間店，做拜堂，續請台東教會著去幫贊in出世，因為台東教會2、3年久有設初鹿、建和、知本3間教會，有e5無甚mih成mih，所以就躊躇，到8月3日牧師、長執、青年kap阮相kap去佈道，看見信徒熱切ai3設教會，就ti7 佈道後e5禮拜日，開幕典禮。Tui3設教會到今仔日（8月日久）每禮拜上午有60名左右，下午3、4十名聚會，真感謝主。In倩先生e5薪金kap教會雜費攏家己負擔，會友雖然散hiong，iau2-ku2有人真甘心奉獻。若用這間教會做模範，逐間教會攏會thang經濟獨立才著。阮ti7 1960年3月中koh來佈道一擺，an2-ni來做工2擺，我本身有去2戶未信者e5家庭，主持做禮拜除偶像，其中一位是鄉公所e5主計，伊e5子ti7 新竹聖經書院讀冊，伊講子beh傳主e5福音，我著緊反悔信耶穌。真感謝主，主hou7 得救e5人日日那加添。
鄉村e5大建築物
富里教會是ti7 東部鄉村最大間e5教會，張牧師少年活潑，會友濟，教會起真大間，是幾年前起--e5,開beh到20萬箍，thang講是東部算有著e5教會。Chia-e信徒真濟子女teh讀大學，甚至有保送生，真正「敬畏耶和華是智識e5根本」。
6日久生6個子
阮去東竹做工6日久，因為hia無傳教者，教會就設法ti7 蔡長老e5家hou7 阮復習。蔡長老真熱心照顧教會，長老娘做產婆，生理是普通。阮去3日伊有ka7人拾3個囡仔，阮去食飯e5時，伊就ka7阮報告，我有ka7長老娘講：「阮beh koh toa3 3日，你會koh ka7人拾3個囡仔。」伊對我講：「thai3有hiah好，chia是小所在，一禮拜若齊勻拾3個就真好lah。」總是到阮beh離開，正實koh拾3個，共tu2 6個。蔡長老娘ti7 這6日久，為著主e5工kap家己e5事業真無閒，總是伊攏無出怨言，笑議議。Ti7 hia佈道真好成績，有300外人來聽，總是真可惜隔日就連續落大雨，續boe7 thang繼續，所以咱著常常趁機會做工。
馬大姐e5手Lou7菜
大里教會是東部出名e5教會，會友濟，經濟好，青年活動，聖歌隊gau5唱，有幾位長執真關心教會，也有馬大姐會出手lou7菜。我三年前bat來佈道，這擺是第二回，我kap in攏真熟悉，婦人會設法e5伙食頓頓好，實在m7免著an2-ni，會扑歹嘴斗。Ti7 chia有一位詹長老，就是會煮手路菜e5馬大姐，俗語講：「Cho料夠也著新婦gau5」，真正有影。Chia-e會友講話有各樣，「Ch」 kap「S」講相反，in叫「王先生」是叫做「王chian-cheN，」吟詩「主ah！我心疼你」，in吟做「使ah！我chim疼你」，總是kap in做伙久，聽慣勢就好。特別ti7 chia我ai3提起--e5,是chia-e青年真gau5協助佈道e5工作，無論分傳單、pun5樂器、唱歌，男女青年攏真勇敢，逐e晡去做，所以我去2回e5佈道，攏真好成績，每暗有300人以上，我也ai3鼓勵各教會e5青年，著an2-ni來盡力ti7主e5工，因為保羅講：「Lin2莫得因為lin2 e5少年hou7人看輕，----- 著做信e5人e5模範。」
教會細試煉大
瑞穗ti7花蓮縣，也是鬧熱e5鄉鎮，可惜教會起ti7 會友柑仔宅e5一角，真偏僻，做禮拜e5會友20人左右，總是有2、3個長執真熱心，教會經濟雖然弱總是in有抱大e5計畫，beh買地較近街面，thang起拜堂，所以會友就出本種柑仔，已經年外久，若到3年就有收成真大，可惜我去e5時，柑仔樹tu2仔著病，hou7 chia-e會友為著消毒e5工作，做到無閒chhi3-chhaN，m7 若an2-ni，長執真期待我ti7 佈道期間thang大宣傳福音ti7 街面，可惜到時攏落大雨，只有會thang ti7 許長老e5店內佈道。佳哉許長老真熱心，khiu2厝邊隔壁e5人來聽，才有5、60名e5聽眾。M7-ku2聖神做工，魔鬼也做工，ti7 佈道e5第二暗，高長老e5新婦aiN7 囡仔kap伊e5 ta-ke beh來赴會，hit時日頭暗--lah，koh tu2-tng7落雨，in teh趕路來赴會，忽然ti7後面一個醉漢，騎車撞倒高長老e5新婦，人倒ti7地--nih8,死死暈暈去，別人趕緊扛伊來hou7醫生注射，到我佈道煞iau2 m7知人，阮同心替伊祈禱，到我離開瑞穗e5時，身體有好勢，感謝主e5憐憫，佳哉婦人人aiN7 e5幼嬰攏無甚mih事，實在是不幸中e5大幸。「萬項事tauh8-tauh8來，是beh hou7 聽上帝e5人得著利益」，願主保守這間微細e5教會。
婦人會kap 30外隻雞
觀音山教會e5長老講：阮真ai3出名e5牧師來佈道，總是無人beh來，che是in e5吐氣，親愛e5同工，咱kiam2 m7 著更加ai3這號弱小偏僻e5教會mah？Ti7 大禹落車，著koh行40分鐘e5溪埔，才會到拜堂總是到位你看著這間3層懸塔e5新拜堂，就boe7記得行溪埔e5厭sian7,這間拜堂已經起3年久，iau2未 Si7-a2-geh（???），有一位蔡長老，無暝無日負責這個工作，塗水kap小工攏是會友家己做，婦人會真出力做小工，in聽我beh去做工，這位女長老講：「Chian-cheN beh來佈道，教會無siN5 beh an2-soaN2？」（先生beh來佈道，教會無錢beh an2-choaN2？）原來in講話「Ch」 kap「S」也是講相反，這位女長老，就對長執會提議，佈道一切費用，in婦人會beh負責，男e5長執問講：「Lin2 kiam2會趁錢？」In講：「阮boe7趁錢iau2-ku2會想辦法。」結局in鼓勵一個姊妹獻一隻雞，或是鴨，in總共獻30外隻，用到有chhun，thang轉入做教會e5路用，真正「一把麵粉，一點油用boe7完」，這號信心e5奉獻，有大功效。
傳福音Kap講佛
鳳林鎮是鬧熱e5所在，教會也有真久e5歷史，客人e5會友tin3大部份，來chia牧會e5吳先生才結婚無幾月日，in攏會講半青熟e5客話，真正有影入吳門，趁吳法，ti7 3日間e5佈道會，in設法場所ti7市場口。Ti7 阮佈道e5第二暝，佛教也請台北清祥法師來廟口講佛，in e5廣告紙kap咱--e5貼做伙，hou7 鎮民覺得親像基督kap佛教teh拚館，總是咱3暗e5聽眾，有tui3 150人進到200外人，感謝主。Ti7 chia有一位疼主e5友長老，ti7 某某事件tu2著大冤屈，犧牲丈夫kap 2個子（丈夫kap大子是醫生），伊iau2-ku2無失志，疼主到底。願主加添氣力，hou7 伊boe7記得後面e5苦事，只有向頭前所插e5標來走，thang到hit日，得著召咱--e5 e5賞。阿門。
巡會友續巡豬仔
我坐車到ti7 豐田，chhe7拜堂半點鐘久，才 chhe7著，怎樣chiah小所在，著chhe7 hiah久？原因是教會才設一年久，搭草寮ti7庄尾，所以chiah oh chhe7。這個教會，是一位教界e5老先輩胡先生開託--e5,雖然只有設教才一年，iau2-ku2做禮拜有4、50人，攏是新會友。In代先買一塊成百坪e5拜堂地，先搭這間草寮，thang做禮拜，總是這間草寮拜堂，有tu2著大災難，hou7 風颱連連ian2倒3擺，到阮去佈道e5時，in tui3第3擺e5倒koh ian2企起來，我稱這間拜堂做不倒翁教會，總是in無因為所tu2著e5多難來灰心，in koh計劃，將所獻e5錢，掠豬仔子hou7人飼分，向望2年後會thang起一間10萬箍以上e5拜堂，in e5向望真大，所以傳道先生著加倍e5無閒，巡會友，著續巡教會e5豬仔，看有大隻boe7?這款e5牧會，我頭一擺看著，我相信「盡力ti7主e5工磨m7是空空。」Koh聽講，hia-e警官真囉騷，若是阮ti7 hia佈道，真好機會，直到煞尾暗，有5個警官來臨席，加添阮e5光榮，著o-lo2主。
家庭禮拜有獻金
阮去壽豐教會做工e5時，有受請去做家庭禮拜e5主理，hit個家庭是外省人kap山胞姊妹結婚e5家庭，只有婦人人有來禮拜，阮做禮拜了，就看見hit個姊妹提錢hou7 傳道先生，我問伊甚mih意思，伊講是家庭禮拜e5獻金，雖然是120箍，總是逐戶都有照an2-ni，隨意奉獻，聽講豐田也是an2-ni，我想che是真好e5習慣。有都市教會ti7家庭聚會，常常出餅、糖仔等，為著an2-ni有真濟e5議論，所以就廢止出糖果，換做獻金，iau2-ku2是無慣勢，實在著向小教會來學習，瑞豐教會已經有5年e5歷史，豐田只有一年，總是2間教會e5主日學學生，攏有成百人，可惜兩間攏欠缺主日學教員，我想新設e5教會若更加用工ti7主日學e5工作，教會的確興旺，所以做傳教者真需要培養做工e5人才，來相kap發展主e5聖工。
Koh繼續佈道
阮到慶豐做工，這間教會長執kap先生真協力，所以阮去佈道，in也真gau5準備一切e5事工，結果就是得著200名e5聽眾，真致意來繼續聽。In來聽佈道，是自發得坐ti7 頭前e5椅寮，照an2-ni順序坐位，頭到尾攏真安靜，因為拜堂boe7 thang收容hiah濟人，只有著ti7拜堂前e5外埕做會場，有時tu2著雨mi7 仔，iau2-ku2聽眾攏無走，表明in求道e5心，真熱，阮佈道e5期間已經完，長執要求繼續koh佈道，若是阮著koh繼續去太麻里做工，致到扑損機會，總是駐在教會e5鄭傳道，伊也是有佈道e5恩賜，就對眾人宣布，明仔暗伊本人beh繼續佈道，請眾人著koh來聽，真感謝主，阮遠東歸主e5會長，Hek牧師派阮出來佈道e5目的，也是在ti7 chia，ai3鼓勵每一間教會，本身有繼續佈道e5精神，來引chhoa7 boe7信e5人歸主。所以做傳教者，或是信徒m7 thang推辭講，我無佈道e5恩賜，致到貧憚，每一個人若甘願努力學習，逐人攏是佈道家，無有甚mih叫做特別e5恩賜，我想真正e5恩賜，是tui3甘願，努力來學習就會得著。願主對台灣koh興起濟濟ai3佈道e5同工到ti7逐所在，去播傳拯救e5福音。
熱心e5同工
去鹿野佈道所，只有看見kia-a2頂一間竹仔厝，以外無甚mih，ti7 chia有一位理髮店e5兄弟，受交代教會e5鎖匙，以外e5會友攏四散ti7 山頂，這間教會是關山母會來設--e5,每禮拜e晡關山教會e5徐教師來teh做工，聚會有30名左右，徐教師禮拜早起著負責關山教會e5主日學kap講道，到e晡時無thang 歇晝，著隨時來鹿野佈道所，tui3主日學開始到ti7 講道了才轉去關山，實在是一個真扑拚做工e5同工。我ti7 鹿野做工一禮拜久，伊每e晡來，暗時去山頂佈道，佈道煞著koh坐12點外e5火車轉去關山，一禮拜久攏無缺席，koh我去關山一禮拜久，伊也是熱心同工，hou7 我真感激。Ti7 關山有孫牧師娘設e5山地保母學校，有40名e5學生每暗來參加培靈會，得著胡牧師e5千金替我通譯國語，伊e5通譯非常e5機智靈敏，hou7 講道e5人攏無感覺有甚mih無自由。以前ti7 潮州教會，有一位陳小姐，也是真gau5通譯，今我所o-lo2 e5這2位小姐攏嫁傳教者，真正是主好e5選召。願主賜福in gau5幫贊丈夫ti7教會一切e5工。
男傳道著負責婦人會
Ti7東部e5教會，除去幾間較熱心聚會e5教會，禮拜頂e晡以外，攏是禮拜上午kap暗時，所以濟濟信徒只有禮拜一晡，我ti7 東部13日久做工，若ti7 e晡時無禮拜e5教會，覺得真各樣e5款式，照我本身e5感覺，也是禮拜頂e晡較好，較有一個全守禮拜日e5意義，總是ti7東部禮拜e晡無做禮拜e5教會攏有婦人會，新設e5教會也有組織。我去知本教會，in只有設2年外，教會iau2真幼稚，總是也有婦人會，ti7 hia-e潘傳道是一個獨身者，總是婦人會攏伊teh主持聚會，hiah-e來赴會e5姊妹攏是新會友，boe7曉主理，潘傳道著負責主理，訓練in讀聖經，祈禱。潘先生做這個工，我想將來beh選先生娘，會thang做真好e5參考。Ti7 chia有幾位會友，是tui3遠東歸主柯牧師來佈道得著道理--e5,in iau2真數念柯牧師。主bat講「歹人中有一人反悔。就ti7天--nih8也beh為著伊歡喜，」所以咱做主e5工m7 thang厭sian7,「著盡力ti7主e5工，著磨m7是空空。」
嬰仔教會
使徒保羅bat寫批hou7 哥林多教會講：「Lin2有食乳e5嬰仔教會。」阮來新城頭一擺看著嬰仔教會，這間教會是花博士來佈道，續聚集慕道友來成立e5教會，有闊闊tu2好e5塗地，也起一間真好勢e5拜堂，總是做禮拜e5人只有20外人，信徒tui3道理bat無偌濟，因為教會只有設半年久na7-tiaN7。Ti7 chia te3傳道駐在做工，伊kap先生娘攏是tui3未信者e5家庭hou7主呼召出來做主e5工e5,真thang歡喜。In bat tu2著所疼e5細子（長男）跋落水窟死e5試煉，總是夫婦有tui3無暝無日e5祈禱，來贏過這個大試煉，更加無灰心，為主熱心傳福音，thang做tu2著試煉e5兄姐真好e5鼓勵。新城是蘇花公路e5入口，也是東西橫貫公路e5入口。離新城無偌遠，有出名e5太魯閣，風景真sui2,附近也有出名e5 Chi-oan2(????）紀念禮拜堂，現在建築中，聽講會起真sui2,thang紀念一位山地姊妹為主e5福音怎樣無嫌勞苦，實在真有意義。
有招待所Thang Toa3
想到以利沙行到思念，有一個好額e5婦人人，建議伊e5丈夫起一間細間寮hou7以利沙toa3,這個故事hou7 做工e5人真欣羨，總是我這擺去光復做工，有周執事設法ti7 糖廠e5招待所hou7 我toa3,一切e5設備贏過旅社，工人也真親切。周執事是糖廠e5總務課長，全家信主iau2無偌久，總是伊ti7 職務關係會thang鼓舞糖廠e5同事來聽道理。
Ti7這間教會，koh有一位真可取e5陳長老，是boe7 thang無講--e5,伊真熱心幫贊教會一切e5工，論經驗、熱心、疼心伊是一個主忠心e5工人。我問伊做甚mih事業，伊ka7我講，阮是teh做夫婦坐對相e5工作，我問講thai2有hit款職業？伊講有，阮teh做棉被，m7 是古早式用扑--e5,是用美國式chhia--e5,著夫婦坐對面相kap 用針車做，一日會thang做幾若百領棉被（就是救濟e5被hit款--e5)，所以有自由e5時間thang幫贊教會。Ti7 佈道時間真gau5鼓舞人來聽，致到連拜堂外也真濟人，hou7我感覺佈道m7若講師gau5講真要緊，就是信徒大家熱心分合作koh較是要緊。
牧師獻Hou7人Toe3
東中第一大間--e5是花蓮教會，我ti7 6年前bat受請ti7 chia做8日久e5工，所以chia-e長執、青年、會友有一面e5相熟，陳牧師ti7 chia領導十年久，教會e5量kap質攏有充實，每堂e5培靈會有300人左右，佈道有koh加求道者來，總是無6年前4、5百人e5盛況，聽陳牧師講這6年來各教會真捷佈道，所以會外e5人較慣勢lah，an2-ni照看有時著致意ti7會內e5造就，koh較有利益。
今這間教會決定an3 60萬箍以上beh新起拜堂，錢已經有3份2以上便--lah，in beh起一間東部做大間e5拜堂，牧師克己家己e5生活，獻一萬箍，就20人toe3伊獻1萬箍，有--e5 koh較濟，真感謝主，有hit號牧師就有hit號信徒。我相信ti7台灣e5教會，若出濟濟以身作則e5傳教者，穩當濟濟教會beh得著復興，可惜有e5是為著飯碗，有e5是為著利己，m7願徙位，致到教會那鬆散、衰微，有--e5甚至結黨分爿，實在真thang傷心。保羅常常對會友講：「兄弟ah！Lin2著學我，親像我學基督，」咱傳道人也著an2-ni，講道e5時叫信徒獻10份1 hou7上帝，家己無實行，你想會友kiam2有人beh奉獻10份1--mah？所以咱著學陳牧師e5模範來疼主。Tichia7第8暝聚會，我有特別e5講演，題目是「同信結婚問題」來赴會e5兄弟姊妹，約有300名左右，濟濟做父母e5講in 對子女e5結婚問題，真頭疼，che是現在各教會所tu2著e5事實，向望教界有專門e5指導者出來指導會內e5青年，有理想e5結婚來建設基督化家庭。
驚了Boe7講道理
出外做工，心第一艱苦--e5是tu2著破病，因為boe7 thang照所計畫e5去做，koh hou7所請e5教會失望。到玉里做工有tu2著破病，致到著請宣教師來替2暝e5培靈會，到第3暗我就拖命家己負責，iau2 koh有3暗e5佈道會，koh家己繼續講道，來完成所計畫e5工。Chia-e先生長執，會友攏真關心我e5身體，長老有西醫，也有漢醫。蔡長老用西藥kap注射，李長老是廣東人，也是中醫，伊也提漢藥來，逐日都是用中西兩用e5藥teh攻我身軀e5病。Koh有一個老姊妹去kap幾若擺e5珍珠琥珀來hou7 我食，hou7 我感覺無phoe命講道對主對人攏boe7得過，雖然是出外，iau2-ku2是得著天父kap人e5愛顧滿滿，感謝主。Ti7 chia-e培靈會每暗有一百人左右，佈道會拜堂e5椅有坐到無位，總是這款大所在boe7 thang講是真好成績。蔡長老ka7我講，玉里liam5-piN beh做醮lah，所以有人m7 kaN2 來聽道理，到我來鳳林e5時，玉里就做醮，有幾若十萬人去看鬧熱，實在是真烏暗e5所在。我beh離開玉里e5時，chia-e兄姐真濟人來車頭送行，ti7 台東、東里、花蓮等做工了，beh離開也是an2-ni，那hou7 我感覺做主e5僕人m7-thang辜負主e5疼，kap眾兄姐e5期待，才有榮光主。
平地教會山地會友
建和教會是台東教會e5支會，傳教者去做兵，教會隔壁e5謝先生暫時負責講道，照顧教會，伊是自發得做主e5工，真感心。可惜這間教會無甚mih平地人來做禮拜，攏是山胞，實在是換做山地教會較有合。Ti7 hia講道著翻譯做山地，所以一禮拜e5佈道會有台東教會阿蘭姐來做通譯，伊bat 5、6種e5番社話，實在真thang幫贊山地傳道來聽佈道e5人每暗有2、3百人，大步份攏是山地人。Ti7 chia企起e5平地人，也是真硬心，咱應該著koh較致意替這所在e5人祈禱，求主hou7 in有得救e5機會。
阮無拜堂Thang禮拜
大武是台東線要緊e5所在，車e5出入，攏有ti7 chia停睏，有時10分，有時30分，這條街真鬧熱，攏是生理人，除去芎蕉、木瓜以外，逐項都真貴，是teh摃chiah-e出入e5旅客。Ti7 chia到台東iau2有75公里以上，可惜無教會。Chia有一位tui3東港來做鄉長e5黃先生，伊真意愛設教會，是一位熱心e5慕道友，伊ai3地方有基督教e5信仰，雖然家內e5人iau2未信主，我ti7 hia做工有toa3 ti7 伊e5公館，受in e5招待。頭一暗e5佈道有一位永豐教會搬去e5 Mai2兄弟kap全家e5人，見著我e5面歡喜到流目屎，Mai2太太講：「我一年較加 m7 bat聽著道理」，我問伊，「你m7 bat去做禮拜mah？」伊講阮無禮拜堂thang禮拜，我聽了真傷心，ai3禮拜e5人無拜堂thang去禮拜。台東教會有盡力teh設法，beh開佈道所ti7 大武，若是路遠iau2有濟濟困難。黃鄉長講若會thang ti7 hia設教會，土地伊beh鬥負責。親愛e5讀者，咱kiam2 m7 著替這所在設教會e5事來祈禱mah？
犯人受感激
2月中ti7花蓮教會做工e5時，康教師來訪問阮，續託我ti7 2月18日到花蓮監獄傳道，我真歡喜，就答應伊，到hit日上午9點半，康教師就來chhoa7阮去。到位代先kap典獄長講話，後來就開始聚會，康教師思會，施先生教歌，約70外個犯人大聲唱「至好朋友就是耶穌」，我將這句做題目，傳「耶穌基督來世間是全工beh做歹人e5朋友，伊chiah疼咱，lin2 kiam2 m7 接受耶穌e5疼，來做你至好e5朋友mah？」In中間幾若人受主e5疼感動流目屎，決心beh接納耶穌做in e5救主，到阮beh離開監獄e5時，in 對阮講：先生請lin2 koh來，我有答應3月中會koh ti7 市內別間教會做工，所以會koh來，可惜阮beh去e5教會寫批來講有圖合，阮續無koh去市內e5機會，也無thang koh傳福音hou7 hiah-e受關e5朋友聽，實在對in真抱歉。主bat講：「我ti7監nih8 lin2來探我」，這句話感激我，著怎樣koh較致意監獄傳道，可惜真無機會，也無盡本份，向望ti7 監獄傳道e5同工m7 thang厭sian7這個使命，也咱chia-e信徒著常常為這個工作相替祈禱，thang hou7 hiah-e朋友得著重頭生e5生活，是所向望。今我寫平地教會e5傳道消息到chia結束，koh來beh寫山地教會e5見聞記kap個人消息hou7 咱做參考。
 
山地教會
山地傳道e5實情
來東部e5同工，大概攏會志願ti7 山地教會傳福音，特別來過東部e5宣教師koh較是同感。東部山地教會逐所在有，信徒濟，大半e5教會信徒真熱心，可惜有下面幾項e5困難，就是 1）做工e5人少，（Ti7新港方面10間教會只有3個傳教者）。 2）信徒e5經濟困難。 3）交通大不便，koh傳福音也有言語e5困難，因為台東、花蓮2縣e5山地人有7族，講話無相同，in beh向別族e5人傳道，是用日本話做傳達e5工具。咱平地牧師有4位，專門做山地教會巡會e5工作，也有宣教師，女傳道kap平地教會e5牧師，teh鬥幫贊山地傳道e5工，in大概也是用日語kap國語來講道理。雖然是chiah濟人出力teh做這個工，總是照我所看，那親像舀水無夠in lim止渴e5款，che是山地教會e5實情，咱應該著koh較為著山地傳道，來奉獻kap祈禱，照實情來看，in有真濟e5困難，總是in也是ti7困難中teh生長。下面ai3繼續報咱知chiah-e消息。
無領薪水e5工人
有一個巡會宣道師ka7我講，in區內有13名e5同工，其中3名每月領3百箍，4、5名每月領一百箍，其他e5人攏無領，我問in beh怎樣生活，伊講去掘坪種作，抑是上山挽樹籐來賣，kap飼精牲來維持生活，伊koh講，日--時上山做粗工。Koh無錢thang買冊來讀，看beh那有甚mih道理thang講，總是in無因為領少，抑是無薪水thang領就貧憚，in實在盡力做in所會做--e5。諸位讀者，你感覺an2-choaN2？
平信徒獻身做工
有一早起我去新港e5山地教會訪問，看見ti7 新起e5拜堂內有40外名e5男女teh讀馬可福音書，有一位30外歲e5兄弟唸一句，眾人toe3一句，是阿美族話，in看我入去，hit位teh教e5兄弟就來kap我相請安，我問伊是牧師mah？伊講 m7 是，伊是石坑仔教會（離新港約27公里）e5長老，獻身去逐教會輔導讀聖經，因為這本阿美族e5馬可福音書，tu2-chiah翻譯好，in用家己e5話，讀聖經非常e5歡喜。我想這位青年長老獻身做這個工，也是講boe7出e5歡喜。
禮拜後Beh拆拜堂
咱聽著這句話，m7 thang著驚，著鬥歡喜。我ti7大武佈道e5時，因為hia無平地e5教會，所以大鳥e5宣道師就請我ti7 3月15日（1959年）e5禮拜，ti7 hia講道，hit個鄉社真整齊，景致真sui2,咱e5教會ti7 崎頂。咱有主日學，主日學了就有大禮拜，竹仔厝e5拜堂坐70外人tu2好滿，大家注神聽講道，我用無自然e5日語，宣道師翻譯做排灣族e5話。到講道煞，宣道師報告，禮拜後會友m7 thang散，beh拆拜堂，我問怎樣beh拆，伊講：「ti7山頂起一間新拜堂，現時起到窗頂著搭架，無料，所以著拆舊拜堂來搭。」我聽了真歡喜，就kap in去看新拜堂，看了無錯，ti7 山地若有3萬箍起e5拜堂，算也boe7失人e5禮--lah。
In無麵粉就無彌撒
Ti7大鳥koh hou7我感覺一句心適e5話，就是天主教堂雖然起了真sui2,總是禮拜日靜靜，我問宣道師講，那無看見in teh聚會ah？伊講in若有麵粉來，教友才有來做彌撒（??），（彌撒是in e5禮拜）若無麵粉就無麵虱，我想了真正著，因為麵虱是專門teh食麵粉，若無麵粉麵虱無去別位討食，beh餓死mah？佳哉咱e5信徒無麵粉，也會來敬拜上帝，願主hou7 in得著比麵粉koh較大e5福氣。
阮有教會Lin2家己無教會
Koh ti7大武e5附近，訪問南興教會，ti7 chia有一位宣道師bat做鄉民代表，伊真出力傳福音，ti7庄--nih8也受本族e5人歡迎。Ti7 chia咱e5教會kap天主教堂厝邊排做伙，神父為著天主教徒起sui2 e5拜堂，in就笑咱e5是破草寮，咱e5會友就ka7 in講，阮e5拜堂是家己--e5,hit間sui2教堂是神父起借lin2--e5,lin2家己無拜堂。後來咱也重新起一間新拜堂，開幾若萬箍，koh設幼稚園，2位保母只有訓練半年久，就真gau5教。起初也有天主教e5囡仔來讀，後來神父知影，就禁止in e5囡仔來讀咱e5幼稚園，實在是真全權可憐e5教派，hou7 咱更加認bat天主教是甚mih？
水是Tui3山頂流落--來
Ti7平地傳福音e5時，常常受著山地教會e5幫贊，ti7大武佈道有大鳥、南興kap附近e5教會來幫贊，我對in說謝e5時，in就講「Che是阮e5本份，設使若 m7 是有言語e5阻礙，阮就已經對平地人傳福音，因為in真可憐，iau2 teh拜偶像。」Koh ti7 長濱向平地人佈道e5時，竹湖教會設法beh hou7我toa3旅社，總是附近e5山地教會，請我去歇 in hia，就是石坑仔教會。這間教會有300左右e5人teh聚會，拜堂地闊整理了真清幽，我就無客氣toa3 in hia，in隨時派婦人會幾若個姊妹來煮食、洗衫等招待。暗時聖歌隊kap樂隊來鬥應援 佈道，聖歌隊唱國語，四部唱真好聽，無輸都市教會e5聖歌隊，樂隊合奏也是四部--e5,實在天才。Ti7 長濱e5佈道hiah-nih8盛況，是全靠山地會友e5大幫贊，我ka7 in講：平地人e5佈道得著lin2 e5大幫贊真感謝，in講「先生，水應該是tui3山頂流落來」，意思阮應該著向平地人傳福音，我聽了非常e5感激。Ti7 hia佈道e5時，tu2-tng7一暗落大雨，in當值e5長老講（Hia無傳教者）先生e昏tiam3阮e5教會來開培靈會，我講落雨kiam2有人beh來？伊講：有。到聚會e5時有2百人準時來出席，聚會煞長老對會眾講，咱明仔早起7點koh來聚會好--無？大家贊成，到隔日早起7點前就有140人來赴聚會，in e5長老講，e昏若落雨boe7 thang去佈道，猶原beh聚會，總是hit日天氣真好，就koh去繼續開佈道會，in真向望後回專工為著in來開培靈會，in實在是枵koh嘴礁，總是經過一年久iau2未為著in做甚mih。Ti7 chia也是有幼稚園，2個保母教60名e5囡仔，唱歌、遊戲，真天真瀾漫，若照an2-ni看，koh無幾年後，山地教會對ti7宗教教育e5發展會贏過平地教會。
因為ti7 關山有孫牧師娘設e5山地保母學校，tui3東部各族各教會派女子來讀，食費、學費攏學校負擔，畢業了若派去教會薪水聽講也tui3孫牧師娘，所以會真快普及宗教教育e5事業。主講代先e5濟濟beh做路尾，路尾--e5也有e5 beh做代先，真正有影。
教會起對相
特別ti7 新港沿海hit條線路，你若坐自動車會常常看著拜堂起2間對相，就是咱e5 kap真耶穌教--e5。Ti7 這方面真耶穌教真發展，雖然贏咱，總是也是 m7 認輸。新港e5真耶穌教，是全省第一大間--e5,ti7新港有4間拜堂，就是山地長老會、真耶穌教、天主教，這3間攏起真大間koh sui2,相離無偌遠，只有平地e5教會第一細間，實在真無比並，向望信徒若加添，會thang koh起較理想--e5。親像an2-ni，山地e5所在有時 m7 但拜堂2間對相，有時3間chhai7 3角形做伙，我講是傳福音e5拚館，所以咱若無訓練濟濟好e5工人，是無辦法thang比別教派較進步。
Boe7曉排順序（?????）e5牧師
新港e5山地教會，建築開20萬左右，山地處幫贊小部份，以外攏是in家己出力奉獻起--e5,拜堂會thang toe2約400人以上，是水泥鐵筋起--e5。我ti7 新港做工e5時，in tu2好準備beh做獻堂堂式，山地人e5牧師來拜託林牧師排獻堂典禮e5順序，其他逐項也攏靠林牧師ka7 in設法。親像an2-ni山地e5傳教者是chiah-nih8幼稚，向望山地處會常常聚集in進修e5機會來堅固山地傳道e5事工。
Lin2凡Lin2阮凡阮
Ti7山地有一個歹習慣，就是chiah-e阿美族e5人，（Kiam2-chhai2別族也有）若割chhek仔了，庄--nih8 e5人著聯合做收割節，大家著thai5豬煮chheN-chhau，lim酒、跳舞，若是全庄信主--e5已經廢止這號歹風俗，若有天主教，或是無信主e5人，in會來招咱e5會友參加做節，總是幾若所在，咱 e5會友有ka7 in拒絕。天主教徒真愛食酒，in會攻擊咱，總是咱會ka7 in講：「lin2無聖潔e5生活，阮boe7-thang參加，lin2凡lin2,阮凡阮。」所以每庄，若有基督教kap天主教in攏會相攻擊，水火不相容，特別有時一家庭信2教派--e5,in雖然kang7內面食飯，也是無講話，親像對敵一樣。我講咱 m7 thang怨恨in，無kap家內e5人講話，in講起信天主教--e5 m7 kap咱講，m7 是阮 m7 kap in講，耶穌bat講：「對敵是ti7 你家內e5人」kiam2是teh指an2-ni mah？
考試中3人起痟
Ti7 關山教會做工e5時，有去參觀孫牧師娘設e5山地肺癆療養所，che攏是免費入院，山地人真濟著肺病，實在有可憐，向望主會醫治chiah-e人，hou7 in心神肉體攏受醫治。我koh幾若擺去參觀山地保母學校，ti7 hia做工e5時，in tu2 teh期考，40名e5學生，為著考試拚到無暝無日，考題實在真淺，總是ti7 這幾日久有3個學生起痟，hou7其餘e5學生kap先生著大驚。我問in，發痟著偌久才會好？In講考試了就好去lah，thang知考試是in真大e5驚惶kap重擔。
Iau2未一年會唱Hallelujah Chorus
猶原ti7關山e5時ti7禮拜日有????族e5宣道師，tui3花蓮縣萬寧鄉chhoa7 18名男女青年來參觀保母學校，kap訪問關山教會，hit e晡kap教會T.K.C.親牧會，會中in有穿番衫跳舞、吟詩、遊戲、歌詞是「主ti7十字架頂受苦慘死。」In遊戲排做十字形真sui2,調也是in e5調，in e5先生那說明hou7 我聽，hou7我受大感動。In koh合唱真濟詩，一位褪赤腳e5青年擔任指揮kap起調，真活潑，最後in有唱Hallelujah Chorus，聲懸koh整齊，非常gau5唱koh真在膽，我問in學偌久，in講阮e5聖歌隊成立iau2 boe7一年，真正是本事，boe7一年會hiah gau5唱。In e5男子看起來穿插較boe7 hiah整齊，若是女子真流行，穿尼龍（????）e5
 
衫，面肉白koh sui2,無輸平地人，in真愛來西部旅行。
Ti7 西部Kiam2 Iau2有長老會
天主教ti7東部用真濟本錢起拜堂，in續宣傳西部無長老教--lah，攏返來信天主。所以濟濟信徒問我講，到底是事實抑m7是？Hou7 我想了真好笑，我用新興教會做禮拜e5幻燈片hou7 in看，kap去甲仙開幕典禮倩7台遊覽車e5幻燈片hou7 in看，in就明白天主教e5白賊宣傳。我真ai3西部都市e5教會，招待chiah-e古井內e5信徒，過來參觀thang加添in e5信心kap見識，免受別教派e5引誘，來搖動in e5信心。Koh較要緊--e5,就是ti7山地教會e5工作人員，著常常用工來助就in有四正e5信仰，hou7 in有堅固e5信心ti7風險e5日抵當會tiau5。
神社變做拜堂
日本人gau5選擇神社地，ti7東部濟濟是日本人e5移民村，見若是移民村，一定有神社。有所在，移民村ti7光復後，hou7本省人接收來，就將神社改做廟hou7人敬拜偶像，若是神社山地人接收來，in就改做禮拜堂。Ti7壽豐阿美族e5教會就是神社改造--e5,真理想，環境好，koh合用，若無山腳hit支大神社門（???）無人知這間拜堂是神社改--e5,因為in koh用幾若萬箍，用水泥鐵筋，改建到煥然一新，hou7 beh去做禮拜e5人會生出莊嚴e5心。阮ti7禮拜後去參加in e5禮拜，先生講道中，看阮入去真歡喜，後來有請我對in講話，我有講幾句e5請安，in真歡喜，實在也有需要咱常常對in鼓勵。 
第一大間e5長老會
咱若想著台北、台中、台南、高雄、屏東等e5好教會，就beh想講是長老會e5大教會，總是事實台灣長老會，第一大間e5教會是東部阿美族e5光復教會，這間教會做禮拜只頂晡有600人以上，祈禱會有300外人，咱平地e5教會有95年e5歷史，有一間規模chiah大e5教會抑無？In現在ti7 神社地起一間長100尺，闊40尺，水泥鐵筋e5禮拜堂，in所用e5鐵支真大，因為驚地動kap風颱e5關係，這個舊神社地是一粒e5小山，ti7光復最懸e5所在，環境真好，坐汽油車看得真清楚，beh爬上山頂e5入口，也是有一個大神社e5門，tu2好kap壽豐教會相同e5環境，不過這間拜堂才起到窗頂e5所在，現時iau2無錢thang繼續進行工事，我問in工事費預定偌濟？In講阮boe7曉預算，只有起到好為止。這款信心kap奉獻e5精神，kiam2有較輸平地教會mah？驚了「濟濟代先--e5 beh做路尾，也濟濟路尾--e5 beh做代先」我信這句話會實現ti7山地教會。
起新拜堂熱
東部e5山地教會，現在是建堂最高潮e5時期，我ti7 舊年親目看見--e5,有12間，chiah-e攏是平地e5山地教會，m7 免入山証，in所製e5藍圖攏是現代式e5建築物，tui3成十萬箍，起到幾十萬箍不等，in會thang用省錢起sui2 koh勇e5厝，hit個起法是an2-ni：水泥、鐵條、瓦，用錢去買，木料、沙攏會友家己出工採集，師父工請會友做，總是工錢真俗，小工一概會友做公工，所以會thang省3份1 e5費用，實在真thang做咱e5模範，in每間只有得著山地處小部份e5幫贊，以外無tang3 te5錢，只有家己粒積奉獻。譬如來講：3年前我去探訪萬寧教會，hit時只有一間破草寮e5拜堂，in看見隔壁一間木造品氣（???）真sui2 e5天主堂，就決心beh起新拜堂，特別婦人會每一個會員，議決飼一隻豬來奉獻，到我舊年9月koh去訪問in e5時，就看著一間tu2起好--e5,水泥鐵筋e5新拜堂，hou7我受真大e5感激，ti7 隔壁e5天主堂連會thang比得都boe7,hou7咱知in起拜堂e5熱誠，志氣是偌nih8大？
臭心肝獻爛材料
新港林牧師，chhoa7我探訪附近一間阿美族e5教會，in只有20外戶，也起一間7、8萬箍e5新拜堂，聽講獻錢獻工以外，一個會友著koh獻一個窗料，其中一個窗框是已經歹去lah。阮講這個窗料無好，一位長老講，這個會友信仰臭去，所以獻這個爛e5窗料。（??信者?信仰?臭?????臭??????獻上 ??）這句話也hou7我受大感動，咱m7知bat用爛e5物。獻hou7主抑m7 bat？咱著真謹慎。
Chi-oan2(???）紀念堂
Chi-oan2這位福音e5女戰士，是泰雅族（????）中無人m7 bat--e5,ti7 日政時代伊真歡喜勞苦傳福音ti7同族e5中間，光復後有人寫一本冊叫做《伊chhoa7 in出》，也thang講是《Chi-oan2傳》。孫牧師為著beh數念伊傳福音犧牲e5精神，ti7 太魯閣入口e5山腳為伊起一間「Chi-oan2紀念禮拜堂」雖然起無大間，總是真藝術e5起法（親像台灣神學院用石頭、鐵筋、水泥起）e5這間教會，也thang講歷史上值得紀念e5教會，ti7 chia環境sui2,thang hou7 橫貫、蘇花兩公路e5旅客瞻仰基督徒e5傳教精神，真正傳福音e5人，in腳步sui2到怎樣？」阮一行四名入太魯閣遠足，tu2好橫貫公路受水災大損害，歸條e5水泥路，攏流歹，姑不chiong著koh用磅籽磅山坪。幾若百人teh做光景hou7 阮著驚，為著beh開這條路hiah苦心mah？Thang知咱e5主替咱開一條永活e5路，所出e5代價偌大，咱也著an2-ni無嫌勞苦趁機會傳道理hou7 hiah-e未得救e5人來報答主e5大恩。太魯閣e5景致真sui2,我ai3請諸位讀者有機會去thit-tho5,你就beh感覺上帝創造e5奇妙kap偉大。聽講天祥e5景致koh較sui2,總是hit時路歹boe7得入。
讀免錢e5學校
Ti7東部有3間讀冊免錢e5學校，就是咱長老會kap孫牧師娘個人所設--e5。頭一間是玉山神學書院，位置是ti7 壽豐池南村，tui3花蓮到壽豐，有公路汽車tui3書院經過，hia-e山水景致極其好，花蓮縣想beh將hit位做風景區，致到師院新校舍e5建設受濟濟e5阻礙，現時學校只有幾間竹仔厝ti7 山坪，頭前有一個大埤也有山，景致真sui2,親像一幅e5圖。阮ti7 壽豐做工e5時，有2擺去hia划船釣魚，也ti7學校食飯，校長高牧師真認真經營學院，學生ti7功課以外，有整理學校用地，懸低掘hou7 平，無路造到有路，koh也有造林，栽柑仔，攏是先生學生相kap做，有一位張牧師對這方面真有經驗。Ti7 禮拜日學生受派到山地本族e5教會去做工。這間學校，總是事實前途iau2真濟困難，咱著多多為這間學校代禱。
Koh來第二間是ti7 關山鎮，交通利便，所在合用，是孫牧師娘設--e5,有40名e5山地女子tui3逐族e5所在派來讀冊，起頭是讀半年久，就畢業派去各教會教幼稚園，雖然只有讀半年，總是in有音樂e5天才，彈琴、教歌、遊戲，攏有特色，無輸平地教會幼稚園教e5節目。Tui3這間學校已經出真濟老師，現在聽講是2年制，胡牧師兼校長teh料理，in也是讀冊、食飯攏免錢，所以山地女子真ai3讀。
第3間是慶豐女子護理學校，也是孫牧師娘設--e5,請卓牧師娘teh料理，學生40名，猶原tui3逐族來學--e5,in逐早起有早天祈禱會，禮拜日也著去本族幫贊主日學，chia-e學生暫時ti7慶豐教會內讀冊，無校舍，卻是有學校，學生e5食食也是學校負擔，我ti7 chia一禮拜久，看見in e5生活真天真瀾漫，in e5目的是畢業了，beh轉去山地指導山地人有衛生，進入ti7理想e5生活，che也是一件真要緊e5事。以上這三間學校總合起來，是teh造就宗教教育kap生活實際方面e5指導者，相信山地人beh tui3這3間學校所出e5人才來得著真好e5指導kap幫贊，願主幫贊ti7 學校做工e5人，有疼心kap吞忍e5心，來發展這個要緊e5工。

 
個人談論Kap消息
放蕩做傳道
路加15章所寫e5放蕩子，除去老父e5疼，kap放蕩子e5反悔，是無甚mih hou7 咱好e5印象，特別這2字放蕩，我聽了無感覺好聽，總是ti7 山地e5宣道師中有一位叫做葉放蕩--e5,主召伊出來傳福音，溫牧師ka7我介紹講，這位就是「放蕩傳道」，原來是伊e5名叫放蕩，伊已經真熱心teh做主e5工beh chhoa7 hiah-e放蕩e5子兒，轉來歸服ti7慈愛e5天父。因為主bat講：「歹人中有一人反悔就ti7天--nih8也beh an2-ni為著伊歡喜」。
甚mih是上帝e5旨意
Ti7 1959年e5 7月，阮ti7台東教會歇暝，kap一位tui3西部beh去赴任e5同工同房間，伊真憤慨當局e5人，趁人情做事，無照法度，伊koh講照抽khau m7 是我著來東中做工，總是因為某人 m7 來就tu我來，an2-ni kiam2也是上帝e5旨意mah？伊實在真憤慨，若是我安慰伊講，kiam2-chhai2 hiah-e人an2-ni做，也是有上帝e5好旨意。經過一月日後，我去伊e5教會做工，聽講伊已經kap一位東部出名e5牧師e5千金訂婚，（Hit位小姐bat做我e5通譯），我koh問hit個同工講，到底你來東部做工是上帝e5旨意抑 m7 是？伊應講：「的確是！」實在主e5旨意真奇妙，到時咱才會明白，咱應該著順服主，才會受祝福。
名犬偷咬鞋
富里e5張牧師，飼一隻4千箍e5狗仔子，伊用真濟精神kap方法teh教，也tui3日本買冊來讀，已經有教真濟步數lah！總是這隻狗仔逐暗都來阮e5眠床腳咬皮鞋，阮就ka7牧師講，牧師就教狗 m7 thang ka7人客偷咬鞋，若是狗仔攏 m7 聽主人e5話，真正名犬偷咬鞋。今仔日濟濟基督徒也是親像名犬會偷咬鞋，in iau2會lim酒、食薰、chhoh歹嘴，khah講都m7改。
技術問題
鳳林教會人客廳e5門真低，總鋪頂到門眉才 4尺外，所以beh出房間若無注意會磕著頭殼，以前一位牧師去做工，先生講著注意，m7 thang摃著頭殼，hit位牧師講：「Boe7 lah！che是技術問題。」總是無一時仔久摃著2擺。我去做工e5時，先生kap太太也是先ka7我通知，我講我e5技術穩當較好，請免掛意，到睏中晝起來，隨時頭殼摃一lui5,先生夫婦ti7 in e5房間笑到哈哈叫，續講你e5技術有影boe7 bai2都著，親像an2-ni基督徒若無謹慎，只靠家己就beh失敗，那有影技術偌好？
炕猴ka
也是ti7 鳳林教會所tu2著e5事，傳道先生夫婦，為著我去逐暗都hiaN5 浴桶水hou7 我洗身軀，總是in焚水是用這個大seN 鼎，親像浴桶hiah大，這款鼎大概是農村e5人sah8豬料teh用--e5,鼎底用枋chu7 teh，總是若落去浸，無細膩，枋走去離開鼎底會污著身軀，燒著真疼，因為我是相猴，所以逐擺若beh落去浸，就感覺beh落去炕猴ka一樣，後來hou7先生in知影，到時陣就叫講：「陳--先生請你來炕猴ka。」
我也是無牌--e5
玉里教會蔡長老，ti7東部e5教會大概人攏bat伊，伊做醫生，醫術特別好，ti7 教會koh熱心，伊問我講「你是to2位e5神學校畢業--e5」，我誠實對伊講：「我無讀甚mih神學，若照一般來看，是無牌--e5。」伊真歹勢e5款，隨時應講「無要緊，我做醫生也是無牌--e5」。實在是同病相憐。
鼓舞食狗肉
Ti7 玉里教會iau2一位李長老，是廣東人，也是中醫師，伊e5面kap形體，kap蔡長老真相同，無相同--e5是只有講話。有一日阮4位同工去探訪伊，伊真歡喜，隨時叫長老娘去叫2大phiat e5肉包，本身去灶腳捧一鼎狗肉，鼓舞阮食肉包，配狗肉，我以外e5同工iau2 m7 bat食狗肉，起頭m7 敢食，總是boe7堪得伊鼓舞，大家就學食，只有一位m7 敢食肉，iau2-ku2狗肉湯lim到飽，李長老講：「台灣e5狗肉一斤10箍左右，若是廣東3斤豬肉才會thang換一斤狗肉，若ti7台灣boe7曉食狗肉是真憨。」伊對阮講--e5阮攏有同意e5款。列位讀者，咱鼓舞人信耶穌，有這款e5熱情抑無？Kiam2 m7是較輸李長老teh鼓舞人食狗肉mah？
我M7著娶4尺半--e5
Ti7東部傳道e5時，bat ti7 3間教會講演「青年kap結婚問題」，每回赴會e5人有一百外、兩百、三百，這款e5盛況。Ti7 講演中我bat講起beh做親e5男女，身體e5懸低著有配合男--e5著懸女--e5 3寸至5寸e5中間，我講演煞e5時，有一位青年走來問我講「先生照你講，我m7著娶4尺半--e5?若an2-ni kiam2 m7是那生那細漢？」我看伊真不服我e5說，因為伊較無4尺9，我ka7伊講：「若是你kiam2-chhai2娶比你較大漢--e5較好」，因為這號不在ti7律法下，是ti7 恩典下。
我Hou7你請真飽
Iau2 ti7某教會，siang7款講演這個題目，hit暗約有3百名e5聽眾，猶原是講起beh做親e5男女，體格e5選擇著有適合，男女e5肥、瘦，著有適配，親像肥--e5配瘦--e5,瘦--e5娶肥--e5是真歹看，kap烏鶖娶水牛無各樣，總是結婚後才變形--e5不在此限，聽眾大家攏笑出聲續注目看一位約130斤e5長老娘，因為伊e5丈夫真瘦，到講演煞，長老娘笑笑對我講「先生真多謝，我e昏hou7 你請真飽」，我隨時ka7伊會失禮，請伊原諒，伊koh ka7我講：「我是teh kap你講笑，koh我也是結婚後才肥--e5,請你安心，」我聽了心才開，覺得講話是一件困難e5事。
種樹仔栽石頭
花蓮中山教會，真濟長執趣味園藝種官蘭，抑是樹仔，有--e5拾石頭排ti7 埕--nih8,真有藝術。聖經公會e5魏長老，koh較是趣味，伊也有chhoa7我去周執事e5厝看蘭，伊所種e5蘭，有--e5一欉5千至一萬不等，我看攏m7知有hit個價值，伊也種真濟古董松，每欉有1、2千箍e5價值，伊講有--e5刁2、3十年久，用真濟工，總是iau2久ti7盤nih8細細欉，teh排古董，hou7 我想到ti7 今仔日e5教會，猶原有排真濟靈命無長進e5兄姐，親像周執事e5古董樹一樣。保羅也bat 對哥林多e5信徒講：「我bat用乳飼lin2,無用米糧，因為前boe7堪得，到今iau2未會」。列位讀者，古董有看sui2 e5價值，古董信徒kiam2有甚mih價值mah？魏長老koh chhoa7我去一位，參觀排石頭e5埕，排到有花有字，伊講排石頭第一省工，因為 m7 免沃水，我想了真有通，以後若出外有看著各樣e5石頭，就拾轉--來，同工e5施先生講：「你也teh石頭痟mah？」
咱信耶穌M7 Thang歹心
猶原ti7 花蓮教會所聽著e5事，有一位張執事是teh做米商，伊ti7 6年前來信耶穌，tui3 6年前相bat到今攏叫我「鄉親--e5」，因為伊是鹿港人，我是和美人，tui3 an2-ni來牽親。伊ka7我講：以前攏kap歹心e5基督徒做厝邊，一個是退任e5老傳道（現時koh出來做工）一個是長老，in攏真歹心，家己活就好，別人死了了無要緊，我問伊，「In是有甚mih phiN-kham3  你抑 m7 是？」伊講：「He m7是nou3!」「若無是怎樣歹心？」伊應講：「信耶穌e5人會上天堂，無信e5人會落地獄，in kap我做厝邊，m7 bat招我信耶穌，an2-ni無歹心mah？」我聽了受大感激。這位執事夫婦信主6年，已經chhoa7幾若戶來信主，伊講我的確m7 ai3做一個歹心e5基督徒。諸位主內e5兄姐，你是歹心--e5,或是好心e5基督徒？保羅講：「福音我若無傳就有災禍，」咱應該著學張執事日日為主做見證，hou7萬國攏歸基督是心所願。       


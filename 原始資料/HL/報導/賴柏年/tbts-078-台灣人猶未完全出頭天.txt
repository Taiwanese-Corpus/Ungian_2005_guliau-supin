台灣人猶未完全出頭天
＜記高俊明牧師台灣政情座談會＞

今年6月18日，高俊明牧師來多倫多台灣聯合教會講道。禮拜soah，伊kap教會會友座談，討論台灣e5政情。下面是賴柏年e5節錄。

高牧師：阿扁仔競選連任台北市市長落選後，阿扁仔嫂吳淑珍女士bat講「一擺e5失敗，就是一擺e5成功e5開始」，che7 che7人非常積極支持阿扁出來競選總統。這擺總統競選，阿扁仔會tang3當選，我想連阿扁ma7感覺親像teh做夢，chiah-nih緊to7開始beh出頭天，但是猶未完全出頭天。當人山人海e5支持者聚集ti7競選總部teh大歡喜慶祝e5時，阿扁總統顛倒用真低e5姿勢ka7大家講，m7 thang有勝利者e5驕傲，咱ai3體貼落選者kap in e5支持者e5悲傷心情。伊koh講，選舉e5結束，就是和解e5開始，咱著ai3努力促進各族群kap無仝政治理念e5和諧，做伙來消除烏道，建立一個有正義e5社會。伊去訪問長老教會總會e5時，伊引用哥林多前書13:13「現今所存e5就是信仰、ng3望、仁愛，ti7這三項其中第一大e5是仁愛」， 來表達伊e5政治理念。續落，伊去訪問921大地動e5災區，瞭解災區百姓e5痛苦，悲哀、絕望，並且答應優先來幫贊in重建家園，醫治in破碎e5心靈（註：無久前伊成立一個特別委員會，撥專款beh幫贊地動災區各縣市）。另外，伊ma7親身去拜訪筋肉萎縮e5殘障患者朱仲祥先生，充分表現出伊疼痛艱苦人e5心胸，像這款e5人才有資格做台灣e5總統。
	5月20日e5就職演講，伊結論講：「懇求上天保佑台灣攏總e5人民，懇求上天保佑台灣咱永遠e5母親」，hou7我真感動。Ti7就職典禮e5時，看著坐ti7台仔頂，有幾偌人kap我仝款，受過關監，包括阿扁伊本人、呂秀蓮、kap林義雄。後來看著原住民e5演唱kap用母語teh唱台灣民謠，hou7我深深感覺著時代e5大改變。
	阿扁總統注重男女共治，伊e5內閣，除了呂秀蓮做副總統，猶有蔡英文（陸委會主席）、鍾琴（新聞局長）、陳菊（勞委會主委）、陳郁秀(文建會主委)、葉菊蘭（交通部長）。
	阿扁仔再三強調台灣人e5民意，講人民是主人，伊是奴僕。但是因為中國真鴨霸，不時teh ka7咱恐嚇。伊驚中國真正用飛彈拍過來，百姓受害，經濟受影響。所以，有當時伊講e5話會hou7咱感覺真失望。總是，咱ai3體貼伊，m7 thang食緊long3破碗，hou7伊淡薄仔時間去聽人民e5聲音。促進台灣kap中國e5和平，是伊chit-ma2上蓋ai3努力e5代誌。Ti7總統府內底，伊有彭明敏教授kap林義雄先生做資政，相信in一定be7出賣咱台灣才tioh8，in一定會一步一步幫忙阿扁仔，早日完成咱台灣e5獨立建國kap進入聯合國。請咱ai3有信心，經常替阿扁仔e5新政府祈禱，盡量出聲講咱應該講e5話。

高牧師娘：阮所組成e5水蓮會助選團，呂秀蓮替阮解說講，「水蓮」就是「水興泰平，蓮開盛世」，台灣人目前上蓋需要e5就是和平。阿扁總統e5內閣有四分之一是女性，伊bat解說講，美麗島事件e5受難者八人中間有二個是女性，所以四分之一e5內閣ma7應該是女性。呂秀蓮是一位真聰明e5女性，伊非常有世界觀，為著beh趕緊改變台灣e5政治環境，伊講e5話真che7是針對立法院e5，咱to ai3瞭解伊e5苦心。Ti7就職以前hit段時間，伊講真che7話，引起真che7反彈e5聲音。呂秀蓮解說講，就職以前，就是伊講話e5時陣，所以伊儘量講話，其實伊講真che7好話，但是媒體專門報導phaiN2 e5。為著beh hou7台灣進入聯合國，伊e5作為受著國際上e5肯定，今年ti7非洲beh召開e5世界婦女大會，就是邀請伊做主席。

問：呂秀蓮講出白面kap烏面e5代誌了後，總統府隨時表示無這款問題，另外阿扁總統最近ti7軍校畢業典禮大聲hoah「中華民國萬歲」等等，hou7人感覺阿扁仔siuN7過頭軟弱，m7知背後有啥物原因無？

高牧師：我想咱m7 thang kan-taN hou7呂秀蓮來作烏面e5，咱應該有khah che7人出來作烏面e5。阿扁仔有tang時不得已ai3 hoah「中華民國萬歲」，我想ti7伊e5心內就是親像伊ti7就職演講所講e5「台灣人民萬歲」、「台灣民主自由萬歲」。

問：目前ti7台灣khah年輕e5一代，尤其是五十歲以下這代，因為過去國民黨e5教育成功，絕大部分向中國hit旁，m7知民進黨執政以後，會tang3改善無？

高牧師：Ti7國民黨e5惡毒教育之下，咱e5子弟確實中毒真深。十外年前，戒嚴令tu2 tu2解除，差不多有二、三pha-sian2 e5人贊成台獨，後來一直teh進步，最近民進黨e5調查，已經增加kah三、四十pha-sian2 ，教育確實非常重要。根據舊年e5一個調查統計，ti7大學中抑是大學畢業e5人有八成講in是台灣人，m7是中國人，che是真好e5信息。受過大學教育以下e5人，有khah che7人認為in是台灣人ma7是中國人，咱ai3繼續努力。 

問：宋楚瑜A錢，做phaiN2模範，執政黨beh按怎來改變？

高牧師：現在咱有陳定南先生teh做法務部長，伊做人公正，koh非常有正義感，我ng3望伊會將chia e5烏道金牛廢除。

問：阿扁仔做總統了後，ti7公開e5場合攏khah愛講北京話。現此時，台灣e5青少年攏ka7 阿扁仔當做拜像，阿扁仔應該盡量kap in講台灣話，提升推廣母語的效果。請你有機會用國策顧問e5身份替阮ka7阿扁仔建議。

高牧師：是，我會請伊講khah che7咱e5母語。

問：請問今後台灣長老教會應該扮演e5角色是啥？

高牧師：我想台灣長老教會e5角色，只有一項，就是「時常用疼心講誠實話」，你做tioh8，我全力支持你；你若做m7 tioh8，我就用疼心講誠實話。

問：你tu2-chiah有講阿扁仔當選總統了，台灣人tu2 beh開始出頭天，但是猶未完全出頭天，是按怎講？

高牧師：台灣長老教會ti7 1977年有發表一個人權宣言，beh將台灣變做一個新koh獨立e5國家。內容有五項：(1)新e5人民：台灣人包括原住民、河洛人、客家人、抑是新住民等各族群，有一個條件，就是將台灣當做是伊家己e5祖國。(2)新文化：廢除大中國e5沙文主義文化，包容各族群e5文化。(3)新國會：國會議員是經過公正選出來e5清廉人士，現在e5民選國會，三成有烏道背景。(4)新e5憲法：是為著台灣人e5需要kap反應台灣人心聲e5憲法。現此時e5憲法是適用ti7四、五億人口e5憲法。(5)新e5精神：台灣人有尊嚴，台灣國際化，用台灣國e5名義參加所有國際活動。Chia e5就是台灣出頭天e5條件。

問：主張台灣獨立e5聲音漸漸teh消失去，阿扁仔kap呂秀蓮無方便講，咱應該ai3有khah che7人來替阿扁仔做烏面e5。

高牧師：是，咱ai3繼續來出聲，用疼心來支持台灣獨立。另外，咱ma7 ai3盡量向m7知實情e5中國人解說，是按怎台灣ai3獨立。 

高牧師娘：有人teh講阿扁仔e5總統是因為國民黨分裂才khioh著e5，我想應該是上帝e5意思。阿扁teh競選連任台北市市長e5時、大家攏ma7感覺伊一定會連任，無拍算國民黨kap新黨竟然聯合起來，結果落選。這擺總統e5選舉，大家攏teh驚連e5 kap宋e5會聯合起來，總是，ti7咱大家e5祈禱中in並無聯合起來，che就是上帝e5意旨。所以咱除了做咱ai3做e5，講咱ai3講e5，咱ai3繼續替阿扁仔e5新政府祈禱，hou7台灣人早一日完全出頭天。

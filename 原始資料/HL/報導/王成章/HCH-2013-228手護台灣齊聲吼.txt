228手護台灣齊聲吼，320領票公投泛藍哭

						/王成章

228手(文音讀做siu2=守)護台灣已經chhiang7-chhiang7-kun2,雖然泛藍軍千方百計來阻擋，但是台灣e5大眾目睭已經peh金lah,看kah真清楚，民眾e5耳孔也開lah,聽kah明明明。過去hou7人haN2 kah khia7 be7起來，親像軟腳蝦，taN決心khia7起來，行出去。以前受外來政權分化，互相猜疑，taN已經醒悟咱是穿仝一領褲，坐仝一隻船，咱beh伸出互相信任、友愛、團結e5手，相牽來保護咱共同e5家鄉，認同e5母親。
咱hou7獨裁者ka7咱掛牛嘴lam,過去be7-tang2吐出心聲。TaN咱有自由thang開嘴，tau3-tin7大聲叫，齊聲吼，講：「台灣，中國，一peng5一國！」咱beh對國際間愛好和平e5民主國家講：“Yes to Taiwan,No to China”。咱也beh hou7 hiah-e5西瓜倚大peng5,kan-taN驚中國e5國家知咱e5心聲，「尊重台灣人e5尊嚴，阮m7是lin2手中e5棋子。」
看tioh8 228手牽手，手護台灣e5運動ti7台灣各地方預演hiah-nih8-a2踴躍koh成功，ti7海外各所在台僑熱烈e5響應，hou7人真興奮。甚至也有外國朋友beh來應援。
遺憾e5是原來計劃beh來台北e5英雄好漢，大牌明星007  Su2-un Khong-nap8-li2(Sean Connery)soah去hou7宋-a2e販台叛徒阻擋。害伊chit-pai2無機會kap阿扁相會。In koh敢大chhi3-chhi3展in e5武功，受tioh8反彈e5時soah kiu腳否認。無論如何in偷食「禁果」一定會受tioh8人民e5報應kap審判，趕出「伊甸樂園」，放逐到東peng5(East of  Eden)。
228牽手來手護台灣真要緊，報名參加e5人數已經tui3一百萬人e5目標推向一百五十萬人，koh有人teh hoah hou7伊到二百萬，228萬。
TaN chit-e5確立台灣獨立主權e5運動e5決戰tui3 chia開始。咱猶有一場koh-khah大e5苦戰──320 e5公投。這是台灣歷史上e5頭一pai2,邁向民主化重要e5旅程碑。Chit-e5肯定人民成熟e5民主素養，直接表達民意e5創舉受tioh8泛藍軍反對。Hit座中國e5木馬甚至講這是「文革」，講阿扁是賊仔，koh是現行犯。In靠ti7立法院多數，搬出各種e5方法，用投票e5各種技術面e5細節來阻擋。但是in m7敢公然參加公投辯論，in e5阿斗kap宋-a2公然表達拒絕領公投票來煽動群眾。
Chit-e5戰役是一個生死e5決戰點，咱beh用最謙卑，最和平e5方法來對抗中國對準台灣將近500粒e5飛彈，咱beh用咱e5手所投e5公投票，一票一票集起來來做咱手護台灣e5後盾。咱beh hou7 WHO,UN等通過公投來聽tioh8台灣人真正e5心聲。咱beh ka7中國講台灣m7是香港，絕對拒絕「一國兩制」。
親愛e5鄉親，有尊嚴e5台灣國民！
228手護台灣齊聲吼，320領票公投泛藍哭。
台灣人民不分族群，無論男婦老幼，投 “100”可滿分。母親笑haiN7-haiN7講：「蕃薯仔囝真有孝！」
來！「終結過去四年e5惡夢」(阿斗連e5話)，「台灣人受夠額lah」(宋-a2 e5話)。

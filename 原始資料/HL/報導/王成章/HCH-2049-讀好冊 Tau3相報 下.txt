最後有8頁e5「黃彰輝年譜」kap兩頁e5「編後記」。
Ti7這395頁e5內面，著者long2總有收集136張kap彰輝有關e5相片，包括親筆寫e5 phoe。Chiah-e5確實是用苦心，走遍天下集來e5寶，值得讀者欣賞。
若問我寫kah一大篇e5介紹，你印象khah深e5是甚物？請看下面e5點點滴滴。
我讀到pp-153~169所收集「東大YMCA學寮早拜」e5資料，hou7我想起，阮ti7新加坡三一神學院e5時，有一pai2(1973)伊公事來hia。伊e5小妹淑惠一家tau3-tin7 ti7阮e5宿舍過棕樹枝禮拜日。Shoki來輕聲ka7阮講起伊親身去客西馬尼園默想耶穌ti7 hia苦禱e5經驗，做講道。Ti7我e5印象中是大場面e5講道者，無phah算伊也無嫌無夠10人e5小聚會。
Koh一項，是pp-174~177講起e5「m7甘願事件」。東大畢業beh tng2去台灣e5 Shoki ti7船頂偶然tu2-tioh8離別三年e5小弟(中學畢業旅行soah)，兩兄弟a2歡喜kah ti7 hia講台灣話，無用國語(日語)。有人通報，小弟hou7教官叫去，點goa7鐘long2無消息。阿兄去穿東大e5新制服，戴四角帽a2,用伊tu2-a2得tioh8最高e5榮譽，beh hou人知伊e5地位kap頭銜。伊就an2-ni beh去kah教官理論。無phah算開門入去，ka7教官kiaN5一個日本大禮，soah跪落去，替小弟求情。伊為tioh8小弟壓制「m7甘願」。這hou7我想起，有一pai2(1975)阮ti7美國聖經公會譯聖經e5時，Shoki kap蔣家e5牧師周聯華ti7隔壁間講話。周牧師大聲ka7伊講，lin2台灣人hoah beh自決、獨立，lin2 kiam2有親像李國鼎chit款財經人才。Chit-e5非常自負e5 Shoki,恬恬無應。讀tioh8伊少年時e5「m7甘願」，我想，為tioh8台灣人e5「出頭天」，伊chit時也是強強壓制家己e5「m7甘願」，強ka7吞落去。這kiam2 m7是台灣人e5悲哀，咱共同背負e5原罪mah?
彰輝hou7國民黨用au3步抹烏，soah變做kap外國婆a2同居，生四個私生子(pp-259~263)。著者ti7 chit-e5傳記真少提起黃院長e5家庭生活。In受迫kah ang-bou2、父囝分開，一段時間boe7-thang享受天倫之樂。一個講仁義道德e5政權，到處破害人e5家庭，可惡到極。讀tioh8 chit段，我想bat落入「烏名單」e5同鄉long2 oe7感同身受，激起義憤，心內滴血！
響應台灣基督長老教會ti7 1971年底發表e5「國是聲明」，彰輝sian招集林、黃、宋三人做發起人，ti7 1972.12.25發表「台灣人民自決運動宣言」(pp-327~338)。Chit-e5宣言phah動海外台灣同鄉e5心，大眾肯定hit-e5宗旨，踴躍beh參加。雖然hit時e5「出頭天」報講全美有30 goa7個地方總部，koh有歐洲支部(pp-333~334)，不過實際上e5運作boe7-thang發揮。若用New York地區做一e5例，hit-e5宣言是大眾e5靈感，但是無路thang參與。Ti7 chia也有一陣人自發去組織，tu2-tioh8阻力boe7-thang推動。我受in託，kap彰輝sian交涉，in也來我e5厝，請伊來，討論kui暝到天beh光，boe7-thang得tioh8結論，tak8人無歡喜來散場。
《台灣人e5先覺—黃彰輝》，著者所寫e5 m7是用傳說來包裝偶像。伊所呈現e5是有肉有血e5「台灣之子」，經歷時代波浪e5衝擊，再生e5基督徒、牧師、世界級e5神學教育家，koh是台灣人民自決e5先知。Chit-e5先覺者e5養成是複雜、多層e5。(Ti7電話中著者有同意我e5解釋)。
「彰輝」chit-e5出世toh8有e5記號，表現伊終生愛台灣，為tioh8 an2-ni來奉獻e5心。「Shoki Ko」被殖民者e5烙印，卻表示伊身在異國受磨練、考驗所加持e5榮耀。Ti7 chia有東大e5日本精神，“oyatama”就是「頭人」e complex kap英國劍橋e5民主視野。“Chang-hui”代表受盡凌辱e5「m7甘願」。當伊選擇用“Shoki Coe”(改用英國姓)e5名ti7世界教會活動e5時，也是人民自決e5先覺者，「出頭天」e5鬥士，是咱尊敬e5「黃彰輝牧師」。
複雜e5一生，彰輝、Shoki Ko、Shoki Coe,有真強烈e5自負(卻m7是驕傲自私)，na2-chun2無法度改變。有一pai2(1976)為tioh8 New York地區自決會e5風風雨雨，伊約我ti7教會大樓(475 Riverside Drive)tau3-tin7食晝。討論中，伊ka7我講，王牧師，阮四個發起人是台灣人e5精英，親像iceberg e5 tip(冰山e5頂段)，阮發聲世界chiah聽會tioh8,看會tioh8。我hit時也真大膽ka7伊應，黃牧師，無m7-tioh8!請問Titanic hit隻大船是chong5-tioh8 tip a2是bottom(看boe7-tioh8,ti7下面e5部分)沈落去e5?伊知我是一個草根運動者，恬恬無ka7我應。別人我m7知，但是彰輝sian e5自負是對台灣出頭天e5使命感，是將家己e5一切完全無私e5奉獻。
多謝瑞雄牧師認真調查、整理，雖然有所在sio2-khoa2-a2有重複。除了伊ti7「編後記」(pp-394~395)提起e5《回憶kap回顧錄》(英文版)以外，這na2-chun2是頭一本完整e5彰輝傳。恭喜「望春風」theh8去出版。
Chit本冊e5一個瑕疵，不在著者，在ti7封面e5設計。所選用東大時代e5相片，對一般大眾是一個生分人，減少親切感。若揀一張大家khah熟e5,m7知joa7好neh!
總講，讀好冊，tau3相報！Joa7好你kiam2知？買來看，theh8來讀！(2004/11/20)


細說《紅皮聖經》(一)

險hou7人boe7記得e5台語白話字新約聖經

								/王成章  Ong5 Seng5-chiong
幾若月日前，「蕃薯園」e5老闆林俊育長老e-mail kap我通信，問起真濟新約聖經e5問題。若有人kap我談聖經e5代誌，我long2會盡我所知親切kap人討論，因為這是我e5專業，我也用kap人讀聖經kap解說做我e5責任。
Ti7 teh一來一去e5中間，伊幾若pai2 long2用APSK e5縮寫，我一下是sa long2無。我ka7伊請教講he是甚物，伊才ka7我講是《紅皮聖經》。我聽一下真tioh8驚koh歡喜。我一直想講chit本台語白話字(現時通稱台灣羅馬字)e5新約聖經已經hou7人boe7記得lah,無phah算ti7將近30年後有人koh提起，我一時感慨萬千。
我講「險hou7人boe7記得」，m7是無理由。我tui3烏名單受解放了後，ti7 1989年到1999年，有轉去台灣神學院擔任舊約學e5教授。另外一面是參與現代台語新譯聖經e5工作。Ti7台北市仁愛路e5聖經公會會議廳(也是阮做翻譯e5所在)有掛一幅台灣地圖，頂面標示由該聖經公會發起a2是贊助翻譯kap出版e5各種語言e5聖經。Ti7 hia有真濟原住民各種話e5譯本，當然ma7有現代中文譯本(TCV)，但是無看tioh8《紅皮聖經》。我tak8-pai2看tioh8 hit-e5地圖，感覺真gai7-gioh8,有一pai2 bat ka7我e5好朋友駱維仁博士提醒chit項代誌，因為伊是譯者之一，也是chit-e5計畫e5負責人。Ti7我beh離開台灣以前(1999年7月)並無看tioh8聖經公會當局有改正chit-e5錯誤。
Chit本《紅皮聖經》所tu2-tioh8 e5運命thang講kap耶穌出世e5時，ti7 伯利恆城kap周邊e5紅嬰仔仝款。希律王為tioh8 beh除去taN-a2出世e5救主，下令殺害hit所在兩歲以下e5囡仔(馬太2:16-18)。為tioh8 beh摧毀台灣本土e5文化，國民黨外來政權處處kap台語為敵—禁止歌仔戲、布袋戲、台語電視劇，若有long2是下流，phaiN2人才准用台語。In也沒收長老教會傳統e5白話字台語聖經，包括taN-a2出世，發行無久e5《紅皮聖經》。
長老教會ti7 1975年11月18日發表e5「阮e5呼籲」聲明，有提起chit項代誌。雖然原來e5白話字聖經後來有還，但是《紅皮聖經》親像二二八事件 e5受害者仝款無身無屍。Chit本新譯e5台語聖經，tui3發行以來差不多無機會進入禮拜堂，ma7無法度ti7市面kap一般讀者見面，連大部分e5牧師ma7 m7知有chit本聖經。
真佳哉，現在ti7海外有熱心收集整理台語資產e5人士，相tioh8 chit本《紅皮聖經》，用工整理，hou7 chit-e5原來羅馬字版本上網路，koh也翻寫做漢羅版。[參照林俊育「台灣文化資產(一)」，網址：http://seng-keng.lomaji.com]。
Ti7 e-mail e5通信中、林長老聽tioh8我是當時e5翻譯者之一，就一直催我tioh8來「蕃薯園」講起chit本《紅皮聖經》e5故事。30年前往事，na2準錄影帶teh倒帶，一一浮現。佳哉，《紅皮聖經》親像嬰兒耶穌，有脫出魔掌，流亡ti7海外得生存。(馬太2:13-15)

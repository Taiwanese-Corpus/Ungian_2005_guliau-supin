細說《紅皮聖經》(二)
譯經潮流中頭一個本土譯本

/王成章Ong5 Seng5-chiong
聖經e5外表hou7人e印象是死版e5—烏ma3-ma3,無論羅馬字a2是中文，精裝a2是平裝，一律是烏。高一e5時，爸爸tui3台北買轉來hou7我e頭一本英語聖經(KJV)ma7是烏e5。
無人想會曉chit本新約卻是紅色e5,其實伊ma7有土橘仔(米色)色薄皮，外面才用紅ki3-ki3 e5塑膠套包起來。Na2會an-ne做？啥人考案(設計)e5?1972年翻譯了beh去新加坡時，我ma7無聽tioh8講beh按怎出版，等到1975年ti7 NewYork teh翻譯「現代中文譯本」e5時，收tioh8紅pha3-pha3 e5 chit本新約，我想long2 boe7通，無久toh8聽tioh8去hou7當時e5警總沒收去lah。阮內部家己講笑，「驚kah褲底tiam3鬼，紅皮聖經想做毛語錄。」
我m7知為甚物用紅皮，但是我會thang分(pun)咱知，chit-e5譯本是按怎來e5,因為ti7翻譯方面，我tui3頭chhap到尾。
台灣本土教會(長老教會、真耶穌教，kap聖教會)e5「聖經」是1933年發行e5台語羅馬字。這是巴克禮(William Barkley)tui3台南去廈門修訂e5。中國人所用e5和合本(通稱國語)是用馬禮遜(Morrison)以來各種譯本合倚來修訂，ti7 1919年發行e5。
Chiah-e5翻譯者long2是外國e5宣教師，為tioh8傳福音，in一面學當地e5話，koh一面趕beh ai3譯聖經hou7人讀。咱來ka7想像，用taN仔學會曉e5話去譯in所bat e5聖經(無論是英語、希臘語a2是希伯來語)，m7知joa7-a2-nih8夠辛苦。In驚譯了無清楚，hou7人聽無，所以tioh8 chhoe7當地人來tau3腳手。讀hou7 in聽看聽有無，聽tioh8無，為tioh8 beh hou7真正確，tioh8請助理回應，講hou7伊聽，有時tioh8比腳畫手。Ti7咱手內將近100年e5聖經是an2-ne一點一滴積起來e5。無論翻譯者a2是in e5助理所用e5工夫kap精神值得咱尊敬，in留落來e5成果值得保惜，應該受o-lo2,這thang講是一種大e5神蹟。
世界teh改變，科技teh進步，chiah-e5 long2影響到人e5生活、語言e5變化kap表達。Siang7時一百年來人tui3聖經經文e5了解有新e5發現，因為an2-ne,ti7 1960年代，地球e5 tak8角落透一陣大風。用大眾 化、通俗化、平凡e5口語(common language)來譯聖經，hou7 tak8-e5人long2會thang家己讀。有聖經e5所在tioh8用口語來重譯，猶無有文字e5語言tioh8幫贊in文字化。這是非常福音的(evangelical)e5譯經潮流。Tui3 chit-e5運動，ti7全世界出現《Hou7現代人e5福音》 (Good News for Modern Man)a2是各種語言e5 《現代....譯本》(Today’s....Version)。咱e5《紅皮聖經》ti7 chit種潮流中催生出來，ti7台灣e5頭一粒果子。Chit本新約m7是beh hou7信徒ka7伊關ti7禮拜堂內面e5經書。Chit本冊是放眼ti7台灣大眾，hou7 in e7-thang共鳴民眾e5冊。Ti7 chia 《紅皮聖經》有重大e5文化使命。
後回才來介紹chit陣風e5源頭，Dr. Eugene E. Nida kap《紅皮聖經》按怎開始e5。

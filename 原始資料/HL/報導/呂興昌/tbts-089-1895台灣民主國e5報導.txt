1895年
台灣府城教會公報關於
台灣民主國e5報導

＜台北e5消息（嚴先生）＞
	
（1）5月25日台灣設立民主國。Hit日台北e5頭人kap紳士chhong3一個銀e5印送hou7撫（bu2）台（就是唐景崧）。Hit個印e5字是講，「台灣民主國」，撫台做「民主」（就是總統），龍旗換虎旗。眾人送hi個印，真鬧熱。Hit下晡「民主」就ka7文武官講，若是恁無膽，m7敢kap日本人相thai5，thang倒轉去（中國）。Hit日tu2 tu2換虎旗，日本有三隻e5戰船到滬尾口；日本就用細隻e5火煙船入來港內，oa2 ti7 大英e5戰船（附近）。大英e5人ka7伊講，恁tioh8緊出去，若無危險。Hit日險險hou7兵勇開槍拍。 
………………………………………………………
（4）6月4日，瞑時撫台穿兵勇e5衫偷偷到滬尾，落駕時e5火船。Hit瞑撫台e5衙門攏放火燒。到5號早起，滬尾e5官兵攏知撫台kap海關ti7船裡，官兵就阻擋m7准駕時開，若是開，砲臺beh開大鎗拍駕時，hou7伊破。Hit日hit瞑兵勇攏是開鎗拍駕時；後來撫台暗中託重外國人去ka7官兵買炮臺e5大鎗。外國人就去ka7砲臺e5官兵講，我hou7恁$4000恁e5大鎗賣我。官兵講好，隨時hou7 in銀；外國人將hit個鎗心kap幾na7項e5器具攏theh8起來，hou7 hit個大鎗be7會放。駕時就穩當會出口。到6號駕時beh開，忽然間觀音山e5砲臺開砲拍著駕時e5船；有死6人，著傷10外人。Hit時德國e5戰船有開砲拍觀音山e5砲臺；後來駕時choe3伊去。Hit日唐人、海關kap守備e5衙門攏hou7百姓拆去，官府所有攏hou7人搶；砲臺家己放火燒。台北府所有e5衙門，khah choe7放火燒。

（5）論這個撫台，實在是真m7好e5人；（民主國是）伊所做亦choe3伊走，放sat幾na7萬e5兵勇ti7台灣，無thang食，無船thang倒去。Koh再in是出外人，ti7 台灣無親無戚。雖bong2中國e5兵勇khah choe7是phaiN2人，猶ku2人有心thang可憐in。台北e5教會有人出頭ka7頭人kap眾百姓講，khah好咱tioh8可憐出外人，tak8人出淡薄米，叫人煮hou7 in食，救in生命。Tak8 e5歡喜，koh再外國人猶有議論，若是兵勇無銀thang搭船，叫in將in e5鎗來換船票，就會載in倒去，兵勇講好。

（今年5月25日是台灣民主國設立106週年。頂面三節消息，是一位台北本地e5嚴姓牧師用書信向＜教會報＞主編所作e5報導，原文是全羅。編輯室ui3呂興昌教授e5「台灣詩人研究論文集」節錄出來，ka7翻譯做漢羅。）

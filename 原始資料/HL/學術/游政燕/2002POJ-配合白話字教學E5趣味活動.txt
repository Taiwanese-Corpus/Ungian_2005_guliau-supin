配合白話字教學E5趣味活動

Iu5 Cheng3-ian3 (游政燕)
新竹師院台灣語言與語文教育研究所


摘要

設計白話字教學e5趣味活動，目的是為著beh hou7學生ti7-leh學白話字e5時chun7，e有khah輕鬆、khah趣味e5感覺；老師ti7-leh教白話字e5時chun7，e-tang3先簡單介紹白話字，chiah koh ka7趣味e5活動加--入-去，an2-ne e教學方式m7-taN7 e7-tang3 hou7教學e5內容變khah豐富，ma7 e7-tang3提高學生使用台語e5興趣。

Chit篇文章所講--著e5活動，是針對國小e5學生所設計--e5。Che是因為國小學生khah細han3、khah無法tou7專心，iau2 koh有in對文化e5傳承ma7無危機意識，所以老師ti7-leh教--in e5時chun7，需要用「趣味e5活動」來引起學生e5學習意願，che是1種真適合in e5教學方式。小學生ti7-leh學台語e5時chun7，老師若無用心設計，e7 hou7 in感覺學白話字是1件真痛苦e5 tai7-chi3。為著mai3 hou7 in有痛苦e5感覺，致使產生排斥e5心情，趣味e5活動chit件tai7-chi3實在tioh8-ai好好來設計。

1節40分鐘e5台語課，老師ti7-leh教白話字e5時chun7，to7 e7-tang3利用白話字e5字卡，ka7白話字做10分鐘e5簡單說明kap介紹，續--落-去to7用大概10到15分鐘e5趣味活動來進行教學，an2-ne學生chiah khah e7記leh老師所介紹e5白話字。學生ti7-leh kui節課e5頭前20分鐘siong7專心，所以ka7白話字e5教學khng3 ti7-leh kui節課e5 siong7頭前，chiah koh配合趣味e5活動來複習，an2-ne e設計方式e7-tang3 hou7學生對老師所教e5白話字印象koh khah深。

老師ti7-leh進行趣味e5活動chin3前，ai3針對i今a2日beh教e5白話字去做教具e5設計，e7-tang3使用e5教具真che7，有五彩色緻e5字卡、圖卡、ke-kui-a2、球、烏枋、ang-a2、牌a2...等等。E7-tang3配合e5趣味活動ma7 be7-chio2，有「聽hou7真e活動」、「tioh8 kap m7-tioh8 e活動」、「傳聲音e5活動」、「hian冊e5活動」、「跳khou-a2 e活動」、「khou圓khou-a2 e活動」、「輕聲細說e5活動」、「寫字e5活動」、「giah8牌a e活動」、「siaN2人回應siong7緊e活動」、「接觸e5活動」等等。Chit-koa2活動ti7-leh文章內底有詳細e5介紹kap說明。

關鍵詞：白話字、白話字教學、學習動力、學習心理、趣味活動
配合白話字教學E5趣味活動

前言

老師ti7-leh教學e5時chun7，ai先了解學生e5學習心理。了解了後，chiah e7-tang3好好設計i e教學方式kap教學內容。Che是1件真重要e5 tai7-chi3。

學生ti7-leh學習e5時chun7 tiaN7-tiaN7 be7-tang3專心，親像無動力kang7款，iau2 koh有in感覺去學校上課是1件真無聊、真痛苦e5 tai7-chi3(高屏，1988）。In ti7-leh上課e5時chun7，tiaN7-tiaN7無願意開chhui3，因為講m7-tioh8 e時chun7，驚hou7老師罵，ma7驚hou7其他e5同學笑。所以in e7感覺去學校上課e5壓力真大，所以beh hou7學生kah意去學校上課，siong7重要--e5 to7是ai降ke7 in e5學習壓力（Krashen，1980）。對學生來講，in去學校讀冊「kah意」比「e7-hiau2」khah重要，因為學生若是無kah意去學校上課，in是beh an2-choaN2學e-hiau2學校教e5 mih8-kiaN7。所以老師為著beh hou7學生kah意上課，教學內容tioh8-ai配合趣味e5活動來設計（林進材，2000）。教學配合趣味活動e5教學方式，是學生學新e5 mih8-kiaN7 e時chun7，siong7好e 1款教學方式kap方法（吳君平，1999）。

Beh hou7年紀細han3 e國小學生gin2-a2 ti7-leh學白話字e5時chun7，e-tang3 khah專心、khah有學習意願，老師ai3用心設計i e教學內容kap教學方式，ai3想辦法hou7學生感覺學白話字是1件趣味、無壓力e5 tai7-chi3。Siong7好e方法to7是配合趣味e5活動kap適合e5教具來豐富i e教學。An2-ne e教學設計m7-taN7 e7-tang3 hou7學生快樂學習，ma7 e7-tang3 hou7老師感受著siong7大e教學效果。

1節40分鐘e5台語課，老師e7-tang3用白話字字卡，ka7白話字先做10分鐘e5簡單介紹kap說明，續--落去to7 e7-tang3用大概10到15分鐘e5趣味活動來進行教學。趣味e5活動真che7，老師ti7-leh設計教學活動e5時chun7 ai3考慮學生siong7適合e5活動方式來進行白話字e5教學，an2-ne e教學效果一定e7 koh khah好。

本篇文章分做4 e5部份，第1部份是國小學生e5心理，第2部份是e7-tang3配合e5趣味活動，第3部份是建議國小老師ti7-leh教白話字e5時chun7應該ai3注意e5 tai7-chi3。第4部分是結論。

一、 國小學生e5心理
二、 
老師教學e5成功kap失敗ai3看學生e5學習狀況，學生e5學習動力，是老師ti7-leh教學e5時chun7 siong7重要e5部份，ma7是學習e5過程中影響siong7大e所在，beh hou7學習chit件tai7-chi3看--起-來有意義，siong7重要e5部份to7是學生e5學習動力（張春興，1998）。國小老師ti7-leh寫i e教學計畫e5時chun7，ai先去了解國小學生e5心理特色，chiah e7-tang3得著siong7大e教學效果。Ti7-leh國小e5時chun7，學生gin2-a2 e心理特色有（註1）： 

（一） 對安全感e5要求

Chia講e5安全感，是學生相信in ti7-leh學習e5環境當中，e7-tang3受著公平e5對待。學生有安全感了後，in to7 e7相信老師，ma7願意學mih8-kiaN7。老師ti7-leh教學e5基本上，ai3提供1 e5和睦、活潑e5教學所在hou7學生學習，續--落-去ma7 ai3 kap學生培養真好e5師生關係（陳曼麗，1996）。老師kap學生e5關係若是好，學生ti7-leh心理上to7 e7感覺安全，to7 e7願意學習新e5 mih8-kiaN7，ma7 khah敢面對失敗。

（二） 對成就感e5追求

學習e5動力是追求成功siong7重要e5部份。老師ai3針對每1 e5學生e5無kang5，重視每1 e5人e進步，hou7 in e7-tang3有成功e5機會（朱敬先，1997）。進1步來講，老師ma7 ai3針對每1 e5學生能力e5無kang5，制訂無kang5 e學習目標。

（三） 認同感e5追求

學生若是e7-tang3 ui比賽e5當中theh8著第1名，in to7 e7感覺ka-ti7有受著別人e5肯定。所以老師ti7-leh設計教學活動e5時chun7，e-tang3用個人kap個人，iah是分小組e5方式kap別e5小組比賽，an2-ne long2 e7-tang3增加學習者e5信心。良性e5比賽m7-taN7 e7-tang3 hou7學生ti7-leh完成目標e5時chun7，刺激in e5主動學習kap學習e5興趣，ma7 e7感覺真滿足。

（四） 好奇心kap豐富e5創造力

國小e5學生比大人koh khah有好奇e5心理。Ma7因為an2-ne，國小學生也有khah koan5 e創造力kap豐富e5聯想能力。所以老師ai3利用學生e5 chit-koa2心理特色，用五彩色緻e5材料做教具，hou7學生ioh看mai7是siaN2 mih8。所以老師ti7-leh教學e5時chun7，e-tang3利用學生e5好奇心理來幫助教學e5進行，an2-ne e7-tang3 hou7學生感覺學習是1件真有趣味e5 tai7-chi3。

三、 E7-tang3配合e5趣味活動

Ka7趣味e5活動khng3入去教學內底是1種真好e5教學方式。Chit種教學方式siong7適合國小學生gin2-a2，因為an2-ne e教學方式e7-tang3提高in e5學習興趣（林進材，2001）。學生若是感覺老師e5教學內容有趣味e5時chun7，in chiah e7-tang3 khah專心，ma7 e7感覺khah快樂。所以lan2 e7-tang3 ka7趣味e5活動看做是1種幫助學生學習e5方式。E7-tang3幫助白話字教學e5趣味活動真che7，時間ma7 e7-tang3設計khah長iah是khah短。Che ai3看老師想beh an2-choaN2安排i e教學，siong7重要--e5是ai以學生感覺khah趣味e5所在為主（林武憲，1993）。筆者收集chit8-koa2教學e5趣味活動，ti7-leh下面做簡單e5介紹，提供kui2種e-tang3配合白話字教學e5趣味活動hou7國小老師做參考：

（一）聽hou7真e活動
1. 活動e5目的：訓練學生敏感e5辨音能力，hou7學生e7-tang3分辨有送氣kap無送氣e5白話字字母
2. 活動e5時間：10到15分鐘
3. 配合e5教具：後piah有貼吸石e白話字字卡、衛生紙
4. 課前e5準備：
第1：老師ai3準備beh教學e5白話字字卡，ka7 beh教e5白話字字母寫ti7-leh字卡頂頭（用"p" kap "ph"、"t" kap "th" chit 2組來舉例）
第2：老師ai3準備1包衛生紙，分hou7每1 e5學生
	5.  活動e5方式：個人e5方式
6.  活動e5步數：
第1步：針對beh教e5白話字字母"p" kap "ph"、"t" kap "th"先做簡單e5介紹，hou7學生熟sai7，續--落-去老師ka7字卡貼ti7-leh烏枋頂頭，an2-ne e7-tang3增加學生認白話字e5機會
第2步：為著beh hou7學生e7-tang3做聲音kap白話字字母e5連結，請學生ka7衛生紙khng3 ti7-leh chhui3 e頭前，hou7 in感覺有送氣kap無送氣無kang7款e所在
第3步：老師講"ph" kap "th" e5時chun7，學生ka7手khng3 ti7-leh chhui3 e頭前；反to3-tng2--來，老師若是講"p" kap "t" e5時chun7，學生to7免ka7手khng3 ti7-leh chhui3 e頭前
第4步：e7-tang3比賽看siang2 e反應siong7緊
7.  活動e5功效：學生e7-tang3分辨有送氣kap無送氣e5白話字字母e5無kang5
8.  注意e5 tai7-chi3:
第1：字卡用A4 e5規格siong7 tu2好
第2：1 pai2教2組白話字字母to7好，chiah be7增加學生學習e5負擔
第3：老師ai3注意每1 e5學生是m7是long2有了解chit-e5活動，是m7是long2 toe3 e著
9. 使用e5好時機：e7-tang3用chit-e5活動來做複習白話字e5動作

（二）Tioh8 kap m7-tioh8 e活動
1. 活動e5目的：訓練學生敏感e5辨音能力，hou7學生e7-tang3聽出音kap音之間e5無kang5
2. 活動e5時間：10到15分鐘
3. 配合e5教具：ke-kui-a2、後piah有貼吸石e白話字字卡
4. 課前e5準備：
第1：老師ai3準備2粒pun5好e ke-kui-a2 2組，2粒e5頂頭ai3畫1 e5圓khou-a2(○），另外2粒ke-kui-a2 e頂頭ai3畫1 e5 phah-chhe-a2(╳）
第2：老師ai3準備chit-pai2 beh教e5白話字字卡
	5. 活動e5方式：個人e5方式kap分小組e5方式long2 e7-sai2
6. 活動e5步數：
第1步：針對beh教e5白話字字母先做簡單e5介紹，hou7學生熟sai7，續--落-去老師ka7字卡貼ti7-leh烏枋頂頭，an2-ne e7-tang3增加學生認白話字e5機會
第2步：老師ai3 ka7學生講老師讀e5音kap手內底theh8 e白話字字卡kang7音e時chun7，學生ai3用手比1 e5圓khou-a2;反to3-tng2--來，若是老師讀e5音kap手內底theh8 e白話字字卡無kang7音e時chun7，學生e7-tang3用手比1 e5 phah-chhe-a2
第3步：老師ka7 kui班e5學生分做2組，1組有2粒pun5好e ke-kui-a2，1粒是頂koan5畫圓khou-a2 e ke-kui-a2，另外1粒是頂koan5畫phah-chhe-a2 e ke-kui-a2，每pai2每組派1位學生來台前，1手theh8畫圓khou-a2 e ke-kui-a2、另外1手theh8畫phah-chhe-a2 e ke-kui-a2
第4步：老師讀e5音kap手內底theh8 e白話字字卡kang7音e時chun7，學生ai3緊ka7圓khou-a2 hit粒ke-kui-a2 giah8--起-來；反to3-tng2--來，若是老師讀e5音kap手內底theh8 e白話字字卡無kang7音e時chun7，學生ai3緊ka7 phah-chhe-a2 hit粒ke-kui-a2 giah8--起-來，siong7緊e hit組e7-tang3得著1分。Siong7尾--a2看toh 1組theh8 khah che7分，in to7是冠軍
7. 活動e5功效：學生e7-tang3分辨音kap音e5無kang5
8. 注意e5 tai7-chi3:	
   第1：老師ai3 hou7反應khah緊e5學生先練習，an2-ne反應khah慢e5學生chiah e7 khah緊toe3著tak8-e5 e kha步
   第2：因為練習e5時間有限，所以老師ai3注意hit-koa2無機會theh8 ke-kui-a2練習chit-pai2活動e5學生，ai3確定in kap tak8-e5 kang7款long2 e7-hiau2 chit-pai2教e白話字
9. 使用e5好時機：複習白話字e5時chun7

（三）傳聲音e5活動
1. 活動e5目的：訓練學生辨音e5能力
2. 活動e5時間：10分鐘
3. 配合e5教具：ang-a2、後piah有貼吸石e白話字字卡
4. 課前e5準備：ka7寫好e5白話字字卡貼ti7烏枋頂頭
5. 活動e5方式：分小組e5方式
6. 活動e5步數：
第1步：ka7 kui班分4組到5組，iah8 to7是1排1組
第2步：老師用ang-a2代替i ka-ti7，老師用ang-a2假iaN2出1 e5白話字e5聲音，ka7聲音傳hou7每1組siong7頭前e5 hit-e5學生知iaN2，然後chit-e5學生to7 ka7 ang-a2 ka7 i講e5聲音傳落去hou7 i e組員知iaN2，to7 an-ne 1 e5傳1 e5
第3步：siong7尾hit-e5學生ai3 ka7 chit-e5白話字寫ti7-leh烏枋頂頭，ma7 ai3大聲ka7 chit-e5白話字字母e5聲音講hou7 tak8-e5聽
第4步：比賽看toh 1組傳了siong7緊ma7 siong7正確
7. 活動e5功效：學生e7-hiau2聽、e7-hiau2講ma7 e7-hiau2寫白話字
8. 注意e5 tai7-chi3: 
第1：老師ti7-leh進行chit-e5活動chin3前，ai3先chhoa7 kui班e5學生先複習1 pai2已經教--過e5白話字
   第2：活動ti7-leh進行e5時chun7，ai提醒所有e5學生傳聲音e5時chun7盡量m7-thang hou7第3 e5人聽--著
	    第3：Chia用ang-a2 e目的是為著beh hou7學生感覺khah趣味
9. 使用e5好時機：學生學khah che7白話字e5時chun7，e-tang3當做複習，ma7 e7-tang3當做考試來試看mai7學生e5學習效果

（四）Hian冊e5活動
1. 活動e5目的：訓練學生敏感e5辨音能力kap認白話字的能力
2. 活動e5時間：10分鐘
3. 配合e5教具：字母冊、後piah有貼吸石e白話字字卡
4. 課前e5準備：
第1：ti7課餘e5時間，老師ai3請每1 e5學生準備1本畫圖冊a2來學校，ka7畫圖冊a2 ui3中ng分做2份，1 peng5貼老師準備hou7 tak8-e5 e白話字聲母，另外1 peng5貼白話字韻母
第2：老師準備hou7學生e5白話字聲母kap白話字韻母e5材料盡量用無kang7款e色緻（親像白話字聲母e5紙用黃--e5;白話字韻母e5紙用青--e5。）An2-ne e設計方式e7-tang3 hou7 tu2 leh學白話字聲母kap韻母e5學生，增加in對白話字e5熟sai7
5. 活動e5方式：個人e5方式kap分組e5方式long2 e7-sai2
6. 活動e5步數：
第1步：老師用字母卡先ka7 chin3前教--過e5白話字複習1 pai2，幫助學生回想記ti7-leh腦海中e5白話字
第2步：老師chhoa7所有e5學生ka7畫圖冊a2內底e5字母koh讀1 pai2
第3步：老師講1 e5字母，學生ai3 ka7 ka-ti7 e畫圖冊a2 hian到老師講e5 hit-e5字母hia
       第4步：比賽看toh 1 e5學生siong7緊、siong7正確，ma7 e7-tang3比賽看toh 1組e5動作siong7緊、siong7正確
7. 活動e5功效：學生e7-hiau2做白話字字母kap聲音e5連結
8. 注意e5 tai7-chi3:
第1：老師ti7-leh上課chin3前，ai3先檢查學生e5畫圖冊a2是?是long2做--a，是m7是有貼to3-peng2，iah是貼無著e5所在 
第2：老師ai3確定kui班e5學生long2聽有老師ai3 in做siaN2-mih e5時chun7，chiah e7-tang3 hou7學生做分組e5比賽
9. 使用e5好時機：學生對白話字e5聲母kap韻母long2真熟sai7 e時chun7，當做複習來用

（五）跳khou-a2 e活動
1. 活動e5目的：增加學生講白話字e5能力
2. 活動e5時間：10分鐘
3. 配合e5教具：後piah有貼吸石e白話字字卡
4. 課前e5準備：
第1：上課chin3前ai學生先ka7桌a徙去後piah，留1 e5空間e7-tang3進行chit-e5活動
第2：用粉筆ti7-leh塗kha畫kui2-e5圓khou-a2
第3：老師先ka7今a日beh教e5白話字字卡貼ti7-leh烏枋頂頭
5. 活動e5方式：分組e5方式
6. 活動e5步數： 
第1步：老師先簡單介紹今a2日beh教e5白話字字母
第2步：老師ka7白話字字卡khng3 ti7-leh塗kha e圓khou-a2內底
第3步：老師講1 e5字母，出--來e5學生聽著老師講e5字母了後，ai3跳去hit-e5字母e5所在，學生跳入去圓khou-a2了後，ai3 cho3-hoe2講出hit-e5圓khou-a2代表e5字母
7. 活動e5功效：學生e7-hiau2做白話字字母kap聲音e5連結
8. 注意e5 tai7-chi3:
第1：chit-e5活動雖然是用分組e5方式進行，m7-koh老師iau2是ai注意每1 e5學生e5反應，an2-ne chiah e7-tang3確定每1 e5學生long2 ka7今a日教e5白話字學e-hiau2--a
第2：因為chit-e5活動學生e7-tang3跳來跳去，所以ai3注意m7-thang hou7學生亂chong5，chiah be7受傷
9. 使用e5好時機：教新e5白話字e5時chun7，iah是複習e5時chun7

（六）Khou圓khou-a2 e活動
1. 活動e5目的：訓練學生分辨有束喉音iah是無束喉音
2. 活動e5時間：10分鐘
3. 配合e5教具：後piah有貼吸石e白話字字卡、圖卡
4. 課前e5準備：
第1：老師準備kui2-e5-a2有束喉音、無束喉音e5白話字
第2：老師ka7有束喉音、無束喉音e5白話字寫ti7白紙頂頭，準備beh hou7 kui班e5人1人1份，當做考試
5. 活動e5方式：個人e5方式kap分組e5方式long2 e7-sai2
6. 活動e5步數：
第1步：先ka7有束喉音kap無束喉音e5白話字做1 e5簡單e5介紹
第2步：ka7 kui-e5烏枋分1半，烏枋e5正peng5 khng3有束喉音e5白話字ma7有無束喉音e5白話字；烏枋e5 to3-peng5 khng3 e白話字long2 kap正peng5--e kang7款，有束喉音e5白話字ma7有無束喉音e5白話字
第3步：ka7所有今a2日教--過e5白話字隨在khng3 ti7-leh烏枋頂頭
第4步：ka7 kui班分做2大組，每pai2叫每組e5 1 e5學生來頭前，老師講1 e5音，in 2 e5 tioh8-ai chhoe7烏枋頂頭e5白話字，看toh 1 e5字kap老師講--出-來e5聲音kang7款，to7 ka7 hit-e5白話字khou--起-來
第5步：比賽看toh 1 e5學生siong7緊、siong7正確
第6步：分組e5方式進行了後，老師to7 ka7準備e5考試紙分落去hou7每1 e5學生，用kap分組kang7款e方式來做個人e5練習
7. 活動e5功效：學生e7-hiau2做白話字字母kap聲音e5連結
8. 注意e5 tai7-chi3:
第1：白話字束喉音chit-e5部分因為khah phaiN2分，所以老師ai3用圖卡來幫助教學，ma7 ai3用khah che7時間來ka7學生做複習e5動作
第2：mai3 ka7學生講個人e5練習是beh當做考試，an2-ne學生khah be7緊張
9. 使用e5好時機：複習iah是考試e5時chun7

（七）輕聲細說e5活動
1. 活動e5目的：訓練學生辨音能力
2. 活動e5時間：10分鐘
3. 配合e5教具：後piah有貼吸石e白話字字卡、圖卡
4. 課前e5準備：
第1：老師先ka7今a日beh教e5白話字字卡kap e7-tang3配合e5圖卡貼ti7-leh烏枋頂頭
5. 活動e5方式：分組e5方式
6. 活動e5步數：
第1步：老師先解釋chit-e5活動e5進行方式，ka7教--過e5白話字複習1 pai2
第2步：老師theh8 1張字卡來唸，m7-koh mai3出聲，先hou7學生ioh看mai7，看in ioh e7著iah是ioh be7著老師是ti7-leh講toh 1 e5音
第3步：等每1 e5學生long2了解chit-pai2 e活動，to7 e7-tang3分組進行比賽
第4步：比賽e5方式kap傳聲音e5活動kang7款，主要是beh看toh 1組傳了siong7緊ma7 siong7正確
7. 活動e5功效：學生e7-hiau2分辨白話字正確發音e5所在、e7-hiau2講ma7 e7-hiau2寫白話字
8. 注意e5 tai7-chi3:
第1：老師注意chhui3形ai愈大愈好，an2-ne khah e7-tang3引起學生e5注意
第2：老師ai3 ka7學生講chit-e5活動be7-tang3講出聲，所以kui班ai3 khah tiam7、khah注意別人e5 chhui3形
9. 使用e5好時機：學生對白話字chiok熟sai7了後，e7-tang3用chit-e5活動來複習，加深學生對白話字e5印象

（八）寫字e5活動
1. 活動e5目的：練習寫白話字e5字母，確定學生e7-hiau2認白話字 
2. 活動e5時間：10分鐘
3. 配合e5教具：圖卡
4. 課前e5準備：m7免
5. 活動e5方式：分組e5方式
6. 活動e5步數：
第1步：老師ka7圖卡貼ti7-leh烏枋頂頭，an2-ne e7-tang3幫助學生去做聲音kap圖卡e5連結
第2步：分組比賽，1 pai2 1組派1 e5學生出來寫老師講--出-來e5白話字
第3步：評分e5標準是，寫--出-來e5字正確--e5 tioh8 1分、速度緊--e5 tioh8 1分、寫了sui2--e5 ma7 tioh8 1分；m7-koh若是寫了無正確，to7算寫了chiok緊、chiok sui2 ma7 long2無分 
7. 活動e5功效：e7-tang3 hou7學生練習看mai7，hou7 in知iaN2 ka-ti7是?是已經ka7老師教--過e5白話字學了真好--a
8. 注意e5 tai7-chi3:若是chit-pai2無法tou7 hou7每1 e5學生long2有機會到烏枋hia練習，老師siong7好ai ti7後1 pai2上課e5時chun7 hou7 hit kui2-e5無練習--著e5學生寫看mai7 
9. 使用e5好時機：課程ti7-leh進行e5時chun7

（九）Giah8牌a e活動（註2）
1. 活動e5目的：學生e7-tang3熟sai7白話字，ma7 e7-hiau2講白話字 
2. 活動e5時間：10分鐘
3. 配合e5教具：牌a2、字卡
4. 課前e5準備：老師ka7 chit-pai2 beh教e5白話字字卡貼ti7-leh牌a2頂頭
5. 活動e5方式：分組e5方式
6. 活動e5步數：
第1步：請1組e5學生來台前，hou7 in看老師準備e5字卡牌a2有toh kui2-e字
第2步：老師ka7字母牌a2分hou7 chiuN7台e5學生， 每1 e5人1支牌a2，?-koh be7-tang3看著ka-ti7 e牌a2
第3步：學生ka7字母牌a2用雙手giah8 ti7-leh頭殼頂koan5，ioh看mai7 ka-ti7頭殼頂koan5 e hit 1張字母卡是siaN2-mih，ioh--著chiah e7-tang3 tng2去ka-ti7 e椅a2頂坐，siong7慢ioh--著e5 hit-e5學生ai3表演節目hou7 tak8-e5欣賞
7. 活動e5功效：老師e7-tang3了解學生是m7是已經ka7教--過e5白話字記了chiok熟--a
8. 注意e5 tai7-chi3:字母牌a2 ?免做chiok大支，因為若是siuN重，學生e7 giah8 be7起--來
9. 使用e5好時機：課程ti7-leh進行e5時chun7，iah是複習e5時chun7

（十）SiaN2人回應siong7緊e活動（註3）
1. 活動e5目的：訓練學生e7-tang3用khah緊e5速度講白話字 
2. 活動e5時間：10分鐘
3. 配合e5教具：球、字卡、圖卡
4. 課前e5準備：
第1：老師ka7白話字e5字卡kap圖卡黏cho3-hoe2
第2：老師ka7準備好e5字卡貼ti7-leh學生e5胸前
5. 活動e5方式：個人e5方式
6. 活動e5步數：
第1步：老師ti7-leh每1 e5學生e5胸前貼1張有字卡kap圖卡e5道具
第2步：kui班圍成1 e5圓khou-a2，ui其中e5 1 e5學生hia傳球
第3步：傳球e5時chun7，ai先hoah 1聲ka-ti7胸前e5白話字，chiah koh hoah另外1 e5人胸前e5白話字，若是聽著ka-ti7胸前e5白話字hou7人hoah--著e5時chun7，tioh8-ai趕緊走出來接球，然後chiah koh用kang7款e方式進行
7. 活動e5功效：chit-e5活動e7-tang3增加學生練習講白話字e5機會，ma7 e7-tang3趁chit-e5機會koh ka7學生做1 pai2白話字e5複習
8. 注意e5 tai7-chi3:
第1：老師ai3提醒kui班學生khian球e5時chun7，ai注意m7-thang siuN大力，chiah be7危險
第2：chit-e5活動因為khah動態，所以ai3注意學生e5規矩，m7-thang siuN大聲，e7吵著別人
9. 使用e5好時機：學生已經學真che7白話字e5時chun7

（十一）接觸e5活動（註4）
1. 活動e5目的：熟sai7白話字e5字母
2. 活動e5時間：5到10分鐘
3. 配合e5教具：bang2-sut-a2、後piah有貼吸石e白話字字卡、圖卡
4. 課前e5準備：kui班分做2組
5. 活動e5方式：分組e5方式
6. 活動e5步數：
第1步：老師ka7字卡貼ti7-leh烏枋頂頭，每1 pai2 ti7每1組請1位學生出來進行chit-e5活動
第2步：出來e5每1位學生，1人theh8 1支bang2-sut-a2
第3步：老師若是講"p"，in 2 e5 tioh8-ai緊去phah "p" e5 hit張字卡，看siang2 e速度khah緊，先phah著字卡e5 hit-e5學生，e7-tang3為in hit組theh8著1分
7. 活動e5功效：老師e7-tang3試看mai7學生是m7是真正熟sai7白話字
8. 注意e5 tai7-chi3:
第1：老師ai3注意bang2-sut-a2是beh theh8來做教具--e5，所以m7-thang hou7學生theh8去phah人，iah是theh8去phah bang2
9. 使用e5好時機：tu2-chiah開始學白話字e5時chun7，iah是複習e5時chun7
9. 
三、老師ti7-leh教學e5時chun7應該注意e5 tai7-chi3

（一）每1種活動e5時間siong7好?-thang siuN久，an2-ne學生e7感覺無趣味。而且老師若是發現有1種活動e5效果iah是學生e5反應無好e5時chun7，to7 ?好koh再使用--落-去。

（二）老師ti7-leh教學e5時chun7一定ai3了解學生e5學習興趣是ti7 toh位，chiah e-tang3激發出學生e5學習動力，ma7 chiah e7-tang3 hou7學生進行siong7好、siong7有效e5學習。Ma7 ai3 ti7-leh教學生chin3前，先掌握每1 e5學生e5特色，去發現in e5興趣，去激發in ti7-leh學習頂koan5 e需要（李?吟，1984）。

（三）老師ti7-leh教學e5時chun7，一定ai3 ka7教學e5時間做siong7有效率e5運用，an2-ne chiah e7-tang3 hou7 i e教學效果發揮到siong7好。Iah8 to7是講老師ti7-leh教學時間e5規劃kap運用頂koan5，ai khah用心--chit8-koa2，an-ne chiah e7-tang3 hou7學生e5學習品質達到siong7 koan5 e所在。

四、結論

教學絕對m7是1件簡單e5 tai7-chi3。教學需要老師kap學生e5共同配合，chiah e-tang3 hou7 kui-e5教學發揮到siong7大e效果。老師ti7-leh教白話字e5時chun7，真正ai3用心去安排i e教學內容，利用教具，想siong7好e教學方式，koh配合趣味e5活動來豐富教學內容。An2-ne e教學方式，m7-taN7 e7-tang3 hou7年紀細han3 e國小學生gin2-a2 ti7-leh 學白話字e5時chun7，e-tang3 khah專心、khah有學習意願，ma7 e7-tang3因為老師ti7-leh教學chin3前有充分準備，e7-tang3 hou7學生ti7-leh siong7短e時間內底學著siong7 che7 e白話字。










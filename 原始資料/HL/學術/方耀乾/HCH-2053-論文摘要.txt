《論文摘要》
Ti7故鄉kap異鄉之間撐渡：
黃勁連台語文學中e5鄉愁
方耀乾  Png Iau7-khian5

1987年解嚴了後，台灣正式進入後殖民時期，殖民期e5傷痛，亦慢慢行入歷史e5古冊裡。相對e5,多元、族群共存共榮、本土化、國際化等等e5思維親像百花齊開、眾聲喧嘩。Ti7文學上，原住民文學、女性文學、環保文學、同志文學、旅行文學、網路文學若落雨了e5竹筍，相爭bun3出土孔，台語文學亦ti7 chit波風湧當中不斷向前行。
黃勁連（1947~）就是chit梯台語文學風湧當中siong7大e5波浪之一，伊e5文學有chiaN5厚e5鄉土情，釘根ti7伊踏e5土地，而且有歌謠風，讀來朗朗上口。黃勁連開始寫台語文學e5時，伊已經離開故鄉前往台北為異客。台北e5燈紅酒綠、人性e5奸奸鬼鬼，一再hou7來自南方e5遊子無法度適應。Ti7半暝e5時thih開稿紙，將心內e5鄉愁化cho3一首一首e5詩篇。本文就是透過黃勁連e5台語文本當中e5時間距離kap空間距離來建構伊e5鄉愁。按chia做基點來論述，相信koh-khah e7-tang3透視整個台灣文壇鄉愁文學e5原型。

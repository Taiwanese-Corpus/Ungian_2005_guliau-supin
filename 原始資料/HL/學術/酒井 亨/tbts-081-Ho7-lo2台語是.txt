Ho7-lo2台語是漢語e5一種？是閩南語e5方言？
酒井 亨(SAKAI, Toru)

1. 前言
舊年第5屆台語營e5時陣，我有指出講台灣建國e5時，代先有須要建立新e5語文、歷史觀。Ti7 chia「新e5」e5意思著是台灣主體性e5，著是愛突破hit個「漢語」「漢人」中心e5語文、歷史觀。
今年ti7 chia愛深入探討khah具體e5問題，著是關係語言e5觀點，尤其是Holo台語e5語系歸屬e5問題。歷史觀m7-na7有須要處理Holo話e5問題，koh m7是taN限制ti7語言內部e5問題，koh khah有須要面對種族（血統）認同e5問題。M7-ku2 ti7 chia若是作伙來探討語言kap血統這兩種e5問題是會hou7人引起困擾e5代誌。所以這擺beh專門探討語言問題。台灣人e5種族認同、定義e5問題是ti7後擺e5機會來發表。

2. 漢語、漢人中心主義觀點e5問題
中國kap國民黨一直講台灣是中國e5一部份，因為「海峽兩岸」是仝一個民族、語文ma7會通。
咱知影in提起講語文e5因素kan-na是藉口nia5，真正e5理由是beh強搶台灣e5財產。M7-ku2語文問題ma7是著愛關注e5，因為「語文會通，所以愛統一」hit款e5 logic hou7中國說服e5人其實be7少ah。所以咱對語文問題，著愛重視。
不過，台灣猶未獨立上大e5理由m7是tui3中國來e5，是因為台灣人內部對語言問題無啥物清楚e5人足che7。有人（包括「獨派」人士）相信「Ho7-lo2話，雖然是獨立e5語言，m7-ku2屬漢語系是be7 tang3否認e5事實」這款e5迷思，所以hit款人ma7定定「無否認」台灣kap中國「雖然是政治上ai3分開，m7-ku2語言上、血統上來看是兄弟國家」e5「事實」（？！）louh。
講實在，「Holo話雖然是獨立e5語言，m7-ku2是漢語系內底e5一種語言」hit款e5講法是chit ma2 e5語言學界大部份攏有e5共識。
雖然過去e5語言學界，ka7 Ho7-lo2話一直歸類做「漢語閩南方言e5亞方言」，ah-koh有「漢語是文法上真一致e5統一體」e5看法。M7-ku2 1970年代以來，透過日本e5 Hashimoto Mantaro，美國e5 Jerry Norman等等e5學者e5研究累積落來，學界soah來承認Ho7-lo2話、粵語m7是漢語e5方言，著是漢語系中間e5一個語言。
某一個「語言」到底是「語言」抑是「方言」，che m7是按語言學客觀e5手續、抑是語言本身e5要求來決定，著是講hit個語言e5人e5意願抑是國家、民族所決定e5。所以所有e5號做啥物啥物語言e5行為攏是政治性e5行為（田中克彥,1981 & 1991）。用仝款e5道理，咱會使得講：某一個語言屬ti7 to2一個語系無一定是學術、客觀e5條件來決定e5，顛倒定定是一個政治問題。
比如講，咱按hit個Baltic語系（Lithuania語kap Latvia語）、抑是越南語（Vietnamese）e5語系所屬問題會得通看見「語系所屬問題ma7是政治e5問題」e5真面目lah。
Ti7 19世紀，Baltic語系e5各族語ti7俄國統治下腳hou7俄國語言學者叫是特色真接近Slav語，所以歸類做Slav-Balt語系。He表示講，Balt語系是屬 Slav語系下腳。M7-ku2 ，1918年獨立以後e5  Balt國家攏強調in Balt語無koh再是Slav語e5一種，卻是獨立ti7 Slav語系以外e5另外一個語系。
越南ma7是提供仝款e5例。越南過去是中國e5屬國，越南話e5結構kap漢語官話足成，所以，19世紀以前有人叫是「漢語e5方言」。M7-ku2越南ti7戰後獨立以後，利用法國學者e5研究，強調講「m7是漢語方言，ma7 m7是漢語系」。Chit ma2 e5越南話已經歸類做「Mon-Khmer語系」，已經宣布脫離漢語系。
M7-ku2，真趣味e5代誌著是，對Russia人來講，Balt語猶原是「Slav語e5一種」，對中國人來講，越南話猶原是「漢語系e5獨立一支語言」。今仔日語系所屬問題猶原有爭論。Ti7 hit款e5情形來看，屬to2一個語系本身ma7是政治上（m7是語言學上）e5爭論e5對象。

3. 漢語是啥物款e5語系？
若準講Ho7-lo2話是漢語系e5語言，按呢漢語e5界限、定義、範圍是啥款neh？
「漢語系」ma7有足che7款，有官話、晉語、徽語、湘語、贛語、吳語、 客語、閩語、粵語e5所謂e5「九大方言區」。M7-na7無仝e5「方言」互相be7通，koh來仝款e5「方言」內e5地方腔互相be7通。
日本學者Hashimoto Mantaro（1978）指出：官話中間最西北方e5東干語kap最南e5粵語互相之間，m7-na7發音、語詞無仝，連ti7文法結構上ma7無仝。顛倒，地理上e5距離真接近e5無仝語系e5語言，in e5特色互相接近，比如講，粵語kap隔壁廣西e5 Zhuang（壯）語互相之間，抑是東干語 kap Altai語系之間，in e5特色khah接近。
     	所以，Hashimoto按基本語詞、形容語詞排序、表現比較文構造、類別詞e5種類、表現tense & aspect e5形式等等足che7 e5角度，比較分析「漢語」kap周圍各「非漢語」語言，按呢著指出，「漢語系是無啥統一e5特色e5語系」。
   	Hashimoto突破傳統漢語家e5「中原」中心e5成見、偏見，代先證明出來粵語 kap Zhuang語e5密切e5關係。Koh來比較仝款是「m7是漢語e5字彙」占一成e5 Holo話kap Bai（白）語（雲南大理e5漢化e5程度真深e5少數民族語言），才指出講，Ho7-lo2話kap Bai語e5漢語化e5程度無啥無仝，但是Ho7-lo2話歸類做「漢語方言」，Bai語歸類做「m7是漢語，著是Tibet語族」，he to7是因為人看著Ho7-lo2話e5時陣，只有看見占九成e5漢語e5部份，按呢叫做「Ho7-lo2話是漢語」，講著Bai語e5時，只有看見占一成e5非漢語部份，按呢著講「Bai語m7是漢語」，按呢伊顯示出過去e5漢學家e5矛盾kap雙重基準e5問題。
    	Hashimoto，in某Yue Oi-kan，J. Norman e5研究結果對解體「漢語」e5迷思有足大e5貢獻。
   	Ine5貢獻已經ti7世界語言學界接受。連中國e5學者ma7加減有接受。M7-ku2，真奇怪e5 to7是台灣e5學者比中國e5學者koh-khah保守、反動，有人甚至m7 bat聽過Hashimoto e5理論，ma7有人m7敢接受伊e5理論。有人猶原固執Ho7-lo2話是漢語系e5語言抑是方言e5立場，實在無廣闊e5觀點。台灣e5學問進步ti7 to2位？ (後期繼續)

(作者是前日本共同通訊社e5記者，本文是伊ti7第6屆世界台灣語文營發表e5論文。)

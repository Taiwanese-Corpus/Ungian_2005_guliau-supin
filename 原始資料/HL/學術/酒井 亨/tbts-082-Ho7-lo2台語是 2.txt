Ho7-lo2台語是漢語e5一種？

是閩南語e5方言？

(續)
n 酒井 亨(SAKAI, Toru) 

4. Ho7-lo2話是啥物款e5語言？
   	根據王育德e5研究（1960），用Swadesh e5上基本e5語詞200字，比較官話（北京）、吳語（蘇州）、閩語（廈門）、粵語（廣東）、客家語（梅縣）e5 「漢語五大方言」互相e5距離e5時陣，才發現Ho7-lo2話（王所講e5閩語廈門方言）kap北京語互相共通起源e5語詞e5比例kan-na有48.9%，hit款e5比例若是kap英語kap德語之間e5 58.5%比較起來，是koh-khah低。所以字彙來講，Ho7-lo2話kap北京語e5距離比英語kap德國語koh-khah大。英語kap德語ma7互相be7通，所以Ho7-lo2話kap北京語互相be7通著是當然e5代誌。
王e5研究顯示Ho7-lo2話kap蘇州話e5比例是51.40%，kap廣東話是55.31%，連客話ma7是58.65% nia5。愈基本、日常e5語詞，愈kap北京語抑是漢語語言無仝，he是Ho7-lo2語e5特色。
    	Ah-koh繼承Hashimoto等等e5觀點發展出來，最近有足che7人提出有關Ho7-lo2話成立史e5一個假說。To7是講，古閩越語（古代百越族e5古越語e5一種；應該是今仔日e5 Tai語族kap Miao-Yao語族融合來成立e5 ；hit個部份成做無漢字e5訓讀白話詞）做「底層」。Koh來古吳楚語傳入、融合起來（hit個大部份成做漢字白話音）。「中原」（大部分是唐代長安音）e5成分是上尾、上慢入來、成做文言音。
 Mai3 be7記得e5是：「中原」e5成分應該m7是啥物「本字」，he是外來、借用e5成分，na2像是日本話、韓國話、越南話中間e5漢字語詞是外來借用e5成分按呢。所以應該注重e5成分是古越語e5部份ah。

Koh來，來台灣以後ka7原住民、南洋、荷蘭、日本等等e5語詞表現吸收，獨行發展出來是chit–ma2 e5 Ho7-lo2話。
所以，Ho7-lo2話是典型e5 Creole（混合）語lah。
有人講，Ho7-lo2話內底確實有越語e5因素，m7-ku2 he無啥有完整e5憑據，語詞e5來源無整齊，所以Ho7-lo2話m7是漢語。這款話ma7 be7-tang3成立。
Tioh8 lah。Creole論猶原是假說e5階段，因為「少數民族語言」e5研究是最近tu2 tu2仔開始nia5，資訊猶原無夠che7 thang做完整e5研究kap結論。
M7-ku2，設使講he無完整，過去講「Ho7-lo2話絕對是漢語」e5主張ma7無學術性e5憑據，kan-na相信按呢，信仰按呢nia5。
Chit-ma2須要e5是無設任何「前提」，來ka7 Ho7-lo2話kap周圍e5所有e5語言比較、整理、分析起來。
照目前e5傾向來看，若是資料愈che7，Creole論、非漢語論愈有基礎。  
日本有koa2學者ma7是beh用Creole、多重結構e5觀點去研究日本話。
Ma7會tang3利用仝款e5觀點來kap越南話、Bai語等等早就有爭論e5語言e5來源做進一步e5研究。

5. Ho7-lo2話是閩南語e5一種？
有人講，不管Ho7-lo2話m7是漢語系，而是獨立語系，m7-ku2 Ho7-lo2話kap福建e5閩南語會通，ah-koh閩南語是漢語e5一種，若按呢，Ho7-lo2話應該be7-tang3脫離漢語e5箍仔。
筆者bat去過福建e5廈門、泉州、同安、漳州，才知影Ho7-lo2話kap福建hit旁會通。
M7-ku2，咱若去看世界e5語言史，才會使講「不管閩南語是漢語，Ho7-lo2話ma7會tang3成做m7是漢語e5一個語言」。
荷蘭是上好e5例。荷蘭語本來是低地德國語e5一個方言nia5。所以，高地德國語（標準德國語）ma7 會通。M7-ku2，荷蘭人有創造in母語e5書面語，he kap德國語有一koa2無仝，所以，chit-ma2 e5荷蘭人主張講，荷蘭話m7是德國語e5方言。世界大部分e5語言學者ma7接受荷蘭人e5主張，認為荷蘭話是獨立ti7德國語以外e5一個語言。M7-ku2德國人猶原ka7荷蘭話當做德國語e5方言，所以荷蘭人定定真受氣。
仝款e5例ti7 Slovakia語面對Czech語，Norway語面對Denmark語，Ukraine語面對Russia語e5時陣ma7看會著。
Ah-koh有Finland語面對Sweden語e5例。Finland語雖然kap Sweden語語系完全無仝。M7-ku2，Finland語e5文明語詞tui3 Sweden語大量借來。Finland有一個郵局e5門牌有寫著「Pasti」(Finland語) kap「Past」(Sweden語)。M7-ku2，對Finland人來講，有抑是無尾仔字「i」是真重要e5問題（田中克彥,1991）。雖然是Sweden語e5外來語，m7-ku2添一字to7是表示民族獨自e5尊嚴。
He攏是台灣Ho7-lo2話對閩南語e5時陣ma7 tioh8-ai3參考頂面e5實例。
Ah-koh mai3 be7記得e5事實to7是：台灣是世界唯一用Ho7-lo2話創作歌曲、文章e5所在lah，台灣應該to7是所有流通Ho7-lo2話地內底e5文化中心。馬來西亞ma7好，Philippines ma7好，中國閩南地區ma7好，in hia流通e5歌曲e5錄音帶、答嘴鼓e5錄影帶攏是台灣Ho7-lo2話e5物件。
筆者去廈門e5時陣，計程車e5運掌攏愛聽葉啟田e5『愛拚才會嬴』kap豬哥亮e5物件ah。
顛倒，北京語e5文化中心是北京lah。台灣若繼續用北京語來寫所有e5創作e5時，落尾仔一定hou7吸收去、牽去北京hit旁。
Chit-ma2台灣上可怕e5現象是，後現代主義等等e5西方學術性刊物e5中文翻譯本大部分是請中國學者來翻譯出來e5。
有台灣意識e5人，顛倒用台灣是多語社會來做理由，反對台灣本土語言文字化，固執、繼續愛用北京語文e5，in應該好好思考hit款e5現實。
6. 結語
	啥物號做語言，啥物叫做方言，he攏m7是hit個語言本身內在e5問題，是講hit個語言e5人來決定e5問題。
Ti7台灣人對母語書面語e5意識慢慢發展e5現在，中國in hia e5人想beh阻礙hit款e5意識（上好e5例，看張克輝1999）。M7-ku2 che顛倒表示，in知影koh驚惶民族語文運動有真大e5力量。
咱重新會發現，台文運動是台灣國民國家化運動中間，上尾e5、上重要e5問題。所以，koh ai3 繼續發展。   
這擺e5論文指出了台灣Ho7-lo2話e5獨自性、Creole性。Ho7-lo2話雖然ti7台灣有獨自e5發展，m7-ku2語言e5根本部份是亞洲大陸東旁e5越族e5一面nia5，台灣海洋e5特質khah少。所以，以後研討新e5歷史觀e5時陣，tioh8-ai3探討種族、血統方面。台灣Ho7-lo2人m7-na是語言上有Creole性，血統、種族上koh-khah Creole e5 。Ah-koh，台灣Ho7-lo2人e5獨自性顯出ti7種族方面。 

P.S.(對Hak-ngin oi講pai-se)
本來，本文應該探到Thoi-van Hak-ngin ke問題。Thoi-Hak-falau漢語、中國客話 ke關係 ma 應該lau Thoi-van Hok-lo-fa ke事情相同。總係chiin pai-se，ngai因為只有聽得識少少e Thoi-Hak-fa hinthin，所以ngai mo深入了解Thoi-Hak-fa ke事情，lia pai mo會講到Thoi-Hak-fa ke獨自性。以後，ngai oi kha認真學Hakfa。
(作者是前日本共同通訊社e5記者，本文是伊ti7 第6屆世界台灣語文營發表e5論文。)


白話字kap台語文的現代化
張學謙
台東大學語教系
這篇論文主要是beh對白話字的文獻kah伊發展的歷程，來破除一寡對白話字的誤解，顯明白話字世俗化、本土化kah現代化的面向。
關鍵詞﹕白話字、台語文、語言現代化
1．踏話頭
白話字有百外冬的歷史，初初看起來kai3-seng5 kah語言現代化無啥關係。M7-koh  若對台灣歷史的角度來看，著會凍看出白話字是台語文現代化的火車頭。伊有真che7第一：台語文智識化、現代化的的開拓者，唯一有台語、客語、原住民語聖經、辭典kah教材的台灣羅馬字，台灣第一份報紙使用的文字，台語羅馬字文獻通che7，雙語的辭典、字典kah教科書通che7，有台灣第一本用羅馬字注解的漢文教科書，台語第一本中篇小說使用的文字，有第一本台語社會評論集，bat hou7國民黨政府查禁、受宗教迫害的文字，第一個電腦輸入法，第一個ti7網路流傳的台語百科全書使用的文字，第一個hou7國際標準組織（ISO)承認khng3 ti7萬國碼（Unicode）的台灣羅馬字......
干乾講白話字這個詞就真有現代意義。"白話字"會凍講是"白話文的文字"的簡稱。寫白話文是文體的改革，使用羅馬字是文字的改革。這二項改革攏是語言現代化（language modernization）的khang-khoe3。白話字一捆仔著完成這二項事工。伊m7 但牽涉著文字改革，引進羅馬字，koh 是文體的革命，將語言kah文字合做夥，發展出"嘴舌kap筆尖合一"的口語文體。白話字ma7擴充台語文的言談功能，突破原始文字的限制，發展出各種的台語文類，對台語文現代化有真大的貢獻。
總是因為過去殖民政權的打壓koh 加上漢字才是字的偏見，白話字的"能見度"無高，會凍講是"隱形的讀寫"(invisible literacy; cf. Bynham 1995: 246-249)。有形、隱形抑是無形攏是權力關係 (power relations)運作的結果。強勢的語文定定支配語言市場，壓制弱勢語文，hou7 in無塊出聲，be7 凍hong5看著身影，kai3-seng5無存在共款咧。Shuman (1986) 調查高中生的讀寫行為(literacy practices)發現學生使用誠che7款in老師m7 知影的讀寫。其他對少數族群、弱勢者讀寫的研求ma7顯示對優勢文化的成員來講，in的讀寫行為是隱形的，hong5看無目地抑是當做無存在共款（Winstein-Shr 1993; Sexena 1994）。Baynham (1995 :247) 主張被隱形的讀寫be7 凍kek-tiam7-tiam7， 愛徛出來kah優勢讀寫車拚，愛爭取hong5看著koh hong5了解的伊的教育kah社會意義。
因為"隱形"所以引起che7-che7的誤解。有人誤會講伊無存在，所以若漢字寫be7出來，著講"有音無字"，m7知影，白話字有音著有字。Koh有寡誤解是因為白話字kah教會的關係所引起的。白話字是教會引進台灣的，所以有人著會認為白話字是教會teh用的，全全是宗教的物，無信基督教的，無需要讀。Koh一個常見的誤解是認為白話字是古早物，無幾隻貓仔會曉，ma7無sim2-mih8作品，koh 無現代化，be7-tang3 ti7電腦使用。Koh 有講白話字是外來的文字，無本土化kah台灣社會無ti7 代，無啥歷史文化的價值。
我認為以上的講法攏有問題，需要進一步ka7真相講hou7清楚，chiah be7 ka7 真珠當做老鼠仔屎。台語文自19世紀開始就是漢字kah羅馬字做夥存在的多文字社會。若忽略白話字，咱看著的台語文世界是無chiau5-chng5的，干乾chhun半peng5 山nia7-nia7。我這篇論文主要是beh對白話字的文獻kah伊發展的歷程，來破除頂面講著的一寡誤解，顯明白話字世俗化、本土化及現代化的面向。我同意白話字的起源及宗教有密切的關係，m7-koh che無表示白話字無世俗化的發展，白話字的文獻ma7無限定是宗教作品，koh有che7-che7的其他文類，內容ma7包羅萬象，是全方位的文字。白話字文獻的多樣性定定hong5忽略，原因可能是一般人干乾對宗教這個領域（domain)來定義白話字文類（genre），be7 記tit koh 有其他定義文類的標準（親像主題、對象、目的、活動形態），ma7有可能是因為忽略白話字ti7歷史上動態發展e5過程。白話字雖然ti7起源上kah宗教有關係，m7-koh 煞尾的發展，著無限ti7宗教的領域。
本文的結構如下，前言了後，第二節比較白話字kah漢字書面語的發展程度；第三節呈現白話字文獻的一寡統計資料；第四節對白話字發展的歷程來論述白話字的世俗化、本土化kah現代化；通尾第五節是結論。
2．白話字kap漢字現代化發展的比較
現代化 (modernization) 是書面語發展一個真要緊的過程。語言現代化是語言規劃(language planning) teh研究的對象之一。Ti7 Ferguson (1968)的分類當中，語文計劃(corpus planning)分做三大類：文字化(graphization)、標準化(standardization)、現代化(modernization)。文字化牽涉到要如何將語言以文字紀錄下來的問題。標準化進一步追求寫法能夠一致、要求文字使用規範化。現代化是指將語文發展成toe3會著現代交流的工具， 包括"語詞的擴充kah發展新的風格，以及新的言談形式" (Ferguson 1968:32)。
Twine（1991：10）bat討論過語言現代化牽涉甚物的問題。伊認為愛先chhoe7出而且改善會妨礙社會進展的語言問題。遮的議題通常牽涉著語言標準化，發展口語化的(言文一致)書面語、文字改革，詞匯擴充。一百冬前台灣的社會語言問題會凍簡單歸納作：漢字傷過困難，文盲普遍，書面語hou7精英壟斷，文言文無方便知識傳播kah普及教育，文字造成階級區隔，無合民主平等的精神。白話字提供的解決方法是文字改革kah文體改革，這兩種改革攏是語文現代化的表現。
白話字的文體改革行ti7華語的頭前。1887年黃遵憲（1890）chiah提出語言kah文字愛合一的主張，認為言文一致chiah會凍啟發民智、普及教育。M7-koh中國愛等到1919年五四運動才ka7文言文peng2落來，對1920年開始小學才開始使用白話文的教科書。彼陣『Tai5-oan5 Hu2-siaN5 kau3-hoe7-po3/台灣府城教會報』已經刊羅馬字寫的口語文體三十五冬，早就口語化啊。1 過去teh討論台灣白話文運動的時陣，定定無考慮白話字的存在，m7-koh若失去這粒山頭，台灣的文學史kah文字史攏會變形、失真去。對chit-mai2開始若koh聽人teh講台灣的白話文完全是受著中國白話文運動的影響，你著知影koh有人ka7牛車khan去牛的頭前啊。
Chen（1994）認為對漢字來講，一個新的書寫系統會使有四種可能的功能：附屬式（auxiliary）的注音工具、補助式的文字（supplementary）、並行式的文字（alternative）kap替代式的文字（superseding）。白話字運動算是相當溫和的文字改革運動。對漢字主要是採取附加的改革方式，beh kah漢字作並行式的文字，並無按算beh ka7漢字偃hou7倒，來取帶漢字。巴克禮（1885﹕1）ti7『教會報』的第一張就提出雙文字（digraphia)的白話字運動觀。2 伊主張講就算會曉漢字，ma7有學習羅馬字的必要，同時也提醒逐家m7-thang看be7起羅馬字講：「羅馬字只是gin2-a2讀的文字」。伊主張漢字kah羅馬字攏是有路用的文字，但是羅馬字比漢字koh khah 容易學習，容易瞭解；所以建議逐家先學習羅馬字，以後，也需要學習漢字。按呢的好處是會凍透過羅馬字，koh khah 緊學會曉漢字。白話字運動ma7比中國的拉丁化運動khah早，中國的漢語拼音是對1930年的北方拉丁化運動來的，到taN ma7 chiah 74年nia7-nia7，白話字已經百外年啊。
白話字ma7有促進台語文文類的現代化。Ti7漢人社會內底，除了官話以外真少有口語文體的發展。一百外年前漢字書寫的台語文主要是口語文學的筆錄，通流行的是歌仔冊，使用借音漢字，是非正式的文類，社會評價真低。古早時代，學習讀寫，就是干乾學文言文的讀寫。雖然彼陣bat字的人無che7(清末，差不多10%的人bat字）3，m7-koh文言文ti7社會上聲望高，用ti7正式的場合。書房教的是ham7口語脫節的文言文，不過用母語講解。書房教的內容主要是四書、五經、諸子kah古文。雖然chia的文言文攏會凍用台語文言音讀出來，不過kah口語有真大的差別，會凍 ka7稱呼作漢文抑是台文文（台語的文言文）。
白話字kah漢字文類發展的差異，透過Kloss的書面語發展階段，會凍看kah chiaN5清楚。以下借用Kloss書面語發展的六個階段，比較一百年前白話字kah漢字台語文書面化的階段。Kloss的六個階段如下（Kloss 1978：52 引自Joseph 1987:76）：
準備期：心適的笑話、趣味的短文、民謠、囡仔歌、謎猜、俗語等等。
第一期：詩歌、小說及廣播節目的對話部分。
第二期：戲劇、小說、報紙的短篇散文，開始非小說（non-fiction)文學的寫作。
第三期：發展非小說文學的寫作：學校的教科書、本土人物誌、流行雜誌...
第四期：各種學科的教科書、對本土歷史文化的長篇論述、期刊、雜誌、正式的廣播。
第五期：各種題材的長篇創作、使用ti7正式的、官方文件中、本土語言的報紙。
對Kloss的理論來看，100冬前台語漢字的書面語發展，iau2-koh停留ti7書面語的準備階段，主要是民間文學。一直到1930年代，漢字的台語文iau2是以民間文學為主，干乾有一屑仔台語詩歌、短篇小說及散文，智識性的文章真少。漢字寫的台文書面化的進度，一開始就輸白話字thiam2-thiam2。1885年『教會報』就刊出台灣第一份本土語言的報紙，一下跳就跳到書面語的第五期去，白話字真緊就成作全方位的文字，不但使用ti7非正式的個人批信、文學作品、也使用ti7正式的教會行政事務以及教科書。換話來講，白話字的功能m7-na7 有宗教的功能，koh有教育的功能、文學的功能、個人連絡感情的功能、教會內部行政的功能。姜威（2002）講漢人的雙文字社會中，漢字是高階文字用ti7正式的場合，非漢字的拼音字的社會功能低路，干乾有非正式的功能，是低階的文字。對chia來看，白話字是漢人文字史真特殊的例外，伊拍除文字階級的限制，hou7一般人ma7會凍真簡單著得著文字主權。鄭良偉（2000﹕87）比較漢字kah白話字台語書面語，指出﹕
『（漢字）目前ti7口語文學的筆錄，詩歌、散文、戲劇、小說等文學創作方面，雖然有寡作品，只是其中長、中篇小說的出現比羅馬字作品慢了幾十年。Ti7其他文類漢字書面語就不如羅馬字完整，親像會議記錄、學術論文、醫藥、護理、地理等，台語羅馬字有一百外冬的文書資料。Chia的書面語資料，就文字及語言的關係上，比任何漢字書面語koh khah忠實完整。』4
白話字khah 特別的所在是伊拍破原始文字的箍仔，開拓台語文智識化（intellectualization）的路用。這款的功能擴充（elaboration）對台語文的現代化有真大的貢獻。文字的原始功用是指宗教kah口語文學（張裕宏1992）。白話字文的使用，早就超出原始文字的功能，進入多元化、現代化的發展。張裕宏（2001﹕175）比較白話字kah漢字台文，指出﹕
"白話字是咱傳統之一，而且是真重要的傳統。伊比台語的漢字傳統閣較重要，因為漢字台問過去只有歌仔冊&戲文，iah白話字的文類非常的侈，giong7欲無所不包。若承認白話字是台灣文化，台灣文化傳統的內涵就加一枝柱仔。"
3．白話字文獻的相關統計資料
教會bat真拚勢推sak白話字，所以有人著ka7白話字等同於教會，ka7白話字叫做"教會羅馬字"。有寡人甚至誤解白話字的文獻完全是宗教作品，非基督徒無讀的必要。白話字文獻中，的確be7少宗教作品，m7-koh若ka7所有的白話字文獻攏歸類作宗教類，就會忽略白話字文獻的多樣性。其實著算講早期白話字主要用ti7宗教領域，ma7 be7 凍chhin3-chhin3 chhai2-chhai2 著ka7 in攏算作是宗教作品，因為文章的分類需要考慮外在的標準，領域不過是其中一個參考標準，koh需要配合其他的標準，親像讀者、目的、活動類型、慣常的文章歸類法。
白話字的文獻有偌che7?目前有幾個會凍參考的數據。5通早的資料應該是台灣府城教會報所刊載的『聚珍堂』出版的白話字書籍價目表（見附錄一）。教會自1984年開始家己印制出版品，張妙娟（2000﹕206）將1895年教會報列出的白話字書籍分為六類，包括聖經、聖詩、教義闡釋、時事新聞、教育、白話字教材等。Chia的白話字的冊，kah聖經相關的冊通che7，對世界各國本土語言發展史來看，che實在是常態，m7是例外。宗教ti7現代讀寫的早期發展扮演先鋒部隊的角色。新教特別強調個人愛家己閱讀聖經，透過閱讀聖經kah上帝有直接的關聯。因為新教鼓勵人閱讀、學習，認為教育、讀寫會凍帶來虔誠的信仰kah精神的重生koh 活，所以對讀寫kah教育有真大的影響(Houston 1985:148)。
《台灣府城教會報》的內容koh-khah是包羅萬象，晚清時期的內容就會凍分作﹕白話字教育、教會消息、聖經解讀、教育事業、社會關懷以及生活新知（張妙娟 2000﹕201-5）。教會報ti7消息報導方面內容真豐富，無限ti7教會消息，伊koh 有報導國內外大細項消息，親像X光的發明、地動、火災、第一次世界大戰的消息，詳細記錄交戰的原因、經過、影響，交戰各國的歷史、地理等等的消息（林信堅 1985）。教會報chiaN5關心白話字教育有真che7關係白話字教育的論述，親像〈論白話字〉（315期，1911年6月）、〈學白話字〉（379期，1916年10月）、〈白話字的土想〉（418期，1920年1月）、〈教白話字的方法〉（483、485期，1925年6、8月）、〈白話字的歷史〉（570期，1932年9月）等（黃佳惠 2000）。Ti7社會關懷方面，會凍舉盲人學校創立的消息作例。臺灣盲人學校是長老教會的傳教士甘為霖（William Campbell， 1841-1922）ti7 1891年9月12日ti7臺南洪公祠創設的，名號作訓瞽堂。《臺南府城教會報》(1893年7月，第100號，77頁)著有相關的報導，以下是部分的引文﹕6 
『好佳哉，余醫生娘對祖家轉來，獻出真體貼的心，伊請青盲學生逐日到新樓，m7-na7教in讀冊寫字、算帳，koh教in chhiah掩頸帶。In已經熟手，會緊緊學織別物，親像帽仔、手束、kah仔、衫、襪仔。....論到心內，青盲人以賽亞講:hiah-e5青盲的，我著牽伊，m7-bat路，我著chhoa7伊，hou7暗作光，khiau作直。" 
Kang5這期同時koh有大學kah女學的消息。對chia的確會凍看出白話字記載咱台灣教育歷史的腳跡。白話字的教育的確做到『有教無類』，正港是khia7 ti7開放、平等的態度teh推sak讀寫，che kah漢人傳統社會中定定將婦女、老人kah殘障的排除ti7受教育的行列之外，形成強烈的對比（張妙娟 2000﹕201，208）。7 Koh 舉一個清末白話字的文章作為社會關懷的例子。這個例子是清代教會反對婦女纏足的「縛腳歌」（引自董芳苑 1995﹕67）
『做人好要緊，縛腳m7-bian2品；內才若是好、無縛也是寶。決心改縛腳，che話無精差；求lin2聽我嘴，無縛大富貴。請lin2聽我講，縛腳真bong2-tong2;雙腳天生成，無縛才好行。』
這個例子同時也會凍當做是白話字本土化kah現代化的例。伊用民間流行的七字仔的形式kah勸善的主題來宣揚教義kah進行社會改革。8 講伊有現代化的面向是因為古早縛腳成作風俗習慣，伊有hit個勇氣去挑戰傳統，che是真可取的所在。
第二個會凍參考的白話字文獻統計資料是黃典誠1955年的調查。表1是伊彼當時調查白話字的種類kah數量的統計：9
表1：1955年白話字文獻統計
出版物
種類
數量（冊）
聖經
28
94000
聖詩
30
132000
教義精訓
113
416000 
教會故事
39
187000 
其他教會書籍
18
22000
教會報刊
4
1117000 
初學讀物
5
228000 
科學讀物（歷史、地理、數學、衛生）
42
86500
中國古籍
8
18000
字典
11
14000
出版總數
298
2314500
表1的白話字文獻統計，雖然無完全，iau2是會凍看著白話字文獻的大概情形。Chia總共列出出版物298種，其中圖書120外萬冊，報刊110外萬份，chia的數量無算少。10 Khah趣味的是宗教方面的文獻以外，最後四大類（初學啟蒙讀物、科學讀物、中國古籍、字典）kah宗教並無直接的關係，這四大類佔出版種類的22%，超過五分之一。
黃典誠的統計主要是根據出版品的形式來分類，iau2無法度顯現白話字文獻的多樣性，以教會報作例，黃佳惠(2000)就ka7其中有文學性的作品分作詩、散文、小說kah劇本四類。教會報的內容ma7無完全是宗教性的，黃佳惠（2000）ka7教會報的內容分作13大類﹕宗教、道德勸說、中西新聞、天文地理、科學新知、人物傳記、專題報導、遊記及見聞、通訊、書信kah原住民。以下舉例來說明白話字世俗化、本土化抑是現代化的面向。
翻譯漢文古籍kah注解漢文攏會凍看作是白話字本土化以及現代化的例。白話字teh注解漢文古籍有khia7 ti7批判的角度，相當有主體意識。翻譯漢文除了有幫贊教徒學習漢字以及漢文化的作用，koh有用基督教的教義來「糾正」儒家學說的作用（許長安 1992﹕37-39）。台灣第一本以白話字拼音的漢文教科書《三字經新傳白話註解》ti7 1884年由長榮中學首任校長余饒理（Goerge Ede)編著完成。自hit陣開始，中學生就會凍透過白話字去自學漢文（董芳苑 1996﹕191）。白話字翻譯古籍的時陣，有三個作法：注音、解說kah評述。評述的部分chiaN5趣味，teh評論『人之初、性本善』的時陣，余饒理（1904﹕1-2）按呢寫：
「三字經記載的這節教示是無合上帝的真理的。聖冊的教示就是講：咱的始祖亞當kap夏娃原本是chiau5-chng5好的人，後來有hou7魔鬼迷惑in的心，就失落in好的性。In的罪連累著萬世代的後裔，所以出世大家帶罪來，無一人無罪.....」
《華羅改造統一書翰文》（1925）是另外一個結合漢文kah白話字的例，同時ma7會凍算是白話字世俗化的例證。《華羅改造統一書翰文》總共有513頁，的作者是劉青雲。這本冊將一般常用的書信分作34大類，提供漢字文言文kah白話字口語文的對譯以及注解。Ti7 chia 干乾舉『催告類』的例（83頁）﹕
前得著你來阮兜。買定著的田菁子五十袋。契約一月日作期限。TaN已經過了lah!到chit-tiap8 iau2-be7來出貨。總是行情日日na2起價。若照生理人的規矩。過期限就著將訂金消去。因為代念你對作生理了後。大家teh交關買賣。Iau2-be7 bat失落信用.....
Che kah平埔族用羅馬字來kah漢人定契約的做法共款，攏hou7羅馬字對宗教變作商業交易的路用。教會報koh有刊幾若篇一般的商業廣告。1910年的教會報（588號，31頁），就有一篇眼科的廣告，按呢寫﹕
"身軀的光，是目珠；目珠若金，通身軀就光。"
白話字ma7有非宗教的小說。逐家攏bat聽過"灰姑娘"的故事，這個故事教會報ka7翻譯作"Thou5-thoaN3-a2/土炭仔"，ti7這篇小說當中，"灰姑娘"叫做"寶善"因為"每日料理煮食洗衣裳，ia7 著keng2土炭，致到身軀常常有土炭的la5-sam5，soa3 ka7伊叫做土炭仔"（1915年9月，第366期:11）。
Chit-ma2真流行雙語對照來學英語，其實che無稀奇，七十年前教會報就有啊。林茂生博士ti7教會報bat寫過51篇文章，內容包括京都見聞、時勢kah人物感懷、宗教改革劇本、語文教育以及基督教文明史觀（張妙娟2004﹕68）。林博士bat寫過"英台俗語對照"，其中一個雙語的俗語是按呢寫（林茂生 1934）：
Every dog has his day. (大意﹕不論sim2-mih8 狗to7有伊的日；意思是，khah phaiN2運有時ia有tu2-tioh8好運的日。) 有時星光、有時月光。
林博士koh ti7教會報設一個專欄<新台灣話陳列館>介紹一寡新出現的台語詞。伊總共介紹133個語詞，每一個語詞攏用四種文字（白話字、漢文、英文、日文）來幫助讀者了解，正港是多語言、多文字。
白話字kah 語言教學有真深的關係，相關的論述真che7。白話字教育的方法ma7真進步，真早著知影使用語言對比的觀念來教白話字，ma7強調白話字kah母語的教育價值。胡文池（1947）ti7教會報發表"著普及羅馬字"，著有講著白話字除了有bat道理的作用以外，koh有che7-che7路用，包括﹕1）會凍ka7咱講的話寫出來，是普及台灣文化第一緊的法度，普及羅馬字，m7免4月日久台灣人攏會bat字；2）幫贊讀國語；3）幫贊讀英語，白話字kah英文字真seng5，對學英語有真大幫贊。胡文池koh詳細列出台語和華語聲調的對照如下﹕
台音
國音
1音（上平）
=1聲（陰平）音調無變
5音（下平）
=2聲（陽平）音調無變
2音（上聲）
變做3聲（上聲）音調愛變
7音3音（去聲）
變做4聲（去聲）音調愛變
長老教會m7-na7關心台語，原住民的語言ma7想辦法ka7文字化。教會報1950年bat報導過制定Bunun(布農族）文字的過程（胡文池 1950﹕8）。Hit篇koh有講著Bunun失去文字的故事﹕『in古早有in的字，是洪水氾濫的時，字soa3 hou7伊流去，致到今仔日soa3無。按呢in m7 kam無字，是有愛字，所以若用in的字來教in，in自然真愛.....』。教會重視族群母語教育kah母語文字化，無字的造字、失去字的ka7拾轉來，kah殖民政權形成強烈的對比，殖民政權有字的變無字，母語ma7順soa3 beh ka7你消滅。
Soa3落來，咱koh來看第三個會凍參考的資料。IuN5 & Tan5-TeN7(2004) in的統計包括近年來使用於漢羅文的白話字資料，見表2。
表2：台語文書籍類別與出版年代一覽表
年代
類別
年代不詳
1900以前
1900 ~09
1910 ~19
1920 ~29
1930 ~39
1940 ~49
1950 ~59
1960 ~69
1970 ~79
1980 ~89
1990 ~99
2000 ~02
合計
宗教
40
51
11
27
38
56
30
119
80
11
11
26
3
503
教材
2
4
-
-
9
5
2
20
9
3
9
58
15
136
文學作品
-
-
-
1
4
-
1
9
4
-
1
71
17
108
字/辭典
-
15
1
1
5
3
2
-
1
4
2
13
2
49
專門論述
-
11
2
3
5
2
2
-
3
1
4
8
3
44
合計
42
81
14
32
61
66
37
148
97
19
27
176
40
840
由表2會凍看出﹕1）白話字文獻以宗教類的書刊為大宗，超過500本；2）白話字的教材相當che7，至少有130本，其中koh有雙語教材；3）文學作品（小說、散文、新詩、戲劇、翻譯、民間文學等）通少有100本；4）字/辭典至少有40本，有雙語辭典（台語對華語、英語、日語、西班牙語），也有地名辭典、俗語辭典、植物辭典等；5）包括數學、天文、醫學、植物學、社會評論等專門領域的書籍有40幾本。11 對頂面白話字出版資料的統計，咱會凍了解宗教之外，白話字iau2-koh有相當che7的世俗應用的文獻。
IuN5 & Tan5-TeN7 (2004)是目前通新的統計資料。我感覺in將漢羅合用文算是白話字的文獻是真有意思的做法。Che 會凍講是白話字語言調適（language adaptation)的手段，chit-mai2 漢字文盲無像過去hiah高，用漢字為主，白話字作補充是克服全漢字書寫台語文的好方法。這應當算是白話字適應台灣社會語文變遷的一個本土化kah現代化的例。漢羅文kah全漢文比較起來，iau2是漢羅文khah 接近白話字的功能，khah 強調kah現代社會結合kah強調台語文的智識性kah正式性，全漢字的台語文主要iau2是民間文學kah漢文的注解抑是翻譯，khah屬ti7傳統的延續，無啥注意台語文功能的擴充及地位的提昇。
100年前bat 漢字的人口無到10 pha，2003年chhun 3.02 pha的人口（55萬人）m7-bat漢字。12 漢字確實有影真強勢，強kah hou7白話字強beh無看去，soa3有人錯誤的認為無人teh用白話字。以下咱ma7 beh透過一些統計數字kah使用者的見證來討論白話字使用人口以及白話字學習難易的問題。
白話字人口通早的統計資料應該是1898年教會報調查教會bat白話字的人數。Hit陣回函的有41間教會，會曉白話字的查甫人有985人，查某人有509人，總共有1494人。若是koh加上無回函的教會，當年教會內會曉白話字的人數將近兩千人（台南府城教會報 1899﹕70）。歷史學者張妙娟（2000﹕207）認為南部長老教會經過三十年推行白話字教育會凍造就出beh kah兩千位bat白話字的民眾是真難得的教育成果。
《台灣基督長老教會百年史》（1965﹕490）有列一張基督長老教1914年教勢統計表（見表3），內底列出會曉羅馬字的人有6305人，比會曉漢字的人（1403）khah che7。Ti7教會內底有24.4%的人會曉白話字，差不多五個人就有一個人會曉。1899年到1914年，chiah 15冬，會曉白話字的人口就成長三倍！
表3：基督長老教1914年教勢統計表

人口
信徒
禮拜上午出席
羅馬字讀者數
漢文讀者數
北部
1，110，994
4，789
3，104
963
429
南部
2，102，223
21，002
9，033
5，342
974
共
3，213，217
25，791
12，137
6，305
1，403
第三個資料是許長安、李熙泰（1993﹕69）講著巴克禮估計的白話字人口資料。Hit內底講著1924年的調查顯示in教區的會友，有1280個會曉漢字，有7400個會曉羅馬字。巴克禮估計ti7 1929年的時陣，大約有8000人有法度ka7歸本的《聖經》，由《創世紀》到《瑪拉基書》，由《馬太福音》到《啟示錄》，順順利利讀完。值得注意的是hit陣安息日的學校攏有教gin2-a2 用白話字來讀寫。
白話字m7-na7 台灣teh用，事實上，白話字會使講是東南亞國家的共通文字之一。我今年9月初去新加坡，有看著in的街仔路名有寡是用白話字寫的，親像Kim-seng Rd.（金昇路）。1955年黃典誠先生的統計資料顯示當時白話字傳播的地區kah人數（請看表4）：13
表4：1955年白話字傳播的地區kah人數
福建（閩南等地）
34000人
廣東（潮汕等地）
1000人
台灣
32000人
其他省市
8000人
越南
2000人
緬甸
1500人
泰國
7000人
菲律賓
7000人
馬來亞
10000人
印尼
10000人
其他國家和地區
3000人
合計
115500人
對表4會凍看出，全世界ti7 1955年大約有11萬5仟個白話字使用者。彼當時台灣有3萬2仟人使用白話字，白話字ti7中國kah東南亞的國家ma7攏會通。目前世界各國的大學有teh教台語的，ma7 攏是用白話字。我chhoe7無近年來白話字人口的資料，bat聽吳宗信教授講伊估計目前會曉白話字的人口有10萬人左右。我ioh是m7-na7十萬人。Kan-na7 講小學生著好。Chit-ma2小學生的人口差不多188萬。14 若講10pha會曉這個系統就有18萬人啊。Koh加上社會人士，我相信會曉白話字的人應該超過20萬人。
台灣初級的啟蒙教育攏干乾教注音符號，無教羅馬字，所以chiaN5 che7人看著羅馬字to7驚，想講偌phaiN2學咧。江文瑜（1996：384-85）的調查發現受訪者認為母語教學siong7困難的所在就是羅馬字，攏總有55.8pha的受訪者認為拼寫羅馬拼音khah困難。Che應該是因為會曉漢字的人，若欠缺適當的動機kap學習機會，顛倒會感覺羅馬字真phaiN2學。以下咱來看文獻上，對白話字學習的一寡經驗談。
村上玉吉ti7日據時代有調查過白話字學習的情形，伊的調查顯示一般的文盲干乾學羅馬字2、3禮拜，著會凍培養充分的閱讀能力，會使家己讀聖經、讚美歌、教會報及其它的小冊，koh會凍擴大見聞。（村上玉吉 1934﹕505，引自吳文星 1992﹕341）。Khah khiau2的，親像蔡培火學3工著會曉，蔡培火（1923）按呢講﹕
『我14歲的時，為著beh kah遠方m7-bat漢文也m7-bat和文的父兄通批，用3工的時間學會曉（白話字），以後著非常便利。若是庄腳的閑人m7-bat讀過冊，每日了2、3點鐘，大約4禮拜著會凍完全學會。』
蘇沙ma7是學3工著會曉白話字的人。伊是大樹腳人，chiaN5熱心koh真khiau2，干乾學三暝三日著會曉白話字。巴克禮牧師就派伊去學拾字，尾仔ti7聚珍堂工作（台灣基督長老教會百年史 1965:188）。過去的人差不多攏m7-bat 學過ABC，會凍3工學會曉白話字是真無簡單的代誌。對我個人的教學經驗kah文獻的相關記載來估計，一般人學白話字差不多愛二禮拜到四禮拜左右的時間，一日二點鐘來算，干乾需要28到56點鐘著會曉讀寫。若用漢字來學台語文讀寫愛偌久的時間咧？我chhoe7無直接的研究資料，m7-koh咱會使對華語的資料來了解大約的時間。Beh讀寫漢字通少愛會曉3仟字漢字chiah有法度，小學生愛學三年到五年的時間（蘇培成 1983﹕15）。書寫台語需要用比華語koh khah che7漢字，所以對m7-bat字的人講，beh學台語文的漢字讀寫需要三年半到五年半的時間。15
白話字比漢字khah簡單是學過白話字的人的共同看法。早期的白話字運動ma7特別強調白話字是好學、好用的文字工具。蘭大弼的口述歷史內底ma7有講著伊學習白話字的經驗（劉翠溶et al. 2002﹕9）﹕
『阮ti7 主日學學習台語的羅馬字，che比學漢字khah緊ma7 khah簡單， 阮ma7 因為按呢會曉讀聖經kah唱詩歌。因為我自細漢讀羅馬字台灣話，按呢會凍幫贊我學這種語言。』
報紙有報導講ti7花蓮市有一位一百歲的老阿媽，m7-bat去學校讀過冊，m7-koh伊有學過白話字，51歲的時開始寫台語聖詩，到taN已經寫過真che7的白話字詩歌（自由時報 2001年2月9日）。Iau5 Chi3-liong5(2004)講伊ti7社區大學教外籍新娘白話字，chiah教2點鐘，in著攏會曉呼音啊。伊認為外籍新娘因為生活上真需要會曉台語，學習動機khah強，所以學著比在地人khah緊。學習動機有影真重要，m7-koh ma7愛注意文字環境的因素。羅馬字是世界上百外個國家使用的正式文字，外籍新娘ti7 in的祖國真有可能早就學過羅馬字，所以in學兩點鐘，就會曉白話字。拼音的技術早著學kah好勢好勢啊，免啥教著會曉ka7母語讀寫的能力轉換到第二語言讀寫頂面。Cummins的語言互相依賴理論就有講著第二語言的學習攏是建立ti7母語的基礎頂面。研究ma7發現母語的讀寫能力會凍有效的支持第二語言的讀寫發展(Cummins 1979)。反倒轉來講，咱若會曉白話字beh學外國話ma7會真便利。Che 其實著是文字國際化的好處，逐家學互相的語言攏方便。對頂面的例會凍知影白話字實在是好學，好用，會凍hou7 m7-bat漢字的人真緊著學會曉讀寫台語文。
4．白話字世俗化、本土化kap現代化的歷程
白話字ti7台灣差不多有139冬的歷史。16 1865年長老教會的馬雅各醫生ka7白話字引入來台灣，hit年伊正式ti7台南設立傳教本部（賴永祥 1990：277-280）。早期教會推sak白話字的原因，主要是beh hou7教徒會凍家己用母語來讀聖經，白話字會凍真緊達到這個目標，漢字無法度。巴克禮按呢講：
「對我tu2來台灣，我就確信3項代誌，到taN 50年來，iau2 koh堅持這個信念。第一，若beh愛有健康活潑的教會，每一個信徒，不分男女，攏愛家己研讀聖經。第二，以目前情形來看，使用漢字絕對無法度達到這個目標。第三，beh達到這個目標，只有使用羅馬拼音的白話字。咱會凍用這種簡單容易學的白話字教hia的m7-bat字的人。」（引自詹正義 1976：59）。
雖然推sak白話字背後的動機是宗教，m7-koh文字當做教育的重要工具，學起來了後自然會凍作其他的路用，特別是吸收新智識。白話字的推sak者ma7真鼓勵這款的運用，所以除了宗教作品以外，koh有出版其他智識性的冊來開闊閱讀視野，追求新知（張妙娟 2000：200）。為著beh推sak白話字教會koh辦《台灣府城教會報》（1885-1969）來作推行白話字教育的輔助工具；而且koh大力推銷白話字，教會報第一張（1885年）著透過有獎金的徵文比賽來論白話字的利益，che會凍講是台灣通早的語言行銷（language marketing)的例。In推銷白話字的方法主要是論證白話字有以下幾項優點（張妙娟 2000：200-201）：1）白話字比漢字khah 容易讀、真緊著學會曉；2）白話字比漢字khah 容易寫；3）不管男女老幼攏會凍學；4）幫贊教會興旺；5）各行各業攏會凍受益得智慧；6)白話字會凍幫贊漢字學習。咱若注意看chia的理由，干乾第四個理由是直接及宗教有關係，chhun的其實攏直接用工具性的理由teh siaN5--人。
傳教士用語言工具論的觀點teh推sak白話字。語言工具論是語言規畫的一款方法，強調提升語言的效率，愛好學、好讀、好寫（Fasold 1984）。白話字確實是真有效率的文字工具，總是khah無hah8漢人對漢字的情感tek依附（sentimental attachment），白話字ti7面對漢人強烈的漢字情結之下，beh推sak白話字ma7干乾會凍依靠伊工具性的價值，按呢作to7難免會種落世俗化的種子。荷蘭人16世紀的時陣，ti7台灣用羅馬字傳教，荷蘭人離開了後，平埔族ka7羅馬字提來作世俗的路用（kah漢人拍契約），一直到十九世紀猶koh teh用，巴克禮推廣白話字kah新港文書ma7加減有關係。講起來也趣味，有當時仔種瓠仔生菜瓜，菜瓜尾仔koh變作瓠仔。
日據時期蔡培火等人bat提倡「白話字普及運動」，按算beh ka7白話字推sak到社會，作社會改革的路用，用簡單好學的白話字做普及知識kap啟發民眾的文字工具。蔡培火是有意識beh ka7白話字應用ti7社會啟蒙的第一人。蔡培火ti7 1925年出版完全用白話字寫的社會評論集《Chap8-Hang7 Koan2-Kian3》（蔡培火 1925）。Ti7 hit本冊的第二章「新台灣kap羅馬字的關係」伊koh進一步說明推行羅馬字的理由，伊的論點會凍歸納作﹕1）漢字傷phaiN2學，羅馬字簡單學習；2）漢文kap日本的國語攏phaiN2學，先學國語，普及教育無望；3）先學台灣話的羅馬字，會使有自修的能力koh會使幫贊國語kap漢文的學習；4）M7-bat國語iah是漢文的人，會使用透過羅馬字來得著智識；5）漢字標記台語有不足的所在；6）羅馬字是普及教育kap學習其他語言的基礎。
雖bong2蔡培火大力teh推廣白話字，m7-koh tu2著chiaN5大的阻擋，iau2無法度hou7社會接受。日本政府是彼陣白話字推sak siong7大的阻礙。日本政府用普及羅馬字對同化政策不利koh會妨礙「國語」（日語）做理由，一直阻擋羅馬字運動的推行，bat禁止辦「羅馬白話字講習會」（吳文星 1992：342-343）。除去殖民政府的阻擋，智識份子無積極投入響應ma7造chiaN5羅馬字無法度普及。Hit當時台灣的人口，bat字的雖bong2無che7，主要iau2是使用漢字的社會。另外，彼陣的智識份子有強烈的漢民族意識，大部份贊成普及漢文。張洪南（1923）ka7反對學羅馬字 e5 意見整理做三點﹕1）ka7羅馬字當做是外國字；2）kioh是羅馬字kan-taN基督教徒teh用；3）kioh是kan-taN青盲牛chiah需要學羅馬字。張洪南khia7 ti7實用主義 e5 角度認為拼音字比漢字合理、好用，無分國界攏會使用。伊ma7認為羅馬字使用無限定ti7教會，bat漢字的人，koh khah愛學羅馬字，來協助m7-bat字的人（莊淑芝 1994：214）。
日本時代了後，國民黨繼續日本政府打壓羅馬字的政策，手段加真粗殘。國民黨政府bat命令各地警察局沒收白話字聖經，連原住民各族的聖經ma7被沒收koh禁止使用。長老教會因為按呢 bat ti7 1975年11月18日提出：「阮的呼籲」的聲明，以人民宗教信仰自由的權利，要求政府歸還新翻白話字聖經（俗稱紅皮聖經），而且愛允准出版任何語言的聖經（董芳苑 1996）。Che可能是台灣人第一擺khia7出來向官方爭取母語的語言文字權。總是長老教會對白話字的支持熱情ma7慢慢仔消失去，無親像早期教會hiah-nih拍拼teh推sak白話字。一方面是國民黨的壓制，一方面是國語政策的推行下，規個社會華語化kah漢字化，致到長老教會的教會公報ti7 1970年開始用華語kah漢字刊行，本底完全使用台語白話字的報紙，ma7華語化、漢字化啊。對IuN5 & Tan5-TeN7的統計表（表2）白話字ti7 1970年開始突然間變少，一直到解嚴了後，白話字的出版chiah koh大量出現。
1990年了後白話字正式對教會行向民間。白話字的推動者除了教會人士以外，koh增加che7-che7的社會人士。17過去白話字的使用者是教會人士，chit-ma2 soah thoaN3出去教會外口，chiaN5做be7少非教徒書寫台語的工具。白話字世俗化會使對1990年開始文學作品kah教材的數量攏比宗教khah che7看出來（參考表2），寫作者教徒kah非教徒攏有，寫作的內容是宗教以外的主題。
這個時期的白話字運動kah母語運動、政治運動結合做夥。相對國民黨的國語單語教育，反對黨提出母語教育、雙語教育。母語beh教育當然需要有母語的書面語。白話字的重要性ma7 ti7這陣開始受人重視。因為漢字無夠額紀錄台語，koh加上漢字標音功能有限的問題，白話字的標音能力及伊che7-che7的讀寫基礎建設（基本教材、師資、辭典）hou7伊變做羅馬字學習的第一選擇。
1990年代民進黨執政的縣市開始用白話字編小學台語文教科書，白話字第一擺進入公家設立的學校。這個時陣，國民黨改變過去高壓的策略對付白話字，改採『分而治之』的手段，國民黨的國語推行委員會另外公布TLPA系統kah白話字對抗，造成台語文內部矛盾。18 尾仔換民進黨執政了後，soa3變做以華語作中心，ka7漢語拼音修改作通用拼音，結果台語羅馬字愈舞愈亂，對兩套變三套，tu2好kah語言規劃要求減少差異倒peng2，ma7違背台灣原本的語文生態。
現代白話字運動背後的動機有幾仔種。文化保存kah歷史記憶沿續是真重要的動機。陳鄭弘堯（2004/9/12 個人通批）指出支持白話字的一種心理tek的動機是"希望'過去'kah'現在'會凍相牽連，be7因為政權的來去，一直換文字、語言.....；歷史會凍切作清國/日本時代/ROC時代等等， m7-koh白話字'永遠無變'。"19 真tu2好，我10幾年前bat訪問林宗源先生，伊講伊會堅持母語寫作，一個真重要的原因就是，外來的政權來來去去，伊向望會凍ti7文化上建立一個be7 hou7外來統治者拍斷的本土文學傳統。過去打壓白話字的殖民政權一個一個倒啊，白話字傳統原在。張裕宏（2001﹕175；186）真強調白話字傳統的重要性，伊認為beh建立對台語的信心，"就愛hou7台灣人知影咱的傳統，hou7台灣人知影家己有久長的好傳統來感覺驕傲，"就目前來講，"白話字的文獻夭是上豐富，佔所有得會著得台語文獻得大部份，所以白話字夭是上重要，是負責台語傳承得大樹身。"這種文化傳承kah文化資源的觀點，是維持白話字運動通強的動力。
除了保存台語的文化的動機以外，ma7有真深的意識形態的動機。語文kah認同有真深的牽連。Kiam2-chhai2 che是歷史的重複，過去原住民teh對抗漢人的時陣有用羅馬字作自我定位象徵 (賀安娟 1998：107)， 白話字ti7 現代ma7成做"去中國化"抑是講"脫漢"的象徵（蔣為文 1996；2004）。總是完全脫離漢字的市場khah eh8，khah che7人採取混合 (hybridization) 的手段，ka7白話字kah漢字lam7 teh寫。漢羅書面語的發展會凍算是白話字本土化的一個面向。 
白話字ti7這個時期有真大的轉變。除了傳統的語言工具論以外，koh加上整合tek的動機（integrative motivation)，強調白話字的歷史性、社會性kah本土化的面向。現任台灣羅馬字協會（以下簡稱台羅會）會長林清祥教授（2000：145-146）支持白話字的論點會凍作例：
「咱ma7 愛堅持無beh接受白話字以外的台語注音系統，因為咱愛 hou7 大家知影白話字是歷史上久、出版品、教材上濟、電腦輸入法上科學、上好用、koh上濟人用。」
Che應該是台羅會ka7白話字稱呼作"台灣字"的原因。白話字的本土化到chia得著完全的確認，使用者無認為伊是教會的物，用王育德（1993：45）的話來講通清楚，伊講："教會羅馬字kap基督教義互相無關係，m7-koh ham7過去、chit-ma2 kap未來的台灣文化發展有密切的關係"。
台羅會創會會長張復聚醫師chiaN5反對人講白話字是基督教會的文字。伊認為現此時 teh 使用台羅（白話字）的人，真濟m7 是教會會友。台羅會的會員95 pha long2 m7 是教會會友。伊koh強調白話字的普及性講﹕
『目前猶teh出版e5台語刊物像<<台文通訊>>、<<台文罔報>> 及<< Tai5-oan5-ji7 >>ma7 long2 是使用台羅。甚至高中生 e5 台語文雜誌<<TGB通訊>>ma7 是用台羅。可見台羅 e5 草根性 ti7 台灣真koan5 。』（張復聚et al. 2001）
我感覺白話字的草根性是伊通重要的生命力。M7-na7無政府的制度力量支持，koh 定定hou7政府打壓，有法度維持一百多年，著是愛靠草根的力量，過去靠信仰維持草根的組織，chit-ma2靠民間社團的組織teh phah-piaN3。民間人士對白話字的現代化有真大的貢獻。21世紀是資訊時代，文字若無法度 ti7 電子傳播媒體傳送kah流通，to7無法度生湠發展。這方面白話字套輸入法有幾若套thang用。上早的是TW301（鄭良偉 1990）ti7 DOS頂面使用，koh來有HOTSYS (r) （蘇芝萌 1994）、及Taiwanese Package（劉杰岳 2001）、POJ keyman是網路頂高上chiap用的"即使編輯"工具，20最近koh有會凍ti7 Mac kah XP頂面使用的輸入法出現。白話字 m7-na7 有歷史性koh toe3 會著時代，ma7 行入去資訊世界。Ti7網路的世界，白話字有真che7網站，koh有自動翻譯、台華線頂辭典（楊允言2003），陳鄭弘堯等人ti7網路上起khi2-cho7台語百科全書。21 今年6月底，ISO(國際標準組織)已經通過戴凱序、陳柏中以及陳鄭弘堯聯名申請將白話字加入萬國碼（Unicode)的提案，咱的白話字hah8國際承認的標準，所有的白話字符號已經攏包含ti7國際標準內底。22
5．結論
這篇論文主要是beh對白話字的文獻kah伊發展的歷程，來破除一寡對白話字的誤解，顯明白話字世俗化、本土化及現代化的特徵。
就文獻來看，白話字有以下的特點﹕1）白話字運動是文體改革ma7是字是文字改革；2）白話字的現代化比台語漢字khah 早，ma7發展了khah完備；3）白話字的文類真多樣，是全方位的書面語，有che7-che7的語言功能；4）白話字有完整的讀寫基礎建設；5）有音就有字，白話字會凍標記所有的台語詞，無像漢字定tu2著無字thang用的困境；6）白話字文獻記錄台灣的社會文化，是研究台灣文化的寶庫；7）白話字toe3著時代的腳步，行入資訊科技的時代，進入萬國碼，成作國際標準，方便資訊交流。
對發展的歷程來看，白話字對宗教出發行向社會。不管對推行的人、推行的目的來看，白話字攏有真明顯的世俗化的現象。白話字m7-na7 記錄本土的歷史文化，koh是台語文現代化的大功臣。最近白話字koh hong5叫做台灣字，主要就是認同白話字是重要的台灣文化資產，m7是教會的專利，ma7 m7是外來文字，白話字已經融入本土，chiaN5作咱台灣的一部分。

 
Peh8-oe7-ji7 and Modernization of Written Taiwanese
TiuN Hak8-khiam
Chit phiN lun7-bun5 chu2-iau3 si7 beh tui3 Peh8-oe7-ji7 e5 bun5-hian3 kah i hoat-tian2 e5 lek-theng5， lai5 phoa3-tu5 chit8-koa3 tui3 Peh8-oe7-ji7 e5 gou7-kai2， hian2-beng5 Peh8-oe7-ji7 se3-siok8-hoa3， pun2-thou2-hoa3 e5 bian7-hiong3.
Koan-kian3-su5: Peh8-oe7-ji7， Tai5-gi2-bun5， Gi2-gian5 hian7-tai7-hoa3

1 台灣府城教會報尾仔koh 有換過幾若擺名，ti7 這篇論文ka7簡寫作『教會報』，按呢khah方便。
2 雙文字指的是使用兩種或兩種以上的文字拼寫kang5 一個語言的情形，親像使用白話字kah漢字書寫台語。關於雙文字的介紹請參考張學謙（1998; 2001）、蔣為文（2001）。
3 根據藤井省三（2004﹕121）。
4 本文所有的引文攏ka7改作漢羅台語文。
5 呂興昌教授目前當teh主持國立臺灣文學館專案計畫「臺灣白話字文學資料蒐集整理計畫」。這個計畫是有史以來通大規模的白話字收集計劃，應當會凍提供通全面tek的白話字文獻，m7-koh 這個計劃猶koh teh進行，愛等計劃完成，才有法度看著成果。
6 教會報的文章攏用白話字寫，本文攏ka7改作漢羅的書寫，方便m7 bat 白話字的讀者。
7 早期白話字就有che7-che7有文學趣味的文章，因為篇幅的限制，無法度ti7 chia介紹，若beh進一步欣賞、了解，請參考黃佳惠（2000）、呂興昌（2004）的論文。
8 縛腳歌一開始就是『上帝創造人，男女腳相同，原本天生成，好走koh 好行』。引用的時陣，我有修改部分的用字。
9 Chia的資料引自許長安，李東毅（1992﹕70-71）。
10 許長安，李東毅（1992﹕64-66）列出白話字部分書目。
11 另外會凍參考的資料是鄭良偉（1997﹕3.3）提供詳細的福、客語書面語資料。
12 根據新聞報導http://tw.news.yahoo.com/040813/15/w3z3.htl。
13 轉引自許長安、李東毅（1992﹕70-71）。
14 根據http://140.111.1.192/statistics/publish/p2001.htm
15 蘇培成（1983）估計學漢語拼音的時間學閱讀只要43節課就能流暢的閱讀（m7免3個月的時間），加上100節寫作訓練的課，chiah 150節課（差不多10個月）。漢字愛3、5冬，羅馬字m7 免 1冬。
16 伊的源頭會使追到1815年馬禮遜ti7馬六甲辦的英華學院訂的漢語羅馬字方案，廈門地區差不多ti7 1850年開始推行閩南語白話字（許長安、李熙泰 1993：67）。
17 教會人士ti7白話字推動繼續扮演重要的角色，總是in khah少以教徒的身份參與白話字運動，顛倒是以文化運動者ah是社會運動者的身份參與。整個來講，現代白話字運動的宗教色彩真低，in khah共同的信仰可能是khi2-cho7一個獨立自主、有本土文化的Formosa，文化的動機kah政治意識形態的動機攏khah厚過宗教動機。
18 關係TLPA制定的過程kah檢討請參考楊允言（2002）。
19 白話字百外年來無啥大改變，伊的系統完全無改變，這個傳統，根據張裕宏（2001﹕175）有四項﹕1）用記號標調；2）伊的符號的音值絕大部分ti7字母的『基本音域』；3）用記號標示元音的小可無kang5;4）伊用"h"表示送氣，但是"ch"無送氣。
20 隨拍字隨ti7網頁出現結果。http://wiki.holopedia.org/。感謝陳鄭弘堯報我知這個輸入法。
21 http://zh-min-nan.wikipedia.org
22 http://ra.dkuug.dk/jtc1/sc2/wg2/docs/N2754.pdf
2004台灣羅馬字國際研討會論文集Tai-oan Lo-ma-j" Kok-che Gian-tho-hoe Lun-bun-ch...p



1-4


1-14



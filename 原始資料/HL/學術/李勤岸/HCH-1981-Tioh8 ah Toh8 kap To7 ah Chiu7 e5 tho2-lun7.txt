Tioh8..＝Toh8....；To7..≠.. 就(Chiu7)
以前我一直認為 “to7=就(chiu7)” ，真濟台語文文章ma7是long2按呢。最近幫忙整理李勤岸教授e5文集出版，我起先long2 ka7伊原來e5 “toh8”改作“to7”，伊ka7我講伊最近才發現“to7 ≠就(chiu7)”。我就去查《台日大辭典》，結果是：
1) Toh8  [著]  ＝[著(tioh8)]e5(4)(5)(6)(7)(8)(9)kap (11)e5場合ma7有發這個音；但泉州系khah濟。
2) Tioh8  [著]  ......(4)需要。例：~ 力；beh過去廈門 ~ 一暝一日；起一間厝 ~ 一千銀。
(5)表示命令。例：	你 ~ 去！~ 緊來！~ 起--來！long2 ~ 洗！你 ~ khah骨力--leh!你 ~ m7-thang講！(6)(kap[才(chiah)]對用)若...才...。例：~ 你去才有chhai2-kang;~ 先phah定才有穩當；~ 有涵養e5人才有窗做先生。(7)表示他動詞e5動作結果。例： 扭(lau2) ~ 筋；犯 ~ 規矩；拾 ~ 銀；than3 ~ 大錢；掠 ~ 賊；得 ~ 家伙。(8) 表示自動詞e5動作結果。例： 接 ~ 伊e5 phoe;船靠 ~ 砂；沃(ak) ~ 雨；tu2 ~ 朋友；見 ~ 頭家。(9)主要khng3 ti7副詞、形容詞e5頂面或說明動作e5結果koh附帶條件e5假定。例：	講 ~ long2是無影；穿 ~ 礙gioh8礙gioh8;看 ~ 真sui2;食 ~ 真苦；聽 ~ 不止心適。(11)(kap[就]e5(3)(4)(5)仝意思來使用)(a)表示某動作結束真久e5意思。例：未領台以前我 ~ 有kap內地人teh來往；早起天未光我 ~ 來；自古早 ~ 有。(b) 某動作結束了馬上e5場合。例：你轉--去伊 ~ 來；食一杯酒面 ~ 紅。	(c)說明假定某一項代誌個結果。例：	無顧身命 ~ 會破病；無細膩 ~ 會跋倒；koh一個銀hou7你 ~ 夠額。
我koh查手內所有e5字典，干單陳修編e5《台灣話大詞典》才有 “to7=就(chiu7)”，莫怪一寡台語文e5前輩講：「陳修e5詞典雖然有真濟錯誤e5所在，但對現此時e5台語文運動ma7有相當e5幫助。」
台語文受外來政權迫害百外冬，taN需要khah濟人來研究台語方面e5語言學，漸漸除去錯誤e5部分，緊來恢復咱台語e5原貌。

  
摘要
Ti7台灣，長久以來台語受著統治者e5壓迫，m7-koh ti7 kang7時陣，台語ma7出現真choe7套書寫系統、音標系統。政治漸漸開放了後，台語開始有機會進入體制，kang5這個時陣，ma7是chiah-e5符號競爭e5開始。Chiah-e5競爭，其實是背後一koa2人e5政治手腕，台語文工作者，拍拼tih為台語文e5前途奮鬥e5同時，koh-khah激烈e5符號競爭當tih進行，一個符號若beh出頭，著愛將比伊khah強勢e5符號ian2倒，伊chiah有可能成功，這個強勢e5符號，to7是有180冬書寫歷史e5白話字。Chiah-e5符號e5競爭，對kui個台語文運動來講，可能負面khah choe7過正面。
通討論e5符號m7-na7一、兩套，本文beh將焦點集中ti7台灣語文學會所制訂e5 TLPA，討論伊按怎利用政治手段，起來kah白話字競爭，因為運作e5人long2是學者，咱beh來檢驗in e5作法、手段，提供關心台語文發展e5人做進一步e5思考。另外，TLPA kau3今年tu2仔好滿十歲，ma7有需要做一下檢討。
 
關鍵詞 白話字，TLPA，台語文
 
 
一、            話頭：台語書寫系統百百款
David Crystal ti7伊e5著作「語言的死亡」第五章內底，有歸納出受危害語言(Endangered Language) beh復興e5六個條件，這其中e5第五個條件是：「受危害語言族群若會tang3將語言寫做文字，受危害語言e5復興運動chiah通有進展」[Chiu2001 p257-262]。這段e5討論，有提起南美洲e5 Quechua（客秋亞）語e5例 [1]，Quechua語有兩種文字系統，這兩種文字系統long2有支持者，這個爭議致使文字資料e5出版進度延chhian5,因為出版商無願意擔風險，揀其中一種出版，了後koh hong7 peng2過，這是語言復興運動e5大阻礙，因為原底應該khia7 ti7 kang5一個陣線共同phah拼e5人，為著這個緣故分做兩派。
相信這段描寫，對每一個台語文工作者，心內long2會有chiaN5大e5感慨。In是原來無文字，了後編出兩套文字系統to7發生chiah-ni7大e5問題；台語原來有文字，chit-ma2 e5台語書寫系統可能已經有chiaN5百套！
台語是m7是會sai2算做「受危害語言」，無的確koh真有通討論，總是ti7台灣百外冬來，台語受著統治者毀滅性e5壓制，雖然伊e5使用人口iah-koh有chiaN5 choe7,這段時間內，台語e5變化真緊。
本文kan-na beh討論福佬台語e5部分，而且將重點he7 ti7書寫系統。根據吳守禮e5研究，台語e5書寫歷史，會tang3對1566年算起[Gou5 1995 p108]；用漢字來書寫台語，khah大e5問題是，台語一字多音e5情形真普遍，long2用漢字寫，tiaN7-tiaN7會m7知beh按怎讀，並m7是真科學、有效率e5表記方式，總是使用台語e5人，生活ti7漢字文化圈e5環境，漢字是一般人接受度siong7 koan5 e5台語書寫文字。
另外一個重要e5書寫系統是白話字，會tang3 ui3 1832年Me2-lu-sut8(Medhurst)編《福建方言字典》算起，這套符號一開始e5主要目的，是基督教、天主教in beh hou7 大部份是漢字青瞑牛e5信徒會tang3 ti7真短e5時間看pat聖經等等e5物件，所設計e5一套符號，ti7 hit個時代，確實ma7有真好e5成果。白話字已經世俗化，目前並無限定是教會人士tih使用，phah拼tih推行白話字e5,教會外比教會內khah拼勢。總是，可能因為基督教ti7清國時代傳來中國、台灣e5時陣，ma7正當是西方國家侵略清國kah亞洲其它國家e5時陣，西洋人kah咱e5生張差異khah大，致使ti7 部份台灣人民e5心內，對教會e5印象是負面e5。這個負面e5印象，無的確是chiaN5做後來一koa2台語符號背後e5創造動力（反對白話字）。
日本時代，日本人對台灣做真choe7詳細e5調查kah研究，這其中ma7包括台語，in利用kha-na(假名)ka7台語編一套符號，並且用這套符號出版過真choe7 e5台語教材、辭典、...等。除了這，民間ma7有少數e5符號制訂出來。
中華民國政府時代，有將近40冬e5戒嚴，這段時間對台語kah白話字e5壓迫chiaN5厲害，致使伊e5發展受著限制，包括出版品e5流通等等。表記台語e5符號ma7一個續接一個出現，政治解嚴了後，符號出現e5速度ma7無變khah慢。李勤岸對這個現象有真趣味ma7真無奈e5描寫：「倉頡滿四界」[Li2 1995 p168]。
楊允言kah張學謙pat討論非漢字e5台語拼音系統，long2總整理出64套[Iun5 &Tiun 1999]，實際e5情形是，隨時to7 koh會tang3 chhe7著新e5符號。這個原因是：(1) 這種紹介新書寫系統e5書boe7少，m7-koh一般e5書店無好chhe7; (2) iah-koh有人繼續tih創造新書寫系統。
Tak8家大概long2同意，設使這款現象繼續落去，對台語文e5發展真不利，因為想beh踏入來e5人會驚著，反對台語文e5人ma7有真好e5藉口。有人想beh整合，希望tak8家做伙坐落來好好仔chhiau5一下，m7-koh kau3目前為止，這款e5 phah拼並無實際e5效果 [2]。既然無共識，每一套書寫系統to7各憑本事拓展伊e5影響力，這包括互相e5競爭，beh說服人用這套，to7愛講這套外好別套外bai2,大部份beh做選擇e5人long2是ti7資訊無對等e5情形下做選擇。
討論chiah-e5符號e5競爭，實際上是tih討論背後e5政治運作，本文主要beh討論TLPA kah白話字e5競爭。
 
二、            TLPA e5政治運作
2.1       TLPA e5成立背景
「台灣語文學會」e5原始發起人是洪惟仁、張裕宏kah董忠司，ti7 1991年8月17號成立，「董忠司過去很少直接參與台語研究、台語運動，但自1990年以後表現了不同凡響的積極性。[Ang5 1992 p49]」
台灣語文學會成立了後，設音標小組beh制定一套新符號，有十八人參加，經過五pai2 e5會議，in e5做法是：
(1)先根據社會性、好寫、歷史文獻、好認、符號普遍性、好處理、音讀普遍性、好注音等八個標準來對羅馬字、ㄅㄆㄇ、諺文、假名、十五音等五種音標e5大方向做評分，結果是羅馬字分數siong7 koan5;
(2)        將羅馬字音標分做教會羅馬字（白話字）、林繼雄式標調法、國際音標、王育德第三式、普閩式、科根化等六種，用頭前e5八個標準來評分，結果是白話字分數siong7 koan5;
(3)        Koh來針對in認為白話字需要修改e5所在做修改；最後完成「台語音標方案」（Taiwan Language Phonetic Alphabet，簡稱TLPA[thou-lu2-pa3]）。白話字kah TLPA主要差別，請參看表一。
表一 白話字kah TLPA主要差別
白話字	TLPA	白話字	TLPA
oa / oe	ua / ue	aN	ann
eng	ieng	ch / chh	ts /tsh
ou	oo	a2 / a3 / a5 / a7 / a8	a2 / a3 / a5 /a7 /a8
 
In講beh制訂TLPA e5原因是：(1)台語音標有真choe7套，阻礙台灣語言e5學習kah發展；(2)白話字無完全適合電腦。[Tang2 1992 p51]
M7-koh，這koa2講法有需要進一步討論：
(1) 既然台語音標真choe7套會阻礙學習kah發展，按呢應該是通盤檢討，就現有e5音標揀一套出來，推薦tak8家使用，結果soah家己閣編一套出來，更加阻礙學習kah發展？ [3]
(2)        Hit陣，電腦已經會tang3處理白話字，鄭良偉教授ti7 1990年開發TW301[IuN5 2001a]，「白話字無完全適合電腦」並無正確；to7算堅持白話字愛修改，若按呢，比這費氣e5台語漢字、國際音標(IPA)，koh-khah有需要放棄iah是修改，m7-koh in並無按呢想，這chiaN5做雙重標準。近幾十冬來，電腦科技進步chiaN5緊，進步e5其中一個原因， to7是人有ng3望，ng3望電腦會tang3做啥做啥，m7-koh這個ng3望現此時e5電腦可能做boe7 kau3;台灣語文學會認為「白話字無完全適合電腦」所以愛修改白話字，這種思考kah電腦科技發展e5方向，tu2仔好是倒peng2。
(3)        音標小組e5部分成員，ti7制訂進前並無實際台語書寫e5經驗，若按呢，音標小組e5決議kam2有公信力？根據張裕宏e5講法，制訂TLPA hit當時，「真正想問題的沒有幾個人(現在要叫我想五個人都想不起來)；其他的人只是到場聽取意見、參加表決，有的人甚至只到過一次，不知過去，也不知未來，但是凡是出席的都有舉手表決權。[TiuN 1998]」
(4)        用數字取代調符，是真值得議論e5做法，因為世界上e5拼音符號，並無這款例。
TLPA制訂e5時，至少有注意著mai3 kah白話字e5符號衝突。
TLPA beh推展，to7愛ka7白話字壓落去，chiah有機會浮頭。
2.2      各縣市民間文學計畫
台灣民間文學整理計畫，是國科會支持e5一項十年計畫，清華大學中語系負責，ui3 1993年開始做。
一開始，因為負責民間文學計畫e5計畫主持人kah專任助理並無書寫台文e5經驗，in接受支持TLPA e5學者e5建議，採用TLPA。筆者kah in討論關係音標符號e5問題，in講in後來chiah知影有白話字，而且認為支持白話字e5人是保守派、反對TLPA、阻礙台語文發展。
In對白話字會有這款e5印象，表示有支持TLPA e5學者ka7 in講一koa2白話字e5歹話，致使in ti7資訊無對等e5情形下，接受這款e5論點。
2.3      TLPA進入教育部
1989年台灣e5縣市長選舉，民進黨theh8著一koa2縣市e5執政權，想beh將母語教育列入國校正式課程內底，m7-koh當時e5教育部khia7 ti7反對e5立場，所以chiah-e5縣市，家己做家己e5,利用課外活動e5方式進行，算非正式e5課程[IuN5 2001b]。包括1992年屏東縣e5母語教材、1993年台北縣kah高雄縣e5母語教材long2有採用白話字。
1994年教育部人文指導委員會（以下簡稱「人指會」）召開「鄉土語言輔助教材大綱專案小組」會議，發函請各縣市推薦會議人選，ma7邀請一koa2專家學者。
當其時，真choe7縣市e5母語教材使用白話字，所以會議中有支持白話字e5聲音，開會了hit暗，to7有支持TLPA e5學者kha3電話hou7發言支持使用白話字e5人，ka7講，若提起白話字，人想著教會to7無愛，所以開會e5時陣boe7-sai2支持白話字。當事者感覺真憤慨，連教育部承辦e5人ma7對這件代誌有意見，總是，後來e5結果是，ti7會議中有發言支持白話字e5人，後來to7無受邀請去開會。各縣市派去參加會議e5人，大部份是教育局承辦相關空課e5人員，in對台語文無了解，boe7去表示啥麼意見，這個情形下，提供支持TLPA e5學者操控會議e5機會。
後來，台大語言所張裕宏受邀請參加會議，伊ma7是台灣語文學會會員，想boe7 kau3伊ti7會議中對TLPA提出反對意見，結果是以後e5會議ma7無邀請伊。
後來，因為有人向國際標準組織申請將白話字部份符號加入Unicode（後壁會詳細說明），這件代誌kah TLPA其實無ti7-tai3,m7-koh對部份支持TLPA e5學者來講，白話字是TLPA推展e5對敵，in開始著急，1997年十月十三號教育部召開「研商訂頒閩南語音標系統事宜會議」，會議中，師大華語文所曾金金對TLPA提出反對意見，結果第二pai2會議to7無受著邀請[TiuN 1998]；開兩pai2會了後，to7趕緊ti7 1998年正月12號做出「公告」TLPA e5動作。國推會「公告」TLPA e5代誌，下面會詳細說明。
2.4      TLPA符號e5修改
TLPA是以白話字做基礎，新制訂e5符號，原本e5設計，kah白話字100%相容(Fully Compatible)，m7-koh教育部人指會ti7 1994年召開e5「鄉土語言輔助教材大綱專案小組」會議，決定將TLPA e5 ts/tsh[tC,ts/tCh,tsh]（原來白話字是ch/chh）改做c/ch，按呢一改，to7 kah白話字無相容，ma7已經違背當初台灣語文學會制訂TLPA e5想法。M7-koh後來台灣語文學會開會通過人指會e5修改方案。Kah白話字無相容是真嚴重e5代誌，表示TLPA無beh續接白話字所留落來e5文獻資料，一切自頭開始，ma7否定in家己原來用心計較無beh kah白話字衝突e5苦心。
Beh修改e5原因，是感覺”tsh” siuN過長（三個字母），這個修改有一koa2問題存在。台灣語文學會開會通過修改方案，真清楚有政治考慮，因為有官方背書，TLPA khah sak會出去，總是這個做法，已經失去立場，對後來台語文e5發展，ma7造成傷害。
 
2.5      教育部「公告」TLPA
1998年正月12號，教育部國推會「公告」「臺灣閩南語音標系統」，內容是：
台(87)語字第八七ＯＯＯ五七七號
主旨：公告「閩南語音標系統」、「客家語音標系統」及「方音符號系統」，自公告之日起正式使用。
說明：
一、為便利鄉土語言教材編寫與教學參考使用，以及提供鄉土語言音標系統，供財團法人資訊工業策進會送交國際標準組織納入ＩＳＯ1064資訊標準中，爰訂頒上項音標系統。
二、附「閩南語音標系統」、「客家語音標系統」及「方音符號系統」。
根據了解，這個「公告」是為著beh阻止白話字部份符號申請著進入Unicode e5機會所趕緊進行e5動作。這個消息ma7有he7 ti7 國推會e5網站。 [4]這真清楚是政治動作，咱會tang3看著一koa2互相矛盾e5所在。
教育部自1997年開始有針對台語編寫國校三至六年級e5試用教材，所用e5音標是白話字。兩項代誌對照起來，咱發現教育部家己立場真亂。
假使教育部beh慎重處理台語音標問題，應該是教育部內部先請專家開會討論、開公聽會，做成決議了後送行政院，chiah-koh送立法院通過。國推會「公告」TLPA，真明顯是無beh照步來，家己內部開兩pai2會議nia5,只要造成有公告e5事實to7好。
「公告」了後無外久，開始有抗議e5聲音出現，1998年5月初6，ti7立法院e5教育委員會，舉辦一場「台灣語言音標問題公聽會」，新聞稿內底強調，
「教育部公佈的這一套沒有歷史深度、沒有社會基礎、沒有經典文獻、沒有教科書，可用的辭典更付闕如。相較之下，白話字的出版品樣樣都有、國內外皆然，而且相當豐富。教育部捨POJ而取TLPA的理由何在，實在令人難以想像。而其決策過程之草率，犧牲過去七年來許多縣市用白話字訓練出來的台語師資，以及那些習得白話字的學生，就更令人髮指了。」
「教育部雖然在媒體上宣稱，說這套音標系統只是推薦使用，並沒有強制性。但是政府機關的行事規章多年來給人民的感覺都是：遵循權威，否定市場機制。這種不能因應人民需求的保守作風，顯然無法獲得人民的支持，導致陰奉陽違的消極抵抗，徒然浪費國家公共資源。所以，教育部大可不必重蹈往昔公佈第二式「國語」注音符號欠缺強制性、十幾年無人採用卻飽受譏評的覆轍。因此我們要求教育部，乾脆撤銷推薦以公佈的TLPA，讓全國人民選擇最有歷史深度、最有社會基礎、經典文獻最豐富、工具書最浩瀚的傳統白話字吧。」
公聽會e5結果，當其時e5教育部長林清江當面指示，教育部通過e5「臺灣閩南語音標系統」需要koh「從長計議」。 [5]
問題是，國推會e5網站並無暫時先撤銷這個「公告」，明顯技術違規。
後來，國教司tih處理九年一貫鄉土語言課程e5時，in e5決議是「未來將不再強調使用何拼音系統」。2000年教育部出版e5國校台語教材試用版，繼續是白話字m7是TLPA。既然教育部本身意見無一致，按呢，這個「公告」等於一張廢紙，完全無效力，問題是，部份支持TLPA e5人，因為有這份「公告」，to7四界ka7人宣傳，這是教育部「公告」e5,尤其對無了解這段過程e5一般大眾，包括民間參考書業者，特別有效。
2.6      意外e5插曲：TLPA申請ISO？
Ti7 教育部國推會所「公告」e5「臺灣閩南語音標系統」公文內底，koh會tang3看著「供財團法人資訊工業策進會送交國際標準組織納入ＩＳＯ1064資訊標準中，爰訂頒上項音標系統」，這是chiah-e5著急beh推sak TLPA e5學者鬧出來e5笑話，khng3 ti7「公告」內底tu2仔好證明這份「公告」e5無正當性。
Unicode(萬國碼)是為著beh hou7世界文字e5電子資料會tang3互相流通交換所制訂e5編碼，1991年第一版收集28,302字，kau3 2000年第三版收集49,194字，目前繼續tih整理、增加中。其中，Unicode 1.1版以後to7 long2 kah 世界標準組織所制訂e5 ISO 10646維持一致。
Ti7 1996年e5時陣，戴凱序向ISO會議提出申請將白話字iah無ti7 Unicode編碼內底e5符號加入Unicode [6]。因為台灣負責e5單位是資策會，所以in to7問資策會，資策會對白話字無了解，所以轉hou7教育部國推會，結果，國推會e5回覆竟然是：台灣已經無人tih使用白話字。後來，這個申請案無結果。
咱m7知影國推會是啥麼人講這款無符合事實e5話，欺騙世界標準組織，對咱國家e5國際形象是會造成真負面e5影響。
因為這層代誌，國推會趕緊chhin3-chhai2開會了後隨「公告」TLPA。tih「公告」台語音標e5時，soah ti7無變清楚ISO 10646是啥麼e5情形下，將ISO 10646 ma7寫ti7「公告」內底，hou7人看了iah8好笑iah8怨嘆。
第一，竟然將「ISO 10646」寫做「ISO 1064」！
第二，若beh向ISO 10646申請，是申請符號，m7是申請音標系統名稱。
第三，TLPA所有e5符號，long2 ti7 abc英文字母kah 123數字內底，無特殊e5符號，根本無需要申請。
第四，阮直接向資策會負責e5人求證，伊講：根本無這回事。
這內底有一koa2支持TLPA e5學者參與其中，為著beh ian2倒白話字，ka7 TLPA扶正，soah用這款步數。總是chiah-e5學者用心計較，替這份「公告」補這段話，tu2好補充說明這份「公告」是完全無公信力e5。 [7]總是，一koa2支持TLPA e5學者ka7這份當作寶貝，chhe7著機會to7宣傳，TLPA是教育部公告、ISO登記e5。in實在有需要思考，利用學術去做欺騙e5嚴重性。
2.7      課程綱要e5風波
因為教育部決定beh ti7 2001年開始實施九年一貫課程，所以針對七個學習領域，教育部國教司請專家起草課程綱要，其中，台語是ti7語文領域e5本國語文部份。課程綱要e5草案ti7 1999年出來，台語課程綱要e5起草者，tu2仔是台灣語文學會e5成員，所以，TLPA to7 koh寫入去a。
課程綱要long2總分做：基本理念、課程目標、分段能力指標、分段能力指標與十大基本能力之關係kah實施要點五部份。其中，「分段能力指標」kah「分段能力指標與十大基本能力之關係」這兩部份，有新、舊版本e5差異。
簡單講，舊版e5課程綱要內底，若是寫「教育部『公告』台灣閩南語音標系統TLPA」iah是「TLPA」e5所在，long2改做「音標系統」，這個修改，是根據2000年11月初3九年一貫課程國教司工作報告部長督導會報e5會議中所做e5決議：
本部已於本年九月三十日公布「國民中小學九年一貫課程暫行綱要」。本份綱要公布後，因拼音系統爭議，使得本暫行綱要之語文內涵備受各界關注。由於閩南語語文綱要強調應使用TLPA系統，而客家語則明定使用漢語拼語系統，為消弭各界爭議，本司已請該二組負責人修正此部分綱要，未來將不再強調使用何拼音系統。
問題是，若是去國教司九年一貫課程e5網站去chhe7資料，網站頂頭kang7款是khng3舊版e5課程綱要。 [8]
教育部對台語師資e5培訓，若是theh8來kah英語師資培訓做比pheng7,咱通看出教育部對台語e5部份處理態度真潦草。問題to7是因為教育部e5消極態度，hou7 chiah-e5支持TLPA e5學者有機會nng3縫。In用舊版e5課程綱要，要求民間參考書出版業者，你著愛用TLPA chiah會sai2,另外koh發函hou7每一間國校，ka7 in講TLPA是教育部「公告」e5。Chiah-e5動作，對一koa2 ti7第一線從事台語師資培訓e5老師造成一定程度e5影響，有e5用白話字做師資培訓，教kah一半，校長ka7伊講：「這ma2教育部用TLPA，你哪boai5用TLPA！」 [9]
2.8      其它e5事蹟
除了以上所提起e5論點，tiam3 chia，beh將筆者所聽著，支持TLPA e5人對白話字e5一koa2講法做一下整理。
1.    In講，白話字是「廈門白話字」，是中國來e5,m7是台灣e5,所以無適合台灣。
2.   In講，TLPA是教育部「規定」e5。
3.   In講，歷史上白話字有tih修正，m7是一直long2無變化，TLPA會sai2講是順這個潮流tih改良；白話字kah TLPA是父子關係，TLPA是好kiaN2，m7是了尾仔kiaN2。
4.   In講，假使chiah-e5參考書業者使用TLPA，結果以後m7是採用TLPA，按呢chiah-e5參考書業者e5損失，愛向教育部提出國家賠償。
針對chiah-e5講法，筆者e5看法是：
1.    咱使用白話字，m7是因為伊是教會e5物件，ma7 m7是因為伊是中國來e5物件，是因為伊已經有真choe7 e5資源，對台語文e5發展有真大e5幫贊。假使中國傳來e5物件to7 boe7-sai2使用，是m7是漢字ma7 boe7-sai2使用？in提出這款e5論點，本身有真大e5矛盾，利用教會kah中國來污名化白話字，作法非常無妥當。
2.   Ui3國推會有問題e5「公告」，連教育部長to7感覺無妥當，結果soah將國推會擴大變做教育部，「公告」擴大變做「規定」，這款講法有欺騙社會e5嫌疑。
3.   白話字ti7歷史上，確實有演變e5記錄，m7-koh，伊按怎變化，變化前後符號無相衝突，而且伊e5名稱猶原叫做「白話字」。TLPA kah白話字符號有衝突，而且伊已經改名，koh-khah按怎講，加加是hou7人感覺差別無kai3大，無人會認為這是kang7款e5物件。
4.   這篇文章已經將chiah-e5問題講kah真清楚，教育部本身意見無一致，「公告」ma7有問題，2000年11月國教司e5會議koh講無beh強調任何音標系統，設使參考書業者使用TLPA，有可能是in家己e5選擇，ma7有可能是因為in接受TLPA支持者hou7 in e5無完整e5消息，這beh牽對國家賠償e5層次siuN過勉強。
 
三、            台語文運動角度看符號競爭
歷史以來，台語e5出版品，佔siong7多數e5是用白話字kah kha-na，kha-na e5出版品long2總有外choe7,根據陳恆嘉e5<日治時代台語著作目錄〉，整理出有129本，用kha-na書寫台語，是當其時台灣總督府beh hou7日本人學台語所發展e5,伊並無ti7教育體制內教台灣人這套符號，戰後這套符號已經失去使用者；白話字相關出版品有外choe7,根據筆者kah一koa2朋友做伙ui3 2000年開始整理e5,目前收集著e5白話字出版品，包括教材111本、字/辭典47本、刊物22種、其它e5書刊（小說、散文、新詩、gin2仔歌、醫學、宗教、...等等）381本，數量繼續tih增加 [10]；TLPA e5資料有外choe7?目前並無一個參考e5數字，洪惟仁老師pat向筆者表示，TLPA這幾年ti7學術界受著真大e5歡迎，總是筆者認為，TLPA會有這個贏面，過程並無光彩，而且學術界tih使用TLPA e5時，是以華語書寫為主，這部份其實無算是台語文。
參與台語文運動e5人，long2會思考一個問題：這個運動e5目的是啥麼？筆者認為，咱至少有一個共同e5目標，to7是希望台語受著應該有e5重視，包括gin2仔受台語教育e5權利，包括台語ti7大眾媒體播送e5機會...等等。Ti7推sak這個運動e5時陣，咱會去傳達咱e5理念，會去抗爭，會去運用一koa2手段來引起社會大眾e5關心，種種e5作法，是合理e5,有正當性e5,這ma7是一個運動beh推sak，siong7基本e5道德檢驗標準，假使這個標準hong5拍破，這個運動to7無可能正常來發展，既然你得著某一個地位是用暗步來e5,別人boe7服，有樣看樣，另工我有才調，舞一齣khah大齣e5 ka7你拼hou7倒。台語文運動e5符號競爭，ti7部份支持TLPA e5學者chhoa7頭將規矩拍亂了後，這個危機已經出現a。
若是以這個角度來看，部份支持TLPA e5學者，無照一般社會運動e5方式來公平競爭，soah用in會tang3運用e5勢力，將TLPA kah無關心本土語言e5政府相關機構掛勾，掛勾了後反倒轉來壓迫其它符號，顛倒ka7台語文運動sak去khah嚴重e5處境，hou7人m7知beh按怎繼續推sak台語文運動！咱本來希望政府單位來重視這個問題，按呢chhiau5落去，soah hou7 in一個khia7 koan5山看馬相踢e5機會，hou7 in ti7這個議題頂面繼續拖，使用者聽kah花sa3-sa3,兩面為難，kui氣mai3去khap台語文，延誤台語文復興e5時機，尤其tak8家long2知，拖愈久，台語死愈緊。
 
四、            結論：TLPA十歲e5檢討
經過一koa2人e5政治運作，hou7 TLPA暫時取得一koa2地位，m7-koh伊取得地位e5過程真受爭議，to7親像伊hong5 khng3 ti7桌仔頂，m7-koh桌腳無在，隨時有可能因為另外一批人用類似e5步數，hou7 TLPA ui3桌仔頂poah8落來。事實上，這款代誌當tih進行 [11]。
符號本身是無辜e5,值得議論e5是背後chiah-e5政治運作是m7是有正當性。寫這篇文章m7是beh反對tak8家使用TLPA，使用者本來to7有權利做選擇，只是ti7選擇進前，使用者有權利得著充分e5資訊。
關係TLPA e5問題：
(1)    台灣語文學會當初beh自立山頭制訂TLPA，本身已經存在真choe7問題，尤其是將非正式e5數字標調方法當做正式e5表示法，chiaN5做世界上獨一無二用數字表示聲調e5音標，這個原因竟然kan-na是因為pin7-toaN7處理電腦文書問題；
(2)   用學者e5力量，誘拐原底對本土語言採取消極立場e5教育部去否定各縣市e5母語教材，ti7參加會議e5人無清楚，並且排除反對TLPA人士e5情形下，將TLPA sak hou7教育部國推會人指會替伊背書；
(3)   人指會e5委員無了解前因後果sa來烏白改，修改TLPA e5結果，將原來台灣語文學會制訂TLPA無beh kah白話字衝突e5用心tan3一邊，想boe7 kau3台灣語文學會為著beh推sak TLPA，無顧原來e5想法，開會通過追認人指會修改案，開始hou7 TLPA kah白話字對立；
(4)   為著beh阻止白話字向ISO申請加入白話字調符，用「台灣已經無人tih使用白話字」這款無符合實際e5講法欺騙世界標準組織，驚白話字浮頭將TLPA e5地位搶去，著急請國推會「公告」TLPA，公告siuN過chhong2-pong7將ISO 10646寫m7著，koh假影向ISO申請TLPA來欺騙社會大眾。後來e5公聽會，教育部長否定這份「公告」，教育部國教司ma7重申無強調任何音標系統e5立場，而且教育部繼續出版白話字e5台語試用教材 [12]；m7-koh教育部本身技術犯規，繼續ti7網站刊出有問題e5「公告」kah課程綱要，這ma7表示教育部態度siuN過chhin3-chhai2;
(5)   部份支持TLPA e5學者用這份有問題e5「公告」四界去推銷TLPA，推銷去學術界、中小學、民間參考書業者、參加台語師資考試e5考生，另外，部份人koh為伊個人趁著一koa2經濟利益。
以上種種，hou7人感覺TLPA m7是用正當e5手段得著伊這ma2 e5地位，講起來並無光彩。
接觸台語文e5人，包括國校學生，可能會因為chiah-e5符號e5戰爭，對台語文產生負面e5看法，總是，這個問題無通避免，台語文界無共識，教育部ma7 m7敢khap，短時間內應該是無解。
只是咱希望，chiah-e5符號e5競爭，是透過khah公平合理e5手段做良性e5競爭，m7是用au3步得著短暫、無穩e5地位。本文m7是beh傳達「boe7-sai2用TLPA」e5觀念，每一個人long2有權利選擇伊合意e5拼音系統iah是文字，m7-koh做推廣e5人boe7-sai2為著達kau3伊e5目的去欺騙社會大眾，這會造成台語文推展e5危機。
今年TLPA to7 beh滿十歲a，這十冬來，in認為in ti7學術界得著大支持，若換另外一個角度來看，1992年以後：
(1)    台語文工作者oa2過去e5人數實在chiaN5有限；
(2)   台語文學作品，罕得看著使用TLPA e5;
(3)   正式出版e5台語刊物，kan-na一份《掖種》使用TLPA，而且已經停刊；其它親像《台語學生》(1992.7-1994)、《台灣百合論壇》(1995-1996.11)、《台文罔報》(1996.10~)、《蓮蕉花台文雜誌》(1999.1~)使用白話字、《TGB通訊》(1999.11~)、《TAI5-OAN5-JI7》(2000.5~) long2是使用白話字；
(4)   出版e5辭典，用TLPA有兩本，分別是樟樹出版社e5《實用華台對照典》kah五南出版社e5《台灣閩南語辭典》；使用白話字e5,包括1994年自立《實用台語小辭典》、《分類台語小辭典》，1996年立昌《國音對照台語字彙》，1997年師大地理系《台灣地名辭典》（上中下三本），前衛《台灣俗諺語典》（五卷），2000年萬人《台語字彙》，long2總有12本。
簡單列出這四點，TLPA ti7十冬前出世e5時陣，一koa2人對伊有深深e5寄望，想盡辦法beh hou7伊ti7世間khia7起，總是，方法、手段無好，台灣社會ma7證明，這十冬來，TLPA並無成功。
謝詞
這篇文章真歹寫，總是，每一pai2第一線e5台語文工作者受著支持TLPA e5人e5打壓了後來ka7我投e5時陣，to7迫我家己愛緊將chiah-e5觀點整理清楚。寫這篇文章親像tih sng2拼圖，一塊一塊慢慢仔鬥起來chiah khah清楚TLPA ti7台語文運動e5定位。代先感謝真choe7無願意公開名姓e5報導人提供第一手e5資料，chiaN5做這篇文章e5基本材料，感謝台大語言所張裕宏教授，伊ti7身體無爽快e5情形下，koh認真將初稿看了，hou7筆者真choe7修改意見，koh提供第一手資料hou7筆者，另外，ma7感謝夏威夷大學東亞語文系鄭良偉教授、哈佛大學東亞語文系李勤岸教授、台東師院語教系張學謙教授、《台文罔報》編輯劉杰岳先生、《台文罔報》總編輯陳豐惠小姐、德州大學語言所博士班蔣為文先生、《台語網》負責人陳鄭弘堯先生，《台文罔報》編輯陳德樺先生、成大台文所專案計畫助理廖麗雪小姐等等e5好朋友，ti7本文寫作期間，hou7筆者真choe7寶貴e5意見。
參考資料
[Ang5 1992] 洪惟仁：〈台灣語文學會成立經過〉，《台語文摘》第5卷第1期頁49-50，台北：台語文摘雜誌社，1992年1月。
[Chiu 2001] 周蔚譯，David Crystal著：《語言的死亡》，台北：貓頭鷹，2001年3月。
[Gi5 1990] 宜蘭縣政府：《本土語言教育問題第一次研討會》，宜蘭：宜蘭縣政府，1990年6月。
[Gou5 1995] 吳守禮：〈保存在早期閩南戲文中的南管曲詞〉，《閩台方言研究集(1)》頁107-124，台北：南天，1995年3月。
[Hong5 1991] 磺溪文化學會：《台語文研究會議─台語文字統一標準化運動論述集》，彰化：磺溪文化學會，1991年7月15號。
[IuN5 2001a] 楊允言：〈個人電腦處理台語羅馬字e5 探討〉，《資訊技術與應用學術研討會》，花蓮：大漢技術學院，2001年5月初7。
[IuN5 2001b] 楊智穎：〈解嚴後台灣鄉土語言課程發展的回顧與展望〉，《九年一貫課程與多元文化教育學術研討會》頁447-463，花蓮：花蓮師院多元所，2001年12月初6~初7。
[IuN5 &TiuN 1999] 楊允言、張學謙：〈台灣福佬話非漢字拼音符號的回顧與分析〉，《第一屆台灣母語文化重生與再建學術研討會》頁62-76，台南：台南市文化基金會，1999年6月19號。
[Kiu2 2001a] 九年一貫鄉土語言台語(閩南語)教材資源中心網站，http://203.64.42.21/POJ
[Kiu2 2001a] 九年一貫鄉土語言教育台語羅馬字進修教學網站，http://elearning.lib.ntttc.edu.tw/TGLMJ
[Lau5 2001] Lau5 Kiat8-gak8,〈Unicode e5 pit-ki3>，《TAI5-OAN5-JI7》第6期，高雄：高雄台語羅馬字研習會，2001年3月。
[Li2 1995] 李勤岸：《李勤岸台語詩集》，台南：台南縣立文化中心，1995年11月。
[Tai5] 台語網頂面e5相關討論，http://groups.yahoo.com/group/taigubang/
[Tan5 1992] 陳恆嘉：〈日治時代台語著作目錄〉，《台語文摘》第5卷第1期頁36-39，台北：台語文摘雜誌社，1992年1月。
[Tang2 1992] 董忠司：〈台灣語言音標方案的擬議和完成〉，《台語文摘》第5卷第1期頁51-57，台北：台語文摘雜誌社，1992年1月。
[Thong 2000] 台灣通用語言拼音網站，http://abc.iis.sinica.edu.tw/
[TiuN 1998] 張裕宏：〈官版台語音標系統怎麼制定的？〉，《教會公報》2411期，1998年5月17號。
[TiuN 2001] 張裕宏：《白話字基本論：台語文對應&相關的議題淺說》，台北：文鶴，2001年3月。


再訪白話字E5分寫KAP連字變音

Ng5 Chin-kiu3 (黃真救)
Canada Ottawa台語學校

摘要

本研究e5目的是khia7 ti7讀者e5立場，再訪歷史已經有130外冬e5教羅寫法，ng3望e-tang3 chhoe7出khah合理e5寫讀法。本文採用舊約羅馬字聖經做材料，用普通讀法來比較寫法，寫kap讀若無kang7音e字句（字詞），就(chiu7)檢查看有符合教羅e5連字變音e5原則--無？若無，筆者就用讀音做基礎，將hiah-e5有變音e5分寫字，不管he是siaN2-mih詞，ka7加連音符號變做多音節語，hou7讀者只有靠連字變音e5原則來讀。

原文kap讀文e5比較結果，參見下面幾項e5原則。

(1) 白話字確實有真清楚e5分寫，連字變音kap輕聲連字變音e5寫讀法。

(2) 連字句（字詞）是多音節(multi-syllable)，是將分寫有標音e5字，加連字符號(hyphen)來組成。不管連字句是joa7長，最後hit字照原音讀不變，hit-e5頭前每1字long2 ai3照原則變音來讀chiah e7滑溜順調。

(3) 分寫是最頭疼。文法e5冊講形容詞、副詞、助動詞kap以外特殊e5字ai用有標音e5單音節字（分寫）。雖是an2-ni，要求讀者ai自動連字變音來讀。Che有夠無親切，對台語初學者造成真大e5困擾。In若m7是1字1字照原音分開讀，就烏白連字變音來讀。筆者認為不管siaN2-mih詞，文章joa7長，teh寫e5時若感覺kap原音有出入--e5，tioh8-ai3掛連字符號，hou7讀者e7-tang3照連字變音e5原則來正讀。

另外1種e5連字變音是siong7頭前hit字無變音（照原音讀），hit後面e5字e-sai2變音，無變音iah是kap連字符號cho3-hoe2使用。普通是加雙連字符號(double hyphen)。Chit種e5連字變音叫做輕聲，比較khah chio2人e-hiau2用。

筆者無想beh改教羅e5寫法，只有用連字符號來指明教羅1部份e5分寫字應該屬隔壁e5字詞，黏cho3-hoe2變做多音節語來讀。Che是1種「實事求是，精益求精」e5寫讀法，ma7 thang解決台語初學者無應該有e5困擾。

關鍵詞：教會羅馬字、分寫、連字變音、多音節詞、寫讀法、教羅讀講變音e5原因
再訪白話字E5分寫KAP連字變音

1. 前言

文字e5記載有民族、時間、地域、社會文化等e5差異，有e5言語文字真複雜無容易學，有--e5有1套合理e5文法，khah容易學習。Siong7理想e5言語是寫kap讀（講）kang7字kang7音。Chit種寫、讀kang7款e言語，現此時世界上存在無che7。法文寫1大堆，真che7字根本無需要讀--出-來，英文也犯kang7款e毛病，每字母音讀法有3種以上，隨時thang改變，hou7初學者真困難學習。德語e5字彙是ui3幾na7 e5單獨意思e5字結合而成，普通真長，另外有3 e5性、2 e5數、4 e5格變來變去。蘇聯語、西班牙語也有寫無讀e5字。日語e5敬語，天皇、學者kap一般老百姓用無kang7款e言語，隨社會地位無kang7款。Siong7實用寫讀kang7音kang7字是拉丁語kap類似拉丁語e5義大利語，其它phah算Hawaii語，可能台語。

台語白話字（簡稱台語）是單音節多標音語，台語每字long2有7音(accent marker)。寫時需要用原音注音，但是用另外1音讀（講）。Kap英文對比，英文雖然有單音節語，普通是用多音節(multi-syllable)寫，讀時ai3根據子音母音e5組合，做多音節加accent marker來讀。台語寫法雖然是用單音節多標音寫，除了chit8-koa2字需要用單音節語寫kap讀以外，平常是用連字符號(hyphen)將2 e5以上e5單音節字連起來做多音節字句（字詞）讀（講）。

本研究e5目的是khia7 ti7讀者e5立場，再訪檢討歷史已經有130外冬e5教羅寫法，ng3望e-tang3 chhoe7出khah合理e5寫讀法。

2. 材料kap方法

本研究主要採用白話字舊約聖經做材料，khia7 ti7讀者e5立場，來檢討台語e5分寫kap連字變音。主要是beh鑑別分寫字（寫kap讀kang7音），分寫字ti7讀e時若變音--e5，就加連字符號(hyphen)歸化ti7隔壁e5連字句，再用連字變音e5原則來讀。

3. 觀察結果

3.1. 分寫分讀2 e5實例

孫理蓮(Dr. Lilian Dickson)講：
Gin2 a2 ! Gin2 a2 ! Li2 kha thng3 pak theh. Tng2 khi3 chheng7 oe5， chiah koh lai5.
滿雄才 ( Rev. W.E. Monotogomery ) 講：
Goan7 lin2 tai7 ke tit tioh8 Ia5 sou Ki tok e5 un tian2， ThiN Pe7 Siong7 te3 e5 thiaN3， tit tioh8 Seng3 sin5 e5 siong thong tui3 chit si5 kau3 ban7 se3 tai7 bo5 chin7 A Men.

Chit 2 e5例就是分寫帶來e5困擾。M7知chit 2位宣教師無學著連字變音e5文法，iah是in學無起連字變音e5原則？聽--起-來有chit8-sut-a2笑khoe。

3.2. SiaN2-mih叫做分寫連字寫？

筆者採用1段舊約聖經節（創1:1-4）來說明：

Goan5-khi2-thau5 Siong7-te3 chhong3-cho7 thiN kap te7. Te7 si7 khang-khang hun7-tun7;  chhim-ian e5 bin7-chiuN7 ou-am3; Siong7-te3 e5 Sin5 un7-tong7 ti7 chui2-bin7. Siong7-te3 kong2， 'Tioh8 u7 kng' ， chiu7 u7 kng. Siong7-te3 khoaN3 kng， si7 ho2 ; Siong7-te3 chiong kng am3 pun-khui. Siong7-te3 kio3 hit e5 kng cho3 Jit8. Kio3 hit am3 cho3 Me5 . U7 e7-hng u7 cha2-khi2， si7 thau5 chit8-jit8.

分寫字無用連字符號，是單獨單音節多音標語。連字有掛連字符號。

3.3. 分寫

3.3.1. 形容詞

台語文法e5冊記明形容詞、副詞、助動詞kap特殊e5字，寫文章e5時ai分寫（無加連字符號）。但是lan2 teh寫文章e5時，頭腦內teh讀。若感覺某1字有變音，就無應該分寫。An2-ni hou7讀者自動去連字變音讀。無記明ti7文章頂，台語初學者無法tou7讀--出-來。若加連字符號，in就知che是連字句，e7 thang利用連字變音e5原則去讀。An2-ni寫kap讀無kang5 e5音調就e7-tang3用連字變音e5文法來解決。請看以下e5例：

ban7 su7 (錯寫)，ban7-su7 (正寫)，ban3 su7 (正讀)
cheng3 lang5 (錯寫)，cheng3-lang5 (正寫)，cheng2 lang5 (正讀)

3.3.2. 副詞

姚正道記述「m7、ma7、be7、bian2」等掛ti7副詞e頭前--e5，be7-sai2加連字符號，總--是要求讀者自動認出chit種分寫副詞，連字變音來讀。若加連字符號tai7-chi3解決了了--lah！

m7 thang (錯寫)，m7-thang (正寫)，m3 thang (正讀)
bo5 chheng-khi3 (錯寫)，bo5-chheng-khi3 (正寫)，bo7 chheng7 khi3 (正讀)

3.3.3. 助動詞

tioh8 lai5 (錯寫)，tioh8-lai5 (正寫)，tio3 lai5 (正讀)
thang kong2 (錯寫)，thang-kong2 (正寫)，thang7 kong2 (正讀)

所以不管形容詞、副詞iah是助動詞，若有1字變音讀，hit-e5後面tioh8加連字符號。連字符號一直加，加到讀寫kang7音為止。字句最後hit字是原音（正音）。

分寫e5優點是，已經有130外冬e5歷史教羅，一般用台語e5族群積久成習慣。自動連字變音成習慣，自然而然e7-hiau2。劣點是，台語初學者需要先學習台灣形容詞、副詞、助動詞及特殊分寫字，chiah e7-hiau2寫文章。自動連字變音ai3讀者本身自修。

分寫字（講寫kang7音字）有3種e5功能，第1是用ti7文章內必須照寫照讀e5特殊字，第2是用ti7連字變音（連字句，請參照3.4.1）最後hit字，第3是用ti7輕聲連字句siong7頭前hit字（請參照3.4.2）。有真che7字習慣上分寫e5特殊字，可比li2、goa2、ti7、e、si7、beh、koh等，be7-sai2用讀音寫，因為若用讀音寫，經過多音節化e5連字變音，會變做13天地外e5音調，hou7人be7-hiau2讀，koh無人聽有。若m7知原音，寫e5時寧可mai3加連字符號khah好讀。

3.4. 連字kap變音

白話字e5寫kap標音雖然有人反對，需要照台語漢文e5原音（單音節語）寫。連字變音e5原則初學者感覺困難學。E7-hiau2講台語e5人也無共識。台語e5連字變音雖然有地方習慣e5增差，m7-koh有一定無變e5原則。連字符號na2音樂樂譜ka7讀者指明應該an2-choaN2讀。台灣人講台語，不知不覺中間，自然e7-hiau2連字變音。但是初學者需要筆者ka7 in指明，就是用連字符號來指明，hou7讀者靠1套確定e5文法去讀。

3.4.1. 連字變音分做2種

請容允我用姚正道kap陳明仁e5例，重複ti7 chia來介紹一般連字變音e5原則。

讀(講)變音

注(寫)原音



第1聲
→
第2聲
hoe chhia (讀)
→
hoe2-chhia (寫)
第2聲
→
第3聲
kheng2 chiok (讀)
→
kheng3-chiok (寫)
第3聲
→
第7聲
te3 kiu5 (讀)
→
te7-kiu5 (寫)
第4聲
→
第8聲
sit giam7 (讀)
→
sit8-giam7 (寫)
第7聲
→
第5聲
siaN7 chhiuN5 (讀)
→
siaN5-chhiuN5 (寫)

→
第1聲
sin7 niu5 (讀)
→
sin-niu5 (寫)
第8聲
→
第4聲
chhek8 liong7 (讀)
→
chhek-liong7 (寫)

注(寫)原音

讀(講)變音



第1聲
→
第7聲
saN-khou3 (寫)
→
saN7 khou3 (讀)
第2聲
→
第1聲
te2-mia7 (寫)
→
te mia7 (讀)
第3聲
→
第2聲
khou3-toa3 (寫)
→
khou2 toa3 (讀)
第4聲
→
第2聲
khoah-khoah (寫)
→
khoah2 khoah (讀)
第5聲
→
第7聲
lang5-kheh (寫)
→
lang7 kheh (讀)
第7聲
→
第3聲
phiN7-kong2 (寫)
→
phiN3 kong2 (讀)
第8聲
→
第4聲
tit8-tit8 (寫)
→
tit tit8 (讀)

可見寫音雖然有7聲，m7-koh實際讀--e5只有6聲（1，2，3，4，7 kap 8）。有連字符號e5字句，最後hit字一定是原音表示連字e5字句已經完結。指明讀者m7-thang koh連字落去讀。優點是，聖經內面有表明連字變音--e5，lan2讀--起-來真順si7。多音節e5台語讀法完全靠chit-e5方法來造成。單音節台語若改做多音節語變音chiah好讀。An2-ni講beh ui3 toh位開始？Toh位停止？就是對有變音e5字開始，一直到回復原音字為止。Che tu2-tu2 kap台灣糖廠5分a2火車kang7款。普通最後hit台caboose（ah-chhia，壓車）無變，he頭前e5客車廂，e7-sai2長e-sai2短，用各異e5車廂。優點是，假使m7知某1字e5原音，thang利用連字變音e5原理，將hit字m7知原音e5字，khng3 ti7字句e5最後，就e7-sai2發見原音。可比講，若m7知「學者」e5「學」字原音，就ka7 he7 tiam3 siong7後壁「上學」(siong7-hak8)，「學」字就是第八聲。分寫是做寫文章e5 lou7用，m7-koh讀者必須自動連字改做多音節語來讀。劣點是，真che7習慣分寫e5字，台灣人真巧，e7-hiau2自動連字變音來讀。無容易寫台語文章，因為作者寫mih8-kiaN7 e時，就用讀音teh想，真容易用錯誤e5讀音來表示正式e5原音。

有e5地方第8聲kap第4聲be7分明，可比khit-chiah8(正寫）→khit8 chiah（錯讀）。北部連字變音無kang5 ti7第5聲，可比Ia5-sou（正寫）→Ia7 sou（中南部讀）→Ia3 sou（北部讀）。

3.4.2. 雙連符號kap變音（輕聲）

台語e5連字變音無限定siong7尾字音無變頭前long2 tioh8變音來讀，另外1種e5連字變音就是siong7頭前hit字音無變，toe3 ti7後面e5字音chiah變。Ti7 chit種情況作者需要用雙連符號（--，double hyphen）來表示。Che tu2-tu2親像台灣e5 7分火車（淡水線，集集線）機關車無變，後面e5車廂e7-sai2變。輕聲也e7 thang kap頂面e5連字變音cho3-hoe2使用。台語e5輕聲也是將單音節字（寫）改做多音節字（讀）e5方法。請看以下e5例：

chhan5--nih siong7-ho2--e5 lai5-poe5--i (正寫)→chhan5 ni3 siong3 ho2 e3 lai7 poe5 i3 (正讀)
pat8-e5 Siong7-te3--e5 tioh8 biat8--i (正寫)→pat3 e5 Siong3 te3 e3 tio3 biat8 i3 (正讀)
ki5-u5--e5 (正寫)→ki7 u5 e7 (正讀)
lam5--e5 lu2--e5(正寫)→ lam5 e7 lu2 e3(正讀)

優點：台語e5輕聲kap連字變音kang7款e hou7台灣話好聽e5原因。Chit種雙連音（輕聲）《台文BONG報》用siong7 che7，其次是《TAI5-OAN5-JI7》、《台文通訊》開始teh用。舊約聖經有用但是新約聖經連1字都無用，可能是無kang5 e翻譯者。《台文BONG報》m7限定白話字，連漢羅e5漢字ma7 ka7加雙連符號，hou7華語讀者莫名其妙。我想寫台語文an2-ni寫是tioh8，人chiah be7用華語來讀漢羅台語文。劣點：真chio2人e-hiau2用輕聲，輕聲也有地區性。陳明仁分類輕聲做固定kap無固定輕聲。固定輕聲讀比第3聲khah ke7，可比"joah8-- si2"；無固定輕聲，可比「chhiN--e5(寫）→chhiN e（讀）」，「ku7--e5(寫）→ ku7 e7(讀）」。

《TAI5-OAN5-JI7》編輯分類輕聲做：
(1) 輕聲發音固定（接近第3聲）就用"--"，例："Tan5--seN3 "、"kiaN5--chhut-khi3"
(2) 輕聲發音隨前變調e5輕聲，徵求、m7是命令--e5就用"‥"，例："chhiN‥e5"、"hou7‥goa2"

3.4.3. a2(仔）字

字尾tau3 "a2"字是簡單e5連字變音。例：
ke-a2 (正寫)→ke7 a2 (正讀)
kau2-a2 (正寫)→kau a2 (正讀)
niau-a2 (正寫)→niau7 a2 (正讀)

Siong7尾e連字無變音，所以是正常e5連字變音，m7-thang用雙連音符號。

4. 討論

人類e5語言是對母音kap子音組合而成。母音是單獨e7-sai2存在，子音必須oa2靠母音chiah有法tou7發音。台語有5字普通母音，a、e、i、o、u以外有ou kap鼻母音m、n、ng。Chiah-e5字long2 e7-tang3做母音來發音。

4.1. 台語e5單音節寫，多音節讀

單音節分寫標音e5台語，beh讀e5時kap英語kang7款，tioh8連字做多音節語讀。英語khah簡單用multi-syllable寫，beh讀e5時，照每1 e5 syllable呼音koh加accent marker來讀。台語因為是單音節有標音，beh做multi-syllable講e5時，tioh8-ai將單音節語連字（用hyphen）變音（kap原來e5注音無kang7款）chiah有法tou7讀。因此本來寫e5標音1款，讀音另外1款。但是台語有1套健全e5連字變音e5原則。

分寫單音節字e5台語是用連字符號(hyphen)來指明。讀者ai3連字變音來讀chiah e7順耳滑溜。英語雖然是多音節字，也tiaN7-tiaN7用連字符號指明讀者khah容易了解真長e5形容詞。例：a net speak-as-a-second-language teacher。多音節語e5英語都採用連字符號hou7讀者方便，何況台語？

台語e5羅馬字拼音相當oa2近英語。Goan2 bat請1位烏人女傳道師，頭1 pai2讀台語聖詩，確實e7-tang3證明i e7-hiau2讀85%正確e5台語，另外15%是鼻音、ou、多子音字、7聲kap連字變音。所以若教i chiah-e5文法，i真緊就e7-hiau2讀台語。

4.2. 為siaN2-mih台語著分寫kap連字變音？

台語分寫單音節標音字thang讀m7-koh無容易聽知。若ka7連做多音節語來讀（講），人chiah聽有。台語多音節語be7-tang3照原音讀，tioh8變音來讀，若無，讀be7順嘴，聽be7順耳。連字符號將7 e5音調（寫），簡化做6聲（khah chio2音調）來減輕多音調e5台語。例"ng"字，按照廈門音新字典，第1聲有5字，第2聲有7字，第3聲1字，第5聲6字，第7聲1字，總共20字。正寫做第5聲雖然有6字，但是連字變音做第7聲只有1字。"chin"字，第1聲有26字，第2聲有22字，第3聲15字，第5聲45字，第7聲9字，總共76字。正寫第1聲有26字，若連字變音做第7聲只有9字。"sin"字，第1聲有24字，第2聲有5字，第3聲8字，第5聲13字，第7聲9字，總共64字。正寫第1聲29字，若連字變音做第7聲只有chhun 9字。可見加連字符號（連字變音）e7 thang減chio2 chiok che7 e5單音節標音字。連字變音是台語單音節化做多音節讀e5文法。讀者be7-sai2用分寫來讀，tioh8化做多音節語來讀。Hiah-e5 beh化做多音節e5字句，只有靠加連字符號chiah e7-tang3採用連字變音e5文法來讀。Che就是將寫1音讀1音e5增差，完全靠連字變音e5文法來解決寫讀無kang7音e困擾。

4.3. 台語羅馬字拼音

雖然有真che7國家teh採用羅馬字拼音，如越南、韓國、日本、中國、台灣等。羅馬字拼音各有無kang5 e標準。日語e5 50音siong7適合日語用，中國e5ㄅㄆㄇsiong7適合華語用，m7是北京e5 b， d， g， q， v， w， x， zh等e7-sai2取代，台灣羅馬字siong7適合拼音台語。客語也有1套適合e5羅馬字拼音。所以若beh用台語全羅拼音華語、日語、韓國語、越南語，未免有出入無符合e5音調。雖然經過教育部國語推行委員會多次e5修改，beh有1套e7 thang拼音台灣4族群e5語言，時間iau2-koh siuN早。日本bat用過連字符號拼音日式羅馬字，例，ko-re-wa nan-desu-ka?（che是siaN2-mih？），現此時in改用Korewa nandesuka? Chit種單音節語除掉連字符號做多音節語讀，寫khah容易，讀無一定容易。日本採用多音節語m7是無犧牲正確度。例 Ononoimoko（小野乃妹子）就無法tou7分明。若有加連音符號就真緊了解，例 O-no-no i-mo-ko。華語也採取無標音e5多音節語，但是beijing是指北京、被井iah是背景？無容易分別。雖然電腦輸入khah容易，台語也有人主張用無標音e5多音節書寫，na2準是新世紀新發展e5書寫法。但是kokhong是指ko-khong5 iah是kok-hong5?

4.4. 加添連字符號e5分寫kap連字變音e5文章

下面是黃武東牧師e5祝禱：

Goan7-lin2-tai7-ke tit-tioh8-Ia5-sou Ki-tok e5-in-tian2， ThiN-pe Siong7-te3 e5-thiaN3， tit-tioh8-Seng3-sin5 e5-siiong-thong tui3-chit-si5 kau3-ban7-se3-tai7 bo5-chin7， A-Men.

音韻聽--起-來真順耳好聽，e7感動人。連字符號既然chiah好用，為siaN2-mih無beh採用？

請koh看下面e5實例。例，Thai3-peng5-iuN5，iuN5是寫kap讀kang7款音，表示m7是單獨e5分寫字，就是字句siong7尾字。請看thai3，peng5 2字寫kap讀完全無kang7音，寫thai3(讀thai2)，寫peng5(讀peng7)，所以che是3字連e5台語字句，寫做thai3-peng5-iuN5（讀做thai2 peng7 iuN5）。請koh看，Thai3-peng5-iuN5-chian3-cheng，cheng字寫讀kang7音，che是hit-e5字句soing7尾字（是5字連字句）。因為an2-ni cheng e5頭前hit 4字讀e5時long2 tioh8變音，變音e5方式也kap頂面kang7款，讀做Thai2 peng7 iuN7 chian2 cheng。你若ai3讀者讀做2 e5分開字句，就ka7寫做Thai3-peng5-iuN5 chian3-cheng，將iuN5 kap cheng分做2 e5字句寫。讀者自然照你e5意思分開來讀，文法上toh 1 e5寫法long2 e7-sai2。Koh再看，Thai3-peng5-iuN5-chian3-cheng-chian3-hoan7。Che是7字連e5字句，hoan7寫讀kang7音所以是soing7尾字，hit頭前e5連字每1字long2 tioh8變音，beh an2-choaN2 ka7讀者指明，che是7字連e5字句，tioh8連cho3-hoe2讀？Tioh8-ai ti7寫文章e5時加hyphen。可見不管字句joa7長，siaN2-mih詞，有連字變音e5部份long2有kang7款e變音法。

Khia7 ti7讀者e5立場，創世紀1:1-4經文應該改寫做：A是聖經原文；B是平常聖經e5讀法，單音節語ai3掛連字符號e5已經變音，C建議改寫e5經節。

A. Goan5-khi2-thau5 Siong7-te3 chhong3-cho7 thiN kap te7. Te7 si7 khang-khang hun7-tun7;
B. Goan7 khi thau5 Siong3 te3 chhong2 cho7 thiN kap8 te7. Te7 si3 khang7 khang hun3 tun7;
C. Goan5-khi2-thau5 Siong7-te3 chhong3-cho7 thiN kap-te7. Te7 si7-khang-khang hun7-tun7;
A. Chhim-ian e5 bin7-chiuN7 ou-am3; Siong7-te3 e5 Sin5 un7-tong7 ti7 chui2-bin7，
B. Chhim7 ian e7 bin3 chiuN7 ou7 am3; Siong3 te3 e7 Sin5 un3 tong7 ti3 chui bin7，
C. Chhim-ian e5-bin7-chiuN7 ou-am3; Siong7-te3 e5-Sin5 un7-tong7 ti7-chui2-bin7，
A. Siong7-te3 kong2， 'Tioh8 u7 kng'， chiu7 u7 kng. Siong7-te3 khoaN3 kng， si7 ho2.
B. Siong3 te3 kong2， 'Tioh3 u3 kng'， chiu3 u3 kng. Siong3 te3 khoaN2 kng， si3 ho2.
C. Siong7-te3 kong2， 'Tioh8-u7-kng'， chiu7-u7-kng. Siong7-te3 khoaN3-kng， si7-ho2.
A. Siong7-te3 chiong kng am3 pun-khui. Siong7-te3 kio3 hit e5 kng cho3 Jit8，
B. Siong3 te3 chiong7 kng am3 pun7 khui， Siong3 te3 kio2 hit8 e7 kng cho2 Jit8，
C. Siong7-te3 chiong-kng am3 pun-khui. Siong7-te3 kio3-hit-e5-kng cho3-Jit8，
A. kio3 am3 cho3 Me5. U7 e5-hng u7 cha2-khi2， si7 thau5 chit8-jit8.
B. kio2 am3 cho2 Me5. U3 e7 hng u3 cha khi2， si3 thau7 chit3 jit8.
C. kio3-am3 cho3-Me5. U7-e5-hng u7-cha2-khi2， si7-thau5-chit8-jit8.

4.5. 輕聲be7-sai2看輕

正如上述，輕聲是另外1種e5連字變音語詞。Siong7頭前hit字音無變，hit後面e7-sai2變iah是無變。所以無必要分做各種各樣e5輕聲，koh khah無需要用"‥"來分別輕聲。筆者認為"--"雙連音符號就有夠用。第1頭前hit字，讀--起-來照原音無變，koh m7是特殊e5分寫字，就e7-sai2開始加"m5"。看toe3後e字，若iau2-koh讀做原音，就koh加"--"。續--落-去e5字若有變音就改用"-"，一直續落去到tu2著讀原音無變e5字為止。

4.6. 學正港e5台語

Beh寫正確e5全羅iah是漢羅台語，我想需要對「人之初，性本善」iah是「人有二手，一手五指，指有節，能屈伸」讀起，chiah e7-hiau2寫正確e5台語原音。對chit點lan2 e7-tang3學習英文e5 "Basic English"。 學e 800字英語單字就e7-tang3寫、讀、講英文。當然beh讀小說iah是原書，800字是無夠。台語漢字若有1千iah是5千字，我想有夠。Chit項真重要，因為lan2寫台語文章不管是全羅、漢羅，long2 tioh8-ai用原音做基礎。

4.7. 跳出單音節語kap accent marker（標音）

真正beh解決分寫單音節字，標音kap連字變音e5困難，be7-tang3採用現此時e5台語，如Tan5 Beng5-jin5，寫做TanB5engjin5 iah是Tanbengjin long2 m7是好e5解決法，siong7好e方法就是採用Babuja Sidaia，發展半祖先e5平埔族語iah是原住民語。In無單音節標音字親像台語、華語、廣東話、上海話等，chiah有可能跳出chit種困難。平埔族語kap原住民語大部份koh無標音，容易電腦化、多音節化，m7免連字變音。

再訪台語白話字e5分寫連字變音有siaN2好--處？筆者m7敢講是1種e5改進，只有「實事求是，精益求精」而已。


參考文獻

陳明仁，1998，《A-chhun5 m3 Babuja A. Sidaia e5短篇小說》，台語文學叢書6，pp458-460，台北：台笠
姚正道，1992，《精選白話字》，台南：人光
Pian-chip8，〈Thok8-chia2 tau5-su〉，《TAI5-OAN5-JI7》第8期p2，2001
《Sin-ku7-iok e5 Seng3-keng》，1995，台北：聖經公會
甘為霖，《廈門音新字典修訂版》，1978（第12版），台南：台灣教會公報社
(0) (0) (0) 









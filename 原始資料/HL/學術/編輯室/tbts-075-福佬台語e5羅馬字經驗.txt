
	福佬台語e5羅馬字經驗		張學謙

	本土化、資訊化kap國際化是台灣社會發展e5總趨勢。各族群e5拼音文字設計需要配合本土e5語言生態kap國際文字使用e5習慣。簡單講，拼音系統要求本土化、資訊化kap國際化。『注音符號』無法度滿足現代台灣語文生活e5需要，所以咱才主張廢除『注音符號』，採用羅馬字。
本土化、資訊化kap國際化會使講是近年來台灣社會發展e5主要趨勢。Chia e5社會發展趨勢應該就是台灣語言政策e5目標。可惜目前e5語文教育政策，並m7是針對語言e5本土化kap國際化e5目標teh實行，學校e5本土語言教育猶是真少。母語kap其他四個鄉土教育主題，一禮拜一節課（四十分鐘），母語只有8分鐘e5時間。拼音系統對本土語言教育非常重要，可惜ti7長期獨尊注音符號e5影響下，咱e5教育系統內面並無提供學生適當e5語音工具來拼寫母語。母語能力e5低落kap學校欠缺母語拼音文字教育有真大e5牽連。目前台灣e5教育制度內面，『注音符號』是教授語音e5獨一工具。可惜，注音符號雖然對台灣國語e5推行有功勞，但是對本土語言e5推行並無幫贊，甚至是有害e5。下面，咱將福佬話e5書面語做例，來說明羅馬字比注音符號khah適合本土語言文字化e5需要。

注音符號是專門為國語注音使用e5符號，所以無法度完全表達福佬話、客家語抑是原住民語言。根據李壬癸教授e5估計，若用注音符號來記錄福佬話，至少需要另外創造15個新e5注音符號。一般通用e5福佬話羅馬字kan-na7使用18個字母。按拼音系統e5簡易性來講，咱會使看出，羅馬字比注音符號加真有優勢。
	按拼音e5通用性來講，羅馬字ma7是比注音符號khah優勢。Ti7無仝族群e5羅馬拼音中間，有相當程度e5通用性抑是可轉移性。所以，羅馬字會使轉移到本土其他語言kap外語e5學習。羅馬字有學習e5連續性，但是注音符號就無按呢。羅馬字是全世界120外個國家e5官方文字，是世界上蓋通行e5文字。使用羅馬字khah容易達著國際通用性。注音符號只有ti7台灣teh使用nia7-nia7,無國際性，無方便用ti7國際交流。
	拼音文字e5選擇ma7需要考慮著系統e5歷史性或是社會流通性。羅馬字ti7這兩方面攏比注音符號khah占優勢。注音符號ti7 1918年制定，但是ti7 1880年代e5台灣to7已經開始teh推展羅馬字運動ah。1885年台灣e5第一份報紙，《台灣府城教會報》，就是用羅馬字發行e5。以後，陸續koh有用羅馬字創作小說、翻譯聖詩、編字典、編教材、註解漢文等等。1920年代展開第二波e5羅馬字運動，計劃將羅馬字推展到社會，當做文化提升e5工具。根據黃典誠1953年e5統計，台灣有三萬人左右使用白話字。這個運動對台語讀寫能力e5提升有真大e5貢獻。用注音符號當做語音工具e5福佬語文獻咱真少看著。羅馬字已經變成現代台灣語文生活e5一部分，普遍使用ti7街道譯名、護照、牌照、商標……台灣當做『世界村』e5一份子，kap世界文化接觸愈來愈chiap8,日常生活中攏會用著羅馬字，另外學校ma7有英語教育，羅馬字已經慢慢成(chiaN5)做日常文字生活e5一部份。注音符號to7 kap社會生活脫節。
羅馬字只有ti7法定上，輸hou7注音符號。不過che是政治e5理由，be7 tang3用來做反對羅馬字e5藉口。本土語言e5羅馬字ti7過去一直是hou7人當做是『非法』e5拼音文字，kap本土語言受人壓制仝款。Ti7 1956年全面推行e5「講國語運動」，規定各機關學校kap公共場所一律使用國語，避免使用本土語言，koh提出「語言無統一，影響民族團結」等口號。社會上，禁止教會用羅馬拼音kap日語傳教，嚴格取締（省公報1957，12期）。學校教育方面，ti7 1966年明令限制使用本土語言。1969年國民黨政府禁止使用羅馬字，《台灣教會公報》ti7三月刊出最後一期e5羅馬字公報（1049及1050期合刊本，1885年創刊）。
	資訊化社會e5建立是台灣現代化e5目標之一。各種資料e5輸入、收集、發送、查詢等等e5工作，攏需要使用羅馬字，注音符號to7無方便做資訊處理。目前有三種福佬語文書處理系統：《台語電腦文書處理／輸入法系統》(鄭良偉 1991)、《台音輸入法》(江永進 1994) 以及《HOTsystems福佬台文系統》(蘇芝萌 1995)。這三種攏是利用羅馬字處理，m7是用注音符號。另外，國際間e5溝通，使用羅馬字ma7是相當便利。目前，有一個福佬語討論團體使用羅馬字做電子郵件e5主要文書工具，討論台語文相關e5問題。頂面所講e5幾種資訊化功能，用注音符號to7加真無方便。
羅馬字除了有標音e5功能以外，koh有文字功能。注音符號無文字功用。羅馬字ti7福佬語書面語內面，會使當做獨立e5文字使用。完全使用羅馬字e5福佬書面語至少有150年e5歷史。漢字kap羅馬字混用是目前福佬語上蓋普遍e5書面語形式，一般稱呼做漢羅。羅馬字用ti7漢字無適合標記e5台語特別詞（虛詞、外來語、擬聲詞、合音詞，以及本土實詞），羅馬字這種功能是補助性e5。
根據頂面e5討論，咱知羅馬字會tang3滿足台灣語言本土化、國際化、資訊化e5需求，注音符號to7 be7-tang3按呢。所以，咱主張廢除注音符號，採用羅馬字。學校教育應當配合本土化、國際化kap資訊化e5需要，好好推行羅馬字教育，hou7羅馬拼音文字成做大眾資訊生活e5文字工具、hou7各族群人士攏會tang3書寫族群語言，並且會真方便轉移到其他語言e5學習。
(本文作者是台東師院語教系助理教授。原文中文，編輯室翻譯做台文。)


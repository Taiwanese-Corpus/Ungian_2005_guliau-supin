白話字聖經的語法探討
梁淑慧
台北市萬華國中
本文所探討的白話字聖經是指目前ti7台灣長老教會禮拜儀式中所使用的「巴克禮譯本」（新約1916、舊約1933），因為伊的文字型式是白話字，所以一般人ka7稱做「白話字聖經」。「白話字聖經」一直是台語教會近九十年來所使用的聖經譯本，ma7會使講是影響信徒上深的譯本。
但是tui3語言學的觀點來看「白話字聖經」，真緊toh8會發現ti7語法頂面有真che7所在kap現代台語的用法無相像。包括：（1）方位詞組的位置；（2）動詞kap賓語的關係；（3）關係子句的位置； （4）比較句的型式； （5）主語的省略；（6）詞類的改變； （7）古漢語的影響；（8）介詞「ti7」kap「tiam3」的差別；（9）疑問詞「mah」等。
另外ma7透過問卷來印證本文的分析。
關鍵詞：白話字、聖經、語法、台語、廈門話
0 前言
基督教傳來台灣的歷史雖然tui3荷蘭人統治台灣的時開始，但是後來鄭成功時代toh8中斷去，一直到十九世紀長老教會的傳教士tui3廈門來台灣才有khah大的成果。白話字教育kap《聖經》的翻譯會使講是傳教成功的重大因素。
台語《聖經》到目前為止有三種版本，分別是巴克禮牧師1（Rev. Thomas Barclay）修譯的「白話字聖經」（新約1916、舊約1933）、天主教kap基督教共同翻譯的「紅皮聖經」（1972）以及目前猶teh翻譯的「現代台語譯本」2。其中「紅皮聖經」出版無外久toh8 hou7國民黨政府沒收，真che7人m7-bat看過chit-e5譯本，甚至m7知影有chit-e5譯本；「現代台語譯本」猶未出版，kan-taN有單本經文3的試讀本；所以近九十年來的台灣基督長老教會攏一直是使用巴克禮牧師所修譯的chit本「白話字聖經」。年日一下久長，透過牧師的講道以及信徒平日的研讀，「白話字聖經」的用語直接影響教會人士的日常講話甚至文學作品（李勤岸，2000；楊允言，2003）。Chia-e5用語kap現代台語有一寡差別，雖然信徒家己無hiah-nih大的感覺，m7-koh tiaN7-tiaN7有教會外的人來教會聽道理的時，感覺牧師的講道聽起來怪怪：雖然是台語，但是有真che7所在聽無（鄭良偉，1987；李勤岸，2000）。Chit-e5現象真趣味，以下咱beh tui3「白話字聖經」的語法來探討伊kap現代台語無仝的所在4。 
為著beh hou7大家khah清楚了解Chit-e5問題，咱代先簡單紹介台語《聖經》翻譯的歷史，然後tui3「馬太福音」內底揀經節做例對照，最後利用問卷來印證「白話字聖經」的語法確實kap現代台語有差別。
1 台語《聖經》翻譯的歷史
1.1 白話字聖經
從1850年代toh8有一寡ti7福建地區的外籍傳教士利用白話字來翻譯廈門話的《聖經》。用廈門話翻譯的第一本《聖經》是1852年的「約翰福音」（賴永祥，1990：69），接續有其他的單本廈門話《聖經》出版。Chia-e5單本的《聖經》跟toe3傳教士的腳步來到台灣。後來才由台灣的頭一任宣教師馬雅各醫生（James Laidlaw Maxwell)ti7 1873年監印出版規本廈門話的新約；ti7 1884年監印規本廈門話的舊約（賴永祥，1990：73）。
但是這套聖經錯誤的所在be7少，台廈兩地的牧師攏感覺有重新根據原文直接譯做廈門話的必要。1913年，巴克禮牧師受著英國聖經公會的委託改譯新約，伊遷居廈門，請兩名中國牧師kap一名傳道師做顧問，參考希臘原文進行改譯。1916年5月改譯完成的新約《聖經》第一版發行，受著真大的歡迎5。1925年，巴克禮牧師koh受美國聖經公會的請求改譯舊約。所以伊ti7 1927年koh再前往廈門，參考希伯來原文kap中文「和合本」6進行改譯。改譯的廈門話舊約ti7 1933年印製完成。因為巴克禮譯本的文字是白話字，所以一般攏稱呼伊做「白話字聖經」。
咱tui3伊的英文冊名“Amoy Romanied Bible"真清楚toh8知影伊是一本廈門話的譯本。廈門自從19世紀中葉成做通商港口以後，漸漸發展做中國大陸閩南地區政治、經濟、文化的中心，廈門話ma7 hou7人當做是閩南話的代表（周長楫，1996；張振興，1997；周長楫、歐陽憶耘，1998）。台灣ti7日本時代到四、五十年代中間，ma7有be7少人ka7廈門話看做是台灣話的學習對象。尤其廈門話內底泉州音成分khah che7，漳州音成分khah少的特性kap台北腔非常接近。所以「白話字聖經」特別容易hou7台灣人接受，koh ka7當做是台語的譯本。
文字方面，當初教會努力推sak白話字教育，hou7無受漢字教育的人ti7短短的時間內就會曉家己讀《聖經》、《聖詩》、報紙7，到taN老一輩的長老教會信徒，若是tui3少年的時toh8出入教會的會使講攏會曉讀白話字。後來因為白話字受著政府三十外年的禁止8，致使白話字ti7教會中失傳；koh因為漢字教育的普及，所以ti7信徒中開始有人將「白話字聖經」改寫做漢字，聖經公會得著兩位信徒9改寫的原始資料，koh聘請幾仔位牧師kap專家經過三年的斟酌討論，才ti7 1996年出版「台語漢字本」10。而且一下出版toh8成做1996年台灣十大暢銷冊之一。雖然冊名改做「台語漢字本」《聖經》，但是伊的內容kap「白話字聖經」是仝款的，kan-taN文字型式改變nia7-nia7。
近九十年來的台灣基督長老教會攏一直是使用巴克禮牧師改譯的chit-e5版本，會使講是影響信徒上深的一e5譯本。
1.2「紅皮聖經」
1960年，天主教因為宣教的需要，由高積煥先生kap陳邦鎮先生兩位學者翻譯《四福音書》。1966年底，chit-e5譯本交hou7聖經公會邀請幾仔位基督教的聖經學者校譯，然後ti7 1967年出版。後來koh根據這個版本增譯全本《新約》，ti7 1972年底完成。《四福音書》kap《新約》攏是由天主教kap基督教學者共同定稿，che ti7聖經翻譯的歷史上會使講意義重大。完成了後由天主教的瑪利諾會（Maryknoll)11安排出版12。Ti7序言中特別指出高、陳兩位先生的辛苦，所以決定將chit-e5譯本號做「高陳台灣白話聖經譯本」（The Ko-Tan5 Colloquial Taiwanese Version)。因為chit本《新約》的冊皮是紅色的，所以一般人攏稱伊做「紅皮聖經」。
鄭良偉（1987)指出chit-e5譯本有以下五點的特色：（一）翻譯者的母語是台語，這kap以早由外籍傳教士先學會曉漢語了後才進行翻譯的情形有真大的無仝。（二）是天主教kap新教（基督教）共同合譯的。以往兩教派所用的宗教譯語無仝，ti7 chit-e5譯本內底彼此做be7少調整。（三）語音是根據台灣的台中腔來翻譯，kap過去使用廈門音無仝。（四）受政府禁止、沒收，所以真che7人m7-bat見過chit-e5譯本，對台灣教會界無造成影響。（五）採用新的翻譯原則13。翻譯的時陣要求譯文忠實、有效表達原文的意義，特別重視一般讀者對信息的理解。語言方面ma7努力脫開原文用語kap語法的束縛，要求自然通俗。
既然ti7語言kap翻譯風格頂面攏符合大多數台灣人的需求，「紅皮聖經」應該會當接續「白話字聖經」成做信徒意愛的譯本才著；m7-koh卻ti7 1975年受政府禁止、沒收。雖然長老教會總會ti7 1975年11月18日發表「阮的呼籲」14，其中的第一項toh8是促請政府維護人民宗教信仰的自由，歸還所沒收的《聖經》。但是政府到如今猶原無歸還「紅皮聖經」，亦無任何賠償的行動。Chit段歷史ma7漸漸hou7人放be7記得。所以除了老一輩的牧師知影有chit本「紅皮聖經」以外，一般的信徒大部分m7知影chit-e5譯本的存在。「紅皮聖經」對台灣教會界會使講無甚物影響，只有成做後來「現代台語譯本」翻譯的參考nia7-nia7，實在是真可惜的一件代誌。
1.3 「現代台語譯本」
這是目前聖經公會猶teh進行的翻譯工作，由台灣資深的聖經翻譯學者駱維仁博士主持。駱博士長期以來協助Nida博士15（Dr. Eugene A. Nida)從事聖經翻譯理論的建構以及實際的聖經翻譯計劃，「現代台語譯本」toh8是根據Nida所提出的「功能對等」（functional equivalence)原則，認為翻譯者的任務是為著現代的讀者koh一擺呈現原文讀者所得著的信息（Nida， 1964）。強調用現代的語言，上自然的表達方式來翻譯，所以會比早期注重「形式對應」（formal correspondence)的理論所翻譯的經文koh khah正確、完整，ma7 hou7現代人koh khah好了解（駱維仁，2001）。
為著符合台灣教會書面語的傳統kap習慣，所用的語音是台北腔。文字方面考慮著台語漢字猶未標準化，所以決定用羅馬字定稿，未來若有人願意ka7改寫做漢字，toh8用chit-e5羅馬字版改寫。
2 語法的探討
咱tui3以上的介紹簡單將三種版本的無仝列一e5表來看：
表1.   聖經譯本比較表
聖經版本
修譯者母語
出版年代
內容
語言
文字
翻譯原則
巴克禮譯本
（台語漢字本）
英語
新約1916、舊約1933
（1996）
新舊約
廈門話
白話字
（漢字）
形式對應
紅皮聖經
台語
1972
新約
台灣話（台中腔）
白話字
功能對等
現代台語譯本
台語
未知
新舊約
台灣話（台北腔）
白話字
功能對等
根據表1.咱會當推論造成「白話字聖經」的語法kap現代台語無仝的因素有以下幾種可能：
一、翻譯者母語（英語）的影響。「白話字聖經」是巴克禮牧師根據原文，參考進前的廈門話譯本所翻譯的。Chia-e5 tui3英國、美國、加拿大來的宣教士A的母語攏是英語，ti7A學會曉廈門話了後才進行宣教kap翻譯，其中有大部分的宣教士ma7精通文言文。另外一方面《聖經》的原文是希伯來文（舊約）kap希臘文（新約），所以《聖經》的翻譯對chia-e5宣教士講起來是「ka7外國話翻譯做另外一種外國話」，雖然A的語文能力攏真好，ma7聘請一寡當地的助手，m7-koh免不了會受著家己母語的語法影響。
二、文言文的影響。Ti7中文的白話文《聖經》「和合本」（1919）出版以前，至少有26種文言文譯本ti7中國流傳，包括23種文理譯本kap3種淺文理譯本（蔡錦圖，2000）。文言文的語法kap英文khah相近，顛倒kap現代的台灣話、廈門話無仝（鄭良偉，1987)。
三、時空的影響。台灣話kap廈門話A的來源雖然相像，m7-koh後來各自的語言發展並無一致（鄭良偉，1987)。百年來台灣特殊的歷史kap環境hou7台灣話有機會kap各種語言接觸（客語、原住民語、日語、華語、英語……），chia-e5語言無形中影響台灣話的語法、語詞kap修辭。而且受著工商發展、交通利便、媒體傳播等等的影響，攏hou7台灣話快速演變，kap「白話字聖經」翻譯的時代ti7語言kap文化頂面有相當的差異。Chia-e5需要分別tui3歷時kap共時的角度來衡量，ma7是咱khah phaiN2掌握的一點。
四、聖經翻譯理論的無仝。早期聖經翻譯要求忠於原文，強調「形式對應」（formal correspondence），所以翻譯《聖經》的人，特別注意語法kap形式，包括：仝一e5用語保持前後一致；用名詞翻譯名詞、動詞翻譯動詞，依此類推；保留原來的熟語；保留原來的形式，譬如：句逗、分段、詩行的排列等。但是chit種原則tiaN7-tiaN7受著原文語法的拘束，加上文化歷史無仝，表達方式有異，時代背景有別……等，攏會hou7所譯出的信息khah oh理解而且文句khah be7自然。近40年來，ti7「聯合聖經公會」主持下的各種語文《聖經》的翻譯攏真一致採用Nida博士所提出的「動態對等」（dynamic equivalence）或者是「功能對等」（functional equivalence），強調信息的效果對等，亦就是「信息的複製」（reproducing the message）。翻譯的時注重規句抑是規段話的意義，根據頂下文（contextual consistency）來翻譯，m7免固執ti7文字上的一貫性，所以khah符合現代語言的語感。
以下咱tui3「馬太福音」內底揀一寡實例來分析「白話字聖經」的語法16，因為篇幅有限，每一e5主題kan-taN舉一、兩e5例，khah詳細的討論會當參考梁淑慧（2004：68-94）。 
2.1 方位詞組的位置
鄭良偉（1987：155）bat提起：「方位詞組（locational prepositional phrase）的位置，文言文kap英文攏下ti7動詞的後面。現代漢語攏khng3 ti7動詞的頭前。」咱用koh-khah精密的分析來看由介詞 「ti7」【華譯：在】加上方位詞所構成的方位詞組。這類方位詞組ti7現代漢語（包括台語、華語）的位置，照所表達的意思會當有三種：（1）指動作抑是事件存在的所在，用ti7動詞的頭前。譬如：「伊ti7學校讀冊。」（2）指出世、發生事件、居留的所在，會使用ti7動詞的頭前抑是後壁。譬如：「Chit件代誌ti7台南發生。」抑是「Chit件代誌發生ti7台南。」（3）指動作到位的所在，用ti7動詞後壁。譬如：「錢 lak ti7水溝仔。」
但是「白話字聖經」表達第（1）義的方位詞組卻出現ti7動詞後面。這有可能是受著英文抑是文言文的影響。
1.
文言文	我同我門徒要守巴所瓦之禮在爾家。（太26：18）
英文	I keep the passover at thy house with my disciples. 
白話字聖經	我kap我的學生守poaN5過節 ti7你兜17。
現代台語	（a)我boeh kap我e5門徒toa3恁厝過PoaN5過節。[AP]
	（b）我 beh kap我的門徒ti7你的厝裡守PoaN5過節 。[HT]
2.
文言文	…席同亞百拉罕與以撒革、與牙百可於天之國。（太8：11）
英文	... sit down with Abraham， and Isaac， and Jacob， in the kingdom of 
	heaven. 
白話字聖經	…kap亞伯拉罕、以撒、雅各坐桌ti7天國。
現代台語	（a)…toa3天國kap亞伯拉罕、以撒、雅各做夥坐桌。[AP]
	（b）…kap亞伯拉罕、以撒、雅各ti7天國坐桌。[HT]
2.2 動詞kap賓語的關係
2.2.1 回指語的出現
Ti7英語的文句內底，凡若頭前文已經出現過的語詞，ti7及物動詞的後面會用代名詞（it， them）koh出現一擺。文言文的情形kap英文類似，必須ti7及物動詞的後面出現代名詞「之」。M7-koh現代漢語（包括台語、華語）凡若ti7頭前文已經出現過的語詞ti7及物動詞的後面就無koh出現，亦be7用代名詞「伊」代替。
咱會當tui3例句中看出「白話字聖經」的句法khah接近文言文kap英文。受事格賓語的代名詞「伊」雖然be7當ti7動詞的後面出現，m7-koh會使用介詞將伊theh8來頭前，譬如下面的例句。
3.
文言文	…蓋希羅得尋嬰兒之命欲滅之也。（太2：13）
英文	...for Herod will seek the young child to destroy him.
白話字聖經	…因為希律 beh chhe7嬰仔來滅伊。
現代台語	（a）…因為希律beh chhe7 嬰仔來殺害。
	（b）…希律teh-boeh chhoe7 chit-e5細漢囡仔，boeh ka7伊殺害！[AP]
	（c）…因為希律teh chhe7 chit-e5細漢囡仔beh ka7 伊E。[HT]
4.
文言文	我能毀神之堂，而三日之間能復建之。（太26：61）
英文	I am able to destroy the temple of God， and to build it in three days. 
白話字聖經	我會毀壞上帝的殿，三日就起伊。
現代台語	（a）我會當毀壞上主的聖殿，三日內會當koh建造起來。[AP]
	（b）我會當毀壞上帝的聖殿，三日內koh ka7伊起起來。[HT]
2.2.2 動詞賓語的前提kap補語的動詞重現
文言文kap英文ti7動詞的後面會使仝時出現賓語kap補語。M7-koh現代漢語動詞後面不容允仝時出現賓語kap補語，一定ai3將賓語提去到動詞的頭前，變成「賓、述、補」的順序；若述賓結構非常緊密，toh8 ai3將動詞重複，用「述、賓、述、補」的結構出現。
5.
文言文	有智之人建其屋在石。（太7:24）
英文	A wise man built his house upon a rock. 
白話字聖經	智識的人起伊的厝ti7石磐頂。
現代台語	（a）聰明的人（ka7/將）厝起ti7/toa3石磐頂。
	聰明的人厝起ti7石磐頂。[HT]
	（b）聰明的人將厝ka7起toa3石磐頂。
	（c）聰明的人起厝起toa3石磐頂。[AP]
6.
文言文	其擲該銀於堂中。（太27：5）
英文	...he cast down the pieces of silver into the sanctuary. 
白話字聖經	伊hiat hiah e5銀ti7殿裡。
現代台語	（a）伊ka7/將hiah e5銀仔hiat toa3聖殿內面。
	伊將hiah-e5銀圓hiat toa3聖殿的內面。[AP]
	伊將hiah e5銀仔hiat ti7聖殿的內面。[HT]
	（b）hiah e5銀仔伊ka7 hiat toa3聖殿內面。
	（c）伊將hiah e5銀仔ka7 hiat toa3聖殿內面。
7.
文言文	耶穌言此畢其離加利利。（太19：1）
英文	When Jesus had finished these words， he departed from Galilee.
	（無補語）
白話字聖經	耶穌講chiah e5話soah，就離開加利利。
現代台語	（a）耶穌（ka7/將）chiah e5話講soah，就離開加利利。
	（b）chiah e5話耶穌講soah，就離開加利利。
	（c）耶穌講chiah e5話講soah，就離開加利利。
	（耶穌講chiah-e5話了後，就離開加利利省。[AP]）
	（耶穌講chiah-e5話了後，離開加利利。[HT]）
根據以上的例，咱進一步發現及物動詞的賓語若是「受事者」的角色，大部分攏會使用介詞「ka7」（相當於華語的「把」）抑是「將」將受事賓語提到動詞的頭前。鄭縈、曹逢甫（1995）並舉例證明：介詞「ka7」的賓語若是代詞「伊」，兩e5詞真容易合音成做「kah」，koh弱化成「ka7」。Chit-e5時陣「ka7」應該重新分析做「動詞前綴」，如：例6（b）。「ka7」虛化做「動詞前綴」了後，受事者名詞組移前的時會使koh加上另外一e5受事者標誌「將」。如：例5（b）、例6（c）。
例7的補語「soah」是用來表達「動作的結束時段」的標誌，鄭良偉（1997c:78）稱伊做「時段語（phase marker)」。時段語ti7華語內底是動詞詞尾，ti7台語內底基本上是句尾詞。「soah」 雖然ma7出現ti7動詞後，m7-koh若有賓語toh8一定ai3將賓語前移，所以「soah」koh是動詞詞尾koh是句尾詞。
另外，ti7華語內底有「動結式」動詞詞組：toh8是主要動詞加表示結果的動詞抑是形容詞。華語的「動結式」後面會使加賓語，m7-koh台語toh8必須ka7賓語提前，抑是ka7全句改做補語句（鄭良偉，1989：29）。「白話字聖經」的譯者並無去注意著chit點。
8.
英文	... and he healed them. （太4：24）
白話字聖經	…，伊就醫好A。
現代台語	…，伊就ka7A醫（hou7)好。
	…，伊就攏ka7 A醫好去。[AP] 
	…，伊就ka7A醫好。[HT]
9.
英文	...shake off the dust of your feet.（太10：14）
白話字聖經	著poaN7去恁腳裡的土粉。
現代台語	（a）著ka7/將恁腳裡的土粉poaN7 hou7清氣。
	著將恁腳裡的土粉poaN7 hou7伊清氣。[HT]
	（b）著將恁腳裡的土粉ka7 poaN7 hou7清氣。
	（c）恁腳裡的土粉著（ka7)poaN7 hou7清氣。
	腳的土粉攏著poaN7 hou7伊清氣。[AP]
2.3 關係子句的位置
就表層結構來講，現代漢語的關係子句ti7被形容語的頭前；英語是關係子句ti7被形容語的後壁。M7-koh「白話字聖經」tiaN7-tiaN7有類似英文的語句出現。
10.
文言文	…祈禱向爾父在隱者。（太6：6）
英文	...，pray to thy Father which is in secret.
白話字聖經	…求你的父tiam3 ti7隱密的。
現代台語	…對你ti7暗中的父求。 [HT]
	…對你所看be7著的天父祈求。[AP]
11.
文言文	爾被我父之祝者來，而嗣從世之基備為爾之國也。（太25：34）
英文	Come， ye blessed of my Father， inherit the kingdom prepared for you from 		the foundation of the world.
白話字聖經	恁對我的父得著恩典的，進前來承接國，就是對創造世間以來給恁備辦的。
現代台語	恁 chiah-e5受我天父所祝福的人，來ah！恁來承受hit-e5對創造宇宙就已經ka7恁備辦便便的王國。[AP]
	來，恁chiah e5受我的父祝福的，來承受對創造宇宙以來就為著恁準備的國度。[HT]
2.4 比較句
Ti7「白話字聖經」內底有五種比較句的形式，各舉一e5例來看：（A、B是兩個比較的項目，P是比較語）
（一）A ＋ P ＋ B

12.
文言文	其先爾往加利利。（太28：7）
白話字聖經	伊beh代先恁去加利利。
現代台語	伊boeh比恁khak代先去加利利省。[AP]
	伊比恁代先去加利利。[HT]
（二）A ＋ P 過 ＋ B
13
文言文	門徒非大於師，並僕非大於主也。（太10：24）
白話字聖經	學生boe7 poaN5過先生；奴僕boe7 poaN5過主人。
現代台語	無一e5學生比老師 khah gau5;無一e5奴僕比主人khah大。 [AP]
	學生boe7 poaN5過老師；奴僕也boe7 poaN5過主人。[HT]
（三）A  ＋  khah   P  ＋  B
14.
文言文	…及長則大於各菜。（太13：32）
白話字聖經	…到伊大欉，是khah大攏總e5菜蔬。
現代台語	…到大欉起來，比所有的菜類to khah大欉。[AP]
	…到大欉，就比所有的蔬菜koh khah大。[HT]
（四）A  ＋  khah   P   過／ti7  ＋  B
15.
文言文	生命豈非大於糧，並身大於衣乎。（太6：25）
白話字聖經	恁的生命kiam2無khah大ti7米糧？也恁的身軀kiam2無khah大ti7衣裳mah？ 
現代台語	恁的生命kam2 m7是比食物khah有價值，身軀kam2 m7是比衫褲khah有價值？ [AP]
	生命kiam2 m7是比食物khah重要？身軀kiam2 m7是比衫褲khah重要？[HT]
（五）A  ＋  比  ＋  B  ＋  khah／加偌   P
16.
文言文	一人豈不貴於羊乎。（太12：12）
白話字聖經	何況人比羊加偌貴氣ah！ 
現代台語	人比羊仔加真有價值。[AP]
	人比羊加真貴重。[HT]
根據李佳純、連金發（1995）對閩南語比較句歷時kap共時的探討：比較語ti7被比較項目的頭前是古漢語的句式，伊的比較語khah單純，是單音節詞素或者是雙音節詞素。出現「比」字的比較句，是後來受著北方方言的影響所產生的句式，是現代台語上主要的比較句式，它的比較語khah複雜，副詞kap形容詞詞組攏會當使用。
句式（一）ti7現代台語裡be7當單獨存在，ai3 ti7 hit句的後壁加度量詞組做補語。譬如：「伊減我兩歲。」、「我koan5伊一粒頭。」另外，吳仲平（1958）ti7<廈門話的語法特點〉中說明廈門方言的比較句有「A+比＋B＋P」kap「A+khah P＋B」（toh8是本文句式三）兩種，伊特別指出後者攏是文盲kap知識水準khah ke7的人teh使用。M7-koh ti7現代台語裡並無伊所講的知識水準koan5-ke7的chit種分別，是使用的年齡層有老少的區別。句式（一）到（四）chit種比較語（P）ti7被比較項目（B）頭前的句式屬ti7老年層，ti7少年層已經khah少聽著，攏已經hou7句式（五）取代去ah。這是整個漢語的句法變化tui3動賓類型漸漸走向賓動類型（鄭良偉，1997b）的一e5例。
2.5 主語的省略
當咱teh讀「白話字聖經」時，時常會抵著chhoe7無文句主語的情形，譬如：馬太福音15章10節：「就叫眾人來，給A講：『恁著聽，來曉悟。』」chit句話的主語是啥人？咱必須ai3 oaih8去頭前看到第3節才知影原來主語是「伊」，是指第1節所講的「耶穌」。
曹逢甫（1979）對漢語的分析提出「主題koaN7」【華譯：主題串】的觀念，咱會使用它來檢驗漢語句kap英文句的無仝。Ti7英文裡，主語是一句話be7當欠缺的成分，be7當省略，上無ai3用代名詞代替。漢語的「主題」是一e5言談的單位，「主題」往往出現ti7規e5言談的上頭前，後面才接幾仔e5用chit-e5共同主題做焦點的小句來形成「主題koaN7」。所以當主題出現了後，後面小句的主題m7是變成代名詞就是省略去，按呢讀起來猶是合語法。
M7-koh「紅皮聖經」kap「現代台語譯本」，為著beh hou7讀者khah好了解經文，hou7語意koh-khah清楚，通常會用一至兩e5經節做單位ti7文句內底加上主語。
17.
英文	When they saw the star， they rejoiced with exceeding great joy. And they came    into the house and saw the young child with Mary his mother; and they fell down and worshipped him; and opening their treasures they offered unto him gifts， gold and frankincense and myrrh. And being warned  of God in a dream that they should not return to Herod， they departed into their own country another way.（太2：10~12）
白話字聖經	A看見hit e5星，歡喜到boe7 顧得；入厝，看見嬰仔kap伊的老母馬利亞，就phak落拜嬰仔，開A的寶盒，獻禮物hou7伊，就是黃金、乳香、沒藥。Koh ti7眠夢中得著指點，就對別條路倒去本所在。
2.6 詞類的改變
Ti7漢語裡，一e5詞的詞類會toe3伊ti7文句中的位置的無仝來改變，有時陣詞的用法ma7會toe3時代變化，所以仝一e5詞兼屬幾仔類是tiaN7-tiaN7有的情形。黃佳惠（2000）bat提出白話字出版品18的特色之一是「改變文法kap詞類」，其實這是khia7 ti7現代台語的觀點所下的結論，猶原需要就個別語詞的用法深入做歷時kap共時的探討。Ti7 chia咱kan-taN會當將「白話字聖經」中一寡用法kap現代台語有差異的語詞列出來，造成用法差異的因素有可能是語言本身的變遷，ma7有可能是譯者對翻譯目標語的掌握無夠熟手所造成的。
（一）現代台語中的「名詞」ti7「白話字聖經」中做「動詞」的例：
18.愛人榮光A。（太6：2）
19.重重刑罰伊。（太24：51）
20.莫得求利益家己，著求利益別人。（林前10：24）
21.莫得苦楚我！（可5：7）
（二）現代台語中的「形容詞」ti7「白話字聖經」中做「動詞」的例：
22.眾人奇怪伊的教示。（太7：28）
23.恁清氣杯盤的外面，…。（太23：25）
24.上帝若歡喜伊，…。（太27：43）
25.因為你將chiah-e5事對智慧聰明的有隱密伊，對細子有顯明伊。（太11：25）
（三）現代台語中的「不及物動詞」ti7「白話字聖經」中做「及物動詞」的例：
26.伊四散眾人。（太14：22）
27.拉結哭伊的囝兒19。（太2：18）
28.人beh離開爸母，結聯伊的某，nng7-e5 beh成做一體。（太19：5）
（四）現代台語中的「動詞」ti7「白話字聖經」中做「名詞」的例：
29.阮kap你有甚麼干涉 ？（太8：29）
（五）現代台語中的「名詞」ti7「白話字聖經」中做「形容詞」的例：
30.因為伊對地的極頭來，beh聽所羅門智識的話 。（太12：42）
（六）現代台語所無的用法：
31.
白話字聖經	見若看見婦女來動起慾念的，心內已經淫伊。（太5：28）
現代台語	若有人抱邪惡來看婦人人(hu7-jin5-lang5)，伊ti7心內已經kap伊犯姦淫ah。[AP]
	人若用邪念來看婦女，已經ti7心內kap伊姦淫。[HT]
32.白話字聖經	…，厝就倒；koh伊e5倒是傷重。（太7：27）
現代台語	…，厝就倒落去，而且倒kah平平平！[AP]
	…，厝就倒；倒到真厲害。[HT]
2.7 古漢語的殘留
2.7.1 動趨式動詞
Ti7文言文中，「出」、「入」這類趨向動詞會當真完整表達意思，m7-koh現代台語裡，「出」、「入」後面必須koh加另外一e5趨向動詞「來」、「去」才算完整。
33.
白話字聖經	入厝。（太2：11）
現代台語	入去厝內。[AP][HT]
動趨式動詞頭前猶會當有另外一e5主要的動詞，譬如：
34.
白話字聖經	人的活，m7若倚靠餅，就是倚靠對上帝的嘴所出攏總的話。（太4：4）
現代台語	人m7是kan-taN倚靠麵包來活，是倚靠對上主的嘴所講出來的每一句話。[AP]
	（人teh活m7若倚靠麵包，是倚靠對上帝的嘴所出每一句話。[HT]）
35.
白話字聖經	已經趕眾人出，…（太9：25）
現代台語	（a）趕眾人出去了後，…[AP]
	（b）將眾人趕出去了後，…
	（c）群眾趕出去以後，…[HT]
2.7.2 連接副詞「就」的位置
「就」做連接副詞的時，會使連接上下兩句，用來表達前後兩件代誌接續發生，或者是ti7假設複句裡出現ti7結論子句中。Chit兩種用法攏相當於文言文的連接詞「則」，m7-koh「則」會當khng3 ti7主語頭前，但是「就」ti7大部分台灣人的用法中kan-taN會當khng3 ti7主語後面。「白話字聖經」內底有真che7位將「就」khng3 ti7主語頭前，真明顯是受文言文的影響。
36.
文言文	乃爾先尋神之國並厥義，則此諸物必加與爾。（太6：33）
白話字聖經	獨獨代先求伊的國kap伊的義，就chiah e5物攏beh續hou7恁。
現代台語	著代先追求伊的國kap伊的義，按呢chiah e5一切就續攏hou7恁。[HT]
（恁著代先追求上主的國以及遵行伊的旨意，伊自然亦會將其他一切的物攏賞賜恁。[AP]）
37.文言文	蓋錄云，我將擊牧 者，則群羊被散也。（太26：31）
白話字聖經	因為有記載講：「我beh拍牧者，就羊群四散。」
現代台語	因為聖經有記載講：「我boeh拍牧者，羊群就會四散去。」[AP]
	因為聖經講：「我beh拍牧者，羊群就四散。」[HT]
	2.7.3 雙重否定
「白話字聖經」內底tiaN7-tiaN7出現「無m7...」chit種雙重否定的講法，相當於文言文的「莫不…」、「無不…」，兩個否定詞連用，m7-na7是表達「肯定」，而且koh有「攏…」的意思。現代台語ti7兩個否定詞中間一定ai3加上「一＋量詞（＋名詞）」，或者是直接改做肯定句，無toh8無合語法。
38.
文言文	先知者除其本地本家之外莫不榮也。（太13：57）
白話字聖經	先知人ti7本鄉本家以外，無m7尊貴。
現代台語	（a）先知ti7家己的故鄉家己的家族以外，無一位所在無受人尊敬。
	（b）代言人ti7家己的故鄉本家以外，去到叨位to受人尊敬。[AP]
	先知ti7家己的故鄉家己的家族以外一定攏受尊敬。[HT]
39.
文言文	為伊等所拿之多魚無不驚。（路5：9）
白話字聖經	為著A一下拋落去所掠著的魚無m7卬愕 (gong5-ngiah8) 。
現代台語	（a）因為A一下拋網就掠著hiah-che7魚，無一e5(人）無著驚。
	（因為A一下拋落所掠著的魚，無一e5無卬愕。[LKHL]）
	（b）因為A一下拋網就掠著hiah-che7魚，逐個人攏真著驚。
	（因為A一下拋網就掠著hiah-che7魚，就大著驚。[AP]）
另外，ti7「白話字聖經」中的「無m7是…」是kap華語白話文的「無非、無不是…」仝意思，有「只有是」、「kan-taN是」、「不過是」的意思，kap咱頭前所講的語義無仝。
40.
文言文	此人不逐鬼，乃以比勒西布鬼之君也。（太12：24）
白話字聖經	Chit人趕鬼無m7是靠鬼王別西卜。
現代台語	Chit-e5人不過是靠別西卜的勢力來teh趕鬼。 [AP]
	（Chit e5人是靠鬼王別西卜趕鬼。[HT]）
41.文言文	除以色耳以勒失羊之外，我非遣於何也。 （太15：24）
白話字聖經	我奉差無m7是就近以色列家失落的羊若定 (na7-tiaN7) 。
現代台語	我不過是為著以色列族失迷的羊才受差派來的。[AP]
	我受差派只有是beh chhe7以色列家失落的羊。[HT]
2.7.4 數量語
漢語自從發展量詞以後，「數詞＋量詞」成做「數量語」的規律結構，ti7現代漢語裡beh表達人抑是事物的數量時，be7當直接ka7數詞khng3 ti7名詞頭前，A中間一定ai3有量詞。
42.
文言文	一人無婚衣也。 （太22：11）
白話字聖經	一人無穿禮服。
現代台語	有一e5人無穿禮服。[AP]
	有一e5人無穿婚宴的禮服。[HT]
43.
文言文	耶穌同伊等來到一處名厄得西馬尼。（太26：36）
白話字聖經	耶穌kapA到一所在，名客西馬尼。 
現代台語	耶穌kap門徒來到一e5所在，名叫做客西馬尼園。[AP]
	耶穌kap門徒來到一e5所在，名叫做客西馬尼。[HT]
若是有「指定」的意思，會當ti7數量語頭前加上指稱詞（chit、hit、別、逐、叨……），當數目是「一」的時，有時會當省略，省略的規律相當複雜，鄭良偉（1997a:348）ka7伊看做是人類運用「特列結構模組」的心理現象。Ti7現代台語裡，指稱詞一般無直接kap名詞結合，除了少數真有限的語詞（譬如：別人、別物、chit-tah、hit-tah…）以外，攏必須ai3 kap量詞組合成「定量複合詞」，chit-e5「指稱詞＊＋名詞＊」的形式應該是古早語法所留落來的，有地方差kap個人差（鄭良偉，1997a:350）。
44.
文言文	我以何可比此世代也。（太11：16）
白話字聖經	Chit世代我beh用甚麼來比並伊？
現代台語	Chit e5世代的人我到底著用甚麼來比並？[AP]
	我著用甚麼來比並chit世代的人？[HT]
45.
文言文	必報各人依厥行為也。（太16：27）
白話字聖經	Hit時，beh照逐人的所行來報應。
現代台語	Hit e5時伊會照每一e5人的行為來報答。[AP]
	Hit時 ， 伊會照逐人的所做來報答每一e5人。[HT]
2.8 介詞「ti7」kap「tiam3」的差別
台灣話的 ti7 kap tiam3(或是 tam3、toa3)有分別。ti7表示靜態，tiam3表示動態。譬如：（a）「冊有khng3  ti7桌仔頂。」是teh描述khng3的位置。（b）「冊有人ka7  khng3  tiam3桌仔頂。」是描述khng3的動作（鄭良偉，1987）。「白話字聖經」裡不論表示靜態抑是動態，介詞攏一律用ti7。雖然「白話字聖經」裡ma7有tiam3或是toa3，但是kan-taN做動詞「居住」使用，譬如：例 46。
46
白話字聖經	恁所入的無論甚麼城，甚麼鄉里，著探聽其中是誰 (chi7-chui7) 會堪得，就 tiam3 ti7 hia，到離開的時。（太10：11）
現代台語	恁無論入去叨一e5城市，叨一e5鄉村，著探聽甚麼人願意接待恁，就toa3 tiam3/tam3 hia，到恁離開的時。
恁無論入去叨一e5城市，叨一e5鄉村，著chhoe7看有甚物適當的人，就toa3A厝，toa3到恁離開hit e5地方。[AP]
恁無論入去叨一e5城叨一e5鄉村，著探聽甚麼人願意接待恁，就著toa3 hia到恁離開的時。[HT]
47.
白話字聖經	伊的仇讎 (kiu5-siu5) 來，掖稗ti7麥中就去。（太13：25）
現代台語	伊的對敵來，將稗仔掖tiam3/tam3/toa3麥園內就走去。
	伊的敵人來ka7伊掖稗仔toa3麥園內就走去。[AP]
	伊的敵人來，將稗仔掖ti7麥仔的中間，就離開。[HT]
2.9 疑問詞mah
「白話字聖經」teh表達疑問的時，ti7句尾用「mah?」來表示。《廈門音新字典》對「mah」的解說是：表示懷疑倒反問的話20。王育德（1957）《台灣語常用語彙》中ma7有收chit-e5疑問詞。M7-koh一般老一輩人的台灣話內底往往be7出現「mah」，反倒轉是近年來受華語影響khah che7的少年輩teh講台語的時，會用華語「嗎（ma）」問句的型式套用ti7台語句型中。A兩e5的調值ma7無仝：「mah」是khah ke7、khah短的輕聲，倚近第三聲；「嗎」是khah koan5、khah長的平聲，倚近第七聲。若是台灣話原有的詞，應該猶會保留ti7老一輩的台灣話才tioh8，所以阮認為這是廈門話的特殊用法，有可能是受北京話白話文的影響來的。
48.
中文和合本	那將要來的是你嗎？還是我們等候別人呢？（太11：3）
白話字聖經	所beh來的是你mah？抑是阮著向望別人ah？ 
現代台語	你就是約翰所講teh-boeh來Hit位抑m7是？抑是阮著koh等另外一位？[AP]
	你是teh-beh來Hit位，抑是阮著期待別人？[HT]
49.
中文和合本	你們信我能做這事嗎？（太9：28）
白話字聖經	恁信我會做chit-e5事mah？ 
現代台語	恁相信講我會當做chit項代誌是無？[AP]
	恁敢信我會當做chit e5事？[HT]
50.
中文和合本	這不是木匠的兒子嗎？（太13：55）
白話字聖經	Chit-e5 kiam2 m7是木匠的囝mah？ 
現代台語	Chit-e5人敢m7是木匠e5囝？ [AP]
	伊敢m7是木匠e5囝？[HT]
51.
中文和合本	我將要喝的杯，你們能喝嗎？（太20：22）
白話字聖經	我所beh lim的杯，恁會lim mah？ 
現代台語	我teh-boeh lim的苦杯，恁飲會落去be7?[AP]
	我beh lim的杯，恁會lim boe7?[HT]
52
中文和合本	何況你們在天上的父，豈不更把好東西給求他的人嗎？（太7：11）
白話字聖經	何況恁ti7天裡的父，kiam2無beh用好物hou7 求伊的人mah？ 
現代台語	何況恁的天父，伊敢be7用koh-khah好的物來賞賜hou7 hiah-e5對伊祈求的人？[AP]
	（何況恁的天父，伊一定會theh8好物hou7對伊祈求的人。[HT]）
用語法的角度來看，「白話字聖經」中的「mah」問句，伊的結構差不多kap華語的「嗎」相仝，若用台語來翻譯，大約等於台語的「正反逐指問句」或者是用「敢（kiam2/kam2/kaN2）」做統稱問詞的「正反統稱問句」。但是「白話字聖經」的「mah」問句ti7仝一e5問句內底會當同時出現「敢（kiam2)」kap「mah」（例50、52），是khah特殊的用法。
台語的正反問句有真che7意思仝款抑是意思相倚的講法，無仝款的語言目的攏會影響問句的語法表達方式，會當選擇的表現方法比華語加真che7款21，所以ti7例句內底無法度全部ka7列舉出來，咱用下面chit-e5表簡單描述伊的語法模組：
表2.  台語的正反問句表述法模組22
正反問句語用模組
語法表述
親切為聽者設想
提醒反項是選項之一
強調有正反選擇
強調我不知如何選擇
強調我要求你為我選擇解答
用長句
否定項顯著化
是、m7是
到底、呢
拜託請問、houN

正反問句語法模組
語法表述例
語言行為的疑問標誌出現在
動詞前或
動詞後等距離位置
選統稱還是逐舉？
使用並列選擇標誌？
否定部分選長的？還是選短的？

敢有beh去
有beh去無
敢 / 是m7是
是 還是 不是
猶未 / 未
Ti7台語的「正反逐指問句」裡，除了「是m7是」會當出現ti7謂語的頭一e5所在以外，其他所有正反問句的否定部份攏ai3 khng3 ti7句尾。「是m7是」ti7句尾的時會當簡化做「是m7」、「是無」。出現ti7句尾的否定詞（如：無、be7、未、m7)除了表示強調以外攏ai3唸做輕聲。
語言接觸往往會影響語句的結構，tui3頂面「白話字聖經」的「mah」問句會當真清楚看著受華語「嗎」影響的結果。Ti7現在台灣的少年人的台語裡，「嗎」問句是A所接受甚至tiaN7-tiaN7使用的結構，未來敢會變成台語合語法的結構真值得koh觀察。
3 問卷調查
為著beh了解咱tui3「白話字聖經」的語法觀察敢有正確，特別設計問卷23來調查現代台灣人的台語語感。另外，咱ma7想beh了解受訪者的年齡kap宗教背景（基督徒、天主教徒）對問卷答案的影響。
3.1 問卷的設計kap收集
針對以上的討論，咱tui3「白話字聖經」內底chhoe7出一寡經節來設計題目，用選擇題的方式，用三種版本《聖經》中的用語做選擇項，有一寡題目ti7選項中會加入一般口語的用法。每一e5題目受訪者攏會使根據個人的台語語感來單選或者是複選。Tui3受訪者所選擇的答案是「白話字聖經」抑是khah接近現代台語的講法，咱會當用來分析受訪者對「白話字聖經」語法的接受程度。問卷的內容是用台語漢羅合用字呈現。考慮著受訪者對台語文的熟識程度無仝，添寫問卷的時，若抵著看無的所在會當隨時發問。
攏總收集著234份問卷。其中有124份是選修「台語讀寫」通識課程的大學生來填寫，其他110份是關心本研究課題的社會人士。
表3.   問卷調查受訪者資料


社會人士組
（110人）
大學生組
（124人）
全體
（234人）
年齡




18~25歲
5（4.5﹪）
122（98.4﹪）
127（54.3﹪）

26~40歲
39（35.5﹪）
2（1.6﹪）
41（17.5﹪）

41~60歲
39（35.5﹪）
0
39（16.7﹪）

60歲以上
27（24.5﹪）
0
27（11.5﹪）
基督徒或者是天主教徒




是
84（76.4﹪）
12（9.7﹪）
96（41.0﹪）

m7是
26（23.6﹪）
112（90.3﹪）
138（59.0﹪）
咱會當看著社會人士組無論ti7年齡層抑是教徒的比例攏加khah koan5。另外，咱ma7針對教徒問A「聽台語講道有幾年的時間？」以及「khah tiaN7有teh使用的聖經版本（可複選）是叨一種？」。結果如下：
表4.   教徒「聽台語講道的時間」以及「常用的聖經」


社會人士組
教徒84人
大學生組
教徒12人
全體
教徒96人
聽台語講道時間




半年以下
3（3.5﹪）
7（58.3﹪）
10（10.4﹪）

半年以上
1（1.2﹪）
0
1（1.0﹪）

五年以上
7（8.3﹪）
0
7（7.3﹪）

十年以上
12（14.3﹪）
3（25.0﹪）
15（15.6﹪）

二十年以上
60（71.4﹪）
1（8.3﹪）
61（63.5﹪）

無添寫
1（1.2﹪）
1（8.3﹪）
2（2.1﹪）
常用聖經（會使複選）




中文和合本
62（73.8﹪）
7（58.3﹪）
69（71.9﹪）

現代中文譯本
31（36.9﹪）
5（41.7﹪）
36（37.5﹪）

白話字聖經
42（50.0﹪）
0
42（43.8﹪）

台語漢字本
44（52.4﹪）
3（25﹪）
47（49.0﹪）

其他（英文、日文）
11（13.1﹪）
0
11（11.5﹪）

無添寫
1（1.2﹪）
1（8.3﹪）
2（2.1﹪）
咱看著添寫問卷的教徒中，有80﹪聽台語講道已經有十年以上的時間，主要的來源是社會人士組。會當講tui3牧師的講道內底對「白話字聖經」的內容已經有相當程度的認bat kap接受，ti7語法頂面難免會受影響，所以A的答案kap非教徒的答案應該會有差異。
咱ma7看著大部分的教徒有使用兩種以上的《聖經》譯本彼此參照的習慣。其中的中文「和合本」是教徒閱讀頻率上koan5(71.9﹪）的譯本，證明伊ti7華人基督徒社會中的權威地位。台語「巴克禮譯本」ti7社會人士組裡「白話字」版（50.0﹪）kap「漢字」版（52.4﹪）的閱讀頻率差無外che7，但是ti7大學生組kan-taN「漢字」版有閱讀人口。
3.2資料的統計kap分析
咱根據受訪者所選擇的答案ka7分做「＝白話字聖經」kap「≠白話字聖經」。若是仝一條題目受訪者用複選的方式回答，答案內底有的是屬ti7「＝白話字聖經」，有的是屬ti7「≠白話字聖經」，表示對兩種講法攏會當接受，咱toh8 ti7「＝白話字聖經」kap「≠白話字聖經」兩爿攏做記號。
表5.   答案統計表


社會人士組
平均題數（百分比）
大學生組
平均題數（百分比）
語法（15題）



＝白話字聖經
3.6（24.0﹪）
2.7（11.3﹪）

≠白話字聖經
12.1（50.4﹪）
12.8（53.3﹪）
咱看著受訪者選擇「≠白話字聖經」比選擇「＝白話字聖經」khah che7，證明「白話字聖經」的台語確實kap現代人所使用的台語有真明顯的無仝。社會人士組對「白話字聖經」的接受度比大學生組khah koan5。咱知影社會人士組的年齡khah年長而且教徒比例khah koan5;另外，長期的聽、讀習慣ma7會改變教徒對「白話字聖經」語法的接受程度。所以，咱beh進一步用SPSS統計軟體來探討「年齡」、「聽台語講道時間的長短」kap「敢有tiaN7-tiaN7讀『巴克禮譯本24』」chit三項變數對「白話字聖經」語法的接受度敢會造成影響，所以咱應用的是χ2 檢定的百分比仝質性檢驗25。

表6.  無仝背景對「白話字聖經」語法的接受度χ2 檢定


ke組
koan組
df
X2
年齡





18~25歲
89（70.1﹪）
38（29.9﹪）



【調整後的殘差】
1.9
-1.9



26~40歲
28（68.3﹪）
13（31.7﹪）
3
7.844＊

【調整後的殘差】
.6
-.6



41~60歲
22（56.4﹪）
17（43.6﹪）



【調整後的殘差】
-1.2
1.2



60歲以上
12（44.4﹪）
15（55.6﹪）



【調整後的殘差】
-2.3
2.3


聽道時間





半年以下
108（75.5﹪）
35（24.5﹪）



【調整後的殘差】
4.4
-4.4



5年以上
9（90.0﹪）
1（10.0﹪）
3
31.137＊＊＊

【調整後的殘差】
1.7
-1.7



10年以上
11（57.9﹪）
8（42.1﹪）



【調整後的殘差】
-.6
.6



20年以上
23（37.1﹪）
39（62.9﹪）



【調整後的殘差】
-5.3
5.3


常用聖經





非巴克禮譯本
110（75.9﹪）
35（24.1﹪）



【調整後的殘差】
4.6
-4.6



巴克禮譯本
41（46.1﹪）
48（53.9﹪）
1
21.389＊＊＊

【調整後的殘差】
-4.6
4.6


＊P＜.05   ＊＊P＜.01    ＊＊＊P＜.001
Tui3表6.咱會當知影「年齡」、「聽台語講道時間的長短」kap「敢有tiaN7-tiaN7讀『巴克禮譯本』」這三項變數對「白話字聖經」語法的接受度有真明顯的影響。Tui3逐e5調整後的殘差26顯示：「年齡」ti7 60歲以上的，對「白話字聖經」語法的接受度明顯khah koan5。「聽台語講道的時間」ti7半年以下的，對「白話字聖經」語法的接受度明顯khah ke7;20年以上的，對「白話字聖經」語法的接受度明顯khah koan5。「無tiaN7-tiaN7讀『巴克禮譯本』」的，對「白話字聖經」語法的接受度明顯khah ke7;「有tiaN7-tiaN7讀『巴克禮譯本』」的，對「白話字聖經」語法的接受度明顯khah koan5。
問卷的回答情形如下，咱用◎表示hit-e5選擇項目是「＝白話字聖經」。
表7.   問卷題目kap答案統計
＃
題目
選擇人次
佔總人數 ﹪
1.
若無結好果子e5樹就



◎（1）剉【chho3】伊，
27
11.54

（2）攏剉起來，
67
28.63

（3）攏ka7剉掉，
146
62.39

（4）攏ka7剉hiat-kak8，
50
21.37

hiat 落去火裡。






2.
（1）伊講chia e5話講soah。
61
26.07

◎（2）伊講chia e5話soah。
33
14.10

（3）伊ka7 chia e5話講soah。
160
68.38




3.
◎（1）伊kiam2/kam2 m7是木匠e5 kiaN2嗎？
76
32.48

（2）伊kiam2/kam2 m7是木匠e5 kiaN2 ？
169
72.22




4.
（1）hit間厝倒kah真傷重。
220
94.02

◎（2）hit間厝e5倒是傷重。
11
4.70




5.
◎（1）伊行入厝。
39
16.67

（2）伊行入去厝內。
204
87.18




6.
我beh拍牧者，



◎（1）就羊群四散。
22
9.40

（2）羊群就四散。
211
90.17




7.
拉結



◎（1）哭伊e5 kiaN2兒。
38
16.24

（2）為著伊e5 kiaN2兒teh哭。
203
86.75




＃
題目
選擇人次
佔總人數 ﹪
8.
（1）伊ti7來賓e5面前跳舞。
217
92.74

◎（2）伊跳舞ti7來賓e5面前。
24
10.26




9.
Chit句話



（1）連你也聽無是無？
138
58.97

◎（2）連你也聽無嗎？
114
48.72




10.
◎（1）hit人
24
10.26

（2）hit e5人
215
91.88

e5結局真淒慘。






11.
彼得kap安得烈ti7湖裡拋網teh掠魚，因為



◎（1）是討漁人27。
14
5.98

（2）A是討漁人。
224
95.73




12.
A摘麥穗，用手



◎（1）揉伊來食。
28
11.97

（2）揉來食。
209
89.32




13.
◎（1）對恁e5嘴所出每一句話
41
17.52

（2）對恁e5嘴所講出來e5每一句話
202
86.32

攏著負責。






14.
（1）伊ka7厝起ti7石磐頂。
128
54.70

（2）伊起厝起ti7石磐頂。
67
28.63

◎（3）伊起厝ti7石磐頂。
93
39.74




15.
先知所講e5話



◎（1）應驗ti7你e5身上。
152
64.96

（2）ti7你e5身上應驗。
109
46.58
表7.的結果kap咱事先所設想的結果大概一致，m7-koh有幾條題目值得咱koh討論。＃3kap#9仝款是用來測驗疑問詞「嗎」ti7現代人的台語語感中敢會當hou7人接受，但是兩條題目ti7結構頂面無仝：＃3加一e5統稱問詞「kiam2/kam2」，＃9無。結果是＃9會當hou7人接受，＃3 be7當hou7人接受。可見台語的疑問句確實有受著華語的影響，疑問詞「嗎」已經漸漸增加使用人口，m7-koh使用的原則是「kiam2/kam2」kap「嗎」be7使仝時出現，kan-taN會使揀其中一e5做全句的疑問詞。
＃14屬ti7「動詞」後接「賓語」koh有「補語」的狀況，kap#2的結構相仝，趣味的是結果並無仝。咱ti7 2.2.2討論過：若是仝一句話仝時有「賓語」kap「補語」，toh8必須ai3將「賓語」提到「動詞」的頭前，變成「賓述補」的順序；若述賓結構非常倚密，toh8 ai3將「動詞」重複，用「述賓述補」的結構出現。受訪者ti7#2時採用這項原則，m7-koh到ti7#14的第（3）選項時又koh接受「述賓補」的結構。探討伊的原因有可能是「起厝」chit-e5「詞組」ti7現代人的語感中已經koh khah倚密結合做「述賓複合詞」ah，所以＃14（3）toh8變合理化ah。
＃8、＃14、＃15仝款是由介詞 「ti7」加上方位詞所構成的方位詞組。Ti7 2.1的討論咱指出chit類方位詞組ti7現代漢語的位置，會當有三種：（a）指動作抑是事件存在的所在，用ti7動詞的頭前。譬如：＃8。（b）指出世、發生事件、居留的所在，會使用ti7動詞的頭前抑是後壁。譬如：＃15。（c）指動作到位的所在，用ti7動詞後壁。譬如：＃14。結果chia-e5答案攏真符合咱的分析。
4 結論
咱tui3語言學的觀點來探討「白話字聖經」的語法問題，觀察著伊kap現代台語有真che7所在有差異，包括：方位詞組的位置；動詞kap賓語的關係；關係子句的位置；比較句的型式；主語的省略；詞類的改變；古漢語的影響；介詞「ti7」kap「tiam3」的差別；疑問詞「mah」等。另外ma7透過問卷來印證本文的分析。最後發現受訪者的「年齡」、「聽台語講道時間的長短」kap「敢有tiaN7-tiaN7讀『巴克禮譯本』」這三項變數對「白話字聖經」語法的接受度有真明顯的影響。
《聖經》翻譯的目的是將上帝的話語翻譯做逐e5時代、逐e5所在的人所熟識、所慣用的語文，成做傳達福音的好工具。Ti7台灣，「白話字聖經」90年來帶領台灣人認bat基督教的道理，用台語傳達上帝的信息，是陪伴真che7人一生的好朋友，對信徒有真深的影響。對台語文來講，伊是頭一本用淺白的文字所寫的「經典」，伊的內容有歷史、有法律、有詩歌、有傳記、有哲學論文、有諺語箴言、有批信、有散文……，通講是台語文寫作的範本。雖然因為時代的變遷影響語言變化，致使現代人讀起來感覺khah無hiah-nih親切好理解，m7-koh伊豐富的語料kap伊的社會意義，攏真值得學術界來進一步研究。
Peh8-oe7-ji7 Seng3-keng e5 Gu2-hoat Tham3-thou2
Niu5 Siok-hui7
Tai5-pak-chhi7 Ban7-hoa5 kok-tiong
Pun2-bun5 sou2 tham3-thou2 e5 Peh8-oe7-ji7 Seng3-keng si7 chi2 bok8-chian5 ti7 Tai5-oan5 TiuN2-lo2 kau3-hoe7 le2-pai3 gi5-sek tiong sou2 su2-iong7 e5 "Pa-khek-le2 Ek8-pun" (Sin-iok 1916， Ku7-iok 1933)， in-ui7 i e5 bun5-ji7 heng5-sek si7 Peh8-oe7-ji7， sou2-i2 it-poaN lang5 ka7 chheng-cho3 "Peh8-oe7-ji7 Seng3-keng". Peh8-oe7-ji7 Seng3-keng it-tit8 si7 Tai5-gu2 kau3-hoe7 kin7 90 ni5 lai5 sou2 su2-iong7 e5 Seng3-keng ek8-pun2， ma7 e7-sai2 kong2 si7 eng2-hiong2 sin3-thou5 siong7 chhim e5 ek8-pun2.
Tan7-si7 tui3 Gu2-gian5-hak8 e5 koan-tiam2 lai5 khoaN3 Peh8-oe7-ji7 Seng3-keng， chin kin2 toh8 e7 hoat-hian7 ti7 gu2-hoat teng2-bin7 u7 chin-che7 sou2-chai7 kap hian7-tai7 Tai5-gu2 e5 iong7-hoat bo5 sio-siang7. Pau-koat: (1) Hong-ui7 su5-chou e5 ui7-ti3; (2) Tong7-su5 kap Pin-gu2 e5 koan-he7; (3) Koan-he7-chu2-ku3 e5 ui7-ti3; (4) Pi2-kau3-ku3 e5 heng5-sek; (5) Chu2-gu2 e5 seng2-liok8; (6) Su5-lui7 e5 kai2-pian3; (7) Kou2 Han3-gu2 e5 eng2-hiong2; (8) Kai3-su5 "ti7" kap "tiam3" e5 chha-piat8; (9) Gi5-bun7-su5 "mah" teng2.
Leng7-goa7 ma7 thau3-koe3 bun7-koan3 lai5 in3-cheng3 pun2-bun5 e5 hun-sek.
Koan-kian3-su5: Peh-oe7-ji7， Seng3-keng， gu2-hoat， Tai5-gu2， E7-mng5-oe7
1 巴克禮牧師是英國長老會的宣教士，自1875年來台灣到1935年ti7台灣過身，六十年的傳道生涯中創設神學院、推行白話字、創辦教會報、重譯聖經、增補廈英大辭典等，對台灣社會有重大的貢獻。
2 這三種版本的《聖經》文字攏是使用「白話字」（教會羅馬字），但是一般人所講的「白話字聖經」是指巴克禮牧師所修譯的白話字版本，所以本論文ma7遵照社會的講法，ka7「白話字聖經」當做專有名詞使用。
3 《聖經》實際上m7-na7是一本冊，伊是一部六十六本冊合起來的大型著作，照時代的前後，分做「舊約」kap「新約」。「舊約」有三十九本，包括律法、先知書kap文學著作三大類；「新約」有二十七本，按照內容性質分做歷史、書信、啟示三大類。所以ti7猶未有規本的《聖經》以前，攏是先出版單本的經冊。
4 「白話字聖經」ti7語詞kap語法方面攏kap現代台語有差異，其中語詞的差異khah好發覺，語法的差異khah微細，一般人khah be7去注意著。會當參考梁淑慧（2004），伊用「實況化」的理論分析比較各種台語《聖經》譯本的語詞、語法、語音、信息傳達風格、文字型式等。
5 根據《台灣基督長老教會百年史》（1965:130）的記載，這本新約《聖經》ti7出版以後十五年中間，攏總ti7台灣、福建以及南洋賣出六萬本。
6 「和合本」Union Versions是「聯合譯本」的意思。1807年頭一位新教傳教士馬禮遜（Robert Morrison， 1782~1834）來到廣州，基督教的傳佈kap聖經翻譯的工作隨時ti7中國展開。早期的中文譯本攏是各宣教差會各自翻譯，一直到1890年的宣教大會決議由各差會合作共同出版標準的中文譯本，稱做《和合本》（Union Version)。初期成立三組譯委會，分別負責翻譯「深文理（文言文）」、「淺文理（淺近的文言文）」kap「官話（白話文）」三種譯本，當時的口號是：「聖經唯一，譯本則三」（One Bible in three versions)。當「淺文理」的新約部分完成了後，中國社會的書面語系統已經趨向淺白，所以譯委會決議將兩種文理譯本合做夥，「文理譯本全書」ti7 1919年出版。「官話和合本」ma7 ti7 1906年完成新約出版，1919年完成舊約並出版全書。「官話和合本」出版了後無到十年的時間toh8流通南北各省，銷售量遠遠超過其他譯本。1939年經過修訂了後，改名做「國語和合本」（現在簡稱做「和合本」），成做華人教會中的權威譯本，取代進前所有的中文譯本（許牧世，1983；莊柔玉，2000）。「和合本」了後雖然猶有其他譯本陸續出版，m7-koh到taN為止猶未有比「和合本」流通koh-khah闊的中文譯本（蔡錦圖，2000）。
7 1885年巴克禮創辦《台灣府城教會報》（Tai5-oan5 Hu2-siaN5 Kau3-hoe7 po3)，toh8是今仔日《台灣教會公報》的前身。自1885年創刊至1969年共1050期的報紙全部攏是使用白話字，1970年開始才改用中文發行。
8 1945年台灣脫離日本統治，國民黨政府為著beh加速中國化，開始「推行國語」的工作。Ti7政策上獨尊國語，打壓本土語言。甚至認為教會使用本土語言kap白話字《聖經》傳教會妨礙國語推行kap國家的統一，所以嚴格取締（黃宣範1995；陳美如，1998；張裕宏，2001）。
9 其中一位是岡山長老教會的林恩魁長老，另外一位是嘉義的李英長老。後來以林恩魁長老的原稿進行討論修訂。
10 見《台語漢字本》序言。
11 「瑪利諾會」1911年ti7美國創立，是一間專門向國外傳教的天主教修院。1951年起開始有瑪利諾會的神父來台中傳教，並且設立「瑪利諾語言中心」，是外籍神父學習台語的語言學校，有出版台語字典、台語教材等。
12 後來《新約》（「紅皮聖經」）亦有由聖經公會出版的版本，出版年無清楚。根據當年參與校譯工作的王成章牧師的回憶，應該是ti7 1974年左右。後來「紅皮聖經」ti7 1975年toh8 hou7政府沒收去，換一句話講，「紅皮聖經」ti7北部出現的時間無到一年。

13 指Dr. Eugene A. Nida ti7 60、70年代所提出的「動態對等」（dynamic equivalence，有人譯做「靈活對等」），看重讀者對信息內容的反應，將意義看做第一重要，形式看做第二重要。到80年代伊小可修正，提出內容kap形式兼顧的「功能對等」（functional equivalence)。
14 原文『我們的呼籲』（1975）會當ti7台灣基督長老教會總會的網站http://www.pct.org.tw chhoe7著。Hit陣所沒收的有「白話字聖經」kap抵才出版的「紅皮聖經」，後來政府kan-taN歸還「白話字聖經」。
15 Dr.Nida 是當代上有名的聖經學者以及語言學者，數十年來ti7伊指導下面翻譯的各種語言《聖經》譯本，約有250種（許牧世，1983：191）。
16 所列出來的經文，英文採用的是當時所通行的英譯本English Revised Version（1885），是the King James Version「英王欽定本」（1611）的修訂譯本。文言文參考「馬禮遜深文理譯本」（1823）kap「施約瑟淺文理譯本」（1902）。現代台語的部分，除了參考「紅皮聖經」（簡寫做「AP」）、「現代台語譯本」（簡寫做「HT」）以外，ma7將符合現代台語語法規則所產生的例句加入去。另外，為著方便比較，台語的經文攏用漢羅合寫的方式出現。
17 不管領有者是單數抑是複數，「兜」前的人稱代名詞一定ai3用複數形式， 這是較特殊的詞法現象。但是「白話字聖經」的譯者並無注意著chit-e5情形，所以有「我兜」（太8：8）、「你兜」（太26：18）、「伊兜」（羅16：23）等詞出現。
18 白話字出版品指以「白話字」為書寫文字的各類出版品。
19 現代台語「哭」當及物動詞的例，只有「哭爸哭母」這個俗語。
20 原文：「mah(麼Mou5)  kiam2 u7-iaN2-mah， chiu7-si7 giau5-gi5 to3-hoan2 mng7 e5 oe7.」
21 關係台、華問句的比較請參考鄭良偉（1997c：357-396）。
22 引用自鄭良偉〈正反問句語用、語意、語法模板（提要版）〉（未發表）。
23 Chit份問卷是針對「白話字聖經」的易讀性（readability)所設計的，所以包括「詞彙」、「語法」、「語音」、「信息傳達」、「閱讀能力測驗」五大類的題目，ti7本論文咱kan-taN beh討論「語法」的部分。
24 包括「白話字聖經」kap「台語漢字本」。
25 Teh進行χ2檢定百分比仝質性時，咱的目的teh檢定J 陣群體ti7 I 組反應方面的百分比敢有明顯的差異。所以ti7 chia咱先將反應項目（toh8是「＝白話字聖經」的反應）分做koan5、ke7 2組。分組的標準咱界定是社會人士組ti7「＝白話字聖經」的平均題數，所以回答題數ti7 0~3題的當做是「ke7組」，4~15題的當做是「koan5組」。
26 Haberman(1978）指出：細格校正了後標準化的殘差伊的機率分配接近常態分配，所以ti7雙爿考驗的時，咱會使用1.96做α= .05明顯水準的臨界值，用2.58做為α= .01明顯水準的臨界值。按呢toh8會當檢驗出各類樣本反應型態的差異。
27 掠魚的人ti7一般攏稱做「討海人」。「討漁人」khah無人使用。但是本題的重點khng3 ti7敢有主語「A」，所以遵照「白話字聖經」原文。
2004台灣羅馬字國際研討會論文集Tai-oan Lo-ma-j" Kok-che Gian-tho-hoe Lun-bun-ch...p



4-8


4-22



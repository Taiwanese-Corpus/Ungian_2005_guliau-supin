白話字e5歷史(II)
Henning Kloter原作	     陳星旭翻譯

3.	傳教士個別e5貢獻
3.1	Medhurst 
Medhurst e5 《福建話拼音法(Orthography of the Hok-keen Dialect) 》(1832印行)是根據二種辭典做伊e5源頭。To7是《十五音》kap Robert Morrison e5《華語字典(Dictionary of the Chinese language)》(1815-1822)。《十五音》出版hit年，Medhurst tu2好來到Malacca，hit時伊ti7倫敦宣道學會e5印刷所工作。Beh來亞洲進前，Medhurst有ti7倫敦學北京話，但是來了才發現ti7 Malacca「五百人中間無超過一個人會曉北京話，抑是ti7會話中講超過十字e5北京話。」結果Medhurst只好去學Malacca khah che7人講e5馬來話，廣東話kap閩南話。一年後，伊to7有法度用閩南話講道。根據洪惟仁e5研究，ti7  Medhurst拍拚teh學e5這冬，《十五音》是伊學閩南話e5私人『模範字典』。
Medhurst ti7伊編e5字典e5序言有講，「《十五音》有十五個字首kap五十個字尾，有法度thang合成所有可能e5聲音來表達福建話所beh表達e5話。Chia-e5字首，字尾beh用歐洲字母來寫。」但是，Medhurst 拼音法ti7每一個音節字首所用e5字母超過《十五音》所用e5十五個字首。Medhurst用--e5 kap伊本來e5辭典編纂e5模式有一koa2出入，比如：
   1)『柳』寫做<l> kap  <n>。這兩種寫法無像(siang7) e5所在是:「Lew2 『柳』若kap m7是鼻音e5字尾組合，to7讀<l> e5聲，但是若kap有鼻音e5字尾組合，<l> to7夾有鼻音，變做足成<n> e5聲，比如『少年郎』e5『郎』 拼做 <neng2>，to7是 [n  ]。
2)	『英』ti7 《十五音》是表示無字首。Ti7 Medhurst拼音法內底e5滑溜音（voiced glides）[ u,j] to7用<w> kap <y>來寫。
3)	單字<g> kap雙字音<gn>攏表示仝一個字首『語』。但是「單字音讀 <g> e5音，後壁e5鼻音字to7有需要發<gn> e5鼻音。 」
Medhurst e5『福建話拼音法』對以後e5拼音系統影響有限。伊e5調號kap現代POJ仝款，伊e5字首有小khoa2改變，但是伊hit套複雜e5字尾系統to7無受人接受。我參考洪惟仁e5著作，ka7 Medhurst系統e5子音kap現代POJ做一個比較(就聲母符號ti7 POJ e5對照，我有參考張裕宏2001年e5著作)：
    1)  ti7 POJ，/    / 寫做 <ng>，仝款e5音，Medhurst寫做 <gn>。
    2)  ti7 POJ，送氣發音字首 /ph，th，kh，tsh/   寫做<ph，th，kh，chh>，ti7 Medhurst系統用省略號<u8> 後壁toe3一個<h>來表示送氣音，<puh8>，<tuh8>，<kuh8>，<chuh8>。
    3)  ti7 POJ，滑溜音[u,j]因為是無字首開始，所以放空字，但是ti7 Medhurst系統用<w> kap <y> 來表示。
3.2  Doty kap Talmage
Beh用Elihu Doty ti7 1853印e5 《羅馬字化廈門話e5英漢手冊》來証實he就是現代POJ拼音法是有khah過分。Ti7  Medhurst 開創性e5字典出版只有二十冬後，Doty to7採用kap Medhurst所提倡e5無仝e5拼音法。現存e5文獻無法度hou7咱有可靠e5結論講啥物人才是19世紀中期這套拼音法e5開創者。
1840年代，ti7中國傳教工作e5法定地位改變。1842年e5南京條約以後，清帝國對傳教士進入傳教e5禁令部份解除。廈門是五口通商e5港口之一。Ti7廈門e5傳教士無joa7久to7開始做教本地話e5 khang-khoe3。結果是大家對羅馬字系統e5興趣koh活--起-來，也拍拚teh改進。Pitcher (1912) 有記載，「1850 e5時，羅馬字化廈門話to7有ti7學校teh教，但是應該是ti7 che以前，選17個羅馬字母做拼音字母e5 khang-khoe3 to7 已經開始--a。 」
Chia-e5 khang-khoe3真明顯是ti7廈門e5所有教派e5傳教士做伙做--e5 。Hit時有美國歸正會、倫敦傳道會kap英國長老會。根據Pitcher e5研究，「Ka7華語用羅馬字寫--出-來e5主要推動者是神學博士J.V.N.Talmage牧師。不過，所有三個教派e5傳教士攏真心盡意teh支持伊。」
Talmage有五本用羅馬字化廈門話寫e5著作：
(1)	《Tng5-oe hoan-ji chhou-hak (Amoy Spelling Book) 》(1852年ti7 廈門印行)，「15頁，.. 用羅馬字印行beh教人用羅馬字學廈門話e5入門冊。」
(2)	《Thian lo lek3 theng5 ( Pilgrim’s progress) 》(1853年ti7 廈門印行，77頁)
(3)	《Lo-tek e5 chheh (Book of Ruth) 》(1853年ti7廈門印行，20頁)
(4)	《Iong2 sim sin si (Hymn Book in the Amoy dialect) 》(1859年ti7 廈門印行，26頁)
(5)	《Yew5 tuae8 tue8 tuo8o (Map of Judea) 》(1861年印行，大張)
我猶無法度chhoe7出chia e5文獻現在ti7 to2位。但是，Doty有講，伊e5「拼音法除了一、二e5所在有小khoa2變化以外，大部分攏是根據ti7廈門e5傳教士所用--e5 。」Ui3真che7例會tang3看出Doty e5系統kap現代POJ真相像。所以咱會使真確實按呢講，現代POJ拼音法大部分ti7 1850時代to7已經定型--a 。
另外Alvin Lin、洪惟仁kap Ann Heylen也有一款講法，in 講1850 時代e5早期拼音法e5創新是ti7廣東e5傳教士Wells Williams開始--e5 。Lin e5 假設是根據Williams ti7 1851年ti7 《華文珍藏 (Chinese Repository) 》雜誌內面用羅馬字廈門話所寫e5一篇Chhong3-se3 Toan（Genesis）第四十六章來講--e5。 這段文章e5拼音法真符合POJ。Williams家己講，「Che是我第一擺試驗 ，beh ka7華語羅馬字化，用kap in無像e5文字來教--in 本地人」。
但是，John DeFrancis 認為這段創世記e5文章是廈門傳教士翻譯--e5。伊這個講法ma7有道理，因為ti7這段文章內底e5作者名錄註解hit位，Williams有提起是別人所寫，m7是伊家己。而且ti7幾冬前，Williams有發展一套ka7華語羅馬字化e5拼音法，ti7真che7所在攏kap Lin所提e5 hit段文章用法無像。Williams e5拼音系統ti7仝hit本雜誌後來e5文章有繼續發展。Ti7 chia-e5文章，伊有khah詳細說明華文書寫法kap Morrison拼音法e5不足。 1836年，伊呼籲「用意大利用e5羅馬字，經過小khoa2修改，來寫華語」，接--落-來用一套新e5拼音法，用羅馬字母「來寫華語，廣東話kap福建話e5發音」。
洪惟仁認為Williams e5 chia-e5建議是POJ拼音法e5開始。不過這種講法並無hou7人真正會tang3信服e5證據，不過Williams e5『新福建拼音法』對後--來閩南語羅馬字化有鼓舞e5作用。Williams e5真che7拼音建議並無hou7人採用，後--來Doty ma7無採用利用加添一個調號來表示長母音e5作法。Koh再講，以後e5羅馬福建話e5文章也無提起Williams e5拼音法。Williams真che7拼音法e5建議，攏無hou7人ti7 1850年代e5拼音系統採用。下面有五個例：
(1)	調號：Williams引進新e5調號。Chia-e5調號有一種註ti7平聲字或者上聲字e5頭前，另外一種註ti7 qu或者 ru e5後壁。但是Doty kap以後e5 POJ攏用Medhurst e5標調法。
(2)	對 /    / kap  /o/ 無仝發音e5 處理：Williams對che無處理。Doty kap以後e5 POJ用上標 e5點 < 。> 來分辨。< o。> 代表 /    /，< o > 代表 / o /。
(3)	送氣音e5表示法：現代e5 POJ，送氣音/ph，th，kh，tsh/ 是用<ph，th，kh，chh>來表示。Medhurst系統是用省略號<u8> 後壁toe3一個 <h>，to7是<puh8>，<tuh8>，<kuh8>， <chuh8>。Williams kap Doty e5拼音系統，送氣音是用<‘ >。用< h >來表示送氣音是1869年Mac Gowan以後e5代誌。
(4)	字首音 /   / e5 表示法：Williams kap Medhurst 仝款ka7這音寫做 <gn>。拼做 <ng> 是Doty kap 以後e5 POJ系統才確立--e5 。
(5)	鼻母音e5表示法：Ti7 Medhurst kap Williams e5系統，用上標e5  < n > khng3 ti7 beh發鼻音e5母音頭前，比如，Medhurst e5  < hno2 > ，kap Williams e5 < (hno2 > teh表示 [ h     ]。 現代用上標e5  < n > toe3 ti7母音後壁e5表示法(hon2)，是tui3 Doty在1853年確立 e5 。

（本文用英文發表ti7 《2002年台灣羅馬字教學kap 研究國際學術研討會論文集》）
（訂正：原作者來函，104期第2頁，『英國e5博物館』應該改做『英國e5圖書館』）







 





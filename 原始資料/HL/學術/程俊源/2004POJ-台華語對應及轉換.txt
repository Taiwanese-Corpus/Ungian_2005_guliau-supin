台華語對應及轉換
程俊源
師範大學國文所
0. 前　言
台灣自九十學年度起開始實施「九年一貫」兮(e5)教育課程，語文學習兮科目，佇國語（華語）以外，台語文、客語文佮(kap)原住民語文嘛是語文教育兮一部份，台灣過去因為有卡無仝款政治環境，所以「語文教育」兮進行嘛煞徛(khia7)佇(ti7)「一語化」兮角度來推-sak，高壓兮語言教育政策確實互(hou7)華語教育達到空前兮“成功”（黃宣範1993、曹逢甫1997），毋閣(m7-koh)獨尊華語兮另外一面就是排斥(pai5-thiat)本土語言、禁止本土語言，這(chit)幾十年兮華語教育造成台灣兮語言生態有真大兮改變，「華語」以「高階語言」兮姿態行入咱兮社會、咱兮學校，甚至行入咱兮灶跤(chau3-kha)，造成「孫仔」袂曉(be7-hiau2)講「阿媽」兮話，顛倒是「阿媽」愛學講「孫仔」兮話，這款「天地顛倒peng2」兮語言生態確實有卡怪奇，好佳哉即嘛(chit-ma2)政府知影通改進，ka7鄉土語言排入九年一貫兮正式課程，互強強(giong5)欲(beh)斷氣兮本土語言加一點仔生存兮機會。
「雙語教育」、「多語教育」兮政策轉變是一條正確路途，「多元兮社會」、「多元兮文化」嘛著愛有「多元兮語言環境」來支持，目標若正確續(soa3)落來欲做兮是按怎(an2-choaN2)執行兮問題，華語教育成功，台灣社會目前袂(be7)曉講華語兮人無濟，甚至「華語」就已經是真濟人兮「第一語言」，「鄉土語言」顛倒是ka7當作「第二語言」來學，這是「事實」，雖罔講有卡無奈一寡，毋閣有時陣「上帝若ka7咱兮門關起來，伊嘛會順續替咱ka7窗仔開開(khui-khui0)」，嘛就是講「危機」無定著會當是咱兮「轉機」，既然即嘛兮囡仔(gin2-a2)逐家攏會曉講華語，咱會當借重現代世界「雙語教育」兮經驗，利用in已經會曉兮「第一語言」，經過「比較」、「對應」佮「轉換」等等兮學習經驗，來達到目標語言兮學習。
「台語」佮「華語」雖然毋是仝款兮語言，毋閣兩個語言「對應」兮所在嘛實在袂少，下腳咱就集中紹介這兩兮語言「相仝(kang5)」佮「無相仝」、「對應」佮「無對應」兮所在，互咱濟濟(che7-che7)從事台語母語教育兮老師，會當利用遮(chia)兮對應關係，自然轉換這兩種語言，嘛會當ka7這項智識傳教互咱兮下一代，成果毋單是會當學好台語，連華語兮使用嘛會當閣卡正確，這毋才(chiah)是「一兼兩顧，摸蛤仔兼洗褲」。
「語言」兮「結構」需要有幾仔兮「部門」結合佮組織才會使，語言學一般ka7分作「音韻」、「詞彙」佮「句法」三大部門，一般人對「語音」方面兮了解有卡深，對「語音」差別兮感受嘛真直接，比論講華語愛「捲舌」台語就免，台語差不多逐字攏愛「變調」，毋閣華語就干單佇第三聲兮所在有變調兮情形1，所以考慮著時間兮因素，以及咱逐家這期兮進修已經有學習「語音」兮部份，所以咱先集中說明「詞彙」佮「句法」兮部份。
1. 「詞彙」佮「詞法」兮對應
1.1 「詞彙」兮對應
「台語」、「華語」詞彙的差別嘛真大，有時陣是華語有兮詞台語無，有時倒反是台語有兮華語無按呢講，比論講華語有「企鵝」、「長頸鹿」……等這款詞，毋閣咱台語無詞通講，當然這佮生活經驗有關係，古早講咱閩南語兮祖先，就毋別看過「企鵝」，毋別看過「長頸鹿」是欲按怎叫in會曉講，所以拄(tu2)著這款兮詞，咱台語著只好「借」，無錢就愛借錢先罔度，無詞嘛就愛借，語言才袂失去生命力，這是先天的限制嘛無法度，用這兩兮詞作例，咱看台語有幾種可能的借法，華語「企鵝」台語無，毋閣華語兮「企」字，本底就是「站」兮意思，華語兮「站」台語兮對應詞是「徛khia7」，所以「企鵝」台語會當ka7叫做「徛鵝」，華語兮「長頸鹿」台語嘛無，「頸」台語兮對應詞是「頷管am7-kun2」，所以「長頸鹿」咱台語會當ka7叫做「長頷鹿」，當然欲借嘛無一定攏愛ka7華語借，ka7日語借嘛會當，比論講「長頸鹿」日語是「麒麟」，咱台語嘛會使ka7「長頸鹿」叫做「麒麟鹿」。像這款兮例台語是有一寡(chit0-kua0)，比論講：
台語
日語
華語
月給/薪水
月給
薪水
放送/廣播
廣播
放送
注文/預定
注文
預定
住所/住址
住所
住址
口座/戶頭
口座
戶頭
水道水/自來水
水道
自來水
……
……
……
毋閣咱今仔日兮主題是「台華對應」就暫時mai3牽涉傷濟問題，講台、華語兮對應就好。上面兮例是台語無愛靠借別兮語言兮詞來補充，而且遮兮詞算卡個別，雖然對應毋閣就愛一兮一兮單獨記持才會使。
咱頂面既然講「對應」對兩兮語言同時學習會有幫贊，咱即嘛換講台語對華語學習兮幫助，華語有三個結構助詞「的」、「得」、「地」，因為這三兮詞攏讀做「de0」，所以咱囡仔起初咧學這三個詞兮分別時，有影真oh學，一般兮老師會用文法兮觀念幫助囡仔學，比論講，「所有格」、「形容詞」後壁用「的」，「動詞」後壁用「得」，「副詞」後壁用「地」，按呢講，講起來對囡仔的學習幫助毋是真大，因為小學兮囡仔對「名詞」、「動詞」、「形容詞」無定著抑猶當體會，毋閣啥是「副詞」？囡仔可能就真頭疼，抑閣有頂面兮文法解釋嘛無真充分，比論講「動詞」後壁用「得」，毋閣「好得很」兮「好」真明顯毋是「動詞」，應該算「形容詞」才著。按呢咱愛按怎教咧？解決兮技巧佇「對應」兩字。
因為卡早無論學校兮語言教育，抑是社會兮語言價值觀，攏無咧注重本土語言，毋知影借重本土語言就會當真簡單解決囡仔學習兮問題，咱來看華語這三兮助詞佇台語中兮對應。
表1

華語
台語
「的」
定語標誌
我的書。
紅的花。
我兮(e5)冊。
紅兮(e5)花。
「得」
補語標誌
跑得很快。
冷得要命。
跑kah足緊。
寒kah欲死。
「地」
狀語標誌
慢慢地走
慢慢a行。
若準欲利用文法觀念來解說這三兮助詞，嘛毋是利用頂面「詞類」兮說明彼(hit)種，因為按呢無夠完整，正確應該是講出in兮「語法功能」，「的」是「定語標誌」、「得」是「補語標誌」、「地」是「狀語標誌」，總是按呢講文法講了無毋著，毋閣學生仔仝款霧煞煞，因為文法觀念對in來講傷深，而且對學習無外大兮幫助，毋閣咱若注意這三個助詞佮台語兮對應，情形就會無仝款矣(a0)。
照表1的對應看，咱會當按呢教學，ka7學生囡仔講，凡若台語讀「兮」兮(e0)，華語就是寫「的」，凡若台語讀「kah」兮，華語就是寫「得」，啥物時陣寫「地」咧？利用排除法，凡若不是寫「的」抑是「得」兮，就是「地」。按呢咱利用語言兮「對應關係」，一舉解決三兮問題，學生囝仔毋免有真濟語法智識，嘛會當真正確來運用華語這三兮助詞。
「九年一貫」了後，學校的語文教育既然就同時愛教華語佮台語，咱老師若會當加注意這款兮對應關係，對學生同時學習這兩種語言，毋單感覺真趣味無負擔，猶閣(iah-koh)會當增加學習兮效果。
1.2 「詞法」兮對應
除了詞彙兮「對應」以外，咱嘛來討論一寡卡無一致兮「詞法」對應。台語、華語」攏會當利用「重疊」來「構詞」，請看表2：
表2

A
AA
AAA
台語
紅
紅紅
紅紅紅
華語
紅
紅紅的
*紅紅紅2
台、華語兮形容詞攏會當「重疊」，毋閣無真一致，形式上台語形容詞會當三疊，「苦苦苦」、「酸酸酸」、「大大大」……，華語袂當，就算形式仝攏會當「兩疊」，毋閣重疊了後，意思真無仝款，台語形容詞兩疊兮時，意義會「減弱」，（請比較：「這杯茶苦。」VS.「這杯茶苦苦。」）毋閣華語形容詞兩疊了後，意義有可能「加強」3，（請比較：「他離我遠。」V.S.「他離我遠遠的。」）這種差別教師若會當提醒學生，學生咧轉換兮時就會卡注意袂烏白用。
表3

AA
AA咧
台語
*洗洗手
*看看冊
手洗洗咧
書看看咧
華語
洗洗手
看看書
手洗一洗
書看一看
台語「動詞重疊」兮時，後壁袂當接「賓語」（*收收衫、*款款行李），華語就會當，台語若閣欲接名詞，就愛ka7賓語主題化徙去頭前，後壁加一兮「咧」。
表4

AABB
ABAB
例句
台語
歡歡喜喜
*討論討論
【你佮伊討論一下。】
華語
高高興興
討論討論
【你跟他討論討論。】

（形容詞）
（動詞）

華語「AABB式」佮「ABAB式」兮差別，抵好是「形容詞」佮「動詞」兮差別，「形容詞」用「AABB」4，「動詞」用「ABAB」，也就是講華語雙音節兮「動詞」佮「形容詞」重疊兮行為無仝款，毋閣台語雙音節動詞就袂當直接重疊5，袂當講「*車修理修理卡好騎。」、「*人小可運動運動卡有精神。」愛講「車修理理咧卡好騎。」、「人小可運動動咧卡有精神。」
以上咱簡單用「構詞法」兮「重疊式」來說明，台、華語兮重疊構詞有一定兮「對應」，毋閣嘛有真大兮「差別」，語言咧轉換兮時，無論是ui3台語「轉換」做華語，抑是華語「轉換」做台語，攏愛真注意，毋通ka7直接翻過(koe0)。
2. 「句法」兮對應
2.1 「比較句」
台語「比較句」的用法，有真濟種，卡常用兮句型是「A比/並B卡……」，咱比較看覓(mai7)伊佮華語「比較句」兮差別：

表5

「A比/並B卡…」
「A比B…」
台語
我比伊卡大兩歲。
我講話並伊卡大聲。
*我比伊大兩歲。
*我講話並伊大聲。
華語
*我比他較長兩歲。
（可說：我比他還長二歲。）
*我說話比他較大聲。
（可說：我說話比他還大聲。）
我比他大兩歲。
我說話比他大聲。
表5台華語「比較句」句型格式兮比較，咱會當知影台、華語兮增差(cheng-chha)佇副詞「卡」這字，台語愛講出「卡」字，華語毋免，所以即嘛真濟囡仔受華語影響，定定ka7台語兮「差比句」講做「*伊比我gau5。」、「*我比伊肉（能力差）。」這毋是真好兮現象，需要老師講破互學生仔知。
表6

「A卡…（過）B…」
「A…過B…」
「A謂語B補語」
台語
我卡高伊。
坐車卡緊過行路。
我高過伊。
坐車緊過行路。
我高伊三寸。
坐車緊行路三十分鐘。
華語
*我較高他。
*坐車較快過走路。
我高過他。
坐車快過走路。
我高他三寸。
坐車快走路三十分鐘。
台語兮「差比句」猶有表6三種可能兮講法。第一種「A卡…（過）B…」是華語無兮，「轉換」兮時陣愛注意。
2.2 「攏」佮「都」
台語兩兮副詞「攏」佮「都」攏會使對應華語兮「都」，毋閣台語兮用法佮意思無仝款。
表7
台語
逐家攏相信，你會提著最高票。
（連）我都毋相信矣，你閣咧聽伊兮。
華語
大家都相信，你能拿到最高票。
連我都不信了，你還聽他的。
台語兮「攏」表示「全部」、「全體」攏有共同性質兮意思，「攏」表示兮干單華語兮「連…都…」這款意思。
2.3 「嘛」
頂面華語干單一字「都」爾，毋閣就愛對應台語兩兮意思「連」佮「都」。下面是倒反兮例，台語一兮字，愛對應華語兩兮意思。
台語兮「嘛」差不多是對應華語兮「也」，表示兩兮事件A佮B有仝款兮所在，毋閣台語兮「嘛」猶會當用來強調「全體」，華語兮「也」就無這種用法。

表8
台語
你無愛食龍眼，我嘛無愛。
逐家（攏）嘛知影，伊足假仙兮。


華語
你不愛吃龍眼，我也不喜歡。
大家都知道，他很假惺惺。

*大家也知道，他很假惺惺。
台灣華語
大家都嘛知道，他很假。

2.4 「有」字句
台語「有」兮用法嘛是比華語卡複雜，相像兮所在是攏會當表示「領有」或「存在」，毋閣台語猶有其他兮用法。
表9
台語
我有一百萬。（領有）
阮兜有四兮人。（存在）
華語
我有一百萬。
我家有四個人。
台語兮「有」會當接「動詞」，表示過去兮經驗抑是動作兮完成。
表10
台語
我昨暗有去看電影。
伊有食檳榔，所以喙齒真烏。
華語
我昨晚去看過電影。
他嚼檳榔，所以牙齒很黑。
台灣
華語
我有去看電影。
他有吃檳榔，所以牙齒很黑。
比較「台語」佮「華語」「有」兮用法，就會當真清楚為啥物「台灣華語」會按呢講。
台語兮「有」佮「無」嘛真有意思。
表11
台語
你教兮，我聽有。
你講兮，我聽無。
華語
你教的，我聽得懂。
你說的，我聽不懂。
台灣
華語
你教的，我聽有。
你說的，我聽沒有。

台語兮「有」佮「無」會當做「補語」，華語袂使。另外「有」嘛有「強調」兮功能。

表12
台語
這兮囡仔有老實。
伊有咧讀書。
這兮囡仔老實。
伊咧讀書。
華語
這個小孩很老實
他確實正在讀書。
這個小孩老實
他正在讀書。
台灣
華語
這個小孩有老實
他有在讀書。

比較表12會當了解「有」免用嘛會使，毋閣用「有」有「強調」抑是「確認」的意思。
台語兮「有」佮「會」嘛仝款真有意思。
表13
台語
這屆兮考試，我考有著。（已實現）
這屆兮考試，我考會著。（可能實現）
華語
這次的考試，我考上了。
這次的考試，我能考上。
台灣
華語
這次的考試，我有考到。
這次的考試，我會考到。
台語兮「有」佮「會」嘛無仝，「有」表示已經實現矣，「會」表示向望(nng3-bang7)會當實現。

參引書目
C. N. Li & S. A. Thompson(1983/1999)《漢語語法》黃宣範 譯 文鶴出版公司 初版4刷 台北
丁聲樹 等(1961/1999)《現代漢語語法講話》商務印書館 1版8刷 北京
呂叔湘(1992)《現代漢語八百詞》商務印書館 增訂版8刷 北京
李獻璋(1950)《福建語法序說》南風書局 東京
邢公畹 編(1994/2002)《現代漢語教程》南開大學出版社 1版4刷 天津
周長楫(1999)〈廈門話的差比句〉《漢語方言共時與歷史語法研討論文集》暨南大學出版社 廣州
邱文錫、陳憲國(1996)《實用華語、台語對照典》樟樹出版社 初版1刷 台北
張　斌(2003)《漢語語法學》上海教育出版社 1版1刷 上海
張振興(1993)《台灣閩南方言記略》文史哲出版社 台1版1刷 台北
曹逢甫(1997)《族群語言政策：海峽兩岸的比較》文鶴出版公司 台北
許極燉(1990)《台灣語概論》台灣語文研究發展基金會 初版1刷 台北
黃宣範(1988)〈台灣話構詞論〉《現代台灣話研究論文集》121-145 文鶴出版公司 台北
　　　(1993)《語言、社會與族群意識：台灣語言社會學的研究》文鶴出版公司 台北
楊秀芳(1991)《台灣閩南語語法稿》大安出版社 1版1刷 台北
趙元任(1979/2001)《漢語口語語法》呂叔湘 譯 商務印書館 1版2刷 北京
劉月華 等(2001)《實用現代漢語語法》（增訂本）商務印書館 1版1刷 北京
鄭良偉(1979)《台語與國語字音對應規律的研究》台灣學生書局 初版1刷 台北
　　　(1985)〈台語容易混亂的常用虛詞〉《台灣風物》35.3:27-48， 35.4:23-47
　　　(1987)《從國語看台語的發音》台灣學生書局 初版1刷 台北
　　　(1988)〈時態、動量和動詞重疊〉《語言教學與研究》440-447 北京
　　　(1990)《演變中的台灣社會語文:多語社會及雙語教育》自立晚報出版社 初版 台北
　　　(1997)《台語、華語的結構及動向Ⅰ•台語的語音與詞法》遠流出版社 初版1刷 台北
　　　 等(2000)《大學台語文選•上冊》遠流出版社 初版1刷 台北
盧廣誠(2003)《台灣閩南語概要》南天出版社 初版1刷 台北



____________________________________
程俊源
師範大學國文所
Chungoan@edirect168.com
1 當然個別兮詞如「一」、「不」……嘛有一寡無啥仝款兮變調行為。
2 「*」的用法佇文法上代表是「無合語法」。
3 這是大約a2講，詳細兮分析是按呢，華語「形容詞重疊」做「定語」抑是「謂語」時，程度會「減輕」，比論講：「大大的眼睛」，「眼睛大大的」；做「狀語」抑是「補語」兮時，程度才是真正「加強」，比論講：「高高地舉起」，「舉得高高的」。所以華語「形容詞重疊」意義有可能「減輕」，嘛有可能「加強」，愛靠句法結構兮位置來決定。（邢公畹1994/2002:243、劉月華 等2001:201）
4 華語兮「形容詞」嘛有重疊做「ABAB」兮可能，比論講「雪白」→「雪白雪白」、「筆直」→「筆直筆直」、……，不過這類是比較特殊的「狀態形容詞」，數量毋是蓋濟，一般的「性質形容詞」重疊猶是用「AABB」。（邢公畹1994/2002:241）
5 台語有「行出行入」、「變鬼變怪」……這款詞，看起來形式是「ABAB」，毋閣這毋是「雙音節動詞」的重疊，因為「行出行入」是「行+出入」變來兮，「變鬼變怪」是「變+鬼怪」變來兮。（盧廣誠2003:67）。


7-7



博士論文台文摘要
漢字ham越南羅馬字e5學習效率比較
蔣為文

這個研究主要目的是beh用科學量化e5方式測量比較「漢字」、「越南羅馬字」kap「華語注音符號」“讀”kap“寫”e5學習效率。
這個研究攏總包含三款實驗，分別是：讀e5理解、聽寫kap講讀測驗。這個研究分別包含453個kap 350個tui3台灣ham越南來e5受測者。受測者e5組成包含小學生kap大學生。
Ti7讀e5理解測驗內底，受測者分做漢字組、注音符號組kap越南羅馬字組。In分別用漢字、注音符號kap越南羅馬字所寫e5文章做測驗。實驗結果顯示漢字kap越南羅馬字二組之間e5受測者成績無統計上e5差別，m7-koh注音符號組內底e5小學二年a2到五年a2 e5成績小khoa2比前二組khah低。
Ti7聽寫測驗內底，受測者分做台灣漢字組kap越南羅馬字組；tak8組e5聽寫內容攏包含軟式kap硬式短文章一篇。就軟式短文來講，漢字組kap羅馬字組e5受測者e5聽寫正確率攏tak8年增加，而且兩組攏ti7國小四年a2 e5時陣ti7統計上達到大學生e5聽寫正確率。M7-koh，硬式短文e5測驗結果顯示漢字組e5受測者ti7小學六年a2 e5時ti7統計上猶未達到ham大學生仝款e5正確率；羅馬字組ti7國小五年a2就達到大學水準。這個結果顯示漢字ai3用khah長e5時間來學習才會tang3達到大學e5聽寫水準。本研究koh針對tak8組e5聽寫錯誤做統計分析：漢字組內底攏總有十二種錯誤類型，其中「類似音」(錯誤e5漢字ham正確e5漢字有類似e5發音)是上chiap8 e5錯誤，這項錯誤ti7硬式短文內底佔所有錯誤e5 85.70%。
Ti7講讀測驗內底，受測者hong5要求ka7事先準備好e5軟式kap硬式短文各一篇大聲唸--出-來；這項kan-taN7針對越南學生做測驗。統計結果顯示羅馬字學習者ti7經過三、四個月e5學習了就會tang3達到90% e5講讀正確率，一冬後就會tang3達到強beh百分之百e5正確。
簡單講，這個研究結果指出羅馬字比漢字khah好學、學生會tang3 khah緊具備聽寫kap講讀e5能力。


越南羅馬字e5發展(下)		 蔣為文

2. 越南羅馬字e5發展
越南e5書寫文字一直到kah 17世紀，紀錄『音素』(phoneme) e5羅馬字e5出現才有重大e5轉變。羅馬字ti7越南e5發展會使分做4個階段：第一，17世紀初到19世紀中期e5教會使用期；第二，19世紀後半期e5法國殖民者推廣使用期；第三，20世紀前半期e5越南民族主義者推動使用期；kap第四，1945年以後e5正統地位時期。
16世紀尾、17世紀頭e5時，歐洲e5傳教士tauh8-tauh8-a2來越南傳教。In為著khah緊ka7越南話學hou7好thang傳教，就利用in熟sai7 e5羅馬字來ka7越南話設計一套音素文字。越南羅馬字e5發展kap真che7文字發展歷史仝款，並m7是一個人ti7一工內底發明出--來-e5,顛倒是經過一段無算短e5時間，由眾人累積經驗所『約定俗成』起--來-e5。經過be7少傳教士e5拍拚，法國籍傳教士Dac Lo ti7 1651年出版第一本越南羅馬字辭典『越南、葡萄牙、拉丁語3語對照辭典』(Do 1972)。Dac Lo kap『越、葡、拉』對越南羅馬字e5貢獻就像Medhurst kap伊ti7 1832年出版e5《福建方言字典》對台灣教會白話字e5開基性貢獻仝款。In攏是集眾人e5經驗，ka7羅馬字書寫系統化kap出版e5頭一人。Dac Lo e5羅馬字方案ti7經過無仝時期e5小khoa2修改了，成做現此時越南普遍使用e5正式文字。
Ti7 19世紀後半期進前，越南羅馬字主要kan-tan ti7教會內底流傳使用nia5。法國殖民者來到越南了後，羅馬字才小khoa2提升地位kap ti7教會以外e5場合使用(Vien Van Hoc 1961:21-22)。雖然法國殖民者推sak羅馬字e5最後目的是推廣法文，m7-koh伊無形中soah提供越南羅馬字初期成長e5奶水。像講，法國殖民者ka7羅馬字列入學校課程，續--落-來ti7 1865年官方發行第一份e5羅馬字報紙『Gia Dinh Bao』(嘉定報)，越南羅馬字ma7 ui3 hit cham7開始號做『ch? Quoc5 ng?』(國語字) (Vien Van Hoc 1961:22)。『嘉定報』就kap台灣1885年出版e5第一份羅馬字報紙『Tai5-oan5-hu2-sian5 Kau3-hoe7-po3』(台灣府城教會報)仝款，有 chhoa7頭普及羅馬字e5貢獻。另外一個例是，南部總督ti7 1882年簽定一份議定，規定所有越南話e5公文ai3用羅馬字寫 (Vien Van Hoc 1961:22-23)。
法國殖民者會推sak越南羅馬字，主要e5原因是：
第一，法國殖民者認定漢字是法國人kap越南人之間e5阻礙。因為越南長期以來攏ka7中國奉做宗主國，ma7透過漢字學習中國文化kap價值觀，假使hou7越南人繼續使用漢字就等於是hou7越南保持kap中國e5親密關係。為著hou7越南斷絕kap中國e5關係，thang親近法國，無用羅馬字取代漢字be7使。
第二，羅馬字是hou7越南人ui3越南語過渡到法語e5重要媒介。法國殖民者認為tng-tong越南人掌握著越南羅馬字了後，in beh學法語就khah簡單，路尾會-tang3真緊完全轉換使用法語。所以推行羅馬字是推行法語e5重要手段之一(DeFrancis 1977:131-134)。
總講一句，ti7越南羅馬字成功取代漢字這件代誌內底，法國殖民者扮演著『催化』e5角色。雖然殖民者e5目的是beh利用羅馬字來推行法語，m7-koh無形中soah提供越南羅馬字初期成長e5空間。
雖然ti7法國殖民者e5推sak之下，越南羅馬字ti7 19世紀後半期有比以前khah普遍，m7-koh整體來講，推行效果猶有限(DeFrancis 1977:69)。羅馬字e5推行ai3 ti7 20世紀初以後越南本土e5民族主義者e5鼓吹之下才有明顯e5進展(DeFrancis 1977:159)。Che原因是ti7反對法國殖民主義e5氣氛之下，pian3若用外來e5羅馬字就會hong5當做是oa2靠外來政權e5行為。M7-koh ti7越南民族主義者感受著羅馬字簡單、好用、是教育民眾e5好工具了後，in就化解對羅馬字e5惡感，ka7羅馬字本土化成做對抗外來統治e5利器。
20世紀初鼓吹羅馬字e5民族主義運動e5頭一個代表性團體算是『東京義塾』。『東京義塾』ti7越南所扮演e5角色就ka2-na2 20年代e5『台灣文化協會』；兩個e5差別是『文化協會』並無注重羅馬字，kan-tan 提倡漢字白話文。這個差別tu2好注定羅馬字ti7台灣kap越南有無仝e5發展命運。
『東京義塾』e5成員主要是一koa2留學日本e5越南知識份子。1907年 in ti7河內 (Ha Noi)設立『東京義塾』學校，thang傳授西方思想kap科學新知。In認定若beh達成啟發民智e5目的，無教羅馬字be7使。所以『東京義塾』e5第一要務就是普及羅馬字；in beh透過羅馬字來教育民眾，hou7大眾有知識thang對抗法國殖民統治。『東京義塾』雖然成立無到一冬就hou7法國殖民者強迫關門，m7-koh in e5主張soah ti7知識份子中間普遍得著認同kap支持。Ti7 in e5影響之下，『推廣羅馬字』soah成做越南民族主義者e5普遍主張kap推動要點，ma7引起一陣辦學校、辦羅馬字報紙e5風氣(Vuong & Vu 1980:20-32)。根據估計，到kah 1930年為止，全越南量約a2有75種e5羅馬字報紙(Hannas 1997:86)。
雖然羅馬字ti7越南民族主義者e5推sak之下有真大e5成就，m7-koh che並無代表羅馬字ti7 hit陣已經完全取代漢字。羅馬字e5地位ti7 1945年胡志明宣佈越南獨立了後才進一步提升做國家唯一e5正式書寫文字。胡志明ti7 1945年9月初2宣布成立『越南民主共和國』了後，新政府ti7 9月初8就隨宣佈全面推行羅馬字教育e5政策。胡志明ti7 hit年10月koh發表一份呼籲全國同胞做伙掃除青盲牛e5公開批，伊ti7批--裡講：
咱越南e5頭家！
Khah早法國帝國主義統治咱，in實行愚民政策，in限制咱辦學校，in無愛hou7咱bat字，thang好ka7咱剝削。
咱無讀冊e5人口佔全國e5 95%，會使講差不多全國攏是青瞑牛，咱是beh按怎會進步？
咱chit-ma2已經得著獨立e5勝利。提高人民e5文化水準，是咱目前ai3緊做e5 khang-khoe3之一。咱政府已經頒佈全國人民ai3 ti7 1冬內學會曉國語字（ch? Quoc5 ng?）e5政策。咱已經成立平民教育署，協助人民學習。
咱越南e5頭家！
咱ai3 ka7獨立e5 thiau7-a2 chhai7 hou7 an5。咱ai3追求國富民強。咱ai3 hou7每一個越南人民知影家己e5權利kap義務，有新e5知識才有法度參與建設祖國e5事業，ah che ma7是為啥物ai3先學會曉國語字e5原因。
Bat字--e5 ai3教m7-bat字--e5,thang好替咱e5平民教育做淡薄a2貢獻。
M7 bat字--e5 ma7 ai3 kut-lat8拍拚。翁婿ai3教某kian2,阿兄ai3教小弟，m7 bat字e5父母ai3 hou7 kian2來教，厝頭--e5 ai3教厝腳，好額--e5 ai3開班授課。
查某人長期來攏受壓迫，ai3 koh khah拍拚才toe3會著時代e5進步。
我ng3望全國e5青年男女做伙拍拚來完成。
(Ho 1994:64-65)

根據估計，1945年全國bat字e5人口大約有20%；ti7全面推行羅馬字了後，1953年已經提升到70% (DeFrancis 1977:240)。總講一句，越南會-tang3 ui3漢字、『字字喃』成功轉換做羅馬字e5原因有真che7，其中上重要e5 關鍵是『外在』kap『內在』因素：
外在因素是指越南ti7長期受中國kap法國殖民統治之下，按算利用越南羅馬字成做文化獨立e5基礎，thang進一步保障民族政治e5獨立。Ti7 40年代，日本軍為著侵略中國soah來出兵到越南，按算theh8越南做攻擊中國西南地區e5根據地。對中國來講，派軍進入越南thang掃除日軍e5根據地是有需要--e5。M7-koh對hit當時猶佔領越南e5法國來講，伊驚中國軍隊若koh入來會m7走，甚至ka7越南koh theh8轉去中國e5手--裡。對越南e5領導者來講，按怎利用各國e5矛盾thang hou7越南得著獨立是要緊e5代誌。胡志明對中國相當了解，伊ma7驚中國利用掃除日軍做藉口soah佔領越南。所以伊e5策略是一方面阻擋中國軍隊進入越南(蔣永敬1971:107)，一方面策動反中國e5運動(蔣永敬1971:228-240)。Ti7 這種pan7-se3下面，羅馬字當然成做確保政治、文化獨立e5上好選擇。
內在因素是指反封建、反知識壟斷e5大眾需求。就親像胡志明ti7公開批內底所講--e5,按怎hou7 hiah che7無受教育e5群眾有新知識，thang hou7國家富強是足要緊e5代誌。Ti7 19世紀以前e5越南封建社會--裡，in kan-taN一個外來e5主要威脅是中國。Ti7 hit種情形下底，採用漢字雖然會造成多數e5勞苦階級成做青暝牛，m7-koh 按呢做或者會減少中國侵略e5慾望koh會-tang3滿足越南封建朝廷已得e5利益。M7-koh到kah 20世紀了後，越南ai3應付--e5 m7-tan7中國nia5,ai3 koh應付相連續來e5西歐kap日本帝國主義。『字字喃』雖然有越南民族特色，m7-koh siuN複雜kap phaiN2學，所以簡單、好學e5羅馬字就成做啟發民智、對抗外來統治上好e5選擇。越南e5民族主義領導者ti7覺悟著時代e5變遷了後，chhan5-chhan5決定採用羅馬字。Ti7掌握著『多數民眾是青暝牛，kan-tan少數既得利益者bat漢字』e5情形之下，用全國e5力量來推sak羅馬字，當然真緊就收著效果。
（這篇原文發表ti7 『2002年台灣羅馬字教學kap研究國際學術研討會論文集』，編輯室整理其中一部份kap本刊讀者分享。）


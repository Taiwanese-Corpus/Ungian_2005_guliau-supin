文字系統e5分類kap學習效率  
蔣為文
若論到文字，真che7人攏會用「表音」kap「表意」二分法來區分世界上e5文字系統，續來認為漢字是「表意文字」，啊其他使用ABC羅馬字母e5是「表音文字」。事實上，這種ka7文字二分法e5分類方法真無妥當ma7無準確，因為無半種文字是“純”表音或者表意e5。像講，英文e5“semi”kap“er”就分別有“半”kap“人”e5意涵；中文e5“麥當勞”就純粹是利用漢字做“記音”e5工具來表示英文e5 “McDonald”這個詞。
若準漢字是表意文字，按呢漢字e5閱讀過程應該ham其他所謂e5 ABC拼音文字無仝chiah tioh8。M7-koh，真che7心理語言學e5研究報告攏指出“ka7漢字e5閱讀過程kap語音聯想分開”是無正確e5觀念。曾志朗e5研究報告(Tzeng 1992)指出「漢字e5閱讀過程仝款牽涉著語音e5反射聯想，這個過程kap其他所謂e5拼音文字是類似e5 」。意思就是講，漢字kap所謂e5拼音字ti7閱讀過程仝款牽涉著語音e5反射聯想。李孝定(1992) ui3伊對漢字結構演變所做e5統計分析發現：真正具備表意性質e5「象形字」、「指事字」ti7漢字e5歷史演變中所佔e5比例愈來愈少，顛倒描寫語音e5「形聲字」ui3公元前11世紀e5 27%跳升到12世紀e5 90%。
有人認為「形聲字」內底有「形旁」，所以形聲字ma7是表意文字。這種觀念ma7 m7是真正確。「形聲字」增加「形旁」e5目的是beh用來區別“仝音、無仝意思”e5「同音異義詞」(homophone)；這種目的ti7其他真che7拼音文字(音素文字)系統內底ma7看會著，只是in用無仝e5方法來達成仝款e5目的。像講，英語利用“拼字法e5無仝”來區別仝音、無仝意思e5語詞“see”(看著) kap“sea”(海)，或者“too”(也) 、“two”(2) “to”(到)。
形聲字會有「形旁」，是因為過去e5文言文書寫系統內底大部分攏是「單音節」e5語詞。但是這當陣e5單音詞已經無以前hiah che7 a，根據McGraw-Hill (1963) ui3《現代中英科技和一般辭典》所做e5統計，現代中文內底單音節e5語詞無超過5% (引自DeFrancis 1990:187)。可見ti7現代e5中文語詞內底，大部分攏是多音節語詞(polysyllabic words)或者復合詞(compound words)。Ti7這種情形之下，beh發生同音異義e5機會加真少。而且「形旁」kan-tan 會使做語意e5參考nia5，並無百分之百準確。像講，“蟻”kap“虹”平平有一個“虫”，m7-koh“蟻”是土腳teh so5 e5 kau2-hia7 (ant)、“虹”是天頂真sui2 e5 kheng (rainbow) 。所以，為著這5%少數e5單音詞soah來延續使用這種無系統性、真無準確e5「形旁」，實在真m7值。莫怪DeFrancis (1996:40)就指出：「漢字會hiah無效率，主要就是伊用真粗、無系統性e5語音-符號表達方式，kap koh khah害e5「形旁」表達方法」。
因為傳統表音、表意e5文字分類法有伊真大e5缺點，Gilb (1952) kap Smalley (1963)就提出新e5文字分類觀念。In指出，世界e5文字應該就伊“表示語音e5單位e5大細”來分類chiah 會tang3有系統性e5對世界文字做分類kap了解文字e5演變趨勢。所謂e5「語音單位」就是指語言學teh講e5「音素」(phoneme)、「音節」(syllable)、「詞素」(morpheme)、kap「語詞」(word)等，ui3細到大、無大細e5「話語」成分。
Ti7這款e5分類標準之下，漢字會使講是「語詞-音節」(word-syllabic)或者「詞素-音節」(morphosyllabic) e5文字。日本e5「假名」是「音節」文字e5典型代表。越南羅馬字、英文字、台灣「白話字」、kap韓國「諺文」會使算是「音素」文字，因為ti7這個系統內底每一個字母所表示e5語音單位是「音素」。雖然越南羅馬字、英文字、白話字、kap諺文攏是音素文字，m7-koh in iau2有淡薄a2差別；差別e5所在就是「語音ham符號e對應關係」kap「符號排列方式」e5無仝。就「語音ham符號e5對應關係」來看，越南羅馬字kap台灣白話字基本上是一個符號對應一個音素，m7-koh英文是多元e5對應關係。就音素符號排列方式來看，越南羅馬字、台灣白話字kap英文字攏是一維e5線性排列，m7-koh韓國諺文kap漢字攏是二維e5結構。現此時世界上多數e5文字系統，像講英文、德文、法文、西班牙文、越南文kap台灣白話字，攏是一維e5音素文字。一維e5音素文字會使講是世界上普遍e5書寫系統。
Gilb進一步提出講：ui3語音e5單位e5大細來看，世界上e5文字演變是ui3大e5單位到細e5單位。會有這款ui3大到細e5演變，是因為牽涉著人類對「話語」e5觀察e5能力。也就是講，當咱人對「話語」e5「語音單位」有khah進一步e了解了，咱人就進一步發展出描寫khah細e5「語音單位」e5文字系統。
Ti7古早古早，咱人iau2 sa無「話語」e5結構進前，人類kan-tan會tang3 ti7洞孔e5壁lin3畫寡圖案來表達in beh講e5「話語」e5內容。這個時期e5“準文字”所描寫e5語音單位是規個故事e5內容。像講，in ti7壁lin3劃一仙人，hit個人手lin3提一粒石頭，人e5邊仔有一隻嘴仔開開開e5獅。畫這幅圖e5人可能beh表示伊ti7某一工、某一個所在、真不幸去遇著一隻獅。伊孤不二終，石頭仔sa leh就kap hit隻獅拼。Ma7有可能beh表示伊真勇敢，伊ti7某一工主動chhoe7獅挑戰。到底伊beh表示啥物意思，kan-tan畫這幅圖e5人家己知影。當其他e5族人看著這幅圖e5時，in就ai3 ti7 hia“說文解字”、ioh看作者e5意思是啥。
當咱人對「話語」e5「語音單位」有突破性e5觀察、了解「語詞」單位e5存在了，咱人就開始ka7描寫hit個「語詞」e5「圖案」(文字外形)定形落來。也就是講，tak8擺beh表示仝一個「語詞」e5時，就用仝一個「圖案」來記錄表示。透過這款「定形」e5過程，人類e5文字總算出世a。像講，劃一個圓箍仔、中央點一點，來表示「日頭」這個語詞。當咱人進一步分析語言e5結構，了解「詞素」e5存在了，就進一步簡化原來描寫「語詞」e5「文字符號」，ka7仝款e5 、或者類似e5「詞素」用仝款e5符號來表示。像講，中文e5「老虎」、「老鷹」e5「老」，就用仝一個「老」字來表示。漢字e5發展就大約停留ti7這種「語詞-詞素」e5階段。漢字本chiaN5是beh進一步往「音節」文字e5方向發展，可惜因為種種e5社會保守力量e5阻礙soah無法度發展成功。古早e5日本人對「語音」e5觀察比中國人khah深入。日本人借用漢字了，發覺「語詞」是由khah細e5「音節」構成e5。In認為若會tang3歸納「音節」e5總數，每一個音節用一個符號代表，就會使減少文字符號、減少學習e5負擔。Ti7這個情形之下，in針對日語發展出50個「音節字母」，透過有限e5 50個「音節字母」就會使來描寫kap創造無限e5日語詞彙。韓國人e5「語音觀察」比日本人koh khah深入，in進一步發現音節是由koh khah細e5「音素」構成e5。In就根據韓國話e5音素系統發展出「音素」字母，透過koh khah少e5 28個字母，就會使描寫所有e5韓語詞彙。
描寫e5語音單位e5大細kap學習效率有啥物關係leh？一般得來講，描寫khah細e5語音單位e5文字系統會khah準確(紀錄語音)、有效率、有利咱人e5學習，因為in會使透過有限e5、少數e5「字母」e5「排列組合」來描寫無限e5、新語詞e5創造。「音素」文字會tang3有這種功能是因為咱人類e5語言攏是由少數e5「母音」(vowels) kap「子音」(consonants)所構成e5。透過無仝e5音素符號來代表無仝e5母音kap子音，就會使ka7 hit個語言e5語音系統完整描寫起來。
Smalley (1963:7)指出，「音素」文字通常kan-tan需要少數e5字母(像講，英文只要26個字母)，就會使描寫hit個語言e5所有語音。相對來講，「詞素」文字e5缺點就是有真che7 e5「字」(詞素音節符號)，學生就ai3學足che7 e5「字」了chiah有chai5-tiau7進一步做閱讀應用。以台灣為例，小學階段大概ai3學2,600個漢字；升起去中學了，為著讀文言文e5文章，學生ai3繼續學一koa2平時罕leh用著e5漢字。若準小學畢業就算有一般e5閱讀寫作能力，台灣e5學生上無差不多ai3學3,000字漢字chiah會曉讀寫一般程度e5中文。根據Hannas (1997) e5統計，咱chit-mai2社會上 通行使用e5漢字大約有7,000字。這7,000字只是常用e5漢字nia5，若ka7其他khah少人用e5字(像講前行政院副院長「游錫ㄎㄨㄣ」e5“方方土”)算在內，數量會使達到「康熙字典」所收集e5 47,035字。
有人講漢字是由一koa2「偏旁」構成e5，只要ka7偏旁學好，beh學其他e5漢字就無啥問題。這頭仔聽起來ka2-na2真合理，m7-koh若認真ka7想一下，「偏旁」實在無hiah神奇、好用。原因是：第一，漢字「偏旁」e5數量(「形旁」加「聲旁」)大約有1,000個；這“1,000個”m7是小數目呢！學偏旁只是比學上萬個漢字khah好稍khoa2 nia5，伊仝款無法度徹底解決漢字無效率e5問題。第二，「偏旁」e5排列方式並無一慣：伊有行than3橫e5 (像講，“洪”“虹”)、有行直choa7 e5 (“量”“昌”)、有倒癮癮e5 (“人”“下”)、有kham3頭kham3面e5 (“龐”“鳳”)、ma7有teh疊羅漢e5 (“鑫”“鑿”)，仝一個偏旁有時走起、有時走落(“呆”“杏”)，有時正平、有時倒平(“扣”“吃”)。這款無一慣性e5排列方式，m7-tan無法度增加效率，顛倒會“嘔戲托棚”、造成學習e5負擔。



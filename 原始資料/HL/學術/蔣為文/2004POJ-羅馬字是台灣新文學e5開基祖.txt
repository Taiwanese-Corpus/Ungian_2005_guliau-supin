羅馬字是台灣新文學e5開基祖1
--台灣文學史e5再詮釋
蔣為文
成功大學台灣文學系
學界對台灣新文學發展e5開始點一般long2是定ti7 1920年代。In e5論點通常是講台灣新文學是受1)中國五四運動，或者2)日本現代文學e5影響之下chiah發展起來e5。本論文e5目的就是beh批判傳統e5 chit 2種論點，beh提出新主張：台灣書面語文學一開始就是受世界文學e5影響，ti7歐洲白話e5國民文學e5刺激之下，透過羅馬字e5使用，所發展出來e5。所謂e5中國五四運動或者日本現代文學，不過是台灣受世界文學影響一段時間了，另外koh出現e5 2個影響台灣文學e5支流nia5。
關鍵詞：羅馬字、白話字、開基祖、文學史、五四運動
1. 前言
無論是台灣派或者中國派，pian7若論到台灣文學史，多數long2是khia7 ti7漢字e5角度來看台灣文學e5發展。會有chit種對台灣文學史e5誤解，顯示in chia漢字e5既得利益者若m7是對台灣史無了解就是刁工beh am-kham3「羅馬字chiah是台灣第一個出現e5文學語言」e5歷史事實！
咱chai-iaN2，ti7歐洲人發現台灣chin3-che5ng，台灣是南島語系e5原住民e5天下。Hit tong-chun7 e5原住民並無發展出文字系統，所以in e5文學形式是以嘴tu2嘴流傳e5方式。亦就是講，hit tong-si5 e5台灣kan-taN有口語文學(oral literature)，iau2無書面語文學(written literature)。台灣進入書面語文學e5時代是ui3荷蘭人佔領台灣、用羅馬字替平埔族設計書寫系統、koh開設學校chiah開始算起。有一寡中國人，像講古繼堂(2003:26)，講台灣文學是ui3 1652年沈光文漂流來台灣chiah開始發展起來。這根本是無了解世界史ma7無清楚台灣史所講出來e5一種in ka-ti7 m7-chai thang見笑e5笑話。In無了解講，台灣ti7 1636年就已經設立羅馬字e5學校a；ti7沈光文來台灣chin3-che5ng，台灣早就有真che7用羅馬字書寫平埔族語言e5出版品(Heylen 2001)。Chit koa2出版品kap學校教育系統是促成羅馬字chiaN5做台灣文學史上第一個文學語言e5重要因素！
羅馬字書寫系統ti7台灣e5發展，大概e7-sai2分做2個時期(Chiung 2001)。第1 e5時期是荷蘭統治時代由荷蘭傳教士所設計e5描寫平埔族語言e5「新港文」(村上直次郎1933)。Chit個時期大概ui3 17世紀荷蘭佔領到kah 19世紀初期。第2 個時期是19世紀後半段到tan，由西方傳教士設計、主要teh描寫台語e5「Peh8-oe7-ji7」(白話字)(蔣為文2001；董芳苑2004)。因為用羅馬字來書寫e5文字系統是屬語音單位khah細e5音素文字，所以伊有學習效率高、語意準確性高e5特色。Chit khoan2 e5特色tu2-ho2符合白話書寫e5基本需求。
因為「新港文」kap「白話字」long2是音素文字，而且in long2延續西歐近代國民文學e5白話書寫模式，所以台灣文學一進入書面語時代就是以“白話”e5 “新文學”e5方式發展。Hit寡用漢字文言文寫作e5所謂e5 “舊文學”，其實是台灣受「鄭氏王朝」kap「滿清帝國」外來統治期間，受中國傳統文學影響之下e5產物。台灣文學界long2慣習ka7台灣文學史上「鄭氏王朝」kap「滿清帝國」時期e5文學作品號做「古典文學」或者「舊文學」，實在講，in應該改做傳統漢詩、漢文。因為「古典文學」、「舊文學」其實是khia7 ti7中國已經有kui2千年漢字書寫傳統e5歷史角度來講，若khia7 ti7台灣e5角度，台灣上早e5書面語是用羅馬字書寫e5新港文chiah tioh8。
Ti7 chit份論文lai7-te2，咱會先分析文字kap知識、權力e5關係，koh分析西歐白話文學對台灣e5影響，soa3--lai5咱會舉例證明用羅馬字書寫e5「新港文」kap「白話字」chiah是台灣新文學e5開基祖。
2. 文字ham7知識、權力e5關係
文字kam2一開始就是為tioh8文學chiah發展出來e5？M7是啦！文字一開始long2是操控ti7少數人e5手頭，ti7中央集權e5政治、宗教團體e5支持之下chiah發展出來e5 (Diamond 1997:235)。
早期e5政治組織為tioh8卜卦、抽稅、行政等e5目的chiah發展出文字。像講，咱chin2所知上早e5文字之一「Sume文字」(Sumerian cuneiform)，伊一開始kan-taN是一寡名詞kap數字nia5，主要是作為記帳e5工具(Gelb 1952:62)。Koh像講，中國漢字e5形成過程當中，一開始是以卜卦為主要目的。
文字系統e5設計並m7是一開始發展就真完美，ma7 m7是一開始就適合文學創作。某種程度來講，文字e5結構會影響伊hong5 theh8來使用e5用途。世界有名e5文字學家Gelb (1952)提出講，世界文字e5分類應該就伊文字符號所對應e5語音單位e5大細來做標準。Ti7 chit個標準之下，現存e5世界文字大概有3類：「語詞音節文字」 (word-syllabic systems2)、「音節文字」(syllabic systems)、kap「音素文字」(phonemic systems)。Soa3--lai5 Gelb (1952) koh進一步指出講，文字e5發展是ui3大e5語音單位演變到khah細e5單位，也就是講ui3「語詞音節」進到「音節文字」chiah koh到「音素文字」。
無kang5 e5語音單位e5文字有siaN2-mih8特色leh？一般來講，描寫khah細e5語音單位e5文字系統會khah有學習效率(Smalley 1963:7)。這是因為咱人e5語言其實是由少數有限e5音素(phonemes)透過排列組合所組成e5。咱只要用少數e5文字符號來表達hit寡音素，就e7-tang2 ka7無限e5語詞紀錄落來。除了khah有效率之外，描寫khah細e5語音單位e5文字系統ma7會khah準確、減少語意模糊e5空間(蔣為文2001)。
描寫khah大e5語音單位因為khah無效率ma7 khah無準確，所以一般民眾khah無簡單學，致使khah歹普遍化。因為伊有歹普遍化e5特質，所以統治階級就khah容易利用對文字e5掌控來進行知識、權力e5壟斷。下面咱就以漢字ti7漢字文化圈所扮演e5角色來說明。
漢字是屬一種語音單位khah大e5「詞素音節文字」。「文言文」是一種利用漢字來做書寫e5特別文體，而且伊並無完全表記口語e5話語。甲骨文時期e5漢字主要是用ti7卜卦，甲骨文以後e5時期主要用ti7行政kap學術。Hit當時e5文言文e7-sai2講是統治階級e5統治工具。一般民眾若beh學e7-hiau2文言文，伊第一步就ai3先學漢字。M7-koh漢字是真無學習效率koh真無準確e5文字，就親像咱俗語講e5「漢字若beh學會bat，嘴chhiu就打死結」，beh ka7漢字學kah chiau5-chng5是真oh e5代誌.”(DeFrancis 1996)。就算hit寡khiau2--e5、好運e5了真che7時間ka7漢字學起來a，in soa3--loe3 ai3 koh讀hit寡用文言文寫e5四書五經。Chit種用漢字文言文寫e5古典經冊，並m7是你ka-ti7 tiam3厝lin3讀就讀會bat neh。因為文言文是一種無表達口語、語意含糊e5文體，所以學生一定就ai3就課文內容ka7老師請教。Ma7 m7是講你chhin3-chhai2 chhoe7 一個老師聽伊解釋課文就e7-sai2 neh！你若chhoe7 m7-tioh8人，無符合當權者e5意思ma7 be7-sai2。亦就是講，hit寡用文言文寫e5經冊e5「解釋權」其實是掌握ti7統治者e5手頭；就算講你有chai5-tiau7讀漢字，你ma7無一定有法度符合當權者e5意思。
Chit種統治者掌握經冊解釋權e5現象ti7「科舉制度」以後更加嚴重。因為各朝代long2 ka7漢字當做正統、ma7 ka7列ti7科舉考試內底，所以hit寡想beh做官、通過考試e5人to7 be7-sai2無學。Tng當chit寡人考試入取、功成名就了，in為著維護ka-ti7 e5既得利益，當然to7繼續擁護漢字e5正統地位。Ti7現此時e5台灣，雖然講已經無「科舉制度」，m7-koh chit種文字既得利益e5現象iau2是真普遍e5存在。Hit寡接受外來政權「中華民國」e5中文使用者，ti7大中國e5教育、行政體制e5支持下，為tioh8 in 個人e5既得利益對台灣語文e5打壓e5 chit khoan2現象，就親像以前中國e5文言文舊勢力對胡適提倡中國白話文運動e5打壓kang5-khoan2。
漢字文化圈因為長期借用「漢字」kap「文言文」書寫方式，造成掌握漢字e5文人統治階級ham7脫赤腳e5做穡人e5階級對立(蔣為文1997)。換一句話講，漢字m7-na7歹學、歹寫，而且chit種古典e5「文言文」書寫方式ham7做穡人嘴講e5「白話」形式完全無kang5，造成古典經書e5「解釋權」掌握ti7文人階級e5手頭。脫赤腳e5做穡人平時做穡to7做be7 liau2 a，那有時間thang去學寫漢字、學習古典？Chit種情形lou7-boe2演變做掌握漢字e5統治者kap m7 bat漢字e5被統治者e5階級差別。
Chit種利用漢字文言文來維持ka-ti7 e5既得利益e5統治階級e5情形一直到kah 19世紀尾，chiah ti7西歐帝國主義e5威脅下，不得不改變。
3. 歐洲白話文學e5發展kap對台灣e5影響
西歐地區自「西羅馬帝國」滅亡了，就進入所謂e5「中古時代」(the Middle Age)。無kang5 e5學者對「中古時代」e5詳細時間進程可能會有tam7-poh8-a2無kang5 e5意見。M7-koh，一般得來講「中古時代」大約是ui3公元5世紀到kah 15世紀當中chit段時間。「中古時代」乎人上大e5印象是1)神權統治，2)封閉e5封建社會kap 3)無saN2進步e5科技(Davies 1997:291)。Ti7 hit e5中古時代，拉丁文(Latin)是hit個掌控多數歐洲地區e5「羅馬天主教會」(the Roman Catholic Church) e5正式語言(official language)，hong5用ti7行政、學術、教育、kap文學等方面(Crystal 1992:223)。亦就是講，hit當時e5歐洲人平時厝lin3是講in地方e5母語(vernacular language)，m7-koh ti7正式場合e5時就ai3用拉丁語。拉丁文ti7西歐地區e5地位就ka2-na2「文言文」ti7漢字文化圈lin3所扮演e5角色kang5-khoan2 (Norman 1988:83)。
拉丁文ti7西歐地區e5正統地位一直到kah中古時代尾期、文藝復興(Renaissances3)初期，特別是宗教改革(Reformations)浮出來了chiah受tioh8真大e5挑戰。宗教改革以前，拉丁文是hong5認定是神聖e5語言、是接近上帝e5唯一語言，而且chit個語言是操控ti7神職人員e5手頭。M7-koh，「馬丁路德」(Martin Luther 1483-1546)提出宗教改革主張e5時，伊主張每一個信徒long2 e7-sai2用伊日常e5母語直接來ham7上帝chi3-chiap，無需要koh透過神職人員做中間者。Ti7 chit個信念之下，馬丁路德用伊e5母語「德語」將《聖經》翻譯做德文版而且ti7 1522年出版。
用母語來翻譯聖經、宣傳教義後來形成新教徒e5基本信念，chit個信念m7-na7 ti7德國流行ma7 seN-thoaN3 到全西歐e5基督教區域，甚至影響後來西歐國家e5海外殖民地經營。 
Ti7西歐基督教世界，透過閱讀聖經，是一般人學e7-hiau2文字讀寫能力thang進入書寫世界e5重要途徑。Ti7中古時代尾期、文藝復興初期雖然tau7-tau7-a2開始有一寡用各地方母語書寫e5作品出現，像講 Dante (Dante Alighieri 1265-1321) e5《神曲》，m7-koh用母語來書寫、創作e5觀念kap實踐  ai3等到宗教革命了chiah有khah大e5進展。像講，馬丁路德ti7德國文學史頂頭e5大貢獻就是將《聖經》翻譯做德文版；Chit部德文版e5聖經chiaN5-cho3近代德語書面語e5開基標準，確立「德語」chiaN5-cho3 近代德國文學e5「文學語言」(余匡復1996:51)。像chit種用母語來書寫、創作e5做法後來chiaN5做歐洲文藝復興時期真重要e5文學特色之一，ma7是in歐洲形成民族國家(nation-state) e5國家認同e5關鍵要素(Davies 1997:482)。
當西歐國家向海外拓展勢力e5時，宣傳基督教義ma7是in重要e5 khang-khoe3之一。In e5傳教士pian7若到一個新所在，當地若無書寫傳統e5，in就用in khah熟e5羅馬字替當地語言創造一套書寫系統。像講，荷蘭人ti7 17世紀來到台灣e5時，因為hit當時台灣原住民並無發展出文字，所以荷蘭傳教士就用羅馬字替平埔族設計出咱chin2通稱「新港文書」e5文字系統。
西歐傳教士到e5所在若準已經有文字系統，m7-koh當地e5文字seng難、seng歹學e5時，傳教士ma7會用羅馬字替in koh創造另外一套書寫系統。像講，西歐傳教士來到中國或者越南e5時，雖然chit 2個所在long2有用漢字書寫e5傳統，m7-koh因為漢字seng歹學，所以in kang5-khoan2用羅馬字分別替in創造新e5文字系統。Ti7越南e5 chit套音素文字號做 ch?? Quo5?c ng?? (國語字)，ti7中國kap台灣chit套以廈門話為主e5羅馬字號做Peh8-oe7-ji7 (白話字) (蔣為文2003；董芳苑2004)。
西歐傳教士所傳入來e5 chit種以白話為書寫基礎e5做法對漢字文化圈造成真大e5影響。Ti7 19世紀，當西歐帝國主義侵略東亞e5企圖lu2來lu2明顯了，chit寡漢字文化圈e5國家(包含中國、越南、韓國、日本等)為tioh8對抗帝國主義，in不得不提出一寡富國強民e5革新政策。其中一項要務就是教育改革。為tioh8乎in e5普羅大眾e7-tang3受基本e5國民教育thang宣傳民主、科學並進一步反抗帝國主義，in就ai3廢除過去漢字文言文e5正統地位，改用以口語為書寫基礎e5白話文。所以ti7漢字文化圈lai7-te2，白話文e5發展其實是ti7西歐帝國主義e5強勢威脅之下各民族為tioh8求生存所產生出來。
4. 新港文是台灣第一擺e5文學語言
1492年Kholanpos (Christopher Columbus)代表歐洲人第1 pai2行船到美洲大陸；幾年後，葡萄牙e5行船人Gama (Vasco da Gama) ti7 1498年經由「好望角」(The Cape of Good Hope) phah開歐洲到印度e5新航線。15世紀e5結束tu2好是新航線時代e5開始。Ti7亞洲，toe3新航線時代腳後tau2來e5是西歐e5傳教活動、國際貿易kap lou7-boe2 e5殖民主義。
荷蘭人ti7 1579年脫離西班牙e5統治、建立荷蘭共和國，soa3--lai5 聯合英國tau7-tau7-a2形成新e5海洋霸權。荷蘭人ti7 17世紀初本底beh佔領澎湖thang作為ham7中國買賣e5據點，因為中國明朝e5強烈反對kap抵抗，致使無成功。Lou7-boe2中國ham7荷蘭達成停戰協議：荷蘭ai3退出明朝統治之下e5澎湖；荷蘭若是beh佔領無屬明朝e5台灣，明朝並be7干涉。Ti7 chit e5緣故之下，荷蘭人ti7 1624年“轉進”台灣，ti7無tu2 tioh8中國兵e5抵抗之下，真簡單就佔領台灣。
「新港文」是台灣史上第一pai2出現e5有系統e5文字，所描寫e5語言主要是hit當時荷蘭佔領e5大本營e5台南hit khou-ui5-a2 e5平埔族「Siraya」(西拉雅族) e5語言。雖然「新港文」 ti7 17世紀就出現ti7台灣teh使用，一寡文獻像講「諸羅縣志」、「下淡水社寄語」ma7 long2有記載過chit khoan2 e5「紅毛仔字」，m7-koh一直愛等到 19世紀發現tioh8所謂e5「番仔契」chiah有法度證實「新港文」e5存在。
經濟資源e5剝削kap基督教義e5傳播是荷蘭統治台灣e5 2大目的。甘為霖牧師(Rev. William Campbell 1871-1918) ti7伊e5冊「荷蘭統治下e5台灣」(Formosa under the Dutch) lai7-te2記載講：「彼當時， in [荷蘭人] m7-na7真gau5做生理、賺真che7錢，koh真成功e5推廣教育kap基督教義；荷蘭傳教士伊ka-ti7一個就有chai5-tiau7經營管理kui2-a間學校，收超過5，000人加入教會做基督徒」(Campbell 1903:vii)。
Hit當時傳教e5方法之一就是透過當地e5語言來傳授教義。為著使用當地e5語言，傳教士就利用羅馬字來設計一套e7-sai2描寫當地語言、koh簡單好學e5文字系統。即套羅馬字書寫系統，一方面e7-tang2幫贊傳教士紀錄、學習當地e5語言，一方面ma7 e7-sai2乎當地e5人真簡單就看e7-hiau2用in家己e5語言寫e5聖經kap基督教義e5冊。「新港文」就是an2-ne產生e5。台南附近e5平埔族因為荷蘭人傳教e5影響之下，soah tau7-tau7-a2 e7-hiau2用羅馬字來讀寫in家己e5語言。荷蘭人ma7因為傳教e5需要，出版一寡羅馬字e5教材，ka7一寡基督教義e5冊kap聖經翻譯做「新港文」。譬如講，Jacobus Vertrecht所編e5《Favorlang語信仰個條書4》，由Daniel Gravius翻譯e5荷蘭、新港文對照e5《馬太福音5》等。Chit寡書面材料long2 chiaN5做hit tong-si5台灣發展書面語文學e5真好養分。
Ti7國姓爺(Koxinga；鄭成功)趕走荷蘭人了後，雖然「漢字」chiaN5做hit當時e官方文字，m7-koh羅馬字式e5「新港文」iau2 ti7民間流傳使用一cham7時間。當Siraya e5語言tau7-tau7-a2消失去e5 si5-chun7，咱人chiah ti7 19世紀尾e5時發現in過去bat使用羅馬字e5證據。Chit寡證據就是一寡用「新港文」寫e5古文件。In有e5 規張kan-taN7用「新港文」寫，ma7有「新港文」ham7「漢字」lam7 leh對照寫。Chit寡古文件，大部份是買賣、抵押、或者出租e契約(村上直次郎1933:IV)。因為chit寡古文件大部份long2 ti7「新港」(現此時e台南縣新市)地區發現e5，所以學者ka7號做「新港文書」，一般大眾有e5 ka7叫做「番仔契」(賴永祥1990:125-127)。Ti7 chit份研究論文lai7-te2就ka7 chit e5時期e5「羅馬字書寫系統」統稱做「新港文」。
根據「村上直次郎」(1933:XV) e5研究，現存e5新港文書大概有141件6。Ti7 chit百thong2件e5文書lai7-te2，上早e5是1683年所寫e5，上oan3 e5是1813年。可見至少ti7 19世紀初iau2有Siraya e族人e7-hiau2寫「新港文」。
雖然講台灣史上第一pai3 e5白話文書寫傳統到19世紀初就去乎斷去，m7-koh真kin2 ti7 19世紀後半期就koh乎「白話字」接落去擔任chit e5白話文e5 khang-khoe3。
5. 白話字是近代台灣白話文運動e5開基祖
咱若以19世紀以後e5歷史算近代史，an2-ne白話字e7-sai2講是台灣近代史上白話文運動e5開基祖。白話字m7-taN影響19世紀尾期、20世紀初期e5台灣人民，甚至影響到當代e5台灣母語文學e5發展。
學界對台灣新文學發展e5開始點一般long2是定ti7 1920年代(葉石濤1993:28；林瑞明1996:2；游勝冠1996:18；梁明雄1996:149；河原功2004:134)。In e5論點通常是講台灣新文學是受1)中國五四運動，或者2)日本現代文學e5影響之下chiah發展起來e5。Chit種e5講法其實是用漢字e5角度來看台灣文學史e5發展。實在講，台灣近代e5白話文學、新文學e5發展ui3 1885年Barclay牧師(Thomas Barclay 1849-1935巴克禮) ti7台南發行白話字報紙《Tai5-oan5-hu2-siaN5 Kau3-hoe7-po3》(台灣府城教會報) e5時就建立基礎a！Tng hit寡漢字既得利益者iau2 teh新舊文學論戰、台灣話文論戰e5 si5-chun7，台灣文學史上早就出現be7 chio2 e5白話文作品kap作家，像講偕叡廉(1882-1963)、柯設偕(1900-1990)、林茂生(1887-1947)、鄭溪泮(1896-1951)、賴仁聲(1898-1970)、蔡培火(1889-1983)(黃佳惠2000)。
實在講，台灣書面語文學一開始就是受世界文學e5影響，ti7歐洲白話e5國民文學e5刺激之下所發展出來e5。所謂e5中國五四運動或者日本現代文學，不過是台灣受世界文學影響一段時間了，另外koh出現e5 2個影響台灣文學e5支流nia5。中國五四運動hoan7-se3對hit寡讀漢學仔冊e5有刺激e5影響，m7-koh就台灣文學史來看，白話字對台灣白話文運動e5影響iau2是上早e5。
下面咱就舉例來看白話字對台灣新文學e5貢獻。
有人講，「追風」ti7 1922年發表e5〈她要往何處去〉是台灣新文學史上e5第一篇小說(古繼堂2003:78)。Che實在是對台灣史無了解所犯e5大錯誤。咱若掀開Barclay牧師所創辦e5《台灣府城教會報》，咱e7-sai2發現ti7 1922年chin3-che5ng就有真che7用台語白話字寫e5現代小說。譬如講，1886年1月《台灣府城教會報》第7期有一篇小說號做〈Jit8-pun2 e5 koai3-su7>(日本e5怪事)。Chit篇小說並無註明作者，內容主要是講一個肖貪e5旅館頭家去乎一個假做老狐狸e5人客騙錢去e5故事。Chit篇小說m7-taN比「追風」早，ma7比「賴和」第一篇小說〈鬥熱鬧〉(1926)早40冬！另外，。Chit篇是格林童話〈灰姑娘〉e5台語版。
除了有小說之外，ma7有散文kap報導文學e5作品。像講，1886年2月《台灣府城教會報》第8期有一篇〈Pak-kang2 Ma2 e5 sin-bun5>(北港媽e5新聞)，1887年第8期有一篇〈Ti7 He5ng-chhun-koan7 kiaN5-iu5 thoan5-to7>(Ti7恆春縣行遊傳道)。
M7-taN7 an2-ne，ma7有一寡時事e5報導，像講1912年6月第327期有一篇〈Kong-phoa3 toa7-chun5>(攻破大船)，主要teh講Titanic (北京話號做「鐵達尼號」) peng2船e5代誌。
整體來看，《台灣府城教會報》ui3 1885年到1969年chit段用白話字出版e5期間，伊e5內容e7-sai2分做下面12類：(黃佳惠2000)
1) 宗教議題
2) 道德勸說
3) 台、西新聞
4) 天文地理
5) 科學新知
6) 人物傳記
7) 專題報導
8) 遊記kap見聞
9) 教會kap學校通訊
10) 個人書信
11) 原住民
12) 文字kap語言e5探討
白話字有法度ti7台灣hong5普遍使用kap對台灣白話文學造成chiah大e5影響，其中e5大功臣之一就是Barclay牧師。Barclay牧師1849年ti7  Scotland e5 Glasgow市出世。伊ti7 1875來到台灣傳教，到kah 1935年ti7台南過身，long2總ti7台灣貢獻60冬。Barclay牧師引進印刷術、印刷機，創立印刷所「聚珍堂」(俗稱「新樓書房」) ，開辦第一份白話字報紙《台灣府城教會報》，設立教育機構「台南神學院」，重新翻譯新、舊約聖經，編印「廈英大辭典增補」(潘希祺2003; Band 1936)。Barclay牧師對白話字教育e5貢獻kap對台灣文學e5影響chiah nih8大，伊 e7-sai2講是「台灣白話字文學之父」、近代「台灣新文學e5開基祖」！
Barclay牧師ti7 1885年發行e5頭一期e5《台灣府城教會報》lai7-te2寫講為啥物伊beh推sak白話字：

Kho2-sioh lin2 pun2-kok e5 ji7 chin oh， chio2 chio2 lang5 khoan3 e5 hiau2-tit. Sou2-i2 goan2 u7 siat pat8-mih8 e5 hoat-tou7， eng7 peh8-oe7-ji7 lai5 in3-chheh， hou7 lin2 cheng3-lang5 khoan3 khah khoai3 bat... Lang5 m7-thang phah-sng3 in-ui7 i bat Khong2-chu2-ji7 sou2-i2 m7-bian2 oh8 chit-ho7 ji7; ia7 m7-thang khoan3-khin i， kong2 si7 gin-a2 sou2-thak8--e5 (Barclay 1885).
可惜恁本國e5字[漢字]真oh，真少人看會曉得。所以阮有設別物e5法度，用白話字來印冊，乎恁眾人看khah快bat ... 咱毋通phah算因為伊bat孔子字[漢字]所以毋免學即ho7字；也毋通看輕伊，講是囝仔所讀e。

白話字既然chiah重要，an2-ne伊是an3-choaN2來e5 neh？下面咱就來看白話字ti7台灣發展e5情形。
自荷蘭撤退以後，ti7台灣e5來自西方e5傳教活動to7 tiam7靜落來a。一直到kah 19世紀後半期chiah koh開始ti7台灣chhian-iaN7起來。1860年e5時chun7清國ham7外國簽定「天津條約」，正式允准外國傳教士去中國傳教。台灣hit-chun7是hou7清國統治，因為天津條約e5關係，ma7開放hou7外國人來傳教。To7是ti7 chit個歷史緣故之下，天主教kap基督教陸續來到台灣傳教。其中siong7 kut-lat8推sak白話字e5「長老教會」ti7 1865年由「馬雅各」醫生(James L. Maxwell 1836-1921) chhoa7頭，正式ti7現此時e5台南設立傳教e5本部(徐謙信1995:6-8；賴永祥1990:277-280)。
「白話字」siong7頭a2是為著傳教e5目的chiah發展出來e5。所以「白話字」真大部份e5應用kap出版long2是ham7宗教有關係e5。Chit寡運用白話字e5出版品或者個人e5應用大概e7-sai2分類做6類：1) 白話字教材2) 白話字字典、詞典3) 聖經、教義問答kap宣傳小冊等4) 白話字報紙、雜誌5) 其他有關哲學、數理、詩歌、小說等題材6) 個人e5筆記或者寫phoe。
自19世紀開始，有be7 chio2 e5白話字字(詞)典出版，下面to7簡單舉chit8寡例。Medhurst (Water H. Medhurst麥都思1796-1857) ti7 1837年出版《福建方言字典7》；Douglas牧師(Carstairs Douglas杜嘉德1830-1877) ti7 1873年出版《廈英大辭典8》；現此時ti7台灣siong7普遍得使用e5《廈門音新字典9》是由Campbell牧師(William Campbell 1871-1918甘為霖)編輯，ti7 1913年由台南e5教會公報社發行(參閱賴永祥1990；洪惟仁1993，1996)。
頭1本白話字e5新約聖經《咱的救主耶穌基督的新約10》ti7 1873年出版，舊約聖經《舊約的聖經11》ti7 1884年出版。對白話字ti7早期e5台灣教會hong5普遍使用有真大貢獻e5白話字報紙《台灣府城教會報12》ti7 1885年由Barclay牧師發行。白話字出版品e5內容除了直接ham7宗教有關之外，ma7有chit8寡kap教義khah無關係e5 mih8-a2。13像講，1897年Ge5 Ui5 Lim5出版e5數學冊《筆算的初學14》；1917年戴仁壽(G. Gushue-Taylor)出版e5《內外科看護學15》；1925年賴仁聲(Loa7 Jin5-seng)所出版e5小說《阿娘e5目屎16》；1926年鄭溪泮(Ten7 Khe-phoan3)所出版e5小說《出死線17》；1925年蔡培火(Chhoa3 Poe5-hoe2)所出版e5社會評論e5冊《十項管見18》。Chit koa2作品long2是ti7 30年代台灣鄉土文學論戰以前就出版a。Hit koa2頭殼lai7 kan-taN te2漢字e5漢字既得利益者竟然iau2看be7清白話字e5重要性kap世界e5局勢，iau2 ti7 hia論戰台語kam2有法度寫。甚至90年代到taN e5台語文運動竟然iau2有be7 chio2人iau2 teh替台語chhoe7漢字本字、質疑台語kam2 e7-tang2用羅馬字寫。Che實在是漢字至上e5悲哀行為！
通常，教會e5信徒ti7教會學e7-hiau2讀寫白話字了，in e7 ka7 chit套白話字應用ti7日常生活當中，像講寫phoe hou7 hau7-sen cha-bou2-kian2、寫日記、或者做大細項tai7-chi3 e5筆記。白話字ti7 1970年代chin3前，19 ti7台灣e5教會內底iau2算hong5真普遍e5使用；m7-koh，了後因為政治kap「國語政策」e5影響，soah tauh8-tauh8-a2愈來愈chio2人使用。雖然白話字對普及教育e5貢獻無分cha-pou、cha-bou2，白話字對女性教友e5影響特別大。Ti7古早重男輕女e5社會，一般cha-bou2人long2真罕leh有機會受漢文e5教育。Chit-e5現象1方面是因為文化價值觀(重男輕女) e5問題，1方面ma7是經濟問題(漢字比白話字加真phaiN2學)。Chit-koa2 cha-bou2人ti7接觸教會了，tu2好hou7 in thang學習簡單e5文字工具(白話字)、有受教育e5機會。In m7-tan7透過白話字來學習聖經e5教義，ma7 e7-sai2學習現代e5智識。現此時ti7台灣iau2有chit8-koa2老1輩e5教友(特別是女性)，m7-bat漢字、kan-tan e7-hiau2白話字。20
雖然「白話字」siong7頭a2是為著傳教e5目的所設計，到tan來已經無限定ti7描寫教會e5事務nia5。Ti7 1980年代以後，21對著台灣政治運動e5開展，台灣e5本土文化界ma7展開台語文運動，強烈訴求「chhui3講台語、手寫台灣文22」。Ti7現此時khah普遍e5 3種台文書寫方式「全漢」、「全羅」、kap「漢羅」lai7-te2所用e5台語羅馬字，真che7團體或者個人to7是使用白話字或者修改過e5白話字來出版台文作品。23像講，「 Tai5-oan5-ji7」、「台文通訊」、「台文罔報」、kap「台譯5%計劃」24等團體，ti7羅馬字e5部分long2用傳統教會白話字。因為參予台文寫作e5作者e5多元化，「白話字」e5應用已經脫離過去以教會、傳教為主e5題材。
Ui3讀寫能力e5角度來看，白話字會ti7早期e5台灣發展起來，並毋是意外e5代誌。白話字利用kui2個有限e5羅馬字母就e7-sai2描寫所有e5台語詞，伊e5效率性實在m7是hit kui2萬字e5漢字會當相比評e5。Ti7古早農業社會e5台灣，大部分e5做穡人平時做穡to7做be7 liau2 a，那有時間thang去學寫漢字。白話字e5出現tu2-ho2乎chit寡下腳層e5做穡人ti7真短e5時間內就學e7-hiau2讀kap寫。蔡培火ti7 20年代e5時就點出漢字對che7 che7 e5台灣人來講是學習上e5負擔；伊進一步主張用白話字來thau2放青瞑牛，乎khah che7人e7-hiau2讀kap寫thang增加知識、學問。伊ti 1925年出版e5用白話字寫e5《十項管見》lai7-te2講：

Pun2-to2 lang5 long2-kiong7 u7 san-pah lak8-chap8-ban7 lang5， kin7-kin7 chiah chha-put-to ji7-chap8-ban7 lang5 u hak8-bun7， kiam2 m7-si7 chin chio2 mah? Che si7 sim2-mih8 goan5-in neh? Chit8 hang7， si7 lan2 ka-ti7 be7-hiau2 khoan3 hak8-bun7 tang7; chit8 hang7， si7 siat-hoat e5 lang5 bo5 u7 chap8-hun e5 se5ng-sim. Iau2 koh chit8 hang7， chiu7-si7 beh oh8 hak8-bun7 e5 bun7-ji7 gian5-gu2 thai3 kan-ke3 hui-siong5 oh-tit oh8 (Chhoa3 1925: 14-15).
本島人攏共有360萬人，kin7-kin7才差不多 20萬人有學問，kam2毋是真少嗎？這是啥物原因呢？一項，是咱家己be7-hiau2看學問重；一項，是設法e5人無有十分e誠心。Iau2 koh一項，就是beh學學問文字言語太堅計非常oh得學。

雖然白話字比漢字khah有效率，一般人soah顛倒ka7看輕、當做低路e文字，致使過去白話字ti7教會以外e5社區並無hong5真普遍e5接受kap使用。會造成chit個現象，主要是因為下面chit 3個原因。
第一，「漢字主宰」e5社會化e5結果。漢字ti7漢字文化圈lai7-te2 kui2千年來long2 hong5採用作正式e官方文字。這無形中影響著老百姓對漢字e5看法，認為有讀冊、有學問、beh做官e5就ai3 e7-hiau2讀寫漢字。漢字以外e5文字long2是khah低路、無水準e5人teh學e5。
第二，對漢字e5結構kap功能有誤解，soah來認為漢字有“表意”e5功能、上e7-tang3表達漢語。因為真che7人有chit種無正確e5觀念，soah認為無用漢字就無法度來完整、正確e5表達in e5口語。毋過，愈來愈濟e5研究，包括研究東亞語言出名e5 Hawaii大學教授DeFrancis (1990)已經指出chit種觀念是m7 tioh8 e5。
第三，政治力干涉e5結果。羅馬字e5使用受政治力壓迫e5現象ti中國國民黨統治台灣e5時期特別明顯。「漢字」對中國國民黨政權來講是中國文化e5象徵之一，用漢字以外e5文字來書寫台語等於是向大中國e5政治、文化概念挑戰。所以中國國民黨bat用鴨霸e5手段禁止白話字e5使用，像講ti7 1975年下令沒收白話字版e5《新約》。

6. 結論
台灣ui3口語文學進展到書面語文學，一開始就是受西歐e5白話文學e5影響之下kap世界接做伙。台灣第一pai3 e5白話文傳統是17世紀荷蘭佔領時期e5「新港文」。第二pai3 e5白話文傳統是ui3 1885年Barclay牧師ti7台南發行白話字報紙算起。「白話字」比「新港文」e5影響ke真大，因為chit-mai2 iau2有be7 chio2 e5人teh 讀、寫白話字作品。
有人認為羅馬字是為tioh8傳教chiah發展出來e5，所以he m7是文學e5語言、ma7 m7是全民e5文字。Chit種e5講法其實是漢字既得利益者teh替in ka-ti7辯解e5做法。咱ti7 chit篇論文lai7-te2有講tioh8，世界上e5文字無一種自起頭就是為tioh8文學soah發展出來e5。文字系統hong5提來做創作文學e5工具long2是後來chiah koh加--khit-li3 e5功能。Ti7西歐國家，宗教改革以後宗教是促使in文字普遍化、國民文學產生e5重要因素之一。若準因為白話字一開始有宗教e5色彩就否定伊chiaN5做文學語言、全民文字e5地位，an2-ne西歐國家e5德國文學、英國文學，甚至東方e5越南文學25等ma7 long2無法度成立。
有人koh講，早期推sak羅馬字e5人士long2是“外國人”，所以羅馬字是外國字m7是台灣字。若準an2-ne，漢字ma7 m7是台灣字，因為i是沈光文等hit koa2中國人chah來台灣e5。「Arab數字」ma7 m7是台灣字，因為i是Arab人發明e5。實在講，無論羅馬字、漢字、Arab數字，in long2是台灣人teh使用e5文字之一。長久以來，學界chit種kan-taN看重漢字、忽略羅馬字e5心態kap作為應該值得反省。咱應該用khah開闊e5心胸來接受羅馬字，m7-thang用“狹隘”e5中國地方主義來排斥國際通用e5羅馬字。只要是用台灣母語書寫e5，無論是用羅馬字ia7是漢字，in long2是正港e5台灣文學！



Lo5-ma2-ji7 si7 Tai5-oan5 Sin-bun5-hak8 e5 Khai-ki-chou2
--Tai5-oan5 Bun5-hak8-su2 e5 chai3 Chhoan-sek
ChiuN2 Ui7-bun5
Seng5-kong Tai7-hak8 Tai5-oan5 Bun5-hak8-he7
Hak8-kai3 tui3 Tai5-oan5 Sin Bun5-hak8 hoat-tian2 e5 khai-si2-tiam2 it-poaN long2-si7 teng7 ti7 1920 ni5-tai7. In e5 lun7-tiam2 thong-siong5 si7 kong2 Tai5-oan5 Sin Bun5-hak8 si7 siu7: 1) Tiong-kok Ngou2-su3 Un7-tong7， hek8-si7 2) Jit8-pun2 hian7-tai7 bun5-hak8 e5 eng2-hiong2 chi-ha7 chiah hoat-tian2 khi2--lai5--e5. Pun2 lun7-bun5 e5 bok8-tek8 chiu7-si7 beh phoe-phoaN3 thoan5-thong2 e5 chit 2 chiong2 lun7-tiam2， beh the5-chhut sin chu2-tiuN：Tai5-oan5 su-bin7-gi2 bun5-hak8 chit8 khai-si2 chiu7-si7 siu7 se3-kai3 bun5-hak8 e5 eng2-hiong2， ti7 Au-chiu Peh8-oe7 e5 kok-bin5 bun5-hak8 e5 chhi3-khek chi-ha7， thau3-koe3 Lo5-ma2-ji7 e5 su2-iong7， sou2 hoat-tian2 chhut--lai5--e5. Sou2-ui3 e5 Tiong-kok Ngou2-su3 Un7-tong7 hek8-si7 Jit8-pun2 hian7-tai7 bun5-hak8， put-ko3 si7 Tai5-oan5 siu7 se3-kai3 bun5-hak8 eng2-hiong2 chit8-toaN7 si5-kan liau2， leng7-goa7 koh chhut-hian7 e5 2 e5 eng2-hiong2 Tai5-oan5 bun5-hak8 e5 chi-liu5 nia5.
Koan-kian3-su5: Lo5-ma2-ji7， Peh8-oe7-ji7， khai-ki-chou2， bun5-hak8-su2， Ngou2-su3 Un7-tong7


1 特別感謝呂興昌教授e5《台灣白話字文學資料蒐集整理計畫》團隊熱心提供白話字相關資料。
2 Gelb傾向用“word-syllabic”，DeFrancis (1990) 傾向用“morphosyllabic”(詞素音節文字)。
3有關文藝復興e5開始kap結束e5時間，無kang5 e5學者有淡薄仔無kang5 e5看法。若照Davies (1997:469) e5分期，大約是公元1450-1670。
4 由甘為霖(William Campbell)ti7 1896年koh印。
5 原冊e5標題Het Heylige Euangelium Matthei en Jonannis Ofte Hagnau Ka D'llig Matiktik， Ka na Sasoulat ti Mattheus， ti Johannes appa. Overgefet inde Formosaansche tale， voor de Inwoonders van Soulang， Mattau， Sinckan， Bacloan， Tavokan， en Tevorang. 詳細請參閱Campbell 1888；賴1990:121-123。
6 最近chit kui2年，蔡承維kap李壬癸ma7有koh發表數十件新發現e5文件。
7 英文冊名A Dictionary of the Hok-keen Dialect of the Chinese Language
， According to the Reading and Colloquial Idioms。即本字典ti7 1932編寫好勢，1937正式出版。
8 英文冊名Chinese-English Dictionary of the Vernacular or Spoken Language of Amoy， with the Principal Variations of the Chang-chew and Chin-chew Dialects。
9 白話字冊名E7-mng5-im Sin Ji7-tian2。英文冊名A Dictionary of the Amoy Vernacular Spoken throughout the Prefectures of Chin-chiu， Chiang-chiu and Formosa。
10 白話字冊名Lan2 e5 Kiu3-chu2 Ia-so. Ki-tok e5 Sin-iok。
11 白話字冊名Ku7-iok e5 Seng3 Keng。
12 《台灣府城教會報》改過kui2-na7 pai2名，最近chit-pai2 (1988)號做《台灣教會公報》。Chit份報紙ti7 1970年chin3前long2用白話字發行，1970以後改用中文發行，chit幾年koh開始ti7版面內底有1部份用台語文書寫，像講「父母話」版有白話字e5文章。
13 E7-sai2參閱呂興昌1994。
14 白話字冊名Pit Soan3 e5 Chhou Hak8。
15 白話字冊名Lai7 Goa7 Kho Khan-hou7-hak8;英文名The Principles and Practice of Nursing。
16 白話字冊名An2-nia5 e5 Bak8-sai2。
17 白話字冊名Chhut Si2-Soan3。李勤岸有ka7翻譯做漢羅台文版，全文e7-sai2 ti7台灣文學工作室網站掠著<http://ws.twl.ncku.edu.tw/>。
18 白話字冊名Chap8-hang7 Koan2-kian3。
19 我以《台灣教會公報》改做中文發行hit年做分界點。
20 根據黃典誠ti7 1955年e5估計，ti7所有講Ho7-lo2話e5地區，包含福建、馬來西亞、菲律賓、台灣等，long2總有115，500人e7-hiau2白話字。其中，台灣佔32，000人 (參閱許長安1992:70) 。
21 有關1980年代以後e5台語文運動，e7-sai2參閱Chiung (1999:33-49)。
22 台語ti7 chia e5定義是台灣各本土族群e5母語，包含原住民語言、客話、Ho7-lo2話。
23 有關各式e5羅馬字，e7-sai2參閱楊允言&張學謙(1999)。
24 Ti7 1996年由1陣海內外e5台灣少年家組成1 e5台譯5%計劃小組，chit-e5計劃to7是beh ka7 chit8-koa2 khah有名e5世界文學作品翻譯做台文。自1996年開始，已經出版幾10本e5冊a。
25 Ti7越南，早期是用漢字，m7-koh ti7 1945年以後漢字完全乎當初ma7是傳教士設計出來e5 越南羅馬字ch?? Quo?c ng??取代。到taN，用越南羅馬字所創作e5作品chiaN5做越南e5國民文學。
2004台灣羅馬字國際研討會論文集Tai-oan Lo-ma-j" Kok-che Gian-tho-hoe Lun-bun-ch...p



8-14



咱需要啥款e5工具冊？	陳鄭弘堯

真che7關心本土文化e5人攏知影，過去二十冬台語字典、詞典加chiaN5 che7本。M7-koh真正講會出冊名e5人可能to7 khah少，beh ti7路--nih tu2著誠實bat利用過--e5恐驚比著獎券khah oh。
	總--是，對興寫作台文e5有志來講，chiah-e5工具冊比天書khah有價值，無論程度koan5低，早慢會掀著。Ho7-lo2語群koh好運命，到taN有百外種詞典、語典，其中早to7絕版e5古冊佔大多數，chhun--e5有be7少本一般冊店ma7無地chhoe7。加上音標無一致，致使台文寫作者通利用e5著作其實比冊目加真有限。
	漢字文化對台語工具冊e5設計有kai3大e5影響，khah che7是負面--e5。先看一本典型e5華語字典：che是為注解漢字讀音、字義設計--e5，設使用者對筆畫、字peng5(部首)分析無把握，效果to7可能會拍折。所以beh了解『黽』e5意思ai3先知影這字e5字peng5 to7是『黽』本字，有13撇。理論上，因為本文按照筆畫編排，仝筆畫chiah koh分字peng5，用者會用得直接peng2冊chhoe7字；實際上，因為有koa2 字部m7-na7一款型，變做ai3先參考部首索引，ma7有編者驚人be7曉分析一koa2字koh提供一個『難字索引』。無論算筆畫iah分析字peng5，效率並無koan5。
	漢字典除了ka7漢字注音以外猶koh有koa2羅馬詞典無e5特色。可比講，初級字典為beh配合漢字文化教育會提供字e5筆畫順序、字型演變、同音異體字、相關字等e5資料。字典一般ma7會tiam3每一個漢字下kha列出例詞kap例句；m7-koh因為多音節詞e5編排倚靠漢字，若m7知詞e5頭一個音節e5漢字to7 chhoe7 be7著伊e5注解。所以，有e5字典會kah一篇ui3 ㄅ排到ㄩ e5『注音檢字表』。
	漢字典e5編排方式應用ti7台語更加有問題。Ho7-lo2語kap客語因為真che7詞生成無固定e5漢字，強強toe3漢學e5例行定會造成困擾，致使一koa2編者針對這個模仔做修改。1992年問世e5『客話詞典』e5本文大體上放棄筆畫/字peng5 e5編排模式，in按照第一個音節e5 ㄅㄆㄇ e5順序排列，kan-taN每一個音下kha chiah照頭一字e5筆畫列出詞（也to7是每一個詞攏會ka7安排漢字）。查詞e5步數有三種：第一種用詞e5第一音節chhoe7頁數，soa3--落去chhoe7聲調相對e5音節，最後得著漢字、漢字詞；若準m7知第一音節e5客語音，會tang3先透過『國客音對照表』轉換。Koh一種ham華語字典beh仝款，先查部首索引chiah 跳去部首檢字表(實際上是檢詞表)，ui3 hia chhoe7著頁數。To7是講，詞kap漢字e5關係已經註定--a。
	陳修e5『台灣話大詞典』(1991) to7無倚靠ㄅㄆㄇ來編排。伊規氣ka7第一個音節按照白話字A到U e5順序排列，對sa無注音符號前後順序e5人khah利便。M7-koh第一個音節之下猶原列出hit音所有e5漢字，tak8字下kha無按照任何順序列出hit字chhoa7頭e5詞。這方面kap『客話詞典』仝款，會使講m7 是掠準漢字絕對有to7是nge7 tau3漢字。配漢字加上詞安排ti7漢字下kha造成一koa2詞hou7編者安排ti7用者可能無熟e5所在。舉例講，『be7-cheng5』kap『be7-tang3』攏安排ti7 『未』(be7)字下kha，『ma7』ti7 『每』下kha，『chit-ma2』ti7 『即』下kha。對用者來講，這款由漢字主意e5編排方式加上漢字下kha e5詞無進一步按照羅馬字排列是khah無利便e5所在。
西洋人編e5台語詞典ka7以上e5缺點完全排除。Bernard Embree kap伊e5台灣人助理編e5『台英詞典』(1973)ka7所有e5詞，無分音節長短，ui3 A排到U，而且這個原則ma7用ti7 第一個音節之後e5 tak8個音節。因為是台語羅馬字譯tui3英語kap華語，台語漢字無固定e5問題be7去造成用者查詞e5困擾，ma7無需要知影注音符號e5前後順序。雖bong2這款詞典無直接注漢字音e5法度，卻是查詞上有效率e5辦法。理論上除了英、華翻譯以外oan5-na7會得增加任何台語漢字、漢羅e5寫法（無限定一種）。『台灣話大詞典』因為已經ka7詞kap漢字e5關係縛死--a，所以無法度有這款彈性。
上kai3理想e5詞典？
	最後，來回答一個問題：咱需要啥款e5詞典？啥款e5詞典chiah合母語寫作者e5需要？上簡單e5答案當然是『tak8款都需要，愈che7款愈好』！M7-koh 若khia7 tiam3使用e5利便來看，我相信真che7人會ng3 望台語詞典電子化，甚至tauh8-tauh8-a2演變做文化典。電子詞典，無論是下ti7 CD-ROM內底抑是網路頂，絕對會hou7母語e5學習加khah簡單、趣味、多元化、個人化koh社群化。第一chan2 to7是資料檢索m7-na7緊koh有彈性，相關e5詞(方音、近義詞、同類詞)、例句、音節、詞類、語源等等，會使隨時前後對照，設使不幸有無仝拼音系統oan5-na7通對換(看圖)。第二優點ui3電腦媒體e5『容量』來，文字以外猶koh會tang3配發音(錄音、電子合成)kap圖片(動--e5/定--e5)，ma7隨時會tang3 chah leh行，無khah輸一下koaN7 五本。資訊處理e5彈性表示電子詞典方便個人化，譬如講，家長會使設定排除無合gin2-a2 e5 詞，ma7通增加合家己需要e5例句、筆記。最後，電子詞典e5用者會tang3透過網路e5設計ham編輯委員會chih8 接，來建議新詞抑是地方特殊e5發音、語義kap用法，透過參與達成語文運動社群化e5 效果，這個特質對新興文字、文學尤其要緊。出版單位ma7會使經過網路提供新內容hou7用者，m7免因為冊櫥仔te2滿soah無方便加添修訂本。一旦台語文學電子化koh ham詞典、翻譯器、各種資料庫相接，學習母語會成做輕鬆、快活e5代誌。終歸尾，『詞典』無的確會成做一個過時e5名詞，失去伊獨立存在e5個體。初步需要e5科技現此時攏掌握tiau5 eh，kan-taN欠大量、系統的(tek)e5資料整理，ti7這個過程內底，漢字kan-taN是台灣人e5文化典e5小部份na7-tiaN7。

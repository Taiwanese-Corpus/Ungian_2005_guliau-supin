脫漢e5台灣語文 / 歷史觀
---- 按Hobsbawm e5「傳統e5發明」 (Inventing traditions)這個理論來看「漢人」「漢語」迷思e5 hau-siau5

作者 : Sakai，Toru (日本)

 
簡介 :
1.	台灣人teh追求「新國民國家」
2.	國民國家是啥款e5物件?
最近學術界e5「國民國家」理論簡介 ( E. Hobsbawm，B. Anderson， A. Smith， E. Gellner， W. Connor etc。) 介紹 Hobsbawm e5「傳統e5發明」理論
3.	戰後國民黨國e5迷思：「咱漢人移民e5後代」kap「Ho7-lo2-話kap Hak-ka5-fa攏是漢語e5方言」
4.	新e5國家有需要新e5迷思： (日本，越南e5「傳統e5發明」)
5.	台灣「新國家」ai3 啥物條件?
(雖然國民國家是無好e5物件，m7-ku2本土主體性有正當e5理由)

本文 :
1. 台灣人teh追求「新e5國民國家」
目前多數e5台灣人追求新e5國民國家，這點是無人會否認e5事實。 M7-ku2問題有2項。第1項 tioh8-是無一個海外e5國家來承認「台灣是一個獨立國家」。另外1項是「有關具體e5國家e5藍圖，台灣人無共識」，m7-nia7是按呢，「連彼個應該有明白e5思想e5人ma7無明白，無一貫e5思想，無完全hiN3-sak慣勢舊e5觀念」，所以，對國際民意來看「台灣建國」理論，猶原無說服力。根本e5原因tioh8-是台灣人m7-bat有家己e5國家，無了解國民國家是啥款e5物件。

2. 國民國家是啥物款e5物件?
按呢，國民國家到底是啥款e5物件?目前e5政治學，社會學，文化人類學，歷史學，社會語言學等等e5學術界內底，有關「國民國家」「民族主義」e5研究有足che7 e5累積。其中， 上出名e5理論是E. Hobsbawm e5「傳統e5發明 (inventing traditions)」 理論，B. Anderson e5 「想像e5共同体 (imagined communities)」理論，A.Smith e5「按前現代e5 '族群 (ethnic)' 來發展」 理論 ，E. Gellner e5「產業社會e5需要」理論， W. Connor e5 「族群民族主義 (ethnonationalism)」理論。大部分e5理論認為「國民國家」kap「nationalism」是現代e5發明物，是為著beh批評所有e5「國民國家」e5存在所發表e5。這點對台灣人teh追求「國民國家」e5時有一點真不利e5問題。 M7-ku2，為著拍破舊e5國民黨國家e5迷思e5時，chia-e5理論是真有路用e5。
Ti7目前「台灣新國家」e5藍圖猶未清楚e5階段，咱chit-ma2特別利用Hobsbawm e5 「傳統e5發明」理論來指出國民黨國家發明e5迷思e5 hau-siau5所在。M7-ku2我e5指出攏是假說e5。希望眾道友來證實chia-e5假說。
我今仔日e5重點是ti7 Eric Hobsbawm e5理論。伊是英國London大學e5社會歷史學教授，關係國民國家e5見解是ti7 1983年伊kap伊e5道友做夥出版e5一本冊「傳統e5發明 (the Invention of Tradition)」 內底所發表e5看法。
對Hobsbawm來講， 所有e5現代國民國家 (nation states) 抑是民族主義 (nationalism) 攏 是發明e5(若是講khah 歹聽e5話，tioh8-是「chhong3虛假e5 物件 」 「偽造」) 新e5傳統 (tradition) 抑是迷思 (myth)。竟然想khau2-biau7，儘管是新e5發明，m7-ku2 hou7人tiaN7-tiaN7 「幻想/錯覺」做na2-chhiuN7 古早e5傳統e5。比如講Scotland人所主張e5民族 「傳統」e5四角花仔e5種族衣服 (tartan kilts of clans) 其實m7是「真正e5古早e5傳統」，tioh8-是ti7 18-19世紀偽造e5物件nia5。 (ibid: H. Trevor-Roper e5論文)。

3. 戰後國民黨國家e5迷思
仝款e5例是ti7戰後e5台灣「漢人移民」史觀，「漢語」語文觀內底ma7看會出來。簡單來講，台灣Ho7-lo2人，Hak-ngin3 「ma7是漢人」，台灣人e5 祖先大部分攏是「ui3唐山來e5漢人移民」，Ho7-lo2-話/ Hak-ka5-fa 「ma7是漢語e5方言」，等等e5歷史/ 語文觀，應該是戰後國民黨政府所偽造e5「傳統」，「迷思」nia7 。代先，咱來批評「漢人移民」史觀。按照上新e5醫學，生物學e5研究(高雄醫學院e5陳順勝教授，日本人e5 Matsumoto Hideo教授e5研究)，ti7台灣本地人e5血統成分中間，「ui3唐山來e5」成分足少，足少，顛倒是「Ma2-lai5 系統e5平埔族抑是高山族」e5成分khah che7。 (所以，真正e5海峽兩岸應該是Pa-su7海峽。) 國民黨強調e5「台灣本省人ma7是ui3中國來e5漢民族」，e5講法ma7 m7是完全虛假e5，tioh8-是有一部份事實。 因為「清朝」時代(當然，這個名本身ma7是迷思) kap日本時代e5台灣本地人家己有慣勢叫做「咱是漢人」，所以連ti7獨派e5人士內底，尤其是老先輩慣勢leh講「咱漢人」彼款e5話。M7-ku2，若是講因為是「清朝」時代kap日本時代e5台灣人e5族群認同是「漢人」，所以戰後會使歸類做「漢人」抑是「漢民族」，按呢tioh8-是siuN phong3-tiong3，siuN hau-siau5，真無正確e5理論。
是按怎 ?
Tioh8-是因為「清朝」時代kap現代e5「漢人」，雖然字本身是仝款，m7-ku2意思，內涵完全無仝。「清朝」時代e5「漢人」是文化上e5概念，Kan-na7表示「受著漢文化e5 影響」 nia5。所以，m7-nia7 是台灣人認同做「漢人」，越南人ma7是認同做「漢人」，中國 少數民族 (「番仔」) 之一e5 Yao族e5智識分子ma7認同 做「漢人」，甚至講，Edo時代e5日本e5儒學者Ogyu Sorai ma7認同做「中華人(抑是漢人)」。「清朝」 時代e5「漢人」包括chit-ma2 e5獨立民族e5越南人，日本人。所以，因為是「清朝」時代認同做「漢人」，chit-ma2「當然ma7是漢人」，彼款e5講法是烏白講e5。
日本時代e5台灣人家己叫做「漢人」，ma7是文化上e5意思，是為著抵抗日本殖民地統治e5手段nia5。只有智識分子強調做「漢人」nia5，普通e5老百姓無一定認同 「漢人」意識。「日本時代e5 台灣人e5 認同是漢人」e5講法是國民黨刁工來發現koh強調e5。其實，日本時代e5台灣人無彼款明白e5「共識」，一般老百姓e5意識應該是khah 曖昧e5。「日本時代e5 台灣人 認同做漢人，所以 台灣人是漢民族」，chit-款e5講法是siuN誇張，hau-siau5 e5講法lah。戰後國民黨所講e5「漢人」「漢民族」是政治上e5概念，kap古早e5文化上e5觀念著ai3 分別。
「Ho7-lo2-話kah Hak-fa ma7是漢語e5方言，也是漢語語系e5語言」，彼款e5講法ma7是中國國家 (KMT kap中共) hau-siau5宣傳e5迷思。其實，Ho7-lo2-話中間，福建閩南e5原住民 (應該是chit-ma2 e5 Yao族抑是Tai族系統) 語言e5成分mab7e 少。Hak-fa中間Yao語部份ma7有。Ti7 Ho7-lo2-話kap Hak-fa中間，雖然是漢字，漢語e5成分佔大多數 (日常語詞中間Ho7-lo2-話有8成，Hak-fa有9成)，m7-ku2越南語kap Bai2(白)語(中國雲南e5少數民族) 中間e5漢語成分ma7差不多。是按怎越南語kap Bai2語歸類做「m7是漢語e5語言」，顛倒Ho7-lo2-話歸類做「漢語e5方言」? Na2-chhiuN7無一貫標準e5款。其實，現代語言學e5語言/方言e5分類無一定是用客觀立場來分類e5， TiaN7-tiaN7用政治e5偏見來分類。比如講越南語，ti7 19世紀，ti7「清朝」e5藩屬國e5時陣，伊是歸類做「漢語e5一部份」，後來越南獨立以後，歸類做「Mon-Khmer語系」。以前蘇聯e5 Latvia e5 Latvia語，ti7 19世紀Latvia屬ti7露西亞帝國e5時陣，伊歸類做「Slav語系e5一部份」，m7-ku2按1918年Latvia建國以後到taN，伊歸類做「獨立ti7 Slav以外e5另外一個獨立語系，tioh8-是Baltic語系e5語言」。咱ti7 chia會當發現著語言e5分類無一定是科學，客觀e5行為，tiaN7-tiaN7受著「國家」e5影響。M7-ku2 chit-ma2全世界e5學者攏硬講做「台灣e5 Ho7-lo2-話是福建e5閩南話e5方言，Hak-fa ma7是廣東e5 Hak-fa e5方言」，所以Ho7-lo2-話kap Thoi3-van3 -Hak-fa攏ma7是漢語語系e5方言/語言。
若按呢，咱來看荷蘭語 (Dutch)e5例。按德國人來看，荷蘭語是「低地德國語e5一個方言」 nia5。M7-ku2荷蘭人無按呢想，所以主張「荷蘭語m7是低地德語e5一部份，tioh8-是獨立e5 語言」。 而且，荷蘭語有伊本身e5書面語。Chit-ma2全世界e5語言學者已經攏有接受 荷蘭人e5主張ah。荷蘭語e5啟示是按怎 ? Tioh8-是講，準講閩南話kap廣東e5 Hak-fa是「漢語e5方言」，m7-ku2 台灣e5 Ho7-lo2-話kap Thoi3-van3-Hak-fa lu2大聲主張「獨立語言」，lu2建立家己e5書面語e5 時陣， Ho7-lo2-話kap Thoi3-van3-Hak-fa攏會當成做「獨立e5語言」。
國民黨偽造e5歷史觀攏是「利用一部份e5真實來誇張，變作na2-chhiuN7 是一般e5 物件  」，抑是「雖然字e5意思/內涵無仝，m7-ku2名義上仝款，就勉強講有直接關係」。
Hobsbawm 指出講:
「其實，傳統tiaN7-tiaN7 想beh kap 適當e5歷史建立連續性 (in fact，where possible， they [traditions] normally attempt to establish continuity with a historic past (ibid: p.1) 
「發明e5傳統特色講，過去e5歷史e5連續性應該是虛假e5。簡單講，傳統e5意思是：面對新e5情形e5時，ka7當作是舊e5情形，抑是利用半強制e5重複去建立家己e5過去」 (the peculiarity of 'invented' traditions is that the continuity with 一 is largely factitious。 In short， they are responses to novel situations which take the form of reference to old situations， or which establish their own past by quasi-obligatory repetition (ibid: p.2)

4. 新e5國家有需要新e5迷思
Hobsbawm e5「傳統e5發明」理論e5目的是為著反對所有e5國民國家e5。M7-ku2咱知影，目前e5國際社會猶原攏是按國民國家來組成e5，有「國民國家」，「民族主義」 彼款e5迷思 (雖然批評e5聲音kap學理真che7)，ti7 10-20冬以後ma7無可能消失去。所以我beh利用Hobsbawm所講e5國民國家所需要e5條件，「傳統e5發明」，來建議/提出台灣國民國家需要e5條件。
台灣人若是欲追求「獨立ti7中國範圍以外e5新國家」 e5時陣，需要e5 條件tioh8-是一方面ai3拍破國民黨所發明/加強e5「漢人」「漢語」迷思，另外1 方面ai3建立有本土主體性e5歷史/語文觀(tioh8-是新e5迷思)。
Kap台灣sio-siang7，東亞e5國民國家---越南，韓國，日本 ---過去攏有受過漢文化e5影響。
日本ti7 Edo時代以前ma7會使講是「文化中國e5一部份」，因為正式e5書面語攏是漢文，若講「學問」tioh8是「漢學」，會曉寫漢文/漢詩e5智識分子e5地位ma7上高。日文e5拼音字「ka2-na2(假名)」，名義上知影是「假e5音標」，真正/唯一 e5文字系統就是「Mana (真名，tioh8-是漢字)」。所以Edo時代以前e5日本，漢字e5包攬 kap chit-ma2 e5台灣e5情形應該差不多。 M7-ku2明治維新以後追求現代化，ah8-koh ti7甲午中日戰爭，日本拍敗清朝以後，日本內底e5漢文e5地位真緊落落去。Ah-koh日本為著欲建立家己e5文化(ham5 Scotland仝款)， 發明「日本文學按古早to有ka2-na2文字e5傳統」彼款e5迷思。
其實「對古早就有ka2-na2文學e5傳統」e5日本歷史「常識」，是明治時代e5智識分子發明e5 hau-siau5-話nia5。因為Man-yo-shu，Heike-monogatari等等e5日本古早「文學作品」，是Edo時代以前e5人攏無重視，甚至無人知作品e5存在 ! (Haruo Shirane kah Suzuki Toni 編著(1999)「Souzou-sareta Koten 」 (hou7人創造e5古典) ti7戰後e5日本學校，無koh再重視漢文e5課程，所以日本是語文上ma7會當脫離中國e5陰影。韓國，越南，尤其是越南e5情形 koh-khah嚴重。到 1920 年代，越南智識 分子真愛寫/看漢文，甚至講話ma7是相當漢語化e5河內(Hanoi)話 (應該叫做漢語e5 Hanoi方言)。越南會tang3 建立家己e5國家e5上大e5原因應該是法國e5統治下，hou7法國強迫放棄漢字。越南歷史研究e5學者 DavidMarr 講(“Vietnamese Tradition on Trial 1920-1945”UC Press:1981) :
「足che7 e5 [法國統治者抑是傳道師]相信為著繼續殖民統治，in應該勉強來切斷中國e5影響，包括文字[漢字] (Most were convinced that to achieve permanent colonial success required the harsh curtailment of Chinese influences， including the writing system)」
「對in天主教e5傳道師」來講， 消滅漢語e5目的應該包括越南離開in e5文化傳統，hou7傳統式 [漢文] 智識分子中立化起來 (in their view，to eliminate the Chineselanguage was simultaneously to isolate Vietnam from its heritage and to neutralize the traditional elite)」
越南是hou7人勉強leh切斷中國e5影響，勉強leh否認漢文e5傳統，才會tang3獨立起來。
對日本、越南e5例，咱會發現著，為著建立新e5國民國家，若是有需要，m7通躊躇去切斷hiah-e5對現代化真不利e5傳統，m7通躊躇去發明新e5傳統。

5. 台灣「新國家」ai3啥物條件?
台灣人ai3建立新e5國民國家，需要e5條件是啥物 ?「漢人」，「漢語」，「漢字」e5「傳統」是m7是有值得保留 ? 台灣人m7-bat有家己e5國民國家。 所以台灣人本身to7無了解國家是 啥物物件，想be7 出來有主體性e5國家e5藍圖。
目前連獨派e5人士ma7 tiaN7-tiaN7失去主體性，ma7無一貫，有時講「華語ma7是台灣話」「ai3照顧新住民e5立場」「Ho7-lo2-人有沙文主義e5問題」「台灣kap中國是有共通e5文化/血統基礎e5兄弟國家」。 Chit-koa2講法對建立新e5國家，敢m7是真不利 ?若是講 「祖先是漢人移民」，he敢m7是「唐山主體e5歷史觀」，敢無台灣主體性 ?我e5假說是按呢:台灣本地人可能是平埔族e5後代。後來唐山過來e5「漢化」 e5 Yao族， Tai族等等e5「越人」e5血統有一部份lam7做夥。所以，會使講是「Hoan-Oat8 混血 (無論「番」做主體e5) 民族，種族上，台灣人m7是「漢人」， ma7 m7 是 「移民」。顛倒 講， 語言上， Ho7-lo2-話kap Thoi3-Hak-fa本來是閩南話kap Hak-ka5-fa e5一部份。M7-ku2閩南話kap Hak-ka5-fa本身可能m7是「漢語」，tioh8-是Yao-Tai語族系統kap漢語e5 Creole(混血)語言。 Koh 講，Ho7-lo2-話kap Thoi3-Hak-fa ti7台灣有特殊e5發展。
因為歐洲e5荷蘭話已經m7是德語e5一部份，所以Ho7-lo2-話 kap Thoi3-Hak-fa ma7 m7是閩南語抑是Hak-ka5-fa e5一部份。台灣猶未獨立e5原因m7是因為中國e5反對，是台灣人本身無主體性e5歷史/語文觀 來 造成e5結果lah。

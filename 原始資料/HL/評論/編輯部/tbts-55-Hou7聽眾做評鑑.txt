台語演講e5祕訣[第一個祕訣]
Hou7聽眾做評鑑
本刊編譯
	有一個大學教授講課e5時攏 giah8 一支薰吹。 伊想講按呢真性格，會hou7人khah有印象。M7-ku2真濟學生感覺彼支薰吹害 in 精神攏 be7 tang3集中。學期尾，評鑑內底上蓋強烈e5建議是：拜託 mai3  giah8 薰吹!
會分散注意力e5怪癖抑是小毛病，往往會不知不覺ka7你e5講演破壞掉。比如講，你有可能ian5仔講ian5仔poe2頭毛，ah是摸你e5衫。Beh ka7 chia e5奇形怪狀chhoe7出來，上好e5辦法就是親像彼個教授按呢--hou7你e5聽眾ka7你評鑑。
Hou7人做評鑑m7-taN7會tang3 chhoe7出講演中e5問題，ma7會tang3評詁你講演e5內容，到底你e5評論是ka7聽眾開拆khah清楚，抑是害 in 霧sa3-sa3?
你m7免每場攏做評鑑，不過你三不五時仔ai3做一擺。 盡量ai3設法theh8著正面kap負面e5回應，按呢你通保留好e5,去掉bai2 e5。
下面有四個方法：

一． 	叫幾個仔朋友ka7你評鑑。
 mai3 問彼款含含糊糊e5問題，比如問講：『我講了按怎？』，你若按呢問，人to7 ka7你應講：『真讚ah！你講了真成功！』按呢khah  be7 傷感情。 你ai3 hou7 in 真明確e5作業：『拜託上少ka7我講三個我講演中你khah合意e5,ma7 ka7我講三個需要改進e5所在。』按呢，你tioh8有可能得著有幫贊e5回應，你e5聽眾ma7  be7 感覺講出來會傷感情。

二． 	分意見單hou7所有e5聽眾。
內容會使問 in 頂頭講e5,ma7會使家己koh增加你想beh問e5。免具名，tiam3出口khng3一 腳箱仔hou7人lok。
三． 	邀請幾個仔有代表性e5聽眾會後參你談。
你ai3斟酌聽人講， mai3 爭論、 mai3 辯護。若會tang3按呢做，你上少會通知影 in 叨位聽有koh有接受你e5理念。

四． 	錄影起來。
然後邀請一個朋友參你做夥看，幫你評鑑。因為大部份e5人對 in 錄影內底e5表現攏會真無滿意，你e5朋友會tang3 khah客觀評論。 比如講，你感覺無啥意思e5引言，你e5朋友有可能會感覺真心適、真有意思。

主權國家e5語言文化觀
第五屆世界台灣語言文化營籌備會

台灣敢已經獨立ah? 這個問題最近ti7 獨派e5政治箍仔內引起be7少e5爭論。M7-koh，台灣獨立運動敢已經成功ah，台灣人敢已經出頭天ah? Che kai3-seng5連上蓋主張台灣已經獨立e5人ma7 m7敢按呢講。
台灣敢是一個主權獨立e5國家? 這個問題ti7『中華民國在台灣』e5政治箍仔內面已經是一個m7免爭論e5共識。M7-koh這個主權國家e5主體文化是啥物? 有啥物會tang3代表這個主權國家e5文化kap語言，kai3-seng5猶是霧sa3-sa3，一人講一款。
Ti7第四屆世界台語文化營大家teh討論beh用啥款e5訴求來做第五屆世界台灣文化營e5主題e5時，有人提出「後殖民地e5台灣文化觀」這款構想。
台灣經過荷蘭、滿清、日本、中華民國四個外來政權e5殖民統治，李登輝上台了後ka7國民黨『老店新開』，提出一個奇怪e5國號「中華民國在台灣」。阮相信若用台灣做主體e5史觀來看，che是一個teh脫離殖民統治e5過渡期。Ti7這個後殖民時代，本土e5新興政治勢力teh挑戰舊e5原來政治勢力，這方面咱已經有看tioh8真大e5成果，m7-koh長期受外來政治壓制本土語言文化，敢有法度toe3 tioh8本土政治勢力e5興起來tit8-tioh8救護?
Che是一個嚴肅e5問題，關係tioh8咱族群存亡kap囝囝孫孫e5幸福。咱若看世界各殖民地獨立了後e5例，政治權力e5轉變，無必然會帶來本土語言文化kap經濟e5復興。用拉丁美洲做例，南美各國獨立了後，殖民者e5語言文化繼續做當地語言文化e5主流，經濟資源猶原控制ti7少數 殖民者後代e5家族。墨西哥中部e5山區猶有23% e5本地人be7曉講「國語」(西班牙話)，本地人e5生活並無因為政治e5改變tit8-tioh8明顯e5改善。
Ti7這款體驗之下，咱用「主權國家e5台灣文化觀」做第五屆世界台灣語言文化營e5主題，用按呢來提醒台灣人，咱toh ai3了解台灣語言文化運動ti7目前台灣後殖民地時代e5重要性。通過台灣語言文化運動，會tang3深化台灣獨立建國運動e5內涵。台灣獨立e5運動無應當是kan-na限ti7改國名e5運動，ma7無應當kan-na限ti7要求政治權力重新分配e5運動，伊ma7應該是一個台灣人覺醒e5運動，台灣民族beh出頭天e5運動，台灣民族beh ti7國際上受肯定，受尊重。Ti7運動e5過程不斷提升台灣文化e5素質，鍛練台灣人建國e5意志，描畫未來台灣國家理想e5藍圖。
第五屆世界台灣語言文化營用「主權國家e5台灣文化觀」做主題，分做六個座談會，座談會除了邀請講員演講以外，聽眾ma7有時間來發表in e5看法:

1.	文化主權kap政治主權：
這個座談beh邀請政治運動者kap文化工作者，用無仝e5角度來探討一個獨立國家應該有啥款e5文化觀? 世界各民族國家獨立了後語言文化政策e5形成kap in後壁e5因素，kap對本地族群e5影響是啥物? 政治主權kap文化主權e5互動關係是啥款?
2.	主權國家e5台灣文學：
啥物是台灣文學? 伊e5內容是啥物? 過去反對台灣文學，充滿中國意識台灣作家是按怎會走出來編「台灣文學經典」? 伊後面e5政治文化因素是啥物? 母語文學kap主權國家敢有必然e5關係? 這個座談會提供作家、編輯kap讀者一個對話e5機會。
3.	台灣電影/電視連續劇e5現況kap展望：
電影是一種綜合藝術，對文化e5影響真大。因為外來政權對台灣電影長期e5打壓，台語電影ti7 50、60年代每年有100-200片，到taN一年phah無一片，講台語抑是講台灣國語ti7電視頂頭e5角色攏是粗俗、無教養e5刻板印象， 這種長期e5扭曲hou7台灣e5青年人感覺台語文化是無水準無尊嚴e5文化。「失去用家己e5語言、文學、 藝術、電影、 文化來代表/反省自我e5創作空間; 自由，主權e5擁有是空虛e5」 (李麗文99)。這個座談會beh邀請聲影工作者ka7 10片過去10年來e5台灣電影剪接做15-20分e5影片來介紹台灣電影e5現況，同時也提出籌備製作台語電影「黃昏e5故鄉」e5構想kap計畫。
4.	台語法定地位促進會：
台語文運動過去這幾年來已經有be7少e5成果，m7-koh伊e5效果kan-na限ti7語言kap文學e5箍仔內e5流傳，無仝e5書寫系統ma7影響語文運動e5團結；無仝族e5群語言運動欠缺聯繫hou7互相e5力量彼此抵消。台語使用e5人口toe3-tioh8台語人口e5老化，消失e5速度比咱推廣台文e5速度khah緊，台灣官方kap政治部門因為台語運動者無團結、無票房，對推動台語e5要求攏kan-na停留ti7應付性e5階段，無推動e5誠意。面對這款情形，咱beh按怎來進行新e5一波e5語言運動，hou7台灣人納稅e5國家資源會tang3用來救護面臨絕種e5本土語言。 這個座談beh來規畫怎樣來招一萬e5會員來參加台語法定地位促進會，怎樣招50萬個人簽名，來促成台灣各族群e5語言成做台灣e5法定語言，用國家e5資源kap力量來保護kap發展台灣各族e5語言。
5.	台語教材kap課程評鑑：
真濟人講tioh8推行台語toh問講台語beh按怎教? 敢有教材?台灣e5教育部ti7幾冬前講1998年beh全面ti7國小kap國中推行母語，教育部e5支票敢有實現? 目前台灣中小學e5台語課程是啥款? 這個座談會beh邀請參與教材編寫kap評鑑e5老師kap語言教育者來對當前e5母語教學提出評詁kap建議。
6.	台語文社團e5報告kap交流：
這個座談會邀請從事台語文推動e5社團來報告in過去這一年來e5成果，ma7提供大家交換經驗kap探討合作串聯會可能性kap機會。
	
除了以上e5座談會以外，ma7有精彩e5表演節目。TNT廣播電台e5話劇團 (10人) beh來表演用228做背景e5話劇「等紅霞e5日子」，台北建成扶輪社組成e5建國話劇團 (20外人) beh來用台灣奇怪社會現象做背景e5諷刺劇 「20世紀末e5陷眠」，台南e5詩人作家有beh來表演現代詩kap傳統e5台灣褒歌。

本屆e5世界台語文化營kap世界台灣同鄉會仝時間仝地點舉行，報名台語營抑是世台會e5人會tang3照in家己e5興趣選擇參加台語營抑是世台會e5節目。世台會有邀請tioh8台灣kap美國e5政要演講，台語營邀請e5大部份是文化草根工作者，這個盛會是推廣國民外交kap國際文化交流e5好機會，大會了後世台會有委託Hawaii台灣同鄉所經營e5旅行社承辦遊覽觀光e5節目。請大家踴躍報名參加，大家相招，今年熱--人『來去Hawaii』!

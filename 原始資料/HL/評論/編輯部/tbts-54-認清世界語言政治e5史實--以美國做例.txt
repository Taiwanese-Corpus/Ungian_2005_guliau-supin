[社論]
認清世界語言政治e5史實--以美國做例
語言使用有伊e5 政治意涵，這叫做「語言政治」（politics of langauge）。  講「語言不過是一種溝通e5 工具」這句話本身就有伊e5 政治性，有伊e5 政治企圖。  殖民政權靠軍事控制，ka7 當地人按呢騙，叫 in 改講統治者e5 話，這是政治，是政治騙術；後殖民時代若koh 繼續使用殖民語言，koh 講這句話，ma7 是政治，是無夠語言政治敏感 ，是自我欺騙。  咱ui3 這期開始beh 特別來探討世界各國語言使用e5 情形，beh 來瞭解 in e5 語言政治，咱ka7 這個專欄叫做「語言e5 世界旅行」。
『美國是ui3 英國獨立出去e5 ， in ma7 是koh 繼續使用英語做 in e5 國語，並無損害 in 獨立e5 國格，台灣準講beh 獨立ma7 無需要放棄華語這個國語。』--這是反對台獨e5 陳若曦講e5 話。  真濟人感覺有理，甚至koh 有台獨e5 文化理論家認真chhoe7 理論來支持華語ti7 台灣使用e5 合法性。  m7-koh 講這款話是m7 是有合ti7 語言政治e5 歷史事實，咱需要驗証。
首先，咱愛知影，美國、加拿大、澳洲固然是ui3 英國獨立出去，koh 繼續使用英語，m7-koh  in 原底tioh8 是講英語e5 語族做主體建立e5 國家， in 是繼續使用 in 原來e5 母語。  若是台灣，是hou7 另外一個語族轉換語言（language shift）。  華語並m7 是台灣人原來e5 母語。  咱若beh 學習美國 in 對母語e5 忠誠，咱應該恢復，m7 是放棄，咱e5 母語。
第二， 雖然美國人繼續用英語，但是英語一向攏m7 是 in e5 『國語』。  美國聯邦政府到 taN 並無明訂英語是 in e5 『國語』，甚至ma7 m7 是官方語言。  雖然自從1981年開始陸續有人ti7 國會提案，要求訂英語做官方語言，m7-koh 一直攏 be7 通過。  因為若是強制人愛使用甚物語言，tioh8 明顯違反聯邦憲法第一修正案，剝奪人民e5 言論自由。  咱上加 (siong7-ke) 會使講英語ti7 美國是一種無成文e5 共通語 (Lingua Franca)，伊m7 是官方語，koh khah m7 是『國語』。
第三， 當初美國抵獨立e5 時，對 in e5 英語使用e5 合法性 kap 正當性是經過真痛苦e5 爭扎e5 。  當初為著beh  kap 英國劃清界線，beh 凸顯美國e5 獨立性， in 考慮beh 改用希伯來語，因為彼是一種『神聖e5 語言』；ma7 有考慮beh 用希臘語，因為彼是『世界上e5 第一個民主政治』；抑是法語，講彼是『純理性』e5 語言。  甚至ma7 捌想講 in 是戰勝者，戰敗e5 英國愛去改講別款話。  後來，Noah Wester 提出『美國英語』e5 講法，認為 in 講e5 英語已經kap 英國英語真無像，有 in e5 特殊性ah，就ti7 1789年發表『語言獨立宣言』(Declaration of Linguistic Independence)，按呢，才hou7 美國人感覺 in 有 in 家己獨立自主e5 語言文化。  若是美國文學，愛一直到1855年惠特曼用美國英語寫出「草葉集」，才奠定美國文學e5 根基。
按1776年7月4日美國宣佈獨立，發表獨立宣言，到1789年發表「語言獨立宣言」，美國人經過十二冬e5 爭戰才chhoe7 著家己獨立e5 語言文化，ti7 文學頂高愛經過七十八冬e5 心路歷程。  這就是美國e5 語言政治e5 史實。  咱敢會使koh 講美國人獨立了『ma7 是koh 繼續使用英語做 in e5 國語』？   in 這款用心追 chhoe7 自我語言文化尊嚴 e5 精神，實在值得現階段台灣獨立運動e5 政治家kap文化人深深思考。

訓蒙淺說第二本

第一課  惡有善報
某所在有兩個囡仔，1個名叫賜仔，1個名叫來仔。有1日in老母教in去門口thit-tho5。囡仔歡喜，講：「咱來去放風吹。」  
無偌久囡仔老媽對厝邊兜倒--來，看風吹放hiat-kak8 ti7塗腳，兩個囡仔相kap坐ti7井邊，面貌?卒。In媽停腳問講：「Lin2 恬恬坐，無去thit-tho5是怎樣？。」賜仔應講：「阮tiam3 chia teh 設法1 節事。」In 媽知囡仔 m7 ai3 對伊講是甚mih代誌，就講：「An2-ni-siN 來設法是好。天父常常teh替伊e5百姓設法、料理，咱學伊來設法利益--人是真好，會hou7伊歡喜。」囡仔靜靜，in媽就入--去。  
賜仔、來仔tiam3井邊，款式親像大見笑，是因為in像學1個學生名叫建仔，bat得罪--in,in teh 設法beh掠來扑--伊，攏m7是teh設法利益--人。  
賜仔ka7 in小弟講：「我聽阮媽e5話，心無平安。你、我所計謀m7是hou7天父歡喜，咱m7 thang 扑建仔，著放煞較好。」來仔應講：「好，我歡喜，來去放風吹。」  
無偌久兩個囡仔teh thit-tho5 e5時，看見建仔坐ti7路邊teh 哮。賜仔記titin媽e5 話，就走倚問看伊teh hau2甚mih代誌。建仔講：「阮老父差我去買豆油，路--nih8 跋倒，扑m7見chiah-e5錢。今chhoe7無錢，我e5老父知，的確扑我，我m7敢倒--去。」  
賜仔、來仔，聽見建仔會hou7 in 父扑，有歡喜無？無，in 看建仔艱苦，就緊去鬥chhoe7錢。因為hit 條是山路，較無人行，無久錢拾到只有欠兩個圓na7-tiaN7。賜仔講：「Chia 有兩個圓，是阮姨仔 hou7我，今hou7你添去買豆油，好--mah?」  
建仔看囡仔伴hiah疼伊，koh想伊前歹款待in,心攏無平安，對hit時改伊舊款，常常chhoe7 機會thang好款待in。賜仔、來仔倒--去攏講hou7 in 媽聽。聽了in 媽歡喜，講：「我e5孫，lin2用好報歹，是趁主耶穌e5話講‘對敵lin2 e5,著疼伊，an2-ni thang做天父e5子，’ 就是。」 
第二課  論鯨魚
鯨魚是世間第一大e5活物，伊到hiah 大，kaN2無1間厝會te2 tit伊。人叫伊做魚，若是有學問e5人講伊m7 是魚，因為伊喘氣親像咱人，伊無企起ti7礁地，所以m7使用腳行路。是用尾kap翼泅ti7海內。伊有真大e5嘴，總--是無嘴齒，所以伊食海內e5魚蝦是ka-nng5吞 ，an2-ni伊食1頓你扑算著偌濟魚蝦？
人有時坐船到有出鯨魚e5所在。用鐵槍choh81--伊。這號槍叫keng-kau。總是choh8鯨魚是不止危險，因為伊e5 尾一下iat8,會peng2一隻船。
鯨魚若死，人就去提伊e5油，toe2 ti7桶內，thang做油來用。鯨魚e5牙槽骨會做tit雨傘柄kap濟濟號e5物件。有1號鯨魚名叫油鯨，會做tit蠟燭。
第三課  孔子e5來歷
孔子有名叫丘，亦字名是仲尼。伊出世ti7耶穌前551年，死ti7耶穌前479年，共食有73歲。伊e5老父到70歲才娶某。In toa3 ti7魯國，現時屬ti7山東省e5所在。孔子e5老父bat ti7 hia 做官，伊是gau5 koh勇e5人，到孔子3歲伊才死。論孔子少年e5時e5代誌人無甚mih流傳，不過講伊是端莊、學問kap欣慕禮儀e5 人。伊到 19歲就娶某，差不多ti7 這時亦有做官。Koh無偌久伊e5老母死，就伊退任3年久。Ti7 hit3 年內伊有詳細講究古早e5冊，就立志ai3 將古早e5禮法來教示伊本國e5人。有濟濟少年人拜伊做先生，歡喜來接納伊e5教訓，kap伊相kap講究古早e5 書冊kap所遺傳代誌。到伊名聲遍遍報揚，伊就去洛京，ai3查考歷代e5史冊。Ti7 hia有tu2著魯主，就是設道教e5頭1 人。  
孔子倒轉來伊e5本國就伊e5國君，定公立伊做大官。伊當職e5時，有用伊所學好e5法度，極gau5治理chiah e5 百姓。附近e5齊國看孔子teh興起，就計謀beh阻擋。所以備辦物送定公，來迷惑伊e5 心。為著這個緣故，定公就忽略孔子e5教示，孔子就辭官，向望伊e5國君會反悔，若是無采工。Ti7 hit 時孔子是57歲。然後伊有行遊列國，有盡忠e5學生常常toe3--伊，所經過e5國，有e5王敬重伊，有e5看輕伊。到68歲伊才倒來伊e5本國，就chhai3-tiaN7春秋kap別物e5經冊。論伊所教--人e5道理，孔子bat講伊是傳述，無家己做。伊teh備辦春秋e5時，有聽見魯國e5人有掠著1隻麒麟，就講是m7好e5兆頭，煞扑算伊e5臨終e5期teh beh到。過兩年伊就死。後--來伊e5學生將伊平日所講e5話來記載ti7論語。   
孔子不過勸人好，伊無講人怎樣thang 得著卸罪，新e5心性kap死後e5福氣總--是照人扑算，孔子的確無服事偶像，所拜e5就是天頂e5大主宰。
第四課  名無合
有1個細漢查某囡仔領洗禮e5時父母號伊叫吞忍。是用伊e5外媽e5名來名伊，ai3伊學伊e5外媽e5吞忍。  
可惜這個查某囡仔略仔較大漢，常常ai3發伊e5性地，攏be7 曉吞忍。對an2-ni無人beh叫伊e5 名。父母看伊e5名無合，就叫伊忍仔，伊e5兄叫伊Be7--仔。  
查某囡仔就問伊e5老母：「你有號我e5名做吞忍，真好聽，怎樣無人beh叫我這個名?」  
老母講：「因為名kap你e5性情攏無合。譬如有1擺你e5兄teh寫字你亦趕緊beh寫，就出手搶伊e5筆墨。隔日你beh ka7 小妹穿鞋，伊e5腳無定著，hiN3來hiN3 去，你就歹嘴罵伊。Koh 1 日你beh ka7小弟穿衫，伊m7穿做伊走去外面，你就受氣，jip--伊，beh扑--伊。人看你an2-ni就無beh叫你吞忍。」  
查某囡仔講：「Koh 過1月日久，我beh 問你看我e5名有合抑無。」對hit tiap8查某囡仔有約束伊e5款。  
有1日伊去女學倒--來，伊e5頭殼有插真sui2。到厝褪伊e5花 he7 ti7桌頂。Tiap8仔久in 兄對學--nih8倒--來，將伊e5冊大力hiat ti7 桌頂，chhau3-kham2 teh著伊e5花。忍仔看見真受氣，將冊piaN ti7 塗腳，才koh想：「我an2-ni m7著，」就緊緊aN3落去拾。伊e5兄看見，就ka7 伊講：「我無疑誤看你e5花he7 ti7 桌頂，所以將冊hiat ti7 hia,m7是刁故意beh 扑歹你e5物。」吞忍就講：「我an2-ni扑歹你e5冊真m7 著，後擺我m7敢an2-ni。」
Koh過1日忍仔teh看冊，小妹來吵--伊，教伊著chhoa7伊去厝邊兜thit-tho5,起頭m7 ai3,後--來想著：「我著chhoa7伊去較著。」就放伊e5冊，歡喜chhoa7伊e5小妹thit-tho5。Koh 一擺，透早備辦beh去入學。伊e5冊簿包好好ti7桌頂，7歲小弟teh提桌頂e5物，chhau3-kham2 chhia倒墨水罐，冊簿攏扑烏。忍仔看見真受氣，koh發伊e5性地，舉手beh扑，看小弟變面色，就忍手無扑--伊。伊e5小弟就較安心無驚，ka7伊e5大姊講：「Chiah 久你真疼--我，幾若擺我照法度，你亦無罵我，我今扑歹你e5冊簿，我e5心真艱苦。」  
大姊安慰伊，ka7伊講：「我知你m7是刁故意，我無受氣。」  忍仔幾若擺顯明伊e5好款，伊e5父母、兄弟、小妹真疼伊，愛就近伊。   
Be7到1月日久，老母ka7伊e5查某子講：「今你e5名有合，阮就歡喜叫你吞忍。」
第5課  論萬里長城
Ti7中國e5北勢有1個極長e5城牆號做萬里長城，就是1個古早e5皇帝名叫始皇，命令著起。北方e5百姓有不止驚胡人，所以本然有作三節牆來照顧in e5 土地。照人講，始皇有得著兆頭hou7伊，扑算胡人beh滅無伊e5國。所以有立意beh相續接hi2 三節牆。就ti7東西雙頭尾beh續作較長來成做1路牆。對海墘起到差不多現時甘肅省e5盡西爿為止。地面上m7 bat人做工程到hiah大。Hit個牆是差不多4500里長，倚20尺闊kap 20尺外懸，亦有peh上山頭，亦有chhu落山坑。始皇iau2 ti7-leh有創萬里長城較無1半。後來e5人有接續明白。攏總是著10年久e5工。做明白是ti7耶穌前204年。因為起hit 個城牆姑不chiong著用siong重e5工(就是每3人就抽出1人來做)， 是表明ti7 hit時中國e5人額是不止濟，亦百姓有甘願出力來做。  
可惜無甚mih應效，因為koh無偌濟年胡人有koh再扑中國來傷害百姓。Hit 路牆是iau2 ti7--leh,總--是皇帝無甚mih修理，所以這 tiap8有濟濟所在倒壞。
第六課  論豺狼
豺狼是食肉e5獸，第一凶惡，是屬ti7狗e5類，略略仔親像狗，亦略略仔親像狐狸。伊有空ti7大樹林內，離開人e5家不止遠。夏天時伊食鳥、兔、kap別物e5細隻獸，獨獨冬天常常離開樹林來討食，歸陣出--來，因為真枵，擋be7-tiau5,就真猛e5款式。有時大膽敢入人e5鄉里咬牛、羊、馬。Ti7冬天落雪真寒e5 時，暝--時聽見歹聲嗽，到天光失落牛、抑是馬，就知豺狼有來。早前吳國有1個尊貴e5人kap伊e5某子坐馬車，hou7 1陣豺狼追jiok。In真驚hou7 in 咬--死，無甚mih法度thang脫離，就去sak 1隻馬，koh再去sak 1隻馬hou7豺狼食，後來佳哉脫離。    
第七課  論針
1枝針是真細e5物，m7-ku2 是大路用，有人用魚骨做針，有e5用銅線，總--是第一好e5是西國所創e5。    
西國針是怎樣創？ 
著代先得著1 khoan5鋼線鉸兩枝針範e5長，逐枝差不多3寸長。師父提兩、三千枝做1把，用鐵箍an5,he7 ti7火爐pu5到紅，紅e5時he7 ti7鐵phiat來磨到直直。後--來師父ti7正手e5大pou7母kap ki2指提50枝磨ti7車刀e5石，代先創這頭，後--來hit頭。Hit 個師父創針尾明白，就過別個師父e5手；（1）ti7中央捶略仔扁，（2）創兩孔針鼻，（3）對中央斬斷就有兩枝。  
Koh 1個師父提真濟枝穿1枝鐵線，koh再pu5到紅紅，就緊緊gan3 冷水，著gan3 幾若擺hou7 針較硬、較be7折。  
針是金金，用甚mih法度hou7伊an2-ni?
師父提500,000枝來 chhek8到攏齊，後來用布kap海邊e5沙，kap鐵粉，來ko7 來ko7去，ko7到8點鐘久才煞。Koh 用鋸屑hou7伊清氣，用油koh再ko7幾若點鐘久，後來用雪文洗，路尾koh用鋸屑hou7 in礁。  
Koh 一個師父用器具hou7 針鼻圓圓、滑滑，才be7扑斷線，koh創針尾較尖，後來包紙thang 賣。    
第八課  小呂宋
小呂宋是ti7咱e5中國海kap太平洋e5中間，有真濟海嶼相倚，攏屬ti7小呂宋。Chiah e5 海嶼有chhoe7 著ti7 1571年。Ti7 in 中間有山常常出hun,這號叫做火山，ti7 1645 年有chheng3出1擺真siong重，有死300外人，koh ti7 1863年亦有1擺火山發，亦盡siong重，亦ti7 1880有koh 1擺發，亦真thang驚。地動是對火山chheng3 e5 因端，火山所chheng3--出來e5物，是堅硬親像石頭，這號無甚mih路用，著過成百年久到伊hu,就變做土，這號土thang講第一肥e5物，所以ti7呂宋e5海嶼有所在是真肥，是對這號物。火山亦會死，若過百外年久無出hun,無地動就算是死e5火山。小呂宋e5海嶼是比Sit-lat8較大，地較肥，人額比Sit-lat8有較少，天氣差不多。本地e5人有真濟濟種，話無相同，in e5 款kap Bu5-la5-iu5 人差不多，盡gau5鑽水，in會掠真珠。Chiah e5本地人是盡貧憚，若有thang食就無想做工。
Ti7 1898年前是屬西班牙管，hit時攏是天主教，本地人盡信pa-le2。Ti7 hit 時唐人較濟，因為無禁人來這個所在。Ti7 這個地盡肥，有出糖、茶、椰、咖啡、柴以及別項。Ti7 1898年美國kap西班牙相thai5,對hit時呂宋就屬花旗管，對hit tiap8 到今唐人ti7 chia 就較少，現時差不多有4、5萬人na7-tiaN7；因為美國e5法度m7 准唐人e5做工e5來chia。對美國管chia,就有耶穌教來傳ti7 這個海嶼。
第九課  印度國e5故事
Ti7 印度國有1人出去ti7樹林行遊，忽然看見1個活tauh,內面有1隻活e5虎。虎看見人經過，切求thau2放，講：「你若肯行這個大好事，hou7我得著自主，就功勞、德行無限量。」這個人躊躇be7決斷，beh放伊抑是m7放伊，這時oh tit定著，後來因為虎苦求再三，就開活tauh e5門來放伊出。虎一下得著放，liam5-piN ai3將人吞食。人講：「我an2-ni 好款待--你，你竟然用這報我。」虎講：「你好款待我實在有禮，總--是獸e5本性ai3吞食人，這是天地自然e5理，你kiam2 m7 知--mah?」兩爿tu2仔相爭辯論e5時，有1隻野狗對hia過去，人kap虎就商量請伊判斷。對an2-ni人講人e5話，虎講虎e5話，野狗講：「兩爿所講，我已經知hit個大略，若是詳細e5情形我實在m7知，若ai3我料理分毫無差錯，著代先知影虎兄起頭怎樣入活tauh,活tauh門怎樣會開。」就ka7虎講：「請你koh入--去，來試看hit 個情形怎樣，才thang 判斷。」虎liam5-piN 允，koh入去，已經入去，野狗liam5-piN關活tauh e5門，越頭ka7 hit個人講：「你實在懞懂，beh用義來款待這 號歹獸--ah,實在thang奇怪！今thang緊去，亦莫tit be7 記tit我救性命e5恩。」  
看這個故事，教示咱細子若tu2著歹人ai3 咱行所m7應該行e5代誌，切切莫tit kap伊講話，著離開來閃避；kiam2-chhai2咱e5私慾ai3引誘咱犯罪著禁止，m7 thang 放縱，驚了hou7 咱tu2著危險，致到身軀靈魂攏失落。
第十課  論豹
豹是貓e5類，獸e5中間伊是第一好看，伊e5皮黃黃，有濟濟真sui2 e5烏點。豹是出ti7亞細亞kap阿非利加，若是印度國e5豹是叫做樹虎，因為伊會peh上樹親像貓，對an2-ni 會掠樹林內濟濟活物來食，這是獅kap虎所be7比tit。豹tu2著扑獵e5人就閃避ti7樹林內，bih不止密，總--是獵狗ti7 am7草 e5中間直直chhoe7,伊就姑不chiong著走出，想beh peh ti7 樹頂來閃避。伊ti7樹頂狗害伊be7著，總是扑獵e5人會用銃扑伊，m7敢siuN近，驚了hou7 伊傷害，就離較遠才開銃扑伊。有時liam5-piN扑伊倒，總--是若無受重傷，猶原會抓--人。有濟濟扑獵e5人hou7 受傷e5豹抓--著、咬著。豹是ai3食雞，親像狐狸，暝--時伊來雞tiau5邊咬雞去食。   
有人bat飼豹到不止乖、不止好看，豹仔是真sui2,相kap thit-tho5親像細隻e5貓。     
第十一課  Gau5講究所看
Ti7東方e5小說有記載，講有1個e5土耳其e5仙人，單身行遊ti7曠野。伊常常停--teh,跪ti7沙漠祈禱。  
有1日tu2著 1陣做生理人。In 停teh ka7 伊講，聖人ah!阮有失落1隻駱駝。聖人就問in講：「Hit隻駱駝kiam2 m7是正爿e5目青盲，倒爿e5腳teh chhiang2?」做生理人講：「正是。」聖人koh問講：「kiam2 m7 是嘴e5頭前落1枝嘴齒--mah?」做生理人講：「正是。」Koh 問：「Kiam2 m7 是1爿載麥？」做生理人koh講「正是。」「有1爿載蜜抑無？」做生理人歡喜，扑算聖人知駱駝ti7 ta2落，就講：「是、是、是。」聖人就講：「好，總--是我無看見你e5駱駝。」做生理人聽見an2-ni怒氣沖天，ka7伊講：「你的確知駱駝ti7 ta2落，也giau5疑扑算的確有拾著駱駝，kap所載e5貨物錢財。」  
所以in掠伊，toa3到1個第一郡e5城，上衙門告伊。官府聽見做生理人所講e5話，亦扑算賊偷牽駱駝e5代誌，聖人的確知，獨獨m7 ai3 講na7-tiN7。  
總--是iau2-be7定案e5代先，官府教伊著分訴受過e5因端。  
官府問講：「你對怎樣知駱駝1目青盲？」聖人應講：「我料駱駝1目青盲，因為ti7 路--nih8 e5草只有食1爿na7-tiaN7。」  
官府koh問講：「你對怎樣知駱駝e5倒腳teh chhiang2?」伊就應講：「我料駱駝e5倒腳teh chhiang2,因為我看hit腳e5跡比別腳較輕。」  
官府koh問講：「你怎樣知hit隻駱駝落1枝頭前齒？」聖人應講：「我扑算hit隻駱駝落1枝嘴齒，因為伊食草e5所在e5中央，常常有留1欉草仔無食。」做生理人講就chhoan3口供講：「總--是你怎樣會知駱駝所載e5 物，今著ka7阮講。」聖人應講：「論駱駝所載e5物，是因為我看1 條路1爿有蚼蟻teh行，koh 1爿有葫蠅teh cham。對an2-ni我會知駱駝所載是麥kap蜜。」聖人koh講：「朋友ah!M7是an2-ni na7-tiaN7，我扑算駱駝m7是hou7人偷牽去，不過行m7著路na7-tiaN7，因為前後攏無看見人e5腳跡。倒轉去chhoe7你e5駱駝。」
官府亦講：「著倒轉去chhoe7你e5駱駝，因為聖人是脫俗e5人。」做生理人就去chhoe7駱駝，亦chhoe7著ti7所扑m7見e5所在，相離開幾若里路na7-tiaN7。        
第十二課  馬尼拉
對香港到馬尼拉坐船兩日就到。馬尼拉是菲律賓e5海嶼，不止鬧熱e5所在，是小呂宋要緊e5城。菲律賓海嶼大細攏總算，就是1100個，ti7中國海對南到北差不多366 舖路：船直直走著3日就過。馬尼拉海灣真大闊，船隻真濟。城--nih8 e5百姓，40萬人，有e5 大美人，有e5西班牙人，有e5菲律賓本地人，有e5中國人出外ti7 hia。律賓本地人m7 ai3做工、貧憚，致意1項，就是飼雞角來相扑。差不多逐人有1隻。飼伊、惜伊、捋伊，ai3用伊做鬥輸贏e5路用。     
婦人人較急過ai3做工趁錢，看in ti7 街路--nih8行來行去，身軀懸直直，kaN2是對戴物ti7頭殼頂an2-ni無戴帽仔、無插花。較大半赤腳，有e5拖鞋，面赤色，頭毛烏烏，男女攏食薰葉。　　
濟濟人是屬天主教，因為本菲律賓是屬西班牙。Hit時m7准別教e5人去hia 傳教。5年前hou7大美thai5贏就屬in,已經有設好e5法度來利益本地人，1項是差人來傳耶穌e5真理，今teh起禮拜堂。Koh一項就是逐所在有開學教學生，已經有1000男女學e5先生來。亦有創大路、創橋、創sng厝thang囥對別國來e5米糧，就m7免歹去。　　
馬尼拉所出e5物第一名聲就是薰葉，第二是油麻，第三是好柴。Ti7做薰葉e5所在，有男女人teh做，gau5做工e5一日中會包100支。1隻船有載600大包油麻去別國做索。   
有1項真奇怪，就是1個埋葬e5所在，是天主教e5 pa-le2所管e5,是兩重牆壁圓圓，1個ti7內，1個ti7外。起差不多丈外懸，6尺闊，收身屍ti7壁--nih8,有3 choa7 e5空做墓，墓稅5年久na7-tiaN7，5年滿著koh稅，若無，in就將骨頭出來hiat-kak8--去，就hit個墓koh稅別人。今大美國人m7准in chhin3-chhin3 chhai2-chhai2 hiat-kak8骨頭，吩咐著放火燒較好。 　   　
第十三課  麥加
這個是阿拉伯e5大城。回回教e5人掠這個做聖城，因為chia是回回教主穆罕默德出世e5所在。  
這個城it7阿拉伯e5西勢，離紅海13 舖半，若對通商e5埠頭行到chia 著22 舖。城起ti7山谷內，四圍有無樹木e5山圍伊，人beh到這個城只有兩個嶺thang 經過，所以著行到盡近，才會看見這個城。查考阿拉伯e5古城，這個是第一早e5 一個。論城內e5 地是真散，無出甚mih,城內e5百姓著去城外四面買賣才thang得著食，所以ti7 這個城e5路對東到西，對南到北攏是出入e5路站，亦濟濟生理人鬧熱e5所在。    
Chiah e5百姓所企e5厝攏是起ti7山谷--nih8 e5山坪，所以in e5厝著起真勇，因為若落雨e5時山頂e5溝流水真大，沖落ti7 chiah-e5厝，有時常常倒，致到城雖然是舊，厝常常新。In e5厝款，厝頂攏是chng平，枋分隔做幾若間，窗仔thong2出，牆壁幾若尺，厝e5內面逐項iau2次序，可惜街路真m7好，攏無舖石，無落雨e5時塗砂四界飛；落雨e5時塗糜真流siong5,溝路e5水無thau2,積聚盡臭。  
回回教e5人掠這所在做聖，1世人若1擺到chia,in是想不止有功德。   
城--nih8所起回教e5禮拜寺不止大，會容允tit 3萬外人。這個內面有幾若位回教e5 人真tui3重，就是1間入封e5厝，內面有烏石埤。這個石埤in 掠做極聖，刁故意入ti7壁中hou7人e5嘴chim會著，所he7 e5所在是ti7這間厝e5 東南角。Ti7 這個內面koh有1塊南勢石，照in想這個比烏e5較輸淡薄。人若來chia 敬拜，著seh8這間厝7環，入內面嘴chim烏石，手摸南石。  
Be7有穆罕默德盡早e5時，這間是偶像e5廟，人不止尊敬，對濟濟所在來獻祭。後來e5 人講究這個烏石是天e5星ka落--落來，伊e5名是墜石。  
到穆罕默德e5手就廢chiah e5偶像，留這個石，講這間是亞伯拉罕趕出以實馬利e5時所起。  
這間厝e5壁是用盡sui2 e5綢緞來kham3 到密密，只有入烏石kap南勢e5石無kham3 na7-tiaN7。Chiah e5緞每年著換新，就是土耳其王逐年來獻e5,內面不時盡整頓。    
埕e5內面koh有1個井，in 叫做聖井，因為這個水會淡薄燒，照人講究有石e5 這池水內，若是現今人講究這個井，到這 tiap8,伊e5水攏有臭e5質，總--是回教e5人因為這個井e5水會行神跡，所以不止敬重。Koh有1所在，in講是夏甲kap以實馬利e5 墓，凡若來敬拜e5人，亦著seh8這個所在。有1所在名叫亞伯拉罕企e5所在，這個位kham3密無hou7人看。照in講hia 有伊e5腳跡tiau5 ti7 石--nih8。Chiah e5所在攏ti7 禮拜寺e5內面。   
這個麥加城回教e5人做不止聖e5地，m7 ai3別教e5 人到hia,驚了扑la5-sam5。所以嚴謹把守，設使有別教e5 人ai3到hia 是不止oh。   
第十四課  白熊
Ti7北勢真寒，常常有雪ti7地--nih8,雖罔夏天亦不止寒，有大塊冰浮ti7海--nih8。Ti7 hia有出白熊，in 無驚寒，因為上帝hou7 in 厚厚e5毛會燒，in 歡喜冷氣，親像咱歡喜日e5燒。In行ti7冰--nih8 boe7滑，因為伊e5腳pe5有長長e5毛，行路真輕，親像穿1雙有毛e5鞋。這號熊企起近海，因為in ai3泅水，ti7水--nih8亦thang得著濟濟食物。In 第一ai3食e5是海狗，in行ti7冰頂直直chhoe7到1所在看見平洋就知是海狗伸頭e5所在。伊就坐the聽候到海狗e5頭殼koh伸--出來，liam5-piN拖伊出--來，拆碎碎來食。有時伊鑽入水去掠魚，不止緊快，魚走boe7離hou7伊掠--著。有時伊若拾著1塊鯨魚e5肉，就掠做真好食e5物。這號熊ti7海邊若無thang食e5 時，伊會到雪溶e5所在食草籽，若是枵到極伊亦ai3食海草。
第十五課  求福氣
常常聽1句話，就是「恭喜」，koh 門聯常常寫福--字、安--字，就知人人e5心所大意愛就是福氣、平安。Lin2細子ai3福氣，有真好e5路thang得著，就是甚mih路？就是著疼別人較過頭疼家己。   
Bat 有1個查某囡仔，名叫美莉，這個囡仔古錐、真乖、得人疼。可惜1日去kap學生伴thit-tho5,忽然對韆鞦跋倒險險死，雙腳骨折，久久boe7起床、boe7 振動、真可憐。美莉歡喜e5面色今攏變換，囡仔tauh8-tauh8唸伊e5無福氣，嫌東嫌西。父母、兄弟、姊妹雖然疼伊、歡喜服事伊，因為常常hou7 伊嫌、hou7伊罵，心真艱苦。美莉本身無平安，連in兜眾人續無平安。佳哉有1日in三姨來探伊，知囡仔e5歹性地真濟，是對常想家己e5艱苦，無体貼別人，就ka7伊講：「美莉，阮厝邊有1個跛腳e5查某囡仔，伊比你koh較軟弱，總是伊有歡喜e5面貌，逐人ai3親近伊。伊逐日teh chhoe7機會thang幫贊--人。」美莉講：「跛腳e5 beh thai2 會幫贊人？」In三姨講：「會，有時刺帽仔hou7細子，有時看人衫破歡喜補thiN7，有時囡仔無乖，就畫?仔圖hou7伊thit-tho5,讀冊hou7伊聽，an2-ni hou in老母較閒。眾人攏o-lo2伊真好女德。」In 三姨倒--去，美莉koh想伊所講e5話，心歡喜學hit個跛腳囡仔e5款。對hit時罕tit唸家己e5艱苦，日日趁機會幫贊--人。無久美莉e5房間na2親像小天堂，因為是真平安e5所在。In 親人以及囡仔攏ai3 chhoe7 伊坐。本身歡喜，眾人toe3 伊歡喜。福氣、艱苦較濟m7是對外面得著，是對內心出。
第16課  論挽海茸
熱天e5時陣ti7埃及國港口，以及hit所在e5海灣、海口、海墘，常常有看見細隻船仔，閃ti7 靜密e5位，因為hia較常有西北風，所以船著閃bih ti7 hia。Hiah e5船有人teh落海挽海茸，thang 去賣。現時人若beh落水拾海茸，著穿bi7水e5衫，若是散hiong--e5,無錢thang買hit 號e5衫。就照早前人e5款式，褪theh落水。人koh 落去挽海茸，伊e5頷頸著掛1 khia網袋thang toe2所拾e5物。風靜水清e5時，人落去20 siam5 e5深，水面e5 人iau2-ku2看會見。落水teh行e5款式，m7是親像平常行礁地用兩腳挺身行，是親像四腳狗aN3落來爬。亦會創法度kap面e5相通情。這個法度就是用薄鐵板來做1粒空殼e5大粒球e5款式，hou7頭殼歸個nng3入ti7內面，koh創兩片玻璃做大對e5目鏡，hou7目珠會看出來，亦有創1條樹奶管，對後面透到水面，做喘氣通氣e5路用。Koh 有1條索透ti7水面，hou7 水面e5人thang 抽拔hou7伊起--來。若是beh上起來，ti7下底將hit 條索仔搖hou7伊振動，hou7頂面e5人thang知拔伊起來，koh 著將hit條通氣e5樹奶管choan7 an5 邊頭e5栓，hou7氣漲滿，be7洩出，hou7衫膨大，贊人較輕浮--起來。上水了緊緊將bi7水衫褪--起來，身軀著歇sian7。  
海茸是結ti7海底石頭頂，tu2-tu2挽上水e5 時色緻烏烏，亦是粘，koh有硫磺e5味。Beh備辦hou7人好用、著用幾項e5法度hou7 伊清氣。海茸拾來就lok ti7 沙--nih8來曝日，親像teh 漂e5款，然後著kaN5水來捶，直noa2直洗hou7伊清氣，停幾禮拜久烏色就退，粘粘e5消無--去，才會好用。                                               
第十七課  柏林
德國e5京城名柏林，是歐洲第三大e5城，ti7 普路斯省，起ti7 Sit8-put-li2 河。這條河闊20丈，長透過城。伊e5水teh 行，人lim2-lim2會看見，因為這個城建ti7山e5平洋，地勢無懸，所以河才無甚mih流。這條河對城e5中央鑽過，本hou7城e5雙爿平大，人對chia 開壕溝透到O-ta 河kap 波羅海，hou7船隻往來利便。  
皇帝所企e5 厝起ti7 城中，差不多有700間房，所起盡sui2盡好看，內面所排e5 ke-si亦盡排場，值錢e5物。近這所在koh兩間皇宮，是早e5皇帝所企起e5。有皇帝e5冊房，內中1,000,000 pho7 印版e5,3,0000 pho7 手抄e5。  
有5所在花園，內面盡清爽，濟濟花木，hou7人thang行徙、歇睏。有博物院，內面禽獸逐項物thang開人e5眼界。有囥樹木、花草e5所在thang hou7人講究加添見識。   
城內e5生理，開行、開店、kap製造e5所在，近來不止興旺，就是對Sit-put-li2河會透濟濟河溝，koh有14條公司e5鐵路，所以hou7 生理往來利便，致到這個城做歐洲大生理e5所在。   
所出e5製造就是棉、hoe-a2,sai-iuN5、機器、火薰車、大銃、鐵器、瓷器、樂器、紙、雪文、皮、時鐘、錶仔、鐵筆kap男女妝飾e5物；koh出針車、電報e5器具，kek-ti3 e5 ke-si。  
第十八課  論花條馬
花條馬是親像驢，獸e5中間第一好看e5,出ti7阿非利加，伊e5皮光親像綢?，通身軀有烏痕直直到腳。伊較愛toa3 ti7 山頂，伊是不止小膽e5精牲，若看見甚mih奇怪e5物就驚，走到伊e5所在。行路e5人bat講，ti7 阿非利加，花條馬歸陣出來lim水。In較常ti7日落抑是日出e5時到水泉e5所在lim水，ti7 hia in常常tu2著獅隊jiok,連連beh害--in。花條馬一下知，就大驚，跑走去山--nih8。有人講月光e5時，獅m7到水泉e5所在，因為快hou7 in看見。In 較ai3暗，因為暗e5時較快咬著花條馬。Beh飼這號好看e5精牲be7-e7,花條馬be7 thang教伊做工，親像馬kap驢，an2-ni上帝創造伊hou7伊一生出在意思跑走ti7山野。
第十九課  尾蝶e5譬喻 (I)
有sui2-sui2 e5 尾蝶生卵ti7高麗菜葉e5頂面。有1 日伊看見1尾蟲teh so5,伊就對伊講：「我ai3請你做母仔，照顧我e5子，你看chiah-e5卵我m7知偌久會出世，我今破病，若死是誰仔會照顧我e5子。青色、溫柔、好心e5蟲--ah!M7知你歡喜--無？你著細膩hou7 in 食，in自然be7 e7親像你食粗粗e5物，in著食早起時e5露水kap芳蜜。論飛e5代誌著教in 勻勻仔學。可惜你本身be7曉飛，總--是我無心thang請別人，向望你盡你e5本份去行，可憐代--ah!我m7知怎樣生卵ti7高麗菜葉，這個所在真m7合宜，好心e5蟲--ah!對我e5翅下來提金點，做你e5工錢，我真暈--ah!」就細聲講：「M7-thang be7記tit用甚mih hou7 in食。」講了尾蝶e5翅就軟，就過往。Hit個蟲攏無縫thang 應--伊，無對伊講boeh抑m7,獨獨留伊ti7 hiah-e5卵身邊。  
Hit 個蟲家己講：「sui2-sui2 e5 尾蝶kaN2有失心，才來揀我下賤e5蟲做母--仔。Chiah-e5子伊有翅kiam2 beh聽我e5嘴--mah?扑算in緊緊飛--去，照in所意愛去飛，hit 個尾蝶雖罔有sui2-sui2 e5 衫，亦有金，iau2-ku2 伊e5智識無夠額，才有揀我。」雖然an2-ni 尾蝶已經死，留伊e5卵ti7高麗菜葉。這個青蟲有好心，扑算伊著照伊所會e5來做。
將暝伊攏m7敢睏，直直圍hiah-e5卵，圍到ka-chiah痛，是因為驚別物來害--in。  
早起時伊就家己想講：「1 人主張m7值2人思量，我著chhoe7一個智識e5活物，kap伊議論，我是teh so5 e5蟲，an2怎樣會知代誌，的確著問1 個較大我e5,總--是oh-tit,m7 知beh kap是誰議論。Ti7 chia 有1隻雄e5狗，若叫伊來議論伊e5尾若一下振動 就會陷害hiah-e5卵，我e5心怎樣會吞忍--tit;亦有1隻貓，伊常常坐ti7 樹下，日若出，伊4腳直直teh曝日，總--是伊無要緊別人e5代誌，若beh kap伊講，伊 m7愛聽。今我著想所bat e5活物ta2落1個較gau5會幫贊我。」伊就直直想，想出1個pou-tiuh仔，伊會飛懸懸，an2-ni會看真濟物，扑算伊的確較gau5,因為伊照蟲e5所想，若會飛懸懸是最第一榮光e5代誌。  
倚hia有一區麥田，ti7 hia 有1個pou-tiuh仔，蟲chhoe7物請伊來，就將伊所oh辦e5事來問伊，亦問伊著怎樣照顧細細e5尾蝶，因為伊kap in無相同。Koh講，向望你若飛懸懸ti7 hia 有e5 thang 問伊。鳥仔就應：「Kiam2-chhai2 會。」  
後來伊飛起青天e5所在，伊teh飛e5時，那飛那吟詩，那懸那無聽見伊e5聲，hit尾蟲kiah8頭teh看，看到無見，就伸較長來看亦看無，an2-ni就去圍hia e5 卵，koh食淡薄高麗菜葉，安心聽候。  
聽候真久，鳥仔攏無倒--來，伊就吐氣講：「我愛知，伊佗落去，若有e5話ka7我講，我beh我攏總e5腳hou7--伊，我扑算伊這擺有飛koh較懸，我真愛知伊ta2落去，ti7 hit個奇怪青青e5天有聽見甚mih。伊飛來飛去e5時常常吟詩，hia 敢是歡喜e5所在，伊落--來e5 時無beh ka7 我講甚mih,伊真gau5 囥事。這個蟲koh再行來圍ti7 chiah-e5卵。
第二十課  尾蝶e5譬喻 (II)
Tiap8 仔久hit個鳥仔e5聲koh聽見，蟲就歡喜跳跳，koh tiap8仔久伊就飛落地，ti7 hit 區高麗菜園角就講：「朋友--ah!有消息--lah!真好e5消息，總--是我若講，你無beh信。」  
蟲隨時應伊講：「若ka7我講，我逐項攏信。」  
鳥仔就用嘴指hiah-e5 卵講：「著代先ka7你講，in著食甚mih,今hou7你臆看你扑算甚mih。」  
蟲就應伊講：「露水kap蜜。」  
「M7 著，有別物較快得--著，你亦會本身緊緊得--著。」  
蟲講：「我所會得著就是高麗菜葉na7-tiaN7。」  
鳥仔講：「Hou7你臆--著lah!」  
蟲講：「的確m7是，因為in老母有吩咐m7 thang hou7 in 食較粗e5物。」  
鳥仔講：「老母攏m7知影，你啥事來問我，後--來你攏無beh信，你be7 bat經過e5事就m7信。」  
蟲應講：「所ka7我講e5我逐項beh信。」  
鳥仔就講：「無影，我ka7 你講1項你m7信，iau2有幾若項我beh chaiN2-a2講，今蟲--ah!你扑算chiah-e5小小e5卵會出甚mih?」  蟲就講：「自然會出尾蝶。」  
鳥仔講：「Be7,會出蟲，較停你會看見。」  
鳥仔就飛起，因為伊m7-ai3 tiam3-leh kap伊e5朋友相諍。  
伊去了，hit個蟲講：「今我扑算鳥仔有智識，亦好心，總--是伊無甚mih gau5,亦有侮慢我，是我有錯誤，我扑算這擺伊飛傷懸煞驕傲。我iau2-ku2 teh 想伊飛去hia,kaN2有看見甚mih。」  
鳥仔koh來吟講：「你若信我，我就koh講。」蟲koh再應講：「人所ka7我講，我逐項信。」  
鳥仔講：「若是an2-ni有1個好e5消息，我iau2-be7 bat ka7 你講，就是你本身較久beh變做尾蝶。」  
蟲真受氣講：「歹鳥仔，你看我較小可，你就侮慢我，你m7-na7憨 giah8殘忍。著飛去--lah,m7-ai3 koh再kap你講話。」鳥仔講：「我前有ka7你講，你無beh信我e5消息。」  
蟲講：「若ka7我講，我逐項信，總--是著有情理，若講尾蝶卵變蟲，蟲變做尾蝶，這是無合理，你最gau5 e5鳥仔亦m7信這句。」  
鳥仔講：「我怎樣m7信，我有四界飛，亦有看真濟奇怪e5代誌，所以我會信，你m7信是因為你常常tiam3 ti7 高麗菜葉行來行去na7-tiaN7。」   
蟲就講：「你teh憨，你扑算我m7知甚mih會成e5代誌。今看我e5身軀青青、長長亦有濟濟腳，beh變做有翅koh sui2-sui2 e5尾蝶--mah?你真憨--ah!」  
鳥仔講：「是你憨，家己扑算有智識，你ai3議論所be7曉tit e5代誌。我對天頂有得著這個好e5消息，我已經信，你亦著信。」  
蟲就講：「我be7 bat 見過，我怎樣著信。」  
Tu2-tuthe2講話e5時，有物khap8著蟲e5身邊，伊越頭看，有10數尾蟲仔，是對hiah-e5尾蝶卵出來，teh so5來so5去，teh 食高麗菜葉。  
Hit 個蟲就見笑，直直奇怪，伊想頭1項e5 話若有影，第二項e5事亦會信--tit。 這個蟲ka7鳥仔講：「請你教示我，an2怎樣thang 信，thang倚靠。」 An2-ni鳥仔就將天地逐項奇怪、奧妙e5事ka7伊講。  對hit-tiap8以後蟲ka7伊e5同伴講伊會死，後來會變尾蝶，總--是in m7 信，扑算伊是發狂，beh入ti7繭e5內面來變伊e5身体，伊直直講：「我別日beh變尾蝶。」伊e5同伴扑算伊teh自唸。  
到時，伊真正變尾蝶，beh koh死e5時伊就講：「我1世人有看真濟奇怪e5代誌，今後--來所beh來e5事我攏無掛慮，beh安心信。」
第二十一課  華盛頓
這個是美國e5京城，ti7國 e5 東爿，哥倫比亞e5所在，起ti7 Phou2-thau3-ma2 河邊，離紐約城753 哩。
這個城無圍牆，周圍33 哩四方，雖然an2-ni e5大，若是除去街路、花園、khang3地以外，所chhun較無1半e5地是起厝。因為城內幾若所在花園cham2然大，城--nih8 e5街路亦是闊koh濟條，設使逐條相接直直有567 哩。  
這個城怎樣會起到chiah 好勢？有1項緣故，因為這所在be7起城e5時，這個地是曠野。後--來想beh遷徙京城，就定著ti7 這所在起。Be7起e5代先有hou7 1個法國人畫所著起e5圖，這個人所畫e5款是khioh法國真sui2 e5 城e5款，所設法不止好勢。Hit 時人看伊所畫e5圖kap所分e5地，濟濟人笑伊憨。因為hit時人少地闊，逐人扑算beh起e5厝mih使著離hiah開，到今仔日來看，城內逐項e5次序，koh厝kap街路攏be7 siuN闊、siuN狹，對an2-ni眾人o-lo2 這個畫圖e5人e5智識，親像有先見e5才調。  
1892年有買1塊khang3地差不多城e5四分一做花園e5路用。這個地e5中央有1條河透到真遠，雙爿有茂盛e5樹林，對an2-ni加添這個花園e5景緻，城--nih8無論甚mih人thang 到chia thit-tho5,調養身軀。  
Koh有民主e5厝亦是用siah8石起，外面油漆不止白，所以名叫「白e5 厝。」Ti7 這個厝e5內面有1間是民主kap議員聚集e5所在。亦有濟濟間國家e5厝sui2 koh好，有起親像塔e5款 ti7 Phou2-thau3-ma2 河邊，懸555 呎，頂面chhai7 華盛頓e5像，開銀2,500,000外箍，這是百姓起來紀念華盛頓。
第二十二課  深海奇怪e5活物
Ti7世間大奇怪e5物有濟濟項，就chiah-e5 tiam3 ti7 海底e5活物亦thang 算在內。  
海e5深淺無平，有所在較淺，若用物來墜落1、2哩深na7-tiaN7就到hit個底。有所在較深大約到2、30哩e5 深亦be7到底。這是因為海底kap礁地平仔相同。地有所在是懸山、有所在是深坑、有所在是平洋，懸低無同。海底亦是an2-ni,有位深，有位淺。  
4、50年前無人扑算活物會tiam3 ti7 海底。這是怎樣？因為in e5 身軀受受海水teh不止重beh thai2 擋會tiau5。  
若是海--nih8 e5活物，有e5會tiam3 ti7水--nih8 1800丈深亦會堪--tit,總--是有e5 be7堪tit,總--是有e5 be7堪tit hiah 深。  
海e5活物會堪tit這號the e5力到hiah 重，kiam2 m7是真奇怪？若是這號深海e5魚若無受水teh e5力到chiah重就be7會活，be7堪tit到水面已經死--lah!論in e5 死是因為泅過頭懸。  
伊e5 chhe lai5 e5 kui7 那漲，就那懸，直直漲到piak開，就伊e5五臟、目珠攏出--來，這是因為伊泅過頭懸e5緣故，所以hou7水the e5力較輕，腹肚內e5力較重，就致到失落伊e5性命。  
海底e5魚mih使著有目珠？因為ti7 hia 暗暗，日e5光無一點仔會照到。實在是an2-ni,雖然有目珠亦無路用，所以濟濟魚是青盲，無看--見。    
總--是有號e5魚家己有光，有1號伊e5光是ti7 ka-chiah-nia7 e5所在，歸choa7親像燈e5款。有號伊e5光是ti7頭殼親像戴髻e5款式。有號伊e5光是ti7嘴下斗。亦1號較奇怪，ti7伊e5 ka-chiah e5 所在有發1 鰭，ti7 伊e5鰭尾有光親像燈e5款，伊若枵e5時ai3食別號e5魚，就bih ti7沙--nih8,伊e5嘴出力用伊ka-chiah e5光來iat8 siaN5別號e5魚倚，然後就ka7伊吞--落去。  
Hit 號無目珠e5魚ti7 雙爿鰭e5所在有發翅。Chiah-e5翅e5路用是thang 摸魚來得著食。
第二十三課  金城ti7 ta2落
夢見有兩個囡仔，1個兄，1個小妹，兄名叫天賜，小妹名叫淑德；hit兩個囡仔無父母，有1個伯是老人koh較無疼--in。有1日囡仔hou7 in伯嫌koh 趕 in出--去。  
囡仔心艱苦，就相kap走，走到1個溪邊tiam3 hia 坐teh 憂悶。忽然看見1個老人手提1張批，就近倚提去hou7 in。囡仔就奇怪，講：「這 kaN2 m7是阮e5,因為無人kap阮相bat。」Hit 個人就講：「是，王寄beh hou7 lin2,請lin2到伊e5城，kap伊相kap tiam3。」囡仔就拆開來看，看見有金金真sui2 e5字寫講：「著就近我，見若歸順我才會活。」    
天賜讀幾若遍，講：「Chiah-e5 甚mih意思？王ti7 ta2落？路ti7 ta2落？王若是ai3阮去，阮歡喜去。」淑德亦是講an2-ni,就求hit個老人ka7 in chhoa7路；老人歡喜，ka7 in chhoa7到溪墘講著liau5--過去，koh報in看hit爿e5山，有人teh peh,koh山頂有城、城門，城牆是金--e5。老人講：「Chia 就是金城，城內無病痛，無艱苦，亦無罪。」   
囡仔聽了就憂悶，講：「阮是有罪，kaN2 be7堪tit入。」Ti7溪邊有濟濟囡仔，有e5 teh 造橋，有e5 the 划船，koh 有幾若人已經落水，teh beh liau5--過去。這 2個囡仔看見就驚講：「In teh beh 沉--落去。」老人ka7 in講：「lin2 亦著親像an2-ni liau5--過去，因為王用這個溪是beh hou7人對chia liau5--過，來得著清氣。」對hit-tiap8 囡仔就講：「阮beh liau5--過去。」就落水liau5過去。Hit 個溪無偌深，無久就到hit 爿岸，囡仔e5 衫攏洗到清氣。就liam5-mi peh上山。Teh peh 山e5時淑德無細膩行，就跋倒，伊e5 衫koh bak la5-sam5,心艱苦講：「我e5衫今koh bak la5-sam5,be7 tit thang 入城。」老人ka7 囡仔講：「我chhoa7 你到1個所在來洗。港水是對大溪得--著。」囡仔洗了就清氣，koh 起身行到城門。Ti7 城門有兩個天使teh 巡看beh入城e5人衫有清氣抑無；若清氣e5人就得著入，無清氣e5 人betit7 thang 入。天賜kap淑德入--去，天使看見in e5 衫清氣，就chhoa7 in 去見王。王看見就真歡喜，真疼in,hou7 in tiam3 福氣e5所在。  
金城就是指甚mih?溪是指甚mih?救主講伊是：「活命e5水，」koh講：「伊e5寶血會洗除人e5罪。」咱著就近救主，thang 得著心清氣，才會入天城，見著主，往往kap伊tiam3。
第二十四課  草蜢
活動物有濟濟號無tiam3定著所在。有號照伊e5時陣來，照時陣去。草蜢是an2-ni。有各草蜢真濟，會害著人，咱中國無。 In beh 去別所在e5時，常常鬥歸陣。有1擺俄羅斯e5兵ti7路--nih8 tu2著1陣，m7 知幾百萬隻。將兵馬e5身軀頭面攏khiN5 密密，所toa3 e5物亦hou7 in 食去，所以元帥才命令兵士紮營來聽候草蜢飛sian7歇睏e5時才koh起身。後--來草蜢攏歇ti7塗腳--nih8,相重相疊，差不多疊到幾若寸厚，煞hou7兵馬踏踏--死。  
草蜢tu2-tu2出卵e5時，是無翼thang 飛，著用so5。Bat 1 擺1人看見草蜢歸陣so5來，就喝人緊緊去ka7 伊害死。有害死歸十萬隻，猶原無采工，因為草蜢有幾若百萬，害死be7了，所以所有e5五穀kap樹木攏hou7伊食了了。若tu2著有甚mih chah8--leh不論牆抑是厝，koh較懸亦是盤過去。有時tu2著烏陰天就無行，hit所在就hou7伊食koh較慘。  
Ku-pi2-lou7 e5 海嶼草蜢亦真濟。Bat 1擺有人倩人來剿滅伊，要緊著害死伊e5卵。伊e5卵親像豆莢，1 莢定著35粒。七月日久e5中間有收兩萬擔卵。雖然剿滅到an2-ni,iau2是真濟。  
草蜢e5翼是花點；翼雖然真大，iau2-ku2 無甚mih gau5飛；歸陣teh 飛往是順風。出埃及記有記載上帝降知災厄hou7埃及人，就起東風吹草蜢來，摩西替埃及人求，上帝就用西風吹in去。  
草蜢會害人，亦會做路用，有所在人掠來焙到礁礁，就頭、翼、腳phoa3--去，身軀磨做粉，kiau蜜食。有e5將鹽水hiaN5滾滾，活活e5草蜢hiat ti7水，後--來hou5--起來，曝礁，beh 食就用油chiN3；人掠伊做好食e5物。
第二十五課  賊改變e5事
大英國幾若年前有1個牧師去遠遠講道理，倒--來be7到厝已經暗--lah。伊騎馬，馬鞍雙爿有袋仔te2冊。Hit 條路往有濟濟賊，牧師本知，總--是伊e5 心攏無驚才無帶ke-si銃，馬teh行e5時做伊ti7馬頂teh吟詩。  
忽然有1人走來對伊e5 馬索ka7伊khiu2--leh,大聲講：「銀著hou7 我，若無beh,就beh hou7你死。」 
牧師笑笑，手伸去袋仔jim5寡錢beh hou7--伊，講：「若有chiah-e5,亦無。」  
賊m7信，罵伊，搶伊e5 袋仔，1 下看，若有冊na7-tiaN7，亦無，koh 罵1句，做伊去。牧師叫伊講：「朋友--ah,慢且去--lah,我有1句話beh ka7 你講--lah。」  
賊奇怪就停腳，牧師就講：「朋友--ah,時若到你beh 反悔棄邪歸正，hit 時你著記tit。耶穌基督e5血洗除攏總e5罪。」賊聽了就做伊去，總--是牧師所講e5話有刺chhak8 hit e5 賊e5心，hiah e5話若親像常常 ti7 耳空teh ka7 伊講，hou7 伊定定記--tit。  
Koh 幾若年牧師ti7 1間大間禮拜堂teh 講道理，講煞去伊e5 房坐。有1個体面人入去beh kap伊講話。  
Hit 個体面人問牧師講：「先生，你會認tit--無？」牧師ka7 伊講：「be7認--tit。」Hit 人就講：「幾年前你騎馬beh 倒--去，ti7路--nih8有1人走來扭你e5馬索，beh搶你e5銀，hit 個是我。」就對頭到尾ka7牧師講怎樣醒悟做耶穌e5學生。Koh講：「這是你e5氣力，著感謝你e5恩無盡。」  
牧師講：「M7是an2-ni,攏m7 是我e5氣力，是上帝e5 恩，救主e5疼，差聖神召你，hou7你做伊e5學生，你1世人著感謝伊無煞。」  
第二十六課  論Tou7蚓
Tou7蚓世間逐位有，平常有5、6寸長，若是ti7 較熱e5地，kiam2-chhai2 會到尺半長，亦到指頭仔e5大。杜蚓攏是對卵e5,hit 個大尾e5,身軀有百外個圓環，是hou7 in 會伸勼、會趖。In 熟有幼幼e5毛。杜蚓e5頭尖尖尾平平，嘴有頂下唇，用頂唇來提物，總是無嘴齒。In 會伸進前，亦會勼倒退，有時in e5尾tiam3 ti7 孔內，若有甚mih beh kang7 in,in 就趕緊勼--入去。  
Tou7蚓無目珠thang 看，iau2-ku2會分別暝日。較常日--時tiam3 孔內，暝--時才出來，an2-ni 免tit hou7 甚mih物來傷害。In 無耳空thang聽，亦無鼻孔thang 鼻，所以無啥會鼻物e5味，不過會揀伊所ai3食幾若項e5物na7-tiaN7。身軀攏有幼幼e5 kng2,對chiah-e5 kng2 thang喘氣，若是in e5 腦筋不止利，所so5--著e5位、所khap8--著e5物liam5-mi會知。  
Tou7蚓著tiam3 ti7 較tam5濕e5位，若掠伊lok ti7礁礁e5 所在就死。In e5空攏有 siuN5 hou7伊粘粘滑滑，因為in 暝時著出--來。Koh in 有食亦有放，所放e5就是空口鬆鬆e5塗，所以孔較常無偌深，總--是有時人掘到7、8尺深，亦bat有看見有tou7蚓ti7--leh。孔底較闊大，那親像房e5款式，空口常用樹葉來kham3,hou7 chhin3 chhai2 物較be7看--入去。 In 所食e5就是塗、草木e5葉kap青苔hit 號e5類，這項是chham in e5 津液，thang hou7 in e5空粘滑e5路用，koh 1 項是thang 養飼in e5 性命。  
對古早e5時人ai3 hou7 塗鬆攏是用犁，總--是ti7 無人種作e5所在，hia e5塗會鬆，是倚靠這號tou7蚓來犁，因為in so5來so5去，hou7塗常常振動，逐位有chhng,hou7風、雨會入到下底，就hiah e5 草木e5根會得著潤澤；m7但an2-ni,in 所食--e5塗是粗澀e5,所放--e5是光滑e5,an2-ni 亦是hou7 hiah e5塗會幼。  
人看hiah e5 tou7蚓，是真小可e5物，扑算不過thang 做飼鳥抑是做魚餌hit號e5路用na7-tiaN7，攏m7知iau2有koh較大e5路用，親像頂面所講e5。Hai7--ah!上帝e5智慧kiam2 m7 是極大無比，hou7人想be7了--mah?
第二十七課   巴黎
巴黎是法國e5 京城，世界第二大城，起ti7 Sek-in3 河。這條河有接幾若條細條e5河，所以這 所在e5平洋真肥，巴黎是起ti7 這個平洋。有濟濟壕溝、鐵路、大路、要緊e5路攏對巴黎城內經過，對這個因端巴黎城不止鬧熱。  
城外四圍造砲台來照顧伊e5城。這個城盡大，外面e5周圍有73 哩，對動工到起好經過20年，這是kan-ta造城牆kap外面攏總e5炮台naN7-tiaN。所開e5銀有 $700,000,000。城牆四圍有69個門，56個是人經過e5,9個是鐵路經過e5,4 個是ti7水--nih8 船隻經過。  
巴黎城e5人in e5 性情好奢華、ai3 thit-tho5,所以ti7城內有40間e5戲台，濟濟間作樂、唱曲、跳舞e5厝，人beh入去看，著出錢較濟。若是熱天e5 時，khang3 地 e5所在亦有an2-ni,就看e5 人所出e5 錢較省。  
Ti7城內第一濟人tiam3 e5所在亦有備辦空地，整頓親像花園e5款，設椅條、造彫刻e5像，備辦水choan7 到不止好勢，thang hou7 散hiong e5人ti7 chiah thit-tho5 利益身体。  
城外e5所在本1個大樹林m7成物，所發e5樹攏be7大，到1個皇帝有整頓hou7 伊變做歐洲一等e5花園，內面有開湖，創落雨水對懸沖落低，有開大路，雙爿e5樹尾相接，hou7 hit條路不止青翠蔭影，通巴黎人不論貧富，若有馬車攏ai3來ti7 chia 趕伊e5馬車thit-tho5。這所在e5景緻真合人e5心意。Koh幾若所在較輸淡薄，亦是不止好景緻，thang調養人e5身軀。  
1541年e5時法國e5皇帝有起1間厝，四方差不多50外丈，所畫e5厝圖，所起e5款，伊e5 sui2到這tiap8天下be7比--tit。前做皇宮，今是做囥畫圖、彫刻e5像kap埃及希利尼、羅馬e5古董。到ti7 1566年有koh 起1間做皇宮，長差不多1哩，2間e5中間有 1間厝來相連，差不多145丈長。這間厝ti7中央hou7 新舊e5皇宮相連，這tiap8 是囥做畫圖e5所在。Chi2兩間中間e5空地做真sui2 e5 花園。Chiah e5厝相連對這個因端，就伊e5 sui2 天下無比。1871年 e5時百姓反亂圍這列e5厝，放火燒皇宮，所以新e5皇宮有受燒，hit間舊e5佳哉只有1角受燒na7-tiaN7。         
第二十八課  買魚m7免錢
Ti7倫敦城寒天e5時有霜雪。散hiong人 oh tit趁食，賣物e5人亦難tit賣。有1個賣魚--e5,ti7 1條街e5 呼上呼落攏無人買。後--來tu2著1個牧師就對伊講：「先生--ah,今仔日chiah e5 魚真鮮，koh真俗，總--是攏無人買，m7知甚mih因端。 」牧師講：「魚雖罔鮮koh 俗，總--是hiah e5 散hiong人猶原買be7起。」賣魚e5就講：「若是an2-ni ti7 chia 呼上呼落無采工，我beh 倒--去。」牧師ka7 伊講：「請慢chiah,你chiah e5魚我攏總ka7 你買。」就提兩箍銀hou7伊。亦ka7 伊講：「你chiah e5 魚ka7我擔去四界呼講買魚m7免錢，逐人thang 來提。」Hit個牧師暗靜toe3伊e5後面看見無1個信伊。有e5出ti7門口看，有e5對窗仔探看，扑算伊是痟，就譏刺伊。有1個婦人人罵伊講：「你是知阮無錢beh來弄gin7阮--mah?」買魚e5就來回覆牧師，牧師講：「你著行這 choa7,照代先e5 款式呼hou7人聽，我beh kap你相kap去。」兩人就去。賣魚e5猶原呼講：「買魚m7免錢，逐人thang 來提。」牧師就講：「朋友--ah,有影，逐人thang 來提。請lin2緊緊來，m7 thang 疑ngai22。」
Hiah e5人看見in 所bat、所敬e5牧師才信，濟濟人走來提魚。牧師攏總分hou7 in。路尾hit個罵伊e5婦人人亦ai3 提，總--是魚已經分了。伊看見就受氣講：「我無比別人較輸，別人無比我較贏，怎樣分伊無分我？」牧師對伊講：「你怎樣無較早來?」應講：「我起頭m7信。」牧師講：「An2-ni你be7得著e5緣故是對你m7信。」牧師就講：「我做這個代誌，hit 個意思lin2知--mah?」上帝e5恩典雖罔是白白e5恩賜，總--是人常常m7信，致到機會失落，後來ai3得--著攏無thang得--著，所以請逐個今仔日著來就近上帝，得著伊e5恩典。聖經講：「這tiap8就是接納e5時，得著救e5日。」
第二十九課  蜘蛛
蜘蛛真濟號，亦逐所在有，總--是ti7 燒lo7 e5所在有較濟。  
伊e5身是分做兩節。有8枝腳，逐枝有7節，尾節有2枝勾。有2枝鬚，款式是略略仔親像腳。目珠有8蕾，有e5 6蕾，有號有2蕾na7-tiaN7。對出卵到大無變款。母e5較大公e5,放卵就經絲來包。包好有e5 iang7,有e5 he7 ti7 安穩e5所在，tauh8-tauh8 來照顧。卵真濟，到2000 亦有。  
逐號會經網。腹肚內有5、6 hat8,逐核有千外孔，絲就對chiah e5 孔出，對後面抽--出來。絲本是粘粘，若tu2著空氣就礁。    
Ai3 beh經網就著揀所在到好勢，然後才抽詩來經伊e5網，有e5經網了就tiam3 ti7 中央。伊e5絲勇亦有路用，設使有 2欉樹相離開，是用伊e5絲hou7風吹去粘ti7 hit爿樹，然後就經網仔。飛蟲若tu2著hit個網仔，就hou7 絲粘--leh,蜘蛛就對中央走來掠去食。  
有1號iah地，2寸外深，作siu7 ti7 內中，四圍經網仔，頂面有1個門，若有蟲入ti7內面，伊就用門來關倚。  
南亞美利加所出e5,身軀有2寸長，遍体是五色。  
蜘蛛咬蟲豸hou7伊死。有號人若hou7伊咬就會發熱，會腫，會真艱苦。  
第三十課  憐憫e5得著憐憫
早ti7羅馬國有1個 奴才名叫An-lo5-ke3,因為hou7 主人扑到真傷重，伊就走去bih ti7山--nih8。Ti7 hia 四界行，真久無thang食，身軀厭sian7,日beh 落e5 時到1個大e5石洞，就入--去，倒 teh beh 睏。忽然醒看見1隻獅，真大隻，真惡，企ti7洞口。  
An-lo5-ke3看見an2-ni,驚到ngiauh8-ngiauh8 chhoah,因為無路thang閃避，扑算的確會hou7獅咬去食。看見獅攏無來咬伊，是靜靜teh企ti7洞口，koh tiap8仔久，勻勻仔進行，親像真乖e5款式，那行那chhan。An-lo5-ke3 看見伊1枝腳有腫koh流血，獅teh行e5時是tauh8 tauh8 chhiang2,tauh8 tauh8 chhiang2,伊就近倚用手摸獅e5腳，ai3看mai7--leh,就知腳流血e5緣故，是因為腳下有chhak8著1枝大枝刺，漲膿。An-lo5-ke3就將刺poeh8--起來，koh chek膿 hou7 伊出。膿已經出，腳較be7痛，獅真歡喜，用舌舐伊e5 手，款式親像beh ka7伊說多謝。   
對hit時了後，這隻獅kap An-lo5-ke3結做好朋友，常常toe3伊ti7後面，暝時睏ti7 伊e5腳下，日時四界去咬精牲飛鳥來分伊食，親像an2-ni幾若月日久。  
後來An-lo5-ke3 hou7兵掠去。照羅馬e5律例，奴才na7走去，koh hou7 人掠著著死。皇帝吩咐著chiong伊hiat落獅hiat8。Hit日真濟人走來看，皇帝坐ti7懸位the看。已經將An-lo5-ke3 hiat ti7獅穴，就開鐵閘放獅出--來，扑算獅出就會liam-piN咬伊死，總--是獅起頭展威真雄，1下手罩來，後--來鼻鼻--leh,搖頭擺尾ka7伊chi7手，攏m7甘咬--伊。皇帝看了真奇怪，召An-lo5-ke3出來，問伊講：「這隻見著你，怎樣乖到若狗--nih?」  
An-lo5-ke3 將前ti7 石洞--nih8所tu2著e5 ka7皇帝講。皇帝聽了真歡喜，吩咐著放伊倒去，攏無beh辦伊e5罪。


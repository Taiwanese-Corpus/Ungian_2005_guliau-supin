台灣228新清明
--228紀念食物kap紀念活動設計
李勤岸

[編按]全美台灣同鄉會舉辦e5「二二八紀念食物kap民俗活動」比賽，已經ti7 台北二二八紀念館評審結束。評審委員會決定e5得獎作品是：

紀念食物有
(1) 飯丸：林俊雄、許盧千惠、張德旺 
(2) 潤餅kauh：李勤岸 
(3)蕃薯芋仔湯：楊淑婷 
(4)油煎苦蕃薯：李連卿；
(5)竹管飯：李金淵。
民俗活動有
(1)登山：李勳墉 
(2)放水燈：楊宗翰 
(3)種花樹：張美喜 
(4)集體遠足：李金淵 
(5)送百合花、結百合花徽章：楊美惠 
(以上排名按照收件先後)。這是一個建立台灣人共同記憶e5長期文化運動，這只是一個開端，向望大家繼續思考，hou7 228紀念日成做咱台灣人e5民俗節日，世世代代紀念228英靈。



踏話頭：一九四七年，中國軍隊佔領台灣。中國兵仔為非糝做，民怨那火山。二月二十八日，因為查私煙開槍拍死一名無辜e5路人，點tioh8 台灣人抗暴e5怒火。後來中國派兵屠殺，台灣精英一盡被E，無辜死亡人數數萬。史稱「二二八事件」。
傳說：有一個高雄中學e5學生，名叫做李阿發，是一個詩人。彼一工，規家夥仔做夥食暗頓。 伊真愛食潤餅kauh，伊e5阿母彼工做潤餅kauh hou7大家食。拄開始食無偌久，中國兵仔來long3門，阿發啊無緣無故就hou7人掠去。Hou7人掠去e5時，伊e5潤餅kauh頭一kauh to食無一半咧，嘴裡嘛猶含一嘴潤餅kauh咧...

聽講阿發啊後來hou7中國兵仔裝ti7 布袋內底，腳目koh用大箍鉛線貫過，hou7人tan3落去海裡…後來，in兜e5人為beh紀念伊，二二八彼工，in食潤餅kauh，嘛攏ka7伊留一個位，khng3伊彼工食無了e5份額ti7伊e5位裡。
真久以後，in兜e5人才普普仔知影阿發啊是按怎會去hou7人掠去。二二八抗暴e5時，高雄中學e5學生嘛真勇敢投入。中國兵仔大軍來圍高雄中學，學生無法度in ，四界走散。其中有二個學生去hou7一陣中國兵仔jiok 到附近民家，彼戶民家厝裡干單有一個查某人ti7 咧，伊叫in緊匿ti 眠床腳。中國兵仔jiok入來，無看著彼兩個學生，干單看著一個查某人，in 野性大發，竟然將彼個查某人輪姦。匿ti7 眠床腳e5彼兩個學生，有一個強強擋be7 tiau5,beh chong5 出來kap in拚，去hou7另外彼個硬giu2 tiau5咧。In 就現現看hia e5中國兵仔ka7彼個查某人ti7  in 匿咧e5眠床頂，輪姦…
彼e5莊裡所有讀高雄中學e5學生後來攏失蹤去。阿發仔是其中一個。In兜 e5人後來ti7伊e5日記簿仔內底讀著彼個故事，伊koh有寫一首「228抗暴詩」來表達伊e5憤怒。

活動設計：
一.  早頓、中晝頓禁食，以神聖e5禁食活動來hou7身體拚空一切，藉腹肚e5 iau餓來提升心靈境界，虔誠專意來siau2念咱e5先烈。咱台灣人攏無禁食活動，若是每年e5二二八會當iau兩頓啊，應該對共同記憶e5深化有幫贊。
二.  E5早a2時---ti7 各地舉行追弔會，降半旗，默哀，詩歌朗誦。
三.  E5晡時--野外活動，規家夥仔做夥去參觀二二八紀念館，紀念碑，抑是去海邊泅水，看山、看水、看臺灣大自然e5 L，用腳跡來體會咱美麗島e5 呼吸，用規個生命e5腳步來疼咱台灣e5土地。
四.  等日頭落山，規家夥a2團圓做夥，做夥來kauh潤餅kauh，講起二二八潤餅 kauh e5傳說…
五.  入夜以後，十點開始，hau2海夜祭。 Hau2海夜祭是Silaiya平埔族e5民俗祭典，目前台南大內每年猶有teh舉行。咱會使結合傳統，ka7普遍化，來祭228英靈。採用平埔族祭典代表對原住民e5認同。Hau2海，一方面哀傷先靈，另方面ma7是對海彼旁表示感情一刀兩斷。

活動設計說明：

一． 是按怎beh設計這個活動？
「二二八事件」對臺灣人e5意義真大，台灣人經過二二八e5洗禮才真正覺醒咱m7是中國人，咱愛獨立建立家己e5國家。付出e5代價真大，若無ka7形成咱台灣人e5共同記憶，每年這工攏來紀念咱e5先烈，嘛來警醒咱建國e5信念，若去hou7變做一個假日、一個公園、一個碑、一個無文e5碑耳耳，咱tioh8枉屈做台灣人lah。
二.  是按怎beh禁食？
真濟民族、宗教攏有禁食e5儀式，透過禁食hou7 in e5民族愈仝心、愈團結，形成強烈e5國民意識。咱台灣人誠愛食，嘛食誠好，規年透冬無半工禁食，若會當ti7  二二八這工小禁食二頓，應該真有意義。  二二八彼工，日落進前無食。
三.  是按怎beh強調野外活動？
台灣是美麗島，大自然e5景觀世界sui2,不過台灣人be7曉珍惜，嘛be7曉利用，be7愛野外活動。大部份e5台灣人，大部份e5時間攏是守ti7厝裡kap工作場所，真少開時間去親近大自然，按呢對台灣人e5心靈真無好，khah捷去看大自然會當hou7台灣人e5心胸khah闊，對生命e5看法khah健康、khah積極。
四． 是按怎beh選「潤餅kauh」？
潤餅kauh本底就是台灣人清明培墓e5時teh拜teh食e5物件。二二八是咱台灣人被人屠殺e5日子，是咱台灣人特別e5清明節，培墓食潤餅kauh是真自然e5代誌。而且，培墓e5風俗愈來愈無去，真有臺灣味e5潤餅kauh嘛愈來愈ti7咱e5記憶中消失。 何況原來e5清明節已經去hou7屠殺台灣人e5蔣介石佔領去，咱有需要重新建立咱家己e5新清明。
潤餅kauh講是「潤」，就是「韌」e5意思，象徵台灣人生命e5「韌」，無容易hou7人欺負，hou7 人at折。潤餅kauh，愛kauh愛捲，代表台灣人愛合齊愛團結。

228 食譜--潤餅Kauh 

材料：

高麗菜	半粒
紅菜頭	三條
芹菜	半把
豆菜芽	一包
雞卵	六粒
豆腐	一塊
雞胸肉	二塊
蒜頭	大粒一粒
莞荽	一小把
土豆灰	一罐
潤餅皮	一打（以人數決定，大約大人二、三kauh，囝仔一kauh）

做法：

一.  高麗菜、紅菜頭、芹菜、豆菜芽
攏切hou7幼幼，一項一項炒熟，濾hou7
乾，khng3 hou7 冷。
二.  六粒雞卵做伙拍hou7 chiau5,煎做卵皮，然後切絲。
三．  煎豆腐，然後切條。
四．  雞胸肉煮熟（中火，約三十分），小可khng3 hou7冷一下，然後拆絲。
五．  蒜頭tok碎。
六．  潤餅皮展開，然後ka7準備好e5材料，一項一項適量khng3 ti7 中央，先khng3   土豆灰，然後khng3 菜、莞荽、蒜頭。
七．  Ka7潤餅皮包起來就會使食。包e5時愛注意先ka7雙頭拗入來，然後捲起來，按呢才會kap-chiah，才會sui2。

[台語文社論]
啥物時陣中國be7武力犯台？
李勤岸

有一個人化名「鄭浪平」，寫一本小說叫做「一九九五年閏八月」，預言中國會ti7 明年攻打台灣。真拄好，當時中國也ti7 東山舉行例行e5 軍事演習。台灣軍方嘛隨後舉行漢光演習，雖然傷過逼真，連「拖靶機」都拍拍落來，不過嘛是有達到預期e5 造勢效果。受著這款強勢製造e5 謠言影響，日本e5 產經新聞ti7 九月十四日刊出一份流傳ti7 亞洲情報圈裡e5 「極機密文件」，這份文件透露中國可能會ti7 一九九六年攻打台灣。
出版「一九九五年閏八月」e5 商業周刊社，借勢特別舉辦一場「中共是否武力犯台與台灣前途」座談會。In e5 結論不出所料：中國絕對有意圖，也有能力攻打台灣。會中主講者e5 談話，有意無意中間透露出，in e5 「代言人」心態。你若斟酌聽，in e5 口氣是按呢：「即使我們e5 海軍實力還不夠，我們可以調用商用船隻支援啊！」in 所講e5 ，「我們」，指e5 m7 是中共nia7-tiaN7，咱若將in 講e5 「我們」翻做台語，m7 是咱，是「阮」。In 清清楚楚是kap中國khia7 ti7 仝一條陣線e5 人。
「鄭浪平」自稱是為著beh「打破台灣最後一道政治禁忌」，為著beh互大家會當公開討計中共武力犯台e5 可能性，所以才來寫這本冊。其實，大家心知肚明，台灣最後一道政治禁忌，根本都m7 是這個，台灣若有政治禁忌，就是「政府正式公開宣佈台灣獨立，改國號、換國旗」。討論中國是m7 是武力犯台，根本早to7是無禁無忌e5 代誌。到底 「鄭浪平」是啥物人？經過國安局調查，鄭某人竟然是「中華戰術協會」e5 副秘書長，新同盟會e5 成員，姓齊。 「中華戰術協會」長期來接受國防部每年一千萬以上e5 補助，齊某人聽講時常kap新同盟會馮滬祥去北京和中國高層人士討論攻台e5 戰術。這真正是「飼老鼠咬布袋」。 In e5 同路人李慶華，竟然敢ti7 立法院大小聲嚷，講「如果知道某人某人是匪諜，抓出來槍斃就好了嗎 ! 為什麼要一竿子戴上『代言人』 e5 帽子呢?」假那是真枉屈伊e5 款。當然，伊真清楚國民黨無可能會對in 採取啥物行動，因為這一切嘛是國民黨家已意愛e5 。飼老鼠，有時陣布袋小可咬一下仔，嘛有伊真有路用e5 政治功效。
為啥物中國beh ti7 一九九五年攻打台灣？為啥物beh ti7 這個時陣公開? Koh利用各種方式來造勢? 無管是「中國在台灣」，抑是「中國在中國」，無管是國民黨、共產黨、中華新黨，無管是主流派、非主流派、新同盟會、舊同盟亡，大家攏真愛這個 「一九九五年閨八月」e5 預言。甚至有某一個一向親國民黨e5 基督教派，嘛ti7 教會內底宣播這個「異象」。講來講去，其實一切攏是為著助選。十二月e5 選舉，是台灣四百年來，第二遍民選 「省」長，第一遍民選「院轄市」市長。民進黨拍出來e5  口號是「beh把台灣變青天」、 「咱e5 江山咱e5 夢」，充滿了台灣人想beh變天，想beh當家做主e5 台獨色彩。這個選舉，無管是對啥物角度來看，攏是大大關係台灣前途e5 一個大選。假使國民黨若選輸民進黨，koh續落去e5 總統民選，局勢就真歹。為著beh選贏，「中國人」大團結，只要嚇驚台灣人，hou7台灣人m7 敢投票hou7民進黨，助選就成功。所以海峽「兩岸」e5 中國人聯合起來「聯合演習」。只要台灣人be7投hou7民進黨，繼續投hou7主張中國統一e5 國民黨，一九九五閏八月就be7攻打台灣。M7-koh有可能會換一九九六年武力犯台，是按怎？因為九六年彼冬e5 選舉koh khah需要「武力犯台」 來助選。
咱若回顧這幾年來e5 大選舉，叼一遍中國m7-bat ti7 選舉前選舉中，公開放出武力犯台e5 言論？這種替國民黨助選e5 漚步數，已經長期使用，這擺絕對m7 是第一擺。問題是，這擺因為選區 khah大，所以動作特別大，又koh是謠言滿天飛，又koh是軍事演習比賽，又koh是出冊妖言惑眾，又koh是代言人大聲代其言。一切e5 一切，無非就是為著替「中國人在台灣」助選，無beh hou7台灣人出頭天。
啥物時陣中國會武力犯台根本都m7 是新閒。中國自從戰敗e5 國民黨逃走來台灣，無時不刻嘛beh「血洗台灣」、「解放台灣」。 In beh侵略台灣e5 理由規牛車，以前是beh消減蔣幫，後來為著beh解救台灣人，m7 免hou7台灣人活ti7 「水深火熱之中」，現在換做台灣若宣佈獨立，伊就beh出兵。這遍雖然無明講，但是意思就是講--假使民進黨若選贏，就beh武力犯台。
台灣人是m7 是beh獨立，kap中國是m7 是武力犯台，根本都無正面e5 因果關係。因為中國人一直攏beh武力犯台，但是台灣人獨立e5 意願卻是愈來愈高。台灣人受著一九四七年中國軍隊e5 武力屠殺以後，已經產生堅決獨立建國，無behkoh做中國人e5 意志。越愈恐嚇beh武力犯台，越愈hou7台灣人看清楚中國人殘酷血腥e5 本質，壓霸專制e5 特性，愈來愈濟人堅信只有獨立建國，ti7 世界kap人有邦交，ti7 聯合國內底有席位、有國權，台灣人才m7 免koh一日到晚hou7中國人haN2東haN2西，haN2 siau5 haN2鼻。咱絕對be7使hou7 人haN2驚去，假使in 按呢haN2若有效，以後咱e5 選舉煞hou7 in teh操盤。甚至有一工嘛會講出「恁愛選hou7 某某人（比如講齊某某、李某某、馮某某)，若無阮就beh出兵攻打台灣」這款痟話。
咱台灣人絕對有保衛國土kap中國人決死戰e5 決心。咱願意和平kap中國成做兄弟之邦，但是一旦中國侵略台灣，台灣人民一定beh用生命抵抗，一定beh hou7 中國付出真淒慘e5 代價。
----台灣公論報 第1320期 1994年11月2日

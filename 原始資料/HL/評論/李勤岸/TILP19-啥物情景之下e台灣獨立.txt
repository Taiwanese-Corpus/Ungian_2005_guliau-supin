		啥物情景之下e5台灣獨立
李勤岸

我最近時常聽著這種聲音， 講台灣已經獨立啊。  按呢講e5 人包括ti7台獨運動真有名望e5 人。  In e5 講法聽起來假那真有道理：中國e5 行政管轄權實際上並無達到台灣本土， 台灣有家己e5 政府， 家己e5 主權， 家己e5 軍隊， 台灣其實早就是一個獨立e5 國家。
Ti7 台獨兩字猶koh 是禁忌， 台獨無結社團、無言論自由e5 時代， 這種e5 講法有伊運動上階段性e5 需要--beh ka7 國民黨講事實台灣攏已經獨立啊， 恁koh 講be7使講得！  是為著beh hou7 台灣人無言論上e5 驚惶， 敢講出in e5 心聲。  到這個時陣， 台獨e5 禁忌已經拍破啊， koh 按呢講， 煞那親像teh 替國民黨講話咧。  是按怎按呢講是替國民黨講話？  你想， 這陣啥物人上愛講台灣已經獨立啊？  絕對是國民黨！  敢m7是？
國民黨講：「台灣實際上是獨立啊， 恁m7免koh hoah獨立啊！」
國民黨講：「台灣獨立這種代誌是會使做得， be7使講得e5 ， 咱就恬恬仔做就好， mai3 大細聲嚷， 會去刺激著隔壁彼口灶！」
國民黨講：「最近ti7李登輝e5 領導之下， 台灣已經完成一項『寧靜革命』， 台灣人已經掌握實權，已經獨立啊。」
國民黨講：「台灣實際上已經獨立啊， 所以用啥物名義進入聯合國並無要緊， 用「中華民國在台灣」嘛無要緊。」
國民黨上愛講台灣已經獨立， 因為按呢講對維持伊e5 政權有好處。  咱若koh 戇戇ah對伊按呢hoah， 咱無形中中in e5 計， 家己嘛m7知。
敢有影台灣已經獨立啊？  當然無影！
台灣若已經獨立， 若無才調用台灣e5 名義進入聯合國？
台灣若已經獨立， 國民黨若猶koh teh 喝「追求中國統一是不變e5 目標」？
台灣若已經獨立， 國民黨哪會猶koh moh「國家統一綱領」moh tiau5 tiau5?
台灣若已經獨立， 是按怎無beh使用台灣國e5 國號、國旗及國歌？
台灣明明攏猶未獨立咧！  只不過台灣獨立e5 氣勢已經形成， 國民黨為著beh 繼續ti7 台灣「茍延殘喘」， 不得不嘛愛toa3 leh hoah， 講出台灣已經獨立啊這種諞仙仔話。  台灣獨立e5 局勢既然是已經彼呢仔明啊， 按呢， 啥物款e5 獨立才是咱所beh愛e5 ？  啥物款e5 獨立才是咱台灣人e5 幸福？  啥物款e5 獨立才有意義？
按呢e5 問題傷過大， 雖然咱逐家心內攏有一個譜， 一時嘛講be7清。  我ti7 遮beh 倒反過來講--  啥物款e5 獨立無意義？  我beh 提出真有可能發生e5 兩點來hou7 熱心台灣獨立建國e5 朋友做參考：

一．國民黨控制之下e5 獨立無意義
國民黨有可能繼續使用「中華民國在台灣」e5 名號， 行使伊ti7台灣e5 殖民統治， 嘛有可能加滅拓闊伊ti7國際外交e5 空間。  當然咱真清楚這只不過是teh 拖屎連， m7-koh ， 國民黨嘛有可能ti7時機成熟e5 時， 宣布台灣獨立， 解國號， 換國歌、國旗。  按呢e5 獨立、 大部份e5 人攏表示歡迎， 甚至我嘛捌聽過獨立運動內底真有名望e5 人講：按呢咱e5 目標嘛是有完成， 「成功不必在我」。  其實， 按呢e5 獨立並無意義， 而且有可能koh 卡bai2 ， 有兩個原因我按呢講：
第一：啥物人會去行國民黨e5 路線？  你我敢會？  干單投機e5 政客， 人格分裂， 無台灣人骨氣， 無抗爭精神e5 人才會做彼種罪惡e5 政黨e5 幫兇， 做in 壓制台灣人e5 「共犯」， koh ti7 遐得湯得粒， 官商勾結。 咱敢真正beh ka7 咱e5 新國家koh 交hou7 這款人？
第二：一旦國民黨ti7 獨立以後繼續執政， 台灣e5 民主政治就愈無可能達成。  國民黨若是會當完成獨立e5 任務， 得著民心， beh koh 將伊推翻來完成兩黨輪替e5 民主政治， 只有khah困難， be7 khah簡單。

二．繼續使用中國語文，無台灣獨立文化人e5 建國無意義
以前我真煩惱台灣be7當獨立， 最近煞顛倒開始有一點仔煩惱--無拄好， 無張持hoah一下是獨立， m7 知beh按怎？  若是照目前這號辦勢看起來， 有台獨意識e5 人， 大部份無語言e5 敏感性， 無台語意識， in 中國民黨e5 計， 認為語言只是溝通e5 工具， 使用中國話無要緊， 甚至認為使用中國話才表示心胸闊， 有包容性， 所以聽講連民進黨e5 黨慶攏使用中國話。  看起來， 以後真有可能會建立一個講中國話、 寫中國文e5 台灣國， 繼續做中國文化e5 殖民地。  我beh ti7 chia敬邀獨立運動e5 朋友來思考：
第一：假使語言只是溝通e5 工具， 國民黨是按怎著愛用心計較執行伊e5 語言殖民政策？  In 那m7使用大多數人teh 講e5 台灣話來溝通就好， 煞顛倒強制用上少人使用e5 中國話來溝通？  當然in 無相信語言只是溝通e5 工具， in 講白賊家己無相信， 咱煞顛倒相信？
第二：語言就是文化， 無家己e5 語言就是無家己e5 文化；拚規晡e5 ， 假若beh建立一個無家己e5 文化、 無家己e5 尊嚴、 無獨立e5 精神， 甘願繼續做中國文化e5 殖民地e5 國家， 按呢， 這款e5 獨立有啥物意義？

---8/31/94  台灣公論報

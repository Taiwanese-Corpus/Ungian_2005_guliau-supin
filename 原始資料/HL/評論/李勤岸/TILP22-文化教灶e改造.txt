文化教育e5改造
李勤岸

Ti7經歷民進黨內部失勢e5衝擊，台獨聯盟深刻體會著台灣文化需要重新改造，改造台灣文化需要對教育落手。台獨聯盟中委員會最後不但無做出另外組黨e5 決議，反倒轉確立文化教育e5 改造來成做今後e5 運動路線，這是證明台獨聯盟已經有夠成熟。
平平ti7黨內受著大派系e5 排斥，國民黨e5 非主流決定出走，另外組中華新黨。雖然猶有部份人無出去，猶留ti7黨內，但是心在黨外，裡應外合，內神通外鬼；民進黨內e5 台獨聯盟ti7不斷要求改革失敗以後，雖然鬱卒、憤慨，m7-koh 嘛是冷靜落來，做出「親快，仇痛」e5 明智決議。這個結局e5 無仝，正是台灣人kap中國人e5 無仝，正是台灣文化kap中國文化e5 無仝，這是改造台灣文化e5 第一步。
咱會愈來愈感覺民進黨kap國民黨無啥分別，彼是因為長久以來中國e5 政治文化已經ka7咱e5 政治文化人t? 到仝款仝款。所有ti7國民黨內底有可能發生e5 惡質文化，攏有可能ti7民進黨內底發生。  民進黨kap國民黨e5 差別ti7叨位？煞chhun黨名無仝nia7-tiaN7。所以不時會聽著真濟民進黨臺面上e5 人物所講e5 話，若m7是記者有註明彼是『民進黨』e5 X某人講e5 ，你一定掠準是『國民黨』e5 人講e5 。比如講「維持現狀就是獨立啊」，「台灣人已經著政權、已經出頭天啊！」、「咱今後希望kap國民黨手牽手、心連心做夥來拍拚」、「語言只不夠是溝通e5 工具，咱使用國語來講、來寫就好」。
無外久以前，筆者有一個機會kap一個民進黨真有名e5 國會議員做夥食飯，聽伊發表高見，這位議員koh是ti7海外生活過真久，ti7民進黨內底嘛算表現beb7!i e5 ，但是伊e5 想法、講法實在hou7 人無法度分辨到底伊是國民黨抑是民進黨。伊家己嘛有這個自覺，所以嘛不時問聽眾：「我按呢是khah seng5國民黨抑是民進黨？」若是有人be7堪得，kap伊爭論，伊攏認為是咱離開台灣傷久，對台灣文化無夠瞭解。伊甚至認為若是ti7咱有生之年無hou7 中共「統」去就算be7 bai2 啊！獨立？會通維持現狀就是獨立啊！伊甚至講伊若是做中共e5 領導者伊嘛會主張無欲放棄武力攻台！這種e5 民進黨國會議員敢有seng5民進黨？伊一直講外省人天生比台灣人khah gau5講話，這是無法度e5 代誌，因為這是「民族性」。伊全然無認為台灣人今仔日口才無好主要是「國語政策」造成e5 文化自卑感kap自細漢講別人e5 母語e5 結果。這種e5 民進黨國會議員你ka7我介紹e5 時講伊是國民黨e5 議員，我嘛信信信！
這m7是「民族性」，這是民族自卑！長期受異族殖民所產生e5 民族自卑！這是咱對台灣文化e5瞭解無夠。咱m7 知影這個台灣文化已經是「中華民國在台灣」e5 中國文化。咱be7使煞倒果為因，屎礐仔一下屈久煞m7不知影臭，煞顛倒感覺臭才正常。這種全然hou7 人扭曲e5 台灣文化需要重新改造！改造需要按教育做起，教育需要按家己做起！
台獨聯盟ti7受盡委曲、挫折以後、無落入中國文化e5 道統繼承者中華新黨e5 圈套，反倒轉會曉beh留ti7民進黨，知影團結e5 台灣人是台灣人自救e5 唯一活路，koh清楚台灣文化逐層次攏teh惡質化，對政治文化e5 惡質化、國民黨化、中國化突顯出來。所以咱需要耐心推sak文化教育，按自身做起，改造台灣人已經墮落中國深淵e5 文化，起造新koh獨立e5 台灣新文化 ，起造kap中國老文化有別e5 台灣新文化，重新起造台灣民族e5 自尊kap榮耀。
台灣文化教育e5 改造是長期e5 苦工，有覺醒beh做苦工e5 ，留落來，腳馬屈落去！

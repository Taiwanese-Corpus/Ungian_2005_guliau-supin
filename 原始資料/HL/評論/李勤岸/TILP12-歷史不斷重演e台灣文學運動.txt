歷史不斷重演e5 台灣文學運動
語言學筆記之一
李勤岸

一個民族e5 文學運動及彼個民族e5 歷史運命無法度拆開來看。台灣民族e5 文學發展史，拄好是一部台灣人凄慘命運e5 縮影史。文學是人生e5 倒影；文學嘛是民族運命e5 倒影--台灣文學運動清清楚楚反映著台灣人不斷輪迴e5 悲劇性格。
假使咱若比較三十年代日據下e5 台灣話文運動及一九七七年e5 鄉土文學論戰，咱會發現其中有真濟類似e5 所在。中國人佔領台灣以後，全面控制台灣人e5 思想，所以七十年代e5 台灣作家無法度看著三十年代日據時代e5 論戰文章，甚至大部分e5 人根本m7 知影in e5 先輩bat有彼遍e5 論戰。若koh 來比較隨後e5 台語文學運動及日據時代e5 台灣話文運動，咱會驚一tio5-這兩個運動時代雖然無仝，m7-koh 看起來若像仝一個版本。你若認真ka7讀林宗源e5 理論，你差不多會誤會he是黃石輝寫e5 ；反倒轉來講，你若讀日據時代台灣語文運動e5 領導者黃石輝e5 文章，往往你會以為he是林宗源e5 觀點。林宗源bat 坦白講伊無啥愛看冊，所以根本都m7 bat 讀過黃石輝e5 文章。若按呢，為啥物in e5 講法會hiah-nih8仝款?阮深信這是台灣人精神e5 再生。英語講精神是spirit，所以林宗源就是黃石輝e5 spirit。Spirit e5另外一個意思是「靈魂」，所以林宗源就是黃石輝e5 「靈魂」附身。
台灣人有夠不幸，愛按呢不斷重演悲哀e5 歷史。假使若m7 是一九三七年發生太平洋戰爭，日本人全面禁止漢文，當年e5 論戰是主張台語寫作e5 這旁戰贏，主張中文寫作e5 彼旁，若m7 是放棄武器投降，就是去邪歸正，改用台語寫作。這點會當按論戰開始採取反對立場e5 賴和，論戰後改用台語寫作得著上好e5 印證。可恨歷史作弄台灣人，九十年代e5 台語文學著koh 重新論戰一擺。
台灣作家敢有按這種不斷重演e5 歷史學著啥物，hia e5 主張台灣文學只要khiat7"台灣人e5 立場就會使e5 「立場論」作家，甚至主張beh用殖民者e5 語文來「建立台灣獨立自主e5 文化」，這其中hiah-nih8明顯e5 矛盾，in 敢真正推論be7 出來?假使日本人來統治，台灣人就使用日語寫作，中國人來統治，嘛「義正詞嚴」，一點仔躊躇都無，繼續使用殖民者e5 語文寫作。若按呢，咱實在m7 知影in 所謂e5 「自主」，所謂e5 「獨立」是啥物款e5 自主，啥物款e5 獨立?
讀世界文學史，hou7 咱清楚每一個民族e5 文學攏有伊e5 傳承，咱m7-bat 看過叨一個時代，叨一個國家無張持puh一個偉大作家出來。所有偉大e5 文學作品，攏是彼個民族長期累積資源，淵遠流長，才流出一條壯闊e5 文學主流來。如果咱若一直攏使用殖民者e5 語言寫作，m7 用家己e5 母語來寫，若按呢，咱連beh ka7彼個語言運用kah足kap-chiah8,to真困難，beh若有法度參人比並啥物文學技巧。按呢beh按怎有可能寫出啥物偉大e5 文學?如果咱若be7當世世代代使用仝一個語言來寫作，反倒轉一直停留ti7 toe3人講話、寫作e5 階段，一直teh「學人寫字」，咱beh按怎有可能建立咱家己e5 文學傳承 (heritage)?
真濟已經有成就e5 作家，認為使用台語寫作顛倒是teh「學寫字」，in e5 中文造詣算起來be7 怴A用中文寫當然比用台文寫卡方便。in 假使若是貪圖方便，貧惰koh 按頭重學家己e5 母語，家己感覺歹勢，按呢咱嘛願意體諒in e5 悲哀，嘛樂意替in 翻譯in e5 作品。M7-koh in 若是顛倒koh 大聲反對到底，顛倒強詞奪理，橫柴夯入灶，咱除了感覺in 自私以外，實在嘛想無猶有啥物原因致使in hiah-nih8固執。
如果按咱這代開始，大家會當無計較家己所謂e5 地位、名聲、成就，大家願意替咱e5 囝孫拍基礎，做後一代台灣人e5 腳石，做後一代台灣人e5 養分，按呢台灣人才有可能培養偉大e5 文學作家出來。假使咱這代e5 台灣作家干單顧家己e5 私心，台灣人e5 文學傳承就永遠無可能建立，台灣文學就永遠無可能流出壯闊e5 主流來。
台灣文學e5 前輩、先進，恁敢無beh三思?



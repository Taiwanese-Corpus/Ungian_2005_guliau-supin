[台語文社論]
國民黨  琉球   夏威夷
李勤岸
一個人若是會通活到一百歲，實在無簡單，所以被稱為「人瑞」，意思是講「好運e5人」。這個人瑞若是ti7慶生會無張持宣佈伊干單兩歲，是幼嬰仔，雖然大家會講伊是「不失赤子之心」，是老人囡仔，不而過，心內攏會想講伊是「老年癡呆症」，是老番癲。
最近e5國民黨就是按呢，m7知是選舉選kah抱光踏斗，開始掠狂？抑是真正頭殼已經歹去？一方面大張旗鼓四界去慶祝伊e5百年，一方面又koh宣稱伊是兩歲e5幼嬰仔。致使ti7國民黨內部，為著in 到底應該算是幾歲，爭kah冤家勞債。
國民黨e5祕書長許水德上界無閒，一時仔走去日本e5沖繩島(Okinawa)慶祝，一時仔koh走去美國e5 Hawaii慶祝。橫直台灣錢開be7了，國民黨肥chut-chut  koh油洗洗，提寡去日本kap美國稍展一個仔風神leh，嘛無到叨位，敢m7 是？Okinawa kap Hawaii是日、美e5離島，雖然是離島，嘛是ti7這兩個大國內底，小可會通安慰國民黨無平衡e5畸形心理，會通彌補伊無國格，kap人無邦交，無法度得著人官方祝慶e5自卑。嘛一方面借Okinawa kap Hawaii e5離島地位來反射伊統治下e5台灣島---台灣雖然是離島，嘛是ti7中國內底---這款e5自大。這種自卑引起e5自大妄想症，正是國民黨一方面講伊一百歲，一方面koh講伊兩歲e5心理現像。
許水德本人e5面相，四四方方，平板平板，伊e5台灣「國語」漏風啼突，伊e5話句與教條實在是chhoe7無字通來形容，這種人有夠抵好來代表國民黨。按伊e5面相看起來，許先生是命中注定愛去「出使」Okinawa kap Hawaii，去慶祝in 彼個m7知影一百歲抑是兩歲e5生日。
聽講伊tiOkinawa7 kap Hawaii e5時，開錢若開水leh，只要beh 來孝孤，hou7國民黨請m7驚e5,無管伊是叨一國人，政治立場是按怎，無管是第幾代e5華僑抑是台僑，攏會使來食大拜拜。孝孤煞，koh出去遊行，tiam3日本、美國e5領土hoah口號。聽講hoah上大聲e5是「反對台灣獨立」。真奇怪e5口號，外國人聽著一定真be7瞭解：「奇怪，我敢有聽m7著？In 敢m7是台灣來e5?哪會反對家己獨立？」 若有一個人ti7街仔路大聲hoah講：「我反對我家己獨立！我無愛家己獨立！」請問，你會有啥物想法？這種政黨m7知影伊是一百歲抑是兩歲，實在無奇怪。請你想像一個面形生做真趣味e5許水德，手舉一枝「I'm 100 or 2 years old」e5牌仔，行ti7 Okinawa kap Hawaiie5街路，大細聲嚷講：「我反對我家己獨立！」。這一幕一定會消除你規日e5疲勞。
Okinawa是叨位？敢m7是就是國民黨早前講嘛是伊e5領土e5琉球？雖然chit-ma2 m7敢koh按呢講，m7-koh去hia做一個百歲生日，嘛是會通「手銃」一個。Hawaii 是叨位？敢m7是國民黨beh kah人「夏威夷」e5所在？夏就是中國人，夷就是外國人，雖然be7當真正去kah人「威」一下，不過去開錢做一個仔百歲，展一個風神，拜一個開基祖e5銅像，嘛是心滿意足。當然上重要e5,是Okinawa kap Hawaii e5離島象徵意義。
Okinawa kap Hawaii，其實有in 另外e5象徵意義。 特別是Hawaii。  Hawaii一百0二冬前是一個獨立e5國家，去hou7美國e5生理人勾結政客按硬搶去、硬偷去e5。Hawaii e5獨立運動到旦嘛猶teh進行。 前年紀念百年淪陷e5主權獨立運動辦了聲勢真好，ti7淪陷紀念日當工州長( Hawaii人) 下令全州不准升美國國旗。M7知影許水德代表國民黨去hia慶祝百歲生日，是m7是嘛有影射國民黨偷搶台灣去e5象徵意義？
李登輝beh 講國民黨干單兩歲nia7-tiaN7，當然只是beh 顯明伊所領導e5台灣國民黨，已經m7是孫中山、蔣介石e5中國國民黨。伊本人才是目前國民黨e5開山祖師。M7-koh這個兩歲e5幼嬰仔國民黨，因為背一仙一百歲e5老怪物ti7伊e5腳脊背，所以外觀不倫不類，行著路又koh奇形怪狀。明明攏一直beh 行台獨e5路線，嘴koh一直大聲hoah beh 統一中國。
這款國民黨竟然活一百歲，實在無簡單！咱雖然感覺伊已經開始老番癲，差不多啊，m7-koh國民黨事實上ti7咱台灣活強beh 五十冬e5歲數，甚至koh hou7伊生一個兩歲e5幼嬰仔出來，咱台灣人應該感覺見笑！

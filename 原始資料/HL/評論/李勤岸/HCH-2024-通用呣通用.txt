「通用」呣通用
──談台語教學採用通用音標是錯誤e5
／李勤岸（美國哈佛大學台語教授，夏威夷大學語言學博士）

    自從2001年9月國民小學開始實施母語教學以來，台語教材hou7人批評kah上蓋厲害，除了台語漢字使用siuN過深e5古漢字以外，拼音方案e5混亂ma7 hou7大家感覺非常頭疼。目前母語教材e5編輯者大多數未受過語言教學訓練，m7知語言e5學習ti7自然語境中，ai3先用聽、講來教語言﹔chiah-koh用讀、寫來教認字（literacy)，所以一開始toh8教一koa2龜龜怪怪e5漢字，hou7小朋友一個頭兩個大，顛倒對家己e5母語產生驚惶，這實在m7是母語教學e5原意。
    所以講，使用羅馬拼音教學應該是母語教學e5正規道路。
    母語教育實施以來，已經ka7原先確實有夠混亂、差不多chiaN5百個e5拼音方案，自然淘汰到有學術依據，符合語言學原則e5台灣羅馬字（原稱教會羅馬字，現在叫作台灣羅馬字，簡稱台羅），以及用台羅作基準，為著方便打字，小khoa2修改六個所在，作注音用e5台語拼音方案（TLPA)。這兩個方案實在講是屬仝一個系統，但是因為種種複雜e5因素soah變作你我對敵，相互攻擊，造成外界有拼音混亂e5錯覺。
    為著beh hou7母語教學e7-tang3順利實施，chit-e5原屬仝一套，一個是文字，一個是音標e5兩個陣營應該排除成見，放棄本位主義，共同協商，整合起來，hou7母語教學標準化。
    想be7到ti7 chit-e5時陣，竟然有人藉機會插一手，雖然m7是語言學專業人士，但是透過in優勢e5黨政關係，利用政治人物對語言學無啥了解kap台灣人單純e5台灣意識，用對抗中國e5「漢語拼音」 作立足點，發展一套其實是用漢語拼音作基礎，kap 「漢語拼音」kan-taN 有15%無仝e5所謂「通用音標」來標記華語。這套音標雖然khah接近中國e5漢語拼音，卻善用「愛國心」形成大勢力，真緊toh8 hou7教育部通告作華語e5標音方案，hou7外來e5中國話ti7 50年華語獨尊以後，更改拼音方案，成做在地化，合法化，致使台灣人e5母語運動處境koh khah艱難。這實在是台灣人e5悲哀，台灣人e5大不幸。
    現在藉tioh8華語公告使用通用音標e5聲勢，又koh開始推行台語通用音標。因為通用音標是公告e5華語音標，推行者就故意引導一般民眾「通用音標是教育部公告通用之音標」e5錯覺，所以無瞭解e5政府官員kap單純愛國e5台灣人民就錯誤認為使用通用音標是絕對正確e5選擇，這實在是台灣人因為無知所換來e5悲哀，因為單純e5愛國意識所換tioh8 e5大不幸。台語教學如果使用通用音標，台灣人e5下一代如果一直使用這種完全無合語言學原則，這種外行人製造出來e5拼音符號來教母語，咱下一代e5母語toh8會悽慘，無救loh!
通用音標千萬「呣通用」，理由真簡單：
一、發明通用音標e5人並無受過嚴謹e5語言學訓練，m7是專業e5語言學家。咱真正beh ka7下一代人e5母語教育，ka7下一代人e5語言前途交hou7 in mah?
二、台語語音有六大特色(features)，通用音標全然將chiah-e5破壞beh了。
    　　一套好e5音標應該有辦法表現出hit個語言e5語音特色，但是發明通用音標e5人因為缺乏語音學(phonetics)知識，無能力分辨台語e5語音特色，竟然隨意使用一個符號來標記一個語音，破壞整個台語語音e5完整系統性。如果台語語音e5六大特色e7-tang3掌握tiau5,學習標準e5台語就真容易，台語教學若tui3 chit五大語音特色下手，自然事半功倍；若無，若ka7這五個語音特色破壞掉，beh學好chit-e5語言，咱想像會到，真困難。
台語e5六個語音特色是什麼﹖
第一、送氣音（aspiration)
台羅kap TLPA long2正確用〔h〕標示送氣音，所以子音中e5塞音（stop) long2是成雙入對，只要liah8-tiau5送氣e5特色，學4個子音就會曉8個子音，但通用音標卻ka7伊破壞掉，an2-ni 8個子音tioh8 ai3一個一個去學，一個一個去死記。通用音標ka7咱e5下一代當做白痴來教。
第二、清濁分明（voiceless vs voiced)
台語kap英語仝款是清濁分明e5語言，有一個清音（voiceless)通常便有一音位相同e5對口濁音（voiced)。chit-e5系統通用音標ka7伊破壞了，竟然使用世界通用為濁音e5字母b，d，g去標清音，tui3 an2-ni, 台語變成清濁不分。清濁不分e5結果， 去學英語便是所有詞尾e5清音to會變成濁音，咱e5下一代講英語就會語音渾濁不清，腔調真重，學be7好英語。
第三、鼻母音（nasal vowels)
台語kap法語仝款有鼻母語。台語kap法語e5鼻母音是主要元音（major vowels)，m7是像其它e5語言（如英語）只是鼻化e5母音（nasalized vowels)。所以台語kap法語一向被認為是相當性感（sexy) e5語言，因為講這種話e5人鼻音真重，聽起來真sexy。可惜通用音標也ka7伊破壞掉，無koh用鼻音符號來標示，是ti7字尾重複字母，這種做法實在幼稚可笑。
第四、入聲 (abrupt tones/ unreleased final stops)
主張通用音標e5人竟然講「台語e5『短低（鴨）調等於華語輕聲（施炳華 2003:61）。台語e5喉塞入聲 (glottal stop) kap華語e5輕聲 (neutral tone)，是完全無仝調質e5物件，台語e5入聲是重要e5音素 (phonemic)，華語e5輕聲是無重要e5中立調，而且m7是固定e5聲調，為tioh8教學方便，通用音標竟然beh犧牲台語真有特色，koh是有分辨意思 (phonemic) e5 入聲去通華語？In kam2知影喉塞入聲(glottal stop) ti7華語m7是phonemic,甚至m7是音素？
第五、聲調（tones)
台語kap其他漢語、泰語及大多數非洲e5語言仝款是一種聲調語言（tone language)。通用音標固然有標示音調，但卻另外標新立異，講「舊台語8聲，可能有誤」，所以放棄傳統8個音調e5講法，創造「新台語」只有六個聲調，而且無按照傳統標記e5順序，打亂傳統順序，重新來過。按呢落來，學習「新台語」e5人，以後看所有e5台語文獻ka7 chiah-e5聲調數字[搞得滿頭霧水]，會真頭痛。用家己無知e5推測（「可能有誤」），便ai3咱下一代toe3-teh困惑，in e5學術良心ti7 to2?
第六、變調（tone sandhi)
台語e5變調雖然複雜但是真規律，而且只要是母語是台語e5人，生落來腦中就有chiah- e5規律，m7免學就會曉。用變調規律來教，只是hou7伊[知其所以然]而已。無現代語言學知識e5人，khap-be7-tioh8 toh8講變調siuN困難，要求只標變調後e5聲調，mai3標本調。 In m7知影變調後e5所謂「自然聲調」，其實只是語音e5表層（surface structure)，m7是深層結構 e5基型（citation forms)。標記基型才是正確e5標記法。若無，腦中已經有變調規律e5母語人，無形中會koh運用hiah-e5規律去koh變一遍。施炳華講了真有理，腔口無仝e5人變調了後會無仝調，long2會標無相像，按呢beh thai3會通？（施炳華2003：59）。若照咱人腦e5記憶來講，變調後e5表層聲調只存ti7腦中e5短暫記憶，m7是腦中e5基型(citation form) e5長期記憶。如果kan-na記變調，腦部受損或者年老以後，kan-na有深層e5長期記憶，短暫記憶會全部失去，到時伊所講e5台語恐驚無人e7-tang3理解。

    您kam2 beh將您e5囡仔e5母語交hou7「通用音標」mah?


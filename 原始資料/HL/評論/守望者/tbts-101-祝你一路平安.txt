"祝你一路平安"		守望者評論

為著beh離開故鄉koh去Formosa，馬偕牧師這禮拜真無閒。伊kap朋友講電話，khoan2行李…，代誌真che7 。伊beh坐拜五下晡四點四十五分e5大西方鐵路e5火車。
Ti7 chia上尾擺e5安息日，伊有真che7 khang-khoe3 ai3做。早起時伊tioh8去Embro教會講道，暗時也ti7 Woodstock e5 Chalmers kap Knox教會做短講。Ti7 Knox教會e5時，伊講，十年前伊beh離開加拿大去開始伊e5傳教工作以前，有對 Woodstock  e5聽眾講上尾擺話，所以這擺beh轉去Formosa做工以前，伊ma7真愛koh ti7 chia ka7大家講平安再會。   
        	拜二暗時，伊有去Zorra村第十號縣道探訪伊早時e5老師，也去Woodstock e5 Griffith夫婦e5厝，kap伊e5同窗kap朋友見面。Billy(Griffith先生e5小名)是馬偕博士過去e5友伴，伊有憑有據講in是真親密e5朋友。 In中間khah大漢e5這個才得著神學博士e5傳教者， ti7 大家teh ka7  in 講sng2笑e5中間，對Billy出聲chim --一-下，che to7是拜二hit暗e5大笑詼。
W. A. McKay牧師起來主持這個會， 馬偕博士以前e5老師Geo. McKay先生出來致辭，伊講：
「親愛e5神學博士馬偕牧師，阮ti7 chia簽名，包括你以前e5老師kap老同學，beh ka7你講，阮be7 tang3 hou7你無kap阮見面以前to7 koh離開你e5故鄉去遠遠e5所在傳教。阮特別beh對你講阮大家對你所做e5工e5看法kap感想。
         Ti7 Zorra村這個所在，咱有各行各業e5傑出人才。M7-ku2單單是你，受著地上至高至大e5呼召 – 做一個宣教師。蒙上帝e5恩典，因為你所做e5工，hou7加拿大ti7現代基督教宣教歷史中，成做人人攏知e5名。
M7-nia7咱長老教會，所有ti7基督內e5全體攏teh o-lo2上帝通過你所做奇妙e5工。祂ti7 Formosa鍛鍊你。阮chia e5你過去e5主內兄弟姊妹kap同工ka7你保證，阮所支持e5無別人.. 你ti7苦勞kap試煉內面所表現--出-來無走choah8 e5信心，無驚惶kap熱情hou7阮非常欽佩…阮會繼續對你beh koh做e5工大大來關心，請你接受阮beh送hou7你e5這本聖經，表示阮大家對你個人e5敬意。
當你ti7深淵做工，阮會siau3念你kap你e5牽手…雖然你kap阮離開hiah-nih遠，阮ka7你保證，阮be7 be7記得你，阮會ti7上帝面前為你祈禱無soah，求祂保守祝福你，hou7你更加受主重用，為基督傳福音到全世界。」
馬偕博士用最感動e5心情來答謝，伊講這擺kap gin2-a2 時代e5朋友做伙e5聚會，是伊轉來故鄉以來受著chiah-nih8 che7榮耀中間上蓋親切--e5，伊真感動。伊真珍惜伊e5朋友e5仁愛，伊koh khah珍惜這項禮物，這本sui2 e5家庭用e5聖經。伊也祈求in大家會tang3 tui3聖經所教示e5道理得著祝福。
懷念e5話語，歡喜e5心情，祝福平安.. 這個聚會，雖然有離別e5遺憾，ma7 hou7人感覺充滿了真正e5喜樂。

編註：這篇報導刊ti7一八八一年十月二十一日e5守望者評論。守望者評論是馬偕博士e5故鄉Oxford郡Woodstock市e5地方報紙。馬偕博士到台灣以後，第一擺chhoa7伊e5婦仁人轉來加拿大，beh 離開koh去台灣以前hit幾日e5行程報導。今年6月底，台灣基督長老教會北部大會有一個訪問團beh來馬偕e5 故鄉訪問。Oxford郡tui3 in e5郡檔案室chhoe7出這篇報導beh送hou7 in做紀念。透過加拿大馬偕委員會請『台文通訊』翻譯做台文。Ti7 chia kap讀者分享。

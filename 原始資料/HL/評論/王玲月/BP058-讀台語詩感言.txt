讀台語詩感言
王玲月
Lan2 細han3 e5 時，long2 讀北京語所寫e5 詩kap 文，從來m7-bat 讀過台語 e5 詩文，ma7 m7 知影台語會tang3 寫出hiah-ni7 sui2 e5 情景。想起以早ti7 學校讀冊e5 時，be7-tang3 講台語，ah 若無，就ai3 hong5 罰錢，koh hong5 看be7 起。日子1久，ka-ti7 ma7 感覺台語真無水準。
一直到最近，讀著詩人陳明仁先生e5 詩，chiah 知影台語ma7 會tang3 寫出kap 唐詩kang7 款e5 sui2，又koh hou7 人感覺著hiah-ni7 熟sai7。Chit-ma2 就用A仁兄e5 1首詩來作賞析，順續kap 唐詩以及現代詩作1個比較：

〈故鄉〉
陳明仁

Ti7 故鄉20幾年
M7-bat 故鄉e5 雲
Ti7 故鄉大han3 e5 人
看無故鄉e5 山kap 水
故鄉 是 出外人e5 故鄉
出外人e5 夢中
看著故鄉e5雲 飄來飄去
也teh chhoe7 in e5 故鄉

*    *    *    *

流浪10外年
故鄉愈hng7 愈熟sai7
故鄉e5 山kap 水
Ti7 返鄉e5路頭 hiah-ni7生疏
這chun7 chiah看著
    in e5美麗
雖然hou7 人sng2-tng7 
    hiah-ni7 傷重
猶原生出 上kai3 sui2 e5 雲

(一) 意象
這是1首描寫流浪 e5 出外人思念ka-ti7 e5 故鄉，若無流浪，就m7-bat 故鄉 e5 sui2，所以講：「故鄉是出外人e5 故鄉。」
Ti7 這首詩內底，用著3遍e5「雲」來表達作者心中e5 意象：

(1) Ti7 故鄉20幾年
  M7-bat 故鄉e5「雲」

Ti7 chia 用著「雲」來ka7 這首詩做1個伏筆，譬喻流浪e5 出外人kap 雲kang7 款，，飛來飛去無定性。另外ma7 暗示台灣e5 政權，ui3 古早e5 西班牙、荷蘭、日本……到chit-ma2 一直換，親像雲變來變去，beh sa 無半項。台灣人ka-ti7 無法tou7 做ka-ti7 e5 頭家，soah 來流浪ti7 外口，暗暗a2 思念ka-ti7 e5 故鄉。

(2)出外人e5 夢中
  看著故鄉e5「雲」飄來飄去
  也teh chhoe7 in e5 故鄉

Che 是用著『擬人』e5 修辭法來表達作者心中e5 意象：「雲也teh chhoe7 in e5 故鄉。」
其實是作者ka-ti7 teh chhoe7 故鄉，ma7 替全世界所有e5 出外人teh chhoe7 故鄉，用著「雲」來代表出外人e5 心聲。

(3)雖然hou7 人sng2-tng7
     hiah-ni7 傷重
  猶原生出 上kai3 sui2 e5 「雲」

最後這段用「傷重」來kap 頭1段連貫，說明台灣e5 政權kap 台灣人e5 心肝，親像天頂e5 烏雲kang7 款，hou7 人sng2-tng7 hiah-ni7 傷重。M7-koh，ti7 出外人e5 心肝底，m7 管故鄉變kah siaN2 款，猶原是上kai3 sui2 e5 所在。等候有1日，烏雲若散--去e5 時，猶原會生出上kai3 sui2 e5 雲。Che 是出外人對故鄉 e5 ng3 望。
講到chia，lan2 就theh8 1首唐詩來做比較：

〈夜思〉
李白

床前明月光  疑是地上霜
舉頭看明月  低頭思故鄉

Che 是lan2 tak8-e5 上kai3 熟sai7 e5 1首唐詩，ma7 是描寫出外人teh 思念i e5 故鄉。李白用著天頂e5「月娘」，來表達i 心中e5 意象，che kap A仁兄所用e5「雲」有kang7 款e5 所在：

(1) kang7 1個天

流浪e5 出外人，1 si3-ke3 pha-pha 走，long2 會tang3 看著天頂e5 月娘kap 雲。雖然已經離開故鄉，m7-koh 天ma7 是kang7 款e5 天。思念故鄉 e5 人，猶原無離開故鄉e5 天，chhin3-chhai2 時giah8頭起--來long2 看會著，會tang3 央月娘kap 雲ka7 goan2 思念e5 心情送tng2 去故鄉。

(2)千變萬化

「月娘」有時是滿月，有時是月眉；「雲」有分烏雲、白雲、散散kap kui-te3。Che long2 會tang3 表示故鄉 e5 環境kap 出外人e5 心情，chhiang5-chai7 teh 變化。

(3)天邊海角

「月娘」kap「雲」long2 離lan2 真hng7，想beh 摸只有ti7 夢中。親像用1層紗a2 ka7 網--起-來，chiok 神祕--e5。距離會hou7 人生出1款講be7 出--來e5 sui2，che 就證明台語詩用著大自然e5 景色來表達作者心中e5 意象，ma7 會tang3 寫出kap 唐詩kang7 款e5 sui2。

(二) 矛盾e5情緒

(1)「熟sai7」kap「生疏」

流浪10外年
故鄉愈hng7 愈熟sai7 
故鄉e5 山kap 水 
Ti7 返鄉e5路頭 hiah-ni7生疏

因為出外人chhiang5-chai7 ti7 眠夢e5 時teh chhoe7 故鄉，所以真熟sai7。M7-koh，ti7 tng2 來故鄉e5 路頭soah 來變生疏，kap 以早細han3 看--著e5 故鄉無kang7 款。所以講：「Ti7 故鄉大han3 e5 人 看無故鄉e5 山kap 水……這chun7 chiah 看著in e5 美麗。」這款心情e5 變化實在真矛盾，因為流浪soah 來變生疏；ma7 因為流浪，故鄉愈hng7 愈熟sai7，che 叫做『近鄉情更怯』。

〈渡漢江〉
李頻

嶺外音書絕  經冬復歷春
近鄉情更怯  不敢問來人

Ti7 外口流浪hiah-ni7 久，kui 年thang3 天long2 想beh to3-tng2 去故鄉。M7-koh，愈接近故鄉soah 愈驚惶，m7 知故鄉變kah siaN2 款，是親像以早hit 個熟sai7 e5 故鄉？或者是已經變生疏--a neh？這個「怯」字，就是A仁兄所講e5「熟sai7」kap「生疏」這款矛盾e5 心情，hou7 人心肝tiuh 3下。

(2)「美麗」kap「傷重」

「我真bai2，但是我真溫純。」Che 就是矛盾e5 sui2。台灣e5 歷史，經過真che7 風颱kap 地動，親像天頂e5 烏雲，hou7 人sng2-tng7 kah hiah-ni7 傷重。Ti7 台灣人e5 心肝底，會感覺chiok m7甘。愈m7甘，就愈thiaN3 惜；愈thiaN3 惜，就感覺i 愈sui2。親像lan2 ka-ti7 e5 序大人，phah 拚1世人，猶原be7 出脫，hou7 goan2 感覺chiok m7甘。所以，koh-khah san3，koh-khah bai2，ma7 是goan2 上sui2 e5 序大人。
現代詩人鄭愁予有1首真出名e5 詩，叫做〈錯誤〉，ma7 有描寫這款矛盾e5 情緒：

〈錯誤〉
 鄭愁予

我達達的馬蹄
    是個美麗的錯誤
我不是歸人
    是個過客

1個癡情e5 cha-bou2 人teh 等i e5 愛人tng2--來，這款感情是chiok sui2--e5。M7-koh，khah 等ma7 等m7-tioh8 人：「我不是歸人  是個過客」Kian3 聽著馬聲，就kioh-si7 愛人a2 to3-tng2--來，又koh 歡喜又koh 驚惶，che 就是矛盾e5 情緒，也就是鄭愁予所講e5「美麗的錯誤」。

(三) 普遍性：

(1)唐詩

Lan2 long2 知影唐詩受著真che7 嚴格e5 限制，親像字數、押韻、平仄、對仗，而且又koh kap chit-ma2 e5 語言無kang7 款，並m7 是每1個人long2 會tang3 讀kap 寫--e5，所以無法tou7 達到全民e5 普遍性。

(2)現代詩

現代詩chhiang5-chai7 teh 模仿西洋詩，受著西洋詩e5 影響，有真che7 作家long2 會用1 koa2-a2 西洋e5 典故；像『阿波羅』代表太陽神；『維娜斯』代表愛神；『水仙』代表自戀……等等，若tu2 著lan2 m7-bat e5 典故就sa 無貓a2 毛--a，koh 會看kah 霧sa3-sa3。雖然講是現代詩，會tang3 自由創作，m7-koh 猶原也是無夠普遍性，hou7 tak8-e5 看有。

(3)台語詩

台語詩用lan2 上kai3 熟sai7 e5 母語來寫，m7 免解說就看有，內底所用e5 典故ma7 是lan2台灣發生e5 tai7-chi3，又koh m7 免受著親像唐詩hit 款格律e5 限制，be7 liah8 kha liah8 手，會tang3 真自由來發揮。所以tak8-e5 long2 會hiau2讀，ma7 會tang3 來寫，che 是上kai3 普遍e5 文學，一定會紅。
M7-koh，為siaN2-mih 到這chun7 iau2 未紅？M7-taN7 iau2未紅nia5，koh 看無--leh！Che 是siaN2-mih 緣故？因為ui3 古早到這chun7，台灣e5 智識份子真罕得替ka-ti7 e5 母語寫文章，學校koh 無教，m7-taN7 無教nia5，koh 禁止讀冊人講台語，ah 若無，就ai3 罰錢，na2 親像講台語真見siau3，致使到這chun7 lan2 來讀台語文，soah 顛倒變生疏。本底是上kai3 熟sai7 e5 母語，是lan2 祖先傳hou7--lan2-e5，是lan2 ti7 老母e5 腹tou2 底就聽--著-e5，是lan2 ai3 傳hou7 kiaN2 孫e5 財產，lan2 若koh 無mi5-noa7 讀、phah 拚學(oh8)，以後會hou7 kiaN2 孫怨嘆。
這chun7 lan2 來讀台語 e5 詩文，會感覺真食力ma7 真矛盾，本底應該是上kai3 熟sai7 e5 語言，soah 變kah hiah-ni7 生疏。M7-koh 有心phah 石石成磚，雖然這chun7 是烏雲tah tiau5--leh，只要lan2 mi5-noa7 讀、phah 拚學，有1日烏雲若散--去e5 時，猶原會tang3 生出上kai3 sui2 e5 雲。


【作者是靜宜大學「台灣文學欣賞」選課學生】

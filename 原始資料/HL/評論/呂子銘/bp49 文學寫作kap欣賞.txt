∮BONG報4 周年
文學寫作kap 欣賞
呂子銘
BONG 報e5 文章，goan2 1-tin7 人tak8 篇long2 讀透透，內底真che7 篇到taN iau2 記真tiau5--leh，ma7 有1-koa2 hiau 疑。親像：
榕樹頂m7 知有siaN2-mih 光景？
Ma-the-lu an2-choaN2會tui3 12樓落入去5樓e5 陽台？
路樹kha e5 tou7-peh-a2 long2 總出現幾個女性？Falla 有koh 走健--無？
〈紅襪a2 e5 廖添丁〉內底nah 會long2 是品行一等--e5,na2 親像『巴爾札克』e5 「鄉村醫生」所寫hiah-e5 人--leh？

最近看著『釋迦牟尼與原始佛教』e5 冊，有1-koa2 文學e5 寫法thang 好欣賞。
內底「四門遊觀」e5 故事an2-ne 寫：佛陀做太子e5 時，出城外去看光景e5 tai7-chi3。Ui3 東門出--去看著「老」，ui3 南門出--去看著「病」，ui3 西門出--去看著「死」，ui3 北門出--去看著「修行者」，種種經過hou7 i 思考究竟解脫e5 方法，決定beh 出家修行。
Ti7 chin2,lan2 beh 講--e5 是an2-choaN2 表現故事e5 手法，改寫1段來參考。
太子ui3 東門出城，東門hit 角勢e5 民眾大大小小、挨挨陣陣ti7 路邊觀看。這時，淨居天王化做1個老人，頭毛嘴鬚白，giah8 拐a2 躡步慢慢a2 行，出現ti7 眾人當中，太子問隨從人員：「Che 是siaN2 人？」
隨從應講「Che 是老人。」
「SiaN2 是老人？」
「這個人khah 早是幼嬰a2、童子、少年，時日1工1工過，年紀khah 大，身體變衰弱，食食(chiah8 sit8) 漸少，氣力變無，行踏、peh 起long2 真艱苦，chhun 無joa7 久thang 活，che 號做老。」
「是kan-taN 這個人chiah 會老，iah 是通人long2 an2-ne？」
「通人long2 an2-ne。」
太子聽到chia，心內真煩惱，想講日月變遷，春來秋去，人beh 老是1目nih-a2 e5 tai7-chi3,眼前一切kam2 會得靠？我雖然富貴，ma7 是無可能be7 老。自an2-ne，車khau 翻頭無愛koh 遊賞……

這款誇大e5 手法，ka7 太子連老人、病人、死人long2 m7-bat e5 型款表現--出-來，看--著hong5 愛笑，lan2 跳到《Pha 荒e5 故事》〈來惜--a2 kap罔市--a2>這篇小說來看，文學e5 手法ma7 kang7 款，1個是出世就hong5 惜命命，世間艱苦人an2-choaN2 kun2-ka2 渡日是long2 m7 知，1個是tak8 工無eng5 chhih-chhih，ai3 做khang-khoe3,連beh 做新娘都煩惱，2人互相比pheng7,角色真分明，chiah koh 來發展1段真ham3 e5 故事。
文學寫作e5 技巧會tang3 互相學習，得著進步，文學欣賞e5 能力ma7 會tang3 互相講解，同齊提高。BONG 報e5 文學作品，愈來愈hong5 愛讀，作者用心，編者費心，所以讀者感心。

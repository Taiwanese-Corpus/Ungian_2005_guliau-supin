台文  百年志業
--為《阿瑛啊》chit本小說做見證

蕭平治
－－記念張聰敏先生
編者寫--e5:現代專門用台語文寫小說三人陳雷、張聰敏、Babuja A.Sidaia。
其中，專攻長篇e5張聰敏先生ti7  97 年2 月18 過身--去，ti7台文運動tng 欠小說家e5這時，聰敏兄別世是lan2台語文學上大e5損失，台文BONG 報特別ti7  i過身e5周年出記念專欄，配合台笠出版記念冊，請台文界朋友為i 追思。
張聰敏先生筆名蘆薈，1939 年8 月20 出世，ti7彰化客運公司退休了後，專心研究台文、寫台文，完成「百年志業」kap「阿瑛--a」khah 長篇e5小說，對台文有大貢獻。本報特別轉載蕭平治兄kap 鄭良偉教授為記念冊所寫e5兩篇文章，表示對聰敏兄e5  siau3念。
陳明仁序
伊為台文（台語文字化）一路行一路走，走到人生盡磅無回頭，留落百年志業ng3 望推sak 台文e5 同志繼續行，行向未來有一工，台灣人會凍：「心存台灣情，嘴講台灣話，手寫台語文。」伊，著是張聰敏先生，彰化台文聯誼會e5 老大哥，《阿瑛啊》chit 本小說e5 作者。
1950年代尾流，伊高中時代，就趣味寫文章，斯當時島內e5 報紙雜誌時常出現伊e5 作品，照講是歡喜代一層，m7 - ku2 伊煞愈寫愈懊惱，懊惱be7 凍寫出伊心內對台灣e5 疼痛。台灣人e5 台灣情，應該愛用台灣話才有才調講分明，華文來寫，卡寫嘛寫be7清，無法度磕著心肝iN2 -a2 e5 內teng5 ，只好靠hit 支文筆『無病呻吟』，每一擺寫煞，伊家己都m7 知leh 寫啥麼出頭。聽講hit 當時，有一位老師ka7 伊講會凍寫台語，真可惜伊m7 知beh 按怎做起，鬱卒失望煞來封筆，一封二十年。
六、 七年前，台文e5 事業開始起飛，惹起張聰敏先生e5 新希望，伊開始kut - lat8 四界走chhoe7 ，南北二路，無惜時間金錢，beh chhoe7 台文先覺先知。bat kap 洪惟仁教授學過台語聲韻，扑了真好e5地基，到kah 1994年，探聽鄭良偉教授轉來清華大學教台語，伊歡喜kah 睏be7 落眠，自按呢每禮拜走新竹kap 鄭教授學「台語文字」。咱攏知影，鄭教授ti7-leh推sak 漢羅lam7 寫chit 種方式，漢字會通就寫漢字，若be7 通就寫羅馬字，m7 免操心漢字hit 字是啥麼？羅馬字是外國人e5 ，用khit 來感覺ge-ge，經過爭辯、參詳、深入了解，才感覺漢羅e5 文體實在好用，會凍100%來表達咱e5 父母話；心內話有teh thau2 ，早前e5 鬱卒、懊惱自按呢be7 記得了了，自按呢全心來學漢羅lam7 寫e5 「技術問題」：漢字beh 按怎選，羅馬字beh 按怎寫卡好勢，一路行--來，無回頭無後悔。
Ti7 五、六冬前，聰敏兄就teh 寫一齣平埔族e5 開拓、奮鬥、心酸歷史e5 長篇小說〈百年志業〉，描寫百外年前平埔族受盡漢人侮辱、搶奪、欺凌、壓迫，煞不得已kap漢人通婚e5 無奈過程，伊嘛知，咱e5 血內有真濟平埔族e5 目屎，伊bat 為著故事e5 劇情來悽慘哭kah 目屎滴胸前。本成是華文作品，已經寫boeh 一半，chit-mai2 伊已經學會曉寫台文，當然著愛將華文改做台灣話才會凍喝出心聲。講改就改，一改才知代，〈百年志業〉e5 文字、語句卡有水準來描述，伊chhan5-chhan5 將〈百年志業〉暫停工，換來寫chit 篇卡短卡通俗e5 〈阿瑛啊〉小說。
伊講che是台文實驗小說，既然實驗，著愛斟酌台文用字、語意、語法…等等e5 問題，m7 -na7 單單會曉聲韻、變調就有法度解決e5 代誌，伊跟隨鄭教授一直學一直寫，為著beh hou7 進度閣卡緊咧，伊嘛用心計較潦落去學電腦，應用鄭教授開發出來e5 TW301台文軟體拚勢實驗、描寫、修正，改了一擺閣一擺，無到滿意m7 願放，che是上hou7 人感心e5 所在，嘛是伊家己甘願e5 付出。
《阿瑛啊》chit 本小說，內底真濟對話，攏是彰化、台中地區e5 純正台灣話，1940年代到kah 1990e5  新世界，庄腳人- -e5 交談，生理人leh 喝貨，有土直，有粗魯，有查某人e5 酸lam7 甜，嘛有老歲仔人哀哀chap8-chap8 e5 可憐話，有輕聲細說，有喝大喝細，chhoh-kan3-kiau7 e5 話免歹勢，外省話kap 台灣國語lam7 leh 戇戇seh8 。TaN lou7 害，聲韻e5 問題有得解，上歹排解是內底遐e5 tap8-tap8 tih-tih ，「有聲音無字影」e5 輕聲kap 隨前變調e5 表達，beh 按怎寫、beh 按怎應用符號，才會原音出現kah 好勢好勢？兩年前遮e5 是真罕得teh 探討e5 問題，煞hou7 伊頭殼mouh  leh seh8 。
見若聯誼聚會，討論遮e5 問題，伊to7 目睭金金金，耳孔靈靈靈，本來是「阿瑛仔」，阿瑛仔？感覺有淡薄仔怪奇，音韻無準，好親像m7 是，阿瑛仔kap 阿瑛--a ，應該是無kang7 音，嘛無kang7 意，路尾才改做「阿瑛--a 」（阿瑛啊），親像chit 款e5 無仝e5 音尾，咱台灣Holo話真正濟，若無解決是beh 按怎寫會好勢，chit 點是《阿瑛啊》內底上大e5 實驗問題，看冊e5 鄉親逐家，請ui3 語言chit 方面切入來欣賞chit 本冊，實驗e5 代誌本來著有真濟問題，除了肯定聰敏兄e5 實際扑拼，嘛勞煩台文界e5 朋友，相及會齊，做夥來研究，按怎來寫台文卡好勢，台文e5 工課是一件百年e5 工程，聰敏兄e5 〈百年志業〉小說未完成，但是伊《阿瑛啊》e5 台文實驗作品，著是咱「心存台灣情，嘴講台灣話，手寫台語文」e5 「百年志業」工課，紀念聰敏兄，阮beh 照伊e5 路來行，嘛請逐家來扑拼。


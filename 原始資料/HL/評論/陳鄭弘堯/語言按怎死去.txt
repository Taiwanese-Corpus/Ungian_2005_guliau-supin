語言按怎死去？

《消失中e5 話語》（Vanishing Voices, 2000）
作者：Daniel Nettle & Suzanne Romaine
節錄翻譯：陳鄭弘堯

一個語言會死去是因為本底hou7 人參加e5 社會網路無koh 繼續ti7 leh。有幾na7 種真無相像e5 過程會造成chit 個結果。阮先指出有三種語言流失e5 類型，雖bong2 有一寡三種攏透濫e5 khe3-suh。

語言無去e5 第一條路：使用者無koh 存在。Chit 款人口流失致到語言流失e5 例ti7 過去五百冬是不止a2 普遍。當歐洲人擴張到米洲大陸，in 無拍算會引起一泳過一泳e5 流行病，致使50-90% e5 米洲原住民死去。無數che7 種話語因為kui 陣人集體過身（特別是著天花）choaN5-a2 無去。加勒比海 kap 澳洲e5 原在人口ma7 是仝款。

M7-koh oan5-na7 有che7 種例無牽涉著人口流失，卻是出現語言流失。親像英國e5 Cornwall人已經失去in e5 語言，總--是in m7-na7 活leh，人口koh 有增加。In chit-ma2 講英語，m7 是Cornwall語。這是語言轉換致使滅語e5 例。

咱先確認有兩款語言轉換e5 款式。頭一款是強迫性e5 轉換。歷史上bat 有過che7-che7 強勢群強強ka7 少數群拆散。In 試過e5 步數之一就是規定人愛用in 強勢e5 話語。值得注意e5 是，chit 種au3 政策ka2-na2 罕得成功。Tiam3 一寡情形之下，侮辱、看衰一個語言有可能hou7 伊變成一款反抗、組織e5 象徵，koh khah 有lou7 用。M7-koh 強勢群beh 強迫少數群換語言有別步：會使迫in 做奴隸，迫in 扮演被支配e5 角色，ah8 是搶in 社區khia7 起e5 土地kap 資源。近代強迫轉換e5 例包括剉樹、開墾造成熱帶雨林族群e5 滅族。森林chit 個「大倉庫」解體了後，chiah e5 族群e5 經濟、文化自立e5 基礎ma7 toe3 leh 無去。

Ti7 chia 著指出一點要緊e5 事實：thai5 死少數族群語言e5 政策是針對原住民e5 經濟角色，m7 是直接相in e5 語言。Chit 點kap 阮e5 看法四配：m7 通ka7 語言當作孤一個e5 個体，愛ka7 當作是khah 一般tek e5 生態/經濟相影響e5 結果之一。因為語言使用e5 領域無可能完全來控制，針對語言e5 政治動作定會失敗。經濟、社會部門e5 產品顛倒好佔、好管制；語言無社會經濟e5 基礎就會失志。Chit 點對語言koh 活運動有重要e5 意味。Beh 救一款食肉類e5 動物，咱定著先保存ti7 食物煉下koeh8  e5 物種，按呢in chiah 有一個通活跳e5 環境。重視某種語言e5 社區仝款須要實在e5 基礎chiah 有才調保存hit 款語言。

自願轉換是第二款e5 語言轉換（第三款語言死亡）。就是一個社區e5 人開始意識著in 講別款話語會比講本成e5 話語khah 好tou7。這ham7 強迫轉換無仝 ti7 in 猶koh 通選擇 （至少表面上） in khia7 起e5 所在kap in e5 自我認同。Cornwall語 e5 例就是按呢。Susan Gal 有研究tiam3 奧地利 e5 語言轉換現象。伊分析新kap 著德語e5 勞工身份按怎tiam3 一個本底干單講匈牙利語 e5 社區內底起作用。選擇德語會使講是in ng3 望有新社會身份e5 表現，這尤其表現ti7 少年查某chhoe7 bat 德語e5 婚姻對象方面。Khah 傳統e5 匈牙利語社會身份kap 作穡人e5 地位、查甫人主意e5 自給農業相kap。

自願轉換e5 現象大概一直攏存在。Ti7 巴布亞新幾內亞 chit 個國家，無仝地頭e5 社群有e5 大--起來，有e5 kiu--去，倚墘e5 人會toe3 leh 換in 效忠e5 社群。總--是自工業革命開始ti7 社群之間產生大大無仝款 e5 生活形式了後，轉換e5 速度變加chiaN5 緊，範圍加chiaN5 闊。

自願轉換會tang3 是khoaN-a2-si7 e5 過程。新語言取代原來語言e5 時間ui3 數十冬至數百冬攏有。原在e5 語言一般會先ui3 一寡情形無去，m7-koh 維持其他e5 功能。分開「ui3 頂懸落來」kap 「ui3 下kha 起去」e5 語言流失會幫chan7 咱了解chit 個過程。

Ti7 「ui3 頂懸落來」e5 死亡，語言是對官方機構kap 公共領域（可比法庭、拜堂、生理場、政治）先無去，致到歸尾chhun 厝裡kap 朋友之間teh 用。真che7 歐洲少數族群e5 語言（親像法國e5 Briton、蘇格蘭e5 Gaelic）是按呢來退化e5;in tiam3 外來政府、宗教體制內底無一個角色，總--是農民繼續ti7 厝裡使用。移民去新所在e5 人一般ma7 有相像e5 情形，親像聯合王國e5 Panjab 人ah8 是米國、澳洲e5 意大利人。咱一般會發見，仝陣人有無仝程度e5 母語能力kap 雙語能力（bilingualism）。Khah 老e5 人一般是siong7 老練e5 傳統話用者，而且有taN-a2 猶koh 維持單語狀況。Khah 少年e5 人有可能無吸收透徹，因為in 無機會親像in e5 序大ka7 母語用ti7 各種範圍。Chiah e5 khah 少年輩e5 人定定精通另外一個話語。In e5 母語e5 詞彙khah 少，語法有可能簡化，khah 有系統性。In 緊來緊倚靠in kui 個社區當teh 轉換過去e5 語言，無.無法度表達出in e5 意思。下一個階段真有可能是致命傷：母語無koh 傳hou7 下一代。因為按呢，chit 個尾段是hiong5-hiong5 來發生e5:母語一目nih就摔落去深坑。

對下kha 起來e5 流失表現ti7 語言ti7 日常生活e5 退步，干單活toa3 儀式kap 其他正式e5 場合，像學校。舉一個例：米國Montana 州e5  Gros Ventres 印地安人。Gros Ventres 語已經至少四十冬m7 是任何人e5 主要語言。Siong7 尾個精通chit 個語言e5 人ti7 1981 年過身；in 老pe7 kiam2-chhai2 是最後一位單一語者。Gros Ventres 語主要保留ti7 儀式kap 典禮e5 場合 ─ 教會活動、節慶等等 ─ 一般由一位有智識e5 老人主持。大部分e5 序大為失去Gros Ventres 語哀哮。其中一個少年時離開原住民保留地去做銅礦夫，chit-ma2 轉來了後當teh 補伊e5 語言智識e5 縫。伊拜訪其他比伊khah bat 祖語e5 老人，ka7 in e5 對話紀錄落來。

其他chit 款式e5 死亡包括歐洲e5 白話拉丁語kap 印度e5 梵語。梵語是印度教e5 文言kap 宗教語。所以伊靠和尚互相流傳一種無完整e5 版本。總--是，宗教以外伊giong7-beh m7 是日常自然e5 語言。口語e5 希伯來語bat 按呢對下kha 流失起去，有超過二千年是猶太人一代傳一代e5 話語，用ti7 宗教著作kap 正式祈禱。Ti7 十九世紀除了chiah e5 領域以外，差不多無teh 用。錫安主義e5 興起kiau 以色列ti7 1948 年建國hou7 希伯來語失去e5 功能重發展轉來。現今是in e5 國語，差不多所有e5 以色列人攏會曉講，hoan7-se3 是超過三百萬人e5 第一語言。Ui3 下kha kap ui3 頂懸流失e5 死亡代表無仝款e5 問題kap 復興e5 可能性。

到chia，咱已經點出三種語言流失e5 款式：人口流失、強迫轉換、kap 自願轉換。咱著了解chit 幾類之間e5 界線無明，有che7-che7 語言流失e5 例牽涉著三種透濫作伙。真che7 米洲、澳洲e5 原住民社區因為流行病失去部份e5 人口；in chhun e5 人口無夠通獨立生存落去。存活e5 人已經轉換（ah8 是當teh 轉換）去歐洲話ah8 是另外一個khah 有活力e5 原住民話。

咱oan5-na7 愛注意著強迫轉換kap 自願轉換中間kai3 大e5 phu2 色地帶；這kiam2-chhai2 比其中一類koh khah 大。當農業人口擴張到本底是拍獵/採集人口e5 地盤（親像衣索比亞e5 Shabo、Kwegu 人），拍獵/採集e5 族群好親像會用得選擇維持in e5 生活形式。M7-koh 因為農民ka7 siong7 chan2 e5 土地開墾用，造成對地方生態e5 大衝擊，in 倚靠e5 物種基礎kap 通經營e5 土地是有限e5。維持生活形式e5 代價na2 來na2 懸；in 只好換食khah 無價值e5 物，無就愛漸漸擴大in 走chhoe7 資源e5 路線。Chiah e5 因素正正是迫人接受農業e5 原因，in 自按呢khah 會去接受農業系統。外口人看著e5 是一陣人「自願接受一個好步數」。總--是換去農業e5 代價kai3 懸，而且自願e5 成分值得人三思。

猶koh 有che7-che7 其他語言轉換e5 例指出分辨「強迫」kap 「選擇」e5 困擾。咱來看ti7 國家經濟外墘e5 一個猶算自立e5 少數群。過了一段時間，咱會看著in 漸漸投入貨幣體制，漸漸用khah che7 國語。這攏na2 像單純e5 選擇，m7-koh 國家政府要求納稅著用金錢。Chit 款政策會強迫少數群去賣一寡物ah8 是勞力去換錢。但是每一項換做錢e5 物等於傳統交換制度減一項，致使可能愛開始進口食物去補充其中e5 增差。Beh 入來食物，著有金錢，表示愛加賣寡去hou7 金錢體制，chhun 落來自家生產用e5 貨kap 時間khah 少去。這是一個「自我加油」e5 輪迴，終歸尾e5 結果可能是少數群編入去國家經濟內底。政府e5 經濟專家加真歡喜，因為整個e5 經濟活動be7 輸gia5 起來，m7-koh 對各別khia7 家e5 利益顛倒bai2。轉換e5 chhoa7 頭m7 是經濟上e5 選擇，是政治支配e5 結果。雖bong2 不利，chit 款過程ti7 過去五百冬是普遍e5 。十六世紀南米洲e5 原住民kap 十九世紀e5 Hawai'i 本地人攏經驗過，現此時ti7 真che7 發展中e5 國家ma7 是按呢。....所以講，beh 分明啥麼是強迫，啥物是自願，是一個問題。總--是chiah e5 名詞代表一個崎仔e5 兩個極端。
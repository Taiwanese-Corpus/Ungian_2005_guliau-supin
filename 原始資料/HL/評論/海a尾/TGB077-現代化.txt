現代化
海a2尾
Tak8工若看新聞, 看hiah-e5政治人物teh la7-sai2, teh teh-tu3, teh搶個人e5政治前途, to7 e7真嚥氣. 政治人物e5成敗, soah ka7 lan2 e5心肝牽ban2 tiau5--leh, kian3 pai2選舉to na2像teh開盤, 政客lang7--chit8-e7, 群眾to7 toe3 in行1步, goa2 ju2看ju2 m7知iaN2一直an2-ne落--去, lan2到底e7-tang3有siaN2-mih未來?

台灣人政治勢力佔tioh8權, 無必然to7 e7 hou7 lan2 khah開闊e5未來, kan-taN ka7 lan2 e5心思he7 ti7過去ham7現此時, kan-taN teh計較在台中國人e5勢力, iah是kui心想beh脫離中國e5威脅, long2 be7 hou7 lan2 haN7 koh khah大步出--去, 台灣beh現代化chiah是lan2 ai3要意e5戰略方向.

現代化tak8-e5 long2知ma7 tak8-e5 long2愛, m7-koh到底an2-choaN2 chiah是現代化? Beh an2-choaN2現代化? 台灣離現代化到底有joa7 hng7? 日本kap中國e5歷史經驗, 應當e7-tang3 hou7 lan2真che7反省.

日本19世紀尾期e5明治維新, hou7 in到taN iau2是亞洲第1等e5國家, kang7時代e5清國自強運動無hou7 in提昇國力, 顛倒變做西方強權e5『次殖民地』, 差別ti7 toh? 日本明治維新kan-taN ka7統治權ui3幕府soa2到官僚手頭, 無徹底清洗『臣民社會』e5封建觀念, 來形成現代e5市民社會; 清國hong5革命掉, 中國社會e5發展soah猶原hiah-ni7 lou2.

日本kap中國e5經驗hou7 lan2看tioh8 siaN2 me5-kak? 台灣tauh8-tauh8-a2行出威權統治暗影e5 chit chun7, kam2有正經teh面對限制lan2進步e5阻礙? 科技, 資訊kap消費e5現代化lan2 na2像無khah輸--人, m7-koh lan2 e5文化, 思想kap價值標準, iau2 teh延續國民黨時代e5政治經濟社會型態, m7-taN7無脫離舊時代e5決心, ma7無對現代化e5整體策略kap深刻反省.

若去過日本, 對in利便e5公共運輸, su3-si3清khi3 e5生活環境, 土地kap資源e5有效運用, 應該long2 e7真欣羨. 聽講70年代chin3前e5日本, to7 kap台灣sio siang5, 環境a-cha, 溪a2 thai2-ko, 空氣lah-sap, 40冬來e5轉變, 台灣ai3用joa7久e5 khui3力chiah toe3 e7 tioh8?

現代化e5過程, ai3付出siaN2款社會代價? 像日本為tioh8拚經濟, 起團地(大phian3 e5公寓大樓) hou7 chek來都市食頭路e5人khia7, ui3庄kha搬soa2到都市, ma7是社會關係e5破壞kap重組, 文化kap精神e5壓迫有joa7嚴重? 被迫放棄本底e5生活慣勢kap環境, 適應新社會e5型態ham7步調, 生活空間e5限制, 權力e5束縛, 經濟e5剝削, 生存變做工作, 消費kap再生產e5巡迴, 人kap人e5關係, ma7 hou7政治經濟社會地位kap利益替換--去.

現代化e5成果是siaN2款人teh享受? 促進現代化e5公共投資, 大部份是為tioh8經濟發展, 日本發達e5都市運輸系統to7是beh方便通勤人口e5流通. 城市kap庄kha e5發展ju2 khiu2差ju2大ma7是現代化e5必然現象, 犧牲農村來成就政治經濟中心, 犧牲勞動人口來成就經濟發展......

像日本e5 Shinkansen(新幹線), hou7交通時間束短, m7-koh beh使用tioh8-ai3 khai khah貴e5費用. 台灣tu2好teh起高速鐵路, chit款現代化e5交通運輸是有需要--e5, m7-koh che ai3用公共服務來定位, iah是ai3用使用者付費e5概念? 公共運輸ju2來ju2緊ju2方便, 勞動力, 產品ham7觀光客e5流通long2 e7加速, 最後chhng2利頭--e5是siang2? An2-ne kam2是e7加速階級e5差別? 現代化e5建設本底to7是ai3犧牲某1部份人?

像三重埔ham7新莊自來to7是teh成就台北市, 生活品質bai2, 環境ak-chak, 都市規劃混亂, soah是累積台北中心e5勞動力來源. 大台北中心teh享受政治經濟e5成果, soah koh看三重埔ham7新莊無目地? Lan2一切以經濟發展, 以財團ham7既得利益e5立場做最高原則, 公共建設long2優先集中ti7台北市, 像捷運系統, tai7先完成--e5是全線ti7台北市內e5木柵線, 提供勞動力e5三重埔ham7新莊chiah-e5所在, 到kah siong7尾chiah開始做. Lan2現代化公共投資e5趨勢nah e7 kap日本差hiah che7?

拚經濟了後, 開始考慮tioh8生活品質--a, beh離開政治經濟中心--e5, iau2是有chiN5 koh有eng5 e5優勢階級, 像真che7庄kha所在e5民宿ham7休閒農場, 大部份是退休e5小資產階級iah是中產階級起--e5, ka7 in e5首都經驗搬tng2去在地, 有才tiau7消費--e5 kang7款是有chiN5有eng5 e5階層. 經濟層面以外, 在地e5文化kap產業, kam2 chiaN實有自主e5發展生路?

日本古早各地是無kang7國, 造chiaN5今a2日in真強e5地方意識, 台灣實在siuN細--a, koh無日本chit款歷史經驗kap意識, 外來統治者1 e5接1 e5, lan2 tioh8-ai3學統治者e5『國語』, tioh8-ai3接受統治者e5價值觀, 符合統治者e5一切標準, 犧牲地方性kap自主性, chiah有法tou7入去統治者e5世界, hou7個人出頭. Che hoan7-se3是造chiaN5台北中心e5源頭. Chit-ma2有人開始teh強調所謂e5南方觀點, m7-koh若m7是粗淺e5政治操作, to7是teh copy台北權力模式.

日本今a2日e5現代化, 是kui2 na7代人拚--來e5成果. 日本ti7 19世紀尾期, chih接tioh8西方e5文明, 拚命teh chhoe7生路, 雖bong2有天皇kap幕府e5集權體制, m7-koh in ui3無kang7國/藩e5認知出發, 發展到整體出路e5思考, tak8派long2用in e5意志kap性命beh實踐in e5信念.

台灣行be7出中國威權集權e5統治思想, ma7 m7敢徹底反背台北模式e5標準. Lan2 kap日本差ti7 toh位? Hoan7-se3 to7是欠缺對社會實際變動e5理解, ma7欠缺走chhoe7出路e5企圖, 堅持信念e5意志ham7面對困境e5擔當.

2006.01.22.

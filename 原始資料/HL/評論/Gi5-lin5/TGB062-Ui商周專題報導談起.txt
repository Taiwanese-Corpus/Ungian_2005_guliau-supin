Ui3商周雜誌專題報導談起
Gi5-lin5

Ti7 862期e5商周, goa2看tioh8有1 e5個案長期teh追蹤, koh chhoe7吳念真phah記錄片, 號做『阿祖的兒子』, 使用類似天下雜誌e5角度, 假iaN2做理性e5報導.

對chit篇報導, goa2有chit8-koa2看法: 第1是ui3階級來看, 第2是ui3語言來看.

商周chit e5統派雜誌, kui工long2 teh談an2-choaN2去支那than3大chiN5, hiong5-hiong5 oat8頭看--1-e7, 做1 e5悲憫e5動作, che是siaN2-mih意思? 商周kam2 m7是一向long2 ti7 leh鼓吹精英階級e5優越意識?

1冬1 tau2, 用kai3大e5版面報導ke7層艱苦人e5生活, 根本to7是1種剝削! Chit種報導, to7親像中世紀假iaN2 beh買『贖罪?』! Chit款弱勢者e5題材, kan-taN e7-tang3 ti7媒體chhah-hoe-a2, m7-koh雖bong2是chhah-hoe-a2, ma7有一定e5效果, 相信a祖kap A宏真緊to7 e7得tioh8社會e5援助, koh 1 pai2滿足大多數都市精英e5優越感. Siang2 koh e7記--e5, 舊年3--月商周報導e5『一個台灣, 兩個世界』, theh8 1 e5厝--nih種ong5-lai5 e5 gin2-a2, ham7『蔣雅淇』e5貴族孤kiaN2比pheng7?

親像chit款e5報導, goa2發覺商周雜誌用chit種真粗魯e5方式, 來談『貧富不均, 城鄉差距』.『貧富不均, 城鄉差距』是結果, 是an2-choaN2 e7有chia e5問題, 媒體long2無講, 顛倒是用chit種含糊e5手路teh暗示: siaN2-mih是好, siaN2-mih是bai2, siaN2-mih是高尚, siaN2-mih是粗俗.

Koh來, ti7 chit篇報導點出『隔代撫養』e5問題. 『隔代撫養』e5問題一直long2存在, che是si7大人long2 tioh8出外食頭路造chiaN5 e5結果. M7-koh, goa2無感覺che有siaN2-mih m7好! 講母語是真自然e5 tai7-chi3, 是an2-choaN2商周beh特別強調A宏1句北京話long2聽無? Kan-taN精英階級e5 gin2-a2 e7講『字正腔圓』e5北京語, 開嘴to7 e7-sai2講英語"We will change the word!" Che kam2是檢驗全台灣e5 gin2-a2唯一e5標準?

台灣e5媒體kan-taN要意女主播e5 lam7-sam2-tai7, koh有ai3 khai chiaN百萬栽培, ham7大頭家食飯e5 model. Ah若3 tng3無thang食--e5, iah是ti7檳榔taN3 teh寫功課e5學生gin2-a2, 一向hong5 sa來做媒體ham7 3流綜藝節目e5 chhah-hoe-a2. Ka7電視關--起-來, li2 kam2 koh熟sai7 chit e5社會?

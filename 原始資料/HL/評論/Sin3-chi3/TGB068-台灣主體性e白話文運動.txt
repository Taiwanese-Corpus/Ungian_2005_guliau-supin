〈台灣主體性e5白話文運動〉心得
Sin3-chi3

〈台灣主體性e5白話文運動〉chit篇文章, chit8開始講tioh8「文字」是真重要e5工具, 若是ju2好用, 文明to7 e7 ju2進步. Koh來, 作者講, 用文言文e5社會, e7阻礙平民文化kap民主政治e5發展, m7-chiah ai3 chhui-sak白話文運動. 作者ma7有舉歐洲kap東亞e5國家做例, 解說白話文運動對人類e5重要性. I ma7真明確講出台灣因為無國家意識e5支持, 所以用台灣社會做主體e5現代台文iau2-boe7產生共識. 最後, 作者講tioh8 lan2若是使用台灣白話文, 自然e7用an3台語文化產生--出-來e5價值觀來思考問題; 用北京話思考, e7阻礙台灣本土語言e5發展kap台灣國家意識e5形成.

Goa2第1 pai2讀tioh8 chit篇文章, 感覺真安慰ma7真驚惶. 安慰--e5是, 總算有人ka7台灣chiah重要e5文字kap語言問題寫--出-來, koh刊ti7冊頂頭; 驚惶--e5是, lan2 e5社會teh-beh hou7北京話佔領--a, 特別是學校kap公開場所long2聽be7 tioh8 ka7-ti7 e5母語, 實在hou7人chiok chheh心.

Chit篇文章有講tioh8「現代中文」, goa2想, he是統治者(殖民者) e5武器, 是國民黨政府beh用來對付善良e5台灣人民--e5, 50冬來, in用媒體, 教育kap文字, ka7台灣人洗腦洗kah chheng-khi3 tang-tang. 到chit chun7, 華語m7-taN7 ti7學校出現nia5, 真che7老pe7母long2已經慣勢kap gin2-a2用華語來對話--a, che是真恐怖e5 tai7-chi3, 若koh an2-ne一直落--去, m7知台灣以後e7變siaN2款?

「文化上ai3有主體性」chit句話寫了真好,「文化」是指人類e5活動, 思想, 歷史......,「主體性」e5意思是e7-tang3展現出ka-ti7 e5「原味」, 無受tioh8外來e5影響, 也to7是講, ti7台灣chit te3土地, beh講話, 寫作, 畫圖iah是任何表示台灣文化e5 mih8件, long2 ai3 khia7 ti7台灣人e5角度去做, 去看, long2 ai3有「台灣味」chiah tioh8!

讀文章siong7 kai3爽--e5, to7是讀tioh8作者e5想法kap ka-ti7有共識e5時. Ti7尾--a2, 作者認為使用siaN2款語言, to7 e7產生siaN2款價值觀kap文化觀, goa2感覺真正確, goa2 iau2-boe7接觸台語文chin3前, ma7是ti7學校toe3人講北京話, 對老師上課e5觀點long2無批判e5能力; 學習台文了後, kui e5人na2像tui3 hong5縛tiau5--leh hiong5-hiong5得tioh8 thau2-pang3, chiah了解講過去受tioh8真che7錯誤e5教育, ui3 an2-ne開始, goa2 chiah ka7 ka-ti7 e5自信khioh--tng2-來, ka7去hong5壓迫e5母語救--tng2-來, 產生了goa2以台灣做主體e5價值觀kap文化觀.

以上, 是goa2對chit篇文章e5 chit8-koa2看法. 台灣beh行出ka-ti7 e5路, 語言kap文字是真重要e5 me5-kak, 若無脫離中國式e5思考, 台灣人永遠無出頭天e5 1工!

Chiah8桌e5 phainn2習慣
A-goan5
台灣人若厝--nih有人結婚iah是入厝e5時, e7發帖a2通知親chiann5朋友來lim喜酒, 一般long2是ti7 ka-ti7 khia7-ke e5大路iah是空地請人客, 主人e7請總鋪師來辦桌, 去lim喜酒to7號做「chiah8桌」. 早期, 「chiah8桌」表示chiah8 khah chhenn-chhau, ma7是khah正式e5場合, beh chiah8桌chin3前, chheng7-chhah long2 e7 sio2妝--1-e7, 頭chang sio2 se2-toh--1- e7.

台灣一直是被殖民e5社會. 台灣人長期hou7人殖民壓迫, soah產生1款性格: 愛熟識大官, 尤其是厝--nih若有喜事teh請人客, 一定想khang想phang7透過關係chhoe7大官來參加, 藉chit-e5機會ka7親chiann5朋友lan7-sin5 ka-ti7 e5人脈. Ti7殖民體制e5大官oan-na有1款性格: 愛遲到, 慣勢oann3到, chiah8桌e5人客long2 tioh8 theng3-hau7大官oann3到koh hiau-pai入會場坐好了後, chiah e7開桌. 辦桌主人be7抗議oann3來e5大官, 因為大官願意來已經是天大e5面子--a, 其他e5親chiann5朋友theng3-hau7大官ma7是理所當然--e5.

自an2-ne tak8-e5 long2有1款「chiah8桌e5慣勢」, to7是接--tioh8 e5帖a2明明to印6點30分開桌, m7-koh, ui3主人到人客long2知iann2 be7準時開桌, 唯一認為e7準時開桌--e5 kan-tann大官, 因為i參加e5辦桌總--是ti7 i坐好了後to7開桌, 大官包穩認為i參加e5辦桌主人long2 chiann5準時! 除非hit暗有比i koh khah大e5官.

台灣人ka7「chiah8桌e5慣勢」chit款「noa7性」ma7發揚到chiah8桌以外e5場合, 有chiok che7人參加各種聚會oan-na慣勢oann3到. Chit款「noa7性」long2是細han3 toe3厝--nih si7大chiah8桌e5經驗oe3--tioh8-e5. 明明to知iann2約定e5時間, soah kioh是tak8-e5一定be7準時到位, ka-ti7 ma7 choann-a2慣勢oann3到.

Goa2對chit款oann3到soah變做慣勢不止a2反感, e7-sai2講是chiok chheh--e5! M7是因為goa2 hong5耽誤joa7 che7時間, 是goa2認為che是舊時代e5觀念! Tng lan2 tauh8-tauh8-a2 teh thuh破政治假象koh chiu3-choa7 beh創造新台灣e5時, soah無發現ka-ti7有joa7 che7 phainn2習慣是受舊時代e5影響, koh拚命替ka-ti7 e5 phainn2習慣chhoe7理由; m7-tann7無phah拚beh ka7 chiah-e5慣勢改--過-來, 顛倒teh ka7 chiah-e5 phainn2習慣教hou7後1代.

Goa2 kan-tann e7-sai2建議, 準講li2無把握e7-tang3準時到位, an2-ne to7提早出門, 提早10分鐘若koh oann3到, 後pai2 to7提早20分鐘, 若iau2是koh oann3到, che to7表示ka-ti7對時間kap交通工具e5掌握度有問題, an2-ne後1 pai2 to7提早1點鐘. Hoan7-se3 li2 e7問goa2講, 提早1點鐘若準時到位, m7-to7 ai3等人1點鐘? To m7是teh神經koh...? Goa2 beh講, 若an2-ne, khah早準時到位koh tioh8等1點鐘iah是koh khah久e5人, m7-to7 ju2無辜ju2神經?

2007.01.27

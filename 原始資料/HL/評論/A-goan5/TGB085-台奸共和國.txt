台奸共和國
A-goan5

有1件tai7-chi3 goa2無thiau故意ka7記, soah一直khng3 ti7心內, tang時a2 to7 e7想--tioh8, 一直到chit kui2年, goa2 chiah知iann2 i代表siann2意義. Tai7-chi3是an2-ne:

Ti7 goa2讀國校a2 6年e5時(應該是頂學期), 有1 pai2各科beh phah期末分數, 音樂老師通知tak8-e5 ai3表演1項樂器iah是唱1條歌, 表演了後beh phah打分數, hit e5分數to7是學期分數(因為平常時a2音樂課long2 teh上別e5科目). Goa2因為tu2 oh8 e7-hiau2口琴, to7 chhoe7 1條hit-chun7 tak8 e5人long2 e7唱e5<國家〉做練習, 練2工了後to7 ti7音樂課表演--a. M7-koh tu2 oh8 e7-hiau2口琴, 曲koh kan-tann練2工nia5, 當然pun5 kah五音不全koh li-li-lak-lak, 全班無kui2 e5聽有goa2 teh pun5 siann2.

表演了後, 老師問goa2頭tu2-a2是pun5 toh 1條曲? Goa2應講是〈國家〉. 老師e5面隨變kah嚴肅, 問goa2是an2-choann2 e7想beh表演chit條曲? Goa2 choann-a2 ka7學校自細han3教--goa2 e5愛國教育chiann5正經背1遍, 親像hit條歌曲內底e5詞: 『沒有國哪有家, ......一直到中華民國千秋萬世, 直到永遠.』講了to7落台--a. 全班表演soah teh公布成績e5時, goa2竟然是全班siong7 koan5分! Goa2心內想講, iau2-siu7--ou, kam2 e7是分數phah m7-tioh8--去. 其他e5同學ma7想無, to7問老師講是an2-choann2 goa2 e5分數是全班siong7 koan5--e5, kam2是hut m7-tioh8--去? 老師to7 ka7全班說明講: 因為A-goan5 hiah-ni7-a2愛國, 連pun5口琴to e7想tioh8國家e5苦難, hou7人感動, 所以theh8 siong7 koan5分是應該--e5, ma7 ng3望tak8 e5同學學習A-goan5 e5愛國精神, 解說了koh叫全班ka7 goa2 phah-phok8-a2.

Iau2-siu7, hit當時goa2有iann2 gang7--去. Goa2 m7-bat hou7老師o-lo2--過, koh khah免講全班ka7 goa2 phah-phok8-a2, he是模範生chiah有e5待遇, ma7 kan-tann in chiah e7慣勢phok8-a2聲. Goa2 tak8工去學校若無hou7老師打, hou7老師罵, to7 thang爽kui工--a. Hiong5-hong5有模範生e5待遇, hou7 goa2 e5面紅chiok久. Goa2知iann2 ka-ti7樂器表演kah真noa7, 無可能theh8 koan5分, m7-koh hit當時goa2 soah m7知ai3 an2-choann2回應, 因為無人e7去抗議ka-ti7 e5分數siunn koan5, ma7無人e7去抗議phok8-a2聲, siong7無hit-chun7是an2-ne. Tai7-chi3 to7 an2-ne過--去-a.

Chit kui2冬goa2想起chit件tai7-chi3, chiah發現hit-chun7 ka-ti7 kap老師, koh有其他同學e5角色, ma7 ka-chai3 ka-ti7無lak入去陷阱內底. Che an2-choann2講?

Ti7殖民體制, 老師m7-tann7是ai3教學生課本內底e5知識, siong7重要--e5是ai3替殖民者進行洗腦, ai3替殖民者ka7 tak8 e5人自細han3 to7訓練做聽話e5被殖民者, 所以上課e5時全是teh o-lo2統治者kap殖民體制e5偉大. 當初時goa2 e5音樂表現雖bong2真noa7, m7-koh goa2 e5表演說明符合in e5洗腦需要, 所以theh8 siong7 koan5分, 全班ma7 ai3 ka7 goa2 phah-phok8-a2, 因為殖民者e5 phah手(老師) chhoe7 tioh8活道具(goa2), 對其他人進行殖民思想教育.

Goa2 ka-ti7無因為chit件tai7-chi3 e7-tang3 theh8 koan5分, to7利用來ti7學習過程中theh8分數, goa2知iann2 an2-ne siunn假--a. M7-koh ti7 lan2 e5生活--nih, lan2 cheng7細han3到大han3, long2 e7 tu2 tioh8為tioh8名利去o-lo2殖民體制中華民國, iah是無beh名利soah ma7 teh o-lo2殖民體制中華民國e5人, 因為in ti7受教育e5過程已經hong5奴化--a, siong7大e5兇手to7是老師.

Goa2 iau2 e7記hit e5老師號做『陳辰中』, 板橋後埔國小, 雖bong2無機會koh tu2 tioh8 i, m7-koh goa2想beh ka7 ti7台灣做老師e5人講, lin2 ti7社會上e7-tang3享受所謂khah koan5 e5地位kap待遇, m7是因為lin2 pheng7人khah gau5, 能力khah強, 是因為lin2是殖民者e5思想phha手. Lin2培養台奸去擁護殖民體制中華民國, 所以殖民體制oan-na7設計1套剝削被殖民者血汗錢來供養lin2 e5制度來滿足--lin2. ti7殖民體制--nih, 學校to7是台奸養成所, tak8 e5人long2受過台奸教育, ju2成功e5台奸ju2 beh ng3頂頭peh. Lin2做台奸kam2 bat kian3-siau3--過? M7是beh批lin2, kan-tann是beh提醒lin2 nia5.

一直有所謂e5獨派講, 台灣e5問題kan-tann需要制憲kap正名, 若就goa2今a2日所舉e5例, 台灣人無自我反省kap面對chin3前, 若beh正名請mai3污辱台灣是「台灣共和國」, 先正名做「台奸共和國」khah符合現狀!

(2006-9-28寫ti7教師節)

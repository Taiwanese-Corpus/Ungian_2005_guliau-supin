檢驗lan2 e5風格kap方向
--BONG報一年來e5經驗談
廖瑞銘
時間leh過真緊，目一下nih，一年--a。舊年BONG報tu2 -chiah 開始e5時，kan -taN 想講ai3 ka7這個媒體維持一年以上，因為一年e5時間會tang3操練lan2 e5編輯技術，發展lan2 e5 風格，展現lan2 e5決心，ma7 證明這個刊物存在e5必要。Chit-ma2正是lan2來檢驗成果e5時刻--a。
講實在--e5，che是一份成本真koan5 e5雜誌，無法tou7 ng3 望有夠額e5 訂戶kap廣告收益，看會著e5將來，lan2猶原必須oa2靠眾社委kap李江卻台語文教基金會長期e5贊助，chiah會tang3維持--落去。Che是lan2 tak8 -e5  e5榮光kap責任，lan2 beh koh繼續。
這一年，BONG報e5發展khah特別e5成果有三點：第一，ka7 台文提升到文學e5層次。Tak8期e5文章無論詩、散文iah是小說，long2盡量要求符合文學e5氣味；簡單講，就是無政治、運動性hia e5論理e5文章，尤其是建立[BONG報小說]e5傳統，提示台語文學發展e5方向，m7 是kan -taN 停留ti7 小詩、短文e5階段，是ai3發展出khah長khah闊e5文學形式去包涵人生kap感情e5豐富性。第二，形成一種「生活美感」e5風格。Lan2是向文學層次發展，所以作者自然會ui3生活中e5 tap8-tap8-tih-tih去體會、取材。親像第4期「台語網bong2 報」專欄討論「日落」e5欣賞經驗、第12期「結婚廣場」講結婚這項tai7 - chi3 ，hou7 lan2 m7 -na7 teh讀文章，ma7 同時teh交換互相e5心情kap生活美感。第三，創造完全e5台語文字風格。Lan2採取總編輯制，所有文章long2有經過總編輯修--過，嚴格維持完全台語e5文字風格，絕對m7是kan -taN 「中文音譯」nia7 -nia7 。Che是一份推動台語koh活運動e5雜誌上基本e5自我要求。
Lan2用一年e5時間已經初步實踐舊年這chun7 e5目標----ka7 台語ui3口語普遍化sak向文學精緻化。Ti7 社會上lan2會tang3聽著khah che7 「台語e5聲」，m7 -koh  chia e5聲五花十色，聽--著真chhak8耳，lan2希望BONG報thang漸漸引chhoa7出另外一種理想-----講正確好聽e5台語，了解[台語文]e5重要性，寫khah che7 [台語e5文]。
有頭前初步e5成績做基礎，hou7 lan2有信心koh行--落去；ng3望lan2 tak8 -e5 ti7 BONG報e5成長過程中，實踐台語文運動e5理念，ma7 享受著文學e5美感kap生活e5甘甜。

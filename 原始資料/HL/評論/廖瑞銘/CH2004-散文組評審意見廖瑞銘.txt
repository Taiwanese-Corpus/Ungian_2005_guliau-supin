彰化縣台語文學徵文比賽散文組評審意見
靜宜大學台灣文學系副教授    廖瑞銘

    這是台灣各縣市頭1 kai2舉辦台語文學徵文比賽，非常有意義，值得lan2紀念做台語文學發展上真重要e5 1件tai7-chi3。
    Chit-pian3散文組參賽e5作品數量有夠che7,所展現e5水準ma7 be7-bai2。因為是台語書寫，所以作品本身先天to7真有台灣本土味，每一篇讀to7 long2真有感情，無一般作文定定看到e5虛詞kap華麗而不實e5成語，ti7語文教學上是一種進步e5表示，應該ai3提出來表揚，而且ma7顯示lan2 e5台語文教學已經有初步e5成績。
    中國白話新文學運動提出2項目標：「文學國語化，國語文學化」，其實ma7 e7-tang3提來改做lan2台語文學e5目標：「文學台語化，台語文學化」。希望lan2 e5文學e7-tang3漸漸覺醒，用母語書寫；ti7長期書寫實踐了後，lan2 e5母語e7-tang3進入文學，漸漸建立台語本身e5語言美學，徵文比賽是鼓勵書寫實踐siong7有效果e5辦法。而且，e7-sai3 ti7不斷書寫中去形成書寫系統，完成「台語文字化」最後收尾e5 khang-khoe3。

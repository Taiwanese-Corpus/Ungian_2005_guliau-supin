台語網bong2報
對台語文e5意見
林慶輝
20世紀是科技e5 時代，中國toe3 be7 著先進a，上大e5 阻礙是漢字，為beh 記數萬字漢字，tak8 字漢字koh long2 有兩種以上e5 發音kap 意思，hou7 人真費心神、sng2-tng7 時間，致使khah 無學習科技e5 空間。M7-chah 中國人e5 學問大部份long2 是消耗ti7 sng2 文字e5 把戲nia7-tiaN7，總是teh 做詩、做對，tian2 字bat khah che7、冊讀khah che7,總講對社會是「無siaN2-siau5-a2 lou7 用」。70年前我讀國校e5 時，有讀著「六百字編」，這本書是taN 用六百字e5 漢字to7 e7-tang3 寫phoe，傳達意思hou7 對方、e7-tang3 表示lan2 e5 意念kap 理想。六百字to7 有夠用。
英國e5 文字是用發音記號a、b、c……等26字to7 e7-tang3 完全表示in e5 語言、致使研究科技e5 空間to7 不止a2 闊。
日本e5 漢學是韓國人「王仁」傳hou7 日本第10幾代e5 皇帝推仁天皇e5「聖德太子」。當時是用中國唐朝e5 發音、叫做「音讀」、真接近Holo話e5 發音。音讀對日本人來講是外國話，tioh8-ai3 經過解說chiah bat 意思，m7-chiah in koh 改做日語來讀，to7 是「訓讀」。到德川時代有1個「空海」和尚設計50音e5 字母，用an2-ne to7 long2 e7-tang3 寫出日本話。這50音e5 組織真科學，當時西洋文學iau2-boe7 傳到日本，in to7 創設發音符號來讀--a。50音若用羅馬字thiah--開to7 是母音(有聲音) a、i、u、e、o kap 子音(無聲音) k、s、t、n、h、m、y、r、w結合做50音，另外用子音g、z、d、b kap 母音結合e5「濁音」有20音，koh 有子音p kap 母音結合e5「半濁音」5音，總共75字，che 就是日語e5 發音符號，若用羅馬字chiah kan-taN 19字nia7-tiaN7。比幾10年chiah 設計e5 中文 khah 科學，ma7 比英文字母khah 科學。
120年前，英國人『巴克禮』博士to7 創設台語字母，i 用a、i、u、e、o、ou 6字加鼻音kap 半母音m、n、ng結合子音b、ch、chh、g、h、j、k、kh、l、p、ph、s、t、th、ts，to7 e7-tang3 寫台語e5 一切發音。長老教會chiah 有羅馬字e5 聖經、聖詩，早前e5 基督徒long2 e7-hiau2 讀kap 寫，m7-koh 現代e5 基督徒m7 肯學，kan-taN beh 去學無底深坑e5 漢字。致到台語kiong5 beh hong5 消滅。近來鼓推講台語e5 風氣真旺，為配合台語e5 發音，ma7 製造真che7 新字。漢字早to7 siuN che7--a，koh 做新字來gia5-ke5,實在khah 無意思。
漢字be7-tang3 表明e5 Holo話，用羅馬字來補，kam2 m7 是真方便，kan-taN 用羅馬字一切e5 困難chiah e7-tang3 解決，thai3 e7 m7 用--leh？
羅馬字m7 是joa7 phaiN2 學，就我e5 經驗來講，我kan-taN 參加長老教會e5 主日學，1個禮拜日讀1點鐘，koh 是半讀半chhit-tho5,10歲to7 e7-hiau2 讀聖經，che to7 thang 證明學羅馬字m7 是真oh。台語khah 複雜--e5 是分8聲，講--來是7聲。這8聲m7-thang 講m7-tioh8--去，若講m7-tioh8 意思to7 走了了。這8聲又koh 有一定e5 變調，che 變調猶原真嚴格，be7-sai2 m7-tioh8。變調若e7-hiau2,to7 e7-tang3 講標注e5 台語。
冷靜theh8 日語、英語、北京語kap 台語tak8 字母來相比較，我感覺台語羅馬字e5 設計是上理想、上簡單、上科學e5 語文，希望tak8-e5 深入思考這個問題。互相鼓勵來推動羅馬字e5 台語文。語言是表明族群e5 文明，也是族群e5 尊嚴。語言e5 消失，to7 是族群e5 消滅。Lan2 應該ai3 細膩、慎重，將父母話傳--落-去，che 是lan2 e5 義務。我e5 見解無一定真完整，ng3 望多多指教。

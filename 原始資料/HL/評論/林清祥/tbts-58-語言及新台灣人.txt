語言及新台灣人
林清祥
搶救半條命e5台語

講著語言，ti7台灣這個所在，攏會引起真濟人e5憤慨。這句話按怎講？事實是無可否認e5,ti7最近e5一世紀中，台灣人ti7家己e5土地上， be7 tang3真自在講家己想beh講e5話語。前後各半世紀e5統治者所拋e5網，罩ti7咱生活e5逐所在，hou7咱強beh絕氣去。無論公私，啥物時陣---ti7政府機關辦代誌、出入公共場所、學生ti7學校上課、教師教冊、媒體（平面印刷、無線有線e5空中廣播抑是電視）傳送資訊、民間團體聚會、坐大眾交通工具，佔絕對多數e5台灣人竟然攏無選擇使用家己語言e5權利，處處攏受著限制。父母話不但m7是咱先人光榮e5遺產，顛倒轉，咱e5子孫ti7學習e5階段竟然有老師、傳播人士、政府官員直接間接ka7咱e5父母話看做是落伍、無入流e5低等語言，hou7咱e5後一代戇戇(gong7-gong7) m7知影家己身在何處。台灣人e5文化根源已經危險到面臨存亡e5時刻。台灣語言所遭遇e5種種壓制、摧殘、禁絕，致使到今連半條命都保 be7 tiau5。Ti7遮，咱絕對m7是干單hoah悲哀就會tang3 hou7台灣話起死回生。咱無悲哀e5權利，咱愛有決心，愛有行動，大家做夥來搶救半條命e5台語。

語言敢干單是溝通e5工具？
咱常常遇著這款場合：有一陣人做夥，其中只有真少數一、兩個 be7 曉台語，若有人堅持講台語，就有人家婆出面為這幾個少數人抱不平。伊講： 
『因為我們中間的人語言不同，雖然如此，我們的理念及心態一樣，可以不分你我，為了我們的瞭解與善意，我們可以不計較用什麼語言，語言不過是溝通的工具而已，你若堅持講台語，不是故意難為人嗎？這樣啦,我們繼續用『國語』講吧。』
這段話是我ka7鄭良偉教授講過e5話改寫e5。咱若繼續接受這種講法，m7免外久，台灣話就會葬送ti7咱這代。換做是另外一種場合，在場e5人若準干單少數是台灣人，多數e5 m7講台語或 be7 曉講台語e5人，雖然生活ti7這塊土地上幾近半世紀，恐驚也真少會講出這段體貼e5話。咱台灣人koh m7敢爭取，要求得著尊重，咱e5父母話e5死亡當然也m7免別人費神代勞，不如自廢武功，自我了斷。
Ti7這兩種場合e5語言使用kap態度e5差異，真明顯指出台灣人表面上khah有包容心、體貼心、為人設想。這是好聽話。另外一方面，卻也有人按呢講，台灣人e5『奴性』也tu2好ti7 chia充分表現出來。結果，無論咱是ti7多數或是少數e5場合，若無爭取應得e5尊重，thang講你我攏總是謀害咱家己族語e5間接殺手。話講倒轉來，若準每擺攏為著語言e5使用來產生無爽快，這個堅持e5人，一定hou7人看做偏激、 be7 合群、頑固，koh hou7人戴一頂『福佬沙文主義豬』e5帽子。這是啥物社會？這款無講理e5社會，敢是人人追求e5理想境界？真不幸，真濟台灣人食別人e5嘴瀾，m7-bat香臭，顛倒轉來指責堅持e5人。若講這款人中『奴性』毒太深，敢講無理？偏偏每擺若有人提起這個問題，一向m7-bat尊重別人e5這批人， in e5制式反應是：koh來啊，koh來啊，恁這是受迫害情結作鬼(sim-koaN-kui2 teh ngiauh8-so5)啊。M7通掠準按呢講傷過頭，至少以我最近這二十五年無爽快e5經驗，這款e5觀察m7-si7過分離譜。
Ti7美國Hawaii大學教語言學e5咱台灣人鄭良偉教授講了真好：『語言是溝通e5工具、思維e5結構、記憶kap認知e5基礎、認同e5記號、身份e5表態、能力e5判定線索、現代社會求學求職e5工具、競爭e5利器等等。親像衫仔褲有多種e5功能，保溫、美觀、禮貌、身份等等。但是衫仔褲是隨時會使替換e5,語言卻是生長期過後，一世人沒辦法改變e5。』若照鄭教授所講按呢,語言敢講猶干單是溝通e5工具nia7-nia7?當然m7是。台灣人早前hou7人看做無膽、驚死、愛錢，對愛有尊嚴e5台灣人來講是一種侮辱。任何想beh做一個有尊嚴e5新台灣人，以後若有人koh ti7你e5面前講『工具論』e5這款不妥當e5話，就應該khia7出來ka7反駁，m7通koh恬恬m7出聲。因為m7講話就是表示同意。

響應『加講幾句仔台灣話運動』

Ti7以往台灣社會e5民主化過程中，台灣人有機會見識著各級公職競選人e5選前及選後e5言行。為著beh得著選民e5認同來當選，無分黨派，無分地域，差不多所有e5競選人，攏選擇台語做上主要e5政見發表語言。有夠悲哀e5是：佔絕對多數e5所有當選e5公職人員，按總統、副總統，立委ti7立院，省長kap省議員ti7省議會，攏總無koh用『騙』選票e5台語公開講話、辦代誌ah。若講猶有願意講台語e5就是kan-na7 Chhun hia-e5黑金滿滿是e5縣市、鄉鎮議會nia7-tiaN7。社會上e5多數意見領袖，對這款e5現象，竟然ma7準做無看見。咱m7-bat看過ti7世界各國，有幾個國家e5公職人員，背棄選民信託e5速度chiah-nih緊，層面chiah-nih闊，程度chiah-nih嚴重，卻會tang3逃避選民e5監督，繼續享有公職e5一切權利？咱 be7 tang3容忍這款e5現象繼續存在!
咱要求想beh得著選票e5候選人，一定愛遵守以後無論ti7啥物場合，ai3盡量使用競選時所用e5語言。若有違背，ai3公開說明理由通得著諒解。無者，後擺用選票抵制。
咱be7-tang3否認，咱也beh充分瞭解，台灣e5將來應該是一個多語族e5多元社會。理想e5境界是各族群攏會tang3享有各自推展族語e5自由kap資源，學習互相欣賞，避免彼此排斥。這點同時ai3列入憲法，正式得著保障。Ti7理想境界猶未達成以前，咱愛自我要求：加講幾句仔台灣話。咱會使按下面這寡方面來開始：
無論去公務機關辦代誌或者用電話查詢，盡量講台語。機關ma7有義務提供多語服務。電話查號有淡薄仔改善，m7-koh層面猶無夠，應該要求繼續改進。開會發言尊重各族語全程發言，至少應該鼓勵參雜無仝族語發言抑是輪流換話發言，並提供即時同步翻譯。辦公室同仁間交談，尊重彼此e5需要，棄絕任何有形e5 限制。Ti7教室裡，學生聽課，老師講課，鼓勵多語教學，hou7學習成做心適e5經驗。無論去市場買菜、百貨公司採購、或者是到車站買票、郵局、銀行辦代誌、餐館用餐，一本顧客至上kap消費者權益e5理念，顧客kap店員之間，講台語應該得著應該有e5尊重kap服務品質，若有服務態度無好，ai3馬上ka7管理人員反應。進一步，若ti7街路看著一對母仔囝e5精彩台語對話，m7通 be7 記得ka7 in 鼓勵o-lo2一句。
咱向望有一日，台灣e5語言世界會tang3親像其他多語國家仝款，親像英國、比利時、瑞士、加拿大，各族語攏享受平等地位，共存共榮。到彼e5時陣，咱台灣人就會使大聲講出：我是一個有尊嚴e5新台灣人。

偷渡者
古意

Ti7今年e5熱天，相連續有4台船載差不多6百外人e5中國偷渡者，登陸加拿大e5『溫哥華島』。根據初步e5調查，大部份e5人身軀攏無證件，但是經過通譯，發現 in 攏是tui3中國e5福建省soan出來e5。其中大部份是20外歲e5青年人，少年koh勇壯，講起來是中國未來e5主人， in 竟然hiah-nih看破，beh放sak家己e5國家。
中國一再teh強調， in 國內e5經濟建設愈來愈發展， in e5國防、海防是goa7 nih堅固，為啥物 in beh坐生sian e5船，犯著可能hou7人掠倒轉去e5危險，或是海上風浪對生命e5威脅，來到這個生疏e5國度呢？這個問題是出ti7 toh？M7-na7按呢， in 甚至每人著ai3 koh付大約4萬khou e5加幣hou7安排 in 偷渡e5蛇頭。Ti7猶未付清這條錢以前， in e5行動ai3受人監視kap控制，這種犧牲敢真正有價值？
	消息公開了後，中國主席江擇民m7驚歹勢，竟然講是因為加拿大政府e5移民政策siuN過鬆，才會引起伊e5人民一直beh走出來。若是按呢講，咱那會無看著美國人、法國人抑是台灣人坐船偷渡過來？伊敢m7是ai趕緊去檢討 in 家己國家內部e5政治、經濟種種e5問題。
	這層事確實引起加拿大國內真大e5爭論，有e5人建議隨時ka7 in 送倒轉去，而且ai3趕緊修改加拿大e5移民法；有e5人認為應該根據難民政策來處理。總是 in 已經造成加拿大政府真大e5負擔，到目前為止，為著 in 已經開支2百外萬，che攏是加拿大人民e5納稅錢，若是無趕緊修改現有e5制度，以後若繼續發生，恐驚就會應付未了囉。
	 Ti7加拿大申請難民身份成功e5比例是54%，比較美國e5 35%有khah koan5,而且美國e5申請程序不但嚴格ma7 快速。若是走去Australia， in e5待遇to7無hiah 好。偷渡者被禁ti7 Australia e5 port Hedland，hia是一片e5沙漠地帶，不但天氣熱ma7無好toa3,當地住民對偷渡者也無好感，申請難民身份e5成功率只有6分之1。比較起來，偷渡來加拿大就khah容易，而且會使ui3加拿大做跳板koh走去美國。
	憑良心講，追求khah有民主，khah理想e5生活是每一個人e5願望。問題是 in 應該遵守規則，合法移民，be7使破壞別人e5制度，並且造成別個國家kap人民e5意外負擔，按呢移民才有意義，而且khah會受人歡迎。
北a2 話
潘科元
「國語」這個詞，ti7 台灣通行百thong2 年，前五十年是指日本話。後五十年到taN是指中國官話(Mandarin)。
台灣總督府1931年出版e5 台日大辭典，ti7 「輸分賬」(su-hun-siau3)這個詞條下kha e5 例句真有意思，講:
「本地人賢講國語是賢講國語，不拘比內地人較輸分賬」(pun2-toe7-lang5 gau5 kong2 kok-gi2 si7 gau5 kong2 kok-gi2， m7-ku2 pi2 loe7-te7-lang5 khah su-hun-siau3)（用字照 i e5)。
將這前後50年2 tin7 統治者e5 手段kap 心態來做比較，就會發現in kap 千古以來e5 外來政權long2 無koh-iuN7。Phah罵kap 褒so齊下(chiau5-he7)，有時硬(nge7)（m7 講就kong3)，有時就放khah 軟（講好有賞）。而且in 會堅持in chiah 是正統e5 優越感（政治上、文化上、語言上long2 好），來維護in 萬年久遠(ban7-lian5 kiu2-oan2)e5 地位。
3年水流東，3年水流西，1-koa2 政治團體kap 人物，soah 開始相爭(chiN) teh 喊(han2)講in chiah 是本土e5 代表，望beh會tang3 選票put-be7-li7。無疑悟in 1下大位上正（chiuN7-chiaN3) nia5，隨就變相(piN3-siuN3)，出來講siaN2 tai7-chi3，phah 官話--無-打-緊，koh 會牽聲poeh8 調，激1個官氣(koaN-khui3)，hou7 人聽kah kha-chiah chhang3 毛管(kng2)，haiN3頭na2想講，be7 怪(koe3)得chit-ma2 e5 台灣gin2-a2 chiau5 long2 反種--去，be7-hiau2 講台灣話--a。
Iah8 有hit 種文化界、學術界e5 頭人，苦心ti7-leh 搬演、研究台灣戲劇，幾十年悽慘落魄無人知。1目nih-a2，恢復傳統e5 流水chhiang7-chhiang7滾，趁著時勢，in 總算iah8 出運上腳(chiuN7-kioh)--lou。無phai3-phoe in teh hou7 人訪問e5 時chun7，若是有讀過「國語」冊--e5，soah tiaN7-tiaN7 愛講「國語」。Kam2講in 認為傳統戲劇e5 地位kap 價值， iah是愛「國語」chiah 有資格來ka7評判kap 肯定，台語e5 物件均都(kun-tu) 都無hit 種m7 免看人頭面食穿e5 尊嚴？或者是in beh ka7 下輩(e7-poe3) 教示講，傳統e5 物件好.bong2 好，若想beh 出頭天，iau2 是tioh8 講「國語」，chiah 踏會起去上流社會kap 人平坐徛(peN5-che7-khia7)？
是an2-choaN2 in 全(chng5)然無tai3 念講，chiah-e5 台灣藝術，是建立ti7 台灣話e5 基礎頂koan5--e5;無台灣話就無chiah-e5 戲劇藝術，in 就無可能去演出kap 研究，ma7 無可能會tang3 oa2靠che 來得著今a2 日e5 地位kap 名聲。Koh 進1步講，若m7 是過去e5 統治者teh ka7 lan2 迫害，in 老早就chheng3 kah liah8-be7-tiau5--a。結果，in 這chun7 khia7 ti7 媒體頭前，soah 顛倒tng2來學hiah-e5 au3貨，使用外來語言teh 裝體面(the2-bian7)，激高尚。社會大眾，看著in e5 所行， kam2 be7 有1種觀感：
「連lin2 chiah-e5 台灣文化藝術e5 頭手師（sai)都m7 肯講台灣話--a，goan2 一般人何必tioh8 講台灣話？」。
對傳統藝術有熱情，跟toe3 in teh 學工夫e5 新生代，ti7 後台iah 是台a2 kha，ma7 專long2 講「國語」。老師iah8 無要求，ka-ti7 ma7 m7 知覺悟ai3 隨時講台灣話，將語言e5 根基phah hou7 在。像這pan7--e5，beh an2-choaN2 ng3 望in 有朝一日，有才tiau7 創作出kap 以早有比pheng7甚至koh-khah 高明e5 新作品？Mai3講新創作，語言e5 奧妙若既(ka3)be7-tang3 深入，舊戲齣beh 做會sui2， 免sam2 想--ouN3。
Hiah-e5 台灣藝術文化e5 領袖，ti7 頂koan5 講「國語」，做phaiN2 樣hou7 人看，會將台灣e5 語言kap 文化損斷(sng2-tng7)kah joa7 食力in kam2 知！Chhun5-pan7 beh hou7 傳統戲劇ti7 in手--nih 絕種(cheh8-cheng2)kang7 款。
我e5 嘴頭chiah-ni7 giam2-nge7，ka7 人批評kah chiah thiam2，chiaN5 實欠忠厚，be7 輸人e5 心肝joa7 bai2--leh。我ma7 知iaN2 人無iaN2 chiah 害--lah，實在是自細漢到taN，tu2過太che7 離經ham3-kou2 e5 語言kap 文化現象，這chun7 choan5-ng2 愈講愈激氣(kek-khi3)。看lan2 台灣人hou7 統治者洗腦洗kah gong7-gong7-seh8，尤其是hiah-e5 有影響力e5 台灣人，hiah-ni7 無文化自覺，真正chiok tiong3 心。
雖然an2-ni，反倒tng2是基層e5 百姓，愈來愈che7人覺醒--a，beh 緊來挽救ka-ti7 e5 語言。「國語」這種殖民者e5 用詞，tak8-e5 na2 來na2無愛用，改稱呼做「北京話」iah 是「北京語」，ma7 有人ka7 叫做「華語」。這2種稱呼，我一直認為無kai3 妥當。這種語言來台灣，發展到taN，就準是電視台 e5 新聞播音員，講--出-來-e5 kap 中國hit-peng5 e5 「標準普通話」，1聽就無kang5。雖然會tang3 溝通，但是in ti7 發音、語詞、文法各方面，long2 有系統性e5 差別。Lan2 若teh 分析講「北京話、華語」an2-choaN2 an2-choaN2 e5 時chun7，永永是限定ti7「台灣北京話、台灣華語」頂koan5。Iah若是真正e5 「北京話」，其實lan2 chiaN5 生疏，講iah8 講無siaN2 路來（可比講北京話e5 輕聲變化kap 『兒化韻』e5 規律long2 非常複雜）。Chit-ma2有真che7 中國e5 連續劇，ti7 台灣e5 電視teh 做，tak8-e5 khah 有機會thang 比較。有tang時a2，koh 會發現1-koa2台灣話有--e5，北京話ma7 有，顛倒台灣北京話無e5 講法，親像lan2 講「鐵齒銅牙槽」，若m7 是有『鐵齒銅牙紀曉嵐』這齣中國戲，soah m7 知北京話真正有an2-ni 講。Khah 早，chia 若有人用「國語」講出這幾字，穩當koh hou7 人sau-phi5 講：「你是teh 講台灣國語是--m7？」
既(ka3)是an2-ni，就ka7 稱呼做「台灣北京話」、「台灣華語」kam2 好？一--來，囉嗦。二--來，an2-ni 會落(loh8)人嘴唇皮，加hou7 人1個機會講：「中國--e5 是真米正酵(chin-bi2 chiaN3-kaN3)--e5，lin2 台灣--e5 long2 是仿e5 次路貨。」。
後--來，我想著1個名稱：「北a2 話」。將這個「京」字化消做虛詞e5 「a2」。「北」會sai2 講是中國e5 北方、北京，ma7 會sai2 講是台灣e5 台北，因為這種話已經chiaN5 做台北.上有勢力、上普遍e5 語言--a。有人感覺這個「a2」，帶有輕視e5 意思，an2-ni iah8 無m7-tioh8。用這個名詞來反應lan2 幾十年來受壓迫e5 怨chheh，ma7 無到toeh。不過，koh 有人會講，語言本身是中性、無辜--e5，每1種語言long2 是平等--e5，應該透過政策kap 教育來建立1個多語多文化繁榮共存e5 社會，無應該ka7 任何1個語言或是種族號1個無平等e5名。An2-ni iah8 是真有理氣。所以我想講，就將「北a2 話」當做1個私下使用、非正式e5 名，kaN5有1點a2 出氣(khui3)e5 作用。正式e5 名稱，就直接叫做「北話」好--a，簡單好用。
對全國性e5「國語」改號做地域性e5 「北話」（「國」對「北」），1方面警醒(keng2-chhiN2)講i 是目前台北.上通用e5 語言。1方面，ma7 是無愛i e5 勢力繼續惡化到全台灣，hou7 lan2 e5 gin2-a2 ka7 che 當做第一語言、唯一上gau5 講e5 語言，iah beh 學第二語言，ma7 是英語、日語，將原底祖先e5 話當做phaiN2 銅舊錫，chhia-chhia hiN3-sak。
總--是，台灣本土語言「無拚.愛死」e5 這個坎站，政治上e5 「國語」強強beh 變做事實上台灣國唯一通行e5 語言--a，tak8-e5 be7-tang3 無覺悟。

【本文作者是清華大學語言研究所碩士班出業e5 台語文研究者】

音樂治療
謝堯洋

有一擺我坐飛機tui3 Houston飛去洛杉磯。當我入去飛機頂了後，心內感覺che koh是一個習慣性e5空中旅行。機頂e5旅客，大家作伙坐ti7 hia ，無有想beh kap四邊e5人交陪抑是互相關懷，
飛機起飛了後半點鐘，機長放送講：『因為有一粒發動機故障，飛機隨時ai3飛轉去Houston。另外，因為飛機降落輪e5機械出問題，有可能需要ti7水面降落。』 航空小姐一遍koh一遍示範按怎使用送氧氣e5 mah-suh-khuh(口罩) kap緊急出口。真顯然，這個事件引起機頂每一個人e5注意，hou7大家khah 接近。忽然間，大家發覺攏是平平坐ti7仝隻船，面對著仝款e5危機。好佳哉，飛機安全降落，眾人即時喘一個大氣。當阮koh再hong5安排去別隻飛機，機艙內e5氣氛完全變款。雖然攏是仝款hiah-e5人，m7-koh態度完全無siang7。人人對你微微a2笑，m7知teh笑啥，親像老朋友對你講話，想beh koh khah了解你，而且講 in e5代誌hou7你知。實在真奇妙，因為經過一個恐怖e5經驗kap面對仝款e5命運，阮無koh再是生分人，大家粘粘做一夥。了後，規e5旅途充滿喜樂，鬧熱、親切kap關懷。當飛機降落ti7 L.A.，大家歡喜大聲拍phok8 a2,親像tan5雷聲。我看真che7人互相交換住址kap電話號碼。
最近台灣發生e5大地動是一個hou7人非常傷心e5大災害。總是he有可能產生頂面故事所引起e5效果。土牛若tin2動起來，khi2 ti7台灣島嶼頂e5每一間厝攏會toe3 teh搖。天公伯仔對待每一個toa3 ti7台灣e5人攏相像，不管你是m7是河洛人、客家人抑是最近對中國來e5新移民。Be7因為你作夢ka7中國當作家己真正e5故鄉(親像『我的家在山的那一邊』彼條歌) ，就會避免災禍。這擺e5大地動會叫醒hiah-e5猶teh白日作夢e5人 ( in ka7家己當作是龍e5傳人，台灣是 in 暫時避難e5所在)。In ai3知影， in 人toa3 ti7台灣，財產he7 ti7台灣，希望kap將來ma7攏kap台灣永遠粘做伙。這時已經是所有toa3 ti7台灣e5人，大家攏了解咱攏是屬ti7一個大家庭，面對仝款e5命運e5時陣ah。
有足che7方法會tang3善用咱e5資源去救援災民kap台灣社會。寄錢轉去台灣，當然是非常有效e5方法，我ma7相信有真che7組織會按呢做。M7-koh我相信NATPA(北美台灣人教授協會)會tang3發揮領導、前瞻性kap教育方面e5功能。所以，我呼籲NATPA 帶領從事創作有鼓舞性e5音樂抑是歌曲，ti7這個歷史e5時刻用來激發台灣人e5心靈，並且發揮下面e5基本精神：
1.	咱究竟是一個大家庭
2.	咱著疼痛咱腳踏e5這塊土地
3.	咱ai3時常警覺台灣海峽hit旁e5假情假意
4.	咱e5憤怒kap責備hiah-e5貪利e5不法份子，起造彼呢che7容易受損e5建築物
5.	決志做一個心靈清氣、有道德e5人，帶hou7台灣社會喜樂，m7是悲傷
6.	感謝咱好運，會tang3避過大災難
7.	Ng3望明仔chai3會khah光明，親像俗語：『拍斷手骨顛倒勇』

我相信一首好e5音樂抑是歌曲，會tang3產生非常大e5動力，親像點一pha野火。戴正德教授，伊親身有經驗著這擺e5大地動 (bat通過死蔭e5山谷)，目前伊人猶toa3 ti7台灣。另外，伊ma7有kap音樂家蕭泰然先生做伙創作“新台灣人”歌曲e5經驗。我想伊是真好e5人選，來趕緊開始推行這項事工。透過這款e5勞力，來振作台灣同胞e5士氣，ng3望hou7 in 有信心kap氣力，按倒厝、破瓦(hia7)kap亂草草e5情況中重建家園。我祈求咱ti7台灣e5同胞，因為這擺大地動會變khah善良、堅強團結。

編註：原文用英文寫，賴柏年翻作台文

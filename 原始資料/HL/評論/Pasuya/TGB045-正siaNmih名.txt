Beh正siaN2-mih名?
Pasuya

中華民國體制tauh8-tauh8-a2 teh「民主化」kap「本土化」, 獨裁戒嚴時代tauh8-tauh8-a2 ui3 lan2 e5生活--nih消風--去, 台灣人hou7外來政權thun2踏e5記ti3 tauh8-tauh8-a2變做過去, 歷史e5 kha跡是暗影iah是經驗, ma7 tauh8-tauh8-a2變做無意義--a?

228是an2-choaN2 hong5集體屠殺? 是an2-choaN2 e7用白色恐怖, ka7 kui代少年人e5熱情kap性命hiat落墓a2埔kap烏監牢? 是an2-choaN2有幾10冬e5特務統治kap禁母語e5滅族手段, ka7 lan2「出頭天」e5 ng3望, 扭曲做投機, 妥協, 出賣, 投降e5集體心理?

是lan2 teh反抗! Kam2 m7是? 是in beh ka7 lan2 e5反抗鎮壓--落-去, kam2 m7是?

烏雲罩日e5時代過--去-a, lan2用性命kap自由e5代價迫外來統治集團讓步--a, lan2 e7-tang3大聲kap權力者算歷史e5 siau3--a,  lan2 soah顛倒teh要求「平反」!

「228」「白色恐怖」「特務統治」「禁母語」......kam2是『冤案』『錯案』『假案』? Lan2 kam2 m7是正港有ka7反抗? 是an2-choaN2 lan2 soah teh要求平反? Lan2面對外來政權e5鎮壓, lan2 kam2 m7是teh反抗? 是an2-choaN2 tioh8平反?

法國軍隊chiaN5百冬e5鎮壓, 越南人kam2 bat要求平反? 英國政府對北美13洲e5剝削, 美國人kam2有要求平反? 沙皇幾lo7代e5殘酷統治, Russia(『俄羅斯』)人kam2是要求平反? M7是! In無投降, 無投機ma7無妥協, in kap thun2踏人民e5不義體制戰鬥! In beh ai3--e5是歷史e5清算! In beh ai3--e5是自由, 尊嚴kap thau2放!

Ah lan2--leh? 14萬條人命, 超過100萬冬e5烏監牢, lan2無beh kap統治體制算siau3, lan2無beh結束ROC體制e5統治, lan2 soah要求平反, lan2 kan-taN要求賠錢, lan2 an2-ne to7滿足--a! Thai5人--e5(China集團) kang7款hiau-pai, kang7款teh決定lan2 e5運命, 投機妥協--e5(台灣人政客)叫lan2 tioh8 ka7過去long2放hou7過--去, lan2繼續hou7舊體制e5「統治霸權」縛kah an5-an5-an5!

無joa7久chin3前, 李登輝公開講, moa5年(ROC)總統選舉, 連宋若當選to7是外來政權『復辟』. 「本土派」e5 sianpai趕緊chan3聲, koh刊報紙呼籲lan2 tioh8 toe3李登輝kha-chhng後來起造台灣國.

李登輝講--e5若有道理, an2-ne連宋是『復辟』toh 1-e5『前朝』? 是2000年chin3前e5李登輝政權? Iah是1996年chin3前e5李登輝政權? 詹益樺自焚e5時, ti7「台灣總督府」內底坐大位--e5是siaN2-mih人? 鄭南榕發動228公義運動kap新國家運動e5時, 李登輝teh chhong3 siaN2? 台灣人用性命kap自由e5代價, ti7街頭kap外來政權chhia拚e5時, 李登輝khia7 ti7 toh 1-peng5? 歷史e5責任long2 e7-tang3 ka7放水流? Lan2顛倒ai3 mouh過去hit-e5投機者/妥協者/出賣者e5大腿, ka7當做是lan2 e5「救世主」?

2004年連宋若當選是外來政權, 2000年陳水扁用kang7款e5方式──政黨輪替當選, kam2有「結束」外來政權? 陳水扁當選是中華民國體制內底e5「政黨輪替」, 中華民國根本iau2-boe7 hou7台灣人消滅, 外來統治根本iau2-boe7結束, lan2 e5死kap活猶原是China思想teh控制, kam2 m7是?

Lan2過去teh拚siaN2? Kam2 m7是beh ka7 China體制peng2 hou7倒? M7-koh lan2 nah e7一直倒退lu, ui3「制憲建國」退到拜託hou7 lan2「公投決定前途」, koh退到kan-taN kou-chiaN5 beh ka7中華民國改做台灣: 台獨運動e5 sianpai發動正名『嘉年華』, hoah「正名無beh變更(ROC)主權」做口號, 呼召過去beh ka7中華民國體制ian2 hou7倒e5台灣人; ian2 be7倒, to7 kui-khi3來ka7中華民國正名, tau3-tin7來ka7外來體制「合法」, tau3-tin7來接受舊體制霸權繼續ka7 lan2蹧躂.

Che to7是lan2 chit-e5時代siong7進步e5運動? Che to7是lan2台灣人被統治e5智慧?

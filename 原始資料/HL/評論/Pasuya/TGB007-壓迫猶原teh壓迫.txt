壓迫猶原teh壓迫
Pasuya

2000年3月18, 台灣歷史大轉變, 500萬張選票, hou7民進黨e5陳水扁當選中華民國第10任總統, 統治台灣e5國民黨政權第1-pai2失去「執政權」, 50年來, ut-chut e5台灣人總算thau2 1口氣.

國民黨落台--a, m7-koh中華民國體制e5統治基礎顛倒koh khah鞏固, 台灣人面對e5壓迫kap危機ma7無an2-ne來解除.

台灣ti7政治上kap Chi-na na2像愈離愈hng7(遠), m7-koh ui3各組候選人e5政策宣示, kap台灣企業家e5影響力來看, 開放三通kap中資已經是無法tou7阻擋e5趨勢, Chi-na領導者koh明確強調「1個中國」e5前提kap原則boe7-tang3改變, an2-ne落--來, 台灣就beh開始具體感受tioh8 Chi-na「促談」「促統」e5壓力--a.

選舉過程中, 各組候選人為tioh8爭取資本家支持, 拚性命teh hoah(喊)安定kap發展, 工運團體四界走chong5, soah 1點a2都無得tioh8任何重視, 勞動階層e5生活處境kap勞動條件, 看--來, 是免ng3望會有siaN2-mih改善--loh.

台灣島內e5 Chi-na勢力m7甘願失去政權, 選輸顛倒koh khah hiau-pai(囂張), 扭曲e5族群關係會koh khah扭曲, 壓迫者變身做改革者, 本底ai3清e5歷史siau3(帳)m7-taN7 boe7清, 台灣人soah tioh8 koh khah吞忍.

國民黨落台, m7-koh歷史是非無清算, 台灣人ma7無影ka7統治權提--tng2-來, Chi-na e5壓力加深, 階級統治無變, 族群情緒無消thau2, 惡質e5中華民國體制ma7猶原繼續teh統治台灣人.

歷史teh轉變, 台灣人面對e5壓迫kap危機並無解除.

Ai3行e5路, lan2猶原tioh8繼續行--落-去!

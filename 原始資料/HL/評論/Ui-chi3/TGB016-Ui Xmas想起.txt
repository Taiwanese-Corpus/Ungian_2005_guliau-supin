Ui3 X'mas 想 起……
Ui-chi3

12月25 koh beh到--a, chiok che7機關團體phah出『聖誕節』e5名號辦 1-koa2活動, 有 1個單位koh按算beh創『造雪機』, 按時間落雪來製造Xumas8 e5氣氛, 實在m7知beh笑iah beh哭!

台灣是有幾個所在會落雪? 若beh過 1個外來e5節日, ma7 ai3 hou7在地e5人知iaN2, 是an2-choaN2 beh過這個節日, m7通khok8-khok8-a2 toe3時行, toe3生理人leh起siau2, 連米國鬼節(萬聖節)都toe3-leh過.

Ti7 chia講che, m7是講外來e5 mih8-kiaN7 long2無好, lan2 long2 mai3接受, 是beh ai3 tak8-e5 ui3 chia思考kong, 平平接受外來文化, 是an2-choaN2日本人有才調ka7米國來e5板a2(滑板), piN3-chiaN5(變作)日本stailu(stayl) e5板a2文化, ah lan2 kan-taN會曉kui盤捧--去, be7曉煎煎炒炒--e5, 加料變作 1-chhut新菜?
時代行到chia, chiok che7人long2 teh講台灣ai3加入「國際社會」, 真少人有想著kong, chit-ma2 e5國際社會是米國leh管--e5, kam2講kap世界行做伙, 就ai3「hou7中國接受, hou7米國歡喜」?

Lan2 beh行ka-ti7 e5路, 就m7免oa2 siang2食穿, 親像第三世界be7-gian3西瓜oa2大peng5, 用ka-ti7 e5主體形成組織.

Tak8-e5會注意著Xumas8 kap米國鬼節, m7是米國生成就joa7偉大厲害, 米國hoaN7全世界e5政治經濟資源, i e5文化生本就會khah強勢thoaN3--出-去, 這個狀況lan2 m7-taN無法度對抗, 連對ka-ti7文化認bat ma7無清楚.

若beh過鬼節, 台灣e5普渡有koh khah重要e5意義, lan2 teh講e5這koa2好兄弟kap孤魂野鬼, 是ui3清朝到日本時代e5反抗者, in反抗外來者無成功就煞--a, soah連精神都hou7後代放be7記, 對ka-ti7 e5民族精神都無了解e5台灣人, 當然ma7無法度對抗有強烈歷史認同e5民族.

人e5精神kap思考, 無法度像豬肉切割作 1塊 1塊, ma7 m7是siaN2-mih mih8-kiaN7 long2 ka-ti7--e5上好, 別人--e5 long2是pun3-so3, 若對ka-ti7認bat有清楚, beh接受別人e5文化long2無siaN2問題. 就ka2-na2 Ho7-lo2話借用chiok che7日語kap平埔語來充實i e5內涵, 像Ta2-kau2(打狗), ou-tou-bai2, la-jih-ou.

對ka-ti7文化都無了解, 欠缺主體性, soah一直接受別人e5 mih8-kiaN7, kan-taN會piN3-chiaN5人e5傀儡a2 nia5. 1個有自主性, 有主體性e5民族, chiah真正會tang3 ti7世界khia7起.


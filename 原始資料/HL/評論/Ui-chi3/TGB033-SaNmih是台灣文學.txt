SaN2-mih是台灣文學?
Ui-chi3

林修澈有1篇文章──〈民族文學VS國家文學〉, an3 i e5標題是beh探討台灣e5民間文學, 來討論民族文學ham7國家文學e5問題, siang7尾koh giu2 tng2來講台灣文學beh an2-choaN2認定.

Tai7-seng, saN2-mih是民族文學? I ka7 pun做2款, khah嚴格e5標準是講文章ai3反映hit-e5民族e5社會生活, 用hit-e5民族e5語文創作, koh是hit-e5民族e5作家來創作e5文學作品, che chiah算是民族文學. 另外, khah leng7 e5講法是: chio2數民族作家e5作品, 無論kam2有反映hit-e5民族e5社會生活, ma7無論kam2是用本民族e5語言文字來創作, long2會eng7算是本民族文學. Ti7這lo7情形下, lan2會sai2歸納出認定民族文學e5標準有3項: 語言, 內容ham7作者e5民族身份.

我認為, 「用台語寫--e5」chiah算是台灣文學. 內容ham7民族身份應該無hiah重要. 若是用台語寫美國人e5生活, 就算是ui3台灣人e5價值觀出發. 民族身份e5問題, 我認為, ti7人e5性別會tang3自由選擇e5時代, 民族身份kang7款會tang3 hou7後(hio7)天來keng2.

Ti7 chia, 台語是指Ho7-lo2話, Hak-fa kap原住民各族語, 無ka7 Chi-na話算在內, 因為台語chiah是台灣e5文化語. SiaN2-hoe3是文化語? 就是講ti7這te3土地teh生活, 生thoaN3 e5 chit-tin7人, in生活經驗e5傳承ham7做khang-khoe3 e5用語. In雖bong2聽有Chi-na話, m7-koh做khang-khoe3 ah是開講long2講台語, beh了解in e5文化內涵, kan-taN會tang3透過台語.

若beh描寫chiah-e5故事, ma7 tioh8-ai3講台語, ai3用台文寫, an2-ne chiah有seng5台灣文學ah是台灣齣(nah tioh8特別講che是鄉土劇ah是鄉土文學?).電視若做日本齣, 做tioh8日本討海人e5生活, 設使ka7配英語, kam2 m7是kai3奇怪? 『艾蜜利的異想世界』若講Chi-na話kam2 m7是oan-na7怪怪? Ti7台灣, 無論li2 beh做saN2-mih齣, tioh8講台語chiah會接近現實, kam2 m7是? Che其實是kai3簡單e5想法, m7-koh用ti7台灣就be7通?

第2, khia7 ti7民間文學e5立場來看, 原住民e5神話傳說beh an2-choaN2用「華語漢字」來寫? Pangcah e5話kam2有才tiau7用漢字寫? In e5生活環境ham7 Chi-na差hiah che7, in e5話kam2 hiah簡單就會tang3翻做「華語漢字」? 『口述歷史』用「華語漢字」kam2記會斟酌? 台灣e5民間文學欠chiah che7記錄kam2會算是chiau5-chng5? Goa2一開始有講, 台灣文學tioh8-ai3用台語寫, 講到chia, 考慮tioh8原住民各族, lan2 koh khah be7-tang3用漢字來寫, tioh8-ai3用siang7有法tou7度紀錄in話語e5羅馬字.

Ti7 chit-te3島嶼頂頭, siang7 che7人講e5話無文字thang記錄, che是全世界e5奇蹟, ti7林修澈歸納e5例內底有講--tioh8, 有多民族國家用單一語言創作--e5(像英國), ma7有kang7民族用2款文字系統--e5(像韓國, 朝鮮), iah koh有chit-koa2 ham7 lan2 kang7運命──hong5殖民e5國家, 像菲律賓文學包含西班牙語, 英語(評價khah koan5) kap他加碌語(雖bong2是國語, m7-koh評價無koan5); 北非e5阿拉伯國家, 同時有阿拉伯文學kap法語文學; 印度除去本國e5民族語文學, koh有英語文學.

雖bong2用外來統治者e5語文創作khah慣勢, m7-koh in ka-ti7 e5語文ma7 teh tauh8-tauh8-a2成長(像菲律賓), 看來看去就是無1-e5國家, in主體(就是多數e5意思)民族e5語言無文字thang用！

語言代表文化, 1-e5民族e5話語若無法tou7用文字記錄, in e5文化就穩死無be7活. Ti7 Ho7-lo2, Hak-ngin3, 原住民各族iau2-be7有ka-ti7 e5文字chin3前, 就無「台灣文學」!

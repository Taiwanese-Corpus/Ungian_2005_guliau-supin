∮文學評論
寶島人生，台語歌王
──試論王禎和作品中e5 台語歌曲(下pha)

吳國禎
（二）＜人生歌王＞文本e5 意義淺探

＜人生歌王＞這篇小說用主角林小田ti7 教唆殺人e5 訴訟中間，走路e5 時回想過去，這時kap以早相交chhap做主線，thau3-lam7 王禎和ti7「現代文學」e5時期就運用gah真liu2-liah8 e5 意識流這款手法，tauh8-tauh8-a2來催排故事e5進行──就na2 像王禎和ka-ti7 講--e5 kang7 款：「吸引我去寫小說--e5,是人物，是1 批我bat 聽--過-e5,我bat見--過e5 人物。」 ──會催逼i ka7「人生歌王」寫--出-來e5 hit個「人物」，1個ti7 嘉義水牛厝大han3,tiam3-teh唱歌這層事業頂koan5 有發展，koh是ti7 歌廳駐唱e5 時，因為對烏道來搧腹肚邊感覺不滿，soah來教唆殺人，受判7年有期徒刑e5 台語歌手，小說內底e5 男主角──林小田，chiah-e5 種種e5 特質，正正kap有「寶島歌王」e5 封號e5 台語歌手葉啟田e5 經過真相合，葉--先-生無疑就是吸引作家寫這篇小說e5 hit 個「bat聽--過e5 人物」。
但是＜人生歌王＞m7 是葉啟田e5 一生傳，林小田更加m7 是葉啟田。這款e5 人物（事件）kan-taN 提供作家1 個故事e5 大概，王禎和捏出1 個人物e5 個性真活跳e5 主角，提供1 個向上、認真e5 下港gin2-a2 e5 形象，kui篇故事用第一人稱出聲，藉下kha chiah-e5 事件khng3 做1 條小說e5 主線：
1. 細漢e5 時，厝--nih散赤，經過庄a2 內e5 放送頭學「念歌」。
2. 上北走唱兼賣藥a2,受著陳大業來牽成。
3. 發行唱片，開始chheng3--起來，主演電影、談戀愛。
4. 陳大業lim著假酒，目chiu soah來失明。
5. 退伍了後，主辦「台語歌曲歌星演唱會」，為台語歌chhoe7 出1 條生路。
6. Ti7 teh做show e5 時受烏道恐嚇，hoah beh討khou-mi-siong2,致使i教唆殺人。
延續＜小林來台北＞、《美人圖》e5 創作母題，＜人生歌王＞展現--e5 猶原是王禎和後期e5 作品內底真重要e5 主題：城市、鄉村kap in所代表e5 人物e5 對立，ui3庄kha來--e5,hiah-e5 單純koh有in真平凡、ma7 真實際e5 ng3望e5 主角（像小林ma7 是相siang5)，tiam3-ti7 城市內底遭受著冷淡、奸險e5 對待，soah產生自我扭曲（像小林）iah是起反面、chham對手決戰（像林小田）。
Chham7王禎和tiam3-ti7 文學頂koan5 有真深e5 交陪e5 尉天驄，ti7-leh作家過身隔tng2工發表e5 追想--i e5 文章內底，提起王禎和一直到過往e5 時，為著家庭e5 開銷猶原kut力、拚勢，尉天驄就借作家e5 小說創作內面城鄉對立e5 logic來解說這款e5 生活經驗：
To leh thiam2--a，ma7 tioh8 繼續koh再拚，thiam2 gah beh khiau--去也無自由thang破病iah是過身。遭遇這款情景--e5 就是禎和e5 筆寫--出-來e5 人物，對庄kha溢入來大庄頭，koh溢入去大都市，ti7-leh生份e5 人tin7 kap錢水內底，ka7 ka-ti7 扭曲gah koh-khah吞忍，koh-khah笑khoe：ah面對這款古意、tiau5直，koh有法tou7 原諒世間人種種e5 對待e5 面容--e5,又koh是1個siaN2-mih 款e5 世界--leh？建設hit款情景--e5,就是hou7 禎和笑gah真淒涼、真無奈e5 另外1 tin7人：趁僥倖錢e5 1 tin7人、欺瞞奸巧e5 1 tin7人，這2款人交chhap e5 所在就是「小林來台北」hit款表面看--起-來真鬧熱，實在是真冷淡、真無情e5 這個世間。 
代表城市e5 烏暗e5 勢力，催逼林小田an7 抵抗到決戰，就親像吞忍e5 小林，看thang3 辦公室內底hit chun7 「美人」1 peng5 面phou5-phou5-thaN2-thaN2，1 peng5 面soah對張總務徹底e5 現實、無情了後，i e5 心內kan-taN 會tang3 用代表鄉土e5 台灣話，發出上kai3 嚴重e5 抵抗：「幹你娘！小林心中忽然大聲叫，你們這款人！你們這款人！」
＜小林來台北＞借這句話giu2 出上koan5 點來收煞，na2 像＜人生歌王＞經過主角林小田以早kap這時相交chhap、亂chhau-chhau e5 回想，chiong7 i前半世人e5 遭遇大概a2 貼出1 個形圖了後，也是用kap烏道e5 決戰來當做小說e5 上koan5 點，佔1頁tiN7-tiN7 e5 hit字「口彭」，hou7 人讀--著會kha尾冷。
現實生活當中e5 葉啟田，回想著這段逃be7 過e5 劫難，到taN na2 像iau2-koh會驚惶（hiaN5）：
當tang hit 幾個人圍oa2--來e5 時，我kan-taN 看著1 個koh 1 個酷形e5 面chhiuN，kap in手頂刺chhak e5 光影閃sih e5 武器。 
Tai7-chi3 發生ti7 1977年6月12，hit tang chun7 葉啟田chiah 29歲，tiam3-ti7 臺南市北園街e5 元寶歌廳內底，因為bauh8 show soah致到烏道kha3 油，雙方面起衝突，葉啟田這peng5 面e5 幾個少年a2,chiong7 ka7 i搧腹肚邊e5 謝松竹、謝清達2 個兄弟a2 thai5 gah 1 個死1 個tioh8 傷，了後i走路走1 cham7,為著生活有時會koh出來做show，尾--a2 ti7-leh永和中信餐廳hou7 人khok--起-來。 

（三）歌曲kap in e5 時代透露e5 含意

葉啟田e5 遭遇對作家來講，就可比是真典型e5 城市kap鄉村對立tiaN7-tioh8 會產生e5 衝突，王禎和ti7 小說、劇本內底所選用e5 台語歌曲，kang7款ma7 tioh8 khng3 tiam3 60年代都市興--起-來了後e5 hit款時代e5 景緻來解說，an2-ne lan2對台語歌曲ti7作品內底包含e5意義進1 步來探討e5時，chiah會有khah 堅定e5 基礎。
60年代，台灣經濟發展e5 形式an7 自本e5 進口替代型e5 工業轉換做出口導向e5 工業化，kang7 時間koh積極引進外來e5 資本，陪伴工業化e5 進展，都市kap i四周圍增加be7 chio2 引頭路e5 khoeh，農村e5 勞動力就an2-ne漸漸oa2--過-去──城市kap i四周圍新興--起-來e5 工廠，為農業社會固定e5 生活引進新e5「出口導向」──入去城市，chiaN5 做是少年人e5 機會kap運命。
Ti7-leh經濟型態改變e5 kang7 時間，台語流行歌曲ma7 粒積i興--起-來e5 氣力，市場e5 需要1 下推sak nia5,1 條koh 1 條寫hiah-e5 孤單kap堅強、出外kap思鄉e5 台語歌，開始in對1 個tng leh轉型e5 時代e5 記錄。
用出外人kap異鄉做主旋律，thoaN3--出-來e5 的台語歌枝葉真oum7,in用各種角度來記錄「遊子」e5 遭遇kap心境，一時真風行，koh有be7 少流傳到這chun7,iau2 koh hou7 人當做是流行歌反映社會現象e5 經典作品，王禎和＜望你早歸＞hit本劇本，自底號--e5 ＜流浪到台北＞（黃西田主唱），koh有＜人生歌王＞內面，主角所主唱e5<內山兄哥＞、＜媽媽請保重＞（由葉啟田主唱）long2 是這型e5 歌曲e5 代表。
當tang時e5 流行歌，ti7 上chiap hou7 人用做歌詞e5 題材──情愛tap纏e5 描寫內底，ma7 相siang5 chham7入去隔開ti7 2位所造成e5 思念kap放sat、等待kap反背chiah-e5 情景，王禎和用做2篇小說e5 篇名e5<素蘭小姐beh出嫁＞（黃三元主唱），kap出現ti7<人生歌王＞內底e5<內山姑娘beh出嫁＞、＜內山姑娘＞、＜葉啟田純情曲＞（由葉啟田主唱）、＜hit 個小姑娘＞、＜星星知我心＞（由文夏主唱）正正是這型e5 歌曲真顯明e5 好例。
Na2 像頭前引用著e5 資料提起--e5,因為廣電法e5 束縛，70年代台語歌曲生存e5空間愈來愈eh8。面對歌謠史唯一交出真sui2-khui3 e5 成績--e5,是布袋戲e5 歌曲kap台語連續劇e5 主題曲，這中間多數是leh寫人物e5 個性kap造型、記載劇情e5 發展，＜人生歌王＞內底，林小田所演唱e5<冷霜子＞（葉啟田主唱），劇本＜春姨＞內面，kng3 過kui篇e5<Chhit-tho5 人e5 目屎＞（郭金發主唱），就是這類e5 歌曲一時真風行e5 代表作品。 
An7頂koan5 e5 整理lan2 會tang3 發覺，王禎和所選用e5 台語歌曲long2 是hiah-e5 類型內底上時行e5 經典作品，koh有伊自大學時代＜寂寞紅＞e5 小說就建立起來--e5 chham7用台語歌曲e5 書寫形式，到gah尾期e5 中篇小說、電影劇本＜人生歌王＞e5 大收煞，徹底e5 敏感kap認真造成驚人e5 成績，1 項1 項long2 會tang3 證明作家m7-na7 kan-taN 有對待文學藝術e5 冷靜kap尊重，koh有對台語歌曲真深e5 的意愛、熟sai7 kap了解。

三、歌曲kap作品e5 交chhap分析

（一）歌曲ti7 作品內底e5 定位

對待創作e5 冷靜，是kng3 thang3 過王禎和kui世人e5 文學立場，ah一直走chhoe7 koh-khah妥當e5 書寫e5 形式，就是這項立場實際e5 行動。「我leh寫1 篇小說e5 時,tiaN7-tiaN7 為著beh chhoe7  koh-khah適合e5 語調chhoe7幾lo7 個月」 台語歌曲e5 交chhap運用，猶原也是探查王禎和特殊e5「語調」重要e5 線索。
王禎和ti7 1970年年tau kap尉天驄1 choa7 人談論，講起i tng leh進行e5 劇本＜流浪到台北＞（路尾改做「望你早歸」），無意中洩漏i leh處理這項題材e5 時，對「台北」這個城市e5 定位。
「流浪到台北」內底e5 台北是1 款象徵（symbol），代表1 個真好e5 城市，會sai2 趁大錢，chiah--e5 khioh古物--e5 流浪來到chia，kioh是到chia就會tang3 妝sui2-sui2 to3-tng2 去故鄉……。 
這款說明當然是真清楚來表現這本劇本e5 意圖，不而過ma7 hou7 lan2想起黃西田主唱，風行到taN e5<流浪到台北＞e5 歌詞：
看見著hit peng5 山頂
孤雁吼無停
思念妹妹--a
M7 是gun2 無情
為將來你lan2 幸福
Kap人有比pheng7
Chiah tioh8來流浪phah拚
Chiah tioh8來流浪phah拚
也是為前程 
「為將來你lan2 幸福／kap人有比pheng7」tu2 好證明王禎和所講e5 「象徵」，ma7 顯示王禎和創作這個劇本確實有i對台語歌曲hia得--來e5 啟示；m7-koh ti7-leh城市內底，機會e5 開始ma7 暗藏步步e5 危機，＜人生歌王＞e5 劇本內底，林小田＜冷霜子＞1 下唱煞了後，第2個e5 鏡頭就是lou5-moa5 頭e5 現面──也是衝突e5 開始：

離開故鄉來流浪
恨阮運命心悲傷
為怎樣即放蕩
變成前程暗茫茫
放捨著心愛的
出外來他鄉
無疑會做一個
   黑暗的英雄
我不應該墜落苦海
一失足造成即悲哀 

「一失足造成即悲哀」ti7 劇本內底tai7先講明這個城市e5 冷淡kap酷形，tai5 落去衝突tiaN7-tioh8 會發生e5 暗示，正正是王禎和所講究e5 戲劇手法e5 展現。相kang5 e5 手法也會tang3 ti7-leh ＜春姨＞劇本內面來看--著，雖然王禎和寫明講「這場戲除了罔市以外，其他e5 角色有法tou7 處理gah joa7 笑khoe、joa7 kok-pih，就ai3 處理gah hiah-ni7 笑khoe、hiah-ni7 kok-pih」 ，不而過連通kui齣戲e5<Chhit-tho5 人e5 目屎＞這條歌e5 2 句歌詞「流浪人的命運，永遠淒慘」，soah已經真明白來唱出春姨hit 個hou7 歹新婦罔市逼走--去e5 老伴阿登叔日後e5 遭遇，ma7 洩漏出王禎和用了上kai3 慣勢e5 hit款thau3-lam7 笑khoe kap悲傷e5 手路。
值得lan2 提起--e5 是，史艷文e5 戲齣內底主唱＜Chhit-tho5 人e5 目屎＞e5 尪a2 m7 是史艷文，歌詞ma7 m7 是像一般lan2 tiaN7 看--著，由郭金發演唱e5 版本，顛倒是布袋戲e5 主演黃俊雄填詞兼主唱e5 同曲各（koh）詞e5 版本，王禎和i bat專訪過黃俊雄，以i e5 認真，beh將布袋戲e5 劇情運用ti7 小說內底chin3 前一定ma7 有夠額e5 準備，i會將劇情an2-ne來改換，iau2 是為著beh hou7 小說主題koh-khah顯明──m7-chiah歌曲改做是＜Chhit-tho5 人e5 目屎＞，布袋戲劇情e5 內容變做是「史艷文被藏鏡人打敗，逃到荒野唱的那一段」！ 
Kang7 款ma7 將歌曲轉換，thang好符合作品進行e5 例koh有＜人生歌王＞內底，林小田退伍了後，面對台語歌曲落衰e5 情景，i猶原堅持無愛灌錄華語唱片，koh si3-ke3 走chong5、主辦「台語歌曲歌星演唱會」，挽救台語歌曲e5 1 條生路hit 1段，i leh失志e5 時，kap愛人婉芬ti7 新公園e5 舞台頂koan5 唱出＜人生＞這條歌：
人生怨嘆無路用
誰人無家庭
境遇好歹誰同情
自己愛分明
我可比走馬燈
轉無停轉無停
凡事著意志愛堅定
才莫給人來批評
過著才光榮 
「凡事著意志愛堅定」e5 話語，表示林小田e5 堅持是正確--e5,這款e5 堅持ma7 來得著che7-che7 e5 讚嘆，「台語歌曲演唱會」hou7 林小田東山再起，koh替台語歌曲phah開1 條出路。──不而過實際上，葉啟田ti7 1969年到1970年入伍去做兵，發行＜人生＞這te3 專輯已經是1978年了後e5 tai7-chi3--a。 （台語歌曲ma7 確實經過70年代尾期e5 稀微）──王禎和就連葉啟田ti7 火車頂將嚨喉練到sau聲、郭大誠（也就是小說內底e5 陳大業）lim假酒造成目chiu致病，chiah-ni7 細條koh秘密e5 tai7-chi3 都bat聽--e ah，soah會來對歌曲e5 運用做chiah-ni7 大e5 改換，這款e5 安排，除了為著beh 加強作品主題e5 力量以外，tiaN7-tioh8 是無別款e5 的解說--a。

（二）作品保留時代e5 光彩

文學作品tiaN7 long2 比歷史記載保留koh較幼路e5 時代e5 面容，王禎和tiam3 作品內底選用hiah-ni7 che7 e5 台語歌曲，猶原ma7 記錄kap台語歌曲這項商業元素有相牽連e5 文化工業kap hit 個時代e5 活動，可比講＜寂寞紅＞內底，ti7-leh A彩ka7 收音機chun7--開e5 時，主持人ti7-leh播送歌曲chin3 前先賣1 khun3 藥a2:
感冒靈，感冒靈，受涼受熱發燒發冷一包見效－－感冒靈－－感冒靈－－傷風、咳嗽、氣喘、肺管弱、兒童百日咳－－隨吃隨好－－全省各大藥房有售，老人牌保腎固精丸－－老人牌保腎固精丸－－專治腰酸肢痛，小便赤濁，神經衰弱，腎氣不足－－增進夫婦快樂，夫婦幸福－－全省各地藥房有售。以下請聽寶島歌王文夏主唱臺灣民謠「望春風」－－
An7 這段紀錄就會tang3 探查台語歌曲長期long2 陪伴「phah拳賣膏藥」e5 AM商業電台來播送，服務中下階層e5 聽眾e5 hit款時代e5 景緻；koh有＜人生歌王＞內底，林小田自細漢學唱歌到出名了後歌曲e5 流傳，這2 項long2 是經過lah-ji-ouh（放送頭），可見當tang時AM e5 廣播節目對台語歌曲傳播e5 作用幫贊實在be7 chio2。
M7-na7 廣播電台有重要e5 作用，tiam3<人生歌王＞內底，主角林小田ka-ti7 回想「隨片登台」e5 鬧熱，ma7 會tang3 看出電視媒體iau2未普遍chin3 前，台語片chiaN5 做1 項重要--e5、新浮頭e5 娛樂行為，ti7-leh kap台語歌曲互相重疊e5 時行e5 期間，台語歌手經過電影e5 包裝，變做影星e5 風氣──不而過大量需要所造成e5 濫sam2 做、烏白piN3，soah hou7 台語片e5 歲壽提早結束（另外1 個主要e5 原因是「國語運動」已經開始收成，華語電影開始leh浮--a）： 
我出門有半年吧！在全省各地隨片登台。電影叫「南北歌王」。我還是主角呢！電影拍得好菜，我也演得好菜，哭不像哭，笑不像笑。想不到還到處轟動。觀眾主要來聽我唱歌，不是要看電影。 
另外，tiam3<春姨＞這本劇本e5 對話內面，ma7 一再出現七○年代初期風行全國e5 布袋戲＜雲州大儒俠＞e5 劇情kap人物──像史艷文、藏鏡人、ha-be2 2 齒、醉彌勒、聞世先生chiah-e5 角色。
親像頭前引用--e5<人生歌王＞、《玫瑰玫瑰我愛你》所點--出-來e5 台語節目e5 時段hou7 人斬短、台語歌曲受人排斥e5 媒體現象，tiam3 廣電媒體e5 第一線食頭路，觀察me2-chheN2 koh幼路e5 作家，雖然堅持beh保持冷靜e5 態度，m7-koh ma7 即時來保留新聞局對電視台無所不至e5 控制（當時kan-taN 有真chiaN5 chio2 數有黨外色彩e5 雜誌，黨外雜誌上熱e5 期間tioh8-ai3 等待美麗島事件大審，辯護律師團入來到政治界了後），猶原也是保存hit 個時代無奈e5 束縛。

（三）作家e5 意愛kap固執

「是an2-choaN2 你會揀chiah-e5 小人物做你小說e5 題材--leh？」
人long2 tiaN7-tiaN7 an2-ne ka7 我問。
無tiaN7-tioh8 就是因為我ma7 是1 個「小人物」--lah！
In對我來講是hiah-ni7-a2 親切！Hiah-ni7-a2 熟sai7!In e5 快樂，ma7 是我e5 快樂；in e5 心酸，ma7 是我e5 心酸；in e5 感覺，也是我e5 感覺。In就是我ka-ti7、我e5 親人、我e5 朋友、我e5 厝邊……。In就ti7-leh我e5 四周圍、我e5 身軀邊。Tau3-tin7 過kang7 款e5 生活、Tau3-tin7 suh kang7 款e5 空氣，我若beh寫就be7-tang3 無寫--in。
寫--in，絕對m7 是為著1 款關懷，「關懷」這2個筆劃chiah-ni7 che7 e5 字，對我來講，是chiah-ni7-a2 高貴，chiah-ni7-a2 高高在上，無論an2-choaN2講，我long2 ma7 無半點e5 資格thang好來用--lah。 
這段話語一直long2 hou7 人當做是王禎和對ka-ti7 e5 創作e5 1段真chio2 數ma7 真重要e5 議論。Kap i前期e5 作品e5 主題全然無kang5,王禎和m7-na7 寫小林、林小田chiah-e5 ui3 田庄來到位，吞忍koh上進e5 小人物，koh beh借che來比較出城市內底e5 人e5 可惡，批判城市e5 文明對人性e5 扭曲kap壓迫。To3-tng2 去lan2這篇研究頭前半段e5 討論，無論是i強調--e5,ka-ti7 「ma7 是1 個『小人物』」，iah是尉天驄對i生命e5 kha跡e5 分析，無疑long2 會tang3 看出王禎和就na2 像小林、林小田kang7 款，是徹底屬ti7 鄉村e5 hit款「古意、tiau5-直，koh有法tou7 原諒世間人種種e5 對待e5 面容」。
代表田庄這te3 母親e5 土地，單純、草地e5 台灣話，kap ti7-leh面對時代chiah-ni7 緊e5 變動e5 時，猶原保存鼓勵志氣、上進kap真情chiah-e5 古意e5 情懷e5 台語歌，就chiaN5 做是城市kap鄉村e5 對立下kha，人物性格判斷e5 1 支尺，koh有劃分2 peng5 e5 重要e5 保護線，m7-chiah小林ti7-leh徹底e5 無奈e5 時，只好用最原始e5「chhoh-kan3-kiau7」來指責「你們這款人」，ma7 是林小田ti7-leh面對潮流轉變，所有e5 唱片、歌廳都改換華語歌曲當做主流，退到無路e5 時上後尾e5 對抗kap堅持：
「那，你要不要改唱國語歌呢？」
我看看她，又看看天上的月亮，天上的星星，然後凝望她，激動地說，我的手都握成了拳頭。
「我就不相信唱台語歌是死路一條。我一定要繼續唱唱唱唱，絕不改唱國語歌曲。」 
Che猶原ma7 是作家e5 意愛kap固執--lah。
□
參考書目
一、專著：
1.	王禎和：《電視電視》（臺北：遠景出版社，1980年3月二版。）
2.	王禎和：《嫁妝一牛車》（臺北：遠景出版社，1984年3月十二版。）
3.	王禎和：《人生歌王》（臺北：聯合文學雜誌社，1987年4月初版。）
4.	戴月芳主編，《台灣全紀錄》（臺北：錦繡，1990年初版。）
5.	黃宣範：《語言、社會與族群意識》（臺北：文鶴出版公司，1995年7月新一版。）
6.	吉馬唱片編：《故鄉──寶島歌王葉啟田》（臺北：吉馬唱片，1991年初版。）
7.	王禎和：《香格里拉》（臺北：洪範出版社，1995年8月初版十印。）
8.	王禎和：《美人圖》（臺北：洪範出版社，1996年3月初版八印。）
二、期刊論文：
1.	王禎和：〈寂寞紅〉，《作品》第4卷第5期（臺北：作品雜誌社，1963年5月）。
2.	王禎和：〈春姨〉，《幼獅文藝》第34卷第3期（臺北：幼獅文藝雜誌社，1971年9月）。
3.	王禎和：〈望你早歸〉，《文季》第1期（臺北：文季雜誌社，1973年8月）。
4.	尉天驄、王禎和、鄭臻、余素：〈五月十三節──從紅樓夢談到王禎和的小說〉，《大學雜誌》第70期（臺北：大學雜誌，1973年12月）。
5.	王禎和：〈作品與社會〉，《大學雜誌》第119期（臺北：大學雜誌，19/83年12月）。
6.	江文瑜：〈從「抓狂」到「笑魁」──流行歌曲語言選擇之語言社會學分析〉，《中外文學》第25卷第2期（臺北：台大外文系，1996年7月）。
7.	呂文翠：《狎昵故鄉──王禎和作品研究》，淡江大學中文所碩士論文（臺北：作者自印，1998年1月）。
三、報紙：
1.	尉天驄：＜永在的禎和＞，《中時晚報》1990年9月4日第15版。
2.	鄭恆雄：＜沒有借走的「卡門」＞，《中時晚報》1990年9月4日第15版。


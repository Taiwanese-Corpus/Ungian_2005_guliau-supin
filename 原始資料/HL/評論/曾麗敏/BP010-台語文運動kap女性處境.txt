「女性kap 語言」e5 回聲

曾麗敏
有一段時間，因為我所學習--e5 是kap 語言有關e5 物件，na2 像English kap Spanish。Ti7 學習e5 過程中，tauh8-tauh8 體會，語言e5 學習歸尾一定會tu2 著「思考模式」kap「價值觀」e5 問題。
這時，lan2 台灣人beh ti7 台灣文化復興運動M2 中間，推行台灣語文運動。我本身以「女性」兼「台灣人」雙重身份，有tam7-poh8-n2 想法，beh kap tak8-M2 討論、交換意見。幾千年來，女性ti7 父權思考為主M2「男性中心主義」下，hou7 人歧視kap 矮化性命e5 意義。真che7 歷史學家、史前史學家、人種學家iah 是社會學家，一koa2 男性學者，tu2 著婦女處境問題e5 時chun7，通常in e5 態度，long2 是用男性做中心，將in ka-ti7 設定e5 男性角色iah 是女性角色e5 模式，投射ti7 過去iah 當代e5 社會。
有tang 時a2，in 是無意識的--e5，in 想beh 說明古早社會男性至上e5 父權制度是合理--e5。舉例來講，有一個男性歷史學家，ti7 外國e5 電視節目內底，用不可辨正e5 口氣講，古早Italy Sabine 族e5 cha-bou2 人hou7 Roman 拐走，快樂gah soah 無愛tng2--來。這種e5 ham3 古，be7 輸ti7 現代講女性歡喜hou7 人強姦kang7 款。
話講tng2--來，自古到taN，人類留--落-來e5 歷史，百分之九十九點九九，long2 是以男性e5 思考角度kap 價值觀teh 寫--e5:in long2 be7 記一項事實──女性kap 男性long2 是活ti7 歷史中--e5。人類文明e5 發展，女性有i be7 tang3 抹無--去e5 貢獻，上kai3 冤枉--e5 是in 無ka-ti7 會tang3 出聲e5 管道；Ti7 父權社會內，男性kan-taN 用控制、威脅、買賣e5 手段、想beh 支配女性e5 一切、無論是經濟面、思想面iah 是女性e5 身體方面。年久月深了後、絕大部份e5 女性，已經去hou7 這款e5 思想污染、洗腦(講--來、男性也是這款兩卻心靈父權思想e5 受害者，增差程度上kap 女性比--起來有khah 輕)，致使失--去e5，m7 是女性無ka-ti7 e5 語言nia7-tiaN7，ma7 hou7 女性be7 tang3 成就做一個有自主性、獨立性kap 尊嚴e5 人。這點，比較台灣人半世紀以來去hou7 中國人洗腦kap 思想控制，soah be7-hiau2 想beh 做一個有尊嚴e5 台灣人，ti7 Logic 頂頭，che 是kang7 款e5 道理。
今a2 日，lan2 若beh 討論台灣語文運動、語文對民族e5 重要性，是m7 是同時ma7 ai3 思考著女性ti7 現時台灣社會e5 處境，親像法律上e5 無平等，民法親屬篇、工作上e5 性別歧視、托兒育嬰e5 設施、普遍koh 嚴重e5『性騷擾』問題……。Khia7 ti7 女性主體性e5 入場kap 過去男性霸權文化e5 歷史書寫記錄來看，假使台灣語文運動kan-taN 考慮著 男性e5 角度na7-tiaN7，這種語文運動對女性未來e5 地位、前途kap 尊嚴，就並無siaN2-mih 特別--a！講來hou7 tak8-e5 參考。

編者講--e5:女性運動、權益，歡迎來稿討論，希望ka7 議題吵熱。

回應：An2-choaN2徹底脫華
loonng@TWserv (Mr. X 

Wenching兄:

你確實講tioh8到重點。Ma7多謝你hou7我chit個機會ka7本會e5理念做進一步e5說明。若有m7-tioh8 e5所在，請你koh指正。

到底語言是維持原始無變，100% e5原汁khah好，iah是e7-tang3開放、不斷吸收外來語對文化e5進展khah有幫贊？文字e5用途是hou7 lanm2讀趣味e5古文，iah是beh方便全民使用來創造新文化？

所以本會所主張e5脫華論e5過程是an2-ne：

第一：廢漢字──phah破漢字chiah e7-tang3做文字使用e5迷思。
第二：台灣語言e5現代化──台灣現此時雌teh使用e5語言，除了北京語以外，long2 iah-boe7現代化，無法度應用ti7書寫kap教育。
第三：採用大量e5外來語。

舉例來講，西方e5英語kap東方e5日語算是khah慢現代化e5。英語ui3開始發展書寫體到taN差不多400冬，i保留goa7 che7 Anglo- Saxon語？他In按Norman時代e5法文改用英文，吸收了大量e5外來語。 所以chit chun7 e5英語雖然用拼音字來寫，m7-koh soah需要音標來注音。

日本吸收大量e5外來語，hou7 in e5語言現代化。現代日語kan-taN保留40% e5原汁。外來語字典變做看日文重要e5工具。我m7是thiau故意講chit koa2 kap你所問e5問題無關係e5 tai7-chi3，我是beh說明：英語現代化e5過程中，重要是去phah破獨尊法語，也就是排法，然後吸收。日本明治唯新ma7是beh先脫華，phah破對漢文化e5依賴，chiah koh tng2來吸收運用。打破心中獨尊漢文化e5結chiah是重要，an2-ne，世界上優秀e5文化、好處lan2 long2 e7-tang3自由theh8來使用。

中國ti7文化大革命e5時bat推sak過廢漢字。In認為漢字造成階級。只有有錢有閒e5
優勢階層讀幾10年冊chiah有法度書寫利用。古早e5時chun7確實是an2-ne。漢語有講
「十年寒窗苦讀」。勞動階層有機會讀2~3年孔子字，無bat幾字，等於無讀。

近代教育雖然khah普遍，m7-koh中下階級確實用漢字有困難。Lan2 e5工業技術老師傅long2無法度透過文字傳承經驗。爭取工人權力e5工會幹部ma7無法度用文字傳承經驗，chit chun7 beh看工會事tioh8-ai3去看知識份子留落來e5評論。


中國文化革命e5重點在an2-choaN2講an2-choaN2寫，hou7全民long2 e7-sai2來使用文字。講客話e5人寫客話tio7好。有需要e5時chiah用翻譯。而且電腦愈來愈進步，lan2若e7-tang3培養1 koa2自動翻譯e5人才kap軟體，對台灣e5軟體工業進入世界ma7有真大e5貢獻。

我教過客話e5課，ma7編過用客話來寫e5刊物。用客話來寫tio7 ka2-na2用Ho7-lo2來寫kang7款，無siaN2-mih特別困難e5所在。補充1點，雖然ti7台灣e5客話，腔口真che7，m7-koh若去掉聲調無kang5，親像chit chun7無ka7聲調khng3 ti7文字內底，若無要求記載所有e5音素，當做文字並無困難。

我ka7這段用客話koh phah 1 pai2，hou7你參考。我m7是客家人，客語是學來e5，真少使用，可能有koa2錯誤，m7-koh口頭上並無困難。

[Ngai me kau ko Hakfa, me pien ko iong Hakfa loi sia ke khonbut,  Ung Hakfa loisia chhiu chhiong Hoklofa khiong-iong, mo makai khun-nan.  Pu-chhung it tiam, suingien chhoi Thoivan ke Hakfa, khiongkheu chhin to, ka he m koan sang-thiau, mo lau sangthiau piong chhoi bun-s: ti-tu, mo ieu-khiu bun-s; ki-liuk so-iu ke im, oi cho bun-s: loi iung , mo makke munthi chang chho]

關係Ho7lo2 e5來源，你可能ai3加讀幾本冊，iah是問lin2清華語言所對台語khah有研究e5教授，像前所長王旭等。古早e5 mih8 m7是無好，有e5人ui3「荔枝記」、「磨鏡記」這個陳三五娘e5劇本開始算，Ho7-lo2話文字化有beh到kah400冬e5歷史，m7-koh數量siuN少。以我所知e5冊無超過300本。本委員會e5重點是teh推廣現代化，創造新文化。若beh知影古早tai7，tio7像中國漢學e5「小學」，這當然是1門學問，ma7真重要，m7-koh無重要到ai3去放棄現代化。

你e5觀點完全正確，平埔話beh用漢字來寫確實無實在。chut chun7 e5原住民hong5強迫用漢字來拼in e5名實在真無應該。本委員會到taN所收集e7 tioh8 e5平埔話kan-taN Silaya（西拉雅）、Kavalan（蛤仔難）kap Ketakalan（凱達格蘭）。Silaya e5風俗kap語言，因為荷蘭人統治台灣e5時有教in用羅馬字書寫kap傳教，ti7荷蘭e5圖書館，iah是台灣發現e5新港文書內long2有記錄。

Beh恢復chit幾個語言，理論上只是時間kap金錢e5問題。Kavalan話已經chhoe7 tioh8人koh teh講，問題無大。Ketakalan話，因為goan2 a公細han3有教我，我iau2 e7記得1 koa2，我會ka7整理出冊。當然，beh恢復到siaN2款層次chiah是問題！今a2日，日語保留40% e5語法進入現代化。Tio7親像chit chun7 e5原住民語已經透lam7大量外來語（日語、Ho7-lo2、北京語），台灣的Ho7-lo2話ma7是ti7日本統治時代吸收1 koa2現代化e5名詞。你應該ma7知影chit chun7 e5北京語內底吸收真che7日本用詞，像民主、科學、經濟等等。E7-tang3 an2-choaN2 hou7 i方便來書寫，吸收知識，發展新文化chiah是重要。關於「平埔族自覺運動」，我真同意，而且真欽佩你e5勇氣。若有需要本委員會tau3-saN-kang7 e5所在，請mai3客氣。Ma7 ng3望你e7-tang3 ka7你苦心收集e5 mih8-kiaN7 ham7看法kap goan2分享，畢竟團結力量大。

我是1個老人，經過e5 tai7-chi3可能khah che7 1 koa2。我ma7 bat去拜師父學過歌a2戲，ma7 chiuN7台唱過小生。七字a2、都馬調、江湖調，歌詞theh8來ma7 long2 e7-hiau2唱。倍士a2、文明調、陰調、江西、瓊花…kap 1 koa2新調、南管、北管ma7 long2 e7-tang3欣賞。Chit koa2有e5是台灣發源，有e5按中國傳過來。Chit koa2 mih8-kiaN7 ma7真重要，尤其歌a2戲按宜蘭發源，有採取真che7平埔e5歌曲，m7-koh che並m7是本革命委員會e5切入點。


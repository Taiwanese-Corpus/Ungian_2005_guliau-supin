學寫台語e5經驗
Loonng

真 choe7人開始有語言e5意識了後，會付出行動去實踐，開始寫1 koa2散文iah是新詩，發表出來e5 ma7是新詩khah choe7。因為長久以來，lan2所受e5教育long2是以漢字做學習e5工具，台語ti7漢字內底koh有真好e5對應，『漢字chiah是字』e5觀念印ti7 lan2 e5頭殼內真深。

所以chit開始寫台語e5文章，尤其是新詩，long2會想beh用漢字ka7寫出來。M7-koh有時a2會去tu2 tioh8真choe7漢字m7知影beh an2-choaN2去寫，譬如講：cha-bou2 gin2-a2真「sui2」；番薑a2真「hiam」；我ah生kah無goa7「bai2」；門關無好「kiN7-koaiN7」叫。

Chit個時陣，tio7去問人，iah是查字典。讀中文系e5人，因為學聲韻學，tio7按古文內
底去chhoe7 1 koa2意思會通，聲韻koh會合e5字，講號做正字iah是古字、本字。漢文無飽e5人，pin7-toaN7查韻書kap字典tio7用借音（音kang7意思無siang5），iah是借意思。Lan2 ti7報紙、雜誌tiaN7-tiaN7看tioh8 an2-ne e5台語詩。

因為中國hit個所在e5語言（官話）m7是固定e5，各朝代chhiang5-chai7 teh變，譬如講客語保留真choe7唐朝、宋朝e5聲韻，元朝以後koh改用北方民族學漢語e5腔（入聲韻long2無去，koh加真choe7 Arthai語系e5元素）。Koh加上中國hit個所在無kang7款語系e5人使用kang7 1款文字，文言文本身tio7 m7是記錄口語e5，所以beh按古文kap韻書去推斷siaN2-mih字是正字kap本字tio7有真大e5困難。Koh加上台語雖然保留真choe7古韻，m7-koh ma7吸收chin choe7百越，iah是平埔e5語詞（關係che我另外chiah koh講，台灣人應該是平埔去hong5漢化來使用這陣語言e5人khah choe7，包括福建kap台灣）。所以漢學家去chhoe7出來e5字，2個人寫3款，有時chiN3 kah giah8刀a2 beh sio thai5。「有音tio7有字」e5想法，到taN無法度實踐。

看香港e5例，因為in有公權力（學校教育是用英語iah是廣東語e5系統），因為文字是beh hong5使用e5，只要規定1下，公佈標準tio7好，m7免去管i本字iah是正字（he是文字小學家e5 tai7-chi3），所以in e7-tang3現代化用漢字來寫廣東語，北京語白話文ma7是an2-ne，到taN iah無100冬e5歷史。

目前以台語e5寫作來講，漢字學問lu2好e5lu2 m7敢寫，1方面因為有公信力e5漢字考證困難，1方面是用in認定e5標準字寫出來大家ma7看無。所以大部分e5文章long2是借音借意思亂tau3。

譬如講，日本時代，為tioh8台灣人e5尊嚴，連戰in a公連橫寫台灣通史，koh寫幾lo7本台語來源e5冊。聯經有出《台灣語典》細本e5冊，che是1本入門e5冊，有1 koa2漢字boe7 bai2用，m7-koh大部分所謂e5古字可能真phaiN2去接受，寫出來人ma7看無。

目前是m7是有空間ka7台語漢字標準化？

教育部ti7母語教育e5壓力下有試beh做，目前tio7有chhiaN3台大楊秀芳做研究，公佈1 koa2正字。我認為無法度，理由是an2-ne：

(1)若beh chhoe7漢字正字，只要一公佈，聲韻學家互相質疑，beh有公信力真困難。

(2) 1 koa2公佈e5字，社會接受度低，除非親像香港，全面教育，koh有主流媒體使用e5機會。

(3)目前北京語漢字教育下，beh koh教 chiah choe7奇怪e5漢字，無合教育e5原理。

關係第3點，我koh做1 koa2解說，tio7是講，除非無beh教北京語，若無，漢字e5教育對小學生來講，6年chiah教無2,000字，日本學習1,000字左右，教hiah choe7按韻書內chhoe7出來e5，北京語無teh用e5字負擔siuN大。而且1 koa2字，真choe7是造字e5時，造了無好，phaiN2寫、phaiN2記，後來無teh使用e5字。Beh叫小學生來學這koa2字，koh無siaN2使用e5機會，負擔siuN大，beh成功e5機會真細。

既然台語e5標準化kap教育有困難，真choe7實踐寫台語e5人tioh7慢慢轉向使用漢字、羅馬字thau3-lam7 e5形式（漢羅合用）

漢羅合用有i學理上e5根據kap運動上e5方便性。

漢字e5使用，以頻率來講，差不多2,800字會tang3函蓋90%，每增加1,400字會tang3加1個9，譬如講你若beh推廣90%漢字10%羅馬字e5文體，學2,800字左右tio7會sai2得a！王育德先生尚早提出漢羅合用e5主張。鄭良偉大量推廣，台文通訊e5鄭良光、詩人陳明仁等long2是代表性人物。90年後，各大學台語社e5刊物，ma7是使用這款文體。

漢羅合用方便真choe7運動者，只要學17個主音，6個母音，四種入聲尾，tau3-tau3 leh tio7會sai2解決想beh寫koh chhoe7無適當漢字通用e5問題。對運動者來講，beh an2-choaN2簡單寫、好流通、有文學性kap有內容e5文章會tang3大量出現chiah是重要，漢字若後pai2會tang3解決，出版品e5形式隨時會tang3改。

Ti7 chia先做1個結論。台語文運動一直無法度進展，1個尚大e5原因是社會上感覺會tang3用漢文來寫台語，m7-koh台語漢字e5標準化無法度達成。

政治上，感覺台語需要現代化，需要來寫e5觀念真普遍（無書寫體，kan-taN口語e5語言，後世紀中long2會滅絕）。M7-koh beh用siaN2-mih形式e5書寫體一直long2 chhiau5 boe7出來。

無寫過台文e5人long2會感覺漢字tio7會tang3解決。認為古早漢文用台語讀tio7會通，更加加強in「有音tio7有漢字」e5印象。Che使得大部分e5人看tioh8台語的文章long2無法度接受。用全漢字m7是看無怪字，tio7是感覺用字亂tau3，讀起來困難，無正經e5感覺。漢羅並用m7是hong5感覺看無，雜種無正式，尚大e5反彈iah是「漢字chiah是字」e5印象。

若會tang3了解社會上對漢字e5崇拜，hit種感覺漢字chiah是字，用羅馬字來寫台語tio7感覺怪怪無法度接受。論真照in e5方式來寫，m7是感覺看無，用字亂用無正經，實際上koh無法度標準化實踐e5情形，tio7會tang3理解phah破漢字chiah是字，接受羅馬字ma7是字是台語現代化需要做e5第1層khang-khoe3。「漢字e5崇拜」已經chiaN5做發展台文尚大e5阻礙。漢字學者kan-taN關心in chhoe7 tioh8幾字漢字正字，田野工作者（莊永明）kan-taN關心in所集e5資料。In認為台語愛用漢字來寫，m7-koh對beh an2-choaN2去推廣並無興趣kap經驗。只要主張台語beh an2-choaN2 ti7現代化社會符合e5文字應該有e5教育、學習、傳播等等功能e5人，tio7 boe7有這款「漢字崇拜」e5情結。

結論：「漢字崇拜」是社會上無法度接受台文e5 1個死結。Phah破漢字chiah是字，接受羅馬字ma7是字是運動e5第1步，ma7是choe7-choe7台文運動者所共同經歷過e5。

關係「漢字崇拜」e5產生，我會另外來寫，soa落來我開始beh來講為siaN2-mih beh來廢除漢字。Che是1個大題目，我會分做幾個小題目，你若有耐性看到chia，首先請你思考1 koa2有關文字權e5問題：

(1)中國五四運動白話文運動e5意義？

(2)文字e5重要性是ti7文字本身，iah是文字所beh表達e5 mih8件？

1998

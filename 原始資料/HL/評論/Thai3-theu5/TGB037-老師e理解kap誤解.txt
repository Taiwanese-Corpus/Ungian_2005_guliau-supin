老師e5理解kap誤解
Thai3-theu5

928老師beh上街頭, giah8--e5是勞動者「團結」kap「尊嚴」e5旗a2. Goan2真歡喜看tioh8老師總算了解, ti7「頭家薪勞」e5勞動體制內底, in是hong5 chhiaN3 e5勞動者; 勞動者需要「團結」kap「尊嚴」, 老師ma7總算理解--a. 歷史ka7 lan2講kah真明: 權利be7 ui3天頂lak--落-來, 勞動者tioh8-ai3「團結」chiah會有「尊嚴」.

M7-koh, lan2斟酌ka7看, 老師chit-pai2團結cho3-hoe2 beh爭取in e5尊嚴e5時, soah發現chiah-e5老師對tai7-chi3有koa2誤解; chiah-e5老師若正港beh ti7 928 hit工, 誠懇khia7 ti7全體人民kap國家機器面頭前, 展現勞動者e5骨氣kap尊嚴, tioh8-ai3 ka7誤解降到上低, hou7 tak8-e5聽清楚老師到底beh爭取siaN2-mih.

老師總算了解ka-ti7 ma7是勞動者, ma7願意為著勞動者集體e5利益來奮鬥. 勞動者beh團結, 是因為ti7勞動體制內底, 個別工人無才tiau7 kap有錢有勢koh掌握意識型態國家機器e5資本家對抗, chiah tioh8透過「集體」e5團結, 來確保「個人」e5利益.

M7-koh ti7台灣, 老師e5頭家是中華民國政府, chit-e5政府為tioh8種種考慮, ka7老師(當然ma7包含軍公人員) ham7台灣社會隔--開, hou7老師比民間社會khah好e5待遇kap補助. 也就是講, 個別e5老師是受tioh8政權優待--e5. Chit款優待為tioh8 siaN2? 確保統治e5基礎, 保持意識型態灌輸機器順利運作! 台灣社會內底, 真che7優秀m7-koh家境bai2 e5少年人大量投入師範體系, 就會tang3 koh khah理解chit-e5事實. 是an2-choaN2 hit-chun7 e5老師be7認為ai3組工會? 因為無自發性e5組織, 老師e5個人權益就得tioh8保障--a; 頭家(政府)已經hou7老師個人相對e5優待--a. 因為chit款權力關係, 老師享受--tioh8-e5, 比一般勞動者koh khah好, ma7 chiaN5盡力teh執行灌輸意識型態e5 khang-khoe3.

Chit-ma2, 老師雖bong2理解ka-ti7是勞動者--a, m7-koh iau2無理解長久來受政權優待e5歷史事實, 甚至koh誤解尊嚴真正e5精神: 管家若beh得tioh8正港e5尊嚴, m7是趕緊要求in e5頭家『扣多少補多少』, in tioh8-ai3 ham7人民khia7 tau3-tin7, 批判權力者為tioh8鞏固不義體制e5一切手段, chit款尊嚴chiah是廣大勞動者e5尊嚴, chit款團結chiah是促進社會進步e5團結.

同時, chiaN5做勞動者e5 goan2, ng3望928 hit工遊行e5發動者會tang3理解: 老師beh真正團結, 工會e5組織權確實重要, m7-koh, 「國民tioh8納稅金」「所得愈che7 ai3納e5稅就愈che7」ma7是現代社會e5基本原則. Koh再講, beh真正保障老師「集體」e5利益, m7-taN7 ai3 Care個別老師所得che7 chio2, 是ai3 Care教學環境, 教學方式kap教材編寫......chiah-e5制度面e5改革, chiah真正是保障所有教師長遠權益, 促進整體社會向公平正義發展e5根本做法. Ng3望老師會tang3正經理解勞動者e5立場, 避免對舊時代統治術ham7人民真正e5利益有誤解.

戲劇bong2 話
An2-ni kam2 也是眠夢？
－－『仲夏夜夢』e5 戲中戲、夢外夢
陳明仁
國立藝術學院e5 戲劇系kap 劇場設計系1999年夏季聯合公演William Shakespeare e5 A Midsummer-night's Dream。導演是戲劇系主任兼所長e5 馬汀尼小姐，戲中有1 個做「weaver（織工）」e5 角色叫做Nick Bottom，導演感覺i 應該講台語chiah 有氣味，koh 內面有1 段戲中戲ma7 beh 用台語演出，央我替i 改寫做台語詞。我ka7 Bottom e5 名改做「屁that-a2」，koh 寫1 篇短文記念這pai2 e5 演出。這齣戲是beh ti7 1999 年e5 5 月21、22、23、28、29、30 暗時7 點半tiam3 Kan-tau7(關渡）校園內e5 露天劇場公演。Beh 看e5 人會sai2 Tel：2893-8772 Fax：2893-8776 黃靜惠小姐買票訂位。

It shall be called Bottom`s Dream
Because it hath no bottom

人生親像1 齣戲，這句話無siaN2 稀奇，我e5 這齣戲是演hou7 ka-ti7 看--e5。舞台頂，我妝扮gah 認be7 出ka-ti7,若有法tou7,我會熱情投射hou7 台kha e5 觀眾，boe7 記得beh 留koa2 hou7 ka-ti7;舞臺kha，觀眾猶原是我ka-ti7 1 個，我看thang3 演員e5 孤單kap 驚惶，想beh hou i tam7-poh8-a2 phok8-a2 聲，soah chhoe7 無理由。
馬汀尼？無tiuN 無ti5 來chhoe7--我hit 暝，chiah 知舞臺頂m7 是chiah chhun 我1 個。A Midsummer-night's Dream，10 外年前1 個戲劇生e5 眠夢，ti7 早春e5 咖啡廳醒--來。SiaN2 人leh 叫--我？馬汀尼ti7 舞臺kha tau3 phah-phok8-a2?Iah 是我霧霧e5 青春leh 叫？
Kan-tau7(關渡），淡水河邊e5 古部落，山頂e5 平台，Oberon 交代Puck，用迷魂e5 法術，ka7 Shakespeare 引--來，chiah 知影愛情e5 虛假無hou7 時間tai5--去，若beh 講kan-taN 是1 場屁that-a2 e5 眠夢，koh pheng7 i 所設計--e5 khah 真。無koh 再有貴族階級e5 時代，na2 有這款貴族chiah 有thang 看e5 場面，aih，有影是無比這款koh-khah 屁that e5 眠夢，連Shakespeare 都看hoe--去。
人生親像1 場夢，這句話無siaN2 創意，早年夢--過e5,猶原會koh 望倒tng2--來。Shakespeare 眠夢用大眾e5 英語寫i 人生e5 齣頭，400 年後，也有人眠夢用都也無真大眾e5 台語寫kang7 款e5 戲齣。無siaN2 創意，戲就是戲，寫e5 人liu7 來liu7 去。
落雨e5 暗暝，Kan-tau7 山頂，連星都睏--去。1 tin7 人ti7 平台拚命，m7 是為顧3 頓生活，是leh ti7 古早e5 故事走chhoe7 另外1 種心情，來滿足ka-ti7 tap8-tap8-tih-tih、酸酸澀澀e5 性命。
－－Hit 暝Kan-tau7 看排演了後寫--e5。


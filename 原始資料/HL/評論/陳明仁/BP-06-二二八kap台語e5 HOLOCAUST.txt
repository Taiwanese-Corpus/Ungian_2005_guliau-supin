BONG報bong2話
二二八kap台語e5 HOLOCAUST──對綠黨台文支黨部e5 期待
陳明仁
【話頭】Holocaust 是大屠殺e5 意思，猶太人為記念世界大戰e5 時hou7 人大屠殺，ti7 米國有設Holocaust 記念館，展示一koa2  資料、相片kap 冊。真tu2 好，這個字若拆開來看，Holo 是ui3 福建來e5 族群，in 來台灣了後，用Holo 語ka7在地平埔族語『腐蝕』鎔--去，Caust 就是『刻薄、腐蝕』e5 字根。台灣平埔族語hou7 Holo 語tauh8-tauh8 Caustic，結局是平埔滅族，kam2 m7 是一款用語言做兇器e5 大屠殺－－Holocaust！Lan2 ai3 會記得這個歷史e5 教訓。
綠黨成立beh 滿一年，欠人欠錢欠主持，ka-chai3 ti7 代理召集人施教授e5 艱苦領導kap 各執評委、政治代理人、幾個專職工作者、死忠e5 黨員義工，大家苦心堅持經營，一條氣絲a2 chiah 無斷。
 一個新政黨tu2 開始，當然會先chhoe7 自我定位。台灣人政黨觀念為著特殊e5 歷史環境kap 政治處境，koh 有需要開發，ti7 che 價值觀錯亂e5 社會，綠黨若無抱一種使命感，可能kan-taN 變做選舉e5 機器，成就個人e5 政治地位iah 是零星議題e5 政策改革，對人民kap 土地無大功效。Ti7 黨內例會中iah 是會外，眾人long2 不止a2用心探討黨e5 志向，結果有一koa2  共識－－Tui3 基本生活做起。
 一個政黨beh 成功，上基本e5 法tou7 就是透過媒體大聲宣傳hoah-hiu，ka7 所有社會進步改善e5 功勞榮光long2 歸ti7 本黨，選舉時一再提醒、siaN5、騙、恐嚇、買收百姓，用選票累積黨e5 資源、地位，到尾，大黨chiah 來欺壓百姓，這款政黨對人民有siaN2 lou7 用？歷史上tak8 個政黨tu2 成立e5 時long2 滿腹e5 理想kap 熱情，若無開始就自我規約限制，結局罕得會tang3 保持當初e5 理想性。
 綠黨同仁也有這款共識，甘心tiam7-tiam7 做有利人民土地e5 khang-khoe3,做一個無求名聲e5 小小政黨，這條路行--落去，ai3 忍受孤單、san3-chhiah kap be7-tang3 得著phok8-a2 聲來滿足成就感。Thang 用一句話講：「甘願tiam7-tiam7 tiam7 籽，稻a2 尾hou7 hoah-hiu--e5 去收成。」
 我本身自出社會參與台灣建國運動，就感覺台灣問題是思想問題、文化問題、信仰問題，其他e5 問題long2 是chia-e5 問題所產生e5 枝葉；修枝剪葉會hou7 樹a2 khah 好看頭，be7 得解救樹chang5 beh ta-lian e5 性命。這十年來我ka7 khah che7 e5 氣力 khe7 ti7 文化思考方面，尤其是母語文e5 議題，主要是tui3 台灣凄慘e5 歷史得來e5警醒。今年是二二八事件滿五十年，ti7 真che7 人phah 拚走chong5了後，有會得平反 e5 時機，lan2 tak8 個leh記念這層tai7-chi3 e5 時，kam2有想著台灣史上iau2有無地平反e5 大屠殺(Holocaust)！
 對台灣史有tam7-poh8-a2 了解--e5 long2 知影，漢人iau2-be7 來chin3 前e5 台灣，有大約十族e5 平埔族原住民，無幾百年e5 時間，平埔族chhun 無幾人，到後一代一定絕種。Lan2 真che7 人知影有平埔e5 血統，m7-koh 失去母語kap 生活文化，心理上也自認是漢人。親像這款語言文化e5 屠殺，比二二八事件khah 慘，連beh 報仇、伸冤、平反，都m7 知beh chhoe7 siang2!
 二二八事件了後，國民黨並無懺悔e5 意思，ti7 教育、媒體、文化、社會價值觀上猶 原用China 語迫害台灣各族群母語。原住民各族，無一族會tang3 koh 活--落，Hak-ka ma7 極加chhun 一代thang 保持nia5,Holo 人免歡喜，雖bong2 che7-che7 人會曉唱Holo 歌，m7-koh 這代少年家a2 所講e5 Holo 話ma7 不tap 不chhit。今a2 日全世界若有beh 絕種e5 動物，tak8 個long2 拚勢beh 解救保存，平埔族絕gah chhun ti7 Kaleoan e5 幾個Kabalan 會講母語，lan2 soah 目chiu 金金人傷重。Khah 早ti7 南非有一個笑話講「phah 死一隻海鳥比phah 死一個人罪khah 重」，今a2 日台灣e5 平埔族比海鳥koh-khah 無價值。
 原住民語會hou7 漢語消滅主要是無通行e5 文字，文化會斷根ma7 為著無發展母語文學，無文字文學e5 語言，是死e5 語言，緊早慢會消失，lan2 若liah8 準免發展母語文字化就會得維持母語，台語e5 前途就一phian3 暗bin-bong。建國hoah gah 大細聲也是koh 一個笑話nia5,這個道理全世界long2 知，獨獨台灣人m7 知。 就是an2-ni，我ti7 綠黨成立了，就積極beh 組台語文支黨部，ui3 保存台語、發展台文開始。台語文支黨部有三個小組，原住民台文、Hak-ka 台文kap Holo 台文。目前Holo組開過兩班，報名來上課--e5 iau2 無che7 人，總--是一個開頭，希望九七年起有khah che7 人來報名，koh-khah ng3 望會tang3 ka7 另外兩個小組e5 課開--起來，hou7 台灣族koh 留ti7 地球上生thoaN3--落去。
     感謝義務為第一期Holo 台文班上課 e5 莊惠平  kap 詹隨陽兩個先生。

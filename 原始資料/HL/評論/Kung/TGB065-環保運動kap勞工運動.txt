環保運動kap勞工運動e5差別
Kung

自goa2來環保聯盟了後, 同事to7一直想beh問goa2對環保聯盟e5發展有siaN2-mih看法. Goa2有1段時間無teh注意環保運動--a, 頭腦有tam7-poh8-a2 tng2 be7過, chiah e7一直無法tou7 hou7 tak8-e5 1 e5滿意e5答案.

Chit-ma2 goa2 sio2-khoa2 hut khah清楚--a, 用ka-ti7 khah了解e5勞工運動, 來kap環保運動做1 e5比較, ng3望lin2 e7-tang3滿意.

勞工運動kap環保運動粗淺ka7分析是an2-ne: 勞工運動處理--e5是人kap人e5關係, 環保運動處理--e5是人kap天e5關係, 人e5關係處理--起-來khah簡單, 因為人long2有弱點, 若有夠額e5分析kap評估, to7 phah e7贏; m7-koh人kap天比較--起-來真細han3, 天有i自然運行e5道理, 人soah無知kah集體teh不斷ka7破壞, 環保運動kan-taN e7-tang3用「補破網」e5方式進行.

若koh來比較勞工運動kap環保運動e5組織困難度, 環保運動實際siong7 ke chiaN5強. 勞工運動siong7無koh有固定e5群眾(像工會) e7-tang3組織, 環保運動hoan7-se3 ti7 1場運動了後, 群眾to7散了了--a, kan-taN留kui2 e5「先知」落--來. M7-koh天反擊e5力量是chiaN5驚--人-e5, 連參與環保運動e5人ma7無法tou7閃避hou7天反擊e5運命, 是an2-choaN2真正e5環保運動(像綠色和平組織)人雖bong2 chio2 m7-koh soah真激進? 道理to7 ti7 chia.

另外, goa2 ma7認為, 環保運動e5主體tioh8-ai3 tng2到群眾(to7算群眾是chio2數, 成長ma7真慢), che ma7是當初goa2 ti7環保聯盟台北分會主張ai3介入地方焚化爐, pun3-so3場等等議題e5原因.

事實上, 當初chit8-koa2朋友chit-ma2 ma7 long2 ti7無kang7所在teh經營(其實lan2真正be7寂寞), hou7群眾了解人m7萬能--e5, kap天比較--起-來chiok細ma7 chiok弱--e5, 其實to7是環保運動e5第1步.

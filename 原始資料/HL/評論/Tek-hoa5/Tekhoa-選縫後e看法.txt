【 本篇文章原是由 tekhoa 於 TaiGiBun 板所發表 】

發信人: tekhoa@TWserv (暴動部長), 信區: TaiGiBun
標  題: Soanki au e KhoaNhoat
發信站: 台灣文化資訊站 (Wed Dec 24 11:28:46 1997)
轉信站: TWserv (local)

選舉後e5看法
　　　　　　　　　　　　　　　　　　　　　　Tan5 Tek-hoa5
Ti7 chit-pai2縣市長e5選舉當中, 民進黨贏過國民黨, che是台灣歷史上e5 1-e5大改變, 真choe7人對chit-e5 選舉結果感覺chiok歡喜--e5, ma7認為che是台灣反對運動e5 1-e5進展, 甚至有人e7認為che是反體制e5勝利.

當然, chit-pai2選舉e5結果, 對台灣社會來講有chiaN5大e5正面意義. 國民黨統治體制長期以來對台灣社會e5控制, 因為chit-pai2選舉, e7開始搖動. 同時, che ma7顯示台灣自主e5社會力量有強壯e5趨勢, kap koh khah樂觀e5空間.

M7-koh, 我認為有chit8-koa2問題需要lan2 koh khah深沉去思考:

1. 國民黨chit-pai2 e5失敗, 必定e7加緊修正e5 kha?, in控制台灣社會e5手路一定e7 koh khah慎密, 反體制運動e5推動, e7有koh khah大e5挑戰.

2. Chit-pai2國民黨e5失敗, e7使得lan2產生錯誤e5期待, 認為e7-tang3靠選舉 (所謂e5民主方式) 來拚倒國民黨, 甚至e7認為e7-tang3靠選舉來起造lan2 e5台灣國, 顛倒忽視tioh8運動真正e5主體kap意義, 陷入選舉e5陷阱當中.

3. Lan2應該koh khah積極做準備, 應該koh khah積極來檢討台灣kui-e5社會結構e5問題. Lan2 beh追求--e5無應該只是1-e5形式上e5獨立國家na7-nia7, lan2 ai3思考--e5是, 新國家體制實質e5內涵, lan2 ai3思考--e5是beh an2-choaN phah破舊有e5支配體制, beh an2-choaN2形成1-e5 koh khah正義kap平等e5社會結構. 我認為che chiah是追求台灣人e5自主性上重要e5意義.

4. Lan2 m7是beh消極避免中國對lan2 e5威脅na7-nia7. 運動應該koh khah積極去斬斷體制對人e5控制. Koh進1步來講, 運動tioh8-ai3向體制奪回人民e5思想武器, kap文化, 政治, 經濟上e5自主權, hou7人民e7-tang3形成ka-ki7 e5主體力量, chiah e7真正促進社會e5變革ham7歷史e5推進, 人e5價值kap尊嚴ma7 chiah e7突顯.


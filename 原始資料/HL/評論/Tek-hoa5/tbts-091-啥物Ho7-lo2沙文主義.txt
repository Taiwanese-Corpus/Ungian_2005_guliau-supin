啥物「Ho7-lo2沙文主義」？   
Tek-hoa5

Ho7-lo2沙文主義? 主流價值一直用這個口號teh ka7台灣社會洗腦，政客kap智識分子ma7 thiau-kang7按呢teh抹黑社會力。堅持講母語soah變作是有罪--e5。問題是：壓迫敢無--去-a？無公正e5歷史敢清算--a？
「思想洗腦」是統治者上重要e5步數，m7管是日本抑是中華民國統治台灣，beh消除台灣人e5反抗意識，攏ui3消滅語言開始，強制推sak「國語政策」。按呢看--來，台灣人e5反抗運動，使用母語來ham統治者做區別kap對抗，是真正當ma7真正常--e5。
M7-koh，1996年ROC總統選舉了後，民進黨新世代公開清算台獨，「Ho7-lo2沙文主義」正式變作進步反抗e5社會力e5罪名，強調講母語soah hong5講是Fascism(法西斯) 心態，統治集團kap智識階層一再呼籲台灣人ai3「包容」，ai3放棄「悲情」。
啥物是「Ho7-lo2沙文主義」? Ho7-lo2人敢有影壓迫tioh8其他族群--a？製造壓迫--e5是「體制」，m7是Ho7-lo2族群！
被壓迫者beh ka7權利提--tng2-來有啥物罪？要求公義敢有m7 tioh8？Ti7政治經濟文化社會頂頭，語文e5使用，運作e5 Logic，資源e5分配kap既有e5價值觀，toh一項m7是「華語霸權」teh控制？教育kap媒體敢是猶原是「華語優勢」？Ho7-lo2人e5意識型態kap語文使用敢佔「統治地位」--a? Ho7-lo2人敢peng2身--a？敢bat用「體制暴力」來「制裁」過其他族群--a？
「現實上大部份人攏已經接受ma7慣勢華語漢字--a！」按呢就會sai2來am-kham3(掩蓋)「華語漢字壓迫」e5事實？
智識階層m7去挑戰體制e5控制，ma7 m7去鼓舞各族群反抗「華語霸權」kap「漢人沙文主義」，soah顛倒teh「批判」公平正義e5呼hoah，要求Ho7-lo2族群放棄追求講母語e5權利，nah會按呢？
	In m7是無知，「包容」e5口號是beh維持in e5既有利益，華語漢字是in會tang3掌握台灣統治權kap優勢地位上重要e5工具，維持這款現狀，人民大眾chiah會繼續做「憨百姓」， boe7去挑戰in e5權威！
母語運動要求--e5，m7是統治體制內底開放joa7 choe7空間來『拯救』母語！
	母語運動要求--e5，是beh引動進步e5人民力量，反省咱整體社會e5統治結構，清算壓霸e5「漢人沙文主義」對台灣e5 thun2-tah kap蹧躂，清算惡質e5「大Chi-na意識」滅族kap剝削壓制e5統治政策！
	咱ai3用歷史性e5 Vision(視野)，拍破官僚、政客、財團、烏黑道kap智識階層對資訊、, 發言權kap歷史解說權e5壟斷，ka7語言權文字權攏搶--tng2-來，hou7勞苦大眾免koh hou7這koa2 四腳a2 kap 三腳a2 teh死死！
咱koh beh拍破原住民各族群，Hak-ngin3 kap Ho7-lo2 hou7「華語霸權」壓制e5狀況，建立真正平等e5族群互動關係！
咱ma7無需要koh hou7國際強國kap Chi-na國sng2-tng7，咱boai3 koh「維持現狀」，咱ai3堅決推sak「脫華運動」，thang好ti7這個歷史困局內底，拍開有主體性e5生存出路！

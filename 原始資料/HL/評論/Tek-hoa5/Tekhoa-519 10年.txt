第 155 項
寄件者：Pasuya e 代理人 (tekhoa.bbs@twserv.csie.nctu.edu.tw)
主旨："519" 10年 
View: Complete Thread （共 2 條留言） 
Original Format
網上論壇：tw.bbs.soc.politics.dpp
日期：1999/05/14 
"519" 10年
Tan5 Tek-hoa5

台灣長久來一直hou7外來政權統治，m7-koh人民並無屈服，iu5-goan5不斷反抗，beh追求「出頭天」e5 ng3望；ti7 1989年，鄭南榕、詹益樺ka7反抗運動e5層次提升，in用性命來表現出台灣人對中華民國體制徹底e5反抗！

M7-koh，soa3--落來leh？「選舉總路線」、「運動政治化」、「先建國chiah koh談社會問題」、「國民黨已經本土化」、「台灣已經是主權獨立e5國家」、「台灣e5國名叫做中華民國」......

Che 10年來e5反抗，lan2到底得tioh啥麼？Ju2來ju2民主？實際上--leh？Moa7年lan2 koh beh選總統--a，但是lan2到底是teh選啥麼人e5總統？統治lan2 e5政治體制是teh 替啥麼人服務--e？I 是toh chit8-e5階級e5統治工具？

Ti7 chit-e5體制統治下，是an2-choaN2勞動者e5生活ju2來ju2無保障？是an2-choaN2 環境e5破壞ju2來ju2嚴重？是an2-choaN2「三通」e5 kha步ju2來ju2緊，台灣產業e5危機soah無受重視？是an2-choaN2 ti7媒體政治kap商品化政治e5控制下，人民對政治感覺ju2來ju2無力？

Chit-e5體制根本是teh替統治台灣e5中國賊服務--e5；chit-e5體制根本是財團剝削台灣人e5工具；這根本是官僚、政客、學客聯合teh騙台灣人e5體制！

Che to7是「選舉總路線」，to7是「體制內改良路線」hou7 lan2 e5「成果」！

詹益樺kong2：「民主、自由e5最高境界是無chit8-tin7 teh操縱你e5性命一切e5政府！」

你kong2「khah早睏khah有眠！」；你koh kong2「日頭赤iah iah，隨人顧性命！」

詹益樺kong2：「Goa2 m7願khut ti7 豬tiau5內底，鬥陣chiah8 phun，做1隻快樂e5豬！」

你kong2，做豬m7驚bo5 phun thang chiah8。對！m7-koh豬ma7是ai2 看主人e5面色！Koh再kong2，是an2-choaN2 lan2 teh拍拚，別人teh享受？是an2-choaN2 lan2 koh ai3hou7人thun-tah，koh ai3 hou7人蹧躂？

人民運動chiah是社會進步e5力量，lan boe7-tang3 ka7 kha步停--落來，危機boe7 an2-ne無--去，理想ma7 boe7 an2-ne to7來chhe7 lan2；lan2 ai3堅持去chhui-sak lan2 e5 ng3望，走cchhe7 lan2 e5出路。

Lan2 ai3繼續去追求lan2 e5夢！Lan2 ai3走chhe7理想kap公義！Lan2 beh追求無剝削、無壓迫、無支配e5社會！


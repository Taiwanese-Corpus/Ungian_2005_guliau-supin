Koh是中國思想teh作怪！
Tan5 Tek-hoa5 (淡水組)

長久來lan2拚勢teh走chhoe7 kap起造台灣主體e5歷史觀kap價值觀，民進黨做市長e5台南市政府，soah sio連續5冬舉辦鄭成功文化節，真chhia-iann7 beh ka7鄭成功kap台南市發展觀光旅遊結做夥，chit款做法m7-tann7反映出in e5文化素養chiann5 ke7路，koh是in頭殼內中國讀冊人思想teh作怪！

鄭成功集團佔領台灣了後，kap蔣政權kang7款，ka7台灣當做in e5領地ham7反攻大陸e5基地，先用強勢e5武力si3-ke3 thai5人拆厝、佔土地、搶資源，比荷蘭人koh khah殘酷teh鎮壓hit chun7台灣原住民各族e5反抗；續--落-來，延續荷蘭e5王田制度，所有e5土地long2是鄭--家e5,號做「官田」，kap鄭成功hiah-e5部屬佔--tioh8 e5「文武官田」比--起-來，ti7官田種choh8 ai3加納kui2 na7倍koan5 e5重稅，像hit chun7下等e5田地，「文武官田」ai3納2.40石，「官田」soah tioh8納10.2石，其他koh有人頭稅、厝稅、菜稅kui大堆，壟斷一切資源，thang好供養軍隊kap kui phang5統治集團反清復明。

台南市舉辦鄭成功文化節，宣揚鄭成功「開台」e5功勞，是khia7 ti7台灣主體e5歷史反省，iah是統治者立場e5價值思想？鄭成功集團統治台灣22冬e5暴力統治kap經濟剝削，kam2 long2 ui3 in e5歷史認bat--nih hu2掉--a?中國正統e5封建思想，kam2 ui3 in e5價值--nih清掉--a?

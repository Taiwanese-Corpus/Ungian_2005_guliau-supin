富世遺址ti7 toh位?
Toa7-thau5-lian5
Hit工騎tui3蘇花公路e5時, 經過花蓮富世村, 看tioh8 1 e5路標寫『富世遺址』. 3冬無來花蓮, m7知是khah早無注意--tioh8, iah是chit kui2冬chiah chhai7--e5, 決定oat入去看mai7.

富世村, 1 e5夾ti7 Truku國家公園kap亞洲水泥花蓮廠中ng e5 Truku部落, 人khah知--e5是in kap亞泥e5「還我土地」抗爭. Ti7台9線邊--a2 e5小部落, 一般車phiu--leh to7過, chit-ma2 koh ke khui 1 choa7新路『太魯閣大橋』, 免seh8入去國家公園, koh khah be7 hong5注意--tioh8.

Oat入去部落內底, 路細細條a2, 無koh看tioh8標示, m7知『富世遺址』ti7 toeh? 問路邊e5 Truku少年: 『請問一下, 剛才在外面看到路標......』話iau2-boe7講soah, Truku少年to7 chhah話講: 『你說那個古蹟喔, 你去花蓮縣政府問縣長, 去跟你們的縣長和議員要, 我在這裡土生土長從來不知道有什麼古蹟, 叫你們的議員和縣長趕快把古蹟搬走, 外面的人進來這裡, 害得我們連在路上都不能安心地走, 製造我們的困擾.』本底kioh是chit e5 Truku少年beh ka7 goan2報, 結果i soah ju2講ju2 siunn7-khi3, 原底jiat8-phut-phut e5心chiann5 soah hou7 Truku少年tan3 ti7 ta2-ma2-ka底, m7-koh i e5話soah ti7 goa2心內開始kun2-ka2......

Ti7網路chhoe7『富世遺址』, 走--出-來是:『富世遺址原來稱「太魯閣遺址」. 位置在立霧溪河口, 太魯閣國家公園大牌坊前方約一百公尺的上方河階地. 遺址在這處河階地的最上一層, 像彎眉月的地形, 長約300公尺, 寬約30~50公尺. 這處河階地上有許多處石頭堆集在一起, 就在其中的一堆裡面, 看到有一塊石柱. 這塊石柱的頂部一段有很明顯, 經過人工打磨成柱的痕跡. 它的形狀很像是台灣東部「巨石文化」中的「單石」.』Koh有規定: 『考古遺址目前受到民國七十一年五月制定的「文化資產保存法」的明文保護, 因此任何破壞遺址的行為均屬違法, 其行為人為公共罪人, 任何人皆可以檢舉.』遺址是公共財, goa2同意, m7-koh是an2-choann2 hit e5 Truku少年e7講kah氣phut-phut, hoah beh thiah?

經過20冬e5政治鬥爭過程, 台灣人1步1步teh走chhoe7台灣主體, beh對抗中國kap國民黨e5統戰kap思想封鎖. 原住民文化, 平埔認同, 史前文化e5研究ham7發現, hou7 lan2 theng3好了解lan2 an2-choann2來? Ui3 toeh來? Lan2 e5祖公a2 an2-choann2生活? Siong7無, hou7 lan2免koh ka2 ti7中國原鄉chit e5唯一來源e5 ka2-le5-a2--nih跳be7出--來.

遺址to7是khah早e5人留--落-來e5生活型態, khia7-ke建築, 生產方式, 生活ke-si......e7-sai2講是lan2現此時生活e5 chang2頭; ti7未來, lan2現此時e5生活型態ma7 e7 pinn3做lan2 e5 kiann2孫a2保存e5遺址. 保存遺址, 是beh記錄歷史; 記錄歷史, 是beh hou7 lan2知iann2 lan2是siann2-mih人; 知iann2過去, 是beh chhoe7 tioh8未來an2-choann2行. An2-ne講--來, 保存遺址kam2 m7是beh建立lan2 ka-ti7 e5主體性. Hit e5 Truku少年e7 an2-ne對goan2講, goa2想i應該tu2過chiann5 che7像goan2 chit種過路客teh問, 部落內底e5路細kai7條a2, 本底in e7-tang3 chiann5 su3-si7 ti7路--nih行, chit-ma2 2輪iah 4輪e5車oat入去部落, siong7無, 行--起-來to7 ke khah危險. Tui3 Truku來講, tai7先是祖先e5土地hou7政府ham7財團騙--去, chit-ma2 e5生活環境koh tioh8忍受觀光客e5來來去去, 若換做是lan2, lan2 e7 an2-choann2?

本底ai3保存e5遺址, 若是影響tioh8現此時e5生活, 造chiann5困擾e5時beh an2-choann2? Che hou7 goa2想tioh8 eng2過teh討論原住民文化觀光化e5時, 1 e5原住民朋友表示反對, i講chit-ma2講tioh8原住民文化, to7 kan-tann是唱歌跳舞, m7-koh唱歌跳舞kan-tann是in生活e5 1部份, chit-ma2 soah pinn3做in文化e5全部, koh tioh8專工表演hou7外人看. 是--a, m7-tann7原住民e5部份, 連平埔e5阿立祖夜祭kam2 m7是ma7有chit e5趨勢? Lan2本底beh保存記錄e5原住民文化kap平埔文化, 是為tioh8學術研究kap開放參觀, iah是補足lan2生活e5內涵kap文化傳承? Lan2是teh消費iah是teh重視? Lan2 kam2是tioh8 hoan頭koh tng2來想看, lan2 teh走chhoe7祖先e5 kha-jiah是為tioh8 siann2? Lan2 e5主體ti7 toeh? 文化ti7 toeh?『富世遺址』koh ti7 toeh?

2006.04.28

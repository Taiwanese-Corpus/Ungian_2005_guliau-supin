記者e5水準
Toa7-thau5-lian5
(學生台灣語文促進會成員)
Gou7月初chap8南港彈藥庫發生爆炸，goa2差不多eng暗lak8點外去到現場，支援軍中人權促進會黃媽媽ti7 hia靜坐抗議，ma7有be7少媒體記者守ti7現場，到食暗e5時間，hit-koa2記者to7坐ti7路邊，若食便當若注意大門出入e5狀況，不止a2辛苦。

Peh~kau2點e5時，kiam2-chhai2是無siann2新e5進展thang好報，tak8-e5 to7 mih8-kiann7收收--leh準備beh走，in lim涼--e5 e5塑膠罐a2 kap便當khe-a2 soah i kah滿si3-ke3，goa2聽tioh8邊--a2有人teh hoah：「請ka7 pun3-so3 chah--tng2-去。」M7-koh無人chun3-bun7--tioh8，做in走。

到kah暗時chap8點，有噴水車kap救護車駛入去部隊，hia e5 khia7家有人koh oa2--來，tak8-e5 koh緊張--起-來，m7知發生siann2 tai7-chi3，部隊e5政戰主任出來說明是beh降溫，tu2講煞，to7看tioh8 SNG e5車來--a，記者講in聽tioh8 TVBS講koh爆炸--a，緊ui3公司拚--來，部隊主任to7 koh ka7 in解釋chit8 pai2。

無求證e5消息烏白放，kan-tann是造chiann5無必要e5驚惶，ma7 thiam2 tioh8記者ka-ti7。對hit-koa2 pun3-so3，m7知kam2是in目chiu khah大lui2無看--tioh8，猶原無人拚掃，theng3候新聞報了，hiah-e5 pun3-so3 ma7變做部隊iah是附近khia7家e5 tai7-chi3。



Siang2 e5民主? Siann2-mih款台獨?
Toa7-thau5-lian5
Ui3日本時代爭取選舉權e5傳統, 1947年228處理委員會提出e5「民主自治」, 到tann long2有--a, 連總統ma7 thang直選. M7-koh, chit-e5民主是hou7外來政權統治e5民主, iah是獨立台灣國e5民主? 是優勢階級e5民主, iah是勞苦大眾e5民主? Lan2 tioh8-ai3確認台灣獨立建國e5意義kap內涵是siann2? 台灣人是beh追求siann2-mih款e5獨立建國? 台獨e5主體是siang2 (是被壓迫大眾iah是台奸買辦政客......)? Lan2 beh追求獨立建國, 前提tioh8-ai3先hut hou7清楚, lan2追求e5實質內涵是siann2, ai3對抗--e5是siann2?

2000年陳水扁當選做中華民國第10屆ma7是第6 e5總統, an2-ne, i是獨立e5台灣國e5總統, iah是中華民國chit-e5外來體制e5總統?

民主kam2 kan-tann是選舉na7-nia7? 透過民主選舉, kam2有才tiau7結束外來體制? 總統民選了後, kam2 iau2是外來政權kap體制teh統治?

若講選舉是被壓迫者e5武器, 是an2-choann2國民黨e7開放選舉? 是an2-choann2統治者e7 ka7武器交hou7反抗者? 不論是選舉, 民主iah自治, long2 kan-tann是chhui-sak台獨e5 1種手段. Ti7 Russia, Bolshevik kang7款入去議會, 是an2-choann2 in e5目標be7去hou7 hoe--去, 終其尾建立社會主義國家? In是黨teh領導, m7是入去議會e5公職講話khah大聲(變做公職政客領導), Bolshevik無kui黨long2栽入去議會, in chiann5清楚入去議會是為tioh8 beh干擾議會運作, 爭取革命黨koh khah大e5空間, 創造革命條件. 講倒tng2來台灣, 民進黨變做選舉黨, 台灣社會koh iau2-boe7形成e7-tang3壓制/制裁民進黨e5力量kap組織, 台獨運動choann-a2 hou7民進黨kap國民黨牽leh行, lou7尾連「台獨」e5解說權ma7 hong5搶--去. Siann2-mih「人民頭家」? Kan-tann投票hit工人民chiah是「頭家」, 票tng3 soah sui5 tng2去「奴隸」身份, chiah koh為tioh8 hit-koa2政客不tong2來氣身lou2命.

透過1 pai2 koh 1 pai2 e5「民主選舉」, kam2結束外來政權kap舊體制--a?

台灣若已經是「形式獨立」iah是「實質獨立」e5國家, nah tioh8強調「本土政權」「政黨輪替」, koh煩惱「外來政權復辟」? 「本土政權」to7是相對「外來政權」, nah e7有本土政權teh kap外來政權政黨輪替--e5? 用中華民國e5選舉規則, 民進黨kap國民黨政黨輪替, che是中華民國換人khia7位nia5! 體制無變, kan-tann換人做na7-tiann7.

若準講台灣已經解決民族矛盾--a, beh koh深化民主, beh nah e7 kan-tann有「全民政黨」, soah無階級政黨? An3世界歷史e5發展來看, ai3有階級政黨代表被壓迫階級e5立場, 利益ham7民主, m7是tann-a2有壓迫階級e5民主nia5. 

準講台灣現此時e5體制已經m7是50冬前e5外來體制, 舊體制早to7 hong5消滅, 若an2-ne歷史清算ti7 toh? 歷史審判, 外來政黨解散, 資產沒收, 壓迫者懺悔道歉, 舊價值清洗......chiah-e5 kam2 bat有--過? 

透過選舉若e7-tang3結束外來政權統治, 若an2-ne ti7日本時代台灣早to7獨立--a, 中華民國早to7 hou7 lan2消滅--a, 今a2日國民黨nah有thang koh ti7 hia亂?

台派頭人繼承林獻堂蔣渭水in e5議會請願運動傳統, 早前chhoa7 tak8-e5 hoah beh台灣獨立, tann soah叫lan2 tioh8保衛本土政權? Ah台派對本土政權e5認知ma7 hoe-sa3-sa3, 有e5講A扁--a2代表本土政權, chin2 tak8-e5 tioh8團結, 若無, 2008年外來政權e7 koh tng2--來; 有e5講, chin2 iau2無本土政權. 台灣有獨立chiah e7有本土政權, 是講對台灣獨立e5講法, soah koh ju2 che7款, 有e5講1949年國民黨來台灣了後, 台灣to7獨立--a (chit-e5講說若成立, 國民黨早to7是本土政權--a); 有e5講1991年國會全面改選, 台灣事實獨立--a (m7-koh是an2-choann2一直到2000年chiah有本土政權?); oan-na有人講1996年台灣頭pai2民選總統, 台灣已經獨立--a (m7-koh國民黨chit-e5外來政權iau2 ti7--leh); koh有人講2000年陳水扁當選總統, 台灣chiah正港獨立(m7-koh外來政權koh ti7邊--a2 teh等beh輪替--tng2-去).

Chiah-e5講法hou7群眾聽kah hoe-sa3-sa3, 是toh 1 e5講--e5 chiah準算? 民進黨kap台派頭人e5講法kam2講e7通? Iah是有chiok che7矛盾? Lan2 kam2 beh接受chit款tioh8 na2 m7-tioh8, 據在頭人解說e5「台獨」價值?

台獨e5中心思想是siann2? 代先, tioh8-ai3認清楚目標是「民主」iah是「獨立」; 「選舉」是手段iah是目的.

殖民地hou7殖民統治ah tiau5--leh, 無先獨立nah e7有民主? Kek8-ke kan-tann有「自治」na7-nia7. 殖民地人民tioh8-ai3 chhui-sak「民族民主解放運動」, ui3殖民母國獨立chiann5做民族國家, 實行民主政治. 所以殖民地ai3先獨立, chiah有民主.

若an2-ne, 台灣--leh? 台灣hou7中華民國統治, kam2是殖民地? 台灣kam2是1 e5獨立e5國家? 1895~1945日本是台灣e5殖民母國, ah台灣是日本e5殖民地, 有「台共」領導民族民主解放運動. 日本戰敗了後, 台灣脫離日本殖民統治, 續--落-來中華民國霸佔台灣, 對台灣來講, 中華民國to7是外來e5殖民政權. Kam2講台灣tioh8外來主人來管chiah e7-eng7--chit? 台灣人kam2 be7-tang3 ka-ti7做主人? To7算講1945年中華民國統治台灣, ti7國際上有法理有條約, 台灣人kam2 to7 be7-tang3反抗, 進行「民族民主解放運動」? 「民族自決」是台灣人e5權利kap義務.

中華民國ka7中國e5憲法, 政治, 經濟, 社會制度, 思想, 文化, 教育chiah-e5 kui套搬來台灣，che to7是有效teh執行殖民控制e5外來體制. 國民黨kan-tann是外來政權e5表現, 蔣pe7-kiann2死--a, 國民黨失去行政權--a, m7-koh外來體制iau2 teh維持控制.

是講hit-tang-chun7 e5台灣人nah e7「歡迎祖國」? Lan2 hian開歷史ka7看, to7知iann2是hit-koa2半山, 士紳階級, 地主kap頭殼無清楚e5讀冊人teh主導. 賴貫一講: 「800冬前e5 cha-pou祖踏入澎湖e5 Hau2門了後, to7 chiu3-choa7無beh koh想原鄉, 無beh koh做hit-peng5 e5人. 」Ti7日本時代, in做台奸買辦走狗, 中華民國統治了後, kang7款做統治者e5 3-kha-a2, m7管ti7時, in long2 giah8順風旗. 台派頭人講ai3考慮現實條件, chit款講法若成立, an2-ne lan2顛倒ai3肯定chit-koa2台奸買辦走狗, 顛倒ai3 ka7 in「正名」chiah tioh8, be7-tang3 koh罵in是台奸買辦走狗. 無人pheng7陳水扁koh khah考慮「現實」, 先罵辜顯榮是台奸了後, chiah koh ka7話吞落去pak-tou2底, sui5 ka7辜--家hoe7失禮; 2000年坐tioh8總統位了後, sui5去ka7軍頭『郝柏村』請安. 李登輝to7是「務實主義」e5創始者, tak8不時to teh感念特務頭蔣經國e5牽成, i long2免要意有joa7 che7台灣人hou7蔣經國thai5頭.

話講--tng2-來, lan2 e5目標清清楚楚是beh獨立, 脫離中華民國統治來獨立, 建立民主e5台灣共和國. 獨立了後, chiah koh繼續「深化民主」kap「轉型正義」「國家正常化發展」e5 khang-khoe3.

「改革」kap「革命」差ti7 kam2有變動社會根本e5結構條件. 改革是無改變原本e5基礎, 透過無kang7階段來進行社會kap經濟chiah-e5改革, 親像宗教改革, 教育改革, 稅制改革...... Ah革命是改變原底基礎, 改變社會結構: 政治, 經濟, 社會制度徹底e5改變, iah是精神, 文化生活某方面e5完全改變, 親像工業革命, 獨立革命, 民主革命, 思想革命......

所以lan2講台灣beh獨立建國, tioh8-ai3經過革命. Ti7 chia chin3前, ai3先對lan2舊底e5人生觀, 價值觀, 世界觀做思想革命. 「台灣獨立」to7是徹底否定外來政權kap壓迫階級e5體制, beh建立新體制kap新國家. 投廢票是否定中華民國選舉規則e5手段, ma7是抵制民進黨收割台灣人反抗力量入去體制pun利頭e5方法. Ti7台灣iau2-boe7形成台獨黨iah是階級政黨chin3前, 投廢票是台灣人表達獨立主張kap階級意識e5手段.

Lan2 kam2是beh期待有e7-sai2替代民進黨e5組織出來代表lan2? M7是! 頭人, 權威者已經chiok che7--a, 出賣者oan-na be7-chio2, lan2 m7是teh期待有另外1 e5選舉代表kap投票選擇, 是台灣人tioh8-ai3形成新koh獨立e5力量.

2007.01.18

對抗cha-bou2人e5戰爭
Toa7-thau5-lian5

前1-cham7-a2 A-bi5招我上i e5電台節目, 分享1-koa2 cha-bou2人e5想法, chiok久無chham人an2-ne討論cha-bou2人e5議題--a, eng2-koe3 ti7社團, 我ham7 Ahong會sai2講che講thau3暝, 出業了後, chit款機會顛倒khah chio2.

Kap A-bi5做夥討論e5 3篇文章是「走chhoe7信仰, thiaN3 kap分享」(A惠), 「Ka-ti7 e5房間」(嘉芬)kap「藝術品」(劉雅琪), chit 3篇文章ka7 cha-bou2人ti7社會e5地位, ti7家庭e5角色, kap hou7外界束縛e5價值觀寫kah chiok活跳, ti7 chia, ma7想著用cha-bou2人e5形體ti7社會生存e5 ka-ti7.

M7知ui3 siaN2-mih時chun7開始, chit e5世界開始pun cha-pou cha-bou2? Ma7 m7知ui3 siaN2-mih時chun7開始, cha-pou cha-bou2無kang7款e5標準hong5訂gah chiah-ni7清楚, chiah-ni7嚴格, 連食飯, 放屎, 講話e5聲sau3 ma7 hong5訂死死? Tih時cha-bou2人ti7 chit e5社會hong5看soe-siau5? Be7-sai2有想法, be7-sai2妝了bai2, be7-sai2主動追求ka-ti7 e5權利ham7幸福, be7-sai2做ka-ti7 e5主人, siaN2-mih tai7 long2 ai3照沙文e5價值觀kiaN5, ti7 chit種無尊重人性e5社會規範內底, m7-taN7 cha-bou2人hong5扭曲, 連cha-pou--e5 ma7 hou7 chit種game rules bu2 gah m7 chiaN5人--去.

Chit-cham7-a2 siong7時kiaN5 e5話題就是『璩美鳳偷拍案』, ui3 tai7-chi3 piak-khang到案件審問, tak8-e5 long2 teh討論『璩美鳳』個人e5行為, 媒體long2 teh報『偷拍光碟』iau2有siaN2-mih版本, 男主角是siang2, koh有joa7 che7有頭有面--e5 kang7款有『情色風暴』......chit款氣氛m7-taN7 ka-chai3 ka-ti7 m7是『偷拍案』e5主角, ka2-na2 koh有看好戲e5味.

Chit件tai7-chi3 piak-khang, 是社會問題, m7是單純e5個人事件. 當然, ti7 chia個人ai3負責任, chit-e5變態e5社會, m7-taN7縛死cha-bou2人e5頭殼, koh teN7死cha-bou2人e5身體, ui3 eng2-koe3 e5『貞節牌坊』, 『三從四德』, 到現代e5『美麗新女人』, cha-bou2人對ka-ti7 e5頭殼kap身體long2 m7-bat有自主e5權利, 永遠m7是獨立e5個體, kan-taN因為i是「cha-bou2人」.

到21世紀, 女性主義kun2-ka2--過了後, ti7「性自主」, 「性解放」e5口號ham7具體行動下kha, lan2 soah看tioh8 1-koa2 cha-bou2人追求ka-ti7 e5權力e5時, 顛倒teh符合cha-pou人e5價值觀, 結果koh反to2 tng2--來hou7社會批判鎮壓, chit點lan2 ti7『璩美鳳』『陳文茜』chia就看gah chiok清楚.

In 1手gia5女性主義e5大旗, hoah beh爭取cha-bou2人e5權力, 私底下soah運用ka-ti7 e5智慧ham7妖嬌美麗, 用ka-ti7 e5身軀做買賣, 交換個人e5政治地位kap經濟利益, ti7 chia, in m7-taN7扭曲女性主義e5原則, koh傷tioh8另外1 e5 cha-bou2人(hiah-e5 cha-pou人in bou2)e5尊嚴. 有影看無hit koa2「進步」e5婦運團體teh聲援siaN2-mih?

批判『璩美鳳』了後--leh, 社會對人e5規範kam2就有chai5-tiau7逃避責任? 呂秀蓮講gah chiok好: 若是社會be7-sai2容允1 e5『璩美鳳』, an2-ne是an2-choaN2 beh繼續容允koh khah che7 cha-pou e5『璩美鳳』? Lan2 ai3--e5是一致e5標準, m7是雙重標準, hiah-e5享受『璩美鳳』身軀e5 cha-pou人bih ti7 toeh? In kam2免負責?

是an2-choaN2 cha-pou人有複雜e5性關係m7免接受社會譴責, 顛倒hong5 o-lo2『人不風流枉少年』? 像張俊雄, 黃義交......, ti7外口烏白來, lam7-sam2-tai7 piak-khang了後, 請正牌bou2出來背書就船過水無痕, 有--e5 koh反to2 tng2--來官愈做愈大, 聲望愈來愈koan5. Ah cha-bou2--e5是an2-choaN2顛倒ai3擔chit種社會壓力?

Lan2 beh追求--e5是有人性, 尊重個人選擇e5社會價值觀, cha-bou2人beh對抗--e5 m7是cha-pou人, 是chit e5社會體制!

∮小說評論
〈純真時代〉短評
A-khioh賞評審組

〈純真時代〉e5 作者ti7 台語文界算khah先進，講--來作者ma7 iau2 真少年，是i khah kut力寫，作品khah che7 nia5。Chit篇小說想beh 用現代(ma7 e7-sai2 講是後現代，因為現代iau2-boe7 進行到i 寫e5 kham2站) e5 海外台灣人去回頭看台灣政治、社運發達e5 90 年代，作者ka7 號名「純真」，表示作者對hit個時代青年學生e5 認同，用文學來肯定近代歷史。時過chiah 10 thong2年nia5,hit chun7 e5 青年chit chun7大部份iau2-koh ti7 本土陣營teh phah拚，chit篇作品是對chiah-e5人上好e5 鼓勵，當然ma7 有少數人背叛當初e5 理想，投入敵營iah是退出，作者借chit篇小說提出反省iah是批判，小說中ui3 純真年代出--來e5 女性，lan2 e7-tang3 看著現實政治社會某人e5 形影。
主角chit對ang-bou2 是有行過hit款「純真時代」，m7-koh 並無參與ti7 運動中--e5,in ti7國外感覺對台灣社會有koa2虧欠，反射ti7 對chit位運動女性e5 照顧。另外1個主題是對感情e5 挑戰，男主角內心受著誘拐，躊躇ti7 婚姻kap 情慾e5 爭戰，最後iau2是e7 得通過試驗，回復純真e5心靈。

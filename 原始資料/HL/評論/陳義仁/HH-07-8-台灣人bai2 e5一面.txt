
台灣人bai2 e5一面
李喬
陳義仁*譯
前言
Beh會當自我反省是真無容易--e5。人性e5弱點就是gau5看別人e5缺點，看boe7著家己e5缺點。若beh露現家己重大e5缺點抑是家己卑鄙e5一面，承認家己e5錯誤，koh會曉改過，是koh較困難。
Koh特別chiah-e5缺點若是咱e5家族，咱e5民族共同所有--e5,就koh愈歹發見。因為攏有共款e5缺點kap惡質，因為大家攏an2-ni，所以，就愈oh-tit感覺會著。
所以，咱需要反省家己e5缺點、惡質kap病毒，咱台灣人才會當健康勇壯。
代先，我beh問：「你是台灣人mah？」我個人感覺，無分本省、外省，無分Ho7-lo2人、客人、原住民，只要你若自認（認同）家己是台灣人，你就正港是台灣人。我beh邀請「自認是台灣人--e5」，做伙來反省。咱冷靜落--來，mai3假仙，面對事實，承認事實，知家己bai2 e5一面，承認bai2--e5這面。然後，勇敢企--起-來，開創美麗光明e5前程。
1.   甘願做boe7大漢e5孤兒
台灣，hou7祖國放sat，割hou7日本，姑不二chiong，台灣e5住民才著成做台灣人。這個歷史事實，hou7台灣人e5心理上有一個thau2 boe7開 e5結，產生孤兒e5意識。孤兒意識hou7台灣人產生濟濟bai2 e5面貌。
孤兒意識，會產生「認罪e5反應」。親像無人e5 e5囡仔，親像新婦
 
仔。主人若講咱m7著，咱就是m7著；講咱有犯著某一項罪，雖然咱無做，也想講家己真正有罪，承認有罪，向望得著赦免。
是an2-choaN2 chiah-gau5烏白認罪？因為台灣歷史e5經驗ka7台灣人講：「世間無甚mih公理正義e5律法；法律永遠是支配者方便e5手段na7-tiaN7，反抗也無路用。」所以，台灣人就對公理正義冷淡無關心，無是非之心。對法律規範，人間e5不平，咱大家e5前途等等，攏m7看也m7去想，一切交hou7支配者，徹底認命。
人講你是烏龜仔子，你就家己承認是烏龜仔子，過烏龜仔子 e5生活。講你an2-choaN2，你就an2-choaN2。
孤兒意識hou7人甘願做老二--e5。既然無老父，無身分，tu2著代誌只有是邊仔喘na7-tiaN7。但是，邊仔企koh驚hou7主人罵講是無合作。所以，伊to7 ai3 giah8旗仔喝燒，助威風，才有算盡職。出頭做主無份，做老二--e5也boe7 bai2。一個群族家己限定做老二--e5,實在悲哀。
面對歸桌頂e5 chheN-chhau，你捧一塊碗toa3邊--仔等，主人挾一塊雞頷頸hou7你，你就謝主皇恩，aN3腰鞠躬趕緊轉去灶腳恬恬仔享受。也提高警覺，聽看大廳主人有甚mih命令抑無。主人若恩賜你kap伊坐桌，你隨時提醒家己，家己是啥物身分，boe7使越頭越耳，boe7使厚話。Koh較要緊--e5,你kan-na會使挾倚近你頭前e5菜。不過免操煩，ti7適當e5時陣，主人會挾桌中央e5一塊好菜hou7你。Tui3 an2-ni，你產生一個看法：「Toe3著好額人，做老二，做新婦仔ma7是boe7-bai2。」Koh較重要--e5,做老二--e5 m7免擔失敗e5責任，m7免為著前途擔憂，會過--tit to7好。
孤兒意識也致使產生濟濟e5台奸，因為boe7出頭，無理想，只有是kap支配者合作。為著家己e5利益，kap beh hou7主人歡喜，烏白報、出賣、陷害家己e5同胞。日本時代有真濟報馬仔、三腳仔，陷害同胞；美麗島事件e5時，當局問講：「Beh an2-choaN2處理？」第一個應講「應該嚴辦」e5 hit個kiam2 m7是台灣籍e5官員mah？
這種孤兒意識，這種弱小民族適應環境e5方式，大部份人就是成做冷淡，無所關心e5人。Ti7政治上、ti7公共事務上、ti7人kap人e5中間，攏是an2-ni。火燒厝，眾人攏攬胸欣賞，期待koh較精彩e5鏡頭；車禍，無人敢倚--去；司機逃走，也無人記得機車e5 號碼。咱攏教咱e5囡仔，mai3 chhap世事，較無代誌。
這種不chhap世事，冷淡，無所關心 e5心理，社會大眾是an2-ni，知識份子koh較是an2-ni。求現實e5名利，失去主持人間正義e5良心。
台灣人beh會當自救自強，著先棄sak孤兒意識，看家己做一個會當giah8頭企在ti7 天地間 e5大人。

2.  欠缺宗教情操，信奉（賄賂一貫教）
漢民族無注重生命最後e5目標，kan-na追求現實e5物件。
台灣人將宗教kap poah8-kiau2密切結合，koh徹底會當差神使鬼，khai二、三十箍仔，買金買香買糖仔，拜拜，求神保祐闔家平安、事業順利、夫妻和好、子女學業進步，hou7阮子考著大學，阮某人e5病得著醫好，「到時阮會準備五牲一副來ka7你答謝…」甚至寄附真濟錢起廟，目的差不多攏是beh ou-se  神明，求家己e5福氣，親像teh做買賣。
Che是因為台灣人相信金錢萬能，有錢使鬼會挨磨。
Ti7官場，行boe7通--e5,送紅包，萬事ok-khe。相告，就是khai錢比賽；選舉，買票。
台灣人做人做事e5手段，差不多攏會當用「賄賂」（ou-se，送紅包，phou5)兩字來說明。台灣人無宗教信仰，勉強來講就是信「賄賂一貫教」！這種宗教hou7咱喪失心靈世界，精神生活完全物質化。人會使賄賂，神佛也會使到這種地步，就boe7見笑，無罪惡感。
一個賣毒品e5人，ti7過年送父母大包紅包，父母滿心歡喜，伊本人也心安理得。
真濟中小學e5校長，beh得著職位，著ai3 khai一條真大條e5「交際費」，當然chiah-e5校長也時常會教示學生禮義廉恥。
Ti7生活上，用賄賂解決一切，對神明也是an2-ni。這點上明顯表現ti7【大家樂】這種poah8-kiau2風氣。求神問佛，若kong3龜，菜刀giah8--leh，神佛e5頭斬落地hiat落糞圾桶。
生命e5意義，人生e5目標，除了現實有形e5物件以外，應該有最後e5目的，有心靈界。若無，注定會hou7現實人間所吞食。
今仔日beh振作民心，塑造台灣新文化，著重新建立宗教e5情操。

3.  台灣人有過頭濟e5雞棲王
雞棲王是客家人teh恥笑人e5一句話。意思是ti7厝內親像龍，出去外面就親像蟲e5無路用腳色。（親像Ho7-lo2人所講--e5「牛椆內惡牛母」。）雞角仔出去外面，想beh jiok  雞母，hou7一tin7雞角仔啄kah喝m7敢，逃走轉--去，猶原m7知thang謙卑，顛倒逐日欺負家己厝內e5雞母、雞仔子。Che to7是雞棲王。Ti7咱e5四周圍到處有真濟這款e5人，雞棲王e5特點si7——
Ti7家己人e5面前chhau3-chheng3 kah會死，但是若對外tu2著較有力e5人就軟腳koh兼phou5 lan7-pha。用「黨外」做例，有真濟人家己人相thai5是siah-siah 叫；若面對統治者就非常「小心」家己e5安全。看勢面boe7-bai2,也對家己真有利，才敢chhiang5--落去。Koh用台灣e5流氓做例，古早e5強盜會曉劫富助貧，專門對付貪官污吏。但是，台灣e5強盜流氓是上下流--e5,in時常kap當權者勾結，甚至做反民主、反民意e5人e5扑手。In也得著當權者e5保護，互相利用。
雞棲王另外e5特點是：細項e5代誌斤斤計較，無顧大局。Ti7家己e5團體內面，爭大位、爭名額、爭個人e5政治利益，爭kah siah-siah叫。但是對外爭取大義理e5時，逐個就你看我，我看你，甚至妥協。
台灣e5社會政治運動e5先輩，in真濟e5失敗，就是因為an2-ni。家己戰家己e5,m7知thang合作，也就是家己佔家己e5雞寮仔teh做霸王。Che ti7反抗清朝kap日本攏是an2-ni。
雞棲王kan-na知影顧家己e5雞寮仔，別e5雞寮teh火燒攏無我代。恆春核能廠出問題，he是恆春人e5代誌；鹿港人teh反杜邦，是鹿港人e5代誌，與我無關。
雞棲王若ti7外面，是攏扑boe7贏人，所以就西瓜倚大爿。真濟政治人物無理想，無原則，反來反去，to2位有選票就倚hit爿。
咱準講boe7當親像鷹鳥展翼，至少也m7-thang做雞棲王。

4.  無腦髓e5無頭神，生死由人e5布袋戲尪仔
台灣e5歷史真短，但是歷盡滄桑，鹹酸苦chiaN2攏有。台灣人時常付出慘痛e5代價，但是，真少想講：「Ti7歷史e5戲台頂。台灣人著參加演出，kap著an2-choaN2演。」
Tui3荷蘭、鄭成功、滿清、日本，到ti7現e5中華民國，歷代e5統治者，較濟是beh剝奪台灣人所扑拚e5成果na7-tiaN7。到chit-ma2,連民主法治都得boe7著，連講beh「決定家己e5前途」也boe7使--tit。台灣人也bat kap外來e5統治者拚命戰鬥--過。但是，ti7犧牲流血e5中間，台灣人真少學著hou7家己e5民族勇壯e5道理，kap做主人e5智慧。
台灣人無想講家己是台灣e5主人，討論台灣e5前途。會企ti7中國人e5立場，抑是想講美國e5看法，以及中共e5反應。但是，台灣e5立場ti7 to2位？台灣人成做啥物款意義teh活--leh？
Kap大部份e5弱小民族共款，台灣人無法度自主自信，依賴心siuN重。無愛抽象e5思考，有頭殼，無腦髓，無頭神。Boe7曉想前想後，be7曉掠家己做主體去想代誌，用家己e5觀點立場去想代誌。所以，雖然有遭遇種種e5苦難，卻，boe7得著教示，無論勢面如何，攏成做死活在人e5掌中e5布袋戲尪仔。Boe7曉自立自強，kan-na beh tui3外位去chhoe7出路，chhoe7幸福，所得著--e5當然只有是艱苦屈辱na7-tiaN7，得boe7著真正e5幸福。台灣人受過hiah-nih8濟e5艱苦，那像iau2 boe7了解這點。
日本時代，簡大獅抗日失敗，走去廈門。滿清政府驚日本人，顛倒將伊送hou7日本。簡大獅竟然koh告白講：「生為大清之民，死為大清之鬼。」
作家吳濁流，ti7伊e5小說《亞細亞e5 孤兒》。有寫一個真有代表性e5人物，這個人物對台灣e5現實（當時是日本統治）失望，就去日本內地求理想。總--是，hou7人排斥，無法度適應，就走去祖國中國chhoe7安慰。但是受猜疑，就失魂落魄，轉來台灣起痟死--去。台灣人tui3日本、中國chhoe7理想，chit-ma2 koh加一個，去美國，向美國。咱本身若無扑拚自立，kan-na想beh靠別人，是無路用--e5。
有一個原住民家族，阿祖因為反抗日本人死--去；阿公做日本時代e5甲長老；父做日本志願兵，死ti7南洋；子真歡喜teh做中華民國e5警察，孫仔beh考軍校，準備將來完成反攻大陸e5「神聖使命」。這款e5家族歷史值得咱深想。
二二八事件，台灣人所受e5傷害koh較大。台灣人歷盡苦慘，台灣人是m7是記會tiau5,也得著教示，來自覺自強？ 

5.  Chhin3-chhin3 chhai2-chhai2,m7肯下功夫
Hit擺我去日本，行出東京車站，想講一定是人kheh人，想boe7到，顛倒是真安靜，街仔路清氣，花草芬芳，路邊草坪頂矮矮 e5樹仔，齊齊整整。Ti7 hia也買兩擺便當，兩擺e5菜色無完全共款。但是菜e5排列，兩擺攏無增差，也攏整整齊齊。Ti7 hia也觀賞in e5民謠比賽。Hit種變化kap氣派，hou7人感動欣羨。演出場所e5布置kap各地方e5 chng-thaN7，實在有夠講究。
In 對生活環境、生活方式、社會活動攏hiah-nih8下功夫，iah咱--leh？真見笑，咱台灣人e5生活、職業事務、文化，攏是chhin3-chhin3 chhai2-chhai2。咱e5民族活動、形式、化妝，道具，攏愈來愈差，愈song5。M7若生活方面，習俗禮儀是an2-ni。連thai5頭e5天大地大 e5代誌，也是chhin3-chhin3 chhai2-chhai2,chhong2-chhong2-pong7-pong7,不管反清抑是抗日，攏an2-ni。
台灣家己生產日光燈已經幾若十年，一直攏kan-na做長ko形 e5燈管。兩、三年前「外國專家」發覺這點，咱才知影beh改進。咱teh做e5裝飾品，細仙尪--仔，kan-na會曉摹仿外國e5粗俗品。Boe7曉想講咱也會使做一寡媽祖婆、土地公、廖添丁、白賊七仔，有民族e5色彩，共款會當趁外國人e5錢。
台灣e5流行歌，除了早期一寡真有台灣味e5歌曲以外，其他--e5,攏是日本味，an2-ni唱kah beh 30冬。Thang歡喜--e5是，這10年以來Ho7-lo2人 e5歌，tauh8-tauh8仔 teh開創出真正e5台灣味。也客家e5山歌非常優美，但是khah唱都是hit幾種舊調，無創新。台灣e5文學、音樂、美術、電影，攏真需要koh扑拚。台灣e5電視，粗魯、淺薄、低級…

6.  殘酷自私，無現代人應該有e5品德
台灣人自私，殘酷（殘忍），別人e5囡仔死boe7了。對別人e5災難、痛苦，咱冷眼旁觀，看著人teh出山，toa3邊--仔chhi-chhi chhu7-chhu7,批評東，批評西。有人自殺，緊去參觀報人知；有人hou7水tu7--死、火燒厝、有人跳樓，大家圍teh看，看了爽，un-na會扑phok仔喝咻。
家己e5厝內真清氣，但是公共e5水溝，巷仔角、草埔，糞圾滿四界。大樓公寓公用 e5水塔thai2-ko，大家無beh出錢倩人洗。但是，家家戶戶攏買進口 e5濾水器teh使用。
工廠e5頭家，為著趁錢，污染環境，將子孫e5生存資源也攏beh ka7用hou了。錢趁有夠，就beh走去外國享受。無要緊，別人e5囡仔死boe7了。
台灣人殘酷，逐項都敢食，逐項都敢thai5,世界出名。
咱bat ti7街仔路公開thai5虎；咱真gau5掠hiah-e國際間所teh保護真希罕e5鳥仔；咱koh大量進口活蛇，引起國際生態保護人士e5抗議。
狗仔是人類上忠實e5朋友，但是台灣人愛食狗肉。狗仔陪伴咱生活，到老、破病，ka7賣 hou7狗肉店。家己e5狗仔飼三、四年，真古錐。冬天到，beh 食補，槌仔giah8--leh，趁狗仔無注意，大力ka7 mau--落-去，狗仔昏--去。滾水hiaN5好，狗仔煞koh醒--起-來，iau2 teh ka7咱搖尾，舐咱e5手。咱嘴齒筋咬--leh，目珠kheh-kheh，koh mau--落-去…
咱e5上流人物，古錐e5小姐攏teh食蛇肉。Iau2三、五工才 beh thai5 e5豬仔，咱用刀仔ti7 in e5身軀做記號，hou7 in ti7 beh死進前著流血hiah濟工。牛肉、羊肉真好價，生理人就ti7 beh thai5進前，用強力e5 phong3-phuh，將水灌入去牛肉e5內面，非常悽慘殘忍。台灣人愛毒魚仔，藥--仔lok-落水中，水中e5生物總死。
M7若an2-ni，kap人有冤仇也會放火燒山。兩百年前e5古樹，kan-na為著交通e5方便，就ka7剉--落來，美麗島chiah-nih8 sui2,竟然是屬ti7 chiah-nih8殘忍e5人e5江山。

7.  無職業道德，無遠大e5心胸kap眼光
外表看--起-來，台灣人勤儉樸實，真有活氣。但是若tui3內面來看--leh？實際上，現此時台灣e5各行各業，會使講是道德、民心敗壞到極。
作穡人，使用農藥，無照安全量kap安全時間。家己種e5菜，家己m7敢食。尾暗挽--落-來e5菜，浸某一種農藥，明仔再隨擔去賣，上鮮。有人買兩把白菜，無注意，hou7五隻鴨仔食--著，隔工，五隻攏去閻羅王hia報到。稻仔園噴好年冬，藥性特別強，有效性是三年，咱chiah食這款e5粟仔。
以前e5販仔，in e5秤仔若偷斤減兩，秤仔隨會hou7人cham3-cham3--歹。Chit-ma2 e5販仔，in e5秤仔，我敢講大部份攏減人e5秤頭。
幾年前，發生phun油e5事件。生理人用臭酸e5 phun 水來「提煉」人teh食e5油，hou7全國e5家庭kap餐廳使用。Che誠實是人所teh做e5代誌mah？Koh有e5人，將工業用e5油，偷lam7做食用油。有人進口貓仔、狗仔e5食品hou7人食。明明知影米粉摻硼砂真損害健康，ma7是有生理人teh偷摻。過期e5麵包收--轉-去，kap新--e5麵包chham做伙提出去賣…
起厝e5人，特別是起販厝，chhin3-chhai2起，偷工減料。漏水，pit空…chiah-e5人用努力、時間來teh換金錢。趕工課，品質不管，做工變做無啥mih意義kap價值，是kan-na為著錢na7-tiaN7。其他真濟行業也攏是an2-ni。
咱e5製造業m7若無職業道德，koh欠缺遠大e5眼光。有某一個工廠e5腳踏車，早期e5產品較好，後來就偷工減料，降低成本來對抗假牌，an2-ni等於是大家總死。有人摹仿電光牌 e5衛生設備，做假牌--e5出來。Koh有人再摹仿這個假牌--e5,是an2-choaN2 m7直接摹仿真--e5電光牌--e5 to7好？因為，也是技術kap本錢e5考慮。Koh有做了boe7-bai2 e5廠牌，為著beh降低成本，增加競爭e5能力，家己製造摹仿家己e5假--e5產品。大家降價、競爭，利純低，品質當然是愈來愈差。因為an2-ni，咱e5女工工資真低。咱e5汽車工業一直停留ti7美國、日本e5裝備廠抑是代工處 e5地位na7-tiaN7。
古早來台灣e5人，攏是出外來趁食--e5,將台灣當做是他鄉外地。Chit-ma2咱著放棄這款e5觀念，才會為台灣久長e5未來扑拚。
公務人員，大官虎氣派，後母仔面。逐種代誌攏著送紅包，其中司法系統e5紅包上濟。
台灣e5教育，猶原是惡補。真濟老師，上課簡單講講--leh，beh聽較詳細要緊e5部份，e暗來阮兜補習to7知。若有無共學校e5考試比賽，老師會替學生作弊。抑是有其他e5比賽，就用特別e5關係，拜託採點數e5先生，著hou7某人第一名，ka7阮e5學生加扑幾分。咱e5大學生，男女烏白來、扑痲雀，對國家社會關心--e5真少。真濟教授教課，iau2提二、三十年前 e5筆記用唸--e5。真濟教授，講號做知識份子，時常公開講白賊，做權力者e5走狗。
有影，台灣e5各行各業，無論是作穡人，販夫走卒，抑是大學教授，推事法官，ti7行業規矩、行業道德，大多數e5人攏有所虧欠，甚至會使講是罪大惡極。

8.  Ho7-lo2人自高，客人自卑，原住民自暴自棄
我講Ho7-lo2人自高，客人自卑，原住民自暴自棄，意思m7是講這3族e5本性是an2-ni，是teh講這3族e5人相對待 e5時，往往會有an2-ni e5表現。
Ho7-lo2人自高，眼中無別族，講家己是台灣人，別人是客人。客家e5人，也家己自認是人客。原住民e5 9族，真濟優秀e5傳統攏beh無--去，群族e5尊嚴也強beh消失，自暴自棄。
有一擺，我去美國，向台灣e5同鄉演講，聽眾大部份是Ho7-lo2人，但是我是客人，姑不二chiong著用北京話來講。當場就有人抗議。我只好用家己e5台灣話（就是客話）講續--落-來。當然是鴨仔聽雷，大家攏笑笑出來。我才koh用北京話繼續講。這個小小e5事故，值得咱深想。語言本身無罪，也無懸低之分，向望語言無koh造成台灣人互相e5衝突。
Ho7-lo2,客家原本是小可ti7語言上boe7好勢，但是這個衝突若像愈來愈大。真濟人感覺，民進黨已經teh-beh變做Ho7-lo2人e5黨。Ho7-lo2人愈來愈自我本位。原住民koh較淒慘，一下進入平地，「自然」就無teh講家己e5母語。Koh平地人開嘴合嘴to7講in是番仔傀儡。
以上所講chiah-e5,實在hou7咱艱苦心，今仔日，咱所beh追求，上懸e5目標是台灣人e5民主、法治、尊嚴kap幸福e5將來。M7-thang為著語言、族類e5問題，來破壞咱e5和諧kap上懸e5目標。原住民需要扑拚，將in原來優秀e5傳統親像民主、開放，土直、樂觀、團結，大公無私…等復興起來。Koh，著教下一代家己e5語言、歷史，hou7傳統文化kap生活e5富裕攏得著進展。
客人好--e5傳統是理想主義、實踐e5精神、浪漫熱情、互助友愛…等，需要復興，也ai3珍惜家己e5母語。無論原住民抑是客人，攏著自覺，家己也是台灣e5主人。Ho7-lo2人 e5人口、人才、財力攏較濟，m7-thang有自我中心e5表現。有聚會e5時，請尊重客人kap原住民「會tang3聽有」kap「發言」e5機會kap權利。講話e5時，上好m7-thang講「阮台灣人，lin2客人。」
每一族e5人，也攏需要學寡你所接觸會著 e5別族e5語言。
無分彼此，咱「台灣民國」beh用新--e5姿態，開創台灣人新--e5前程kap理想。

9.	結論：創造尊重活命e5台灣新文化
現在台灣e5文化，人心紛亂，失去方向kap氣力，價值標準也亂chhau-chhau。
但是台灣也有一寡人開始teh覺醒，會曉beh自決，爭取民主自由kap做人e5尊嚴；會曉beh保護環境kap盡社會責任。Tui3今起，咱需要koh較扑拚--e5有：
創造台灣新文化，先本土化、自主化，然後國際化。
每一個人ti7家己e5工作，專長，為民主法治奮鬥，做國家e5主人。
咱e5祖先冒險、上進、熱情浪漫、互助友愛，無妥協，求幸福e5理想主義，著ka7發揚。
社會大眾e5心理建設，宗教情操e5培養，kap科學觀念e5普及，共款迫切重要。宗教情操m7是限定ti7宗教信仰na7-tiaN7，是心靈世界e5創造，生命情調e5提昇。心中有對未來，未知 e5敬畏期待，是生命所需要e5推動力。科學觀念會當破除一切無合理kap反理性e5事務。
台灣新文化e5目標，是創造尊重活命，合ti7時代進化e5新文化，一切e5不幸、不義，攏是因為無尊重活命，所有e5活命攏是平等--e5,boe7使侮辱。
活命上重要。所有e5活命是一體，一切e5教條親像民族、國家、主義、規範、法律，集團利益…等，攏是次要--e5,是beh為著活命服務e5工具；工具一但無路用，對活命有害e5時，當然著ka7棄sak。
活命e5原則就是追求幸福。不管啥mih主義，啥mih政治主張，會當hou7咱e5活命幸福--e5,才是咱所beh ai3--e5。
是--lah，咱beh創造尊重活命，合ti7時代進化e5台灣新文化。
（風向第7~ 8期，1990年11月、1991年1月）



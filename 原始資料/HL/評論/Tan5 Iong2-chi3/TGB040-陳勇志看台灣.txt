陳勇志看台灣
Tan5 Iong2-chi3

SiaN2人e5台灣

民進黨執政已經beh 3年--a, siaN2人統治台灣ma7愈來愈明顯--a. 李登輝時代e5「新台灣人」意識hou7中國人當做商品teh hoah賣, 中國人若講台語就是「愛台灣」, 台灣人若講台語就是「Ho7-lo2沙文主義」; 台灣人若講1句, 中國人e5媒體就批評kui2 10句. SiaN2人統治台灣? Mai3講台灣人出頭天--a.
台灣人e5中國情結

Tak8-e5 long2看會tioh8, 中國人chit-ma2 teh收成統治台灣50 kui2冬e5成果.「中國民族」e5意識透過軍隊, 警察, 公務員kap教師e5運作, chit-ma2猶原teh統治台灣人. 用A. Gramsci e5話來講,「文化霸權」猶原掌握ti7中國人手頭. 

Tak8-e5 long2感受會tioh8, chit kui2冬來媒體e5「暴力」侵入. 中國人借用媒體, 來發揮奸巧e5種族主義, hou7台灣人認為中國人是優秀--e5, 台灣人是無水準--e5. SiaN2-mih媒體是第4權, 騙siau2--e5!

中國人就是用chit種制度teh暗kham3 in e5種族意識, m7-koh, 有joa7 che7人知iaN2?「台灣意識」hou7中國人當做商品teh騙選票, koh有joa7 che7人知iaN2? 真chio2人知iaN2--lah! Che是台灣人e5中國情結, ma7是台灣人e5悲哀--lah!
以台制台

「以台制台」是中國人留hou7台灣e5困局, 簡單講是「利益」kap「認同」ko-tiN5 e5難題. 以選舉來講, 到底beh選會sai2代表共同利益e5人? Ah是beh選會sai2代表共同身分e5人? 中國e5殖民統治hou7台灣人認同錯亂, 民主選舉hou7台灣人陷入「利益」kap「認同」鬥爭. 有人以弱勢者e5「共同利益」來攻擊台灣主體意識e5建立; 有人以「台灣人」e5身分來打壓弱勢者. 選舉e5民主kap殖民文化hou7台灣人ka-ti7制服ka-ti7, 中國人khia7 koan5山看馬sio踢.

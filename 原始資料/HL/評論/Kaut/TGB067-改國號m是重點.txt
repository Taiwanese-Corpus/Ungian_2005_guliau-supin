改國號m7是重點
Kaut

Gong7呆! 重點是......ai3消滅中華民國剝削體制, 改國號m7是重點.

賊a2扁3月初1對歐盟議會網路會議連續講3 pai2改國號i「做be7到」, 害hiah-e5政治老猴氣phut-phut; m7-koh, lan2 ai3講hou7明: 台灣勞動大眾目前siong7重要--e5, 是消滅中華民國剝削體制, 改國號kan-taN是siong7尾1項程序nia5.

SiaN2-mih是消滅中華民國剝削體制? To7是取消特權階級18%存款利息e5補助, 回收眷村改建大樓, 消滅衙門官僚/立利委特殊待遇, 瓦解華語霸權沙文主義! Lan2 ai3重新起造公平正義e5社會福利體系, ai3 ka7社會資源公平分配, ai3 hou7 phou2-lo5文化有活力, ai3建立優質e5政治體制. An2-ne, 台灣社會chiah有法tou7 khia7 theng5-theng5, 來對抗中國e5威脅!

Chit lo7偉大e5工程, 想beh靠體制內e5外省權貴, 分贓官僚, 買辦, 台奸kap「利益委員」來完成, kam2有可能? 寄望賊a2扁e5中華民國剝削政府根本是teh siau3想! 無靠反體制e5人民制憲運動, 無可能起造「對外抵抗強權, 對內爭取平等」e5新國家體制.

Ui3 2000年到taN, 台灣人民總算發現不時期待e5夢是teh ham7眠; che m7是幾句「改國號做be7到」, to7 e7-tang3解決--e5. 另爐起灶是chit8回事, 剝削體制共犯e5帳, lan2 iau2真有thang算--leh.

「神 聖」e5 聖 誕 節
Kian3-ti3

聖誕節本底是宗教性e5節日, 是基督徒beh記念耶穌, 感謝上帝ka7 i e5後生賜hou7眾生e5節日.

耶穌kam2真正是12月25生--e5? 聖經無ka7 lan2講. 聖經內底有chiaN5 che7故事kap耶穌出世有關係, m7-koh, kui本聖經long2無講耶穌e5生日是toh 1工, ma7無規定ai3慶祝.

有 1-koa2教派無tih過聖誕節, 甚至拒絕過聖誕節, 像「耶和華見證人」, in認為聖誕節是「聖經內底無講--著, ui3異教借--來」e5節日.

論真講, 聖誕節確實是基督教ui3 in講e5「異教」借--來-e5. 根據歷史學者e5研究, 12月25 本底是羅馬帝國皇帝定e5「太陽神祭典」. 基督教本底ti7羅馬是hong5壓迫--e5, 尾手變作合法, 甚至是唯一合法e5宗教.

基督教是2000冬前chiah有--e5, ti7接觸基督教chin3前, tak8-e5民族long2有ka-ti7 e5傳統宗教. Hit-chun7, 宗教kap生活是kap做伙--e5.

接受基督教, 無表示in放棄原底e5生活慣勢, 顛倒是基督教吸收著chiok che7「異教」e5文化遺產, 包括思想, 節日, 生活慣勢.「太陽神祭典」就是an2-ne piN3-chiaN5(變成)聖誕節--e5.

基督教徒tioh8 an2-choaN2過聖誕節? 宗教e5活動, 像教徒e5聚會, 祈禱, 傳福音, ti7無kang5所在, long2有 1點a2無kang5.

親像goa2 bat ti7台南縣參加--過e5聚會, 是 1個人出 1項菜, tak8-e5 na2食na2開講, 了後入去教堂聽牧師講道, koh有各團契e5表演.

事實上, 講che ma7 long2是khah浮面--e5, 耶穌是toh 1工生--e5, 其實無chiah-ni7重要, 日子是人定--e5.

耶穌若有影是hit工生--e5, chit-ma2 e5人kan-taN想beh放假, beh chhit-tho5, an2-ne是ka7耶穌侮辱, ma7是tih侮辱ka-ti7; 耶穌若m7是hit工生--e5, 用chiok虔誠e5態度去過, ma7 chiaN5有意義.

M7-koh, li2若m7是基督徒, 對li2來講, 除了chhit-tho5, kam2 koh有其他e5意義?

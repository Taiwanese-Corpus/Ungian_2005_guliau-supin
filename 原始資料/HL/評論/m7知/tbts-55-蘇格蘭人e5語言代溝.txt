語言e5世界旅行   
 蘇格蘭人e5語言代溝           
一個留學生
上蓋hou7我意愛beh來Scotland（蘇格蘭）讀冊e5,就是ti7 chia無kang7所在用濟濟種e5語言---Gael 語、英語kap蘇格蘭語。初級蘇格蘭語、基本英國歷史kap文法，介紹hou7我知影蘇格蘭語kap英語無kang7款e5所在。但是chia e5智識對抵抵讀完初級英語kap英國文學e5人有khah無夠額。我對語言kap文化互相影響e5關係khah有趣味。語言只是蘇格蘭文化e5中間媒介者。我現在teh讀e5課程實際上是低地e5蘇格蘭語。我著愛koh關心其他濟濟e5弱小民族語--Gael語，瞭解Gael語以後才會當探入了解蘇格蘭高地e5世界。
為啥物著保存蘇格蘭高地eGael5語？有真濟無仝e5意見。我想che是應該有e5。每一種語言應該有存在e5權利。親像我e5母語---台灣話也是按呢。
我e5老爸講日語比teh講華語khah好。因為伊少年時代日本佔台灣，伊受過日本教育。日本時代一開始並無阻擋台灣人講家己e5母語台灣話。因為按呢伊e5台灣話比華語khah gau5講。不幸第二代e5子弟受著無仝款e5教育。國府佔領台灣以後，台灣人受著各種e5壓迫。Ti7學校不准阮講台灣話，華語成做阮e5官話。凡若講台灣話e5人受著歧視，所以我講華語比台語khah好。Che抵抵親像蘇格蘭高地人真濟人講英語比講Gael語khah好。設使語言若受消滅， in 欲按怎去保存文化？我想蘇格蘭beh保存Gael語e5時陣， in 上代先愛hou7眾人知影高地e5文化是外sui2 e5 文化。頭一擺我看著『Mairi Mhor』，我受著真大e5感動，我就一看再看。親像這款e5故事不但會介紹hou7 Gael人知影，也會hou7以外e5蘇格蘭人、英國人知影---Gael語親像其他e5語言無應該受壓迫，著愛保存。
我相信選修Celtic系所開e5課會幫贊我瞭解khah濟有關高地kap Gael e5歷史kap文化，同時若有幫贊，我也真歡喜ka7我做一個台灣人e5經驗khng3落去。真濟會曉講Gael語e5人攏知影 maide-crochaidth 這句名詞。這不但是teh刑罰ti7學校講Gael語e5人，同時也是teh利用教育來壓制Gael語一個真重要e5證據。根據頭前我所講，當我teh討論我家己e5語言背景e5時陣，ti7我早期e5教育時代，我也有相款e5經驗。看著Gael族群無人願意去為著 in e5言語奮鬥我真著驚，所以講Gael e5人口漸漸減少到六萬五千。我這個有相款經驗e5外國人感覺che是一層thang驚e5代誌，因為語言不但是文化e5媒介物，同時也是代表Gael族群e5認同。
我想語言e5衰退，教育佔其中最大e5因素。咱m7是teh講學校e5教育nia7-tiaN7，家庭教育kap社會教育也是在內。講Gael e5社區原來ti7二十世紀前期是使用雙語。Gael語是ti7厝裡、運動場、商店kap郵局等所在攏teh用。英語是ti7學校、銀行、法院，就是所講『khah高』e5官方teh用。按二十世紀後半期，雙語漸漸hou7英語取代去，結果濟濟講Gael e5父母有 be7 曉講Gael e5子女。同時濟濟 be7 曉講Gael e5  父母愛 in e5子女去學 in e5父母話(就是囝仔e5阿公阿媽e5話   編註)。為著beh hou7 這個複雜e5 代誌khah 清楚，我ka7這個現象叫做『代溝』。任何世代經驗著maide-crochaidh e5人 be7 曉講抑是頇慢講Gael語。所以, in 需要教育制度來教 in e5子女講Gael語。設使這代e5子女若對Gael語有正面e5感受，自然會鼓勵在校e5教育。我深信學校kap家庭教育互相合作是beh教育全部e5 Gael族群講Gael話e5祕訣。
為著beh瞭解這點, 我計劃beh將實際工作he7 ti7我e5研究內底。我beh用無仝年紀講Gael話e5人kap有『語言代溝』e5人做比較研究，這個情形beh kap仝款情形無仝款e5文化做對比，來幫贊阮明白應該著an2-choaN2來加強教育制度，來防止Gael話被消滅。(請作者kap阮連絡，hou7阮知你e5真實姓名kap地址，多謝   編者)

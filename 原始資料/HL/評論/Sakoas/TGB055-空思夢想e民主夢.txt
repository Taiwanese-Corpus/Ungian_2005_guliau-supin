空思夢想e5民主夢
Sakoas

陳水扁政權ka7 320 beh辦e5公投, 講做是「台灣歷史第1 pai2」e5「直接民主」, toe3 leh tau3鬧熱e5台灣人, kam2知iaN2 che其實是3黨政客kap學客合作poaN e5 au3劇? 陳水扁集團用chit步beh kun美國, 中國kap藍--e5, 同時ma7 ka7台灣e5前途縛來替in政權e5延續背書, 實在gau5算; 藍--e5 ma7 beh借勢ka7失去4冬e5行政權搶--tng2-來.

Sak chit-lo7公投, e7-tang3 hou7台派支持者交帶, ka7死忠票催oa2--來, 公投e5 khanpang kap主題e5寫法, m7-taN7 hou7美國kap中國chhoe7無peng2牌e5 khang-phang7, 藍--e5 koh極加e7-sai2 sa程序問題來亂, 叫人mai3領票, be7-tang3公開主張tng3「反對票」.

熱情e5台派支持者ka7 chit場公投當做是「台獨e5重要戰爭」, 事實kam2 an2-ne? Lan2來ka7看hou7 chim-chiok, 第2案是問lan2 kam2同意『政府與中共展開協商談判, 推動建立兩岸和平穩定的互動架構, 謀求兩岸的共識與人民的福祉.』M7是「Ti7對等e5條件chiah同意kap中國政府協商談判」!

民進黨想出chit招ka7人phiN e5步數, na2像真有台灣立場, 問題是, 若正經beh得tioh8台灣人前途e5進展, nah e7 m7敢thoah khah明khia7 khah chai7--leh? Beh poah8真--e5 koh顧慮現實, siong7無, ma7 ka7「對等」chit-e5前提chhai7--出-來, chiah有iaN2對台灣e5未來有明確koh正面e5意義, ma7 chiah算是有品質e5政治手路.

陳水扁集團根本to無夠氣魄, 辯講che是落實「直接民主」, 是ka7國家重大政策交hou7人民決定, 講kui-pou long2 teh oe7-hou2-lan7! 公投e5題目訂kah含含糊糊, 無前提ma7無條件, ka7『政治主張上的重大分歧』閃--過, 投--出-來e5結果e7有siaN2實際e5意義? 是beh同意kap中國政府協商siaN2-mih oaN2-ko? 是「統一和談」iah是「獨立談判」? 準公投有通過, 後pai2 hoaN7政權--e5若beh kap中國政府談「統一」iah「一國兩制」, ma7無違背公投e5結果, kam2 m7是?

Ui3『四個如果』, 『台獨公投黨綱』, 『四不一沒有』到chit-lo7形e5公投, che是in一貫e5風格, 是in sng2 kah慣勢e5選舉偷食步, 到時, 公投結果kang7款據在in配合現實利益e5需要做解說.

公投題目無明確e5前提, in kap藍--e5 sio-cheN3 e5時, koh kau7面皮講公投ai3成功, chiah e7-tang3確保lan2 kap中國對話e5對等地位, chit種奸khiau2手路叫做是民主價值? Ka7選民縛來替in e5選舉輸贏背書叫做民主精神? In e5卑鄙步逼kah藍--e5 m7敢公開反對, kan-taN e7-sai2 sa程序問題抵制, 民進黨soah koh借勢ka7 lio5--落, thuh be7 tioh8對方e5死角, soah thuh藍--e5鼓動選民mai3投票是「反民主」. 

Ti7「民主社會」(in自稱是民主運動者), 主張「投廢票」iah是「mai3領票」kam2 m7是1種政治主張e5表達方式? Kam2 m7是受「憲法」保障e5思想kap言論自由? 民進黨thuh藍--e5「反民主」, tu2-tu2好現出ka-ti7「民主素養」是joa7 ke7路!

Chit款無坦白e5公投kam2是teh落實「直接民主」? Kam2是beh ka7「重大e5政策交hou7人民討論kap決定」? 騙人m7-bat字! Che是teh逼人khia7-peng5, 逼人ti7 in tah e5籠a2內選擇「Yes」or「No」, 有siaN2空間thang討論iah是選擇? 無khia7 in hit-peng5, to7是「反民主」, to7是「無愛台灣」, 真厲害, chit-lo7 au3步數號做「民主價值e5深化」?

Nah正經有beh「深化民主價值」iah是落實「直接民主」, 無joa7久chin3前in hoah beh「催生新憲法」e5時, chhap thai3 是「修憲」iah是「制憲」, 談--e5 nah long2是政治鬥爭e5口號, nah long2是權力機關e5調整?

像TaN米坑a2, in 921地動了後, 重建過程社區e5參與kap決定, kam2有法律效力tahng「約束」行政官僚kap政客學客? 里長, 鎮長iah是縣長, 到底是地方自治e5落實者, 是中央行政機關e5執行單位, 是地方e5 pe7母官, 是體制認證e5權威者, iah是利益分贓e5權力者?

Kang7款e5例, 三峽Kam-a2園teh籌備新國中, 負責e5桃a2-kha國校校長有用心, 無論是nge7體e5規畫iah是軟體e5課程設計, long2真有自覺beh kap社區結合, 結論soah long2 hou7教育部e5制式規定退回, 教育改革hoah kui-pou, 『鬆綁』hoah kui-pou, 到尾--a2 iau2是tioh8遵守規格化e5模式, iau2是tioh8遵照官僚e5指示, 社區e5參與kap意志, iau2是輸hou7 be7 chhun-kiu e5體制.

社區自主kap行政官僚e5衝突, 集體參與kap政客學客權威e5衝突, chiah是落實民主iah是催生新憲法ai3面對e5檢驗! 制定新憲法猶原是hiah-e5政客, 專家, 學者, 官僚kap財團teh ka3力, m7是chiu2 ti7代議/資本民主制e5虛假教條, to7是ka7決定權lak8 tiau5-tiau5, kam2正經有交hou7社會充分討論kap決定? Kam2有iaN2有現實判斷e5基礎? Kam2 chiaN實徹底闊面來檢討民主價值e5落實? Mai3 siuN sui2面, che是優勢階層, 是政客, 專家, 學者, 官僚kap財團e5特權, 人民群眾kan-taN tiam7-tiam7接受nia5!

公平合理koh有尊嚴e5新體制, m7是peng2理論, m7是用辯論, ma7 m7是ng3 hiah-e5權力者, 是實實在在e5人民運動, 是人民群眾自覺beh phah破舊體制, beh ka7體制e5權威kap價值long2 hiat入去pun3-so3桶, 自主e5社會力互相ka3力e5過程chhiau5--出-來-e5.

Lan2 iau2無挑戰外來體制kap價值e5人民運動, iau2無瓦解頭人權威e5勇氣, iau2無氣魄beh phah破優勢階層壟斷事實, che一切long2 iau2是空思夢想!

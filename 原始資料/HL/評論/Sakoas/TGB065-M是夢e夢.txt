M7是夢e5夢
Sakoas

暗暝, 窗a2外靜靜靜, kan-taN不時e7有狗a2 pui7--2-聲-a2, 個外月前e5 chit e5時chun7, 候選人宣傳車e5 la3-pah聲hiN3-heN3叫, chak kah人神經線peN an5-an5.

選舉結束--a, 新聞台續接e5重點是權力e5分配kap鬥爭, 台灣黨kap中國黨e5界線m7知tang時無--去-a,「本土化」chit e5趨勢應當真oh koh seh8翻頭--a.

Chiah無kui2冬e5時間, ka7舊體制逼kah soe-bai2--去了後, 反體制e5社會力soah teh「重新」體制化. Koh來講是和解kap協商e5時代, 多元e5訴求ai3用體制e5規範來協調, 最後用選票決定一切, 符合中產階級「中道」價值e5政治者, chiah theh8 e7 tioh8選票, 有選票chiah e7-tang3換tioh8資源分配kap社會改造e5權力.

少年時tu2 tioh8 lin2, hou7 goan2覺悟「改良體制」是空思妄想, 經過內心1 kai2 koh 1 kai2 e5懷疑kap衝突了後, 決定beh cho3-hoe2走chhoe7性命e5出路kap價值.「若ti7體制e5權威, 名位kap利益頭前投降, li2性命e5 kha-jiah to7無意義--a.」Chit句話iau2 chiaN5深刻記ti7 goan2心肝底, chit-ma2 lin2 soah講, 若koh死chiu2對抗性kap批判性e5「意識型態」, e7 ju2無chhun kha出手e5空間. 向時勢妥協chiah有參與權, che kam2是無thang選擇e5選擇?

Lin2少年時代e5熱情, bat ka7「社會民主」e5口號hoah kah大大聲, chiah-e5信念kam2 iau2留ti7心肝底? 台灣資本主義e5發展ju2來ju2 khok-heng5, ma7 iau2 koh chham-lam7外來半封建e5體質, 若無beh挑戰chit lo7 koh樣e5體制,「社會民主」to7 kan-taN是夢, kam2 m7是?

Ti7 chit e5時代, 符合中產階級e5認同, 確實khah有機會得tioh8權力, m7-koh chit e5過程形成e5主流價值kap政治基礎, kam2有可能改變現狀? Beh挑戰現狀e5社會力, ti7 che過程, kam2 m7是to7 hou7權力者ka-ti7瓦解--a?

若beh符合主流e5 khui3口thang換tioh8選票,「社會民主」chit e5夢to7好hiN3-sak--a. Chit種暫時e5妥協換tioh8權力了後, 挑戰現狀e5主張kam2 to7有thang落實? Ng3望穩定e5中產階級kam2 beh認同? 操作主流價值e5媒體kam2 e7接受? 維持現狀thang繼續壟斷資源e5財團kap政客kam2 beh同意? 控制台灣60冬hit e5無形e5統治霸權, kam2 e7自動收束?

An2-ne來看, chit e5時代e5「改革」趨勢原來是騙局! 本土化鞏固--e5是siaN2-mih階級e5利益? Beh重建e5歷史解說是teh維護toh 1陣人e5立場?

Ti7現實趨勢頭前, ti7權力, 資源kap人性頭前, lin2 kam2落軟--a? 過去e5原則, 信念kap路線kam2無hah8社會條件--a?「人民自主」kam2 kan-taN是lin2 e5手段nia5? Theh8 tioh8政治iah是學術e5發言地位, kam2有iaN2 to7 khah實際?

Goan2真知iaN2 ai3面對e5現實是siaN2款, 若beh繼續選chit choa7 m7知tang時chiah e7 tah底e5路, goan2 tioh8-ai3 kap過去切hou7 li7, ka7 kap lin2 e5感情pang3 1邊, ma7 ka7對公義無實際e5幻想tin3-hiat-kak8.

Goan2相信, chit e5夢, be7 kan-taN是夢!

『政治不正確』e5「傳統」ui3 toh來?
Li7 Bi2-chhin
用1款可能無法tou7認同, m7-koh至少想beh理解e5心情, 碩士班1年e5時修1門關係50年代文學e5課程. 課程中hiah-e5懷鄉, 反共kap戰鬥e5文學, 並無使goa2血燒滾ka2, 若讀tioh8 chit8-koa2官方e5宣傳口號kap政策史料, goa2 tiann7 e7 phong7心起chheh.

Hit kui e5學期goa2 long2 ti7 1種感覺be7-tang3完整進入時代文脈, soah疑問真che7, koh像m7知an2-choann2疑問e5款式. 1 pian3討論「自由主義」e5「傳統」an2-choann2 ui3中國過渡台灣e5情形, goa2實在聽無siann2有, 總算擋be7-tiau5請教老師, chit e5關係「傳統」e5「時間點」an2-choann2定位e5問題, i感覺無要無緊, soah hou7 goa2思考不時tun3-tenn.

雖bong2 che中間是真che7複雜e5歷史, 政治kap權力關係ka2 cho3-hoe2, goa2要意--e5是「an2-choann2開始」. 可比lan2不時講戰後台灣現代詩e5發展承繼2 e5「傳統」, ia7 to7是詩人陳千武所提「雙球根」e5講法, 1 e5來自戰前受日本文壇矢野峰人、西川滿等人影響e5近代新詩精神, 另外1 e5是『紀弦』,『覃子豪』等人提倡ui3中國chah--來e5現代派. 

總--是, hit e5「傳統」e5起點ti7 toh? Lan2 an2-choann2明確koh精準去ka7源頭ki2--出-來? Na2像goa2續--落beh問--e5是, 到底siann2-mih時chun7日本時代tak8-e5真自然teh講lan2 che7-che7人講e5話號做「台灣話」? 日本人來編e5字典ma7 ham7連雅堂編--e5 sio-kang5叫《台灣語典》, chit-ma2 soah變做「閩南語」? Koh siann2-mih時chun7有「Ho7-lo2沙文主義」chit款mih8-kiann7? Siann2-mih時chun7 lan2提倡多元社會, m7-koh「講台語」soah變做1種『政治不正確』? 簡單講to7是siann2-mih時chun7 i hong5『邊緣』做『閩南方言』, koh siann2-mih時chun7 soah koh變做1種「霸權」? Siang2 teh替lan2用另外1款『政治正確』來詮釋? 到底chiah-e5 long2是ui3 siann2-mih時chun7開始--e5?

Kam2是真無聊e5問題? 深入落講其實to7 e7 ngiau3 tioh8 siong7敏感e5神經, 所以tiann7-tiann7 lan2甘願無感無覺. 尤其6--月去台中發表論文有發生1段『小插曲』.

Goa2 chham 2 e5所謂「外省人」第2代kang7 1場發表論文. A探討--e5是『賽德克巴萊』歷史認同e5批判問題; B寫--e5是有關『駱以軍』小說e5書寫轉向.

A e5踏話頭不止感性, 提出歷史對文學研究e5重要, 特別是i ka-ti7 e5身份kap認同, 甚至hann7過時空去思考Seteq族e5回歸kap實踐. B是用tu2出版無joa7久e5『外省人家書』集結cho3-hoe2 e5『流離記意: 無法寄達的家書』內面, 看tioh8 goa2 e5文章hong5收入, 來提起goa2 e5名koh坐ti7 i邊--a2做話頭. Goa2想i是刻意beh用chit款話頭來替ka-ti7 thau2-pang3某chit8-koa2『潛層的焦慮』. 甚至i講tioh8小說家e5『焦慮』, 受tioh8壓迫e5『焦慮』.

Goa2 e5論文是以台文來討論80年代台語文學運動中,《台灣新文化》chit份雜誌ti7文學史內e5位置. Goa2先用中文回應i來說明goa2 e5『扞格』ui3 toh來, 因為goan2爸爸是Ho7-lo2人, 外公是Amis, 外ma2是客人, goa2欠「外省」chit種身份kap記ti3, m7-koh iu5-goan5真願意去讀家書, beh去理解, 彌補chit8-koa2 mih8-kiann7. 續--來koh問,『駱以軍』欠其他記ti3, kam2 thang用kang7款e5心情來看待島嶼頂其他e5族群? Kam2 thang mai3 koh tak8不時有意無意teh khau洗goan2 chit款講『台灣國語』e5人? Ah既然long2用台文寫--a, 若koh ka-ti7「翻」1 pian3當然真thiam2, 所以goa2 ia7真自然用台語宣讀goa2 e5論文.

M7-koh goa2宣讀到一半, B離開會場. 後--來i ti7回應內並無解說i e5離席, soah講起tu2-chiah goa2 e5宣讀hou7 i『聽不懂, 覺得很無聊, 我也不想學台語』e5話. Goa2 ti7回應中並無見怪--i, koh是kang7款「三八假賢慧」teh kun2笑, 牽去別位講tioh8「多元」是應當互相「欣賞」e5態度,「族群關係」to7 na2像愛情, li2提昇goa2, ma7請hou7 goa2 ka7 li2豐富等等. 只是iu5-goan5真m7願koh問kah真沉重, an2-choann2真che7人ma7 teh順應多元, thian2開心胸, 開始kah意客話, 聽原住民音樂(hoan7-se3是用1種『異國情調的浪漫』?), soah便若有人講台語e5時, tioh8感覺神經線sio-phah電.「講台語」tang時變做1種『政治不正確』? 其實若ka-ti7 e5母語bat是台語, thang koh進chit8步問, tang時lan2變kah「討厭ka-ti7」?

Li2 e7-tang3講kah kai3輕鬆,『我聽不懂, 覺得很無聊, 我也不想學』, che goa2 tioh8尊重. M7-koh joa7 che7在地無kang7語族e5台灣人, 對學「中文」chit chan5 tai7-chi3, kam2 thang講kah hiah輕鬆,「goa2聽無, 感覺chiok無聊, goa2 ma7無想beh學」? In kam2敢? In kam2有意識? 若準goa2 chit-ma2面對「華文」勢力ma7 m7敢講「goa2聽無, 感覺chiok無聊, goa2 ma7無想beh學」. 準敢, goa2細han3 e5時作業簿a2不止全紅字, 手te2可能tak8日hong5 phah kah紅kong3-kong3, he tiann7-tioh8是真痛苦e5過程, m7-koh goa2差不多be7記了了--a, 何況當時無人提醒gin2-a2, 社會其實有1種Michel Foucault講e5『規訓的力量』teh ka7 lan2運行. 準敢, goa2 chit chun7無thang ti7 chia發表論文, goa2考be7-tiau5研究所, kan-tann e7-tang3做苦力去做工, than3 hit-koa2 m7-chiann5 chinn5, he無--打-緊, goa2 koh tioh8 hong5恥笑lan2「m7-bat字兼無衛生」, 是1 e5無水準e5『台客』, to7像hiah-e5 goa2所敬愛, ti7田--nih m7驚風雨, khiam7腸neh肚, 善良koh親切, soah hou7社會khng3 ti7 ke7層, 管thai3 i kiong7 beh消失e5 a公a-ma2. 到底壓迫kap權力是an2-choann2 hong5『放置與擱置』?

Goa2當然無hiah白目, ia7 tioh8-ai3 toe3潮流行, 步步謹慎只求mai3 hong5淹--去. M7-koh goa2內心起造1幅理想世界e5美麗藍圖. To7像chu5--年joah8--人goa2去客家小鎮e5美濃toa3 10工, kap 1 tin7美濃「後生」(hio-sang3, 少年人) cho3-hoe2籌備『笠山文學營』e5日子. Chin3前, goa2 1句客話to聽無, hit kui2工soah oh8 be7-chio2句, 特別是1日暗時, 某1位後生ti7白板頂寫『開會時請說客家話』, goa2驚chit8-tio5! M7-koh心內想--e5並m7是:「Be7 pah! Goa2聽無neh! An2-ne goa2 beh an2-choann2開會?」Soah是「Khau2!『太酷了』! Chiah-e5比goa2少年e5後生『幹得好』!」Goa2並無像hit e5 B ti7研討會soah走na2飛an2-ne離開會場. 顛倒hit暗goa2 koh真快樂一直teh問邊--a2 e5 A斌kap『胖妹』講:『剛他們說什麼? 笑什麼? 快告訴我!』『那句怎麼說? 快教我! 我也要學!』He是goa2 e5態度, hit kui2日goa2直直ka7 in oh8 koa2日常客話, 問薰樓e5建築, 問小鎮e5文化kap歷史, 問美濃愛鄉協進會e5組織, 問反水庫e5故事. Goa2無因為『隔闔』to7『焦慮』, soah用1種學習e5心態, 真緊to7 kap in sng2 cho3-hoe2, ma7真緊了解chit e5所在e5可愛. Hit e5 joah8--人kap hiah-e5光景long2真hou7 goa2 siau3念.

Tang時「語境」無kang5, 思考e5『邏輯』ma7有雙重標準? Tang時講台語變做1種『政治不正確』? Tang時lan2真正踏入『多音交響與族群共榮的實踐』? 認同e5轉向是1 e5痛苦e5過程, ia7開始對話, 互相欣賞, 甚至有所「共鳴」, koh是1 e5大挑戰. Kam2是lan2面對族群, 語言chit號幼路koh敏感e5課題e5時, lan2 tioh8重新調整心態?

『政治不正確』e5「傳統」到底tui3 toh來? Che其實kap台灣詩beh建立siann2款e5「傳統」? I kam2有「傳統」? Hit e5「傳統」e7 ui3 tang時開始? 是thang sio比較來談--e5.

戰後台籍作家(大部份是男性)形成『跨語的一代』, 致使文化斷線. Goa2 ti7口述歷史中chhoe7 tioh8台籍女性(特別是228消失e5台灣精英e5 ke-au7), 用語言, 歌謠, 完成, chhiann5-khinn5 in e5見證. Li2講he m7是文學? Goa2認為, in ti7幽暗e5暗影e7-kha iu5-goan5尊嚴來殘活性命, 一直到90年代以後, 總算有人願意去聽in e5心聲, ka7 in書寫. 50年代e5台灣人khap8-be7-tioh8 to7落難, 權力地位chit8時a2 chiau5降階, m7-bat字--e5無機會hong5看--tioh8或者自我記錄, 形成所謂正統甚至是傳統e5文學. 特別是ti7偽善e5多元, hou7人『窒息的文明』進程中, in e5文學na2像kan-tann e7-tang3 chiau5銘刻ti7曖昧koh憂悶, 束縛koh封釘e5記ti3內面.

2006/08/02台譯
??

??

??

??




3



23歲e5對話
Bou7-chin

「Goa2教lin2講goan2 Pazeh e5話kam2好? [桌a2] 叫做 [lalatan], [椅a2] to7是 [aitukoan]......」坐ti7 goan2面頭前e5 apu (Pazeh話「a-ma2」e5意思)笑bi-bi an2-ne講.

Ti7「Auran」(愛蘭部落), goa2頭1 pai2看tioh8清楚知iaN2 koh認同ka-ti7平埔身份e5 Pazeh老人. Tam7-poh8-a2 khiau-ku, 頭毛白kah發金, 講話kap行動long2 iau2 koh真勇健e5 Pazeh apu, kap goan2開講e5時, 用i e5歌聲唱Pazeh e5古調, 用i e5嘴唸ka-ti7用羅馬字拼寫e5 Pazeh話語, hit-chun7 e5 i, kap一般90 kui2歲e5老人是hiah-ni7-a2無kang7款, 刻ti7面容頂koan5, hit種開朗e5自信kap韌性e5性命力展現--出-來e5氣質, hou7 goa2記ti7心肝底, 原本遙遠生疏e5「平埔族」形象ui3 chia開始活--起-來.

2003年熱--人, 埔里e5台語生活營是1段台灣歷史, 生態kap kiong7 beh消失--去e5平埔族群e5對話. 賴牧師對台灣宗教kap被殖民e5歷史觀察, 對台灣chiaN5做1-e5海洋新國家應該ai3有e5內涵, koh有i強調e5「多元族群史觀」, kap i用「做平埔族m7是民族運動, 是新台灣起造運動」來投入平埔族群運動e5 Vison, long2 hou7 goa2真大e5衝擊kap思考.

5 kang e5營隊, goa2 koh khah認真面對ka-ti7 e5「過去」, 到底goa2是Ho7-lo2人? Hak-ka5-ngin3? Iah是身軀內底流有Makatao(馬卡道) kap Hoanya(洪雅)平埔血e5人? 百goa7冬前, in互相koh是hiah-ni7-a2衝突, ti7族群觀點頂koan5, goa2應該扮演siaN2-mih角色? 身軀內底血脈e5意義koh ai3 an2-choaN2轉換做新台灣e5核心價值? 賴牧師講e5台灣人起造新國家ai3有e5心胸, 腹腸kap氣度koh ai3 an2-choaN2 ui3 ka-ti7做起?

今年熱--人, 23歲e5 goa2 ma7行到人生另外1-e5 kham2-cham7, ka2-na2行到十字路口kang7款, 對人生e5理想, 性命e5出路, kap未來e5方向有1-koa2 giau5疑ham7驚惶. 總--是, ti7埔里, goa2看tioh8真che7人性命力e5光kap堅持理念e5熱情, Pazeh e5 apu, 賴牧師, Thao(邵族) e5藝術家Shapiz Batu, TaN米坑a2 e5官--先-生, chiah-e5人seN-thoaN3 ti7台灣chit-te3土地, beh做ka-ti7 e5主人, beh決定ka-ti7 e5歷史, ma7 teh起造ka-ti7 e5理想, to7像賴牧師講--e5「人生ai3活kah親像藝術品e5展現」, in ti7無形中累積--e5是1種新台灣人e5價值, 1種ti7生活中實踐e5性命價值. Goa2 ui3 in身--nih感受tioh8不斷成長e5動力, ma7 ti7 chia chhoe7-tioh8未來人生e5形影.

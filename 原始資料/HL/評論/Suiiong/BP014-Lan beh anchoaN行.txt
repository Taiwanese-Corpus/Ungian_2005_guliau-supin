台灣人，lan2 beh an2-choaN2行？

Suiiong
中國 e5 國家主席『江澤民』，ti7  10月29 去米國 kap 米國總統 Clinton會談。che是國際 e5 大新聞，全世界大部分 e5 人long2 關心這 chan5 tai7 - chi3 e5  發展。M7 - koh ti7 台灣有一 koa2人kap 無道德 e5 媒體，就借這個機會恐嚇台灣人！講 siaN2 -mih 米國會出賣台灣、會犧牲台灣 e5 利益、lan2 ai3 緊 kap 中國談判、緊 kap in 三通，an2 - ne台灣chiah會安全。
真奇怪！會談是中國 kap 米國 e5 tai7 - chi3 ，kam2 講 in 兩國講講 -- le，台灣人就ai3 聽 in e5 話、照 in 講 --e5  行？若 an2 - ne 台灣人kam2 算是人？話 koh 講 --tng2 來！In e5  會談確實對台灣有影響，lan2 ma7 是ai3 關心。Chit - ma2 我 ka7 in 對台灣有關係 e5 話kap 台灣內部 e5 各種聲音，做一下 a2 探討 kap 對應！

(一)台灣是中國e5 一部分
台灣是 m7 是中國 e5 一部分？Che  ai3 ui3  台灣 e5 歷史來講起。1624 ~ 1662 荷蘭統治台灣 38 年。1626 ~ 1642 是西班牙佔領北台灣 16 年。1662 ~ 1683 鄭--氏王朝統治台灣 21年，其中鄭成功 e5  kiaN2 —— 鄭經，1664 年ti7  東寧(赤崁)建國，自稱「東寧國主」，建國19 年。
1683 ~ 1895China e5 滿清皇朝統治台灣212 年，m7 - koh到1684 年清朝chiah ka7 台灣正式劃入去清國 e5 版圖。1894年清國 kap 日本因為朝鮮 e5 主權問題發生「甲午戰爭」，結果清國 phah 輸。1895年4月17清國 e5 『李鴻章』kap 日本 e5  伊藤博文，ti7 日本 e5 下關(馬關)簽約，ka7 台灣割 hou7 日本，che 就是「馬關條約」。因為台灣人無beh hou7 日本人管，ti7  1895年e5 5月21宣佈台灣獨立，成立「台灣民主國」，總統是hit -chun7做巡撫 e5 『唐景崧』。M7- koh  i chiah 做10工 e5 總統就 chng 做a婆 -- a  坐船走去廈門。(Lan2 俗語講：「A婆 -- a  lang3 - kang2」，就是ui3 chia 來 -- e。) 當年 e5 6月17日本 ti7 台北舉行「始政式」定做「始政日」，「台灣民主國」正式滅亡，頭尾工chiah 28工nia5。
1895 ~ 1945日本統治台灣 50年。1945年因為日本二次大戰戰敗，向聯合國最高統帥無條件投降，聯合國最高統帥chiah 命令日本，向中國戰區最高統帥蔣委員長投降。當年 e5 10月25『陳儀』ti7  台北接受日本ti7 台灣e5 總督安藤利吉e5 投降。因為日本戰敗放棄台灣 e5 統治權，聯合國chiah 叫中華民國託管台灣。1949年中國 e5 共產黨 ka7 國民黨趕出中國，國號改做『中華人民共和國』，聯合國e5 認定是『中華人民共和國』繼承中華民國所有 e5 權利。中華民國 e5 國民黨政府 hou7 共產黨趕出中國了後，soah gia5 中華民國 hit te3 死--去 e5 招牌走來台灣統治 到chit-ma2。
Ui3  頂面 e5 歷史，lan2 e7 - tang3了解台灣 kap『中華人民共和國』一點 a2 關係都無。中華民國 koh ti7 1949年都滅亡 -- a，台灣根本都無需要獨立，m7 - koh 台灣iau2未建立國家，莫怪米國總統 Clinton講：「無支持台灣獨立，無支持台灣加入聯合國。」

(二)中國人be7 phah中國人
中國人kam2 無 phah 中國人？六四天安門事件死 --e5  kam2 m7 是中國人？屠殺Tibet(西藏)人e5 時，kam2 有ka7 in當做中國人？莫怪Tibet(西藏)人beh 獨立！

(三) 中國若民主、經濟若好就be7 phah 台灣，lan2 ai3 緊kap in三通來影響 --in。
國家若民主 kam2就 be7 phah 別國？ 米國 kam2 m7 是民主國家？人若無聽 in e5  話，m7 是 ka7 人bok，就是 ka7 人e5 政權 peng2 掉。戰爭是 ai3  khai錢koh會死人，中國chit -ma2 是khai  be7 起，i 經濟若好就敢ka7 你bok！講著三通我 koh khah siuN7氣 ！三通是通商、通郵、通航，A共 -- a e7 - tang3 利用通郵 kap 通航，控制ti7 台灣e5 地下工作人員，會利用 in 進行對台灣 e5 破壞。通商是中國統戰上重要 e5 khang - khoe3！Lan2經濟若 siuN 過oa2 靠--in，到時無聽in e5 話m7 soah be7 用 --le！

(四) Lan2 免煩惱！A共 -- a 若ka7 lan2 phah，米國會保護 -- lan2。
台灣海峽是一條真重要e5 國際航線，台海若發生戰爭，上直接 --e5  就是損害著米國 kap 日本 e5 利益，ti7 A共 -- a kong3 飛彈 e5 時，米國m7- chiah 會派航空母艦來台灣海峽監視！Che是be7 靠--得e5 ，中國若是hou7 米國khah che7 利益，iah 是兩、三工a2 台灣就hou7 中國theh8 -- 去 ，你看米國 kam2 會chhap -- 你！
其實台灣一粒 - a2 - kiaN2， A共 -- a 根本都看無ti7 眼內，i 是因為去 hou7 日本、台灣、菲律賓這條防線 ka7 teN7 -- le ，海軍無法tou7 踏出去太平洋，莫怪 in e5 海軍比台灣khah lou2 ！Lan2 若 beh hou7 in be7 ka7 lan2 phah，e7 - sai2 照米國 e5 方式，ka7 台灣東岸e5 港口租一個 hou7  A共 -- a 做軍港。M7 - koh an2 - ne會危害著亞洲 e5 安全，因為中國人e5 本質就是好戰、愛thun2 踏別人，「21世紀是中國人e5 世紀」這句話就e7 - tang3 證明in e5 心態！

(五) 為著beh 和平統一，ai3 緊恢復談判。
談判是一種非武力e5 戰爭，m7-koh 兩方面e5 身份一定ai3 平等 -- e5 ，若是ka7 lan2當做in e5 地方政府，m7 就long2 ai3 聽in e5 ？其實e7 - tang3 用lan2 經濟 e5 優勢，要求in hou7 lan2 khah che7 國際e5 空間，an2 - ne 談判m7-chiah 有lou7 - iong7。

(六) 台灣問題是共產黨 kap 國民黨e5 tai7 - chi3 。
全世界大部分e5 國家 long2 承認「中華民國」是 hou7 『中華人民共和國』繼承-- 去，台灣無論是中華民國e5 ，iah 是中華民國佔領 --e5 ，『中華人民共和國』long2有資格繼承。Lan2 ai3 緊hou7 中華民國入土為安，緊建立台灣國，an2 - ne 中國就無藉口-- lou ！
台灣一定ai3 建國m7 是kan - taN 頂面e5 理由nia5 。國民黨一直想beh tng2 去中國執政，台灣chiah細粒in根本都be7 重視。In 騙台灣人、haN2 台灣人、破壞台灣e5 環境、挖台灣人e5 錢，hou7 台灣人感覺無安全、無希望，致使chit - ma2 e5 人be7 寶惜環境，kan - taN 愛錢、愛享受，治安m7-chiah 會愈來愈 bai2！
台灣hou7 國民黨管 50thong2年 -- a，lan2 beh 建國是真困難 --e5 ，chit - ma2 上重要 e5  khang - khoe3 是切斷 kap 中國e5 關係，建立lan2 ka - ki7 e5 文化，hou7 台灣人e7 - tang3 認同台灣。Soa3 -- 落來 逼國民黨解散，成立台灣國臨時政府，制訂台灣國e5 法律，舉辦各種選舉選出台灣國e5 總統，an2 - ne 台灣就建國成功 -- lou  ！到底beh an2 - choaN2 來進行？一步一步聽我說--來！
(1) 了解台灣e5 歷史
國民黨為著beh 增加統治台灣e5 合法性，ka7 台灣e5 古蹟破壞，台灣e5 文獻kap資料m7 是無beh 公佈就是燒 hiN3 - sak，hou7 台灣人無法tou7 了解ka - ki7 e5 歷史。Lan2 ai3 緊收集台灣e5 文物資料，緊落去研究、展覽、教育，hou7 每一個台灣人long2了解ka - ki7 e5 歷史。上可惜 -- e5 就是古董lan2 be7-hiau2寶惜，顛倒去買中國e5 phaiN2 銅舊錫！
(2) 建立ka-ki7 e5文化
文化包含真闊，親像語言、文字、風俗等。語言kap文字lan2 盡量mai3 用華語kap 華文。人名、地號名、路名、店名、產品 e5 名，long2 mai3 用中國化e5 名。若無，連外國人都 講：「Ti7 台灣無論是看--著e5 、 iah 是聽--著e5 ，  long2 kap 中國kang7款」，講台灣 kap 中國無關係 siang2 beh 信！
無適合台灣 kap 無合時代 e5 風俗 lan2 ai3 改，親像 khioh 骨(khioh 金)、中秋節、五日節等。Khioh 骨e5 風俗是當初lan2 部份e5 祖先，ui3 唐山過來台灣e5 時，本來m7 是beh 來移民是來台灣討趁，若趁有錢就beh tng2 去唐山，m7 - koh 有人不幸過身 -- 去 ，beh 運tng2 去埋 ai3 一個月e5 時間，驚死體會爛--去，就先ka7 埋--le，等 6 年後爛kah chhun骨頭，chiah  te2 入去奉金甕a2，運tng2去唐山埋。尾 -- a，有人趁無錢無面thang tng2 --去，koh 有人去hou7 平埔族 e5 cha - bou2 招，chiah 正式toa3--落來。
Khioh 骨e5 風俗 chit - ma2 已經無必要 -- a，lan2 ai3 改做親像基督徒塗葬無khioh骨，iah 是佛教徒火葬e5 方式。M7-koh土地真eh8，上好是用火葬 --e5 ，我看骨頭hu ma7 免khng3 菜堂、廟寺、靈骨塔，kui - khi3  ia7 leh 海底去魂遊四海，iah 是ia7 ti7 塗底kap lan2 e5 母親做伴。
(3)重視環保kap保育
Kian3 若落大雨iah是做風颱，m7 是崩山就是淹大水，最近koh 發生『土石流』，實在真hiau-heng7 ！Che就是亂chho3 樹 a2 、山坡地亂開發e5 結果。樹 a2 chho3 了了，破壞動物e5 生存空間，動物就會絕種 -- 去 。
Pun3 - so3 e5 問題是環保真重要e5 khang - khoe3。Lan2 ai3 減少pun3 - so3 e5 量，親像分類、資源回收等long2 e7 - tang3 解決 pun3 - so3 e5 問題。若無，si3 - koe3  long3 是pun3 - so3 ，人是beh toa3 toh？
(4) Mai3參與選舉
國民黨利用選舉，增加 in 統治台灣e5 合法性kap 控制地方e5 勢力。你若參與選舉m7 就承認國民黨 kap 中華民國-- lou ，中華民國e5 總統 koh 是台灣人民選 --e5 ！Lan2 m7 - thang  siau3 想國民黨無執政台灣 就 e7 - tang3 建國！Mai3 講國民黨無同意(國民黨準講 無執政，m7 - koh in e5 勢力原在，上少軍隊 iau2 掌握 ti7 in e5 手頭)，共產黨ma7 be7 允准(因為中華民國 e5 一切  long2 是in e5 )。
(5)逼國民黨解散，建立台灣共和國
國民黨若解散，中華民國就消失 -- 去a。Beh an2 - choaN2 hou7 國民黨自動解散？Lan2 ai3 緊實行「無 beh 合作e5 運動」，有中國思想iah是加入國民黨e5 人，lan2 long2 mai3 kap in交往hou7 in 變臭人，in 無法tou7 生存，自然就會改變思想iah是退出國民黨。有kap 中國做生理e5 企業，in e5 產品 lan2 long2 mai3 ka7 買(台灣 iau2 有真che7 有台灣心e5 企業主)。
真che7 軍事專家long2 預測中國上慢koh 10年，in e5 軍事力量就會 jek 過 lan2，中國 koh 用真che7 辦法吸引全世界e5 國家去in hia 做生理，到時in 武力 kap 經濟 long2勝過lan2， 一定會利用軍事 kap 經濟 e5 力量來『解放』台灣，其他e5 國家koh ti7 in hia 做生理m7 敢得失 -- in ，an2 - ne 台灣就去了了 -- lou！
Lan2 e5 時間已經無 che7 -- a，lan2 ai3 koh khah phah拚 ，ng3 望台灣e7 - tang3早一日建國成功！


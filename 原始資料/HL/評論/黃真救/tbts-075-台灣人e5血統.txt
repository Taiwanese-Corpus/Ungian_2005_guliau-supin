
台灣人e5血統
黃真救譯自酒井醇( Sakai，Toru)寄hou7 Henry陳鄭無註音e5全羅E-mail，1999年12月2日

Henry兄:
	獨派e5朋友khah希望台灣人有愈少中國人e5血統愈好。 Che是當然e5,台灣本地人ai3 愈少漢人血統愈好。新e5獨立國家需要新e5理念。國民黨一向是用“台灣人ma7是漢人”e5構想做藉口teh主張A統治台灣人e5正當性。
	台灣人若beh真正追求建立家己e5國家，m7-thang用hit種kap國民黨仝款e5信念來建立國家。Ai3放sak“漢人移民來台”e5虛構，koh著ai3用“認同原住民”hit款e5意識做基礎來建國。若無，永遠無法度thang脫離中國意識e5陰影。所以著ai3利用各種科學e5分析來加強主張“台灣人m7是漢人”e5事實，同時著ai3認同原住民。陳明仁，呂興昌兄家己號平埔族e5名e5意思應該是按呢。A有“先見之明”。
	南美洲每一個國家e5國民大部分是Mestizo (Indio kap西班牙e5混血人種) ，m7-ku2為著beh建立獨立國家，A刁故意強調Indio e5血統，刁故意忽視西班牙e5血統。Che就是建國e5真義啦。
	問題是到底ai3有外che7 (幾％)原住民血統才會hou7人覺醒？ 上好若有原住民成分80%，m7-koh超過50% ma7好，至少是30%，10% siuN 少。
我想血統不過是一種e5參考nia7-nia7。He是“美國式”e5思考方法nia7-nia7,無啥物國際性抑是普遍性e5。事實美國m7是tui3“血統e5共同性”來成立e5國家。A雖然血統kap文化無仝款，A2-koh國家e5認同仝款，hit款e5“國民主義”來成立e5國家。你ti7美國大漢，自然會接收美國式e5國家觀念，我會tang3瞭解。M7-koh請m7 thang be7記得，che kan-taN是美國抑是加拿大等真少數e5國家e5“建國理念”nia5。
	假使台灣若位ti7美國e5隔壁，你e5“血統A2是上重要e5代誌”，hit個假設有道理。M7-ku2真無採koh不幸，台灣是ti7日本kap中國e5隔壁。日本kap中國抑是韓國是世界上重視“血統”e5國家。雖然日本kap中國其實攏m7是“完全仝款e5血統e5民族來建國”，這兩個國家攏是真固執，“血統主義”e5國家。
	用國際法(法律)做譬如來講;美國e5公民m7是按“血統”來組成e5。就是ti7美國出生自動有美國藉。Che就是“出生地主義”e5理念。M7-ku2日本，中國，德國，Latvia等世界真che7國家大部分攏採取“血統主義”來建國。
	這兩項主義是文化kap理念無仝款nia5,並m7是講to2一個主義khah好。所以對日本人來講;“台灣人血統上m7是漢人”這款理論是真容易瞭解，會thang接受e5代誌。
	中國人主張“台灣是中國e5一部分”上大e5根據就是“台灣人e5祖先ma7是按福建，廣東渡海過去e5漢人”，hit款e5虛假(ham3故)e5理論，世界大部分e5人( 包括美國人)攏會接收。到taN台灣人獨派e5理論承認“台灣人ma7是漢人”，“A2-ku2經過一百冬已經建立無仝款e5歷史kap文化，所以ai3獨立”，這款理論hou7美國抑是世界有joa7 che7人會瞭解接收？
	我相信“雖然是漢人，m7-ku2 ai3獨立”hit款e5理論無啥效，說服力ma7真無夠。因為按呢世界真che7人be7瞭解台灣獨立e5意義，顛倒反對獨立e5人真che7。反對e5理論就是“仝款是漢人，beh全工來建立另外一個獨立國家真無合理，中國ma7足反對，成做中國人是khah自然e5道理”。這款想法khah che7是事實。
	所以，台灣人若是真正有建國e5意志，應該堅決放sak“咱是漢人移民e5後代”，hit款對建國無啥有利e5迷思，著ai3建立有家己主體性e5“血統觀”。
	“混血，m7是漢人”e5理論會tang3包括”外省人”第二代以後e5子孫，若按呢原住民也會得著安慰啦。按呢才會tang3促進族群e5和諧，會tang3加強抵抗中國e5力量。
	以前報紙bat有人寫講：王永慶e5面貌看起來明明是出生ti7平埔族，竟然自認是閩南人。你敢知？伊to7是平埔族(熟蕃)。真正熟蕃e5意思是講，「雖然血統上是原住民，A2-koh嘴m7敢承認伊家己是原住民，反轉認同家己是“漢人”e5人」。
	研究平埔族之一“Ketagaian族”e5一位日本查某文化人類學者Shimizu，Jun ti7伊e5論文bat記述有某一個平埔族e5查某老人bat 對伊講：伊m7是“番仔”，因為伊e5祖先ma7是按唐山來e5,不過比漢人khah早來台灣。
	王永慶抑是真che7台灣本地人雖然m7敢承認家己是平埔族e5後代，其實A是正港e5熟蕃啊！
										酒井亨 上  


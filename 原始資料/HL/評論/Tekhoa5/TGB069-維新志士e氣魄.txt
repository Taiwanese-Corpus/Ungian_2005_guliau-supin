維新志士e5氣魄
Tekhoa5
日本對台灣影響真大, 台灣產業界e5發展一直tioh8靠日本e5技術支援, 地下水道, 鐵支路運作, 都市計畫, 甚至動員體制, 到taN, long2 iau2 tioh8 ng3當初時日本人e5設計. 日本19世紀末期ti7 chiaN5短e5時間內chiaN5做現代化國家, chit e5轉變e5過程, 應當ma7是台灣社會現此時真需要理解e5經驗.

Chit-cham7-a2 tu2好時間khah leng7, 趁chit e5機會, chhoe7 chit8-koa2日本明治維新前後e5冊teh讀, 讀--來有真che7感觸.

日本鎖國200外冬, 19世紀末期面對歐美國家e5壓力, koh看tioh8清國hou7西方國家kong3 1 e7 mi-mi mau3-mau3, 險a2亡國, 感受tioh8民族危機e5日本武士階級, ui3接觸, 思考到行動, long3出時代e5大轉變.

Ui3封建到現代國家e5過程, 日本人付出e5代價真大, 亞洲hit chun7 iau2無現代國家e5觀念, 日本ai3 ui3頭a2 so出1條路來.

真che7武士si3-ke3走chong5, 為tioh8日本e5出路, 有beh kap西方強國sio戰--e5; 有支持幕府--e5; 有主張ka7統治權交hou7天皇--e5; ma7有人認為ai3公(天皇)武(幕府)合體來面對危機; 有人欣慕西方文明, 走去歐美考察iah留學; 有人提出四民平等e5民權思想; 有beh建立國家主義--e5; ma7有強調ai3直接建立共和國體制--e5......chiah-e5主張long2 chiaN5做具體e5行動, 戰kah pin3-piang3叫, chiaN5 che7志士為beh實現理想, 用性命teh poah8-tu3, he是充滿熱情kap意志e5時代.

1868年建立「維新政府」了後, 維新頭人ka7「新國家」e5 khangpang chhai7--起-來, in koh為tioh8對「新國家」無kang5 e5認知teh sio鬥爭. In對「現代國家」無具體e5經驗, m7-koh in phah拚teh思考, phah拚teh走chhoe7, na2戰na2調整koh na2堅持ka-ti7 e5路線, beh ka7 chit e5「新國家」nge7 bu2--出-來.

Che ham7現此時e5台灣beh kang7-a2 beh kang5.「正常國家」,「民主改革」,「憲政體制」e5訴求hoah kah tau3大聲, soah kang7款無明確e5內涵, m7-koh kap hit chun7 e5日本sio比較, chiah--e5 kan-taN是政治ka3力e5動員口號nia5, beh起造siaN2-mih款e5新國家? Ham7舊體制到底toh位無kang5? Lan2 kam2正經bat kek頭腦考慮--過?

維新政府成立了後, 維新e5領導者Saigo Takamori (西鄉隆盛)有長遠e5 vision, 為beh阻擋Russia ng3南侵略, 主張對外出兵, 迫朝鮮kap清國「文明開化」, 同時徹底改變舊時代到taN日本社會e5習性; HoaN7 Tokyo(東京)政府e5 Okubo Toshimichi (大久保利通) chit派, kui心beh強化官僚e5統治, thang起造現代國家e5財政, 警察, 軍隊......chiah-e5制度; Kido Takayoshi (木戶孝允) chit tin7, 認為組織現代議會制度, 改變舊體制e5權力運作模式, chiah是維新siong7要緊e5「任務」.

Lan2 hiah-e5「反對者」sa tioh8權力kap資源了後, soah猶原是頭人政治, 猶原是權威文化, 官僚控制tauh8-tauh8-a2 teh加強,「新政府舊官僚」m7-taN7無結束舊體制, 政治頭人, 學術lau2-a2 kap社運官僚顛倒用舊體制e5價值標準, 來teh鞏固in e5權威, 資源kap權力, in m7願正面接受思想kap路線e5挑戰, 若有批判iah行動威脅tioh8 in, to7隨用任何手段ka7排除. In m7-taN7無Okubo起造新體制e5企圖, ma7無Kido對權力結構e5批判, koh khah無Saigo e5大氣魄.

Lou7尾維新政府e5方向, 無符合Saigo e5按算, choaN-a2辭官tng2 Samo (薩摩), 全日本不滿e5士族(shizoku, 武士) chit chun7 long2 ng3望i領導出兵反政府, Saga (佐賀), Kumamoto Jinbulen (熊本神風連), Akizuki (秋月), Hagi (荻)士族造反, long2 bat ham7 i連絡--過, i soah long2無beh tin2動, i m7是為beh ian2倒政敵, ka7統治權力搶--tng2-來, 顛倒1方面ka7 Samo武士e5不滿ah-tiau5--leh, 1方面koh ai3維持in e5士氣, thang好ti7未來出兵kap Russia決戰.

Saigo一直真樂觀teh等待時勢轉變, koh過無joa7久, 形勢所迫, ti7 1977年西南戰爭, hou7政府軍phah敗, 自殺結束性命, 日本koh 1 pai2轉變e5 chhiang3-suh ou-iu2--去, 官僚kap財團統治e5勢面自an2-ne鞏固--落-來.

Che對lan2 hoan7-se3 oan-na tioh8-ai3真警覺. 現實上, 「反對者」頭人sa tioh8權勢kap資源了後, 對抗舊體制e5社會力若m7是toe3 ti7權威kha-chhng後, to7是tauh8-tauh8-a2消風--去, 頭人ma7 ju2來ju2有效teh控制社會e5變化, 掌握主流e5走向ham7解說權.

Lan2真批判現此時chit款政治趨勢, 真自覺beh準備面對未來e5變局. M7-koh, beh poah8 chit tu3, lan2 kam2 e7 siuN過頭樂觀? 時勢kam2正經e7照lan2 e5估算行? 面對社會e5變化, lan2 kam2有夠敏感? Kam2掌握e7 tioh8具體e5社會力? Lan2 kam2是tiam7-tiam7 teh看chit e5趨勢鞏固--落-來? Kam2正經有才tiau7準備有效e5行動?

2005.05.27.

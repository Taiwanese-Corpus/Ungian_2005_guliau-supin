
一句話
周華斌
茲呢簡單的一句話
道是毋捌對妳講過
看著妳阮頭le5 le5
無法度hoa去的熱火
煞一直燒置心肝底
給心事燒到颺颺飛

茲呢簡單的一句話
想欲送妳閣驚歹勢
一直囥置阮心肝底
逐暗攏佮心事相陪
煞開出一蕊田膨花
置阮的夢中颺颺飛

茲呢簡單的一句話
阮那會變到茲狼狽
當作從來毋捌有過
毋過心肝煞放未落
當作是斷線的風吹
煞猶閣飛轉來相揣

提出勇氣寫一張批
講出簡單的一句話
彼句話確實有夠短
毋過總是阮心內話
只要妳囥置心肝底
慢慢道開出玫瑰花

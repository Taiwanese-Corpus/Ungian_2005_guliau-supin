∮紀念林萬寧老師——siau3 念e5 心情

悼念 林萬寧老師
洪錦田

Lan2 所敬愛e5 林萬寧老師，公元1954年1月25出世。細漢e5 時chun7,bat toa3 過新店暗坑1-cham7-a2,i 講i ka-ti7 是暗坑人。
萬寧兄自細漢受好家教，pe7 母管教有糜(be5)有箠(chhe5)，教i 勤儉khah 有底，tioh8 mi5-noa7 讀巧冊。I ma7 無hou7 si7 大人失望，ma7 讀到做1 個教育別人子女e5 老師--a。
萬寧兄一生真求上進，不sam2 時leh 補chah 智識。身為老師真知培養下1 代e5 責任。I 愛家庭、愛國家、koh-khah 愛這塊土地。I ti7 人生leh 奔波、phah 拚e5 當中，i 對這塊土地有真深e5 感情，致使chiaN5 熱心社會公益、正義e5 tai7-chi3。
I 真知社會e5 智識份子，tioh8-ai3 踏出來扶正義、救國家，che——是1 個讀冊人e5 時代使命，i 有leh 做，i 做tioh8--a，i 做夠--a。
Ui3 1992年開始，就參加台灣人所組成e5 各種社團，像講台灣教師聯盟、台灣台語社、台語文推展協會、台文罔報寫作會、中和台語文讀冊會、台北台語文會、台灣國電台、TNT電台…等。捐錢、捐力、koh 捐出真理e5 聲音，這款chiah 優秀e5 台灣青年，點燈a2 火ma7 oh 得chhoe7--著kong。自1995 年，i 為社會正義，toe3 社團gia5 大旗，ti7 電台講真理。
到公元2000年，台灣人beh 選ka-ti7 e5 總統，beh 決定ka-ti7 e5 天年，beh hou7 大變天，3 月18 講有照天理。Tng…天目tih-beh開e5 時，你…你soah ti7 公元2000年4月19(Lan2-lang5 3月15中晝12點24分)，目chiu kheh-kheh 做你去。天--a！你 nah 會chiah 無目chiu，講hoah chhoa7 人就beh chhoa7 人，chhoa7 gun2 這個chiah-ni7-a2 優秀e5 台灣人…去--a。Che 是林--家e5 不幸、是社會e5 損失，koh-khah 是台灣國e5 損失。 
今a2 日，你kap goan2 永別--a！Goan2 是痛失英才，心肝chiok m7 甘--e5,iah m7-koh 你e5 精神，goan2 khah 久都會記--得。
你gia5--過 e5  正義大旗，goan2 beh tau3 gia5 起；
你擔無完e5 重擔，goan2 beh tau3 擔起；
萬寧兄， 請你會tang3 安息--a，安息--a-lah。
台語文各運動團體 叩首
ti7 2000年5月初3公祭e5 時讀

∮台灣人寫真
最後e5 台灣人
Kaaskop
老師--ou！無要緊，無順續來崙a2 hia seh8--1下ma7 好。你講--e5 hit 條歌是陸軍--e5。當初ti7 部隊訓練e5 時，long2 是陸軍e5 歌。有1kai2 ti7 Tokyo，in 講siang2 若有法tou7 唱10條陸軍軍歌，就賞1杯Nama（生）Biru。我隨唱隨ka7 趁1杯。In 日本人問我是m7 是tui3 Osaka 來--e5,我講m7 是，是tui3 看會著南十字星e5 所在來--e5。In 日本人m7 相信，講我一定是Osaka來--e5。我尾--a2 ka7 講我雖然是海軍 Takayo（高洋）1115出身--e5, m7-koh 是台灣人，陸軍e5 歌是ti7 部隊訓練e5 時學--e5。現場tu2 有幾個海軍出身--e5,講我na2 會無唱海軍e5 歌，soah 倒唱in 陸軍e5 歌。我隨koh ka7 唱10條海軍軍歌，內面包括你tu2-a2 講e5 hit 條軍艦行進曲，隨koh ka7 趁1杯。你講che 是偌久以前e5 tai7-chi3?差不多有10外年--lou ！Hit chun7 去日本e5 時，無去toa3 東京e5 大飯店，toa3--e5 是新宿後街hiah-e5 Hotelu，chiah 會tng7著hit 間Biru Bar。

講著lin2 chiah-e5 學生實在khah 幸福，畢業了就隨beh 去做老師。Goan2 畢業是去南洋相戰。戰爭實在真艱苦，lan2 上好是mai3 相thai5 。當初我是軍艦頂e5 第一砲手，戰到尾--a2,ti7 Beng-ta-na-o（Mindanao）e5 時，船去hou7 米軍long3 沈--去，Goan2 只好ti7 陸上做陸戰隊。Hit-tang-chun7 我負責暗殺米軍e5 軍官，若部隊行進e5 時teng3 著碉堡，我就負責chhoa7 隊先ka7  i 破壞。講--起來，lan2 台灣軍khah gau5 戰，無親像大阪軍，軟腳boe7-cheng7 戰--著 giong7-beh 散--去。都市徵--來e5 兵a2 總--是khah 差，無親像九州、北海道e5 兵a2 khah gau5 thai5 。講--起來in 日本人ma7 是可憐，有1kai2 我chhoa7 2個日本兵去拍1個碉堡，米軍守ti7 leh 頂面，goan2 根本都無機會拍贏。我kui 氣chhoa7 in 2個bih ti7 山石下kha，若無ma7 是白白犧牲。In 2人tu2 開始m7 知我beh chhong3 siaN2，尾--a2 瞭解了後，我看會出來in e5 目神內面除了懷疑以外koh 有感激。

日本人講米國人無siaN2 好驚，講in 戰鬥機kan-taN long2 he A-lu-bai-tou 做--e5。但是飛行機ka7 拍--落來了後，chiah 發覺著in e5 鐵板有夠厚。人坐e5 所在銃子long2 拍boe7 過，無親像日本e5 飛行機，椅座long2 boe7-tang3 擋銃子。講--起來，日本到尾--a2 ma7 無siaN2-mih 好e5 飛行員，優秀--e5 ti7 中途島就去hou7 米軍long3 死ti7 航空母艦頂，後--來e5 long2 無siaN2訓練就送來戰場。Ti7 Hui-li-pin e5 時，我就bat chhoa7 過kan-taN 3個月訓練了就送來戰場e5 日本人。你講in chiah-e5 日本兵尾a2 long2 an2-choaN2 ？大部分long2 gong7-gong7 ti7 戰場犧牲。
         
戰爭拍到boeh 尾--a2 e5 時，goan2 部隊e5 司令官ka7 goan2 講，局勢差不多已經定--a，koh 犧牲--落去ma7 無siaN2 價值，lan2 ai3 生存--落去thang 好繼續來建設日本。所以尾--a2 goan2 這隊犧牲ti7 戰場e5 人khah chio2 。部隊戰後tng2 去日本，tu2 好日本人boeh 組海上自衛隊，問我boeh 留--落來無？Hit-tang-chun7,韓國來--e5 long2 boeh tng2 去in 韓國，尾--a2 ti7 in e5 海軍long2 做真大。我當初想想--le，tng2 來台灣ma7 好，日本就hou7 我2000 khou，hit-tang-chun7 tng2來lan2 chia 會sai2 買幾na7 間厝--le。你講我為siaN2-mih hit-tang-chun7 na2 會無愛留ti7 自衛隊？當初有1個軍官講boeh hou7 in 小妹嫁--我，我見了就boe7 kah 意。日本小姐人矮矮，腿ka2-na2 lin2 講e5 『蘿蔔腿』，無lan2 台灣小姐人khah lo3 長。看boe7 kah 意--le，想想tng2 來台灣khah 好。Na2 知影tng2--來了後， 人看我是日本兵退伍，看--起來khah 橫，lan2 台灣人會khah 驚，tu2 開始soah無小姐敢嫁--我。其實na2 有，kap 其他e5 人比--起來，goan2 雖然會hiau2 柔道，看--起來khah 橫，m7-koh long2 m7 bat 拍bou2,kan-taN 會修理hiah-e5 不tat不chhit e5 lou5-moa5 。 

你講當初na2 會去做日本兵？講--來long2 是教育害--e5 。當初goan2 chiah-e5 少年人long2 想講會sai2 為國家犧牲是1件chiok 了不起e5 tai7-chi3。日本人tu2 開始leh 徵收台灣人e5 時，ma7 m7 是chhin3-chhai2 烏白報名就收。Tak8-e5 相爭beh 去，m7-koh kan-taN 前幾名khah 優秀e5 人chiah 有機會。我當初去--e5 是海軍士官學校，kap lin2 hit 個蔣介石kang7 款e5 士官學校。受訓e5 時chun7 bat chhoa7 人去挖反戰車壕，就是lin2 chit-ma2學校邊--a工業區kap 海邊中ng hit 條溝。Lin2 少年--e5 long2 kioh是he是工業區e5 排水溝，其實是日本人驚米軍拍起來台灣chiah 挖--e5,kap lan2 ti7 海邊溪口看--著e5 hiah-e5 碉堡kang7 款，是boeh 用來擋米軍--e5 。好ka-chai3 米國人無正經來拍台灣，無lan2 台灣人會犧牲chiok che7,日本人是守boe7 tiau5--e5。當初lan2 chiah-e5 機場是Kha-mi-kha-ze神風特攻隊leh toa3--e5,飛行機an2-choaN2 去ka7 long3,in 米國人boe7 輸long2 m7 驚，in 飛行機照常tui3 航空母艦頂飛來long3 lan2 e5 機場、糖廠。日本飛行機時常飛--出去就無koh tng2--來。Lan2 寮a2 hit peng5 e5 魚港外面，就lak 1隻Mi-su-pi-si 零戰e5 飛機，好天海水清e5 時chun7,坐漁船1出海就看會著hit 隻沈ti7 水底e5 飛行機。

你講做日本兵對戰後e5 生活有siaN2 影響？中國政府來e5 時，goan2 愛去參加siaN2-mih 三民主義e5 訓導團。講著中國政府，in tu2 來e5 時，有夠土匪。Lan2 機場內原本koh 有幾na7 台日本人留--落來e5 飛行機，in 講ka7 當做廢鐵拆拆theh8 去賣。Hit-tang-chun7 chham 鐵路long2 m7 放--過，有1段時間兵a2 講ka7 鐵路拆去藏boeh 賣。二二八發生e5 時，goan2 chiah-e5 做過兵--e5 long2 起來接收in 中國兵e5 武器。Tu2 開始e5 時，goan2 koh ka7 theh8--來e5 武器拖去街a2 路頂遊行，親像日本時代kang7 款。尾--a2,等 in e5 增援部隊坐船tui3 港口登陸了後，goan2 soah long2 散散--去。主要是因為goan2 人siuN chio2,武器ma7 無che7,tak8-e5 意見koh boe7 合。有--e5 講boeh 戰，有e5 講boeh 散。我雖然chhoa7 過兵，m7-koh 戰後hit 2、3年 e5 時間m7-na7 hou7 lan2 老百姓人ti7 leh 改變，做過兵--e5 觀念ma7 long2 會變。當初hit 個時代iah 是制度1無--去，lan2 人就漸漸失去hiah-e5 氣魄kap 精神。原本beh 守港口e5 人1散了，後面--e5 就開始走路，也因為無siaN2 抵抗，續落hit 幾年lan2 chia ma7 khah 無tai7-chi3。事件了後，我hong5 liah8 去參加1個ka2-na2 思想改造e5 營隊，講是boeh ka7 goan2受日本人影響e5 思想改tng2 來中國--e5 。續落可能是因為欠技術人才，我結訓了後就隨派去電力公司食頭路，m7-koh 不sam2 時long2 有人ti7 hia leh ka7 goan2 這種人做報告。有1段時間我去hong5 無tai7 無chi3 調職，1時a2 調中部，1時a2 調東部，無一定就kap in 做e5 報告記錄有關係。見pai2 我若去hong5 調職，離開hit 工，一定穿海軍e5 制服去辦公室，na2 唱軍歌、na2 行軍禮來離開。In hiah-e5 中國來e5 科長、主任看--著long2 氣phut-phut，m7-koh 就是liah8 我無法。講著lan2 台灣人實在真可憐，ma7 m7 是愛做日本兵、日本人soah 來an2-ne。只是ti7 hit 種情形，想會著--e5,會sai2 代表、表現出ka-ki7 不滿上好e5 方式，竟然是透過戰前hit 套其實ka-ki7 ma7 是受害者e5 物a2。

Boeh 到位--a！Goan2 tau 就ti7 oat 角hia。老師！真多謝你ka7 我載tng2 來厝--ni 。今a2 日實在真心適，會tang3 來參加 kap 學生e5 開講。雖然這kai2 kap 前幾年文化中心辦e5 boeh 相kang7,縣政府kap m7 知tui3 toh 位來e5 官員話1講soah，採訪記者、1堆下面坐e5 觀眾就long2 走了了。這kai2 lin2 學校校長、主任iah 是教育局e5 官員話1講了，ma7 是下面老師、聽眾就走1堆。M7-koh這kai2 koh 有1koa2 學生會留落來聽，會問koa2 我聽著long2 會愛笑e5 問題。5、6年前1個a-tok-a2 學生來問我過去e5 tai7-chi3,我顛倒感覺in a-tok-a2 khah 瞭解chiah-e5 物a2。

到位--a！多謝你，老師！Lou2 力！Boeh 入來坐--1下無？無你khah 細膩駛，khah 小心--le！ 再會！

（A tribute to those who once lived through those years which have long been erased by our contemporaries）

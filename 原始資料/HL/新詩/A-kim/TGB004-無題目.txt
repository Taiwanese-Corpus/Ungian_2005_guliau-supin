無題目
A-kim

為siaN2-mih beh oat8過頭--去?
Tak8-pian3無se3-ji7 tu2--tioh8 e5時chun7,
Tu2-a2好『四眼交接』,
Li2總--是逃避goa2 e5眼神,
像1-e5受tioh8驚惶e5 gin2-a2,
M7知影beh an2-choaN2,
Kan-taN知影閃避,
1-sut-a2都無am3-kham3 li2 e5驚惶ham7痛苦.

為siaN2-mih beh oat8過頭--去?
自從hit-kiaN7代誌了後,
Li2 to7一直是an2-ni e5態度,
是心虛--a? Iah是討厭--goa2?
若是心虛,
Li2無應該koh再閃避goa2 e5眼神.
請li2用心來注意,
Li2 to7知影goa2已經m7是hit-chun e5 goa2,
Hit-kiaN7代誌ma7早to7 kap時間e5溪水做伙流--去-a.
若是討厭--goa2,
Li2 ma7 m7免koh再煩惱,
Goa2會比li2 koh khah緊soa2開眼神,
Goa2會chiok自然, chiok溫柔--e5 oat8過頭--去,
像1-e5 kiaN5 ti7路--nih e5人,
M7免掛意ma7 m7免熟sai7.

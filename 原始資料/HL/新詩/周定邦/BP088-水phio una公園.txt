水phio5 un3-a2公園熱--人e5 chai2起時
周定邦

Sian7-tauh-tauh e5 日頭    iau2 bih ti7
山後hit 領
烏雲做e5 被單--nih
Chhun-lun5
愛sng2 e5 露水    iau2 the ti7
草a2 e5 se-bi2-louh頂
Noa3
路--nih chit-peng5 e5 黃燈kap
Hit-peng5 e5 紅燈    iau2 khia7 ti7 hia
Sio nih目
1 tin7 厝角鳥a2
Ki-ki-kiauh8-kiauh8
飛koan5 飛ke7    leh
消遣lan2 e5
耳a2 kap 目chiu

1 排賣菜--e5    賣魚--e5    賣肉--e5
日頭iau2 leh khun3 to7 起來款in
幾個月前tak8 日hou7 日頭
煎kah 滴落塗--e5
Ng3望所換--e5
回報
Ti7 大門口    siok8賣
In e5 kut-lat8

大埕頂
1 kun5 穿hit款
飛--起-來你連看to 無想beh ka7 看e5 短裙e5 中年婦女
──toe3 la-ji2-ouh 牛聲馬喉e5
Chan哭聲    leh
ChoaiN7 in gai7-gioh8 e5 kha-chhng花想beh
HaiN3掉in 身軀頂
1 lin3 1 lin3 e5
Ke5 e5 中年婦女……
圍khou-a2 leh chhoe7 in phang3見e5 青春

樹a2-kha
中國e5 各種氣功kap 拳頭
飄流過海leh 看顧
Hia
──m7 知kam2 知iaN2 500粒飛彈long2 
    目chiu chheN-gin5-gin5 leh
    相--lan2-e5
台灣人e5
精    氣    神

涼亭a2-kha
1桌    3個加--起-來超過230歲e5
A-ni2-kih
泡鹿谷e5 茶米    leh
寫in 南洋戰爭e5 歷史
In e5 牽手    ma7 theh8 in
走空襲e5 味素    ka7
茶米sam2 koa2 鹹chiaN2

草埔頂
1隻thai2-ko-noa7-lo5 e5 烏狗母
Lan2-si-lan2-si to2 ti7 hia
1頭ka7 身軀chhu toa3 塗kha lu3-chiuN7
1頭看i 身邊ka7 i e5 奶a2頭咬tiau5-tiau5
Hit幾隻m7 知in 老pe7 是siaN2人e5
心肝a2-kiaN2

Hip熱e5 空氣--nih
樹a2底hong5 thi3平頭
Hit款臭chheN3 e5 不滿
塞kah kui個鼻孔
Hou7 goan2 想起做兵e5 時
頭殼頂hit-khu 也好笑也好氣e5
Gian3頭

無joa7久
烏雲    慢慢a2 so5--來
雷公    sau3 幾na7 個
Ha5-a2
Sian7-tauh-tauh e5 日頭ti7
山hit-peng5 leh 笑
露水kap 雨水繼續ti7
草a2 e5 se-bi2-louh 頂
Thun2
黃燈紅燈照起工看
青燈e5 面色    叫hia e5 過路人
行
停
門口hit排販a2
Ka7 雨moa lom--leh    sio-siang5 koh
Siok8賣in e5 kut-lat8
大埕頂hia gai7-gioh8 e5 kha-chhng花kap
樹a2-kha e5 中國功夫    hou7 雨
Tiap8 kah 無看影
涼亭a2-kha hia e5 無聊
Iau2用茶米leh 寫歷史
狗母kap 狗a2-kiaN2    走去
TaN-a2 洗浴--過e5 椅a2-kha
頭khian3-khian3 leh 看天公伯--a2
Hip熱e5 空氣
吐出陣陣e5 清涼

厝角鳥ka7 我講
無應該來--e5 long2 走--a


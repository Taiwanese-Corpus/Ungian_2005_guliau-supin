 228 紀念碑--互囡仔e5詩
 遮呣是Washington D.C.，
遮呣是顯明仁愛eLincoln5 紀念碑，
 -這塊白色e5 石碑
 用濟濟鮮血所起，
 為著欲紀念
 台灣人共同e5 體驗。
 碑文及教科書寫無夠額e5 ，
 今我欲拆明， 互你知影。

 徛佇壽山東旁
 按紀念碑e5 山頂看落去：
 五十冬前，
中國軍隊按遮衝落去山腳，
到佇阿媽e5故鄉鹽埕埔，
 和平談判抵即講定，
 武器偷運到位，
約束即時互統治者拆裂。
槍子掃過街路，
高雄港內海紅閣臭腥。
車頭頭前疊滿，
穿制服e5身屍。
十七八歲e5青春
互槍聲及刺刀打折。
彼時我e5大舅teh讀高雄中學，
匆狂chong5倒來厝裡。
門一下關，
就聽著外面e5慘叫。
十歲e5 阿媽按窗仔縫偷看，
一陣中國兵仔拖伊e5厝邊，
一個頭毛白去e5醫生，
Giah8槍柄抵伊e5腹肚，
直到伊號叫，暈倒佇土腳。
這是我初初聽著e5二二八，
教科書編無著e5。
高雄市口述歷史。

大理石紀念碑
刻白白， 霧霧e5字，
記錄故意含糊e5歷史，
顯明統治者虛假e5誠意。
現代史裡上大e5殺戮，
印佇恁e5課本裡， 干單五choa7漢字。
 這就是殖民統治，
呣是咱愛e5出頭天。

天漸漸暗，
茫霧罩佇山崙。
咱佇欲離開，
越轉身閣看一擺紀念碑。
美麗空虛e5形影，圍困佇煙霧中央。
向望咱閣來遮e5時，霧會散去。
埋佇土腳底e5干證，
台灣人失落e5記憶，
會挺開佇咱面前，
排列佇大理石頂。

Notes: 
高雄市e5 二二八紀念碑起佇壽山頂， 經過市民爭取，碑文已經有漆卡黑， 卡清楚。 總是內容無變。

我捌及囡仔做夥佇Washington D.C. e5 Lincoln 紀念碑 頭前翕相。 見若講著紀念碑， 伊著會想起這張相。

                 Tai5-oan5 Lu2-seng3  台灣女性        鄭雅怡

Goa2 si7 chit8-e5 Tai5-oan5 lu2-seng3，                   	我是一個台灣女性，
Lang5 eng7 thou2-te7 lai5 phi3-ju7 e5 Tai5-oan5 lu2-seng3。         人用土地來譬喻e5台灣女性。
Goa2 e5 siang-kha chhin-chhiuN7 kin，chai7-chai7 khia7 ti7 chia。我e5雙腳親像根，在在khia7 ti7 chia。
Goa2 e5 heng-kham2 kap chhiu2-kut，                  	我e5胸坎kap手骨，
Khou-ui5 un-loan2 an-choan5 e5 io5-ko5，                 	Khou圍溫暖安全e5搖ko5，
Goa2 e5 ni-chui2 chhauh8-chhauh8 tih，                 我e5奶水chhauh8-chhauh8滴，
Chit8-tai7 chit8-tai7, chhoaN3-lau5 siN3-mia7 e5 goan5-choaN5。     	一代一代，chhoaN3流生命e5源泉。

Goa2 si7 chit8-e5 Tai5-oan5 lu2-seng3，                   	我是一個台灣女性，
U7 Si-lah-iah hiat-thong2 e5 Tai5-oan5 lu2-seng3。          	有西拉雅血統e5台灣女性。
Goa2 kah-i3 ka-ki7 kou2-tang5 e5 bah-sek，                我kah意家己古銅e5肉色，
Siam2-sih lam5-to2 jit8-thau5 e5 kong-chhai2。             	閃爍南島日頭e5光采。
Goa2 hoaN-hi2 thian-jian5 ou-kim e5 thau5-chang，          	我歡喜天然烏金e5頭鬃，
Chhin-chhiuN7 am3-mi5 chhiuN3-koa e5 hai2-eng2。           親像暗暝唱歌e5海湧。
Ui5-thoan5-tioh8 chou2-ma2 e5 seng3-te7，                 	遺傳著祖媽e5性地，
Goa2 i3-ai3 ti7 hai2-piN siu5-chui2 tio5-thiau3，              	我意愛ti7海邊泅水tio5跳，
Ti7 soaN-phiaN5 peh-kia7 cheng3-choh，                 Ti7山phiaN5 peh-kia7種作，
Chiah8 lau5-koaN7 koan3-ak e5 siu-seng5。                食流汗灌沃e5收成。
Bo5 ai3 ti7 leng2-khi3-pang5 “me7-pai5 (美白)”，            	無愛ti7冷氣房『美白』，
Ia7 m7 ai3 ni2 thau5-chang kiam siat-touh。               	也m7愛染頭鬃兼siat-touh。
Goa2 si7 cha-bou2 iong2-su7 e5 au7-tai7，                  	我是查某勇士e5後代，
Chu7-jian5、kut-lat8、tok8-lip8 koh u7 chu7-sin3。           	自然、骨力、獨立koh有自信。

Goa2 si7 chit8-e5 Tai5-oan5 lu2-seng3，                   	我是一個台灣女性，
U7 lu2-koan5 i3-sek e5 Tai5-oan5 lu2-seng3。                	有女權意識e5台灣女性。
Thau2-khui lam5-seng3 chu2-chaiN2 e5 pak8-kha-pou2，         	Thau2開男性主宰e5綁腳布，
Thun2-khui Han3-bun5-hoa3 Tiong-kok pa3-koan5 e5 kha-khau3， 	Thun2開漢文化中國霸權e5腳銬，
Goa2 beh toa7-pou7 kiaN5-chhut ko3-jin5 cheng3-ti7，          	我beh大步行出個人政治，
Ti7 ka-ki7 e5 to2-su7，                             Ti7家己e5島嶼，
Tit8-kau3 I, chhin-chhiuN7 goa2，                     直到伊，親像我，
ChiaN5-cho3 chit8-e5 hai2-iuN5 kok-ka。                  	成做一個海洋國家。

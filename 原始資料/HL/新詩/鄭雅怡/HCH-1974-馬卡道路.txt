Ma-khah-tauh-lou7 
/ 馬卡道路    
/鄭雅怡

Kap祖先仝名，
這choa7新開e5路起頭eh8-eh8彎彎，
Nng3過鐵橋就開闊，向北伸展。
東旁是新起e5美術館，
金屬e5室外雕刻
照落內圍卑遺跡。
向西直直行就到柴山。
掘紅毛土e5孔嘴，
漸漸hou7新栽e5樹糊好--去。
小溪貝遺址靜靜倒ti7山腳。
最後食chhun e5蜊a2殼
猶ia7 ti7 hia。

四百年前，Ma-khah-tauh，
恁是唱歌e5海洋民族。
日--時行(kiaN5)船，
內海e5魚蝦掠boe7空，
暝--時歇ti7山洞，
規家伙a2煮食當日e5收成，
直到hit一工，
漢人e5海賊船逼近海面，
恁ka7蜊a2 piaN--teh，peh--起-來，
合力起竹圍抵擋。
Hit時竹圍kiam2有tui3海岸
起到內圍卑？
歷史無記載
恁反抗外來侵略e5真相。
我kan-taN知 
竹圍路尾hou7漢人拆裂燒無--去，
Kan-taN chhun Takausaga e5地名，
紀念祖先e5英勇。

Ma-khah-tauh，Ma-khah-tauh，
用祖先e5名所號e5路，
通到天邊
Hou7大樓遮--teh，
Hou7煙霧tah--teh e5山頂。
四百冬前，
恁kiam2也行這choa7路，
頭包布巾，
身phaiN7幼嬰a2,
Hou7漢人趕離開
海邊e5家園，
Boe7赴ti7驚惶逃走e5風飛沙--裡，
留落任何腳跡？
恁e5形影消溶
Ti7遠遠e5深山。
恁e5聲音失落
Ti7 kiaN2孫e5記池。
恁深烏e5目睭kiam2 bat kam5目屎，
越頭koh看一擺
永遠boe7得倒去e5海岸故鄉？
抑是
M7甘koh看做恁去？

Kap漢人生e5後代，
到大漢，
才知母親e5名
號做Ma-khah-tauh。
Ma-khah-tauh，Ma-khah-tauh，
下班經過這choa7路，
幾a7擺，陷ti7車陣中央，
我叫恁e5名。
明知身驅內teh流
Ma-khah-tauh e5血，
M7-ku2,kiam2叫會醒
失散久久Ma-khah-tauh e5靈魂？
Ma-khah-tauh，Ma-khah-tauh，
Ma-khah-tauh e5查某孫
流浪ti7祖先e5原鄉，
Ka-iah8 koh生疏e5街市。
路邊e5涼茶樹
Sian3風phih8-phih8-顫。
Ti7梅花鹿bat走跳e5平原，
我為三頓飯走chong5,
迷失ti7車煙--裡，
Chhoe7無
倒轉--去e5路。

後記：這cham7為著beh chhoe7一條上下班khah好駛e5路，soah來發見Ma-khah-tauh路。Ma-khah-tauh原來屬ti7平埔族Siraya e5一個支派。400年前khia7起ti7高雄市e5柴山kap海墘a2。In bat起竹圍牆來抵擋漢人海賊。Ti7 Ma-khah-tauh e5語言--裡，竹圍號做 “Ta-kau2”高雄e5原名   
“TaN2-kau2”亦是tui3按呢來--e5。
到taN高雄猶有Ma-khah-tauh e5遺跡，柴山山腳有Sio2-khe-poe3遺址(小溪貝塚)。這是in ka7食chhun e5蜊a2-殼hiat--teh，囤kah親像一個墓。另外Lai7-ui5-pi(內圍卑)遺址是ti7市立美術館e5邊a2。

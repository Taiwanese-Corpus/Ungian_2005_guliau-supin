佇228 紀念碑--1

囥一蕊黃菊花，
囥 be7 落對你e5 思念。
我e5 身世親像幼幼e5 花蕊，
等 be7 赴老父疼惜，
就代先互風吹落。

佇我猶 be7 赴出世e5 春天，
茫霧罩佇山谷e5 早起，
你猶留戀被單e5 燒lo7 ，
就互兵仔拖到溪邊
槍聲通過你e5 腳脊，
血水若露水滴落草野。
紅ki3-ki3 e5 土地，
無審判e5 死罪，
帶互我無老父e5 囡仔時，
無血色e5 青春期。

我e5 性命對悲劇開始，
佇風颱暝我早產出世。
阿公怨嘆， 香火對我斷去。
阿母滿月就抱我離開。
日時背我ka7人洗衫，
暝時佇孤燈下腳， 替人做衫。
早前e5 記持親像霧霧e5 舊影片：
呣敢互朋友到厝裡，
呣敢互人知影， 咱無辜e5 過去。
單想欲脫離，
呣敢回想e5 囡仔時，
呣捌糊藥e5 孔嘴，
埋佇我e5 心肝芛裡。

佇異鄉e5 流浪， 續接新e5 人生，
接你e5 業， 做婦科醫生。
新e5 家庭抵抵起頭，
丈夫就嫌我工作過頭，
Ta-ke 嫌我 be7 曉得顧家，
囡仔愛我chiap-chiap 及 in 做夥。
阿母有時寫批來，
若準teh 怨嘆， 我無及伊ti7-teh。
佇病院當職， 無睏e5 暗暝，
看你e5 相， 目屎溢到目墘。
真正盼望你徛佇身軀邊，
互我親像別人e5 查某囝，
有老父通疼，
有老父及我分享，
所有e5 失落及理想。

囥一蕊黃菊花，
囥 be7 落對你e5 思念。
我e5 心思親像輕輕e5 花蕊，
及風飛去， 到佇天頂，
我 be7 赴見面e5 老父身邊。
佇你捌流血倒落e5 所在，
佇我捌悲傷離開e5 故鄉，
盼望出頭天e5 時日，
我猶會赴看見。

這組詩有兩首。  寫作e5 靈感詩對228受難者遺族郭勝華醫師得來的。  十一年前佇美國e5 密西根大學， 我佇“台灣文學”雜誌讀著伊e5 文章， 思念伊e5 老父郭章垣醫師， 互我真感動。  年久月深文章e5 細節已經記 be7 清楚。  總是歷史資料欠缺e5 所在， 抵好用文學e5 想像來補足。  另外我也徛佇郭章垣醫士婦仁人e5 角度， 來寫另外一首詩。
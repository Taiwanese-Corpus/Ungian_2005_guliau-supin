∮BONG報選詩
山路
──Hou7 真理大學台灣語言學系第一屆學生
鄭雅怡
 
到chia lan2 to7 beh 分開
TaN 我chhoa7 lin2 到kah入山口
──Lin2 行chit peng5
我行hit peng5
Lan2 bat 同行1 choa7 khi-khiau e5 路
有風有雨
沿路有phang花，有果子
Ma7 bat tu2 著chhi3-phe3 kap 陷坑
Che long2 收ti7 lan2 記ti5 e5 phaiN7-a2
伴lan2 行ti7 頭前e5 山路
願lin2 beh 行chit choa7
Na2 來na2 開闊
願lin2 na2 行心na2 tiaN7
Na2 peh-kia7 na2 勇健

我所選--e5 hit choa7
Eh8 koh 暗koh sip
石頭long3-khong3
無人愛行
Teh-beh 印落我e5 kha跡
Poah8倒e5 時我e7 siau3念
Lan2 bat saN牽e5 日子
嘴ta e5 暗暝我e7 夢--著
月光na2 泉水
Ui3 chit peng5 溢到hit peng5山
Ti7 hia──

Lan2 beh koh saN見
照lan2 前所約束
Ti7 天光e5 3角點
身軀頂e5 khang嘴long2 be7 koh 疼
Lan2 beh 流汗慶祝
頭1滴露水kap 日頭光
大風雨過--去頭1 choa7 虹(kheng7)
AN3 ti7 lan2 kha下
Hng7-hng7──
無限青翠光明
漸漸cheng-sin5--起-來
新國家透早e5 曠野
Ui3 山kha thang3到海平線
 

2003年9--月到2004年6--月，我去麻豆真理大學台灣語言學系教語言學概論。Che 是世界第一間，ma7 是台灣頭1間台灣語言學系成立e5 第一年。我去tau3-kha手。上尾1工上課，用chit 首詩kap 我e5 學生sio 辭。

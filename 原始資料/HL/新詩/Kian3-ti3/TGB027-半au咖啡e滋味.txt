半au咖啡e5滋味
Kian3-ti3

Goa2坐ti7餐廳內底, 桌頂是1 au咖啡kap 1堆冊. 外口teh落雨, 聽講是風颱beh來, tak8-e5 long2 giah雨傘.

Ui3大門入--來, to3手peng5是吧台, 正手peng5吧台對面e5壁, 吊1 te3 chiok大te3 e5鏡. Goa2坐ti7這個位, tu2-a2好會tang3透過鏡e5反射, 看著吧台, ma7看著i ti7吧台後壁.

有tang時a2, i teh無閒, 頭le5-le5, 看be7著i e5面; 閒e5時chun7, i khia7 ti7 hia m7知teh想siaN2. 若準講, i teh看對面壁頂e5鏡, goa2頭就khah緊oat8 tui3邊--a2去, 驚hou7 i知影goa2 teh偷看.

Chit-ma2 i teh煮咖啡, 桌頂這au應該ma7是i煮--e5. 坐ti7鏡下kha hit桌e5小姐ka7 goa2 gin5, 穩當當作goa2是teh看--i.

I有看--goa2? I無看--goa2? 桌頂e5咖啡koh chhun半au iau2未lim. 對i來講, 這au kap別au相siang5, kan-taN是i e5 khang-khoe3, hou7 siang2 lim long2無差, 橫直煮e5人半暝ah8 be7失眠--a.

煮好e5咖啡khng3 ti7吧台頂, Waiter會phang5去hou7 siang2--leh? Phang5 hou7 siang2 long2 kang7款, 時間到i就下班--a. I thah8 1領裘a2, 雨傘theh8--leh, 離開吧台, 離開餐廳.

外口e5雨開始叫, 冷--去e5咖啡tang時會走味--leh? Goa2 1嘴lim hou7乾, giah 1枝筆, 開始烏白chut8.

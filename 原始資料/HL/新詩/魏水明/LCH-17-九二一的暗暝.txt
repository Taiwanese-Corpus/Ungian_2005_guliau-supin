

九二一的暗暝
魏水明
九二一毋是數目字
九二一是地動的日子
彼當時　山崩地裂
大家驚到半小死
對面的「金巴黎」遂來倒路邊
七十九位的鄉親永遠別離
思想起　予人心哀悲
目屎澹目墘！
九二一毋是數目字
九二一是紀念的日子
彼當時  學校嘛倒去
一時故鄉變稀微
看著月娘佇天邊
上驚親人更深無伴獨相思
夜半彼條斷腸詩唱未落去
思想起　阮的好厝邊
佇叨位算天星？
九二一毋是數目字
九二一是重新的開始
這時陣　風吹微微
三年的日子恬恬過去
隔壁的「塗城國小」重新建置
二千外的gin2仔猶閣歡歡喜喜
咱互相祝福　互相扶持
思想起　新家園徛起
好好過日　大家平安順序。
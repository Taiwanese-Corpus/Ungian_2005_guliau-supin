∮記念二二八 
228 hit 1工•ti7 苗栗
吳正任
行--出-來，ui3 山內tau 底e5 庄kha
行--出-來，ui3 茶、米、油、鹽、油煙e5 灶kha
行--出-來，ui3 機械seh8 無停e5 生產線
行--出-來，ui3 麻hong5-a2 kui choa7 e5 漁un3-a2
行--出-來，ui3 不斷吹thau3 涼風e5 冷氣房
行--出-來，無論是iau2-koh ti7 腹tou2 內e5 紅嬰a2
iah是頭毛嘴鬚白e5 老大人
無論是giah8枴a2、坐輪椅掛sang3-soh
iah是駛牛車
Tak8-e5 long2 招招聚oa2--來
為aN2 護kha 底踏--e5 chit te3 土地
Lan2 e5 母親──台灣
今a2 日，goan2 beh 手牽手
向全世界發聲

Chhun--過-來，gia5 鋤頭hiam7-a2 e5 手
Chhun--過-來，gia5 煎匙炒菜煮chheN-chhau e5 手
Chhun--過-來，編1 bak8 1 bak8 竹籠e5 手
Chhun--過-來，chhiah phong3紗e5 手
Chhun--過-來，giah8筆e5 手
Chhun--過-來，phah keyboard e5 手
Chhun--過-來，phang2 hantouluh e5 手
Chhun--過-來，gia5 phian3-chih lolaibah e5 手
牽hou7 an5-an5-an5
Chhun--過-來
無分cha-bou2 iah cha-pou
無論你ui3 toh位來
手手手手手手手手手手手手手手手
Long2 chhun--過-來

今a2日，goan2 kui家伙long2 chiau5 出動
Ui3 基隆和平島到屏東昌隆
Ui3 台灣頭到台灣尾
手牽手牽手牽手牽手牽手牽手牽手牽手……
肩kah頭keng7肩kah頭，做夥牽手
正手牽to3手牽正手牽to3手牽正手
人人人人人人人人人人人人人人人
牽過淡水河、大肚溪、濁水溪、西螺大橋……
牽過急水溪、曾文溪、下淡水溪……
Ui3 台灣頭到台灣尾
400冬來第1 pai2
人人人人人人人人人人人人人人人……
Khia7 ti7 台灣kau7實e5 胸坎
牽手

To3手peng5 e5 人e5 汗
滴落ti7 我e5 人影
我e5 汗，滴ti7 正手peng5
我無熟sai7 e5 人影
雖bong2 goan2 無熟sai7
M7-koh，goan2 像1家伙tah sio oa2
手牽an5-an5
愛chit te3 土地e5 心脈
Tong3 tong3 tong3 tong3 tong3 tong3 tong3 tong3
Ui3 正手傳過to3 手傳過正手傳過to3 手
傳遍3萬6千平方公里e5 tak8寸土地

2004年2月28 hit 1工
我ti7 苗栗
Ui3 東南西北來e5 兄弟姊妹
Si7大gin2-a2兄集oa2 ti7 美麗e5 山城
山用巴結e5 笑容sio迎
日頭ma7 ti7 頭殼頂笑hai-hai
路邊e5 樹a2
Phah phok8-a2 為goan2 加油
Yes，台灣
少年e5 國家
Tak8-e5 long2 是1家伙
2004年2月28 hit 1工
e7-pou 2點28分我ti7 苗栗
離厝500公里
M7-koh goan2 be7 孤單
熟sai7 iah是無熟sai7
Kang7款用歡喜e5 心情
Khia7 ti7 島上e5 tak8個角勢
用愛kap 笑容
用手kap kha
為台灣
為lan2 e5 kiaN2孫e5 幸福kap 未來
勇敢行--出-來

2004年2月28 e7-pou 2點28分
Goan2 ti7 苗栗
Kap 島嶼頂koan5 tak8個角勢e5 台灣人
Kap ti7 塗kha 底bat 為chit te3 土地流血流汗
Tiam7-tiam7 保庇goan2 e5 a-pa、a公、a祖……
Kap 有形無形e5 眾生
Long2 chham goan2 khia7 做夥
歷史e7 記--得
時間永遠停ti7 hia
2004年2月28 hit 1工
E7-pou 2點28分
時間永遠停ti7 hia

400冬來第1 pai2
勇敢e5 台灣人
手牽手khia7--出-來
天公有看見
全世界ma7 long2 知

∮BONG報選詩 

送你1個嘴罩a2

吳正任

聽講你beh 去海e5 hit-peng5 岸
除了煩惱，goan2 m7 知beh an2-choaN2
想beh 送你1個嘴罩a2
因為hia tng teh 流行1種病
Na5 喉phaiN2 喘khui3
Koh chhoe7 無病源e5 SARS
M7-taN7 醫生頭殼疼
Tak8-e5 tioh8 驚出門long2 掛1個嘴罩a2

送你1個嘴罩a2
因為hit 種病是ui3 海e5 hit-peng5 生thoaN3
其實生活ti7 hia
Tak8 個人身軀早都bih SARS病毒
有話e2-kau2 嘴
Beh 哀ma7 哀be7 出聲

雖bong2 是an2-ne
我beh 送你1個嘴罩a2
因為goan2 m7 甘你ti7 hia tak8 工驚惶

Tang時你chiah beh to3-tng2 來海e5 這peng5 岸
會記--得，落飛leng5 機chin3 前，
ka7 嘴罩a2 thng3--起-來
Ka7 a-cha 吐掉
Koh suh 1嘴ui3 太平洋kap 玉山頂koan5 吹--來
Hou7 人心涼脾thou2 開e5 空氣
Ah！少年e5 國家
Chia e5 大大細細歡迎--你
用青春熱情kap 快樂e5 心情 

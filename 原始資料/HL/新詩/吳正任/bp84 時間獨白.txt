∮BONG報選詩
時間獨白
──Hou7 bat--我kap m7-bat--我e5 朋友
吳正任

 
我m7 知你號做siaN2-mih 名
我m7 知你生做圓iah 扁
我m7 知你lo3 iah 矮
我m7 知你sui2 iah bai2
我m7 知你好iah bai2
連你離我joa7 hng7
Chit-ma2 ti7 東iah 西
老實講，我long2 m7 知

有人講我e5 kha步像射--出e5 箭
有人講我beh 來無tiuN-ti5 
beh 去無sio 辭
有人講我無血無目屎
我be7 siuN7-khi3,ma7 無想beh 辯解
自古到taN 永遠存在

少年人無聊tiaN7-tiaN7 講
「1工真緊，1冬真oh」
老歲a2 人ma7 不時怨嘆
「1冬真緊，1工真oh」
Kam2 因為我
世間chiah 有chit款e5 哲理
我甘願做宇宙e5 旁觀者
無分大細好giah8 iah san3-chiah
陪世間每1個人
行到上盡尾

無人知iaN2 性命到ti7時
M7 管你悲傷iah 樂thiong3
我long2 tiam7-chih-chih
1目nih to7走gah 離離離

我親愛e5 有志
我上了解--你
M7-koh，你若無phah 拚
連我，ma7 無愛chhap--你








 


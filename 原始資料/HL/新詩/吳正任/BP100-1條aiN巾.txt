1條aiN7巾
吳正任


細han3
A母用aiN7 巾
Ka7 goan2 aiN7 ti7 kha-chiah-phiaN
無論是去溪a2邊洗衫
Iah是choh-sit、擔擔(taN taN3)

等goan2 e7 行、e7 走、愛toe3 路
AiN7巾變做a母教示goan2 e5 mih8件
講山頂bang2-a2 kau7,日頭koh 熱
M7 讀冊未來beh an2-choaN3
Ka7 goan2 縛ti7 八仙桌kha
Chhoe5-a2枝sut ti7 goan2 e5 kha-chiah
Kan-taN 愛toe3 路
Ma7 m7知he是生活e5苦楚kap拖磨

到goan2 娶bou2 生kiaN2
嬰a2 long2 坐椅轎奶母車
AiN7巾收ti7 thang3-suh 下kha
花草漸漸烏au2,ma7 退時行

Goan2 兄弟a2 pun開食了後 
1人khia7 1跡
A母kan-taN 愛toa3 cha-bou2-kiaN2 hia


日子1工1工過
孫a2 1目nih tioh8 koan5 過in a-pa
Goan2後生tiaN7-tiaN7講：a-pa，lan2接a-ma2
tng2 來lan2 tau toa3

有1工chih衫
AiN7巾ut ti7 thang3-suh 下kha
像有chiok che7 話beh 講hou7 我聽
其實無講goan2 ma7 知iaN2
AiN7巾陪goan2 大han3
Sin5過chiok che7 屎尿
Ma7 chhit過chiok che7 a母期待kap m7甘e5目屎 

有siaN2 mih8 比思念e5 話較kau7
Chit chun7 我khia7 ti7 岡山
A母toa3 ti7 茄萣a2 二姊in tau
後月日e5 15 立冬
海kiN5 e5 風khah thau3
Goan2 tak8日思思念念--e5 是
Tang時 a母chiah beh 來toa3 goan2 tau
Hou7 kiaN2兒孫a2 iuN2孝




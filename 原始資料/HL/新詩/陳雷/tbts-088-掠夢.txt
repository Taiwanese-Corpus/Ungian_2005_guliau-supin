	掠夢		陳雷
	
昨暗收著你寄來e5夢，
無話e5嘴chun5有笑神e5祕密，
烏金e5頭毛抹玉蘭花芳；
畫ti7你通光e5目睭仁內底，
有我青春e5心肝跳，
歡喜e5記池無ka7我拍醒，
soah be7記得算風霜e5年歲
已經是60外loh。

加拿大六國e5住民，
in會曉piN7玻璃珠e5圓網，
吊toa3月色e5窗a2掠夢。
不過咱頂代台灣e5傳說講，
心內有思思念念e5，
才會福氣收著夢。

明a2再（chai3）
用咱傳說e5郵便，
經過月色e5窗a2口，
我beh寄一個夢。
去彼個叫做故鄉e5所在，
m7知你，
m7知你ti7 hia
敢猶收會著無？
我寄去一個khng3真久ah…
有插玉蘭花e5夢。

[ 加拿大Ontario省有一位六族原住民e5保留區，叫做六國（Six Nations）]




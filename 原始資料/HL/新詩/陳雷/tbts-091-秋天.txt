					 

 
秋天		陳雷	
自然界e5秋天kap人生e5秋天有真相仝e5所在，請看：

 
阮chia e5秋天						 

寒--人beh來進前，
秋天上蓋光iaN7，
你看，猶未冷氣，
規山e5楓(png7)a2已經換衫。
Ai-ioh8這款打扮，
若準是咱chia愛sui2 e5姑娘，
祕密約會teh相等。

風微微是愛人e5雙手teh chhoah，
一時溫柔beh ka7伊thng3衫。
忽然間十彩e5樹葉liau5-liau5-a2
變作無thiN7 e5花裙
規領poah8 ti7土腳。
Ah，我上蓋愛看，
無穿裙e5姑娘
是阮chia迷戀e5秋天，
掩be7著e5妖嬌hou7伊見笑無聲。














咱人e5秋天

人teh老進前，
心神上蓋勇健，
你看，tu2-chiah六十，
一半e5頭毛已經白閃閃。
莫怪這款打扮，
be7輸冊讀真che7 e5學者，
話講--出-來人攏會聽。

面jiau5-jiau5是笑siuN-che7 e5記號，
不時歡喜beh hou7人知影。
忽然間半世人e5辛勞liau5-liau5-a2 
變作無盡e5溫柔
bih ti7 心肝。
Ah，我上蓋愛看，
Teh beh老e5牽手
是我初戀e5愛人，
三十冬e5知己hou7阮相向m7免出聲。
      

 

 
	


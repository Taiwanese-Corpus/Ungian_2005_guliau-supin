萬巒檳榔女		陳雷

恁ka7我號真sui2 e5名
叫我穿真te2 e5裙，現領（hian3-nia2)e5衫，
hou7我踏koan5屐坐koan5椅，
講按呢才be7遮--著，
我二枝肉感e5大腿。

用細間e5玻璃厝ka7我te2--leh，
包裝作ap8-a2內底e5「洋娃娃」，
外口點五彩e5 ni5-hong5燈，
hou7過路人目睭chhauh8-chhauh8 nih，
四圍e5 pun3-so3看作仙境花市。

人客--a，「歡迎光臨」，
來--lah，來--lah，
嘴哺檳榔，
目睭食冰枝，
無爽m7免錢，
來--lah，人客免細字，
阮chia有上贊e5萬巒檳榔，
規街a2路e5檳榔西施。
 
 

 

 
	


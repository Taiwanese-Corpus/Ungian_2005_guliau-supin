∮BONG報選詩
草  根  英  魂
──紀念詹益樺
 
Little PhoaN

Hit pha火
    燒--e5是32歲e5性命
Hit pha火
    燒出血肉身軀追求理想國度e5路

我艱苦 1世人
M7願做快樂e5豬a2 tau3-tin7 食phun

這工
    我 beh去chhoe7 我 e5好兄弟
這工
    勇敢、 kou2-chui e5台灣人民護送i最後1程
這工
    鎮暴a2擋到toh位
Hit位就是我追隨i e5所在

親愛e5 a母
Mai3因為我對抗不義來替我操煩
多謝你這幾年來e5照顧
小妹
A兄上看be7起--e5
   就是踏 ti7 lan2頭殼頂成就i ka-ti7 e5 sut8-a2
我 be7為in賣命去死

我 beh走--a
我 beh去接近上帝--a
LAI-TAH點toh8 hit刻
陪伴我--e5就是
1本聖經
1領建立新國家e5
    往生被

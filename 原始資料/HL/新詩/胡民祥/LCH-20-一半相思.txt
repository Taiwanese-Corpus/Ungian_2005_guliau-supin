一半相思  
胡民祥 
一. 眼前一粒溪石仔 
是裂開來的一半粒 
火灰色卵形的殼 
烏渡青的半腹 
殼裡有青苔的痕影 
痕裡有茂林溪的流水聲 
二. 舊年秋天 
佇南台灣耍水觀山景 
潦落去茂林仔溪床 
參大肚魚仔走相蹤 
半粒的石頭鋪滿溪園 
我揀著chit半粒鵝卵石 
十月尾參我飛過雲天 
降落北美洲的茉里鄉家園 
路尾參我坐車來上班 
tak8天佮我坐桌兼辦公 
三. 鵝卵石一直無言無語 
毋過鵝卵定著會思想起 
思想起萬里外另外一半的伊 
若像左營半屏山會想起 
想起失去萬萬年彼一半的伊 
親像有老翁一半咧想思 
相思已經往生久長至好一半的伊 
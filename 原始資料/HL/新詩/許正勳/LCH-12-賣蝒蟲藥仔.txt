
賣蝒蟲藥仔
許正勳
庄跤囡仔當咧大
無四秀仔(si3 siu3 a2)通好食
食生蕃薯飲生水
治枵(iau)兼止渴(khat)
生規腹肚蝒蟲
未快活
黃酸黃酸　腹肚大大

賣蝒蟲藥仔的王祿仔仙
身騎一台舊跤踏車
四界踅　四界騎
手提一個小鼓
咚咚咚
摃三聲
卜叫顧客斟酌聽

趁錢有數
性命著愛顧
庄跤囡仔營養不良
又閣著疳積(kam chek)
面色不時黃披披(phi)
胸坎若(na2)樓梯
腹肚若水櫃
兩支跤若草蜢仔腿
兩支手若金摃槌
一服見效
清腸開脾兼健胃
糜飯食會落去

賣藥仔仙親像一陣煙
無偌久著消失不見
咚咚咚的鼓仔聲
煞變成絕響

──1998. 2. 20 佇府城台南   	
流浪者e5 歌

黃晴美


恭喜！台文BONG報，生日快樂！
感謝！台文BONG報，我e5 催生者。

62 年前，kiu ti7 ma-ma 溫暖e5 腹肚內
kui 日聽優美e5 歌曲，我e5 母語1

跳出來ma-ma 腹肚外e5 世界
我ma7 beh 唱這種歌
我ma7 會hiau2 唱這種歌--lou
我唱了boe7-bai2  
大聲唱我ka-ki7 編e5 歌

8歲--lou，入去1 個新e5 世界———學校
In leh 唱siaN2-mih？我long2 聽無
我做我唱我ka-ki7 e5 歌
「PhaiN2 聽，boe7-sai2 唱！」
我偷偷a2 細聲唱
唱hou7 我ka-ki7 聽

In 唱e5 歌愈來愈choe7，愈大聲
我聽boe7 著我ka-ki7 leh 唱e5 歌！
聽--著-lou，聽--著-lou！
我ti7-leh 唱in e5 歌
我唱了boe7-bai2 
唱我ka-ki7 編e5 歌
我編好聽e5 新歌
我會hiau2 chiu7 新歌寫--落-來

14歲--lou，讀初中、高中koh 續大學
「有受教育e5 人，m7-na7 ai3 會hiau2 1 種歌」
我學1 種新--e5，叫做 English e5 歌
我唱了boe7-bai2
唱我ka-ki7 編e5 歌
我編e5 歌好聽
我ma7 chiu7 我編e5 English歌寫--落-來

去美國流浪
Hia 有各種e5 人，唱in 各種e5 歌
我ti7 ma-ma 腹肚內聽--過e5 優美歌曲
1條1 條koh tui3 嘴--nih puh--出-來
想boeh chiu7 ka-ki7 編e5 歌寫--落-來
可憐，m7 知beh an2-choaN2 寫！

流浪e5 路行boe7 完
飄流過Atlantic Ocean
為著台灣--e5 也是gun2 kui 家e5 尊嚴
Hou7 海水沖來Sverige（Sweden）e5 海埔
聽著iau2 m7-bat 聽--過e5 1 種歌
認真koh 學這種叫做Svenska e5 新歌
為著i 好聽，也為著boeh 生存
我chiu7 我編e5 Svensk新歌寫--落-來

Chia有tak8 國來e5政治流浪者
暫時e5 流浪者
In 講in liam-mi 就boeh tng2--去
Kui 家大細
Tng2 去ka-ki7 e5 國，唱ka-ki7 e5 歌
練習koh 練習，寫新e5 歌，唱好聽e5 歌
1 禮拜90 分鐘，
      1 秒鐘都boe7-eng-leh 浪費--去
講、寫母語是
      每1 個人出世就chah--來e5 權利2

老資格e5 中文母語老師
唱ka-ki7 e5 台語母語歌
想boeh chiu7 歌詞寫--落-來
M7 知boeh an2-choaN2 寫！
Tioh8-ai3 chhe7 出1條路來

去讀語言學
有幫助、無夠用
自修台語學
漢學化e5 書，kan-na 會得做參考
日文kanji lam7 hiragana會得寫
我漢字lam7 拉丁字母ma7 試teh 寫
Ka-ki7 看有，別人ioh 無

台文BONG報創刊
ChiaN5 歡喜我並無真正hiah 孤單
M7-koh
羅馬字ai3 khah 認真學
母語e5 歌，ai3 koh-khah 
      chiap8唱、chiap8 讀、chiap8 寫3

我無愛koh 流浪  
我boeh tng2--去
Boeh 用我ti7 ma-ma 腹肚內聽e5 
       hit 種歌，台語歌
Chiu7 我e5 流浪故事唱--出-來，寫--落-來

註1：講話kap 唱歌sang7款，kui-koaN7 e5 聲音直直出--來，koan5-koan5-ke7-ke7，長長短短，緊緊慢慢。
註2：1960 年代尾逃來Sweden（『瑞典』） e5 政治難民開始增加。In 無想boeh ti7 chia toa3--落-來，若會得愈早tng2 去本國奮鬥愈好，所以in 真注重第2 代e5 母語。In 向Sweden政府爭取hou7 in e5 gin2-a2 ti7 學校讀母語e5 權利，本來政府e5 政策一直是移民gin2-a2 愈早學Sweden語愈好，ti7 這個時chun7 tu2 好發見移民gin2-a2 學Sweden語e5 成果真bai2 ，因為in 母語e5 發展半途就斷--去，變做「半個」語言，in 學e5 第二語言ma7 boe7 得完全，造成新e5 社會問題。政府接受政治難民提出e5 要求，開始ti7 學校設母語教學，有boeh 讀母語e5 外國gin2-a2 long2 會得報名。2000年9月底，ti7 首都Stockholm有407位母語老師教12593個學生讀55種母語。
註3：An2-ni chiah m7 免tak8 pha 寫完long2 tioh8 koh 去掀陳修先生e5 台灣話大詞典查對。A惠姐ma7 m7 免浪費時間去改hit-koa2 漢語化e5 字句kap 我ka-ki7 改無著e5 羅馬字。




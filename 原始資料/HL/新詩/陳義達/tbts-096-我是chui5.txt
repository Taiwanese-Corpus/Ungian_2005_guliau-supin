我是誰(chui5)？		Leslie Klotz作詩
Who am I ?			陳義達 台文翻譯

我比上koan5 e5山koh khah koan5 ，
	我bat ti7真深e5海底裡。
我khia7起e5所在是超越宇宙e5界限，
	無人會親像我。
我ma7清清楚楚知影你生命中隱密(bat8 )e5所在，
	我瞭解你所受e5試探kap掙扎。
Ti7你受災難e5時，容允我引chhoa7你kap hou7你氣力，
	將你e5鬱卒hou7我，我beh安慰你，
	無人會親像我。
我ma7知影你心內深深e5所在leh想啥物，
	我也知影你受傷害時e5悲傷kap痛苦，
	因為我ma7有ti7 hia，
	無人會親像我。
我愛惜你比海khah深、比宇宙khah闊，
	我ma7足歡喜你會知影知足。
當你受苦難e5時陣，我ma7 kap你流目屎，親像大水leh流。
	我真愛惜你，因為你是我所創造--e5，
	無人會親像我。
	我知影我hou7你e5喜樂kap試煉。
你tioh8專心信靠我，我be7 hou7你失望，
	我會chhoa7你到豐盛e5所在。
我beh chhoa7你一生越過一切困難e5日子，
	我絕對be7放sak你，che是我hou7你e5應允，
	無人會親像我。
當你遇著艱難，tioh8求叫我，我beh kap你相kap ti7--teh。
你若愛智慧，tioh8求叫我，因為我e5智慧是無界限。
當你遇著任何問題，tioh8求叫我，因為我e5知識無限量。
你若犯錯愛我赦免，tioh8求叫我，我beh赦免你，
	因為無人親像我。
你若是ti7生命中發生無法度抵抗e5代誌e5時，
	你tioh8求叫我，我會保庇你到底。
你若是遇著心破碎，tioh8求叫我，
	我beh hou7你新e5心。
當你poah8倒ti7深坑e5時，我beh扶持你，
	因為無人親像我。
當你絕望e5時，tioh8求叫我，
	我beh hou7你ng3望。
當你勞苦背重擔e5時，tioh8求叫我，
	我beh hou7你安息。
你若有破病艱苦e5時，tioh8求叫我，
	我beh醫治你。
你若是真孤單無伴，tioh8求叫我，
	我beh安慰你。
你有時若感覺軟弱無氣力，tioh8求叫我，我beh hou7你氣力，
	因為無人親像我。
你若是赤身露体，tioh8求叫我用公義e5衫hou7你穿。
	你若iau餓e5時，tioh8求叫我，我beh供給你。
你若是流真che7目屎e5時，tioh8求叫我，我beh拭ta你e5目屎。
	無論你求叫我啥物，
	我beh hou7你--e5超過你所會tang3想像，
	因為無人親像我。
	我攏m7 bat ka7你騙，
	因為我昨日、今日、明日攏無變。
我beh ka7你啟示--e5是我有無私完全e5愛kap同情，
	赦免、復興kap救贖恩典beh hou7你。
我應允hou7你永遠e5生命，你tioh8來跟toe3我，
	因為無人親像我。
我khia7 ti7你心內e5門口，等候你請我入去，
	但是有一個代價就是你tioh8先揀我。
我吩咐你來跟toe3我，我應允beh常常kap你ti7--teh，
	因為無人親像我。
因為天下人間無一個e5名親像我e5，
	因為無人親像我。
Tioh8求叫我，我beh回答你，
	因為無人親像我，
	我e5名稱做耶穌。

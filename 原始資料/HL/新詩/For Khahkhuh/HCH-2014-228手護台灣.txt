228手護台灣，Lin2看tioh8 lah houNh!
/For Khahkhuh
透早，去八面天山
落山了，緊洗身軀
驚人siuN濟，會that車
自an2-ni無駛車
趕緊kap阮囝ui3北投坐捷運
去台北火車站
一點24分往基隆e5,趕無tioh8
等到二點11分才上車

Ui3暗bong-bong地下 e5台北站起行
Beh到松山站，才見光
干單想beh緊tng2去基隆
Kap阮媽媽會合牽手
Hip一張三代e5家族相
Hiong5-hiong5,才看tioh8 ui3南港到汐止
沿基隆河，鐵枝路邊
（228事件e5時陣
南港橋下kha
冤死者e5魂魄，toe3基隆河e5河水飄流
無依，無oa2)
「手護台灣」e5民眾早to khia7好勢
熱情e5雙手kap綠色e5旗仔
向駛過e5火車歡喜來iat8手

二點28分
火車tu2-a2好入汐止站
Ma7 tu2-a2好遮tioh8,hou7我無看tioh8
台灣e5社會運動、民主運動、街頭運動
上偉大，上hou7人感動
台灣e5民心，beh改變台灣歷史e5時chun7

佇火車頂接tioh8大哥e5電話
講手牽soah,beh tng2去厝lah
阮囝一聽tioh8,想講無牽tioh8手
氣kah一支嘴，au3-tuh8-tuh8
Ui3汐止到基隆
看tioh8濟濟沿路牽手e民眾
猶m7甘散去
我e5心內
Ma7真m7甘--願
－我ma7無牽tioh8手

Ui3基隆車頭出來
行過基隆港
（228事件e時chun7
港內真濟浮屍
幾na7 e5人縛做歸koaN7
雙手反縛，手中心kap腳後筋穿過鐵線）
看真濟戴選舉e5宣傳帽仔
手giah8「相信台灣，堅持改革」e5旗仔
無管阿伯仔、歐巴桑、大人、囡仔
Long2 be7輸ui3啥物慶典散場出來
大家，歡頭喜面

1947年e5 228
是台灣悲情e5日子
到今
加害者e5歷史責任猶未清算
受害者e5冤魂m7願歸位
受害者e5家屬be7-tang3 喟
今年－2004年e5 228
Ui3台灣頭基隆e5和平島
到台灣尾屏東e5昌隆路
（和平建國，國運昌隆）
男女老幼，無分大細
大家khia7出來，手牽手
Ka7悲情化做守護台灣e5熱情

為tioh8「手護台灣」
200萬e5台灣住民，khia7出來
親中國e5媒體
反台灣e5政客
講-- in無看tioh8

Khia7 ti7台灣chit塊土地頂koan5
過日，討than3
大家long2是相仝e5命運
台灣，beh起造一個獨立自主e5國家
是本土意識，落土生湠teh puh-iN2
是民主潮流、自由思想teh開花
是台灣住民對抗外來政權e5意志beh結果
四百年來，這是罕有e機會

台灣，早to獨立自主lah
是khan-pang(看板)e5名猶未改
是你e心，猶未放下nia5
做一個台灣國e5國民
無礙tioh8你，仰慕中國e5古文化
無礙tioh8你，對種族血統e5感情
To kah-na2
日本人，會使追求中國e5古文化
美國人，會使研究英國e5文學史

2004年e5 2月28
200萬e5台灣住民
用家己e5身軀kap雙手
牽做一座長城
用和平e5歡喜心
反中國e5惡武器
全世界e5目chiu,long2看tioh8
A2中國，lin2 ma7看tioh8 lah houNh !


徛佇世界兮厝頂
                                                  bi-chhin
──敬921罹難者，
以及這幾年因為天災人禍告別人間兮靈魂

這個人間
已經起了真濟間煉獄
咱親像係帶罪兮糞溝蟲
一隻一隻，受盡酷刑了後
羽化上天。

會記得恁成仙彼工
風，著一陣一陣
透入阮兮心肝
阮卜請恁
徛佇世界兮厝頂
嘸通感覺畏寒

有當時啊日頭赤焱
雨，煞無張無弛
落來阮兮土腳
阮卜請恁
徛佇世界兮厝頂
嘸通感覺孤單

無佛佗，無輪迴，無經典。

無上帝，無真理，無聖歌。

加在！
有恁，徛佇世界兮厝頂
守護這粒
宇宙地圖內揣無兮
星
──地球。

2002/09/17，定稿

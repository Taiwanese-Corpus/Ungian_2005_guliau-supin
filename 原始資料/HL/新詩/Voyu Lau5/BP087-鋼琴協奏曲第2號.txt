Rachmaninov 鋼琴協奏曲第2號
Voyu Lau5

第1樂章
1陣1陣e5琴聲親像khou tui3 
hng7-hng7 e5 所在
琴ji2 khiu2 tin2動ham2-a2
TaN2-tiap8 心絃
KhoaN-khoaN-a2 khoaN-khoaN-a2 
ui3 大khun3 來cheng-sin5
Na2 沉吟na2 un5-un5-a2 seh8 頭teh 看
Ti7 liau5-liau5 四散e5 濛霧內底
tiam7-tiam7 theng3 候

I e5 kha步輕sng2
Na2像是ui3 雲頂chhu--落-來e5 門草
M7-koh 是an2-choaN2 ti7 我內面soah 
bin2起上重e5 掛吊
無tiuN-ti5 已經飛到我上深e5 
hit 位心au
Ng-ng-iap-iap
Sio2-khoa2 ui3-hiaN2
心情複雜
Chim-chiok 點tin5
半信半疑teh chhiau-chhoe7
感受夠夠

Hin5-gong5 e5 身體清醒
心soah 顛倒tiu5-tu5 起to2
總--是水霧tauh8-tauh8-a2 
ti7 日頭下kha chheng3消
換做1種講無名字e5 khui3力teh tu-sak
心猶原ai-chan m7 肯tim3頭
一直到推辭thiap8做
khia7 koan5 e5 poh岸
音符滴做酸苦e5 目屎
Am3-chiN7 teh hau2

第2樂章
心神hoaN2-hoaN2 無khiu2 無oa2
人已經ui3時間空間抽退
Kek心teh pou7食tam7-poh8-a2 e5 無奈
意愛chham chio2-chio2 e5 怨chheh
慢慢chheng3 koan5
Hou7 hit-tu3 moa5-kham3 e5 poh岸
Tauh8-tauh8-a2 lih8-phang7

Ui3 水痕到水湧
Ui3 水滴到水流
久長e5 粒積無法tou7 koh 再掩kham3
SahN心e5 愛戀beh cho3 1 khun3 消thau2
雖bong2 有1-tiap-a2 ian5-oan7
決心已經坐tiaN7
思考已經thang 光
Kha haN7 chin3前
有平安e5 koaN
有平靜e5 koaiN2
愛1湧khah koaN5 1湧e5 早流
船帆thi2 開  水螺phun5-hau2
我無愛koh 做逃閃e5 gian3頭

第3樂章
Kha 步tio5跳
菁英飽足
大心khui3 無beh hoan5頭
雖bong2 na2 行e5 時
m7 是一直long2 想e7-hiau2
Ma7 有bat 起起落落
Tiu5-tu5 kun2-kiuN7 na2像無時無了
感謝清朗e5 心總--是thang 逼趕攪擾

Mi5-noa7 e5 試驗hou7 心坐底
親像石磐無koh hong5 徙來徙走

M7 情願e5 giau5疑a7
I 用最後e5 khui3 力beh 來to3-hop
Lang7 刀lang7 劍
橫眉khia7目
但是天既然phah-phu2光
暗暝beh 怎樣有hioh-kha e5 所在
Chit-kai2 我全然kiau-kiah8
Long2 無驚惶
Kha步在穩
經過考驗e5 心
Thang 比pheng7「老--e5 老步tiaN7」

緊聽！
He 是信心e5 歌

Na2 唱na2 行
Na2 唱na2 行
Na2 唱na2 行






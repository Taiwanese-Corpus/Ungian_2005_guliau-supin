詩獎2 賞—La7-poe 賞

無言e5 你－－土地記事之一，寫九份a2

吳國禎
【獎項：紙狀kap 獎金3萬khou】

Ti7 無人koh 念hit te3
「快樂e5 炭礦夫」e5 時
炭礦夫e5 陷眠
看著掘a2 ka7 你e5 身軀蛀空
親像矽(Si)
ma7 一點一滴佔割i e5 肺管

會走--e5 long2 走--ah
Chhun--e5 soah 變做
穿鞋來踏土地e5 人客
上深e5 欣羨
in e5 ham3 鏡照著lin2 e5 目chiu e5 時
空虛kap 驚惶soah 像海泳溢--出來

豎崎路、輕便路、基山街
Ti7「悲情城市」來thau2 放你e5 悲情了後
走無去e5 人翻頭
Koh 再一pai2 來挖你e5 金身
免梳妝、免打扮
Khah 早挖了e5 金a2 就會一直流--tng2 來

炭礦夫早就死--lou
Chhun 草籠iau2 排leh hou7 人看
一pai2 koh 一pai2
In 演出你e5 光彩kap 悲哀
一pai2 koh 一pai2

你iau2 是tiam7-tiam7  tiam7-tiam7


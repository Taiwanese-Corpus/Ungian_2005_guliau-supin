青瞑牛
楊念德


阮老母1936年生
台灣歲是66
無讀過冊
有一點也自卑
伊用伊的母語講：
「我是青暝牛
毋捌半字」

我是1960年出世
人若問，攏嘛講40
雖然冊讀歸牛車
不過有一項代誌
我一直毋敢承認：
「我嘛是青暝牛
毋捌半字」
阮老母毋捌字
是因為戰爭，散赤
是因為重男輕女
ah 我呢？
是為啥物？

我搌(thian)開蒼蠅夾歸堆的
目睭　越頭看
那歸牛車的冊


有華文、英文
嘛有德文咸法文
一堆若山
忽然間我全身無力
雙腳落軟
沁汗直流

母仔看我怪怪
問我佗位無爽快
我講：「無啦！
　　　最近在學台語
　　　真傷腦筋。」
伊聽一下遂gang7去
啊！我是青暝牛
一隻青暝的台灣牛
雖然目睭金金
目睭前卻是罩濛霧
毋知身在何處

我是青暝牛
一隻悲哀的青暝牛
想欲拖，想欲犁
目睭前卻是起眩矇
chhoe7無路，chhoe7無田園


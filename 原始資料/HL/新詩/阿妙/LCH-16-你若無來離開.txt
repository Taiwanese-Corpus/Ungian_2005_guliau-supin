你若無來離開
阿　妙


你若無來離開
我嘛毋知影
有你e5日子
是hiah呢幸福
雖然咱有時冤家
有時冷戰
總是有和解e5時；
雖然咱迭迭
規工無見面
到暗你總是會出現佇我面前
陪伴我規暝
雖然暗時
咱迭迭坐佇客廳無講半句話
你研究你e5數字
我看我e5電視
抑是
你看你e5電視
阮研究我e5台語
咱總是互相陪伴



你若無來離開
我嘛毋知影
你予我e5力量有外大
有你e5日子
我關心社會
關心國家前途
關心台語e5存亡
為in做未sian7
有你e5日子
我熱愛大自然
熱愛花草
佇白雲、風聲、樹聲、鳥也聲中
怡然自得
享受人生
有你e5日子
我迭迭teh編織美夢佮偉大e5夢
我嘛相信
有一工
我會實現我e5夢






然而你恬恬
無講一聲to7來離開
害阮感覺人生來變色
幸福離阮hiah呢遠
支持我奮鬥e5力量
一時間遂消失去
支持我實現美夢e5力量
一時亦無看矣影

啊！若毋是你來離開
我嘛毋知影
咸你做伙e5日子
是hiah呢幸福！

啊！若毋是你來離開
我嘛毋知影
你予我e5力量是hiah呢大



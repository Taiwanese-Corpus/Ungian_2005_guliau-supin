台灣歷史二
許文龍

 
Ti7第四任兒玉總督時代，後藤新平就任民政官。伊是一個醫生，ti7日本算是第一流e5人才，是一個有現代頭腦e5德國留學博士。上起先，伊真徹底teh調查台灣，親像土地( 地藉調查) 、人口、資源等e5詳細調查資料，完整e5程度，hou7戰後來台灣接收e5國民黨政府著驚。
後藤新平根據chia e5資料，訂開發計劃。因為政府財政困難，伊著鼓勵三菱、三井等大財團來台灣投資，並設立台灣銀行，提供資金。伊會有這款做法，是因為感覺政府e5能力有限，才委託商人經營台灣。現代ti7台灣ma7是有仝款e5思考方式，將重要建設工程讓hou7民間公司參加。當時e5台灣，算三井上蓋有勢力。Ti7 製糖事業方面，引chhoa7民間e5資金kap技術，並大量作長期e5投資，親像交通等基礎建設。伊e5做法hou7日本政府有一點仔食be7消。伊所經手e5台灣產業中，到taN猶koh存在e5，有農業試驗所、水產試驗所、林業試驗所等等。
當時台灣人e5處境非常e5可憐，平均壽命猶無到三十歲，koh流行瘧疾、傷寒、霍亂等傳染病。日本來e5派遣軍中，病死e5比戰死e5加幾lou7倍。所以後藤新平就徹底改善台灣e5衛生環境kap醫療。Tui3鴉片採取漸進政策，將鴉片專賣制度得著e5收益，當作台灣衛生事業設施e5經費。昭和
早期人口無到十萬e5台南，設有台南病院、傳染病病院、肺病病院、精神病院、癩病病院等設施。Chia e5設施攏是ti7國民所得低、國家稅收少e5環境下面所辦到e5。Koh再講，現今e5台南市政府、中山公園、游泳池、抑是已經hou7人拆掉e5博物館kap歷史館、圖書館等，攏是戰前建設e5。所以，ti7日本統治台灣e5五十年間，會使講除了戰爭尾期彼幾年以外，其他e5四十外年，台灣已經tui3衛生差、治安bai2 e5清朝時代，轉變kah『夜不閉戶』e5好治安社會。Che tui3人民來講，實在是一件非常重大e5代誌。假使咱若出門，隨時有受害危險，無論你是家財萬貫，ma7 be7 tang3講有幸福，等於無安全保障。目前，咱若無真正喪失安全，to be7 tang3體驗著安全e5寶貴。假使你若親像以色列按呢，be7 tang3預測tang時會tu2著阿拉伯人e5攻擊，to一定會真正感受著安全保障e5重要性。自來時常有搶掠e5社會，會tang3變kah無賊仔、土匪、「夜不閉門」e5好地步，che確實是一件無簡單e5大代誌。
當時民眾若破病，除了求神祈佛以外，就是看漢醫。家母也經常迎接佛像轉來厝裡拜，伊可能認為神明上可靠。日本人ti7台灣起病院，執行近代化教育。我會記得，當流行病teh流行e5 時陣，日本人替老百姓注預防射，koh每年有一、兩擺提供thau7蝒蟲e5藥仔hou7囝仔lim。咱ai3知，當時日本人若無作chia e5代誌，ma7無人會提出異議。親像：馬來西亞、印尼e5造路kap基礎建設，會使講作kah真圓滿，但是，hia e5根本攏是為著toa3 ti7殖民地e5英國人抑是荷蘭人e5享受。彼當時台灣e5衛生方面e5設備，真有水準，chham英國抑是荷蘭攏會使相比pheng7。有影，日本人是為著in家己e5利益，但同時ma7 beh做hou全世界e5人看，ka7人誇口，講in ti7台灣有hiah-nih濟e5貢獻。
一般講起來，ti7政府種種e5投資內底，上蓋算khah be7合e5，會使講是衛生、醫療、kap教育方面e5投資。因為hia e5投資ai3等二、三十年e5時間才會tang3看著效果。老實講，我若是無接受日本教育，真可能be7 tang3有今仔日e5知識。我會曉日文，當大家teh讀『中國近代史』e5時，我仝時陣ma7 teh讀外國人寫e5日譯『中國近代史』，因為按呢，我會tang3比較khah客觀去看代誌，tui3咱e5境遇比較khah理解。日本人真重視義務教育，照我所知，in利用暗時開補習班，hou7 bet7ang 去學校讀冊e5人ma7會tang3得著教育。Ti7列強e5殖民政府中e5殖民地普及教育，包括英國人kap西班牙人，真可能是日本人上蓋徹底實施教育e5。我認為日本人作e5代誌算真有良心。
用衛生醫療來作比例，ti7英國人toa3 e5地區有真舒適e5上下水道，也有真好e5衛生設備，但是若離開in toa3 e5地區，to7完全無仝款。Che可能是in根本無ka7原住民當作人，無關心in e5死活。但是日本人ti7台灣e5建設是全面性e5，不管是深山、偏僻e5地區，照常有衛生所e5設立。
另外，日本人對農作物e5 改良kap水利方面e5改善，也有真大e5貢獻。一個叫做磯永吉e5農學博士，用十年時間改良『在來米』，開發『蓬萊米』。我常常teh提起e5嘉南平原，彼e5所在本來大部分攏是『看天田』，若落雨才會tang3耕種，干單khah倚河邊e5部份土地，m7免倚靠雨水。日本人設計兼建造烏山頭水庫，當時無現代化e5 建設機械，全部ai3靠人工，是一件大工程。這個工程e5負責人叫做八田與一，是一個少年土木工程師。當伊猶teh起烏山頭水庫e5時陣，仝時陣伊已經ma7 teh計劃起現此時e5曾文水庫。因為伊早to7料著五十年後，烏山頭水庫會發生嚴重疊砂，有需要另外一個水庫。曾文水庫雖然是戰後才起好，但是計劃其實是ti7五十年前to7完成ah。Hou7人上蓋關心e5就是水路，beh造全部農田灌溉需要用e5溝仔kap水路等e5工程，比建設水庫猶koh khah大。Hit當時台灣e5水泥是tui3日本運入來e5，用人工用鋤頭慢慢仔挖溝仔，那挖那量高度，前後挖十一年才完成親像蜘蛛網e5偉大嘉南大圳。Ti7恁teh讀e5教科書，敢有人提起chia e5代誌？戰後e5教科書只強調日本人按怎凌遲台灣人，講台灣是tui3復歸祖國了才開始得著幸福生活e5，用這款方法beh hou7人來o-lo2 in e5功勞。
以我個人e5看法，當時若無先造hiah nih大koh舒適e5水路，水庫本身to7無法度發揮功能。戰後起e5曾文水庫，其實有烏山頭水庫e5五倍，照常靠chia e5水路系統。七十年前，日本人所建設e5工程，確實真偉大。當時，嘉南大圳koh是亞洲上大e5水利灌溉工程。
咱teh讀歷史e5時，ai3徛ti7公平kap客觀e5立場作批評。絕對be7使親像教科書等所講e5『日本人榨取台灣人』彼款單方向思考法。我e5囝仔看過國產電影片『梅花』了後，to7真感動流目屎ka7我講，大漢了in絕對be7原諒日本人e5罪行。這款偏狹e5教育，是非常可怕e5代誌。咱常常引用南京大屠殺來形容日本人e5行為，但是國民黨ma7 thai5死外濟共產黨員？共產黨到底thai5死外濟國民黨員？Chia e5攏m7-bat出現ti7電影頂面。
用歷史e5觀點來看，異族之間e5相thai5並無稀罕，但是仝民族之間e5內亂kap相thai5，才是be7 tang3 容忍e5代誌。 這種事當然be7 hong5記載ti7教科書裡。Ti7『二二八事件』中，有hiah濟人冤枉死，但是ti7教科書裡，絕對be7 hong5提起chit項代誌。教育確實真重要，咱ai3好好去想。
當然，我並m7是講日本人所作e5一切攏是好e5。日本統治台灣e5期間，官方e5工事，完全是日本人包辦，台灣人根本無資格包工。今仔日ti7台灣國內e5環境kah當時e5情形仝款。政府e5工事，由榮工處一手包辦，kap國民黨有特殊關係e5人，才有法度theh8著水泥製造業許可證。到taN ti7台灣e5水泥照常是寡占事業，幾家同業聯合起來，國內水泥e5價數to7會使得喝高喝低。食用小麥，也有訂大宗物資輸入法，專用來保護in權益者e5利益。
上海幫來到台灣，投資ti7紡織業、麵粉業。為著beh保護利益，向政府關說，將紡織業改作許可制，原棉進口ma7限訂額度，保護in『上海幫』ti7紡織業kap麵粉業已得著e5利益。奇美自從創立到taN，從來m7 bat靠政治力量，所以決定無beh 作chit兩款e5事業。若kap中國國民黨有好e5人際關係to7比較khah容易做代誌，可惜我m7是國民黨e5中央委員，無彼款力量。
日本人統治台灣e5時，台灣人會使tui3國外輸入原料，加工了chiah輸出。Chit-mai2若ka7回想起來，ti7戰時物資欠缺e51940年代，日本人e5處境比台灣人koh khah可憐。台灣人有辦法tui3莊腳或是地下市場得著所需要e5物資。但是，有錢koh有守法精神e5日本人，to m7敢買chia e5物件，甘願忍耐iau餓。日本人有權koh有錢，但是be7 tang3買著物件e5時，有多數e5台灣農民，會tang3用烏市價數買著物件。所以講，ti7物資欠缺e5時代，日本人tui3台灣人e5政策，ma7猶是相當公平，be7講干單去hou7台灣人iau餓著。台灣一直有特權階級e5榮總病院，in ma7 ti7最近才對外開放。以前想beh ti7榮總病院得著治療，是一chan5非常困難e5代誌。因為he是為特權階級所設e5病院，政府每年編真濟預算，ka7 in補助。日本統治台灣e5時，台南病院tui3台灣人、日本人攏仝款對待，任何人若破病攏會使去hia 接受治療。
大戰結束前，台灣e5平均國民所得大約九十khou美金，日本國是一百美金，中國大陸恐驚lian7三十khou美金ma7無。
經過日本統治，台灣e5國民所得增加，假使當時e5台灣繼續hou7清朝統治，到taN m7知會變kah啥款？採取中央集權e5中國政府，tui3統治偏僻地區e5政策，一定是派三流人才，koh會khioh重稅。台灣人e5幸福生活，tui3 in來講，並m7是重要e5代誌。派來台灣e5官吏上關心e5就是承包方式kap會thang 收外濟稅金，in be7去chhap人民e5生活狀況。所以我想，na7 m7是日本代替清朝，台灣人e5生活m7知變khah外bai2 leh 。
我m7是干單beh講日本外好，其實日本人ma7有問題。Ti7中日戰爭期間，in驚異民族台灣人會造反，強制採取皇民化，鼓勵台灣人改日本式姓名、用日語、穿和服、參拜神社、禁止廟宇e5童乩。
日本人統治台灣期間、tui3台灣e5舊習慣、文化，採取保留政策。相反e5，戰後，中國政府將日本人留落來e5文物破壞掉，我想che是m7-tioh e5行為。不管國家抑是朝代e5無仝款，文物是歷史e5證據，應該ai3好好保存。咱攏看be7著日本人上早期起e5一寡建築物，顛倒hia e5廟宇koh猶保存teh。戰爭末期，日本人be7破壞廟宇，干單禁止童乩e5迷信行為。徛ti7一般人e5立場來講，我想tui3日本人e5統治，應該作公平e5評價。
咱應該ai3 ka7當時e5日本人感謝，而且用公平e5態度去認識in。現在咱beh回復『『二二八受難者e5名譽』，仝款咱m7通將日本統治時代e5施政一概否定，ai3 hou7 in有正確e5評價。統治者ma7應該反省，過去in按怎對待統治台灣人，並且作公平e5評價。
我希望大家tui3歷史有興趣。歷史是真趣味e5物件，用無仝e5角度，會tang3產生無仝e5看法。親像歷史家所講e5，ti7 hia有三叢樹仔，因為所看e5角度無仝，有時會變作一叢，有時會變作三叢，che就是歷史。


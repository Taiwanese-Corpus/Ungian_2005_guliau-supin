如果中國是台灣e5敵國，請借問
					/賴妙華

如果中國是台灣e5敵國，請借問
開放seng-li2人積極西進是m7是叛國e5行為？

如果中國是台灣e5敵國，請借問
壓迫政府開放西進、三通、直航是m7是賣國e5行為？

如果中國是台灣e5敵國，請借問
將資金、人才、技術提去中國投資是m7是資敵e5行為？

如果中國是台灣e5敵國，請借問
鼓吹seng-li2人去中國投資，講啥物無去toh8會死，siuN慢去toh8 be7赴e5媒体，是m7是teh為匪（敵)宣傳？

如果中國是台灣e5敵國，請借問
想boeh開放銀行去中國設分行，kap boeh hou7中國台商回台上市上櫃e5政府官員是m7是對國家無忠誠，企圖boeh置台灣於死地？

如果中國是台灣e5敵國，請借問
最近通過兩岸協商條例，贊同中國e7-sai2來台灣招生e5國民黨、親民黨、民進黨e5立委kap陸委會相關官員，是m7是boeh ka7台灣人e5思想改造khang-khoe3拱手讓hou7敵人－中國？An2-ne做是m7是teh為中國併吞台灣預先鋪路？

M7通講我偏激，講我意識形態
Ma7 m7-thang講我toe3 be7-tioh8潮流
兩蔣時代，以上行為絕對是犯了通敵罪
Ti7二十世紀冷戰時代，以上行為絕對不容於美國社會

自世界有歷史以來，有以上行為e5人若m7是被視為間諜，toh8是被看做賣國賊
敢講民主是代表無政府狀態？
敢講民主是代表個人利益e7-tang3高(koan5)過國家e5安危？
敢講民主是代表人人e-tang出賣家己e5家國？
敢講民主之下，叛國、賣國、資敵無法thang管？

國防部長講：「中國是咱e5敵國。」
既然中國是咱e5敵國，
為啥物政府官員、政治人物、seng-li2人、媒体
公然叛國，資敵，為匪宣傳a2e-tang消遙法外？
既然中國是咱e5敵國，
為啥物政府一面徵調咱e5子弟做兵，
一面卻放任國人背叛台灣，壯大敵人，
這是teh佮咱e5子弟兵e5性命講sng2笑是無？

既然中國是咱e5敵國，請借問
咱boeh縱容叛國、賣國、資敵、為匪宣傳e5行為到tang時？
是m7是一直boeh到台灣被中國併吞才甘願？

歹命兒──台灣人
賴妙華


我是一個歹命兒
細漢to7來做養女
無人痛閣無人惜
養父一個過一個
南有(u7)紅毛荷蘭人
北有(iu2)金毛西班牙
南北白人被趕走
閣來一個鄭成功
成功最後無成功
引來東亞黃人番
滿清渡海來壓榨
對待養女真刻薄
榨取黃金滿手歸
甲午戰役一戰敗
心無留戀賣養女
好著日本心暗笑
逼養女做日本人
高壓管教變順民
戰後又閣換養父
狗去豬來未翻身
養父叫做中國人
做牛做馬汗sam2滴
攏為養父趁傢伙
到今已經未記哩
我是啥物人

到底我是荷蘭人？
抑是西班牙人？
可能嘛是滿清人
但是做過日本人
現在養父講我是中國人。
啊！我到底是啥物人？

養父一個比一個較刻薄
較惡毒
in愛我未記哩我e5身份
in愛我未使講母親e5話
來一個換一種話
被蹧躂　 被歧視
我真忝
無想欲閣認賊做父
從今以後
我欲切斷佮養父e5關係
做一個獨立e5我
我叫做台灣人。

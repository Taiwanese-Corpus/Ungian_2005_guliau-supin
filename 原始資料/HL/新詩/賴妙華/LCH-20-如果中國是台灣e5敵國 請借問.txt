
如果中國是台灣 e5 敵國，請借問
賴妙華
如果中國是台灣 e5 敵國，請借問
開放生理人積極西進是 m7 是叛國 e5 行為？

如果中國是台灣 e5 敵國，請借問
壓迫政府開放西進、三通、直航是 m7 是賣國 e5 行為？

如果中國是台灣 e5 敵國，請借問
將資金、人才、技術提去中國投資是 m7 是資敵 e5 行為？

如果中國是台灣 e5 敵國，請借問
鼓吹生理人去中國投資，講啥物無去 to7 會死，siuN 慢去 to7 未赴 e5 媒体是 m7 是 teh 為匪（敵) 宣傳？

如果中國是台灣 e5 敵國，請借問
想欲開放銀行去中國設分行，佮欲 hou7 中國台商回台上市上櫃 e5 政府官員是 m7 是對國家無忠誠，企圖欲置台灣於死地 ？

如果中國是台灣 e5 敵國，請借問
最近通過兩岸協商條例，贊同中國會使來台灣招生e5國民黨、親民黨、民進黨e5立委佮陸委會相關官員，是m7是欲給台灣人e5思想改造khang khoe3拱手讓hou7敵人－中國？in按呢做是m7是teh為中國併吞台灣預先鋪路？
 
M7 通講我偏激，講我意識形態
嘛 m7 通講我 toe3 未著潮流
兩蔣時代，以上行為絕對是犯了通敵罪
佇二十世紀冷戰時代，以上行為絕對不容於美國社會
自世界有歷史以來，有以上行為 e5 人若 m7 是被視為間諜，to7 是被看做賣國賊
敢講民主是代表無政府狀態？
敢講民主是代表個人利益會當懸於國家 e5 安危？
敢講民主是代表人人會當出賣家治 e5 家國？
敢講民主之下，叛國、賣國、資敵無法可管？

國防部長講：「中國是咱 e5 敵國。」
既然中國是咱 e5 敵國，
為啥物政府官員、政治人物、生理人、媒体
公然叛國，資敵，為匪宣傳而會當消遙法外？
既然中國是咱 e5 敵國，
為啥物政府一面徵調咱 e5 子弟做兵，
一面卻放任國人背叛台灣，壯大敵人，
這是 teh 佮咱 e5 子弟兵 e5 性命講 sng2 笑是否？
既然中國是咱 e5 敵國，請借問
咱欲縱容叛國、賣國、資敵、為匪宣傳 e5 行為到幾時？
是 m7 是一直欲到台灣被中國併吞 chiah 甘願？

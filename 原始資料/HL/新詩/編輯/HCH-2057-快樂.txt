Khoai3-lok8
快樂

Hoan5-lo2 iu-siong e5 tang7-taN3, siu7-siong e5 sim-keng2
煩惱憂傷e5重擔，受傷e5心境，
Chhui3 hap8 tiau5-tiau5, bak8-sai2 kam5 ti7 bak8-chiu lai7 e5 cheng5-heng5,
嘴合tiau5-tiau5,目屎kam5 ti7目睭內e5情形，
Bo5 gian5 bo5 gu2, bo5 khau3 bo5 kiu5-cheng5,
無言無語，無哭無求情，
Goa2 beh cheng7-cheng7.
我beh靜靜。

KhoaN3 boe7 tioh8, siuN7 boe7 khui,
看boe7 tioh8,想boe7開，
Bu5-cheng5 e5 he2, jia2-khi2 lai7-bin7 siu7-siong e5 huih,
無情e5火，惹起內面受傷e5血，
Sit-khi3 sou2 chhun chit8-tian2-tian2-a2 e5 an-ui3,
失去所chhun一點點a2 e5安慰，
Goa2 iu5-goan5 cheng7-cheng7 bo5 khui chhui3.
我猶原靜靜無開嘴。

Siong7-te3 si7 thiaN3, goa2 ai3 jim2-nai7,
上帝是疼，我ai3忍耐，
Goa2 e5 leng5 bo5 giau5-gi5, bo5 pi-ai,
我e5靈無giau5疑，無悲哀，
Goa2 beh tan2-thai7,
我beh等待，
I e5 chhiu2 chhun chhut-lai5.
伊e5手chhun出來。

Goa2 cheng-chat, goa2 kiaN-hiaN,
我爭扎，我驚惶，
Goa2 iau2 thiaN goa2 e5 sim-siaN;
我iau2聽我e5心聲；
Eng7 bo5-koh-u7 bak8-sai2 e5 bak8-chiu kiu5-kio3 I e5 mia5,
用無koh有目屎e5目睭求叫伊e5名，
Kong2, Chu2 ah, goan7 Li2 e5 chi2-i3 tit chiaN5.
講，主ah, 願你e5旨意得成。

Bo5-ku2, goa2 siu7 ah-tiau5 e5 sim kong2 oe7,
無久，我受押tiau5 e5心講話，
Ui7-ho5 chhui3 tu-tu, bin7 iu-iu, bak8 khoeh-khoeh,
為何嘴tu-tu,面憂憂，目khoeh-khoeh,
Goa2 e5 leng5 ah, lan2 khah ho2, khi2-lai5 choe3,
我e5靈ah,咱khah好，起來做，
M7-thang koh cheng7-cheng7, ai3 khoai3-lok8 tui3 sim-toe2!
M7-thang koh靜靜，ai3快樂tui3心底！

TaN goa2 sim khoai3-lok8 lai5 chhiuN3-koa,
TaN我心快樂來唱歌，
M7-bian2 gak8-khi3 lai5 toaN5, lai5 phoaN7,
M7免樂器來彈，來伴，
Soa-bou5 tiong e5 kam-choaN5,
沙漠中e5甘泉，
Sui siu7-siong, iau2 beh na2 eng tian2-sit8 pe ng3 koan5 soaN.
雖受傷，iau2 beh na2鷹展翼飛ng3 koan5(高)山。


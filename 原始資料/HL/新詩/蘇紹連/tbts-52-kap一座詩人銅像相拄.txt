
 【台語現代詩】

kap一座詩人銅像相拄

蘇紹連


我ti7冊內底giah8頭起來
kap ti7茫茫渺渺中面向頂高
攏是仝款e5代誌。無人e5時間
kap無時間e5人相拄e5時陣
目神相交，目屎著流出來
流ti7詩人銅像e5 兩爿嘴邊
兩條細細e5溪，青綠色e5光閃視
一隻闊翅e5鳥對溪底飛起來
著親像天kap地黏黏做一塊黑影
飛落ti7歷史白死殺e5面上
原來是你，詩人銅像e5目屎啊
ti7每日相拄的時陣，恬恬講無話
 

你 be7 記得家己e5姓名，我嘛m7知按怎稱呼你
比起你四周圍e5樹欉：蘇鐵、龍柏、苫提
我對遠遠e5所在欲按怎開嘴來叫你
蘇東坡？李白？杜甫？攏m7是
做著一種e5存在
你為啥物ti7歷史e5名冊上將家己除名？
留形體外貌ti7我e5目睭前
看你面上e5嘴角ti7咧陣動，有話著講啊
為啥物m7講？空氣恬恬m7講
你e5喘氣嘛恬恬無半聲
歷史e5一口氣，你者呢仔無聲無色e5吮入擱吐出來


你嘛 be7 記得家己捌活ti7咧叨一朝代
京城黃昏e5日頭kap你相拄，著踅去你e5後壁哮
你m7敢越頭，空想家己陷落ti7黑暗暝內
無熟似e5風景來到目睭前
你e5一世人攏向新e5時空前進
改朝換代著親像過年仝款
但是你 be7 記得過去，紲落去嘛是擱 be7 記得
看著你額頭e5粒汗泄出，想欲記起來著記起來嘛
為啥物m7記起來呢？做著一種e5存在
你那會使ti7腦內慢慢仔死，宣布家己腦死？
做著一種e5存在啊
任何經過你頭頂e5飛行物仔
攏會使當作你e5思想啊


可惜，你那會 be7 記得家己e5故鄉ti7叨位
m7 知欲予你叨一張車票抑是機票
送你轉去，欲轉去叨位
轉去，著會ti7阮e5時代消失去哦
你e5目神射出了憂慮，拒絕了我
拒絕了前世人性e5呸嘴瀾k 即世人性e5 關懷
拒絕了故鄉e5畫面ti7腦中出現
你著來予家己變作一台歹去e5電視機
我伸手輕輕碰你身軀頂e5按鍵
無啥畫面出現ti7螢光幕上
按呢e5你，唯一e5目的是
堅持著一種e5存在


每日kap你相拄e5時陣，我攏恬恬無話講
看著你目屎糊歸面，我腳步沈重
我是你e5朋友，你嘛無回應
我kap你徛作夥，嘛變成一座銅像
予你腦中e5死，嘛ti7我e5腦中發生囉
我teh揣氣比你擱巧恬恬無半聲
無人e5時間
照舊款kap無時間e5人相拄
我對茫茫渺渺中面向頂高
kap對冊內底[頭來攏是仝一回事
只是，印ti7冊本內底e5你
kap徛ti7茫茫渺渺中e5你
為啥物會遐呢仔無仝款呢？




為惡必滅
MOu7-HA-ME3-TO3  (Mohammed) 想欲給 PIN LA-TNG3 (Bin Laden) 講兮一句話
( 台語詩，寫2001年911美國恐怖事件 )
陳泰然2001/9/20
PIN LA-TNG3,我兮好子弟，		PIN LA-TNG3 , goa2-e5 ho2 chu2-te7 ,
因為你和美國咧未好勢，		In-ui7 li2 ham7 Bi2-kok leh be7 ho2-se3 ,
因為你和美國起惌家，			In-ui7 li2 ham7 Bi2-kok khi2 oan-ke ,
你怨妒全世界兮好額人家。		Li2 oan3-tou3 choan5-se3-kai3 e5 ho2-giah8 jin5-ke .
			
二○○一年九月十一兮透早八點卌八，	2001-ni5 Kau2-goeh8 11-e5 thau3-cha2 peh-tiam2 siap-peh ,
進行你久年兮毒計，			Chin3-heng5 li2 ku2-ni5 e5 tok8-ke3 ,
欲來破壞世界兮經濟，			Beh lai5 pho3-hoai7 se3-kai3-e5 keng-che3 ,
佇紐約兮二棟世界兮經濟大廈，		Ti7 NIU-IOK-e5 lng7-tong3 se3-kai3-e5 keng-che3 tai7-he7 , 
大家拄仔上班來到帶，			Tai7-ke tu2-a2 siong7-pan lai5 kau3 te3 ,
你無天無地，				Li2 bo5-thiN-bo5-te7 ,
你無分長短，				Li2 bo5-hun tng5-te2 ,
你無分黑白，				Li2 bo5-hun ou-peh8 ,
叫你兮手下，				Kio3 li2-e5 chhiu2-e7 ,
挾持民航客機?入去大廈內底，		Kiap-chhi5 bin5-hang5 kheh-ki long3 jip8-khi3 tai7-he7 lai7-te2 ,
造成世界上夭壽兮災厄，		Cho7-seng5 se3-kai3 siong7 iau2-siu7-e5 chai-eh ,
一時，哀聲喊喝各地，			Chit8-si5 , ai-siaN han2-hoah kok-te7 ,
連佇外口兮人看著都叫天父，叫娘奶，	Lian5 ti7 goa7-khau2-e5 lang5 khoaN3--tioh8 to kio3 ThiN-pe7 , kio3 niu5-ne2 ,
幾萬人煞來散家落宅。			Kui2-ban7 lang5 soah lai5 soaN3-ke loh8-theh8 .

你按爾做，實在有失咱回教兮禮，	Li2 an3-ne cho3 , sit8-chai7 u7 sit lan2 Hoe5-kau3-e5 le2 , 
較緊來教堂懺悔，			Khah-kin2 lai5 kau3-tng5 chham3-hoe2 ,	                                                                                                                                                                                                                                                                                                                                                                                                                                                                                                                                                                                           
較緊來贖罪，				Khah-kin2 lai5 siok8-choe7 ,
較緊給你兮業障清洗。			Khah-kin2 ka7 li2-e5 giap8-chiong3 chheng-se2 .
		
若無，拖到尾，				Na7 bo5 , thoa kau3 boe2 ,
天對地，頭殼碗對五斤枷，		ThiN tui3 te7 , thau5-khak-oaN2 tui3 gou7-kin-ke5 ,
眾神若起性地，				Chiong3 Sin5 na7 khi2 seng3-te7 ,
給你掠去治罪，				Ka7 li2 liah8 khi3 ti7-choe7 ,
到時，毋爾你即世，			Kau3-si5 , m7-nia7 li2 chit-se3 ,
連你兮囝孫都歹過，			Lian5 li2-e5 kiaN2-sun to phaiN2 koe3 ,
彼陣，卡欲來求我給你救濟，		Hit-chun7 , khah beh lai5 kiu5 goa2 ka7 li2 kiu3-che3 ,
我已經無法度給你兮惡報挽回。		Goa2 i2-keng bo5 hoat-tou7 ka7 li2-e5 ok-po3 ban2-hoe5 .

鱟桸對飯耒，鼎蓋對鼎?，		Hau7-hia tui3 png7-le7 , tiaN2-koa3 tui3 tiaN2-chhe3 , 
你著緊覺醒！				Li2 tioh8 kin2 kak-chheN2 ,
人生卡未變連徊，			Jin5-seng khah be7 pian3 lian5-hoe5 ,
「為惡必滅！」毋通一直執迷。		" Ui5 ok pit biat8 ! " m7-thang it-tit8 chip-be5 .
【註】   1. 卌：名詞。表示數目40。    2. 拄仔：舒狀詞。表示當仔即碼。    3. ? ：動詞。本篇表示民航機飛入去大廈內底。    4. 娘奶：名詞。比喻阿母。    5. 鱟桸：名詞。用鱟魚殼做來摀飯或是舀 ( iuN ) 糜兮用具。    6. 飯耒：名詞。用竹篾仔做來濾米湯兮用具。    7. 鼎?：名詞。用鬃蓑或是鐵絲做來洗鼎兮用具。    8. 為惡必滅：本句來自古早金言 ~「為惡必滅，為惡不滅，祖宗有餘德，德盡必滅」，規句表示，做惡做毒兮人，到尾仔，一定會得著惡報。
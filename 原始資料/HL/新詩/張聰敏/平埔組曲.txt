  平埔組曲(之一)蘆薈

張聰敏
 
序曲
 　 
昨昏地球彼頭，電話敲- - 來
 敲(kha3)
 
叫咱今年，原住民著愛關愛1
 著(tioh8)
 
重來瞭解、尊重及善待
 及(kah)
 
呣通一個想法、就逼囥in心內
 呣(m7)，囥(khng3)
 
文化侵略，抑文明進程攏會成災
 略(liok8)
 
彼年埔族凄慘代，咱敢無愛關懷2

　
 無愛(boai3 )
 
1 今年(1993)是世界原住民年。
2 本敘事詩根據嘉慶移墾期，發生ti7彰化「郭百年事件」(詳細看連作台灣通史撫墾誌)創作。難免kap 史實有無仝e5所在。

 
一、
 　 
內山埔溪、桃美合倚的名勝1
 合倚(kap-oa2)
 
埔人滯遐那仙境2
 滯遐(toa3-hia)
 
南有白鶴護頂3
 白鶴(peh8-hoh8)
 
西旁九九重重4
 　 
東北茫霧罩景
 　 
萬霧溪彼旁5
 　 
個個誠猛

　
 　 
oa5 ！啊！哈！
 oa5 (oa-a2)
 
不時有山崖的回響
 　 
草埔是siang2 teh 走衝
 siang2(啥人siaN2-lang5 )
 
大地資財，萬人同享
 　 
埔人用量，對待眉人的強
 　 
趕牛入山，據在人去用

　
 據在(ki3 - chai7)
 
眉人並無bai2 ，呣閣歹了解
 　 
自及水社親家親姆規大phaiN7
 親家(chhin-ke)、親姆(chhiN、chheN-m2 )
 
埔人頭殼免閣haiN3
 haiN3 [搖晃]
 
草埔都無事代二四社嘛真和諧

　
 　 
千年平pang7 誠佳哉
 平pang7 (保持平衡)
 
爽文變亂漢人來
 　 
黃漢水社囝婿6
 　 
對二四社真心看待
 　 
歹人呣敢越界
 　 
臨終央林旺鋪排
 林旺(na5-ong7)
 
煞為埔族帶禍害

　
 　 
林旺水沙連隘頭
 　 
看著草埔利頭
 　 
呼規陣人結交
 　 
大用、百年及府城看門狗7
 　 
一塊大肥肉kian-kian 仔挾入喉
 kian-kian 仔[平白無故的]、挾(ngeh)

　
 
1 埔溪：今埔里南港溪，清朝南投無設縣。桃美：今桃米。
2 當時埔族toa3 桃美kap 埔溪南岸。
3 指白鶴嶺。
4 指九九峰。
5 指眉溪，彼陣滯眉族。
6 駐水社屯首。
7 大用是嘉義人，百年是彰化人，府城看門狗指黃里仁。

 
二、
 　 
越轉來講彰化彼頭
 越轉來[回過頭]
 
百年頭前厝後1
 　 
海舍器重的工頭2
 　 
頭家及縣老爺知交
 　 
出錢出力起城做真夠

　
 起城(khi2-siaN5)[造城]
 
伊會及林旺組墾號
 　 
受in囝、阿吉也牽 khioh
 牽 khioh(牽成)
 
1814年阿吉也、開墾聚集溪埔跋倒3
 阿吉也(阿吉- - a3)
 
丙寅年東螺大水、阿娘流無4
 　 
一個人衰kah 、tng7 著兩擺災禍
 tng7 著(拄著)
 
雖然心愛的米蘭、同心食苦
 　 
甘願忍受、大水橫暴
 　 
對頭拚起、重起愛窩
 　 
想起閣著、散赤煎熬
 散赤(san3-chhiah)、煎熬(chian-go5)
 
阿吉也心頭亂糟糟：

　
 糟糟(cho-cho)
 
天公若公道
 　 
按怎骨力的、無teh 顧
 　 
看去平埔
 　 
噯哦、噯哦
 　 
一個一個、lek8 甲強欲倒
 lek8 (勞碌)，欲(beh)
 
原來、富貴相抱
 　 
貧及賤、結規ko5
 結規ko5 [糾結成一團]
 
天公敢無愛、骨力翁某？
 無愛(boai3)
 
Tang 時啊、太大pho7
 Tang 時啊[原來啊]、pho7 (抱)[叢]
 
按怎顧、都boe7周到
 　 
加減會soa 落
 soa (沙)
 
莫怪世間、做死都有人餓
 餓(go7)[餓肚子]、枵(iau)[肚子餓]
 
喝、叫苦、哀嚎
 　 
著看破、愛學
 　 
牛欲肥、愛食險草
 草(chho2、chhau2)
 
咱的險草、tu2 上桌
 tu2 上(chiuN7)桌[剛上桌]
 
呣通so5 、呣通so5
 呣通(m7-thang )，so5(趖)
 
機會走去、閣chhoe7 無
 chhoe7 [尋、找]， 鬥(tau3)
 
緊來kou-chiaN5、阿爸鬥幫助

　
 kou-chiaN5 (誠心拜託)
 
1815 年頭
 　 
彰化起好了城樓
 　 
百年嘛theh8 著墾照
 　 
將起城工人結規巢
 規巢(kui-chau5)
 
為著囝孫家後
 　 
盤山過嶺著奮鬥
 　 
1823 人自按呢起腳跑
 　 
走尋安身立命的厝兜

　
 走尋(chau2-chhoe7)
 
出番社口5
 　 
貓羅舊社歇晝6
 貓羅(ba5-lo5)
 
順隘寮溪溯流7
 隘寮(ai3-liau5)，溯(sok)
 
滯暗換草鞋店北投8
 滯暗(toa3-am3)[住夜]
 
第二工經南投9
 　 
到聚集tu2 暗頭
 聚集(chu7-chip8)(集集？)
 
無卡歇、就long7 到二四社門腳口

　
 無卡歇[不停歇]、long7 [急行不停歇]
 
先圍社仔三百甲10
 　 
水社凊彩都有四百外11
 凊彩(chhin3-chhai2)
 
Sak 到白鶴嶺腳
 Sak (推)
 
佇審鹿雲霞
 佇(ti7)，審鹿(sim2-lok8)
 
起新城厝搭
 起新城厝搭(起厝造新城)
 
百年大聲喝：
 　 
「這就是咱的家！」
 這(che)，家(ka)
 
「錯啦！錯啦！」
 　 
隨有人na5 閘：
 na5 閘(na5-chah8)[攔阻]
 
「咱兜佇埔社彼搭。」

　
 彼搭(hit-tah)[那兒]
 
規陣人be7 iau 反sai5
 iau (枵)，sai5 (愛食)
 
腳倉後金主、欲加翻兩擺
 　 
田佃閣那、泉仔水溢來
 田佃(tian7佃農)、閣那(koh-na2)[卻像]
 
干單水社幾百甲仔、是欲做 taiN2
 是欲做 taiN2 [有何屁用]
 
愛入埔社才會大發財

　
 　 
可嘆黃漢設想成災
 　 
伊對二四社實在疼愛
 　 
真知漢人蹤入來
 蹤(chong5 衝)
 
tng7 著狐狸在伊歹
 tng7 著(遇著)、在伊歹[任其蹧躂]
 
著請官府確保大租在
 　 
才be7散散仔予人騙呣知
 散散仔[零零星星]、予人(hong5)
 
伊的用心埔人無了解
 　 
抑是府城里仁變鬼怪
 　 
或者百年橫柴gia5 teh 烏白來
 或者(hek8- - chia2)
 
苦就苦著埔人無力通閃開

　
  
1 佇彰化秀水鄉。
2 彰化大地主。
3 今集集。
4 丙寅年：嘉慶11年(1806)舊濁水溪出大水。
東螺：約指北斗、溪州舊濁水溪一帶。
5 今彰化市香山里。
6 芬園鄉舊社村。
7 南投縣草屯鎮流入貓羅腳支流。
8 草屯鎮舊屬北投堡。
9 南投鎮，大約佇今軍功里。
10 指水裡鄉，當時稱呼界外社仔。因為漢人開墾到集集，佇集集立土牛為界，禁止漢人侵墾。
11 水社、審鹿、新城攏佇今魚池鄉。
 
三、
 　 
樂暢埔人
 樂暢(liok8-thiong3)、埔人(pou-jin5 )
 
看著漢人
 　 
頭殼就眩
 　 
呣是phu2-phu2 看輕
 　 
實在siau2 貪無品
 　 
上好大家mai3相thin7
 mai3[不要]、相thin7 (互惠交陪)
 
呣閣赫大陣
 　 
衝埔溪進
 　 
欲按怎mai3允？

　
 　 
1815 年冬
 　 
阿莫勸大家先藏1
 藏(chhang3，匿bih )
 
有草埔疼痛
 　 
免驚惶失望
 　 
徙離白鶴坑房
 　 
暫匿桃美甕

　
 甕(ang3)
 
「be7當，be7當
 be7當(be7-tang3 ，be7 凍)
 
漢人呣放
 　 
be7干單欲pak8 田
 pak8 田(租田)
 
有大租入港
 　 
錢好趁
 　 
抑無叫咱投降
 　 
欲驚siang2？」

　
 siang2 (啥人siaN2-lang )
 
「這哪是pak8 田
 　 
明明搶人
 　 
咱幾百人仔
 　 
欲對幾千隻蟲
 　 
in按呢變bang2
 　 
煞著予變猴弄」

　
 變bang2 (piN3 把戲)[耍詐]
 
「呣通，呣通
 　 
無人欲插咱
 插(chhap)[理]
 
祖先業產
 　 
無pak8 in敢be7過關」

　
 敢(kaN2 )[可能]
 
阿莫食過kiN
 食過kiN [鹼] [吃過苦頭]
 
上知漢人嘴甜
 　 
手動舌弄無一致
 　 
那iau 飢千百年
 　 
這欲tih8
 欲tih8 [要]
 
彼欲tih8
 　 
hong5 不齒
 hong5 (hou7 人)
 
呣信咱看漢人做啥物：

　
 　 
骨肉殘
 　 
手足lan5
 lan5 [殺]
 
異姓thai5 趁
 thai5 [殺]，趁(than3 )
 
漳泉拚田
 拚田(為田冤家拚命)
 
牛tiau5 內外觸be7完
 牛tiau5 [牛欄]
 
夭壽gau5
 夭壽gau5 (非常厲害)
 
咱想都想be7到
 　 
in就做kah
 　 
夠！夠！夠！

　
 　 
叫天叫地
 　 
hau7-hia png7-le7 烏干開嘴罵：2
 　 
「人有直chhe2
 chhe2 (扯)
 
敢有橫爬
 　 
只要留一片仔清氣地
 直chhe2、橫爬(？)
 
啥條件做伊theh8 」

　
 theh8 (提)
 
自按呢出去及漢人講價
 　 
頭仔in誠有禮
 　 
續落罔推罔推
 　 
歸尾詼諧劃假
 詼諧(khoe-hai5 ) [巧詞騙人]
 
閣用酒敬大家
 　 
ma2-seh8 ma2-seh8
 　 
欲thai5 欲le3

　
 le3 (鑢)[用銼刀割]
 
烏干茫茫轉來桃美kan3
 kan3 (澗)
 
後壁toe3 規陣漢人
 toe3 (綴)[跟隨]
 
in真散
 　 
無半項
 　 
草埔即呢讚
 　 
放荒弄猴san
 荒(拋荒)，猴san [猴猻]
 
就欲將漢人價值觀
 　 
強迫埔人phang5
 phang5 (捧)[承受]
 
可恨可嘆
 　 
in的困難
 　 
埔人著受苦受難承擔

　
 　 
123 口灶、免走
 　 
456 條命、mai3留
 　 
789 隻熟牛、攏bauh8
 bauh8 (貿)[乘機取利]
 
埔人大細、總chhau
 chhau (抄)(抄家)
 
桃美水那流那hau2
 hau2 (吼)[哭泣]
 
環山木石ma3-ma3 哭

　
 　 
1817 年油桐花下
 下(e7)
 
最後草埔英雄去世
 　 
欲去聲聲淒厲
 淒厲(chhe-le7)
 
「漢人若be7覺醒
 　 
甲子行，風水旋
 行(heng5 )，旋(seh8)
 
啥人踏上這塊土地
 　 
先來會予慢來chhe
 chhe (差遣)
 
後到會給前人詈！」

　
 詈(le2 罵)

　
 
1 聚集族，後入埔社為埔人。
2 埔族族張之子。
 　 
尾聲、
 　 
咒言掖kah 規山溝
 掖(ia7 )[撒]
 
Tiau5 佇油桐、吐蕊花喉
 Tiau5 佇[附著在]
 
油桐花謝、沓沓仔腐
 沓沓仔腐(tauh8-tauh8-au3 )
 
草埔組曲、haiN-haiN 奏
 　 
頭殼底的、chhok8-chhok8 漏
 底的(te2- - e5) 、頭殼底的[腦子裡的記憶]
 
桃美溪水、kong3-kong3 流
 　 
流啊流、流過愛人橋頭1
 愛人ai3-lang5 ：愛蘭ai3-lan5
 
流啊流，啊！1993 ka-lauh8
 ka-lauh8 [違失、丟棄]

　
 
1 今愛蘭橋，佇愛蘭[愛人]發生的悲歡離合，另日閣再奏第二曲啦。 　 
　 1993.9.18.電腦初稿。
1994.1.28.修正。
1996.12.13.再印 敏 
1999.7.10.蕭平治整理
 
本文用字有淡薄仔修正，蕭平治字詞注解kap 標音。
 
　 

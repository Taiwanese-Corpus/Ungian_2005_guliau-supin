木棉花紅
陳 潔 民
木棉花，朱朱紅！
親像黃昏的日頭
無細膩，遂
掖佇路樹的頂懸（koan5)
一欉欉的木棉樹
直直的身軀
佇每年的春夏之間
開花
燦黃的花蕊
陪阮讀冊
棉絮是雪彼一般的白
貯著阮十七歲的夢
自由自在飛來飛去
想欲飛到藍天的頂懸
木棉花，紅朱朱
親像我少年的青澀
ui3青綠色的幼芛
轉成金紅的花蕊
逐逐也佇人生的路上
一工一工大漢

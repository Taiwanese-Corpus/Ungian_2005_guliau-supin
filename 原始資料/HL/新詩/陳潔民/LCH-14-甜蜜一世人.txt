
甜蜜一世人
陳潔民
看著你的來批
透過INTERNET
傳送到電腦螢幕浮現
伴著一壺芬芳的潽洱茶
清芳的滋味，甘醇的喉韻
連同滿腹的相思
作夥一嘴飲落(loeh8)

每隔一點鐘久
我一定愛看一擺你的來批
親像樹枝思戀天頂彼輪
定定來探望伊的明月
佇孤獨的深深暗暝
心內清清楚楚，感受著
有人佇咧關心
有人佇咧數念

讀你的所思所想
是一件chiah呢快樂的代誌
你的一句一字
紡織著美麗的紗線
輕輕網著阮的心肝
互阮開始相信
世間愛情的真實

試看覓，我應該勇敢褪去防衛的盔甲
試看覓，我應該用愛付出上真的心情
罩濛的心樓已經透出一點明亮
生銑的心鎖已經chhoe7著一支鎖匙
容允你的夢tauh8 tauh8仔踱入來
容允你的人恬恬仔滯佇心內
你的愛已經拍開阮心底的天窗
互阮甜蜜一世人
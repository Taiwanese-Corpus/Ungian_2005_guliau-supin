

一粒真心
陳潔民
有一粒星
藏佇咱的心
無親像天頂的hiah呢光明
毋過伊有明朗的表情
攏總無外太空的神祕
但是伊的情感上蓋真實

美麗的玫瑰厚刺
美麗的情感空虛
美麗的世界善變
所有美麗的物件
攏無法度永遠陪佇咱的身軀邊

獨獨只有
咱心內的彼粒星
佇付出愛的時
無想過愛人回報啥物
無我無私，全心全意
無人通好比
因為伊是一粒
永遠未變的
真心

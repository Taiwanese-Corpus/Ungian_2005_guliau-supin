電視大戰

余益興

1.電視八點大戰──叫阮第一名

切過去　切過來

攏總是快報

這台講收視是全國第一

感謝觀眾朋友鬥支持

彼台報收視率是上懸

嘛多謝逐家的捧場

另外一台嘛講是冠軍

攏總是全國頭家同胞熱烈收看

足奇怪

第一　上懸　冠軍

到底是按怎分

按怎攏霧煞煞

毋欲認輸

反正逐家攏大聲喊一句

叫阮第一名

　

　

　

2.電視九點大戰──阮的權益佇叨位

為著拚業績

輸人毋輸陣

親像麥芽糖牽絲

六十分的節目

牽　牽　牽、、、

牽到七十分九十分

按八點戰到九點

戰到未收煞

阮欲看的節目毋是延後就是停播

講啥物人民是頭家

阮的尊嚴　阮的權益　阮的思想　

阮的選擇

攏乎電視台放水流

　
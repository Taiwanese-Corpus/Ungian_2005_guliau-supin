Thang3 過228烏洞
          
   （ti7 Hawaii『二二八和平日』紀念會朗誦）
  李勤岸


每年 二二八，阮e5幽浮 
攏會閣一遍駛轉來
轉來當年悽慘離開e5島嶼
阮轉來懷傷紀念
阮轉來眷顧至愛e5土地

1947彼冬
阮單純e5熱情
互冷血e5銃子kng3過
阮期待e5自由
互殘酷e5鐵鍊kng3過
參阮年輕e5生命做陣沉落去大海
沉落去絕望e5深淵
錯認祖國e5絕望
萬底深坑e5絕望

經過死亡，阮閣活
做夥互新生e5太空船
接來新天新地
每年這個時陣阮攏閣轉來
thang3 過烏洞長lo3-so3e恐惶
烏洞內底隨時出現e5 
白sih-sat e5死亡
死亡e5恐惶
白sih-sat e5恐惶

阮thang3 過烏洞
親像細漢捌坐過火車nng3過山洞
光芒ui3遠遠過來
一開始微弱  漸漸強烈起來
最後出現光phiang5-phiang5e日頭

thang3 過恐惶e5烏洞
hang3 過絕望e5烏洞
thang3過死亡e5烏洞
今仔日台灣人e5228
beh 駛向和平新國度
咱光iaN3-iaN3 e5意志
beh罩tiam3歸個美麗島上空
保護這個太平洋搖-ko5裡e5紅嬰仔
	咱新出世e5國家--台灣

 

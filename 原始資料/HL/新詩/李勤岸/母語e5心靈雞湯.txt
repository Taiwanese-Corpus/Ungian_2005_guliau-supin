母語e5心靈雞湯
李勤岸*
先lim雞湯－序
散chiah8 e5 五○年代
台灣e5庄腳
離田無偌遠e5一間土角厝
一個國小e5 囡仔
黃酸 tah-meh
Ti7 老父家己拾枋仔釘起來
顯然siuN過低e5書桌仔頂
Ti7昏黃e5燈光下腳
讀冊
「來！歇一下睏leh，
先lim一碗雞湯！
Chiah koh 去讀！」
阿母m7知甚mih時陣
滴好一碗雞湯
捧來hou7這個營養不良e5囡仔
久久仔小食一下仔補
Lim過阿母滴e5雞湯
這個san2 pi-pa e5囡仔
後--來冊讀到博士
Lim阿母滴e5雞湯
這個散phi2-phi2 e5囡仔
後來冊教到Harvard
 
好額e5 2000年代
扭曲e5中國話教育之下
心靈散hiong e5台灣囡仔ah
來！先歇一下仔睏leh
先lim一碗阿母e5話滴出來e5雞湯
小食一下仔補leh
Chiah koh 繼續扑拚
來！先lim一碗心靈e5雞湯
Lim過阿母e5話滴出來e5雞湯
台灣beh精神飽足行向世界
來！先lim一碗心靈e5雞湯
Lim過阿母e5話滴出來e5雞湯
台灣人beh ti7世界出頭天！
字母 e5 故事
世界地圖展開來看
有一個國家真大離咱真近
咱真熟似
有另外六個國家離咱真遠
咱真生疏
Ti7 一個世界會議
Hit個咱真熟似e5 國家
Ka7 咱e5 國名搶去
 
害咱紙頭無名紙尾無姓
害咱無成人形
害咱ti7 世界e5面前溶去
害咱ti7地球消失去
另外有六個國家
咱真生疏
捐in身軀真重要e5 部位hou7 咱
有一個歐洲e5國家
足有骨氣
用伊國名中央e5 龍骨捐hou7 咱
做咱企起來e5 hit支龍骨 T
一個北美洲e5國家
捐伊e5 頂半身hou7 咱做咱e5 頂半身A
東歐戰亂中e5 一個國家
捐伊e5 頭殼hou7 咱做頭殼做自己 I
亞洲e5 城市國家
捐伊e5 下半身hou7 咱做下半身 A
南美一個散赤e5 國家
ka7伊圓圓e5 心肝
橫切做二半
一半做咱e5 正手勝利e5 手勢 V
另一半做咱e5 倒手另一個勝利e5 V
心肝仔肉圍起來e5海湧般溫柔e5 雙手 W
一個南美足小足小e5 國家
靠運河生存e5 國家
捐in e5 雙腳 hou7 咱做雙腳 N
Hou7 咱會當企起來
Hou7 咱會當通行世界
 
世界有六個國家刻in e5 骨割in e5 肉
hou7 咱無成人 e5 人形
消失去e5 人形
溶去e5 人形
koh 企起來
企挺挺 ti7 世界 e5 面前
Hit六個國家e5 名
ai3記hou7 tiau5 leh
刻tiam3 咱e5 性命內底
雖然in e5 名看起來有小可生疏
小可怪怪：
AUS RIA
C NADA
CROAT A
PUERT RICO
SING PORE
PA AMA
Chia e5 名
咱 ai3記hou7 tiau5-tiau5-tiau5
這6個國家已經成做咱e5 一部份
咱ma7已經成做這6個國家e5 一部份
但是無可能是ka7 咱e5 名搶去藏
Hit 個國家e5 一部份
因為咱e5 名kap in e5 名
連一個字母
都無關係 
量感情－SARS 五之一
進出公共場所
先量耳溫
超過37度半，著算
SiuN過熱情
Ai3隔離！Ai3強制隔離！
這號流行病e5 時代
人kap人之間
請保持一定e5距離
避免近距離接觸
be7 使siuN熱情
感情若無放冷淡
結果，會真siuN感情。
進出中國
先量感情
用SARS 量你e5 感情
無保持適當距離
無先ti7 台灣企家隔離
感情siuN過好
結果，會足siuN感情。
這擺死神用溫度計
量人kap 人e5 感情
量國kap 國e5 感情
用中國做中心
量感情。
 
專家提出防治e5 要領：
第一：量額溫，中國熱kam2有退？
第二：掛嘴am，mai3 siuN chiap8講中國話！
第三：勤洗手，中國文化ai3洗hou7 清氣！
溫度小可khah 高，著 ai3 緊
用台灣做家
企家隔離。
礁目炎e5治療－SARS五之二
醫生診斷我e5目珠
欠缺製造目屎e5功能
伊囥物件入去目珠
Hou7伊tiam-tiam
刺激看有法度滴一滴無
結果我e5目珠tiam kah beh 哭
無半滴目屎
最近故鄉SARS疫情湠開
故鄉無代無誌罩入去烏雲
病院封院
護士感染死亡
醫生感染病危
一間病院湠過一間
電視新聞攏是死別e5哀啼
攏是chia tioh8 hia tioh8 e5 恐慌
隔離e5人數逐日增加
死失e5人數逐to有
 
我e5目屎ui3新聞主播
清秀e5面流出來
流kah目鏡齊霧
流kah電視畫面chhi5-chhi5
流kah新聞e5聲變ang3
嚨喉管tiN7起來
和平病院封院14工
逐工我ti7電視機頭前
做礁目炎e5物理治療
改機票－SARS五之三
今仔日這陣我應該ti7機場
應該teh通關
應該teh等一班西北747
飛往台灣e5飛行機
結果，我iau2坐ti7 chia寫詩
Beh坐我e5詩
一班思念故鄉e5噴射機
飛轉去台灣
SARS已經ka7我e5呼吸道
Chhong3 kah 真無順利
Ka7我靠suh祖國氧氣生存e5
這個呼吸道
擋--起來
Beh ka7我chham故鄉隔離
 
Hou7我e5肺葉lian--去
有夠夭壽e5中國病毒
美國政妥協ti7中國病毒e5恐嚇
希望我mai3出入台灣
Mai3出入SARS戰爭中e5台灣
Mai3出入中國病毒攻打e5台灣
航空公司講機票會當延期
因為是戰爭無beh 罰錢
會當一直延--落去
延到戰爭結東才轉去
祖國teh 戰爭
祖國被中國病毒入侵
同胞ti7戰爭e5苦海中
我等leh tioh8 kha3電話
Ka7機票改做單程
直直一choa7轉去台灣
飛轉去台灣參戰
無管有可能是甚mih原因
這張機張
無beh koh飛轉來美國
謠言－SARS 五之四
法務部長出面警告
若有人ti7這場抗SARS e5戰爭中
散布謠言
 
一定beh ka7 伊掠來關
伊講SARS無可怕
謠言上可怕
聽講謠言四界湠，速度
比中國肺炎e5傳染病毒
走khah緊
In 講中國已經對台灣
發動生化戰！
SARS並無可怕
感染率真低
Ai3真近距離接觸
Ai3經過嘴瀾
才會oe3著
準oe3著，死亡率
Ma7 真低
醫好率有到懸
懸到97pha外
是an2-choaN2講預防SARS
是一場全民e5戰爭？
是an-choaN2講治療SARS
是一場台灣e5 戰爭？
是an-choaN2防治委員會主委
人攏叫伊指揮官？
是an2-choaN2護士oe3著SARS死--去
是為國犧牲chhai7入忠烈祠？
An2-ne kam2有算teh散播謠言？
 
是an2-choaN2 中國一方面騙國際衛生組織
講台灣是in e5 一部份
講in已經有teh幫忙台灣防治中國病毒？
(奇怪，是m7是in 心目中一直認為
台北市e5市長是in 派--e5?)
是an2-choaN2中國koh一方面阻擋台灣
加入WHO? 
Hou7咱m7是who?
Hou7咱who to m7是？
是an2-choaN2 中國一直teh chhui台灣e5頷仔頸？
一定ai3 ka7咱teN7 hou7 死？
An2-ne kam2 無算已經宣戰？
An2-ne kam2 有算散播謠言？
是an2-choaN2 台灣e5官員入去感染e5所在
Ai3穿生化戰e5防衛衣
穿kah若像太空人？
是an2-choaN2 台灣全民攏ai3掛嘴am
掛kah若像覆面e5 忍者？
是an2-choaN2 koh聽講，liam5-piN
台灣著beh學美國
對付生化攻擊e5做法
逐人攏ai3注預防射
逐人攏beh分一套防毒面具？
 
突變－SARS五之五
有一段時間無轉去台灣
最近發現台灣人
小可參家己無啥相siang5
特別是面形
特別是講話e5形
小可參家己無啥相siang5
台灣變化愈來愈緊
台灣人e5進化
是m7是ma7愈來愈緊？
但是新聞中e5台灣人
嘴形參以前真無siang5
有e5突--出來
有點仔seng5【唐老鴨】
有e5加一緣薄薄tah面
親像日本e5忍者
有e5一sun5一sun5 e5橫sun5
若像手術中e5外科醫生
有e5真hoe真sui2
有e5 koh 有各種彩色
足驚我會愈來愈無seng5台灣人
緊去看醫生
問醫生有甚mih方法
Hou7我ma7會當進化
親像ti7台灣e5台灣人
醫生講he是一款突變
 
受中國病毒入侵e5結果
台灣人只要台灣心iau2有ti7-leh
應該有法度去除中國病毒
真緊恢復原本e5台灣人
台灣人本來e5面形
台灣人本來e5嘴形
台灣人本來e5精神
不過，我ma7是真驚
驚我無seng5台灣人
到時台灣人會無beh認同我
講我已經m7是台灣人
我就趕緊去買幾個打
各形各狀e5嘴am
逐工ti7鏡頭前練習掛
掛hou7有一點仔seng5【唐老鴨】
有一點仔seng5日本忍者
有一點仔seng5外科醫生
有一點仔hoe
有一點仔彩色
Koh認真練習講話
講hit款台灣腔e5
【台灣國語】
Beh hou7家己愈來愈seng5
台灣人
猴san仔e5 戰爭癖
猴san仔萬外冬前
 
tioh8 ai3 戰爭
進化論講猴san仔
會一直進化
無 m7 著
戰爭 e5 工具一直進化
猴san仔攏無進化
戰爭癖
改be7 過來
運動比賽		戰爭
考試			戰爭
peh山		        戰爭
眠床頂		戰爭
治療病		戰爭
腦細胞振動	戰爭
活leh			戰爭
死去	      美好 e5 戰爭 已經拍了
為著無戰爭
所以先戰爭
反戰 e5 示威
額仔頂黃布條仔 e5 標語
和和平平
必勝二字
和平獎
聽著美國總統Bush
 
Hou7人提名
Nobel和平獎
Hit工
地球gang7-gang7 be7振動
放leh hou7太陽ka7 伊seh8一lian3
歸塗腳lak8 kah攏是天星
天頂kou5-kou5-kou5
攏是lok8-kou5-a2-moai5
Ha-le-lu-iah!
青瞑--e5開始看--見
E2-kau2--e5開始講話
痟人院開始關外口e5人
Hit暗
Bush kap 攻打Iraq e5兵仔
In e5銃
軟ko5-so5
全部得著和平獎
民主大餐
五十冬戒嚴
蕃薯簽配豆lu2
枵一下siuN 過久
無張持食pah8-hoe2
歹看相
枵鬼樣
 
Be7曉準節
煞漏屎
Koh 變大箍
Koh 足粗魯
熨衫
阮某逐暗細細膩膩
用燒燒 e5 熨斗
Ka7 我穿siuN久
Jiau5-jiau5 仔e5 外衫
熨hou7 平平
逐暝伊攏溫溫柔柔
用伊 e5 熱情
Ka7 我這su 穿siuN久
冷冷仔 e5 外表
熨hou7 燒燒 
抵抗
她看伊e5 頭毛
開始白
Beh ka7 伊挽頭毛
伊抵制；
白頭毛愈挽愈濟
她挽be7 赴
去買一灌染髮劑
伊無koh 再抵制。
鬧熱 e5 春天
寒天ka7聲音冷凍起來
春天ka7聲音提出來解凍
棒球場囡仔teh喝咻
紅色e5 球衫kap藍色e5球衫
比賽chhia-iaN7
Phok仔聲phi-phi-phok-phok
比賽父母對 in e5 疼
湖裡兩隻天鵝
展翅拍水叫出一對歡喜
加拿大鵝歸陣ti7湖岸排隊
然後一隻一隻phu-thong phu-thong飛落水
練習飛轉去故鄉e5能力
划船隊練習 e5 口號
Kap in e5 槳
Kap 划過 e5 水痕
平平行行
平平拍動湖心
步道一個細漢囡仔
騎三輪車仔
刁故意彎來越去
Hou7 老父toe3 緊緊
笑出一聲聲e5 緊張
對面e5 腳踏車一面ka7 giang 
一面笑kah-kah ka7 招呼
 
Chhu7單輪鞋e5 情侶
鞋底chhu7過水泥路
滾動e5 節奏
愛情 e5 音樂舞一般seh8--過去
散步 e5 人
慢跑 e5 人
一個一個
一對一對
踏出春天e5 輕快
喘出春天e5 花芳
步道兩爿
新puh 出來e5 綠iN2青葉
新puh 出來e5 白蕾紅花
擋be7 tiau5 lah
鬥陣放煙火
kap 樹頂 e5 鳥隻
做伙夾道歡呼
歡迎春天e5 光臨
街車
Ui3 劍橋 e5上空看落來
阮那像傀儡尪仔
頂懸牽兩條線
慢慢仔giu2 過來giu2 過去
Ti7 速度真緊e5 都市
載心情輕鬆e5 人客
 
Ui3 地面看過去
阮是後壁有兩支長腳e5老蜘蛛
阮ti7劍橋市中心面頂
牽滿蜘蛛絲
阮吞吐甘願落網e5 現代人
二十一世紀e5 都市人
逐日轉去十九世紀
Hou7老蜘蛛載來載去
時空相疊e5 街市
有雄雄狂狂歹死死e5 計程車
有現代化新tiam2-tiam2 e5 公車
有藏ti7塗腳身手me2-liah8 e5 地下鐵
猶原保留khah 省能源
古早用電線teh 駛e5 街車
Ka7 劍橋保留一屑仔
紳士風度
雖然時空會錯亂
蜘蛛絲有時會相phoah8
你若無teh 趕
等司機落來用竹篙poe2 hou7 開
才koh 載你入來二十一世紀
身影相kheh e5 都市
Turnpike  理論
兩點之間上短e5距離
是一條直直e5 Freeway
 
Freeway距離短
M7-koh會that車
路況bai2
距離變真長
Turnpike連接相共e5兩點
Khau khah遠
時速koh受限制
Ai3 koh付錢
M7-koh be7 that車
路況好
顛倒khah 早駛到
自由e5目的地
青春兩回事
衫仔褲 kap 身軀 
是二回事
落雨 kap 雨傘
是二回事
做愛 kap 小雨傘
是二回事
愛做 kap 情愛
是二回事
愛情 kap 結婚
是二回事 
 
開錢 kap 金錢
是二回事
時間 kap 年齡
是二回事 
青是青  春是春
青春阮無當做
一回事
瀑布
---觀 Niagara 大布有感10首之一
水水水水水水水水水水
chhiang5 chhiangchhi5ang chhiang5
水水水水水水水水水水水水
水水水水水水水水水水水水
水水水水水水水水水水水水
水水水水水水水水水水水水
水水水水水水水水水水水水
水水水水水水水水水水水水
水水水水水水水水水水水水
水水水水水水水水水水水水
我用母語寫詩
---觀 Niagara 大瀑布有感十之二
大自然用母語寫詩
大koh自然而然
讚！
 
殉情
---觀 Niagara 大瀑布有感十之三
一路流來
咱e5愛情
風湧不斷
相招私奔
來到斷崖
Chhiong3身一跳
轟動e5消息
瞬間形成一首
悲壯e5歌詩
飛煙
--觀Niagara 大瀑布有感十之四
為著爭一塊界碑
有e5國家
Ka7邊界
燒做一幅煙塵飛揚e5圖
有e5國家
分享一塊chiah-nih8 sui2 e5界碑
一幅圖
水堙如烽火
對照
--觀Niagara 大瀑布有感十之五
 
中國肺炎boe7來e5春天
人聲kap 水聲chhiang5-chhiang5滾
燦爛e5笑容
驚嘆e5快門
盛開e5花蕊
中國肺炎來臨e5春天
雨水chhap-chhap滴
Ka7歸個風景
滴kah悽涼--起來
瀑布孤單ti7 hia 喊hoah
鬱金香開kah bo5-i3 bo5-i3
商店開kah bo5-i3 bo5-i3
店員ti7 hia hah-hi3
美加兩國論
--觀Niagara 大瀑布有感十之六
原本是共一條河流
來到緊急e5 歷史關卡
咱開始爭執
我beh 獨立
你m7 獨立
你行東  我行西
你形成一個美麗
我形成另一個美麗
大聲相嚷以後
一切隨koh 平靜落來
合做一個和諧e5 湖
 
戀愛
--觀Niagara 大瀑布有感十首之七
你e5青春
形成一片壯麗e5瀑布
我e5青春
流成一片璀燦e5 水chhiang5
Ti7 chia 咱公開轟轟烈烈e5戀愛
激情過後
展開一個平平靜靜e5
婚姻生活
霧中少女
--觀Niagara 大瀑布有感十首之八
本底是來chia
洗伊瀑布it-chit8般e5長頭毛
洗kah足歡喜
溪kham3 充滿伊快樂e5笑聲
後來茫霧罩足重
伊煞迷路
就永遠ti7 hia洗伊
瀑布般e5秀髮
裸女lam5-ek8-tou5
--觀Niagara 大瀑布有感十首之九
Ti7 美國這爿
 
你會當看著
伊典雅e5側面
伊美妙e5身材
Ai3 beh看伊
完全無pi3-su3 e5 正面
請你申請入港
過來另外一個國家
Canada
Ai3 beh koh進一步接觸
請穿雨moa,坐汽船
倚來伊e5身軀邊
分享伊lam5-ek8 e5喜樂
Phun3幾滴仔伊lam5--過 e5
芳芳e5洗身軀水
Ai3 beh滿足偷khui慾
請peh起來觀察台
Lok一個銀角仔
用tiau3鏡ka7你ai3看e5部位
Tiau3來目珠前
免著驚
你看著e5每一寸
攏是事實
雖然sui2 kah 若像
M7是真--e5	
 
虹橋
--觀Niagara 大瀑布有感十之十
虹ti7 世界愈來愈希罕
ti7 chia， 日夜看會著
小可日光chhio7著
彩色e5 弓形就浮出
夜光中， 虹e5 色彩拆分開
輪流照出虹e5 七個面貌
虹e5 這頭是美國
虹e5  hit頭是加拿大
虹做橋
連接二個國家e5 感情
虹做國界
全世界罕得看會著
迎春花
--春天花展八之一
一排低低謙卑有禮
一排直直歡喜款勢
黃gim-gim3
黃kah 會振動
搖動規身軀
歸個身軀若像一支手
若像不停teh iat手
歡迎春神降臨大地
迎春花第一個
 
櫻花
--春天花展八之二
櫻花是武士e5靈魂
遵守約束e5話
春天隨到
伊著報到
春天遲到
Be7當怪伊歸欉萬蕊
無一蕊肯出劍
肯hou7春天一寡元氣
講時遲，hit時緊
越一下頭
春天講伊來ah
所有e5武士
準時出劍
白花劍，紅花劍
一串一枝劍
一枝一串花
歸欉lui2-lui2 tui7-tui7
萬劍同齊出招
所謂武士
其實幽雅秀氣
沿水邊跳出早春e5演歌
原來，櫻花是溫柔e5舞姬
武士e5靈魂
 
化成一群輕盈飄然
風情萬千e5春天仕女
所謂劍
就是櫻花e5柔情
Dogwood
--春天花展八之三
白葉仔做花
花做尾iah8仔
百外隻展翅e5 尾iah8仔
輕輕企 ti7 樹尾頂
企 ti7 飛離樹尾進前
Hit秒鐘e5 姿勢
貴夫人ah！妳若牽狗仔來散步
拜託妳狗仔恬恬欣賞
m7-thang吠
只要吠一聲雖然是o-lo2
所有e5 花會驚一下
攏飛--出去 
Tulip
--春天花展八之七
我無ai3人叫我鬱金香
我ai3人叫我tulip
我e5身材san2-thiu san2-thiu
我e5姿勢亭亭玉立
 
我e5色彩層次分明
純白、淺黃、柑仔色、粉紅、烏tou3紅、烏色
Ti7共一個空間
做伙呈現
我花開e5層次分明
含蕾、小放、中放、大放、盛開
Ti7共一個時間
同時看會著
你掠準看著足濟欉
其實是錯覺
我kan-na7孤芳一支
其他攏是分身
無共時間e5分身
無共時間e5分身
請問，你kam2有法度
Ti7紛紛鬧鬧e5眾鬱金香中
Chhoe7出我e根本
此時此地e5我？
上sui2 e5一支thiu-lip？
杜鵑
--春天花展八之五
Am7-am7矮矮
杜鵑家族
分房濟濟
花蕊kheh-kheh
 
細本杜鵑
紅e5紅，白e5白
幼秀古錐
可惜，細姨仔子歹命底
大本杜鵑
粉紅--e5淺緣底
大紅--e5深緣底
大房e5查某囡仔
胭脂粉橫直有夠濟
Beh 紅
紅一下hou7你到底
多本杜鵑
花中有花
妻中有妻
一胎生十外個
Ai3 beh 鬧熱
阮兜一khun3十倍分貝
吵lin2緊叫杜鵑姐
緊叫杜鵑sui2大姐
木蘭花
--春天花展八之六
一蕊盛開e5花
一個展開e5掌心
厚實e5手掌
豐滿e5身材
 
懸大e5體格
秀麗英挺e5木蘭花
花中e5女英雄
樹中e5守衛神
M7免濟
有一欉，校園著叫做美麗
有一欉，歸個都市春天滿四界
有一欉滿樹純白e5木蘭
一個春天著叫做無限
有一欉滿樹粉紅e5木蘭
一個春天著叫做無憾
三色菫
--春天花展八之七
阮chiah-nih8 低
阮chiah-nih8 濟
面向頂面
Beh hou7 你看阮e5 面形
Kam2是真面熟
藍、紅、白
三色畫出人e5 面形
請lin2 m7-thang誤會
其實阮是模倣
獼猴e5 面
人e5面是真seng5
M7-koh 無彩色 
 
紫丁香
--春天花展八之八
一開始你看阮phu2-phu2
藏ti7 am7-am7 淺綠e5葉堆nih8
一點點仔e5淺紫
一點點仔e5深紫
一點點仔e5白
真緊阮著一簇一簇
一串一串
探頭nng3出來葉堆
你若iau2-koh 看阮霧霧
夜色若罩--落來
阮e5野性
化做誘惑e5芳水味
你著知
原來阮是勾人神魂e5
青春少女
翳e5治療
SiuN過光明
會生出翼仔
飛向烏暗
這個道理無深
自細漢無人ka7咱拆明
咱kan-taN知影
日頭是天e5目珠
 
伊ka7咱看
咱才會當看著世界
M7知伊e5眼光
是生翼仔e5元素
伊看樹木
樹木生出一葉一葉
青翠e5翼仔
SiuN ka7看，翼仔攏會beh飛
歸欉樹仔企ti7 hia 向天
SiuN7 beh飛
SiuN7-kau3 傷心e5秋天
失望e5翼仔
天e5目珠kap 咱e5目珠對照
咱e5目珠ma7 siuN7 beh 飛向天
Ui3白仁e5所在
開始生出一葉翼仔
慢慢飛向烏仁
Ka7烏色e5日頭chah8--leh
親像大隻鵬展開翼
載咱入去烏暗
Ti7烏暗中飛行
M7-thang kap天e5目珠相照
M7-thang hou7天e5目珠吸--去
M7-thang siuN過光明
Ka7烏仁目鏡掛--起來
 
Hou7咱e5目珠小可chhiu-chhin3
Hou7 翼仔e5生長激素無夠
Hou7伊兩支翼仔be7 平衡
Hou7伊khoe5 翼仔
若mai3飛向天e5目珠
咱會當保持光明
道理無深
今，我已經ka7你拆明
自殺 e5 治療
性命 m7 是一條索仔
性命是一條水
Ka7 索仔割斷
不過是摔落去水chhiang5下腳
性命繼續流
這個道理無深
自細漢無人ka7 咱拆明
咱攏想講性命是索仔
Ka7 我催chiah an5  
遺書寫清楚
用傷心 e5 刀
一刀兩斷
啥知遺書無采 teh 寫
媒體 e5 劇本早就替咱編好
咱不過是自殺潮 e5 
 
一個小湧
咱 e5 心事，ma7是
水過無痕
咱攏想講性命是一條掌痕
單單獨獨
Lak8 ti7 家己手心
只要決心beh hou7 斷
伊就斷
啥知性命 m7 是掌痕
M7是 ti7 手心
性命原來是媽媽 e5 目屎
性命原來是爸爸 e5 心肝血
性命原來是親人 e5 長流水
攏是枉然
親人e5  目屎累積 e5 水
Hou7 咱切開 e5 性命
隨koh 接起來
咱不過摔落去
In 目屎 e5 水chhiang5 下腳
繼續流
性命是切be7 斷 e5 一條水
M7是家己手心 e5 掌痕
M7 是切會斷e5 索仔
索仔若是縛siuN an5  
咱ai3學an2-choaN2去thau2  
 
M7是切hou7 斷chun2-tu2煞
因為切be7 斷
性命hit條水
性命m7 是一條索仔
性命是一條水
道理無深
今，我已經 ka7 你拆明
 阿爸beh轉來厝nih
--阿爸中風了後八之一
我轉去e5時陣
阿爸已經送去ti7安養院
頭殼hou7人lu光光
褪pak-theh
Ha5尿chu7-a2
倒ti7 long3-khong2-keng上邊仔角e5病床
人san2 kah親像非洲營養不良e5囡仔
中風過e5身軀無teh振動
親像hou7人tan3 ti7邊仔角 e5
一塊破桌布
看著我來
阿爸目屎煞流--出來
沿仔哭，沿仔講出一句
Kou5-kou5 e5話
「我beh 轉去厝nih!」
看著一向樂觀堅強e5阿爸
 
中風了後
變chiah-nih8軟弱無助
我e5腳雄雄直直軟--落去
目屎toe3 leh軟弱--起來
「阿爸，我chhoa7你轉來厝nih8」
Beh離開e5時
安養院e5看護婦
Ka7我tau5阿爸
講阿爸歸暝吵無停
阿爸中風了後
變足無安全感
阿爸心內足驚
驚人ka7伊be7記得
Ka7伊tan3 ti7壁角
親像用了e5一塊桌布
阿爸beh ai3人知影伊e5存在
阿爸就歸日歸暝ka7人叫無停
若像teh ka7人叫魂
阿爸中風了後
先ti7厝nih8
由厝nih8 e5親人輪流照顧
逐個人攏hou7伊吵kah無法--伊
Chiah ka7伊送去安養院
Ka7阿爸chhoa7轉來厝nih8
Ka7阿爸chhoa7一個專任看護
Chhoa7阿爸去病院復健
 
中風了後e5阿爸
Sui5 koh活轉來
Sui5 koh 回復伊樂觀堅強e5個性
逐人認真做復健
親像早前認真作穡e5款勢
中風了後e5阿爸
一工比一工khah好勢
Be7 koh歸日歸暝
一直ka7人吵無停
若像teh ka7人叫魂
阿爸學行路
--阿爸中風了後八之二
我細漢學行路
Ui3四腳行起
本來用pe5--e5學兩腳行
阿爸學行路
Ui3無腳行起
阿爸中風以後
倒腳無beh 聽腦筋指揮
（其實是腦筋已經be7曉指揮
阿爸怪伊e5腳無啥合理）
正腳本來toh8是假腳
兩枝腳無一枝腳好勢
我用輪椅sak阿爸來國校e5運動場
學行路
 
一個一百米e5跑道
我國校e5時
逐冬運動會
走第一
領真濟獎狀kap鉛筆
阿爸想講我chhoa7伊來這個跑道
學行路
穩當beh ai3伊
Ui3無腳學kah有腳
Ui3三腳學kah兩腳
Ui3 行路學kah用走--e5
Beh koh hou7伊走第一
阿爸學行路
足歹勢
枴仔正手gim7 an5-an5
我ui3 後壁雙手ka7 伊e5腰扶leh
阿爸踏出一步
踏出兩步
踏無幾步
急性e5 阿爸toh8 叫我mai3 ka7扶
伊beh 家己行
阿爸用三枝腳
行kah 歸身軀重汗
我tiam3 邊仔ka7 伊扑phok8-a2
Ka7伊o-lo2
 
阿爸有夠gau5
阿爸會曉行路ah
阿爸行十米ah
阿爸一下歡喜
煞beh koh ka7 枴仔放--開
想beh用兩腳行
想beh用走--e5
想beh 走第一
我趕緊走倚去ka7擋leh
阿爸差一點仔仆仆--落去
阿爸講有影to著
Be7使未學行toh8 beh學飛
A7是khah認份leh
一步一步慢慢度
一米一米有未來
阿爸ti7我sak伊轉來e5路中
真正經ka7我講：
「以後我若學會曉家己行路
一生beh來去Hawaii chhit-tho5!」
Ka7 阿爸做通譯
---阿爸中風了後八之三
阿爸中風了後
嘴小可歪歪
頂面齒槽咬be7 對下腳 e5 齒槽
逐句話ti7心內想正正
 
出來嘴邊攏走cheng去
煞變做含含糊糊
無人聽無伊teh 講甚mih
佳哉，我有讀過語音學
才聽有伊講e5 每一個音節
Thang ka7 阿爸做通譯
佳哉我有讀過心理語言學
才聽有伊心內beh 講e5 
每一句話
我幼嬰e5 時學講話
iN-iN ouN3-oaN3
含含糊糊
可能親像chit-ma2 阿爸teh講話 
阿爸無讀過語音學
Kam2聽有我講 e5 每一個音節？
阿爸無讀過心理語言學
Kam2聽有我心內 e5 每一句話
阿爸kam2有法度
ka7我做通譯？
阿爸參腳踏車發性地
--阿爸中風了後八之四
阿爸坐ti7 輪椅頂
對hit台伊騎20十外冬e5 
二四仔腳踏車
發性地
 
阿爸20外冬前
車禍，一支腳斷去
鬥假腳
Be7當 繼續騎大台e5 
二八仔武車
改騎查某人騎e5 二四仔文車
伊騎hiah-nih8 細輪e5 車仔
四界去
甚至騎去50公里外
看teh 艱苦 e5 五叔ah
阿爸中風了後
只好坐輪椅
Hou7人sak 來sak 去
Be7當四界去
伊e5 世界忽然間
變足細
Hit工，伊看著hit台腳踏車
輪框扁扁
兩個輪仔消風tah-tah
規個性地一直gia5起來
「規台車放kah軟ko-so5!
我 liam5-piN toh8來ka7 你騎！
輪框放hou7 扁扁！
有夠貧惰！
有夠了然！
Kam2會看che7-cheng2得？
 
我等leh tioh8 ka7 你騎出去！
輪仔pou2-pou2 ka7 你騎--出去！」
我趕緊去ka7  hit台二四仔
灌風灌hou7 飽飽
Koh ka7 輪框用油拭hou7 金金
牽來阿爸e5 身軀邊
hou7 伊隨時beh 騎thang騎
隨時thang騎出去
「阿爸，你mai3 對你e5 腳踏車
發hiah 大e5 性地，好無？」
阿爸會曉講白賊
--阿爸中風了後八之五
阿爸今年88
聽講國校開始教台語
Chhoe7無老師
伊講伊應當有夠資格
阿爸中風了後
雖然講話be7清楚
聽講台灣beh開始實施
母語教學
伊講若是伊來教
一定有效果
阿爸雖無讀過冊
伊e5教學經驗koh be7少
 
上無，伊教過3個印尼外勞
In 3個chhim2來台灣e5時
Be7曉半句台語
In beh來台灣
人有ka7 in教一寡華語
可惜阿爸無讀過冊
你講伊不懂
伊講你不懂
Beh照顧一個中風e5老人
Be7曉台語thai3會使
阿爸就開始做台語老師
按初級班教起
初級班一冬
成績若好升中級班
每一個外勞
讀完中級班ai3 畢業
轉去印尼
第一個印尼外勞阿尼
中級班畢業
Ka7阿爸講轉去sui5 beh結婚
講會寄相片來hou7老師看
阿爸一直唸講
到今iau2-be7寄--來
M7知是嫁有出去無？
第2個印尼阿尼
（伊逐個攏叫阿尼，有可能是印尼e5 尼）
 
Ma7是中級班就畢業
Ka7阿爸講伊厝nih8有兩個細漢囡仔
兩冬無看，伊真數念
轉去一定ma7會數念台灣e5阿爸
Ka7伊chiah濟台語e5台語老師
第3個印尼阿尼
學著khah han-ban7
阿爸有時會發性地
大細聲
阿爸做台語老師
若像愈來愈嚴格
我真煩惱伊m7 hou7 阿尼升級
到時若落第
這個阿尼可能be7當順利畢業
轉去印尼
阿爸講伊是真嚴格
真認真e5台語老師
伊koh有khah lim2 六冬e5
教學經驗
國校to beh欠台語老師
伊應當有夠資格
做台語老師
阿爸應當有夠資格，不過
M7免hiah-nih8 嚴格
阿爸會曉講白賊
--阿爸中風了後八之六
 
阿爸中風了後
有e5 伊本底be7 曉 e5 代誌
煞變會曉
阿爸是足古意 e5 人
87冬來
be7 曉講半句白賊
講話han-ban7 koh 大舌
老實話toh8 講kah thi-thi thuh8-thuh8
白賊話若beh 講
可能逐音 ti7 嘴內toh8 斷氣
阿爸中風了後
煞變會曉講
白賊話
伊若想著toh8 ka7 我kha3 長途電話
講無幾句
Liam5-piN掛斷
只要ai3 beh 叫我 e5 名
聽我ka7 伊應
親像以前我ti7 厝裡
最近忽然真少 ka7 我 kha3 電話 
原來，頂個月電話單出來
電話錢加真濟
負責算數e5 孫仔
問阿公
Kam2有kha3 真濟長途電話
 
阿公應講：「無oh!
我攏無kha3 oh！」
應kah 真順嘴
無大舌無拍結
無半音ti7 嘴內斷氣
阿爸已經會曉
講白賊
我問阿爸
最近thai3會無koh kha3 電話來
伊講：「最近khah 無閒！」

停電e5時陣
--阿爸中風了後八之七
Kha3電話轉去hou7阿爸
一直攏tu-tu-tu
可能電話中
E5暗chiah koh kha3
E5暗ma7是tu-tu-tu
明仔再chiah koh kha3
明仔再ma7是tu-tu-tu
可能是電話koa3無好勢？
寫e-mail hou查某孫仔
叫伊去看mai7 leh
伊真緊回批來
講koa3好勢ah
 
Koh再kha3
Ma7是tu-tu-tu
可能電話歹去？
電話歹去
無法度聽著阿爸e5聲
若像停電
世界變一下暗bin5-bong
停電e5時間真歹度
一定ai3等修理好
等電koh來
Chiah be7 ti7烏暗中烏白想
急kah seh8 來seh8 去
腳kha-hoe
其實最近愈來愈少
Ka7阿爸kha3電話
本底一禮拜kha3一通
後--來一個月
這遍已經拖兩個月無kha3
Kam2會阿爸teh想
刁工ka7電話線chhoah hou7斷？
刁工beh 害我kha3 be7轉去
Beh hou7我體會伊中風以後
停電it-chit8般
暗bin5-bong e5日子？
 
最近kha3電話轉去
阿爸話愈講愈少
才講兩話
電話tu hou7看護e5外勞Evy
講：「你chham阿尼講。」
這是第3個印尼外勞查某囡仔
阿爸逐個攏ka7叫阿尼
頂一個印尼阿尼
阿爸m7-bat ka7電話tu hou7伊
阿爸電話中話真濟
Koh會評論政治
Hit陣台灣人開始hoaN7政權
伊真氣hia-e5反對黨
罵in青瞑黨
路烏白擋
Koh khi2-lih hit個印尼阿尼
阿爸ma7 m-bat ka7電話tu hou7伊
伊ti7電話中
罵國民黨
罵中國外li7仔
Ka7台灣bu2 kha lih8-sai-sai
空嘴chiah 大空
阿爸中風以後
變一下
好膽起來
 
阿爸中風以前
看我chhap政治反國民黨
聽隔壁講甚至上報紙
厝前路口隨時有seN-sian-bin7--e5
Ti7 hia joa7-joa7趖
伊足驚
叫我be7使chhap 政治反國民黨
Na7 beh chhap
伊beh kap我斷絕父子關係
中風以前
阿爸足無膽
阿爸中風了後
變真濟
電話加講真久
Thi-thi Thuh-thuh
漏風漏風
攏beh 罵國民黨夭壽
台灣人hiau-heng7
最近m7知an2-choaN
電話講無幾句toh8 m7 講
Toh8 beh tu hou7 chham我話語be7通e5 
印尼外勞阿尼
Chit-ma2歸個電話煞be7通ah
若像阿爸ka7 插頭pak--起來
無beh kap 我通電話
Beh ka7電話切hou7斷
 
Hou7我ti7 停電e5烏暗中
Hou7我驚
Hou7我變足無膽
驚電be7 koh來
驚永遠停留ti7烏暗中
阿爸e5遺傳
--阿爸中風了後八之八
阿爸中風了後
我開始食一款藥仔
一粒81mg eAspirin5
嬰仔分量e5 Aspirin
醫生講一工食一粒
會當預防中風
我需要拒絕阿爸e5遺傳
我若像逐工攏遺傳著阿爸
古意kah有點仔查某體
足gau5歹勢
不時面紅kong3-kong3
我國校e5時hou7人叫【小姐】
是一查某老師ka7我號--e5
全班攏an-ne ka7我叫
後--來，我chham每一個叫我【小姐】e5囡仔
相扑
拚命相扑
扑kah無人koh kaN2叫我【小姐】
扑kah全班叫我【大哥】
 
我ma7遺傳阿爸e5大舌
講話足han-ban7
逐句話攏ti7嘴nih8 seh8幾若lian3
Chiah來到嘴邊
Thi-thi Thuh8-thuh8
吞吞吐吐
一直到高中iau2 an-ne
高二e5時做副班長
逐擺班會起lih講台頂報告
無人聽有我teh講啥
我家己ma7 m7知teh講啥
後--來，我決心beh家己矯正
我e5嘴舌
逐早起，我ka7嘴舌
當做我e5 身軀
面向東方做軟身運動
彎腰，khi正爿
伸直，khi倒爿
倒--leh,坐--起來
仆--leh,theN3--起來
跳--起來，扑一個phok8仔
One more,two more
同時大聲o-lo2上帝
Chit-ma2,我已經會當四界演講
我ma7遺傳阿爸e5急性
阿爸差不多腦筋想著啥貨
腳手to7 jiau3 pe3-pe3一直去
無管三七二十一
一直le5一直去
親像憨牛teh 犁田
我到大學，ma7 iau2是hit號火狂性
後--來，我去學撞球改性地
學kah會曉球步算到後壁3步
每粒球，先相到chin-chin-chin
才輕輕仔撞--出去
M7-koh,我m7知beh an2-choaN2拒絕
阿爸e5遺傳
阿爸中風e5遺傳
我是beh an2-choaN2 拒絕？
Mai3食siuN 油？
阿爸一世人散phi3-phi3
無食著啥物油sian
Mai3食siuN 好？
食siuN 好【膽固醇】會siuN懸？
阿爸一世人無食過幾頓好頓
阿爸腦筋斷去
M7知是啥物引起
Chhoe7無原因
我m7知beh an2-choaN2 拒絕
阿爸e5遺傳
阿爸中風了後
我一方面開始一工食一粒
81mg e5 Aspirin
 
一方面，我開始認真思考
中風以後e5生涯
Beh an2-choaN2 規畫？
大姊留落來 e5 笑容
相片內底 e5 大姊
穿白色e5衫，烏色 e5 長褲
輕輕、微微 e5 笑容
邊仔是媽媽、嘉宜、我
無ti7 相片e5 是ti7 頭前翕相 e5 Nou5-nou5
後壁是夏威夷e5 海水
水後壁是Wakiki e5 懸樓
三冬前 e5 大姊
chiah-nih8  sui2  e5 大姊
看起來iau2真青春美麗 e5 大姊
三冬前來美國人心目中
上sui2 e5 天堂chhoe7 阮chhit-tho5 
Chit-ma2,伊beh 去
Koh khah sui2 e5 hit個天堂
阮搬來波士頓二冬ah
舊年大姊講明年春天
伊toh8 beh 來波士頓chhoe7 阮
今年e5 春天khah 慢來
這陣五月tu2好百花盛開
哈佛 e5 校園
花開 kah 親像花園
 
觀光客有真濟日本來--e5 
阮那像攏會看著大姊 e5 形影
阮那像攏會聽著大姊 e5 聲
綿綿 e5 春雨 ti7-teh 落
阮 gia5 雨傘出去看花
自從大姊癌症入院
春雨攏一直an2-ne chhap8-chhap8 滴
杜鵑花、水仙花、Tulip
攏開 kah 真飽水ah
Ti7 雨水裡有一款淒涼 e5 sui2 
大姊iau2-boe7來過哈佛校園
大本杜鵑 e5 花
大大蕊白色 e5 花
攏有大姊 e5 笑容
雨中，有大姊開朗 e5 笑聲 
純潔 e5 水仙
一排一排e5 姊妹
身材好看 e5 Tulip
一排一排 e5 姊妹
開 kah 真整齊真親密
逐蕊攏有大姊甘甜 e5 笑容
雨中，綿綿 e5 春雨中
若像有聽見大姊講話 e5 聲
昏迷 ti7 病床 e5 大姊
Teh chham阮講話 e5 聲
大姊軟弱幼細 e5 聲
 
哈佛 e5 校園春天真sui2 
Sui2 kah 若像花園
Sui2 kah 若像天堂
大姊，iau2-boe7來過這個花園
大姊，iau2-boe7來過這個天堂
大姊，今仔日 beh 去
上sui2 e5 天堂
Hit個四季攏有花e5 花園
阮攏會 ti7 有花 e5 所在
看著天堂
看著大姊
數念有花開一般e5 笑容
花開 it8-chit8般 e5 大姊
大姊自細漢hou7 阮e5 疼
逐蕊攏會ti7 阮心內 e5 花園
開kah 足燦爛
親像春天逐時臨到
大姊 e5 sui2 
大姊上sui2 e5 笑容
若像春天逐時臨到	
大姊beh 去e5 hit個
上sui2 e5 天堂
Ma7 會逐時tiam3 ti7 阮心內
大姊，路中妳著ka7 上帝 e5 手
牽 hou7 好勢
免 koh 回頭看阮
免 koh 煩惱阮ah
 
阮 ma7 攏會 ka7 上帝 e5 手
牽 hou7 tiau5 leh 
阮敬疼 e5 大姊ah
請妳著放心
khoaN-khoaN 仔行




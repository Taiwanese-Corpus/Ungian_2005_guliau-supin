憨好額人e5譬喻
（蔡清德）
1.一日耶穌teh 講道，
眾人聽了真正好；
忽然一位少年人，
無顧靈魂，只顧身。
2. 聽見耶穌所宣傳，
知伊才智兼有懸；
對眾人中走出來，
滿滿單單為錢財。
3. 開嘴稱呼叫先生，
家伙替阮分公平；
因為家中有兄哥，
份額ai3 beh 得多多。
4. 當時耶穌對伊講：
「我做官府啥人封；
隨時就警戒眾人，
M7-thang hou7貪所搖動。」
5. 因為人人e5生命，
不在錢財e5豐盛；
Ai3-beh 拆明這大道，
就用譬喻詳細告。
 
6. 講起有一大財主，
土產豐富常有餘；
所以日暝費心思，
想來想去大憂慮。
7. 我有出產chiah-nih濟，
Ai3 beh 收囥無tang3下；
後來有an2-ni扑算，
較好著愛拆粟倉。
8. 改造hou7伊闊koh懸，
4面抽退極安全；
Thang將貨物佮米糧，
一概收囥有主張。
9. 然後安慰伊靈魂，
你濟貨財攏積存；
對chia可以得安樂，
Beh lim 、beh 食，才有福。
10. 但是天頂永活主，  
說伊無智極其愚；  
今暝beh 將你靈魂，  
一定討轉無留存。
11. 所以凡積聚一切，  
請想歸ti7是誰e5;  
見若在世只顧身，  
著知就是這款人。
 
12. 這件譬喻攏寫全，
Koh請諸君聽我勸；    
Ai3 hou7列位徹底知，    
不得不著koh開解。
13. 做人第一上要緊，  
在ti7神魂不在身；  
因為身體是暫時，  
獨獨靈魂永遠ti7。
14. 若專圖謀這世上，  
日日暝暝用心想；  
有得千錢想萬錢，  
存心針鑽beh 加添。
15. 在世著磨得著金，  
專是為著食佮lim ；  
百般扑算，萬般想，  
無有一刻m7 思量。
16. 著怎樣做thang發財，  
怎樣才thang免受害；  
一生勞碌大奔波，  
費盡心思枉徒勞。
17. 東爿起房西造屋，  
收囥百貨兼五穀；  
親像俗語e5所說，  
籬笆圍ti7大海底。
 
18. 著知人tiam3 地上--nih，  
做有活到100年；  
不過36000日，  
無久氣絕生命失。
19. 日月如梭光陰箭，  
一目nih 久就過--去；  
若鳥teh 飛，若兔走，  
幼嬰liam5-piN變白頭。
20. 所以著知人生命，  
是在啥人teh 註定；  
千算m7 值天一劃，  
萬古至言人所說。
21. 雖然尊貴做皇帝，  
富有四海亦別世；  
有錢be7 會買生命，  
積聚若山空扑拼。
22. 親像耶穌在世時，  
親嘴所講好教示；  
財滿天下命喪失，  
有啥利益thang好得。
23. 抵照俗語e5所講，  
講了實在無亂chong7;  
金也空koh銀也空，   
死後手中無半項。
24. 生不帶來一光身，  
死不帶去一光人；  
百萬家財著放下，  
身屍朽爛ti7土底。
25. 對chia厝宅別人有，  
豐富田地別人收；  
Be7 thang留芳宇宙內，  
甚至臭名到萬代。
26. Koh再靈魂boe7 死無，  
Beh 照生前e5所做；  
善，就賞天堂福氣，  
惡，就罰tiam3 地獄--nih。
27. 親像俗語講好好，  
善惡到尾必有報；  
這攏上帝所主定，  
絲毫無失真分明。
28. 在世重lim 食好色， 
 做人thai2-tho2 有道德；  
心胸專圖謀錢財，  
做人thai2 會有仁愛。
29. 所以死後che靈魂，  
 
著落地獄免koh論；  
這款切意勸諸公，  
趁早回頭緊想通。
30. 若到死後才悔改，  
怨慼生前專愛財；  
這時傷悲已經遲，  
Boe7 thang挽回無救星。
31. 現時教堂真通行，  
所傳攏是照聖經；  
因為聖經真齊備，  
百樣道理都有記。
32. 攏是聖人受聖神，  
感動所寫理極真；  
真是活冊無價寶，  
別樣boe7 比koh較好。
33. 諸君若是講無影，  
請到拜堂斟酌聽；  
城市鄉村各位有，  
切望一定去考究。  
(公報第618號，1936年9月)
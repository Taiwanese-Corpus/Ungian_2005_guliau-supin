
哭大兄水龍
林德好
1.一千九百三五年，
4月21 hit 早起；
時鐘6點才過--去，
大樓小厝倒平平。
2.Hit 時天也已經光，
家兄看冊倒在床；
地動即時翻身轉，
Teh 到am2扁入死門。
3.Teh kah 肉碎骨攏斷，
歸身血流滿眠床；
遍身tui3 頭teh 到尾，
腳手現現若水雞，
4.家兄這擺受慘害，
我講淡薄分lin2 知；
伊e5 做人真慷慨，
一生專為別人事。
5.不管生份抑熟悉，
照理開破hou7 人知；
親像這擺受慘害，
也是為著朋友事。
 
6.朋友難事oh tit ba7,
寄批tui3 伊來探查：
事知車單緊去扑，
坐到后里屯仔腳。
7.朋友難事好排解，
那知隔日beh 震災；
忽然慘死就別世，
所留兩子kap愛妻。
8.老父、老母年濟歲，
也放二弟、妹1--個；
日--時憂愁暝慘chheh，
煩惱傷悲oh tit 過。
9.受主揀召去享福，
家庭悽慘teh 勞碌；
父母目屎流無礁，
哭伊慘死屯仔腳。
10.細子暝日哭阿爸，
佳哉家嫂真kam2-kah  ；
願主施恩安慰阮，
拭阮目屎心所願。
 (台灣教會公報第606卷，1935年9月) 

心適歌
廈門女學e5學生
1.起頭空空無天地，
親像烏暗滿四界，
三位一體真主宰，
聖神運動ti7 喜內。
2.主宰e5名耶和華，
至聖至尊至懸大，
並無起頭無路尾，
平平永永做上帝。
3.天地萬物伊創造，
講有hit 號就hit 號，
頭日上帝講著光，
就分早起kap e昏。
4. 2日造天ho7穹蒼，
Hou7頂下水無相通，
3日分水kap礁地，
發生樹木kap菜蔬。
5. 4日創造日月星，
來分日暝定時年，
5 日造鳥kap魚鱉，
山上有鳥海有魚。
6. 6日造獸六畜虫，
兼造男女各1人，
7 日萬物攏齊備，
上帝安歇賜福氣。
7.男是土創名亞當，
上帝pun5去就成人，
Koh hou7 亞當好睏去，
抽伊脅下骨1枝。
8.造成婦人名夏娃，
相贊料理tang5著磨，
性情攏tang5上帝款，
地上萬物hou7 in管。
9.Hou7 in結成做翁某，
來做萬人e5始祖，
Tiam3 ti7 伊甸樂園內，
相共顧守kap種栽。
10.園內果子ku3 in食，
只禁1欉就到額，
Hit 欉果子是啥號？
就是分別善惡果。
11.婦人代先受鬼迷，
招翁同食逆上帝，
犯罪變歹才著死，
趕出樂園失福氣。
12.亞當受罰著艱苦，
拖磨才thang 飽腹肚，
夏娃受罰艱苦生，
連累後代攏an2-ni。
13.始祖逆命離上帝，
後代toa3罪來出世，
行歹拜佛拜木主，
攏著沈淪落陰府。
14.聖父上帝施大恩，
Ai3救眾人免沈淪，
差遣聖子來救世，
Ka7人改悔歸天父。
15 .聖子耶穌救世主，
投胎猶太在室女，
替人行義守法度，
替人受死開活路。
16.傳道醫病趕逐鬼，
變餅喝風行海水，
復活死人行奇事，
顯明伊是救世主。
17.猶太紳士無因端，
假誣主反掠送官，
Kiau唆眾人攏相te3,
強求釘主十字架。
18.歹人設計害救主，
Tu2成上帝救人事，
咱人tui3 主艱苦死，
Hou7邪綑縛thang 脫離。
19.耶穌死了tai5落墓，
3日koh活出石洞，
復活siap日tiam3 地面，
教示學生堅固信。
20.後--來坐雲koh上天，
500外人同看見，
天頂出聲報in知，
末日救主beh koh來。
21.Hit時天、地、人，變換，
死--e5 koh活受審判，
好上天堂享福氣，
歹落地獄永遠死。
22.今勸眾人反悔罪，
拜佛歹代攏著改，
無掠改歹最艱難，
懇求聖神伊會贊。
23.信靠耶穌就得救，
敬拜上帝有庇祐，
雖然tiam3 ti7 這世間，
身軀艱苦心平安。
24.早暗撥工讀聖經，
M7-thang 推辭講無閒，
聖經利益不止大，
教人學好得永活。
25. 6日勤緊世間事，
7 日安歇照規矩，
吟詩禮拜聽道理，
Boe7明著求主指示。
26.逐項代誌攏thang 求，
合主旨意會成就，
上帝恩典是便便，
深信就會看現現。
27.上帝若聽咱祈禱，
Hou7咱會tit逐項好，
著報人知來親近，
顯明咱心有感恩。
28.凡有聽--見e5道理，
Tu2著朋友著講起，
本身行好做模樣，
親像光燈照路上。
29.引chhoa7 親朋到拜堂，
Hou7 in知主功勞全，
相kap服事真上帝，
兼疼世間眾逐家。
30.若an2-ni 行主歡喜，
免驚笑罵有福氣，
過往了後會上天，
榮光尊貴萬萬年。
(台南府城教會報第154卷，1898年1月) 
補養心神詩
「養心神詩」1本是做咱教會e5大路用，從中e5詩濟濟真好thang 教示人，hou7 人較快bat 道理。總--是有1項thang 嫌，就是傷少，詩只有59首na7-tiaN7，be7-tit thang 齊備做教會逐項e5路用。扑算天下無1個教會親像咱e5 hiah 大詩冊到hiah欠缺。也chiah-ku2攏無加添新e5,差不多20年久猶原是hit 本。Hit 時e5中間雜錄參會報卻有新出幾若首；總--是揀選--起-來只有10外首會堪tit用。Chiah-e5 詩也攏是阮外國人做--e5。兄弟無做，kaN2無的確是因為in be7會，kiam2-chhai2是tui3 in無扑算，抑是be7 曉tit thang 用hit 個tu2好e5道理。阮做過e5詩真濟，也真好，hou7 人吟了攏受感激。若將hiah-e5 詩翻譯這爿e5話，教會穩當得著利益。所以今揀出hit 爿大出名e5詩，將hit --nih8 e5意義記ti7 下底；請逐所在e5兄弟試看會tit thang 照這個意思來做詩。攏總有4 節，每節6 choa7,每choa7 7 字。題目號做萬世磐，是指救主耶穌。也因為詩做了thang 做公e5路用，請唐山列位e5先生來續贊成這個代誌。
1萬世磐替我扑開，
求你引我bih ti7 hit 中間。
你e5 脅下 hou7 人chhak8--破，
水參血攏流--出-來；
Hou7 我得著2項e5功效，
赦免我e5 罪，洗我e5 心。

2我雖然盡力著磨，
Iau2-ku2 be7-tit 齊趁你e5 律法，
雖然熱心攏無退，
目屎湧湧流無停，
到底攏be7 贖罪，
獨獨你會tit救我。
3我手空空來就你，
Kan-ta khiN5著你e5 十字架；
我thng3-theh 就你求衣裳，
我軟chiaN2就你求恩典，
我la5-sam5就近水泉，
救主洗我，若無我就死。
4我iau2 活ti7 世間e5 時，
抑是臨終氣斷e5 時，
抑是死後上懸e5境界，
看見你坐位審判，
萬世磐替我扑開，
求你引我bih ti7 hit 中間。
現chia 人已經將這個道理做成詩。今來印ti7 下底hou7 lin2 看；請大家斟酌校正，看to2位應該著改換。

1替我扑破石磐身，
Hou7 我bih ti7 你內面；
你受銃chhak8 脅下開，
空嘴流出血kap水；

2項功效我攏ai3,
赦罪洗心除歹代。

2.我身一世做好人。
Thai3會攏kap律法tang5?
雖是慇懃無厭懶，
目屎常流心be7 安，
罪重家己be7會完，
救我獨獨你有權。

3.我今空嘴來就近，
十字架下求可憐；
赤體望你賜衣裳，
軟chiaN2望你肯培養，
La5-sam5進到活泉邊，
求你洗我重頭生。

4.Kiam2-chhai2世上teh 渡活，
Kiam2-chhai2臨終目合倚，
Kiam2-chhai2末日離地面，
看你坐位判萬民，
替我扑破石磐身，
Hou7我bih ti7 你內面。
(台南府城教會報第106卷，1894年2月)

有恩答恩
旗後：王江
1.答謝神學奶母恩，
男女入學會出身；
社會無人會看輕，
Te3 主成做天國民。
2.出學就做福音使，
報揚救主hou7 人知；
福音著傳遍四海，
親像日光照東西。
3.學問精光目頭巧，
因為墨水食真飽；
深山林內去扑獵，
見著豺狼開銃扑。
4.聖經無形e5銃子，
不時不陣用無離；
魔鬼看見驚閃避，
歹人到尾雙擺死。
5.學生學主好模樣，
盡心替主照顧羊；
不時讀經做刀鎗，
Thai5 贏對敵有報賞。
6.盡心hou7 主做差用，
經營田園gau5 ia7種；
所出果子粒粒teng7,
Thang hou7 天父大收成。
7.神學奶母真勇健，
所出人物有名聲；
二位先師好所行，
Kap阮逐家真相疼。
8.二位攏總有仁愛，
出在奶母e5所派；
一名滿任一名來，
2名攏是好人才。
9.願主幫贊gau5 做工，
那做心神那活動；
大體、小體也輕鬆，
Ti7 地ti7 天名真芳。
10.鄙人實在當be7起，
敢做這首獨奏詩；
來ka7 二位大讚美，
幫贊教會大興起。
(台灣教會公報第600卷，1935年3月) 
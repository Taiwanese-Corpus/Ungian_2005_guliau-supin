
 
中中教會歌
草屯：賴江
1.台中中會e5管內，
攏總三十四所在，
得著上主e5恩愛，
教會漸漸那企在。
2.感謝上帝大慈悲，
雖然ti7這非常時，
大家益發較奮起，
感覺獨立e5時期。
3.親像這擺e5熱誠，
新請牧師有5間，
二位堂會koh升格，
寶斗、二林這兩個。
4.為著這款e5歡喜，
我較佔權來講起，
報出教會e5位置，
以及牧師e5名字。
 
5.Hong5-bou5牧師ti7和美，
大肚牧師謝稱義，
彰化牧師王守勇，
Chin2-hong牧師ti7台中。
6.鹿港牧師楊世註，
南投牧師吳天賜，
溪湖牧師紀溫柔，
田中牧師黃Jin5-siu7。
7.Ian3-choan5牧師ti7社頭，
Chhoan-beng5牧師當北斗，
Bun5-hok牧師tiam3清水，
Chiau-kam3牧師ti7二水。
8.員林牧師黃俟命，
草屯牧師郭朝成，
以上攏總14間，
聘請牧師teh 經營。
9.以外同會iau2 6間，
無久也會相共盟，
真正獨立e5完成，
這回希望緊高升。
10.咱e5教會ti7中部，
大家出力來奮鬥，
個個顧hou7會奮鬥，
影響全台南北部。
11.牧師一人ti7一位，
會為咱主大發揮，
養飼羊群會肥水，
Gau5 chhoa7迷羊得回歸。
12.羊群著聽牧師聲，
M7-thang放蕩家己行，
大家不止gau5相疼，
教會圓滿好名聲。
13.希望大家相合和，
化敵為友是真好，
利益教會咱才做，
若有阻礙著消無。
14.祈求聖神來臨在，
Hou7阮教會攏企在，
Teh-beh歡喜來喝采，
O-lo2咱主喝ban7-jai2.
(台灣教會公報第650號，1939年5月)
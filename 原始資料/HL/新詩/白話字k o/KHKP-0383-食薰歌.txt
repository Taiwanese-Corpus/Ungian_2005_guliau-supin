食薰歌
1.苦勸同胞眾逐家，
莫得食薰害身體；
向望身軀勇健健，
自然濟濟食長命。
2. 薰有毒素幾若種，
第一就是尼古丁；
尼古丁毒真厲害，
3滴落喉死就來。
3. 莫得看輕毒小可，
講bat食薰無 an2-choaN2；
Iau2-ku2若食冬過冬，
發毒起病敢無望。
4. 勸lin2青年e5時代，
莫得食薰家己害；
人對細漢若食薰，
薰毒入腦慘歸群。
5. 頭腦所想無精英，
身體無力真無能；
讀冊ham-ban7輸別人， 
做穡貧憚收無工。
6. M7愛做工無半步，
生理be7做無頭路 ；
教會國家對重lin2,
若做an2-ni真可憐。
7. 勸lin2逐家莫食薰，
婦人女子攏有份；
Lin2是國家e5老母，
若有che樣thang煩惱。
8. 婦女好膽敢食薰，
身軀厭倦心鬱悶；
koh有破病佮弊病，
會害做某e5德行。
9. M7-na7做工無伶俐，
又koh oh生gau5子兒；
歹樹自然歹果子，
Che是天演e5理氣。 
10. 薰真厲害koh真毒，  
會害咱家佮咱國； 
 M7-na7有毒會害人， 
 koh hou7咱錢袋空空。
11. 逐年薰錢算be7 了，
 Iau2-ku2 teh 食想be7 曉；  
若將che錢做好事，  
國家好額，教會富。
12. 願lin2男女眾兄弟， 
 歡喜斟酌受教示；  
決斷離開che薰毒，  
就會得著真快樂。 
（鄭溪泮  譯）

(台南教會報第383卷，1917年2月) 
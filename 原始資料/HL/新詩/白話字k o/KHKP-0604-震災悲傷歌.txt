震災悲傷歌
（柯維思）
1.6日e5工做完備，
無事安眠到雞啼，
1935年，
4月21e5早起。
2. 起床teh 坐sun3-sut 時，
時間6點才過--去，
眾人走來又走--去，
看見電燈盪盪hiN3 。
3. 地動主宰teh 主意，
開世以來有an2-ni，
微震百姓全不知，
證據充分憑機器。
4. 紙上所報極傷悲，   
開台be7 bat有an2-ni，   
同時幾千人teh 死，   
看、聽，無人無傷悲。
5. 一時全滅數街市，
建物人畜teh 扁扁，
這號災殃由在天，
所以你、我著注意。
 
6. 有人teh 到落嘴舌，
有人頭殼teh 扁扁，
有人teh 到腳手折，
有人全家攏teh 死。
7. 想出妙法thang閃避，
天災地變是天意，
世界無人會遮天，
警省聽候末日期。
8. 現時避難e5兄姊，
咱著盡力幫贊伊，
替in 照顧in 子兒，
身體受傷替醫治。
9. 家屋倒壞幫贊起，
會內會外募集錢，
願咱逐家無顧忌，
歡喜向前獻銀錢。
10. 世界屬主e5百姓，  
同情克己寄附錢， 
贊助避難e5兄姊， 
交託官員分hou7伊。
11. 這擺世人全覺醒，  
明知無人會逆天，  
遠近百姓攏同意，  
挨khoeh 向前寄附物。
 
12. 農夫寄附蕃薯米，  
婦女寄附內外衣，  
店員寄附菜、鹹魚，  
商人寄附米粉、麵。
13. 木商寄附杉仔枝，  
金商寄附馬口鐵，  
配到避難e5鄉里，  
鐵道運搬無收錢。
14. 順機佈道傳真理，  
福、禍、同情相支持，  
人類愛人如愛己，  
才合救主所教示。
15. 世上相bat是暫時，  
白、黃、紅、烏、赤、兄姊， 
 咱e5老父tiam3 ti7天，  
所望無久會相見。
16. 天災地變常常有，  
任咱起造鐵石厝，  
上勇koh擋亦無久，  
末期若到變火灰。
17. 今咱逐家著覺醒，  
反悔認罪順真理，  
世上艱苦是暫時，  
天堂福氣無限年。
[芥菜子第114號（公報第604號），1935年7月] 
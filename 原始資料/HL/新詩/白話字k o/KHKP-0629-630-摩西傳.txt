
摩西傳
1.有一以色列e5族，
族公出外埃及國；
後來子孫續續傳，
君王驚了in謀反。
2.所以嚴守出號令，
吩咐起造兩tai7-seng5;
勞勞碌碌做苦工，
燒窯做磚無lang3縫。
3.但是雖然受苦楚，
反轉日日添人數；
因為天頂真活神，
暗中保佑伊人民。
4.君王e5心koh 較phaiN2，
Ai3 beh滅in囡仔栽；
命令兩位e5生婆，
生產e5時看hou7好。
5.若是所生查甫子，
立刻著害伊e5命；
出世看著是女兒，
留命m7免hou7伊死。
 
6.好tit這兩個產婆，
這款毒手m7敢做；
君王決意ai3成事，
所以koh再出聖諭。
7.一般生產若男兒，
著hiat河中浸水死；
Tu2-tu2發出這號意，
一個大偉人出世。
8.父母看見真巧氣，
M7甘hiat伊ti7河裡；
所以囥了3月日，
驚了boe7 thang koh祕密。
9.全家生命會難保，
想來想去心雜cho5;
就做蘆竹箱來囥，
將幼嬰仔he7中央。
10.母親有kap伊大姊，
放tiam3河邊廬竹裡；
Hiat了遠遠khia7 teh看，
看伊小弟beh an3-choaN2。
11.果然teh來女公主，
也帶差用e5少女；
走落河中洗身軀，
聽囡仔哮目nih久。
12.看箱ti7 hit廬竹裡，
差教女婢去提伊；
開看有一個男孩，
知是出ti7希伯來。
13.In姊立刻走近前，
開嘴向公主聲明；
Boeh，m7請奶母來io，
我才隨時來去叫。
14.公主聽了就應好，
in姊就去請親母；
斷奶送到王宮城，
得著稱做摩西名。
15.意思tui3水救起來，
免受浸死e5災害；
得著承認命令子，
讀冊聰明最可取。
16.後來到ti7 40歲，
出外看著in e5輩；
Tu2有一個埃及人，
扑 in本族錯心重。
17.摩西看伊e5左右，
立刻扑死這兇手；
就將身屍掩砂中，
那行那想回王宮。
18.隔日koh再去外位，
看見同胞teh相掙；
摩西切勸無理e5,
m7-thang相害相怨家。
19.可惜m7聽in3 這款，
你敢也beh 扑死阮；
摩西聽了心驚惶，
驚前所做人知影。
20.所以逃走到米甸，
一路得主施可憐；
Ti7 hia有娶祭司女，
就tiam3 in丈人e5厝。
21.甘願棄sak王宮福，
改做牧者反轉lok8;
這款經過40秋，
同胞受苦伊常想。
22.一日趕羊到山地，
看著刺phe3發光火；
雖然受燒攏無廢，
心中疑惑各樣類。
23.斟酌ka7看企定定，
刺中發出真大聲；
連連兩句叫摩西，
你今所企是聖地。
24.Ai3知聲音to2位來？
就是天頂大主宰；
講我以色列百姓，
受大艱苦埃及裡。
25.今日你去hit所在，
救in到河所在來；
摩西小膽本m7肯，
真神指示大權能。
26.隨時離別in岳父，
遵趁真神所吩咐；
續帶家眷埃及去，
兄哥亞倫來迎接。
27.兩人相chhoa7見法老，
真神e5話攏警告；
無誤君王真狡詰，
Koh較刁難以色列。
28.真神boe7會koh忍耐，
借用摩西降10災；
第一河水變做血，
第2水雞滿宮內。
29.第3塵埃掛蚊類，
第4胡蠅滿逐位；
第5瘟疫ti7 精牲，
第6人生毒瘡病。
30.第7冰、雹扑田地，
第8草蜢四界飛；
第9三日三暝暗，
第10家家死長男。
31.Tui3-chia埃及法老王，
真正無法才開放；
摩西hit時就引chhoa7,
走出埃及無koh toa3。
32.直直向對曠野去，
An2-ni苦難就脫離；
法老這時koh後悔，
就chhoa7大兵去追chhoe7。
33.百姓驚惶開聲哀，
後有軍馬前有海；
真神有吩咐摩西，
用枴指水若乾地。
34.中間顯現一條路，
男、女teh過用腳步；
埃及大兵也墜水，
盡力tit-chan2盡力追。
35.以色列人攏過面，
埃及軍馬衝狂phin5;
摩西koh再用枴指，
海水合倚攏淹死。
36.此後chhoa7 in 40冬，
來往專ti7神kap人；
性情生做極溫柔，
天下眾人無一有。
37.所行要事有多數，
所做奇事堪欣慕；
若是隨項講詳細，
情長紙短恨be7會。
38.最要e5事ti7西奈，
將神e5事教人知；
神蹟枴杖做銅蛇，
hou7死e5人會復活。
39.遇著百姓做m7好，
忠心熱切替祈禱；
時時盡忠ti7上主，
Koh做先知講懺語。
40.後死ti7尼波山裡，
年紀已經120；
目珠無花耳無重，
儼然m7是做老人。
41.這段故事最趣味，
諸君請到拜堂裡；
若肯詳細koh kham3-kheng5,
內中事蹟koh較明。
(台灣教會公報第629~630號，1937年8~9月)
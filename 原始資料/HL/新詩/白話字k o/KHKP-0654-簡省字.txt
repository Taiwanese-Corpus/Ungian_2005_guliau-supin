
 
簡省字
柯維思
1.古早百外年以前，
牧師傳教敢犧牲，
帆船敢tu洋海湧，
到位就招神學生。
2.教示漢文e5聖經，
以後牧師得靈性，
字母八音相kap用，
翻譯白話e5聖經。
3.字體切音in慣勢，
漳泉e5音真伶俐，
I e附音著 tau3 ch,
其餘母音是tau3 ts.
4.有ch ts chh kh ph th，
字音配合至精微，
我人beh學真容易，
若學漢字ko-ko纏。
 
5.以上做了真su3-si7,
已經用過成百年，
隨便kai改真無理，
鄙人m7是beh改--伊。
6.減少時間e5代誌，
Beh用m7用猶在你，
議論代誌用筆記，
就知某年某日子。
7.講出e5話是就是，
記錄ti7紙免相chiN3，
若用漢字較費氣，
字劃真濟ko-ko纏。
8.古代老翁用慣勢，
現時青年經濟時，
愈緊愈明e5文字，
眾人會讀寫會去。
9.M7是記者用速記，
是用現時簡單字，
省紙省工是省錢，
簡省koh明才有理。
10.鄙人所用寫lin2看，
願咱所bat相對換，
Lin2若有用我有伴，
無合無益我孤單。
11.Chh kh ph th來改換，
Cl kl pl tl lin2比看，
舊新hou7 lin2去評判，
時間經濟e5因端。
12.Chh kh ph th be2續h，
總講四字be2換l，
Cl kl pl tl換用l，
明亮省工省費氣。
13.若是用了有安全，
緊寫慢寫boe7紛亂，
請lin2逐人tau3揀選，
寫字e5人siong7貫串。
14.英文e5 c准用ch，
就是兩字減一字，
Kan-ta用c無e--chhi5 (h)，
簡單省紙是省錢。
15.因為用l來替h，
減少彎來koh彎去，
和文kana真便利，
Tu2合現今經濟時。
16.羅馬字音專靠聲，
酒水石妝明若鏡， 
漢文較濟是配影，
歐語時時倚靠聲。
17.漢文原始tui3看影，
歐語作成憑聽聲，
漢文字體取四正，
歐語長tu專寫斜。
18.請問老少眾兄姊，
大家試用簡單字，
好歹拜託相指示，
長短表明lin2好意。
(台灣教會公報第654號，1939年9月)

著顧網內魚
柯維思
水內所有e5 魚鱉，
譬喻信主e5兄弟；
已經入咱e5網內，
應該ka7 in 收--起-來。
M7-thang刁持講東西，
莫tit家己分好歹；
逐尾好路用著知，
的確ka7 in 下較內。
別日分類無咱事，
攏是頭家teh 推排；
有e5 收囥明宮seng2,
有e5 hiat ti7 火爐前。
所以你我著奮發，
聽候末日受判決；
替in 祈禱望立志，
到尾kiam2-chhai2會成器。
聖神若臨到ti7 in，
會chhoa7 人去假歸真；
咱若苦心栽培in，
主亦歡喜kap in 親。
勸咱m7-thang 傷ang2-lang2,
Kan-ta時時想海翁。
海翁身軀hiah-nih8大，
若beh 掠伊網著闊。
演說佈道e5向望，
專專注神為海翁；
親像ai3 招懸位官， 
亦著感化招流氓。
伊雖罔前有歹底，
亦有反悔e5機會；
水窟內面若無魚，
三界娘仔是總理。
會內若有冷心者，
著用真理hou7 伊食；
時時刻刻相照顧，
向望直直會進步。
信者攏是網內魚，
貧賤富貴平平是；
約翰兄弟teh 討魚，
彼得亦是同經紀。
耶穌親嘴來叫伊，
Ai3伊掠人若掠魚；
你我攏是伊百姓，
應該順趁來te3--伊。
日日叫人信道理，
後來安心享福氣；
耶穌在世有講起，
永遠kap咱無相離。
報傳福音真道理，
至貴至寶無thang 比；
救靈贖罪e5功勞，
耶穌以外全世無。
耶穌做咱e5 大兄，
著好膽來te3 伊行；
咱就會安穩無驚，
到尾亦thang 到天城。

（台灣教會報第555卷，1931年6月） 
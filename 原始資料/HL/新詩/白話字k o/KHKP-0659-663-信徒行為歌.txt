
 
信徒行為歌
賴江
1、我寫信徒行為歌，
濟濟信主無變換，
行為驚人真歹看，
是無聖神ti7心肝。
2、咱做基督e5學生，
是ai3有好e5品行，
言語品行著端正，
事事是ai3照聖經。
3、可惜有e5無實在，
來藏魔鬼ti7心內，
行為猶原是歹代，
無惡不作lam2-sam3來。
4、有會這款道理精，
人若苦勸專m7聽，
講伊道理偌知影，
歹路做伊直直行。
 
5、教會有e5 be7振興，
有e5顛倒是較冷，
是tui3信徒有毛病，
做出濟濟歹風評。
6、近來教會ai3佈道，
講信基督會改造，
人e5歹行會變好，
信主歹代就會無。
7、總是咱若歹品行，
就會受人e5批評，
某人都也無端正，
啥人都也hiah khok行。
8、雖然講到真扑拚，
出盡氣力大細聲，
咱e5行做若無影，
枉費佈道e5工程。
9、教會若beh得復興，
外著佈道大出征，
內著品行大修整，
共同協力萬事成。
10、信徒逐日著警醒，
不時祈禱主無停，
檢點咱行e5品性，
著hou7社會來歡迎。
11、Kap人接接著信用，
心肝m7-thang想奸雄，
人格也著相尊重，
M7-thang重富欺散hiong。
12、信徒也著重實在，
M7-thang ke-kui pun5出來，
kap人做伙著大概，
事事是ai3照步來。
13、信徒也著好性地，
M7-thang振動惡pe5-pe5,
M7-thang拾怨ai3冤家，
比拳比武比權勢。
14、信徒也著gau5吞忍，
逆來順受歡喜當， 
忍耐e5人有福氣，
結局的確會送利。
15、信徒也著gau5謙卑，
事事溫柔koh細膩，
也著m7-thang快受氣，
逐項甘願hong5較phiN 。
16、信徒無論大小事，
逐項咱著認較輸，
顯明咱是tui3信主，
正o7這款無ai3事。
17、凡事是ai3有相讓，
M7-thang執咱e5主張，
逐人行做家己想，
M7-thang做出歹模樣。
18、信徒做事著斟酌，
M7-thang做了害大局，
凡事攏總著照約，
M7好e5事著驅逐。
19、信徒是ai3有讓數，
事事是ai3相讓步，
M7-thang固執相怨妒，
顯明咱是基督徒。
20、信徒m7-thang囥怨恨，
若有感chong5 liam5-piN親，
M7-thang掠做無要緊，
若囥怨恨真可憐。
21、信徒家庭著完滿，
家族m7-thang結死冤，
別人m7著咱無管，
自認m7著就be7冤。
22、M7-thang用歹來報歹，
用好贏歹才應該，
咱若用好相款待，
免驚人怨有路來。
23、信徒逐個著相疼，
相疼著掠那生命，
逐項用疼做先行，
就會大大榮主名。
24、咱若不時有疼情，
就咱心肝beh偌清，
生活不時那仙境，
天堂你我e5目前。

25、Kiam2-chhai2有人分養女，
著惜那準親囝兒，
M7-thang苦毒刑逆伊，
顯明咱有疼卑微。
(台灣教會公報第659~660、663號，1940年2~3月、6月)
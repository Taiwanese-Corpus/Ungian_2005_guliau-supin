
苦膽慘極e5哀語
死子e5 時：吳O-bi2
1.搖天動地e5慘境，
不知危機在目前；
苦境boe7 到e5代先，
血脈絲線難報明。
2.心茫亂亂oh tit 講，
忽然慘聲到天堂；
悲觀慘境暗bong-bong，
哀哀叫叫亂亂chong5。
3.想著實在真thang 驚，
可憐細子e5慘聲；
慘聲直透到天城，
救主chhoa7 伊免驚惶。
4.救主chhun手來牽--去，
驚惶giau5 疑消無--去；
羊羔聖城光無比，
金城冕旒堪tit 戴。
 
5.世上現tiam3 e5子兒，
M7-thang 重眠無警醒； 
看到這時e5危機，
不知連到to3鄉里。
6.到時救主chhiuN5大風，
冇粟 稗仔 上半筐；
Hit 時冇粟無話講，
只有teng7 粟hou7 主磅。
7.羊羔聖城sui2 無比，
罪過la5-sam5  oh-tit 去；
救主寶血洗到離，
靠伊就會，免延遲。
8.靈魂清氣toe3 耶穌，
信靠救主行大步；
青年子兒心無烏，
救主接上至聖所。
9.想著子兒心頭酸，
世間m7 是偌榮光；
伊ti7 細漢聽苦勸，
到主面前久長長。
10.世上危機，著及時，
全心靠主莫延遲；
世上苦境滿滿是，
救主kap阮永無離。
11.勸lin2 青年謹慎聽，
M7-thang 安心，做無影；
世間禍福無確定，
信靠救主著扑拼。
(台灣教會公報第600卷，1935年3月) 

敬好兄弟仔
1.7月敬奉好兄弟，  
這層事誌極不義，  
聖人e5冊有指示，  
敬重鬼神而遠之。  
2. 要緊仁義大有益，  
論到敬鬼無智識；  
鬼仔無形也無相，  
啥事敬伊hiah 對重？  
3. 現現e5人oh服侍， 
無形e5鬼 an2-choaN2拜；  
逐項事誌著省察，  
自然那久就那bat 。 
 4. 人客到厝beh 款待， 
代先問伊佗落來；  
得知名姓佮所在，  
然後放心相款待。 
 5. Che是先兵而後禮，  
持防光棍佮賊馬；  
交人尚且著省察，  
交鬼koh較著相bat 。   
6. Che鬼起頭是是誰 ？  
就是世間e5人類；  
鬼仔boe7死亦是人，  
佮咱逐家攏相同。  
7. 總是做人極其散，  
就是乞食佮羅漢；  
到厝求乞極其綿，  
較分亦是一兩圓。  
8. 一擺兩擺就捨施，  
3擺4擺，趕伊--去；  
乞食羅漢lin2真khi7 ，  
到死叫伊好兄弟。  
9. 未死人看無目地，  
死了燒香teh ka7 he7;  
諂媚鬼神求福氣，  
Che是罪惡e5事誌。
10. 每年7月照舊例，  
物件排到無tang3下；  
又講鬼仔來陽間，  
無孝枵鬼會叫chhan。
11. 設使鬼仔若有食，  
任你較孝無夠額；  
若鬼會食歸桌掃，   
後年無人敢koh孝。
12. Lin2今燒香teh 呼請，  
設使鬼仔若有影， 
M7-ku2 7月才孝起，  
別月枵到半小死。
13. 雖是人人攏teh 孝， 
 Kheng5真是人想m7 到；  
雖罔物件排齊備，  
啥人看見好兄弟？
14. 「一心誠敬」寫在旗，  
向望鬼仔莫推辭，  
量約燒香teh 呼請，  
其實鬼仔是無影。
15. 人講：「交賊食了米，  
交鬼敢無chhoa7 去死？」
平安福氣天賜--來，   
M7是鬼仔會鋪排。
16. 仁義禮智若興起，  
天將平安賞賜--你；  
忠孝廉節若對重，  
天賜福氣無限量。 
17. 做好e5人降百祥，  
做歹e5人降百殃， 
 M7是敬鬼thang求福，  
是看所行e5善惡。
18. 孝鬼逐家極風神，  
利益是無，白了銀；  
菜飯果子攏假空，  
鬼仔看見khiu2 頭鬃。
19. An2-ni所做無實在，  
設使有鬼koh較壞，  
向望敬鬼求保庇，  
反轉惹伊大受氣。
20. 鬼仔有e5真歹癖，  
M7-na7 m7 食續喝掠；  
鬼仔比人較m7 好，  
看teh 騙伊續車倒。
21. 騙人尚且騙be7去，  
何況騙鬼e5事誌；  
阮講孝了物原在，  
Lin2講孝鬼物快壞。
22. 著知7月熱天時，  
逐項物件快失味； 
 M7 是bak鬼嘴瀾泉，  
是人家己teh 相瞞。 
23. 我今講che是譬喻， 
 M7 是果然有che事；  
照lin2所知來講起，  
指明這層無道理。
24. 譬喻人去別所在，  
好意請你伊來款待；  
飯斗下底下粗糠，  
頂面只有淡薄飯。
25. 人客捧碗beh 去te2,  
才知主人teh khau洗，  
人客受氣真無kiok8 ：  
「啥事叫阮來凌辱？」
26. 你今m7-thang到阮兜，  
呼狗jiok你kha-chhng後。」  
咱人尚且有che事，  
欺騙鬼仔koh較壞。
27. 人講teh 孝好兄弟，  
孝來孝去孝家己；  
將人譬喻好兄弟，  
Che是凌辱抑m7 是？
28. 上帝道理來傳播，  
講人敬鬼大罪過；  
Lin2請和尚來上座，   
向望平安消災禍。
29. 讀sou3明白hiu3淨水，  
騙人講伊看見鬼；  
用手弄來又弄去，  
明白e5人有譏刺。
30. 見鬼司公白賊戲，  
Che是迷惑憨百姓；  
懇求天父賜智識，  
Hou7人緊緊著明白。
(台灣教會報第487號，1925年10月) 

入院感激知足歌
柯維思
七月27暗入院，8月14日寫歌。
1、我入隔離地3色，
窗門kap壁擦三色，
塗腳本式天板白，
爽床二等排各色。
2、日暝肅靜無聲說，
倒床安靜m7-thang坐，
患者初來是lim黯，
熱度降低就食糜。
3、食糜無蝦是配魚，
鰻虱目、鮸，是好魚，
鰻虱目魚有暗刺，
有時豆腐kap鮸魚。
4、日食攏是滋養分，
患者逐e5配有chhun，
可恭可賀眾醫員，
老幼患者心安全。
5、內容外觀真優秀，
看護方法是一流，
患者入院真清hiu，
穩當平安添福壽。
6、感謝教會gau5維持，
獻金boe7比古早時，
迎接西醫倚一年，
院長醫員gau5配置。
7、馬偕醫院e5事業，
就是教會大交涉，
全員辦事極siap-tiap8,
為主奉事真和協。
8、當時耶穌傳道理，
組集學生伊教示，
趕鬼傳道kap醫治，
吩咐學生親像伊。
9、耶穌講咱就是城，
應該堅固兼端正，
咱著親像照新鏡，
眾人會看鏡內影。
10、耶穌講咱就是鹽，
咱嘴m7-thang kek恬恬，
報人罪惡e5危險，
聖經正是指南針。
11、咱人心性若魚肉，
若有摻鹽才會合，
無論偌好e5雞鴨，
失鹽血tiu2眾人踏。
12、耶穌講咱就是光，
咱光m7是beh收囥，
應該著照到真遠，
致意chhio人入天門。
(台灣教會公報第679卷，1941年10月)
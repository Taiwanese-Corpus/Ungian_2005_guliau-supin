教會e5兄弟所做e5詩kap歌
屬主e5人常常著歡喜；若無，算是be7 曉上帝e5大恩，日日賞賜咱，koh應允咱得著久長e5快樂ti7 天--nih8。這ho7心an3怎樣會顯--出-來？保羅寄批hou7以弗所e5聖徒講：「著用詩用歌、用神e5 賦，嘴吟心和來o-lo2 主。」
今論咱平素teh 吟e5詩kap歌，可惜是真少，因為較常teh 用不過是（養心神詩），hit 本na7-tiaN7。雖然人陸續做幾首印ti7 新聞雜錄、ti7 教會報，kap聖會報，m7-ku2 到今攏無通行。
佳哉廈門e5 Khip--先-生tui3 詩篇摘出koh teh 做，ai3補教會e5大欠缺。向望到年尾hit 本會做成。有時本地人將in家己所做--e5寄來hou7阮，無的確是論起聖經e5道理抑是hou7咱ti7 拜堂thang 用。親像近來兄弟有寄這1本；阮看了，扑算會堪tit揀出1首印ti7 這--nih8 hou7 lin2 也thang 看。驚了伊寫--e5無thang十全好，所以請傳道e5先生kap兄弟著仔細斟酌，看有甚mih字句m7 tu2好，to2落 1節無tu2-tu2合ti7聖冊e5教示。出在lin2 好膽來辯駁--伊，因為阮知做這首詩e5兄弟的確be7 受氣人嫌；總--是所辯駁--e5著有因端hiam5 有情理，才好勢。列位怎樣主裁續寫明寄來府城，kiam2-chhai2 thang 印ti7 後張e5教會報。詩是照下底寫：
1. 
康熙字典有記載，
2字耶穌有在內；
學問e5人去chhiau-chhoe7,
記ti7 禾--字11劃。
2. 
Bat 理e5人無胡混，
逐項所做盡本分；
做人忠直行孝義，
得著上帝真福氣。
3.
各處風俗講be7 得，
四書五經有真實；
聖經記載咱著信，
M7-thang 看做無要緊。
4.
咱讀聖賢e5經詩，
著趁冊內e5教示；
四書五經有講起，
服事上帝真合理。
5.
造天造地真主宰，
這號正是thang 敬拜；
並無記載有玉皇，
現時俗人叫天公。
6.
正月初9 來出世，
有生有死thang 憑據；
姓張名儀伊名字，
宋朝徽宗敕封伊。
7 .
張儀若會做上帝，
徽宗國位傳萬世；
封伊e5人無保庇，
咱若服事了憨錢。
8.
將人稱呼做上帝，
趁假棄真背古例；
論罪該然受報應，
也會免tit是萬幸。
9.
上帝差子來救人，
信主罪赦thang 向望；
祈求聖神改人心，
Hou7 人棄假服事真。

10.
賞賜逐項攏齊備，
感謝上帝e5恩義；
上帝明明是真神，
M7 ai3世間紙金銀。
11.
Ai3人做好守道理，
凡事所做照規矩；
上帝第一萬富有，
萬物攏是伊賞賜。
12.
Ai3人做好行好心，
3 頓lim食著感恩；
中國聖賢傳仁理，
順趁上帝e5旨意。
13.
Bat字e5人m7 講起，
現今外國來指示；
伊奉上帝e5命令，
坐船過海傳聖經。

14.
聖經講出真道理，
咱人m7 信譏刺伊；
伊來了工也了錢，
數念四海是兄弟。

15.
Ai3人靈魂得著救，
固執e5人m7 承受；
Ai3人得救信福音，
M7 是ai3來買人心。
16.
苦勸兄弟心著明，
Ai3咱棄邪來歸正；
上帝道理著來論，
真假自然無胡混。
17.
咱人神魂共1父，
M7是1人有1個；
咱今大家有界礙，
到尾靈魂共所在。

18.
M7-thang 學歹e5模樣，
咱人要緊著bat 想；
外國e5人是仁愛，
傳報道理hou7咱知。
19.
中國受邪迷惑深，
漢朝流傳到現今；
明帝e5 時ai3拜佛，
差人就去gia5佛骨。
20.
佛骨請--來就服事，
萬人大家來敬拜；
Hit 時以後亂紛紛，
好歹無分做1群。
21.
攏hou7邪神所迷惑，
若m7 反悔落地獄；
耶穌道理是明證，
教人做好人m7 肯。


22.
受邪迷惑心無變，
正經道理伊m7 信；
聽伊所講是譏刺，
M7 是beh 來論道理。
23.
信邪e5人真正盛，
所行所做m7 正經；
放縱私慾著放離，
M7-thang 做歹得罪天。

24.
生前緊緊反悔罪，
死後ai3改無機會；
若無上帝e5恩典，
到尾地獄永be7 免。
(台灣府城教會報第76張，1891年9月) 
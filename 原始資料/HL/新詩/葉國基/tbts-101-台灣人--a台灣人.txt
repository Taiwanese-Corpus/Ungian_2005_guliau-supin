台灣人--a，台灣人
                                   葉國基

台灣台灣怪所在
一個國家，二種認同
腳踏台灣土
soah講別國話
嘴食台灣米
soah講「我們中國人」

台灣人--a，台灣人
嘴裡若無認咱台灣
心肝就會結規丸

黃帝啥物人
kap我無關聯
武昌起義是啥代
聽講he是in兜e5事
長江黃河流幾省
外國地理我無深
萬里長城起幾年
外國歷史我真淺
啥物是 Chinese Tai-pak
hou7阮聽kah霧sa3-sa3
台灣人--a ，台灣人
心中若是認中國
A-ta-mah就硬khok-khok

我問濁水溪to2起源
你講先生無教阮
我問大霸佔幾縣
你講冊無ka7阮講
我問啥人鄭南榕
你講 kan-na知影璩美鳳
台灣人--a，台灣人
心中若m7 bat咱台灣
枉費你是台灣人



台灣台灣好所在
北有大霸南大武
青翠山林 hi-nouh-khih
主席省長作六年
森林亂chho3二千八(註)
桃芝賀伯九二一
大水石頭作陣沖
陳有蘭溪心致傷（註）
官官富貴人命俗
汐止人
beh哭無目屎

台灣人--a，台灣人
心肝若無疼咱台灣
Lam-pha就結規丸（註）

註:
1.	台灣森林法規規定高山針葉林海拔2800公尺以上boe7使chho3，總--是hit幾年官商勾結真厲害，ti7高山開發種高價利緊e5高麗菜……，一落大雨，土水大石作陣沖。
2.	陳有蘭溪是濁水溪上游支流之一，流過信義鄉神木村。
3.	Lam-pha是器官e5醫學名詞，無粗魯。當內心矛盾e5時，to7會弓an5。

佇時間彼條河尋chhoe7你e5形影-2
懷念康陸兄
詩 . 吉他／劉大元	       朗誦／吳亦清

 
… guitar solo…
人講；歹年冬，出好囝
歹年冬
好囝來出世
詩人無寫詩
花蕊離葉koh 離枝
飄散佇風中
親像批中e5 字
寄未出
寫hou7 你的批
一字一字…一字一字
飄散佇風中
未停未止
未停
未止

番薯湠藤千萬里
枝葉落土根未死
湠根連藤
湠koh 再遠
最後也會轉去故鄉
轉去故鄉…
佇雨水溫存e5 土地
繼續咱e5 美夢
未完成e5 夢…因為頭前
佇頭前等待阮e5 英雄無死
番薯湠根連藤
湠過每一個
安靜、無言、固執、無畏寒
無私無隱藏、永遠面對希望e5 心
緊緊來做夥
緊緊來相攬
咱…
緊緊來相攬
無koh 再畏寒囉!

…guitar solo…
佇稀微e5烏暗時代
一位飄魄浪漫e5俠士
為著控訴不義e5理由
流浪佇時間彼條河
Theh8筆作劍
斬斷一條一條
封鎖眾人命運e5鎖鍊
不過
伊斬未斷e5…
是朋友e5思念
是兄弟e5苦嘆
是某囝e5一切
是時間彼條河
流過你我心頭
美麗e5風景


所有苦戀土地e5孤鳥
飛koh再飛，最後
也是會倒轉來
所有暗夜閃熠e5星
無言等待,最後
也是會天光
所有打拚e5好囝
年冬卡歹，最後
也是會創造出家己e5時代
溫柔e5俠士
飄魄e5英雄
隨風飄行…愈行愈遠
風起囉！
過去e5一切
吹過胸前
溫暖著咱e5心
風起囉！
Pak8 船e5索仔已經thau2開
河水又koh不安起來
等待咱chiuN7船，佇風中出帆…
因為咱當初有約束
約束講…
佇咱相逢e5時
M7免再悲傷
只有歡喜e5目屎
等待咱…
相攬無言
M7免再悲傷…
佇咱相逢e5時


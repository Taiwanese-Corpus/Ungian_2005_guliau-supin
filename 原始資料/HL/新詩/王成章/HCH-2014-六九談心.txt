六九談心
		/王成章  Ong5 Seng5-chiong

Ti7母胎
      猶未成形以前，
      你ti7內面靜靜靜，
          Kap我結沿緣，
          相依為命。

Boe7出母胎
      已經成形，
      你tiam3內面跳無停，
            結盟不變
            一言為定。

人講， 心
       親像 phong3-phu-a(1)， 
       灌溉田 頭到田尾，
            你hou7血循環全 hun-su(2)， 
            健康免掛慮。

人講， 心
         Kah en-jin2-a2(3)仝款，
         Hou7自動車起pong7走，
              你是發動生命e5源頭，
              Hou7我氣力走透透。 

Phong3-phu2-a2 a2是en-jin2-a2免計較，
         創造主e5智慧測be7透，
         設計委託父母來相tau3。
               你是MIT(4) e5樣品，
               台灣心蕃薯藤。

69 e5年冬算起來 25，185工，
你long2 m7-bat嫌我做你 lang3-kang2。
           咱講日本仔 e5 “?????”，
           M7情願學中國仔 “ㄅㄆㄇㄈ”
                  阿母e5話無用 e5捲舌含唇符號，
           Koh甘願認真去學“ABC”狗咬豬，
           講來講去ma7是母語上合意。

少年認真拚勢讀冊，
       無暝無日，
為tioh8麵包， khah好過日來作穡。
       譯經拚工頭路失，
       粗工，編輯kap教職。
你也m7-bat怨嘆嫌超重，
Chhoe7孔chhoe7縫來罷工。

你m7-na7 hou7我hun-su活動，
Koh hou7我知tioh8按怎做人:
        對事求真，
        待人用誠，
        敬神愛行。

我心磨損，
群醫討論， 
無步thang hou7你再春。
有人講心phaiN2歸咎hou7基因，
我 m7迷信科技命定e5病根。

人生na2夢，
一目眨久變老人。
我e5心ah! 感謝koh感謝:
珍惜緣分，
盟約長存。


註：	 (1) 英語 “pump” 有「心」e5意思。
(2) 我是宜蘭人，阮有 “hun-su” 無「身軀」。
	(3) 英語e5 “engine”。
	(4) 英語“ Made In Taiwan”e5縮寫。
(生日：三月初一，2004.2.3 ti7 Belle Mead，NJ脫稿)

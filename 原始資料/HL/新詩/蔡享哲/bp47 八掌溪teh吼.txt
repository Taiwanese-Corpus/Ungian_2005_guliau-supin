∮BONG報選詩
八掌溪teh 吼
蔡享哲
1 chun7 1 chun7 無tiuN-ti5 e5 大雨
帶來
1 chun7 1 chun7 e5 大溪流
4個趁血汗錢e5 做工a2 人
就an2-ne hong5 困ti7 大水流

記者錄影機e5 長鏡頭
Ka7 in giu2 來lan2 e5 目chiu 前
In m7 是teh 騰雲駕霧
In m7 是teh 表演特技
In 是當teh kap 運命拚生死

時間1分1秒流失
氣力1分1秒減退
趕來beh 救e5 人
是無能為力
有法tou7 thang 救e5 單位
是官僚層層
Lan2 e5 政府到底ti7 toh 位
Lan2 e5 政府到底teh chhong3 siaN2-hoe3
家屬kan-taN tun3-teN 叫苦心怨慼

2點鐘e5 期待拚生死
2點鐘e5 心靈受凌夷
4條人命  就an2-ne
眾人目chiu 金金看in 消失--去
Hiah-ni7 殘忍
何等苦悲
直升機起飛--a
Koh 有siaN2 意義
是政府無能
是官僚害死人命
Kiam2-chhai2 che 是台灣百姓e5 宿命

SiaN2 人無父母
SiaN2 人無gin2-a2
4條人命
In 年老e5 父母teh 哭
In e5 bou2-kiaN2 teh 傷悲
百姓e5 性命
ChiaN5實chiah-ni7 無值錢

八掌溪ti7-leh 吼
溪水親像目屎teh 流
新政府--a
苦命e5 百姓
Goan2 何時chiah 會tang3 出頭

作者e5 話：2000/7/24 23:00看著電視1 pai2 koh 1 pai2 報導了後，實在感覺真心酸、無奈，台灣百姓真正chiah 苦情，hou7 我滿腹感慨。

紅珊瑚的胭脂淚(節錄)  第三節 千山萬水情
林央敏

夢土中相送紅珊瑚的這對情人，徙位坐踮窗仔跤，肩胛相併，
輕聲吐著綿綿情話，話語相掣行入回憶，去追掠永過的日子，
昔日像漏屎星一粒一粒流過記智，漢秋將消逝的光線掠稠咧，
一條一條下置翠玉的耳孔邊，記憶的列車駛到一九三五年，
漢秋會起得當時的三月天，翠玉寫一張絕情的字條若槍籽，
一槍叨給伊的苦戀拍一下半死，到六月，翠玉恟恟送一包花籽，
擱再給伊的戀情叫醒。話到茲，漢秋隊衲袋仔提出一張舊紙字，
秋：就是這張，昨暝我置故鄉揣著，
頂面是汝所寫的飼花詩，叫我「種花著疼痛」，
花蕊甘願「一生一世映日紅」。
玉：是我的筆跡叨著。你留甲今仔！
秋：紙底有汝的情意，我哪甘放棄。
（漢秋一句一句慢慢仔唸，每一字活了二十二年，
雖然老去，抑是熱刺刺，猶原給翠玉的面皮燒甲紅紀紀）
「而且花容展笑彼當時，會記得：見花若見人。映日花蕊無秋冬…」
翠玉看這張愛的暗示，想當初竟然暗示甲茲分明，
即時也微笑也見誚，講一句：「我真正洗不清矣，莫擱唸啦！」
同時給字紙搶去囥踮壁角邊，手一伸，規欉煞倒落眠床去，
漢秋也順勢趴落去，兩人絯絯攬做一堆，
翠玉倒坦笑，漢秋睏坦趴，怹的目睭若像四片幻鏡，
將當炎的日頭光集做火點，互相照著心地上的情花，
然後點焯花欉內的火種。這時，窗外搧入一陣風，
吥是拍火，是給火燄煽炎，給怹的胸房燒做一崁火鼎。
翠玉叫漢秋給窗仔門拖起來，翠玉伸手給門窗的布簾扭落來，
四片嘴脣相咬了後，兩隻活咈咈的嘴舌就開始雕情刻愛，
翠玉像復活的紅珊瑚恟恟變誠媱，兩葩頻率相仝的情火若無焯了，
偎晝的腹肚就昧記得枵……漢秋的五指像大敢的賊偷，
爬置豐滿的大地搰力搓草。伊拍開翠玉掛置貞操甲的鎖頭，
然後剝落玫瑰花瓣紩成的內衫，現出一片拋荒十五年的田地，
免沃荷爾蒙就有肥贄贄的養份。置漢秋半金半契的目睭內，
翠玉是一件價值連城的寶貝，伊若像做施雅藝的師傅彼般，
用幼秀的手路塊勻勻仔紡田，欲給溫純肉感的軟土犁做花圃，
無雨的四月，伊流下汗水沃春天，土地微微珍動，情蟲輕輕吟唱，
最後是翠玉迷人的笑聲，給漢秋引上兩座美麗的山峰，
恟恟一個大地動給漢秋震落溪谷，置粉身碎骨的旅途中，
漢秋將家己化做一欉花栽，對對種入一堀甜蜜的溫泉孔，
地若搖，水若深，花若沉，這時翠玉干單看著一片白茫，
她吥知是欲救漢秋，或是甘願佮漢秋同歸於盡，
雙手出力扭住漢秋的頭毛。經過久長的堅持滾躘了後，
將二十年的愛做一擺灌溉，兩人熔做一堆千年軟玉，
軟玉生煙，散發出芳味，翠玉位茫霧中睜神，
給漢秋攬稠咧，吥互伊起身。
玉：啊！（翠玉喘出一口喟）比跑千米賽擱較忝的操練，
　　你儉欲二十冬的千金，一時變做我的負擔，真重。
但是你予我食濃縮的補藥，全身行氣嘛真輕鬆。
秋：咱是風調雨順，陰陽歸太極。（漢秋微笑，翠玉輕輕抌頭）
真失禮，永過誤會汝絕情，結局害自己意志耎弱，
深情愛意吥敢明示，才著分別二十年。
玉：分別後，捌認真欲給你放昧記，吥過你的影黏置思念的歙相機。
啊！當初你的名若戴別字做姓，我就昧將咱的情緣放水流去！
秋：彼陣，我嘛吥知汝互大石鎮路，何況彼時父母就是婚姻的法律，
只恨咱鴛鴦細隻無著時，若無，我會掣汝遠走他鄉種連枝。
玉：哼！（兩蕊目睭笑微微）你欲害我做不孝女！



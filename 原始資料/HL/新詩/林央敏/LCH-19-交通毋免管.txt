

交通毋免管
          －－給警察落下頦
                  林央敏

日光鎮置路頂礙目；
空氣tiam7車道賴賴趖；
大樓給影tim3落土跤；
過路人置亭仔腳來來去去，
有的蛇行、有的蚼蟻走。
交通規則攏互in創亂去，
管區的猶原老神在在，
徛置路口毋去管。

下晡，烏雲硞硞chong5,
分明毋守行正爿的規矩；
雨水置路面跳lang3-suh,
證明伊好膽敢違規，
有時飲酒閣無駕照，
挑弛phian到衙門拍窗仔，
管區的猶原老神在在，
毋願給in開紅單。

想想咧，警察管啥物﹖
當時也，管了若頂真，
到路尾，啥物攏免管。


台語文.生活隨筆【阮永遠e5鄉愁】
5566
網友來電子批講：
仁武鄉中學附近有花田，開到五花十色非常sui2
雖然未當佮彰化田尾花鄉比pheng7,但是也吸引了過路人e5眼光
網友講會當小解阮一點點e5鄉愁
問題是，阮雖然是彰化縣人，但是故鄉卻毋是田尾鄉啊 

阮永遠e5鄉愁m7是美麗e5花蕊
是美味可口e5彰化肉圓！

結婚了後，隨翁婿定居高雄
二十外年來，每一擺若tng2去彰化，總是愛買20粒肉圓tng2來高雄慢慢也享受
賣肉圓e5攤，是阮自細漢e5時食到即馬已經將近50歲e5老店
第一代頭家娘也已經是兒孫滿堂，真少佇攤前招呼生理

未記哩是幾年前e5一擺，tng2去彰化買肉圓
當時拄好無其他e5人客來買
老頭家娘包著阮欲摜走e5肉圓，雄雄開嘴給阮講：
「你生做佮恁老母真親像。」

m7知按怎形容阮當時e5心情
阮阿母過身時阮才10歲
從此阿母只佇阮e5魂夢中，嘛真少有人佮阮講起著阿母
可能大人是驚引起阮心內e5痛疼，尤其是上細漢e5阮
失去阿母是一項真傷心、艱苦e5代誌

「歐巴桑，你捌阮媽媽？」一種熱切e5期待，佇心肝底滾攪
「你m7是月英e5查某囝？」
「是啊是啊！我是月英e5查某囝。」阮e5心跳到真厲害
「你真親像恁媽媽...當年咱攏是厝邊！恁媽媽真是一個賢慧e5查某人...ham7相罵to未曉...予恁彼個二姆...唉∼可惜啊！好人短命...」阮恬恬聽，腦海內浮出阿母彼張古意善良e5面容

阿母受大姆e5氣，阮捌聽大人講過小寡
只是當時年歲細，只知阿母攏恬恬承受

原來阮若受委屈to7啞kau2 e5個性，是源自於阮阿母......

彼工阮離開肉圓攤，發動自動車，一路往高雄奔走
內心卻有講未出e5痛疼...一陣...一陣...

第二個講阮像阿母e5是阮二嫂

二嫂是阿嫂中間唯一見過阿母

彼工是因為大兄e5後生欲結婚
阮佮阮翁來到大兄遐時，其他e5阿兄阿嫂攏已經到位，to7坐tiam7大兄e5門口開講
因為大兄徛佇巷a2底；車停好，阮一家四口to7向巷a2底行

行近阿兄、阿嫂，二嫂e5第一句話：
「哇∼阿姑啊，你行路e5形體真親像阿母...你遠遠行過來e5形，正是足成e5∼」

阮魂夢中e5母親啊，原來to7佇阮e5身裡！
心底一陣一陣酸......



總是
忍未稠對母親e5思念，一擺閣一擺行到肉圓攤，聽未sian7老頭家娘講起阮阿母......

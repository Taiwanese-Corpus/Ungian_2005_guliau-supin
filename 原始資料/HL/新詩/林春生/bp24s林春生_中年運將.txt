詩獎3 賞—Ou-chhiu 賞
中年運將(Un-chiang)
林春生
【獎項：紙狀kap 獎金1萬khou，編輯部做漢字Roma 字標準化】

1.閒間仔(Eng5-keng-a2)	1997.7.7.

 我toa3  ti7 goan2 厝e5 eng5 間內
 有一工
 我hiong5-hiong5 想--著
 我是hou7 bou2-kiaN2 當做無路用e5 物a2
 Hou5 到eng5 間來

 我睏ti7 goan2 tau e5 eng5 間內
 有一暝我驚一tio5 醒--起來
 夢著ka-ti7 是一個孤單中年cha-pou
 無人beh 愛

2.8 月初8    1997.8.8.

 每年這一工
 我long2 tih 流目屎

 活gah 45
 我m7-bat 過老爸節
 有bou2 有kiaN2
 卻只是趁錢工具
 每年這一工
 我long2 流目屎

 舊年真特別
 租厝e5 a 姨建議
 2 個kiaN2 用畫圖紙
 畫一台計程車送hou7 我
 我感動gah 流目屎

 透早起來
 無準備早頓
 I 大聲罵kiaN2
 愛in ka-ti7 去買
 我知影ti7 in 3 人心內
 完全無8 月初8 這4 字
 我暗自流目屎

3.風颱暝   1997.8.18.

 風颱天

 「Un-chiang，你na2 會koh 出來駛」
 「Ah-to，我感覺風雨無大」

 「Un-chiang，風雨chiah-ni7 大
   iu5-koh chiah-ni7 暗
   你na2 會koh teh 駛」
 「Ah-to，欠錢--lah」

 心內想--e5
 厝內若來一通關心e5 Bi-bi-call
 我就飛tng2 去
 昨暝我駛gah 十一點外

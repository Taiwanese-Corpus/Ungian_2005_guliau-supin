Hou5-tou5 lau7-lang5
糊塗老人
			/多名谷  To-beng5-kok
Nng7-lang5 sek8-sai7 u7 ian5-kou3
兩人熟似有緣故
U7 ian5 chiah oe7 cho3 ang-bou2
有緣才會做ang-bou2
Siau-lian5 kau3 lau7 ni5 bo5 osu3
少年到漏年無數
Un7-tou5 be7 sun7 sim kan-khou2
運途be7順心艱苦
Gin2-a2 bo5 koai ma7 tioh8 lou2
囡仔無乖ma7 tioh8勞
Chhoe7 bo5 thau5-lou7 go7 pak-tou2
Chhoe7無頭路餓腹肚
SaN tng3 la7 iam5 phoe3 chhai3-pou2
三頓撈鹽配菜脯
Khiam7-tng5-neh-tou2 chhi7 cha-bou2
儉腸neh肚飼cha-bou2
Sui2 bou2 siau3-lian5 bi2-jin5-tou5
Sui2 bou2少年美人圖
Bou2 lau7 khoaN3 tioh8 kiong5 beh thou3
Bou2老看tioh8強beh吐
Ang siau3-lian5 si5 chin phok-sou3
Ang少年時真樸素
Chit-ma2 chiah8 kah hiah toa7 khou
Chit-ma2食kah hiah大khou
Lau7-lai5 khoaN3-tioh8 bai2 ko5-ko5
老來看tioh8 bai2 ko5-ko5
Chhu3-teng2 na7 lau7 tioh8 ai3 pou2
厝頂若漏tioh8 ai3補
Lang5 na7 chiah8 lua7 sin ai3 kou3
 人若食老身ai3顧
Sim-cheng5 na7 bai2 lang5 chin thou2
心情若bai2人真土
Ma7 lang5 phah lang5 bian2 soan-pou3
罵人phah人免宣布
Ang-bou2 chiah8 lau7 chin phaiN2 tou7
Ang-bou2食老真phaiN2度
KiaN koaN5 sio-chio kiu phoe7-kou2
驚寒相招kiu被股
Hoan2-bin7 kong2 ai3 hun chhng5-phou
反面講ai3分床鋪
U7 si5 liu-soan khun3 chhia-khou3
有時溜soan睏車庫
Ai3-cheng5 kin chhim bo5 ki-chhou2
愛情根深無基礎
Hoah beh li7-hun pian3 bo5 pou7
Hoah beh離婚變無步
Kong-chhin khng3 ho5 bo5 hoat-tou7
公親勸和無法度
Chi2-u7 hoat-iN7 khi3 ko3-sou3
只有法院去告訴
KiaN2-ji5 khoaN3 tioh bin7 tng2 ou
囝兒看tioh8面轉烏
Pe7-bu2 na2 e7 chiah hou5-tou5
父母na2會chiah糊塗
Choe3-au7 chit8-lang5 kiaN5 chhit8-lou7
最後一人行一路
Chit8-e5 ka-teng5 soaN3-ko5-ko5
一個家庭散ko5-ko5
Cho3-lang5 na2 e7 chiah thong-khou2
做人na2會chiah痛苦

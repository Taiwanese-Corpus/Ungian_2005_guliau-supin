巢窟散文
海洋記事

黃提銘
一、島嶼
台灣島本底就是山kap 海e5 文化，soah 隨在統治者殖民化做虛華e5「大陸」。
島嶼原本就無「中原」，獨獨chhai7 chhiaN-iaN7 獨立e5 Mapuha（Bunu ka7 玉山叫做Mapuha），kap che7-che7 輸「koan5」m7 輸陣e5 山頭（台灣超過3000 公尺e5 山有200 外粒）；島嶼本chiaN5 就m7 是「大陸」，四khou-lian3-tng2 long2 是海，lo3-lo3 長e5 海kiN5 線（1150 Khirou），be7-su 妖嬌cha-bou2 siaN5--人e5 身材。
島嶼e5 悲情，生thoaN3 che7-che7 e5 番藷a2 kiaN2，堅心決意，m7 願島嶼koh 變bai2。

 二、海翁
一般講--來，討海人ka7 大隻e5 Whale 叫海翁，khah 細隻e5 Whale kap 圓頭e5 Dolphin 叫海豬（in e5 腹內親像豬）、海和尚iah 是和尚頭；Ah 若尖嘴e5 Dolphin 就叫做海鼠。全世界有79 種海翁、海豬kap 海鼠，ti7 台灣hong5 看--著e5 有27 種。
熱--人暗時e5 海風chhong3-ti7 淡水河口，水面無ka7 chun3-bun7,猶原親像1 sui7 烏sim3-sim3 e5 頭毛，tiam7-tiam7 垂落去大海，kan-taN tam7-poh8-a2 反光閃sih，be7-su 下kha 有siaN2-mih beh chong5--出來。海風lam7 臭腥，壓過kapi 廳e5 氣味，我tng-teh 讀『台灣鯨魚志』，不時taN 頭chin5 海面，ng3 望驚天動地e5 聲－－海翁koh 泅tng2 來淡水河，管待i 溪水烏ta san2、島嶼蛀瘡puh 膿。Hit peng5 觀音山kha e5 燈a2 火笑gah chiaN5 曖昧，hoan7-se3 東海岸e5 海翁ma7 teh 笑我空思夢想。
M7-koh，我知影有1 尾海翁tiaN7-tioh8 會泅tng2--來。
Hit 尾「海翁」chit-ma2 ti7 米國讀語言學。Ti7 台灣e5 時，tiam3 淡江大學起創台語社，ka-ti7 ma7 chiaN5 kut 力寫台文。
若北方tng2 koaN5 e5 時chun7,海翁就會泅落南，走chhoe7 溫暖e5 海泳、山kap 海e5 島嶼。
海翁iau2-teh loa7-loa7 泅。


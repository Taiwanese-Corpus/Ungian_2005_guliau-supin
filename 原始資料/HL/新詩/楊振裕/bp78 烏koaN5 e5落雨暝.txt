∮BONG報選詩 
烏koaN5 e5 落雨暝
楊振裕
 
北風sngh-sngh hau2
樹a2 ti7 暗bin-bong e5 大路邊
KoaN5 kah sih-sih-chun3
ChheN 冷e5 雨水落be7 停
To2 ti7 眠床，bih ti7 燒燒e5 棉被內
風雨koh-khah 大
Ma7 ak 我be7 著

北風sngh-sngh hau2
無情e5 風雨親像1支刀
出大力割ti7 艱苦人身--nih
In 為著生活si3-ke3 走chong5
討海、作sit、做seng-li2
烏koaN5 霜凍ma7 tioh8 行
M7 知這波強烈e5 冷氣團，
對in 會造成joa7 大e5 困難
Aih！節氣行到「小寒」
冬尾--a
今年kam2 會phaiN2 過年

悽冷e5 霜風siuh-siuh 叫
雨水一直落be7 停
失業無依、流落他鄉e5 勞工朋友ah
Lin2 eng 暗beh 睏ti7 toh 位
Kam2 有ka7 ka-ti7 e5 身體照顧hou7  好
Ti7 這個經濟衰bai2 e5 年代
食苦當做食補
嘴齒根咬--leh
寒冷e5 冬天若度--過
春天e5 花蕊總--是會開
Bin5-a2-chai3 一定有ng3 望lah

氣溫降到13度
Siuh-siuh 叫e5 風雨聲
1 chun7 1 chun7傳入耳孔內
想著台南七股內海a2 e5 la7-poe
Iau2 有福寶沿海lam3 地kap
大肚溪口e5 水鳥a2
Tak8 年ui3 遙遠e5 北方來台灣做人客
Lan2 kam2 有替in 做好防寒e5 設施
這個koaN5--人到taN
已經有70外隻la7-poe ti7 冷氣團e5 威力下
不幸來死ti7 七股e5 海埔a2
聽著這款phaiN2 消息
怎樣be7 hou7 人傷心

雨，tap8-tap8 滴滴落be7 停
窗a2 外霜風sngh-sngh hau2
「小寒」e5 節氣，烏koaN5 e5 暗暝
藏ti7 燒燒e5 棉被內
我nah 會一直long2 睏be7 去
 

註：jla7-poe：就是『黑面琵鷺』，khah 親切e5 稱呼叫做『黑琵』。La7-poe 是本地人ka7 號e5 名。根據陳明仁解說，la7-poe e5 嘴扁扁闊闊長長，親像飯匙，在地人講這款鳥a2 e5 習性，ti7 海埔a2 討食，嘴poe la7--1-下，飛--1-下，m7-chiah 叫做la7-poe。
k小寒：siau2-han5,是台灣上koaN5 e5 時chun7,ma7 是koaN5--人ui3 尾--a2 算--來第2個節氣，ti7「冬至」kap「大寒」中ng，這個時chun7 tiaN7 有寒流來，感覺真koaN5。

借問1句話
楊振裕


借問1句話
你e5 母語是siaN2-hoe3?
客家、原住民iah Ho7-lo2?
Chit-ma2 iau2-koh e7-hiau2 講joa7 che7?

Koh 問1句話
Lin2 tau e5 母語chhun joa7 che7?
是三七五？六二五？
Iah是比an2-ne koh-khah che7?
Ti7 lin2 tau
Si7大人chham gin2-a2 si7細
交談kam2 是用pe7母話？

問chit款問題chiaN5 失禮
探人家內tai7 ma7 chiok phaiN2-se3
M7-koh che 是要緊e5 課題
無奈e5 心情
望你e7-tang3 來體會

台灣chit te3 番薯a2 地
使用母語e5 人口
1代1代leh 減退
真che7 青春少年家
無環境ma7 欠機會
便若開嘴講母語
Koh be7輸teh 講外國話
Chit款情形真狼狽
Hou7 人想--著心難過

掀開歷史e5 大冊
台灣母語chiaN5 受罪
1路苦難來行--過
Chit-ma2 to7 親像1 pha
Kiong7-beh hoa--去e5蠟燭火
Ma7 親像1嘴khui3絲a2
Kiong7-beh 來斷尾
Lan2 tioh8 趕緊來搶救
文化e5 命脈
Chiah be7 永遠無te3 chhoe7

台灣母語chiaN5 美麗
Long2 是智慧e5 寶貝
Lan2 tioh8 感謝che7-che7 e5 先輩
勇敢做大夢
M7 驚拖重犁

手牽做夥
Kha步合齊
母語大聲講
互相tau3 鼓勵
為lan2 深愛e5 母親地
Ia7 種、ak 水、phah 肥底
Hou7 迷人e5 母語花園
花蕊開kah 滿si3-ke3







8
台文BONG報 102 期



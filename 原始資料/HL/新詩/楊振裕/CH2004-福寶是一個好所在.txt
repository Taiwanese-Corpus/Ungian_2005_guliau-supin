福寶是一個好所在【台語鄉土歌謠】

育新國小 楊振裕
　　　　　　　       
福寶是一個好所在，
名聲響亮通人知，
Ti7 chia會使看水鳥仔、lim『鮮奶』，
Tiam7-tiam7-a2欣賞大自然奧妙e5生態，
Ma7會使摸蜊仔、掠暗光獅，
Hou7你笑到嘴仔裂sai-sai！
朋友啊！有閒e5時陣，
請你相招做夥來，
包你會講福寶chiaN5可愛！

對員林，順著員大排，
快速公路向西沿路一直來，
行到鹿港koh出西，
進入福興鄉e5地界，
就會看著iaN2目e5指示牌：
----福寶溼地農業生態園區，
天然e5景致、巧妙e5安排，
Thian2開雙手、展出笑容，
歡迎逐家khah緊來看覓！

面頭前e5田園有種番藷kap青菜，
兩三個a-sang2 ti7媽祖廟前leh燒香拜拜，
Koh無外遠有鰻堀、魚塭、牛稠
Kap一大堆曝乾e5牛屎，
天頂不時飄過白色e5雲彩，
鳥仔e5叫聲逍遙koh自在！
鄉親e5招呼hiah-ni7親切，
花草e5芳味hia-ni7熟似；
行到海巡哨口e5海仔墘，
鹹濕鹹濕e5風一陣一陣吹--過-來，
若是海水退--去e5時陣，
Ti7白色e5沙埔一帶，
Iau2會tang3看著koh-khah豐富e5生態，
包你看了大開眼界，
心內十分e5喜愛！

福寶e5西旁是大海，
海湧一波去
Koh一波來，
美麗e5水鳥仔是高貴e5天使，
每年秋冬，long2 tui3 kui千里外
向中台灣e5福寶飛--來，
Ti7 chia過冬、做siu7、生湠後一代，
In e5拜訪，敢m7 是上天對咱上大e5疼愛？
水鳥仔是福寶高貴e5天使，
In美麗e5形影，
代表光明、希望、
kap無限e5愛！
In是人類e5好朋友，
咱m7-thang thiau-kang做歹ka7 In害，
著歡迎in、保護in,
Ka7 in疼入心肝內，
Hou7 in有一個好好討食、歇睏
Kap chhit-tho5 e5所在，
In一定會感謝咱e5慷慨
咱e5愛！
祝福咱得寶得財，
福氣toe3-leh來！

福寶是一個好所在，
生態旅遊e5樂園通人知。
咱著好好仔寶惜、好好仔關懷，
整理環境、保育生態，
花木認真照顧認真栽，
重要e5景點訓練志工來講解，
邀請每一個遊客做咱e5義務放送台，
將「中台灣水鳥仔天堂」e5好名聲，
歡歡喜喜傳hou7眾人知！
水鳥仔對咱ma7會愈來愈信賴，
逐年做客tui3 chia來，
做咱福寶永遠e5天使。


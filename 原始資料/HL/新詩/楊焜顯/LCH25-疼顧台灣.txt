疼顧台灣．代代久遠
楊焜顯

（陳達：思啊想啊起 - -
天生註定來此開墾  將來欲渡囝和渡孫
欲予囝孫好食睏      祖先留予後世好議論）

你有　伊有
啊我嘛有
啊咱啊
咱攏總有
攏總有咱家己e5祖先

祖先叫做
紅嬰仔
猴死囡仔
大兄阿姊小妹小弟
少年仔
老爸老媽
叔伯姑姨姆仔嬸仔
公媽婆祖
死人骨頭灰
攪啊攪　捏啊捏
挲啊挲e5
塗确
......　......
......　......
台灣啊是你咱e5祖先
你咱啊是台灣e5囝孫

一代一代一代
起厝搬厝
睏大
厝

毋驚
地動倒房
毋驚毋驚風颱抽柱
風颱著做風颱天e5樑柱
地動年著做地動時代e5正房
挺胸企挺挺行過風颱烏陰地動e5暗暝

一袋一袋一袋一袋
掘塗抹塗
埋入
塗

子
落塗
塗底鑽根
塗腳枝葉湠
湠兩千三百萬粒
蕃薯台灣e5蕃薯仔囝
......　......
......　......
你咱啊是新台灣e5祖先
新台灣啊是你咱e5囝孫

新台灣啊是你咱e5囝孫
你咱啊是新台灣e5祖先
祖先疼囝孫
你咱顧台灣
疼囝孫　顧台灣
疼顧台灣到永遠
疼顧台灣到永遠

（陳達：思啊想啊起 - -
神明保佑祖先來     海底千萬毋通作風颱
台灣日後是好所在	經過三百年是人人知）


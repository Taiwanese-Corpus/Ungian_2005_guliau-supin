無孔嘴的傷
張淑柑
細漢捌代誌
刀傷，挫傷
燒著、燙著
抑是跋倒撞到烏青凝血
只要聽阿母的話
止血　消毒　抹藥
推推　揉揉
傷痛to7  BYEBYE

啥知影
輕輕的一句話
毋免幾秒鐘
比刀割閣較深
比血流閣較痛
an5 tong3 tong3 黏佇我的心肝底
欲khiu2 khiu2未起
欲poe2 poe2未離
欲糊　chhoe7無藥
	
無形無血的孔嘴
形影不離日連暝
想boaih chhap8伊
心內亂chhau chhau
若欲給醫
中醫、西醫
逐家攏講「我無藥」

無味無素　毋知鹹chiaN2
日子有過恰若無
好心行的朋友
秘方撇步鬥相報
互我早一日
自由自在
飛懸飛低
親像海鳥
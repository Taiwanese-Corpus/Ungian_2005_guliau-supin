魚仔箱
林文平
人口紮紮
哦！毋著
應該講魚口紮紮
親像籠仔內的犯人

阮一部分是命中註定
一部分是犯著刑法103條
─貪hau3 罪
阮無倩律師
無人替阮上訴
決定一世人沈醉佇無期徒刑的世界

恁總是認為家己真巧
將阮的美麗佮自在關佇水箱仔內
恁欣賞阮泅水的自由自在
只是加添恁受束縛的悲哀
四塊玻璃隔開
箱仔內  阮予人關
箱仔外  恁嘛予人關

恁繼續為生活拚到歪腰
阮繼續泅阮的水
過阮免煩惱食穿的日子
 

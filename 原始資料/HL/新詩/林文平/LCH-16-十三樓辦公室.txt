十三樓辦公室
林 文 平
一、阮頭家彼支嘴
我用試紙
偷偷也度阮頭家彼支嘴
試紙變到紅紅紅

 二、李秘書的短裙
女為悅己者容
裙為啥人來變短
聽講是為著欲競選後一任頭家娘

 三、陳經理的腰
你為五斗米歪腰
腰攏歪佇短裙的方向
因為你上驚「下台一鞠躬」
 四、命運的傳真機
囥佇電話內面彼綑舒潔
不時沐著胡蠅屎
將公司的命運印佇內面

 五、辦公桌頂的電腦
十外外隻鬥電的蜈蚣
佇電腦內面趖來趖去
聽講公司攏受in統治

 六、下晡和我
日頭是一台中古的影印機
給隔壁大樓的溫柔印佇辦公室
我&#8213;一個公司的菜鳥仔
目睭金金   業務嵩重
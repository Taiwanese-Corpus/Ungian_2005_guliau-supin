

水波
胡長松

m7是欲講美學
是欲講科學

佇目睭看未清楚e微小世界
（某一秒，可能是一道突然間出現e紋路內面）
水分子佮分子相挨(e)相sak
而且互相揪an5
數目超過咱所了解上大e數字
譬如講：９ e ９９９９次方

m7是欲講：月光所照e海墘
墨藍色e海水浮出一椽銀色e霧
有流動e曲線映滿天星；
是欲講：chiah呢濟分子e其中一個
可能來自太武山三個月前e第一次融雪
或者m7知是啥人所流落
昨暝e一滴失戀e淚

m7是欲講晚風微微
是欲講：
風位西南爿來
可能來自非洲e海岸
經過幾若日
經過印度洋佮幾若個島嶼，到遮……
伊出發e時
赤道黃昏e光線照佇
安靜e
金色沙灘
無任何腳步聲

有人會向你解說：
水e循環、風e旅行
甚至所有e地球生命
太陽熱能之間e大關係
m7過，真失禮
咱猶是無法度了解
太陽
到底位佗位來

m7是欲造成緊張
是欲講：
對即個世界
咱e體會
真有限

佮所愛e人行到海岸
一片樹葉
飄浮佇水波頂面

咱將伊囥入記智
咱為伊唸詩

這只是美麗e慣勢
而且，咱一直相信


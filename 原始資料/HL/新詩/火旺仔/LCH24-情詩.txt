情   詩
火旺仔

查埔人的筆
參入多情的墨水
總是溫柔纏綿
用詩人的節奏
編織

一篇感動
chit個春天
每一枝花蕊
攏是你的面容
謝去
又開

佇夏天的夜
登上樓台
挽落樹尾的月
畫上思念的色彩
貼佇紙上

每一聲秋風
攏是保重
黃昏的天邊
最後彼一片紅霞
是你的背影

甜言蜜語
佇冬天的空氣中
結凍
盼望著你的體溫
將伊溶化
思念
佇心中莩芛
變成大樹
將伊種佇你的窗邊
恬恬等待
有一工
你佇樹枝頂懸
縛上黃色的絲仔帶


林 投 心 事
A-chiak

千萬隻大蟒蛇纏做身軀
無kha 無面目
頭毛sam3-sam3亂亂 
有稻a2草e5 ta黃

Chhi3-gia5-gia5 e5 舌
吐kah 長長長
親像beh kang5 拆食落腹
消thau2 心內e5 恨

無人知i
Ma7 有過少女懷春
體態窈窕曼妙
隨風搖裙

春風  khoaN-khoaN-a2  loah8 i 長lo3-lo3
發光e5 頭毛
Phin2-a2聲  悠揚  宛轉
Toe3 白雲  un5-un5-a2
飄入天門

海湧輕輕phah 岸
無暝無日  為i 伴奏
I 大聲pun5出  愛e5 曲調
進行曲日日夜夜進行
無止盡e5 theng3 候

奈何
白色e5 海湧
是i  隨開花to7
Tam5-lih-lok  碎kou5-kou5 e5
純情

M7 信
Cha-bou2人e5 堅心kap
最後e5 柔情
喊不回  hiau-hiong5 薄倖e5
郎君

火球烈日
曝be7 ta  心頭koaN5冷
海風鹹鹹
SiN7 i 紅塵心事

果實結做1 khiu5 1 khiu5
Ong5-lai5 般e5 死結
金金  黃黃
苦苦苦  澀澀澀 e5
腫瘤

人講：「Gong7 林投姐--a2 為情所困
跳be7 出    生生世世e5 宿命」
夜半  淒淒迷迷e5 哭聲
淒慘慘無人問  無人聽

Kan-taN chhun 1陣1陣海湧
安慰i  稀微e5  心chiaN5

受傷e5 靈魂
孤  孤  單  單
無力thau2 開
心頭e5  愛恨  情仇

只好
Theh8 出最後e5
武器
武裝ka-ti7 e5
軟chiaN2 kap 驚惶
用密chiu3-chiu3 lai7-lai7-lai7 e5
刺


【後記】：今年去墾丁chhit-tho5,ti7 龍坑生態保護區看著生kah 高chhiang5 大bou5 e5 林投，果實親像ong5-lai5,老1輩--e5 講果實e7-tang3 治病，m7-koh 滋味苦澀，無人beh 食。我想著gin2-a2 時thang3溪埔e5 小路a2 ma7 有真che7 林投，gin2-a2 ka7 刺削掉，au2做phin2-a2 pun5,koh 想著林投姐--a2 e5 故事，m7-chiah teh 吐chit首詩。


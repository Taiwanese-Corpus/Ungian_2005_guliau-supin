∮愛e5 花園
伊甸園

Bun5-eng

進入你e5心靈世界
親像入去大觀園
我願意永遠toa3 ti7 內底
做1隻井底e5 水ke
外面e5 koaN5天  koaN5 be7 著我
外面e5 霜  凍be7 著我
外面e5 焰  燙be7 著我
外面e5 風風雨雨  long2 kap 我無關係
因為內底永遠是春天

自你lian3 入來我e5 心內底
Ut-chut e5 瘤就無法tou7 生長，自然消--落-去
因為愛e5 種子ti7 我e5 心內底，puh iN2 koh 生根
愛e5 塗像烏金，siaN2-mih long2 無欠
愛e5 日頭kap 露水，hou7 我大gah 緊koh 勇
樹kha 是lan2 2人e5 伊甸園，無煩無惱e5 世界

每1 pai2 ti7 你面頭前
藏ti7 我內底hit 個細漢cha-bou2 gin2-a2
I 就走--出-來
I 想，i 講，i 笑，i khau3,i 跳，i tng2,i seh8
Long2 m7 免有1點a2 e5 保留kap 掛慮
自自在在koh 快快樂樂
親像1 蕊無憂愁e5 花蕊
因為i e5 花開ti7 伊甸園內底


老大--e5-－寫黃信介先生
陳明仁

Goan2 long2 叫你老大--e5
 無論an2-choaN2 講、an2-choaN2 看
 你確實有影是老大--e5

 Ti7 hit 個禁忌e5 年代
 烏社會做老大--e5 政府上歡喜
 黨外做老大--e5 就真該死
 烏社會老大--e5 無tai7-chi3
 黨外做老大--e5 真費氣
 黨外hou7 政府真厭棄
 烏社會kap 政府koh 真ma-chih

 有人賊a2 變官兵
 Ma7 有官兵做賊a2
 人國民黨是賊a2 變政府
 政府koh kang7 款會做賊
 Lan2 信介先--e5 是
 政府中央m7 好好a2 做
 甘願黨外hou7 人看做亂黨
 比做賊koh-khah hiau-heng7
 黨外hou7 人phah 落做賊黨
 信介大--e5 大賊賈beh chhoa7 lan2
 賊a2 kiaN2 去liah8 官兵

Goan2 老大--e5 講話番顛番顛
 信介先是上kou2-chiu e5 老番顛
 做si7 細常在hou7 你氣心lou2 命
 乖kiaN2 phaiN2 kiaN2 long2 是你e5 kiaN2
 老番顛若無起番顛
 Beh an2-choaN2 做人e5 好ta-koaN

 Ui3 立法委員做gah 變犯人
 你猶原嘴笑目笑
 1 sut-a2 都無chun3-bun7--著
 Ui3 犯人koh 選做立委
 你也m7-bat 格siaN2-mih khui3
 李登輝請你入去總統府
 你照常an2-ni ka7 bu2
 老大--e5
 你所追求e5 是台灣早日獨立做主

 老大--e5
 此去你換beh 去另外1 個世界
 聽講hia ma7 有in e5 政府
 有政府就有不義
 你kam2 beh koh an2-ni kap i i7
 有政府就有貪污
 你是m7 是beh 照常ka7 bu2
 Goan2 相信，goan2 真正相信
 無論人間天堂iah 地府
 你long2 是體制外e5
 老大--e5


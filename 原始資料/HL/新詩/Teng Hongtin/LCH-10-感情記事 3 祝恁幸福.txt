


感情記事(3)──祝恁幸福
Teng Hongtin


一兩個月前，當我為著本身的頭路無閒甲逐日long2 睏無飽眠的暗暝，你佮伊敲電話來，邀請我去參加恁的婚禮，迄時，你的手機傳來四邊吵鬧的人聲，你真無閒，我ma有成濟趕欲完成的工課愛做，所以，恁的婚禮，我就按呢互伊準過去啊。
咱熟似的日子，算起來竟然已經有六千外工啊。已經年過三十的我，就算想欲有任何心情，ma是無法度改變啥物，只是，迄當時一定想@到，今仔日會有這款想欲寫批互你的心情。人生的路口彎彎曲曲，若無膽量親身行落去，永遠@當發覺下一個轉oat的景致。若想起初少年時害你傷心的春天，想起二十外歲時，你害我對人生失去自信的日日夜夜，迄當時無法度忍耐的目屎，絕對想@到今仔日的光景。
你佇不知不覺中，行離開我的青春，我對你的理解煞變成冬天透早白濛濛的霧影，日光一照，我已經看@著你真正的眼神。雖然，我真討厭戀愛故事的分分合合，更加無希望家己的人生變甲無法度把握。M7-ku2,一點仔辦法long2無，感情欲薄欲厚，long2 m7是人會當做主的。我曾經日夜等待你的腳步，等待的折磨互我失去面對生活的勇氣，結果，總是an-ne，我前腳一走，你隨後就來出現。這是你的講法，我從來無想欲去懷疑，只不過，我心內時常leh想，是按怎你愛等到我已經離開才來出現，表面上，是咱一直long2無緣份，所以一直錯過見面的機會。事實上，你可能是驚家己“準時”出現所造成的後果，所以，你總是有理由慢到。
咱熟似太久啊，久啊互人看@清當初的心意。分開了後，我時常對著天邊的雲影恬恬仔思考，其實，我心內應該ma是真擔心你真正會“照時間”來出現，我心內足驚“你真正互我等著”迄種場面。你知、我知，咱因為互相耽誤真久的青春，反倒轉來，煞足驚看著“青春”的真面目。好親像人若食過三十歲，就會愈來愈懷念十五、六歲的少年時代，m7-ku2,現實的人生猶原有真濟期待，咱無可能，ma無可能真正願意倒轉去青春的迄當時。
將青春的記持，留佇十五、六歲就好。感謝你當初時習慣性的“遲到”，今仔日我才會當用輕鬆的心情寫這張批，祝恁幸福。

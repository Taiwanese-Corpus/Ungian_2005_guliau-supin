回憶後樓過年
鄭順娘
一、 大摒掃
愈來愈近
過年的腳步聲
心內一直懷念古早的過年
大摒掃欲叫啥物人來tau3腳手
十一月底to7欲開始摒掃的習慣
今年阿媽親像慢了幾工
由厝頂掃落來到最後洗紅磚仔埕

用竹篙頭縛掃帚
由大廳　清落一年積蓋的塵埃
護龍　房間　走廊
前後庭　大灶腳
小灶腳　食飯間
細的khang khoe3愛歐巴桑來做
懸的粗重的khang khoe3 hou7男工做
前落、後落　內內外外
大摒掃欲到過年下晡

透過阿媽的檢驗
阿媽用金交耳扒
小小的一孔一縫
愛清氣到無半點土粉

二、 二九暝團圓
圍爐的時阿媽會講
甜粿teh年　發粿發錢
包仔粿包金　菜頭粿做點心
桌腳下面有火爐
火爐邊a排椪柑
食飯時阿媽講：
　碗底飯粒食互春
　予恁阿爸年年春
逐家敬酒講好話：
　gin2仔分紅包笑咪咪
　大人歡喜一家團圓
逐家無閒 chih chih
準備初一透早迎神的
香爐、金燭、紅桌巾
八仙彩掛在門楣前
半暝十二點　阿媽叫一聲
好去歇睏囉
初一早　初二早　初三初四睏到飽

三、 初一透早
雞公啼　阿媽碕碕硞的腳步聲
噴春的一陣人ui3大門入來
八音鼓吹聲鬧熱滾滾
gin2仔對床頂跳落來
趕緊穿新衫　換新皮鞋
炮仔聲中一歲除
大人亂操操
gin2仔愛年兜
弄獅陣也到
大埕放大炮

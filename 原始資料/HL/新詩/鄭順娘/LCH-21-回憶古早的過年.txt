
回憶古早的過年
鄭順娘
大拚掃                                  
越來越近過年的腳步聲                   
心內一直懷念古早的過年          
                                                      
大拚掃欲叫啥物人來tau3腳手
十一月底to7欲開始拚掃的習慣
今年阿媽親像慢了幾天
由厝頂掃落來到最後洗紅磚仔埕
                                                      
用竹篙頭縛掃帚
由大廳　清落一年積kham3的塵埃
護龍　房間　坅簷腳                      
前後庭　大灶腳                           
小灶腳　食飯間                                                                                                                                                 
細的工作愛歐巴桑來做              
懸的粗重工作給男工做              
前落　後落　內內外外                    
大拚掃愛到過年下晡                  
                                                      
透過阿媽的檢驗                          
阿媽用金交耳扒                          
小小的一孔一縫                          
愛清氣到無半點土粉                  
                                                      
二九暝團圓                              
圍爐的時阿媽會講                      
甜粿硩年　發粿發錢                    
包仔粿包金　菜頭粿做點心              
桌腳下面有火爐                       
火爐邊也排椪柑
食飯時阿媽又講：
碗底飯粒　食互偆
予阮阿爸　年年春
逐家敬酒講好話：
gin 2仔分紅包笑咪咪
大人歡喜一家團圓
逐家無閒腳緊手緊做周至
準備初一透早迎神的  
香爐、金燭、紅桌巾
八仙彩掛佇門楣前
半暝十二點
阿媽叫一聲逐家好去歇睏囉
初一早　初二早　初三四睏到飽

初一透早
雞公啼　阿媽khi-khi-khok8-khok8的腳步聲
pun5春的一陣人ui3大門入來
八音鼓吹聲鬧熱滾滾
gin 2仔ui3床頂跳落來
趕緊穿新衫  換新皮鞋
我也走去鏡台前
佇頭毛頂插一枝春仔花
加添喜氣洋洋
爆竹聲中一歲除
大人亂操操
gin 2仔愛年兜
弄獅陣也到
大埕放大炮


                 台灣 ~ 共同e5母親


                                      廖瑞女  (1993)

 
                  一
 	咱有共同e5母親，
台灣就是伊名稱；
看著成一條蕃薯，
人和精牲伊來飼；
粗俗韌命有個性，
二千萬人抱胸前。
		二
早有平埔原住民，
無貪無邪順天命；
天地為友照天理，
和諧氣氛無可比；
四季分明出土產，
溪流高山真正讚。
		三
四百年前有變化，
外來民族來侵犯；
荷蘭水手看做好，
蕃薯soah變美麗島；
統治台灣卅七冬，
歷史文化無相仝。
		四
明清兩代交替中，
反清復明鄭成功；
帶兵渡海來台灣，
唐山好漢大陣來；
停腳建置造家園，
安居樂業家團圓。
		五
一百年前風雲起，
鴉片害人叫be7醒；
台灣江山hou7日本，
割肉hou7人有夠笨；
認命以外並無路，
受人壓制無地步。
 六
一九四五息戰爭，
台灣歸回中國情；
點燈結彩迎大軍，
希望破滅目睭金；
文化氣質差一截，
才來引起二二八。
	七
經濟發達人奢侈，
貪婪心理無廉恥；
享樂生活排頭前，
道德精神請一旁；
殺人放火心麻痺，
人心墜落直直去。
	八
核能發電有利便，
廢料處理無方便；
車去蘭嶼擲去捨，
良心thai3會放你息？
人和土地愛相好，
彼此相疼尚界好。
	九
咱e5土地受傷害，
無人疼惜真腐敗；
綠色外衣剝光光，
害伊無毛頭金金；
咱來為伊出口氣，
挽回早時e5貴氣。
	十
寄居心態真不該，
認同本土你應知；
不管你對to2位來，
已經攏是台灣人；
牽手相好心搭心，
土地才會變做金。



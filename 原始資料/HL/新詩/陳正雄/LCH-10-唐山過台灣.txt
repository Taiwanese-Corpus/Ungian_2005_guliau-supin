

唐山過台灣
陳正雄


若 m7 是生活歹過
啥人愛離鄉背井
若 m7 是前途無望
啥人愛冒死渡海
生蕃惡
嘛較好貪官污吏
野獸歹
嘛較好酷刑重稅

揹起公媽牌
拚過烏水溝
甘願死　毋回頭
唐山已經是過去
寶島才有好將來

四百冬來e拍拚
二千萬人e血汗
才有今日e生活
錢財咱討賺
毋是天頂跋落來
土地咱開墾
毋是對面送過來
愛落土　愛生根
著保惜　著疼痛

彼當時
祖先渡海為啥代
毋佇唐山做奴才
今旦日
囝孫奮鬥有向望
欲tiam3台灣做主人


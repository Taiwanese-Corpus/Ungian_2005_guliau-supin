動物園的獅
陳正雄

原來
毋免艱苦搶食
to7會當三頓粗飽
毋免相撲相咬
to7會當一暝好睏
毋免風吹
毋免雨沃
毋免搶地盤
毋免拚性命
只要
乖乖滯佇籠仔內
猶原是
萬獸之王

玻璃窗的飛蛺
陳正雄
分明近在眼前
那會攏無感覺

樹葉明明咧動
那會無風咧吹

花草明明咧開
那會無芳無味

日頭明明咧曝
那會冷冷冰冰

分明一片空闊
那會攏未振動


Sui2-tin-tang kou2-chui oah8-tang7
水汀噹kou2-chui活動

KhoaN3 li2 tiam7-tiam7 khia7,
看你恬恬khia7,
M7 chai-iaN li2 u7 goa7 sui2 goa7 liu2-liah8,
M7知影你有goa7 sui2 goa7 liu2-liah8,
KhoaN3 li2 tian2 kang-hu,
看你展功夫，
Chiah-chai li2 u7 goa5-nih8 gau5 e5 pun2-su7:
Chiah知你有goa7-nih8 gau5 e5本事：
Phi-chui2-bin7 ,na2 poe-chiN3;
Phi水面，na2飛箭；
Chok8 loh8-khi3 chui2-te2 ,koh e7 chhang3-chui2-bi7;
Chok8落去水底，koh會chhang3水bi7;
Nng7 ki kha ,bo5-si5-eng5,
兩支腳，無時閒，
Na2-chhiuN7 leh thiau3 pa-le5-bu2 hiah-nih8 hoaN-hi2.
Na2像leh跳芭蕾舞hiah-nih8歡喜。
Sui2-tin-tang, kou2-chui kiam oah8-tang7.
水汀噹，kou2-chui兼活動。


＃水汀噹＞河烏＞Brown Dipper.
水汀噹，生活ti7坑溝仔有水流e5清氣水溪谷附近，khia7 ti7溪仔邊、石頭頂chhoe7食活動，用伊e5生活環境來號名，是鄉土味真重e5山澗水鳥，好聽kou2-chui。
水汀噹，伊e7-tang3靠近水面直線飛行緊，na2飛na2吱，聲幼響亮，kah-na2 leh表演特技leh。常在歇ti7水濱岩石頂，尾仔翹翹，兩支腳不sam2 時屈- -leh 屈- -leh,chiaN5 kou2-chui心適，抑是無tiuN張無ti5 chok8入去水底，是陸鳥中siong7-kai3 gau5 泅水e5鳥仔，而且會曉ti7 chhoah 流[急流]中應用雙翼chhang3水bi7 ，抑是水內步lian2行路。伊e5腳爪間雖然無像一般雁鴨有蹼（pok ），卻e7-tang3 ti7水內活動，時常ti7岩石頂用嘴pe ko7尾椎e5油脂腺來抹羽毛，hou7羽毛khah be7 bak tam5去。
水汀噹ti7 chhoah流區chhoe7食e5時間khah濟，因為chhoah 流區域khah有水生昆蟲kap魚蝦抑是水底昆蟲。

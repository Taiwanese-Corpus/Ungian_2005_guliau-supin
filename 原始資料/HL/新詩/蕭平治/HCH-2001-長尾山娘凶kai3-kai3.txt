長尾山娘凶kai3-kai3
Tng5-boe2-soaN-niu5 hiong-kai3-kai3 

身穿金sih-sih e5 khong2色長衫
Sin chheng7 kim-sih-sih e5 khong2-sek tng5-saN ,
烏頭毛，紅嘴pe,紅腳骨
Ou thau5-mng5 ,ang5 chhui3-pe ,ang5 kha-kut ,
看起來ian5-tau5有氣派
KhoaN3--khi2-lai5 ian-tau5 u7 khi3-phai3 ,
可惜凶kai3-kai3,phaiN2死死
Kho2-sioh hiong-kai3-kai3 ,phaiN2-si2-si ,
粗氣大聲馬喉，干單想beh食肉。
chhou-khi3 toa7-siaN be2-au5 ,kan-na7 siuN7 beh chiah8-bah .

＃tng5-boe2 soaN-niu5 （長尾山娘）＞臺灣藍鵲＞Formosan Blue Magpie.
tng5-boe2 soaN-niu5,俗稱山娘仔，紅嘴pe 、紅腳骨、金藍色e5 身軀，頭、頷頸烏色，尾長長烏插白、金藍花紋，非常sui2,ti7 低山區樹林頂面，三五隻七八隻排一列，ui3 山坪向山坑仔直線飛行，排成一choah8 長尾陣，講有joa7 sui2 toh8 有joa7 sui2。
tng5-boe2 soaN-niu5本性兇惡，吼聲噪人耳，雜食性，食大型蟲豸 、細隻鳥仔、鳥仔囝kap 鳥仔卵、野鼠、杜定、蛙類，koh-khah愛食木瓜hit款水果。做岫(siu7)ti7原始雜木林，一岫生4~6 隻鳥仔囝，鳥仔囝孵出了後，親鳥特別phaiN2，兇kai3-kai3 ，ka7 頭殼頷頸e5 羽毛kek chhang3-chhang3 ，heNh-kiaN 敵人侵入。

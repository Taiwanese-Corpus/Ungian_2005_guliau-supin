【寓言故事】你真特別          阿秀

微美克人是一群真細身e5柴ang-a2。In攏是木工師傅依萊雕刻出--來-e5。伊e5工作室ti7半山頂，tui3 hia會tang3看著規個微美克村。每一個微美克人攏無仝款。有e5鼻a2大、有e5目睭大、有e5 koan5、有e5矮、有人戴帽a2，有人穿外套。M7-koh in攏是仝一個人刻--出-來-e5，也攏toa3 ti7仝一個村。
	微美克人愛做一項代誌，to7是互相粘貼紙。每一個微美克人攏有一盒金星kap一盒烏點e5貼紙，每日in ti7街a2路ka7 tu2--著e5人粘貼紙。木質好、色彩sui2 e5柴ang-a2會hou7人貼金星。木質粗抑是油漆已經lak--去e5 ang-a2會hou7人貼烏點。有才能--e5，hou7人貼金星。親像有人真有力、有人跳真koan5、有人學問好、有人gau5唱歌，大家攏會ka7 in貼金星，有e5人規身軀攏是金星。每一擺in若theh8著一個金星，in攏真歡喜！In會想ai3 koh做啥物代誌？才會tang3 koh theh8著khah che7 e5金星。
	M7-ku2，啥物攏做無好e5人，kan-na會tang3 theh8著烏點。阿肥就是內面e5 一個。伊想beh kap別人相仝跳真koan5 ，總--是攏會siak--落-來。伊若siak--落-來，別人就會圍--過-來，ka7伊貼烏點。有時陣伊siak--落-來e5時會刮--著，別人to7 koh hou7伊一個烏點。然後，伊beh說明為啥物poah8倒，講be7輾轉，別人to7 koh加hou7伊一個烏點。後--來，烏點貼siuN che7，伊就無想beh出門。伊驚koh做m7 tioh8代誌，親像帽a2 be7記--得抑是踏著水窟a2，人會koh hou7伊烏點。其實，有人kan-na看著伊身軀貼hiah che7烏點，就會加hou7伊一個，根本to7無理由。
	「伊本來to7 ai3 hou7人貼真che7烏點。」大家攏按呢講。
「伊m7是一個真好e5柴ang-a2。」真che7擺聽人按呢講，阿肥家己ma7按呢想。伊講：「是--a！我原本to7 m7是一個好e5微美克人。」
	伊真少出門，伊若出--去to7去kap仝款有烏點e5人作伙，按呢伊e5心chiah be7艱苦。
 有一日，伊tu2著一個真無仝款e5微美克人。伊e5身軀攏無烏點，ma7無金星，伊e5名叫露西亞。伊koh 發現m7是人無ka7伊粘貼紙，是貼紙根本貼be7 tiau5。有人o-lo2露西亞無一點烏點，想beh ka7貼金星，m7-ku2一貼紙就lak--落-來。有人看伊無金星，想講伊笨桶，想beh ka7貼烏點，m7-ku2 ma7是貼be7 tiau5。
	阿肥心--裡想：「我就是beh按呢，我無愛有啥物記號。」所以，伊問hit個身軀攏無貼紙e5微美克人，ai3按怎才會tang3 kap伊仝款。
「真簡單--a！」露西亞講：「每一日攏去chhoe7依萊。」
「依萊？」 
「是--a！就是木工依萊。我會kap伊做伙坐ti7伊e5工作室。」 
「為啥物？」 
「你家己去to7知影？伊toa3 ti7半山頂。」露西亞講了，oat8--leh to7走無--去。「M7-ku2，伊敢beh見我？」阿肥大聲hoah。露西亞已經走遠--去，無聽--著。
	阿肥轉來厝。坐ti7窗a2邊，看窗a2外e5微美克人互相jiok來jiok去，ka7別人粘貼紙。「Che是m7-tioh8 --e5。」伊家已講。伊決定beh去見依萊。伊一直行，peh上山頂，行入去依萊e5工作室。
 伊驚一tio5，目睭thi2 kah大大蕊，chia e5物件攏真大。他ai3 nih腳尾才會tang3看著工作台。阿肥會驚，伊講：「我無愛chia，我ai3緊走。」伊oat8--leh想beh走，m7 -ku2聽著一個聲：「阿肥？」阿肥停--落-來。
「阿肥！真歡喜看著你來，過來hou7我看mai7。」阿肥慢慢a2 oat8--過-來，看著hit個真大漢、規面攏嘴鬚e5木工。
	伊問：「你知影我e5名？」 
	「當然我知，你是我創造--e5。」伊萊aN3--落-去，ka7阿肥抱起來工作台。
	「嗯---。」這個創造者看著伊規身軀e5烏點，講：「看--起-來，人hou7你真che7無好e5記號。」
「我m7是刁工--e5，我已經盡我e5力。」
「Ouh！我e5 kiaN2，你m7免ti7我e5面前講che，別人按怎想我不管。」
「你不管？」 
「我不管，你ma7無應該ka7 che khng3 ti7心內。Hou7你金星抑是烏點--e5是啥人？In kap你仝款，kan-na 是微美克人。In按怎想無重要，重要--e5是，我按怎想，我感覺你真特別。」
 阿肥笑--a！「我真很特別？為啥物？我走be7緊，跳be7 koan5。我e5漆(chhat)開始teh lak。你為啥物beh對我chiah好？」 
 依萊看阿肥，伊慢慢a2講：「因為我知影你，所以我對你chiah好。」
 阿肥m7 bat hou7人按呢看--過，ma7 m7 bat有人對伊chiah好。伊m7知影beh按怎應。
「我tak8日攏期待你來。」依萊講。
「我來chia，是因為我tu2著一個無粘貼紙e5人。」阿肥講。
「我知影。伊bat ka7我提起你。」 
「為啥物貼紙ti7伊e5身上攏貼be7 tiau5？」 
	創造者輕聲講：「因為伊ka7我e5想法看作比別人e5想法koh khah重要。」
「啥物？」
「你beh hou7貼紙粘ti7你e5身軀頂，紙才貼會tiau5。你相信我e5疼，就be7去管hia e5貼紙。」
「我聽無。」
	依萊笑笑a2講：「你會明白，m7-ku2 ai3經過一段時間，因為你有真che7貼紙。Chit-ma2開始，你每日攏來我chia，hou7我ka7你提醒我真疼--你。」依萊ka7阿肥tui3工作台khng3轉去土腳。
 	阿肥beh行--出-去e5時，依萊koh ka7講：「Ai3會記--得，你真特別，我創造你。你kap別人無仝款。」
 	阿肥沿路行，沿路想：「我想伊講--e5是真--e5。」就ti7伊按呢想e5時，一個烏點lak--落-來。

 人e5價值在ti7你按怎看你家己，m7是別人按怎看你。其實每一個人來到這個世間攏是一個新e5個體，身軀無任何e5記號，所以你感覺家己真特別e5時，你to7真特別。當你按呢想，你to7 be7 hou7人貼金星抑是烏點............做真正e5家己。

(這個故事是真che7冬前，我chhoa7 gin2-na2去圖書館聽故事e5時聽--著-e5。因為時間已經過真久，我be7記得作者，也chhoe7無這本冊。總--是這個故事一直留ti7我e5心內，寫出來kap大家分享。)

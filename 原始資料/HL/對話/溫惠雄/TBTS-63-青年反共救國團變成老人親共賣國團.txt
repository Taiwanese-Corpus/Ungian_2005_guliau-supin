『青年反共救國團變成老人親共賣國團』
  溫惠雄

A. 最近台灣國民黨穿『美國西裝』。  

B.『美國西裝』是大輸，國民黨在98年底三合一選攏大贏。無論立法委員、台北市長、市議員攏大贏，thai3會講大輸？

A. 我是講『青年反共救國團』。  

B. 是按怎『青年反共救國團』大輸？

A.	國民黨本來規劃『駙馬爺』，『賴國洲』，代替已經做十二年主任『李鍾桂』，想無到『李鍾桂』真厲害。1月31日選舉指導委員17名只6名留任，11名新的攏是李鍾桂的人，國民黨指定的大部份落選。

B.	賴國洲得幾票？

A.	真漏氣，駙馬爺124名投票，只得11票。

B.李鍾桂確實厲害，m7-na7李登輝規個國民黨攏穿『美國西裝』大輸，連考試院長許水德，台灣省主席趙守博、交通部長林豐正，攏選委員選無著，輸kah『土土土』。李登輝變成跛腳總統了!

A.國民黨kap救國團敢m7是攏仝國e5?

B.本來青年反共救國團是蔣經國創辦為掌權e5器具，救國團一切財產資產特權…『國庫通黨庫，黨庫通團庫』，『外褲通內褲』，親像『國民黨的黨產』：『華航』、『婦聯會』、『圓山大飯店』，攏仝款是台灣人e5『民膏民脂』，用特權霸佔e5黑市機構。

A.	李鍾桂敢不是國民黨員？

B.伊是非主流派、舊中國統派。伊為保持伊e5飯碗kap勢力。代先12月中為擴大參與，召收新會員76名，攏是伊e5人，koh叫非主流派李煥主講『啥物人利用青年朋友作政治鬥爭e5工具，就是歷史e5罪人！』。  

A.『龜笑鼊無尾』，當時青年反共救國團是太子蔣經國利用青年做鬥爭e5工具。照李煥e5講法：蔣經國就是歷史e5第一大罪人，kap毛澤東e5『紅衛兵』仝款！

B.	是啦！非主流中國統一派，m7愛hou7駙馬爺賴國洲歷史重演，做奪權e5器具，因為李登輝無後生。這次hou7李登輝ka7賴國洲駙馬爺『阿里山khu-li2 --pong7壁』：『十七兩翹翹』。
  
A. 啥物是十七兩翹翹？

B. 一台斤是16兩，17兩e5時，磅仔自然翹起來，台灣話『翹去』是『過身』『死去』e5意思，這次國民黨大輸就是『翹去啦』！！！  

A. 李鍾桂一個查某人thai3會chiah厲害？

B.『到taN你才知』。伊開嘴就是『先總統，蔣公…。伊e5中國功夫『轟動武林，驚動萬教』phou5-kha-chhng(拍馬屁) e5道行真深。我按電視聽著國民黨規劃『潘振球』做召集人，連指導委員攏選無著。伊講『潘公真意外落選』，我強強beh 起雞母皮。伊hou7潘振球選無著，又叫伊『潘公』，確實厲害，莫怪蔣介石hou7人叫『蔣公』。  

A.	最近台灣國立編輯委員會將國中歷史冊蔣公改做蔣中正。按呢 be7 直啦，hou7愛國同心會e5人大罵『hiat雞卵』『洗家清』hou7蔣公變蔣中正， be7 使啦。


B. 這chiah-e5中國仔愈來愈無謙卑，中國最偉大儒家只有叫孔子、孟子、孫子兵法e5『孫子』、道家e5『老子』、基督教耶穌自稱『人子』。Chia e5 be7 見羞『phou5-kha-chhng』e5無叫蔣子, ai3人叫蔣公，豈有此理，蔣介石ti7中國E死外濟人，ti7台灣二二八事件E死二三萬人菁英，beh咱叫蔣公，著『立正』，寫字著lang3一格...攏是親像李鍾桂這個phou5-kha-chhng e5人造神運動啦，啥物民族救星，整個大陸hou7共產黨救救去！好佳哉有台灣hou7伊做逃難e5所在thang匿，若無就『死無葬身之地啦』。  

A. 總是前到taN無人叫李登輝做李公。

B.『碗公咧』『李公』，當然無，因為李登輝是台灣人做 in e5總統，真 be7 爽，所以統派新黨一日到暗攏beh罵李登輝，干單tui3總統府辦公室主任蘇志誠叫『小蘇子』kap the罵慈禧太后『小李子』仝款。

A. 聽講救國團真有錢？

B. 哦！有十四個活動中心、八個山莊，政府每年補助二億元， 霸佔國有土地28公頃。

A. 聽講救國團攏kap中國『私通』，theh8錢去中國大陸南京起大型活動中心，chhoa7青年去親共hou7中國統。

B.著啦，koh救國團指導委員平均年齡61歲以上，以前反共，現在kap中國共產黨『私通』變親共，以前講欲救國，現在變賣國，所以『青年反共救國團』『掛羊頭賣狗肉』應該改名『老人親共賣國團 』。 

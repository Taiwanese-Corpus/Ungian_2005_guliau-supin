台文BONG報結婚廣場

結婚這項tai7-chi3

新娘講m5e
邱彥玲
大概是細漢厝--ni 開餐廳，看過siuN che7 結婚場面，ma7 有可能是ui3 別人身上看著che7-che7 婚姻不如意e5 故事，soah 感覺王子kap 公主結婚，無tiaN7-tioh8 就像ang-a2 冊所講--e5,long2 thang 過幸福快樂e5 日子；對結婚這項tai7-chi3,我都也無chiok大e5 幻想kap 期待，koh tiaN7-tiaN7 會tiau-kang 去閃避。
決定beh kap 瑞銘結婚，是受著i 愛情力量e5 感染，hou7 我有講「我肯」e5 勇氣。講--來我ma7 知影這句話代表--e5 是兩人甜蜜e5 生活中，iau2-koh 有che7-che7 e5 義務kap 責任，m7-taN7 是生活方式、人際關係、人生態度，兩人ai3 互相配合，lian7 對方生理kap 心理上e5 問題ma7 ai3 照顧、關懷會到。
朋友、si7 大知影gun2 無beh 穿結婚禮服，無愛去hip 結婚相片……，long2 講我siuN chhin3-chhai2,日後絕對會後悔。對結婚e5 方式，我無leh chhap 別人an2-choaN2想，kan-taN 一心一意用嚴肅koh 謹慎e5 態度去面對人生e5 大轉變，對我來講，「我肯」講出嘴，be7-tang3 有反悔e5 時chun7,che chiah 是上重要--e5。
Kap 瑞銘ui3 熟sai7、相知相愛到決定beh 組織一個家庭，我開始去調整以早ka-ti7獨斷獨行e5 kha 步，速度緊慢是我學習成長e5 人生功課，ka7 ka-ti7 講，ai3 用khah有智慧、包容e5 態度kap 快樂、健康e5 心，好禮a2 去完成。
決定beh kap 一個人做夥行後半世人--a，人生真oh 講，gun2 無法tou7 去控制長度，m7-koh gun2 有ai3 掌握著闊度e5 共識，希望建立e5 新家庭會tang3 是一個親密koh自由e5 空間。
M7 免禮服、相片、鑽石……，gun2 kang7 款有結婚e5 浪漫。路遙遠，gun2 tau3-tin7 行！

新郎講--e5
廖瑞銘
      Hioh 熱這兩個月，long2 leh 無eng5 備辦結婚這項tai7-chi3,舞gah 無心情去享受娶bou2 e5 快樂，kan-taN 一直祈禱順利辦完這件人生大事。Hit 工，ka7 勤岸講我一sut-a2 都無結婚e5 浪漫；勤岸了解我e5 意思，kan-taN 提醒我講，新娘有就好--a，你隨i，就會sai2--得。
舊曆年過，hit 個Valentine's Day，我送i 一項禮物，i 歡喜接受，goan2 e5 發展就真順事。結婚e5 事項，goan2 long2 無liah8 做是要緊，認定he 不過是一種法律形式e5 確認na7-tiaN7，若的確tioh8-ai3,儀式盡量簡單，無愛『婚紗攝影』，無愛禮餅，公證就好。正經開始籌備，chiah 知影，無hiah-ni7 簡單，四khou-lian3-tng2 e5 親朋好友，十嘴九kha-chhng，ka-ti7 會tang3 主意e5 部分真有限。這時chiah 發現「文化傳統」e5 力量，一般人真oh 去對抗。
到尾，會tang3 安慰ka-ti7 e5「自主」部分，tu2 kan-taN chhun：新式e5 台文kap中文對照邀請函、公證結婚、無beh hip『婚紗攝影』、ti7 台文BONG 報發消息kap 寫兩句a2 感言。
結婚兼搬厝，iau2-koh ai3 避開七--月e5 che7-che7 禁忌，一篇感言ti7 腦--ni seh8 來seh8 去，無法tou7 寫gah joa7  理想，kan-taN 想beh 趁這個機會做一koa2  反省kap 感謝做記念。
結婚e5 意義是告別單身e5 宣示，是另外一種關係e5 確認。Ka7 ka-ti7 講此後生活e5 kha 步、用錢e5 觀念long2 ai3 體諒另外一個人e5 感覺，ma7 向所有e5 親chiaN5 朋友會失禮，be7-tang3 像khah 早『單操一個』e5 時代hiah-ni7 自由soai7-phai2,「我m7 是普通e5 身軀--a」！Koh 來，萬事ai3 以「家」為重。
我真歡喜新娘聽著我e5「覺悟」了後，提出一個觀念，希望兩個人ti7 人生e5 路--ni，long2 會tang3 同齊看頭前，互相扶持完成個人e5 夢，m7 免時時相對相。互相學習尊重對方婚前生涯所累積e5 性命款式，ma7 學習同齊做一項tai7-chi3,包含睏kang7 頂眠床。
會tang3 展開我日後「意外e5 人生」，是che7-che7 朋友ti7 這幾年來e5 鼓勵kap牽成－－感謝A 惠e5 牽線介紹。感謝A 仁ti7 台語文運動e5 路上牽教、鼓勵kap 容忍，分享互相對台灣e5 看法。感謝國修這幾年hou7 我有機會ti7 台灣劇場上盡力，沿續早前對戲劇e5 興趣。感謝野史茶會e5 同志tak8 個月溫暖e5 安慰。感謝靜宜大學人文科hou7 我有穩定e5 khang-khoe3 kap 收入，安頓基本生活。感謝che7-che7 道友關懷相thiaN3。感謝天公伯--a 賜hou7 我一個溫純體貼智慧e5 牽手。

Mai3 koh hou7 in孤單---Hm5 人婆--a講--e5
A惠
會想beh ka7 in牽線，講實--e5 是hou7 廖博士瑞銘兄ju5  gah chih-chat be7 tiau5 。
有一句俗語講：「紅柿若上市，羅漢kha-a2 目屎就poe2 be7 離」，瑞銘兄堂堂一個大學教授，是無hiah愛哭--la，m7-koh可能tiaN7 -tiaN7 「獨夜無伴守燈下」，稀微心頭酸，常在teh haiN 講「孤單」「ut-chut」，我看看--le m7 是pan7 勢，che若無緊ka7 chhoe7一個伴，kiam2-chhai2 會爆發「憂鬱症」，台文運動都leh欠kha-siau3--a，be7-tang3放i長久an2-ne消沈--落去。
台文運動khou-a2 e5朋友teh chhoe7對象e5標準真簡單；第一，ai3 有台灣意識，第二，ai3 支持台語文運動，an2-ne nia5 。原則簡單，m7-koh，瑞銘兄上siap--a，koh是大學教授，siaN2 款cha-bou2-gin2-a2  chiah會su3 配--ne？我tui3 身軀邊e5朋友一個一個tiak，有翁--e5、單身主義--e5、氣味be7 合--e5、……實在無幾個thang紹介。有一kai2  tu2 好有機會kap彥玲姐開講，過程中hou7 我感覺i chiaN5 體貼、有自主性、koh真謙虛，若無排斥結婚，會tang3 試牽線看mai7 。
講--來 ，彥玲姐自95年十--月到taN ，參加TNT合唱團ma7  tih-beh兩年--a，自頭我就真佩服--i，佩服e5 理由是：生目chiu iau2 m7-bat看過chiah謙卑e5 音樂老師;I ti7  Italy專攻聲樂theh8 著學位以後，tng2 來台灣ti7 學校教Piano kap聲樂，私人學生ma7 真che7 ，照一般人e5 標準來看，i thang講是收入be7 bai2  koh有社會地位——Ti7 中國ka7 台灣khian飛彈e5 時有本錢thang移民hit形--e5。M7-koh，i ti7 知影TNT電台beh招聽友組合唱團了後就來參加，koh驚人知i是學音樂--e5,私底下ka7 我講，i是beh來學koa2 台灣歌，mai3 hou7 tak8-e5 有壓力，m7 免hong5 知影i e5 工作性質;自an2-ne，i罕得缺席，兩年來gun2 大約20個團員tak8 禮拜一pai2 聚會唱台灣歌，彥玲姐若無thiaN3 台灣koh chiah-ni7 gau5  替人設想，無可能kap tak8-e5 tau3-tin7  chiah久。
彥玲姐bat ka7 我講--過，i e5 老pe7 chiaN5 早就過身，hou7  i tui3 幸福m7 敢期待，世間一切long2 無tiaN7-tioh8 ，iau2 是mai3 誤人前途khah kui-khi3 ;瑞銘兄tui3 結婚這項tai7-chi3 其實ma7 驚驚，我chhoe7時間kap in兩人分享一koa2看法了後，in願意試交往看mai7 ，hou7 對方ma7 hou7 ka-ki7 一個機會;知影in決定beh結婚，有tam7-poh8-a2 矛盾e5 心情，歡喜是免講--e5,m7-koh會煩惱速度siuN7 緊，m7 知in互相了解到底有夠--無 ，雖bong2 講tak8-e5  long2 大人大種--a，總--是我牽線-- e5責任chiaN5 重。
Ti7  chia，趁機會ka7 新郎、新娘講幾句話;瑞銘兄：tioh8 珍惜這個緣分，thiaN3 bou2 救台灣;彥玲姐：L.K.K.e5 Phu5 -long7 -kong3就拜託你照顧--a。Tui3   BONG報kap TNT合唱團來講，gun2 真正m7甘瑞銘兄kap彥玲姐beh離開台北，去台中建置新家庭，總--是各人都合無kang7 ，che be7 勉強--得 ，相信共同為台灣phah-piaN3  e5 心會hou7 lan2 ti7 tak8 所在同齊做工，祝福lin2 不時相扶持，m7驚風湧挑戰，喜樂行人生e5路途。

E-MAIL道友賀詞
Hawaii e5 詩人李勤岸：Chiok 歡喜瑞銘beh 結婚--a，大tai7-chi3 neh！我hit 個時間無法tou7 去lim 喜酒，真可惜，m7 知會tang3 提早補lim--be7?
米國衛鄉教會牧師陳柏壽：瑞銘兄，真恭喜你beh 娶bou2,你是一位真有熱情e5 台灣青年，不斷teh 開拓新天地e5 志氣，相信你ma7 會ti7 新e5 家庭生活中開拓出一片新天地。願lin2「白頭偕老」，共同創造新e5 台灣人e5 家庭kap 文化e5 美夢。願上帝賜福--lin2。   
米國Fresno 大學教授劉清白：好消息！祝瑞銘兄結婚快樂。真可惜，be7-tang3 tng2 去參加i e5 婚禮。我九月初有beh tng2 去台北，上課e5 關係，初七tioh8-ai3 tng2 來米國，拜託台文BONG 報替我ka7 瑞銘兄恭喜--一下。

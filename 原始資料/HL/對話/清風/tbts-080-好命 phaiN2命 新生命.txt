好命、phaiN2命、新生命		清風

康半仙：各位先輩，我是康半仙，專門替人算命卜卦。自從我作這行以來，已經經過二十年了。我所算過e5人m7 知有外che7 ，有gin2-a2，也有大人，有少年也有老伙仔。人e5命運真phaiN2 講，有e5好命溜溜，一生順順順；有e5 phaiN2命噹噹，散赤li-lo，有時無頭路，有時連某也無去，phaiN2命kah連我to m7敢kah收錢，看joa7 phaiN2命。上稀罕e5，是有e5明明hit種命nge7 ko-ko，衰尾kah火車to無beh hou7坐，伊ma7笑嘻嘻，快樂kah爬上天；有e5明明to好命kah坐leh食，倒leh睏；不過，規日憂悶、鬱卒，規個面攏無春風，實在真奇怪！喔喔，來啊！
女：「哎呀，半仙啊，請你ka7我算看mai7，到底我厝e5風水是to2位無tu2好。」
康：「是按怎，你nai2會按呢想？」
女：「你m7知，我最近隔壁搬來一家，tak8項攏佔風頂邊，厝六間，加我一間，kiaN2三個，加我一個，翁也比阮翁koan5一寸，連in兜e5花攏比阮兜e5 khah大蕾，我想攏無？Hit隻狗ma7 pui7 khah大聲。我愈想愈geng5，血壓tak8日chheng3 koan5，來請半仙ka7我看一下，看beh怎樣改運？」
康：「喲，che簡單。恁兜車庫e5門改向西，然後花園內裝一個噴水池，koh作一個放水e5水車，就萬事如意了。你就是欠水，水khah che7就好啦，過去你向東剋虧！」
女：「真正啊！Che真簡單，感謝你了」	 (退) 
（半仙tu2 beh提茶au ，一個少年人入來）
青：「半仙仔，我無想beh活落去，…」
康：「哎呀…少年e5，你是按怎leh …」
青：「我規日攏teh看電腦，也是靠電腦teh食飯。不過，電腦比人腦khah緊、khah大，技術tak8日teh變。我感覺teh kap伊比賽。我e5頭腦toe3無著，tak8日作惡夢，日日流chhin3汗。上蓋hou7我geng5心e5是，頂司叫我訓練e5 hit個新來e5 m7成gin2-a2，薪水是我e5兩倍，你講氣死人boe7？
康：「啊，這個電腦領先e5世代，阮這途也漸漸受威脅了，無學電腦，親像也漸漸khia7 be7-tiau5了…」
青：「電腦算命e5花樣也真che7，這方面e5知識也che7，但是…無仝款。」
康：「怎樣無仝款？
青：「電腦摸be7著我e5心情，也看be7著我e5表情，又koh無法度一個一個了解我心內上深e5想法…」
康：「是啊！電腦我雖然m7-bat，但是，我知，「物極必反」。阮這行e5，看透人性百相。少年e5，m7免煩惱，會有轉機，只要你無失志，一切會變好。我看你頭額金光閃閃，你幾個月後一定會有轉機，絕對m7-thang失志…」
青：「真e5，多謝半仙指教，我會盡力心情放鬆koh再努力，半仙koh lim一嘴茶。」
（外面一陣音樂，有一個人彈著gih-tah，ti7街頭賣唱，半仙伸頭一看，一嘴茶倒chhian3 ，嗽kah真大聲，目睭倒吊「噯喲！」一個牧師tu2好經過，ka7康半仙扶leh 。
牧：「康先生，你是按怎啦？」
康：「不得了，不得了，這個人規身軀邪氣chheng3-chheng3，tui3頭殼頂到腳尾無一個所在無染著衰運，是phaiN2 運kah無人知e5人。」
牧：「To2一個人啦？」牧師問。
康：「就是hit個teh唱歌e5人啊！ 半仙直ki2，m7-ku2面m7敢看。
牧：「Hit個，hit個tioh8是阿福啊！阮教會e5兄弟啊？你怎樣講伊hiah-nih衰，伊規日唱歌，作義工，真快樂啊？」
康：「啊！啊」一直拍ka-leng2 -sun2，「Che是我看過e5上蓋phaiN2命，命上硬（nge7）e5人，會剋（khek）父、剋母、剋兄、剋弟、剋某、剋kiaN2 ，若是啥物人kap伊接近就會無好結果…」
牧：「Boe7啊！伊e5家庭雖然khah散赤，但是真歡喜，真美滿；父母兄弟某kiaN2也好勢，kan-taN用錢無thang量siong7，ai3 khah儉nia7-nia7。伊是真疼主，疼厝邊e5人…」
康：「啊！伊koh作啥物義工？…」
牧：「伊，是一位真用心e5基督徒，伊無受啥物真深e5教育，但是伊會曉用伊e5天才去服務，你知無？」
康：「牧師啊！你講這位青年是真虔誠愛主e5人houNh？」
牧：「是啊！」
康：「是重頭生，真正虔誠e5基督徒，是無？」
牧：「是啦！ 」
康：「按呢，我算命chiah-nih che7年，m7-bat看過chiah-nih phaiN2命e5人，但是，這個本來e5生命並無影響另外hit個新生e5活命，耶穌才是真正改變命運e5人…」
	「阮算命若遇著真正重頭生e5基督徒就be7靈lah …」

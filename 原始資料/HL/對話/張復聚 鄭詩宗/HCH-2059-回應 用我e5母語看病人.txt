回應「用我e5母語看病人」
			/張復聚、鄭詩宗
										
	讀tioh8賴其萬教授e5文章，有一koa2感想，無講出來人boe7爽。
	台灣醫療體系對患者e5語言權e7-sai2講long2無啥teh關心。醫療人員若teh kap kan-taN會曉講一種語言 (台語、客語、原住民語)e5患者交談，親像探問病史、解釋病情、說明處理手續、通知檢查結果，a2是討論各種治療e5選擇權等等，咱常常聽tioh8 in用華語，患者有可能聽kah霧sa3-sa3。因為久長以來，大家對權威式e5醫療環境long2已經慣勢慣勢a,大部分人真自然tek8會teN3恬恬，m7敢講話，koh-khah be7主動去要求醫療人員用in e5話。醫療人員ma7認為既然患者to無應話a,toh8想講in有瞭解a。結果neh,患者失去瞭解病情真相e5權利，無法度家己作治療e5選擇，甚至拒絕接受治療等等。對醫療人員來講，in採用e5溝通方式，是單向e5,in並m7知患者到底有瞭解無，無盡義務ka7患者交代清楚a2是無hou7患者有選擇e5機會。患者若連醫療人員teh講e5話to聽無a,beh按怎叫in tiam3麻醉、手術等e5「知情同意權 (informed consents)」文件頂簽名？另外kap台灣醫療語言有牽連，koh經常tu2-tioh8-e5 e5情況：醫療人員聽無單語老人講e5話，toh8去拜託患者e5親戚、朋友、或是會曉講雙語e5其他醫療人員臨時作翻譯。He有可能產生「利益衝突」、「揭露秘密」、a2是「損害患者隱私權」等等違反醫療倫理e5 tai7-chi3。Beh kang5作翻譯e5人，照道理對醫療常規程序kap醫用術語m7-nia7需要有充分e5了解，對醫療人員kap患者雙方e5語言、文化ma7 ai3有熟，chiah有法度真正去替患者解釋有關病史、病情，討論治療選擇權，a2是傳達手續說明kap通知檢查結果等等e5資訊。所以講，透過患者e5親戚、朋友作臨時翻譯，真有可能be7-tang3達成醫病溝通e5基本要求。
	有真che7患者本身對華語無啥通，koh m7願ti7無熟悉e5人e5面前漏氣，ma7驚hou7人認為伊無受過真che7教育，致使受tioh8二等e5醫療照護。Teh kap醫療人員chih接e5時，in tioh8 kan-taN用tim3頭a2是微微a2笑作回應，但是實際上，醫療人員雖然講kui晡，in卻根本無啥瞭解。
	根據衛生署委託中華民國神經學學會e5統計，ti7 20-30％e5醫療糾紛案件內面患者無受tioh8任何傷害，可能是因為醫師kap患者之間e5溝通無好e5關係。這對阿扁總統強調人權立國e5台灣，實在是真大e5諷刺！
目前醫學院e5教育普遍欠培養人文素養、社會關懷、文化認知kap醫病關係技巧e5課程。醫學生kap少年醫師普遍tek8對本土語言（Ho7-lo2、客家、原住民南島語）e5能力真差，致使損害醫師kap患者之間e5溝通。下面列出來e5三個狀況，有可能會hou7頂面所講e5問題變koh khah嚴重：（1）醫學院無設正式e5本土語言課程。醫生ti7醫學教育中，無受適當e5語言教育，將來開始beh kap患者接觸e5時，語言能力無夠，be7-tang3溝通。（2）醫學界對病痛kap醫療teh使用e5口語無系統性e5了解kap研究。醫生對患者表達e5病痛症頭，無充分理解，有時會耽誤tioh8治療復健e5過程。（3）無制定標準化e5台語醫學術語。醫生ka7患者解說病情或者是傳報衛生知識e5時，無標準化e5醫療術語，一個醫生講一款，患者聽kah霧sa3-sa3。醫生kap醫生之間teh討論患者e5病情，a2是互相teh報告醫療新知識e5時，in不得不lam7 tioh8外來語（英語，日語，或華語），本土語言soah無法度當作是台灣醫學界專業溝通e5語言。
美國民權法案第六條規定，用英語做口語或書寫主要語言e5人民，若teh chhoe7醫療照護e5時，in有權利得tioh8語言e5協助。Ferguson ti7 2002年ti7回顧文獻內面有講過醫生kap患者之間e5種族、族群、kap語言e5無相仝，會影響tioh8醫病關係e5品質。屬ti7少數族群e5患者，特別是英語講無啥好e5人，khah be7引起醫師e5同理心反應，khah be7 kap醫生建立互相信任e5關係，khah be7得tioh8充足e5資訊，ma7 khah be7參與醫療決策e5過程。
所以咱tioh8-ai3回應賴其萬教授e5呼籲：m7-thang hou7政治化來排斥醫學院推動醫學台語e5教學，tioh8-ai3 hou7醫學生有能力去應付台灣本土多元化e5文化背景。同時，阮ma7 beh呼籲台語文學者趕緊完成台語文字化，醫學界khah緊制定台語醫學名詞(當然ma7包含客語kap原住民語)，e7-tang3 hou7全國醫學生選修。(張復聚：台灣羅馬字協會創會理事長，鄭詩宗：高雄醫學大學台語文教師) (本文是用中文寫，賴柏年翻作漢羅台文)

嚴清華e5小傳
清華亦名佛仔，伊ti7細漢e5時有入小學讀冊，家事不止散，所以到16歲，姑不chiong著退學去hou7人chhiaN3。有佮伊e5頭家相佮去廣東，無久就koh轉--來。到20歲就娶某，hit年偕牧師抵到淡水，伊就去探伊愛討看有頭路抑無。偕牧師chhiaN3--伊，hit-tiap8伊攏m7 知聖教e5道理是甚物款。後來漸漸得著偕牧師e5教示，就反悔改變來信主，而且洗禮入教會。an2-ni算是北部第一個入教--e5。
        後來偕牧師接納伊做學生教示道理，無久就去做傳道，有tiam3 幾若位e5拜堂。到26歲e5時合偕牧師四界設教；到31歲就鬥教大學，做大學e5先生；到34歲有升做牧師；對hit-tiap8了後攏是tiam3 ti7淡水幫贊偕牧師料理教會e5事務；到50歲致病，對hit-tiap8了後身體較lam2 ，做工較少，淡薄鬥教大學合巡視教會na7-tiaN7。
        Ti7今年5五月間合劉牧師去巡宜蘭e5教會，倒轉來無幾日病勢較傷重，有cho3-li7佮phui3 血，宋醫生不止盡力teh ka7 醫治，總是無法--tit。到6月2號過往，今年抵58歲，信主有38年久，做牧師24年。
        伊一生常常佮官交陪，官場e5事伊不止知影。Ti7 18歲e5時bat運糧去北京，有得著賞五品軍功合即補縣丞；ti7 33歲e5時台灣e5巡撫ka7 伊保奏chin7  
sian 守備兼守南陵；亦ti7 43歲e5時，唐撫台有ka7 伊保奏候選知縣。
        到45歲e5時日本e5政府有賜伊紳章，亦46歲做台北廳e5參事，I5-sin公會e5教士，仁濟院e5委員，合Hoa-bin5會館e5教士。對an2-ni來看，伊m7-na7辦理教會e5事務，以外iau2有盡力鬥辦別項e5事誌。
陳清議  記
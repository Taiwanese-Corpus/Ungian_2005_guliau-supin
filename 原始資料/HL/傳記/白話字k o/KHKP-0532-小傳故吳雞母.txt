
小傳故吳雞母(文彬)先生娘去世
先生娘姓莊，名He5(端)。Ti7 1862年9月15日出世ti7羅東庄，到15歲toe3老母來信道理，所屬e5教會是Ka-poa3-soa2。Ti7 1880年12月5號對施牧師受洗禮入教，聽道理頭尾5年就入聖會。到20歲嫁hou7 吳文彬先生，對hit 時起盡力幫贊先生、利益教會、致意教姊妹bat 聖經，hou7 大細尊貴卑賤e5會友好親近，ti7濟濟教會有經過窘逐kap會友犯罪e5苦心，總是攏無餒志，反轉那向主基督。身軀較艱苦也拖命教姊妹學字母、讀詩、讀聖經，實在無輸1個女學e5卒業生。
今伊有經過e5教會，就是嘉義、木柵、柑仔林、Ka-poa3-soa2、加吶埔、柑仔林、岡仔林、岩前、鳳山、澎湖(媽宮)、烏牛蘭、彰化、阿里港(里港)、柑仔林（就是溝坪）、鳳山、茄苳仔（就是西螺）、牛擔灣、萬丹、鳳山。到先生壽終e5時有koh kap伊e5子從新先生koh去幾若間教會，就是Kong 仔林、木柵、岡山、彰化、頂山腳，今年1929年4月3日ti7頂山腳教會別世，享壽68歲。現時伊e5子婿kap查某子也ti7里港擔當牧師e5職。伊e5內外孫13個。
論伊做人ti7社會有和平、有吞忍、熱心疼主，勤儉、樸素。Ti7教會會友真疼--伊，伊也真疼in,拜堂內外清氣相。逐禮拜真早起--來，備辦逐項好勢，來伺候姊妹beh thang kap in交陪，續順機會教in bat 白話字，肚腸寬闊，m7 bat kap姊妹加話，不止會囥話，koh伊e5房間門m7 bat 鎖，開出開入；chhin3-chhai2姊妹抱囡仔去歇睏，雖有破病伊也無嫌，無驚e5樣相，甚到un-thun ti7眠床，也歡喜bi7-si7,雖姊妹teh iap-eh2,伊就安慰伊，所以伊所toa3 e5 教會姊妹kai3齊來，因為伊也常常去chhoe7 in 到in厝kap伊交陪。這thang做証傳教者e5 模範。
今到老e5時，伊也gia5鋤頭顧果子來幫贊伊e5子，ai3 in 安心做主e5工，雖目珠花也掛目鏡鬥教主日學，ti7家內kap大細好參詳，到伊別世e5時伊e5子、新婦真m7甘，無輸路竹e5 ta-ke。實在thang hou7 人欽敬。看伊破病e5時也常常teh祈禱，雖是真痛苦，伊忍痛來祈禱，無哼無呻，驚伊e5序細煩惱致病無心thang做工，m7-ai3人顧伊ti7身邊，驚了伊e5病去 oe3著大細。反轉熱熱結連ti7主祈禱到臨終，這hou7後代人thang 學。
Ti7 4月21號，聖日頂晡9 點tiam3傳道吳澤奇e5次女吳--氏Gek8-ke,ti7頂山腳別世，享壽21歲。對女學卒業倒--來，真熱心為主做工致意教主日學，ti7 屏東醒世社倒--來，伊也拖命鬥教幼稚科。現beh死--lah,也欣慕 ai3去澎湖傳教，為著伊有大大幫贊我e5工kap伊e5有孝，hou7我kap伊e5母掛心be7斷，吳澤奇流目屎寫e5。
(台灣教會報第532卷，1929年7月)

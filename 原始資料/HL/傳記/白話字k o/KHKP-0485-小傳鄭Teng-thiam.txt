小傳鄭Teng-thiam(葉金木)

鄭Teng-thiam 是Ba5-u5教會長老，伊信道理有10外年久；對少年有食鴉片到50外歲。伊有1擺來Ba5-u5看戲，抵著陳Ki5-siong5先生講道理hou7伊聽；伊就歡喜來信，煞甘願改鴉片，對倚靠上帝用祈禱，無倚靠藥。

對hit-tiap8了後禮拜日除破病以外m7-bat歇睏，對教會無論獻工、抑是獻金攏真甘願，逐擺若有佈道會抑是演說會，伊對早起著到拜堂發落買菜、掃內外、choaN茶，實在真感心，koh伊真尊敬傳道理e5人，m7-bat聽見伊有嫌傳道e5 是非。

伊對舊年破病，身体軟弱，be7到拜堂，iau2-ku2不時teh 掛慮教會e5事， ti7 眠床內不時佮上帝交陪。阮頂pang去佈道有佮chiah-e5傳道去探伊；有ka7伊講有得著新e5執事，郭Chhun-siu7不止熱心teh幫贊教會e5事。伊真歡喜講：「我久久對上帝討，今著感謝上帝；」 也講伊今年歡喜題50箍做年捐，koh 勉強peh 起來佮阮相佮祈禱。Koh ti7 3 禮拜前陳Hong-pun2傳道有招會友去探伊。伊見面有苦勸1個會友著領洗禮；也koh講上帝創造萬物，逐項有伊e5 siu7 ，也有替咱備辦siu7,就是ti7天堂，咱著致意beh到hit 個siu7。傳道koh問講：「你有掛慮甚物? 有艱苦--無? 」伊講：「攏無，kan-ta安心聽候主召。」

不幸ti7 7 月11 日hou7主揀召伊倒轉去父兜，煞世間e5著磨。伊有3個子。1 個鄭聰國君，chit-tiap8 ti7神學校teh 讀冊，ng3望將來會成老父e5志願。阮ti7傳道總會中得著電報講伊離開世間。逐家攏真傷心講教會失落1個棟樑。M7-ku2 ti7天--nih8 teh 歡喜加得著1個聖徒ti7天--nih8佮父相佮tiam3。到15日有出葬，真濟人去赴。

我簡略寫淡薄照所知e5 hou7逐家學伊e5好模樣，koh ng3 望列位替伊e5家內佮Ba5-u5 e5 教會來祈禱。
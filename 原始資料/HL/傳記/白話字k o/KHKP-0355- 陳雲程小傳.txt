               
 
 陳雲程小傳

    陳雲程傳道是同安屬，金敦鄉e5人，出世ti7 A.D. 1852。伊3歲e5時父母有移居來台灣，企起ti7 Gou7 -khou2 -khiN庄長成，伊21歲e5時有去做偕牧師e5學生，後來伊就做傳道，toa3 ti7幾若所在e5拜堂，an2-ni做工有26年久，以後有歇兩年外，到華牧師到台灣e5時，伊有來教示伊e5土音，對hit-tiap8有接續教宋醫生e5土音，也有幫贊醫館佮女學堂e5工，koh常常傳道理，對hit時伊e5身體捷捷有抵著破病，就boe7會koh擔當較濟e工程，後來伊有受派去傳道理ti7士林街e5禮拜堂。伊有抵著心臟病就忽然暈去不止久才知人，對an2-ni身體就koh較衰lam2,不得不著歇工，來靜養身體，hit年伊抵抵是60歲，有做工ti7教會內37年e5久，對an2-ni伊就 chhoa7伊e5家後過海去福州，佮伊e5大子企起，ti7  hia四月日久，伊e5病愈重無起床。有Bi2-pou7-hoe7 e5牧師、長老捷捷來探--伊，續替伊祈禱，koh常常有聚集伊e5教會來家內禮拜，以後誠十日e5中間人有較爽快，就想beh倒來台灣，無扑算煞hou7伊感著真傷重，就ti7 A.D.1914，3月27號安然善終。伊有享壽62歲，有埋葬ti7閩邑南關外辭生里，鵝頭鳳嶺教會e5墳地。

陳Lau7-leng長老e5小傳
朱Beng5-im3
Lau7-leng叔細漢e5時，是ka7人做khou-loh8。過--來聽著道理好，就認真講究到會讀聖經，會寫白話字。
A.D. 1885 ti7岩前hou7甘牧師ka7伊行洗禮接納，1900年做執事，1904年做長老。Bat kap傳道先生出外佈道。因為目珠痛，有去醫館hou7馬醫生醫，卻有較好；若是因為常常痛，後--來續青瞑。對an2-ni，吐氣無thang看聖經。有聽著講有青瞑e5字，就致意ai3學。有跟某牧師學，勤勤讀到會讀聖經，無各樣目光e5人。記持真好，聖經有cham7抑是歸章會活唸。最近3、4年，岩前教會無先生，較常是伊做主理，上台直講、直讀，無輸目光e5。
Ti7 7月17日，(去伊e5親戚e5所在療養了轉--來)，ti7拜堂廳四界so-so看看講，修理了好勢--無，攏好抑be7,問東問西，我ka7伊講，iau2-boe7夠額好。行倚台仔e5北爿頭koh so-so--leh講，著koh來做主理，我就牽伊teh椅坐。禮拜煞，koh kap伊去in 兜，坐tiap8仔久，因為雨來，我就轉--來。我ka7伊講，較慢你若較快活，我才來問你早前教會e5事。Ai-ah！光陰無聽候--人，ti7 7月20 暗，上帝有召這個盡忠老奴僕轉--去lah!Ti7 21 e 晡，有白河施溪川先生，關仔嶺謝睦強先生，以及濟濟會友來ka7伊送葬。也是真鬧熱。享壽76 歲，是岩前教會，上帝e5第一老e5奴僕--lah！寫幾句來數念--伊。
(台灣教會報第572卷，1932年11月)
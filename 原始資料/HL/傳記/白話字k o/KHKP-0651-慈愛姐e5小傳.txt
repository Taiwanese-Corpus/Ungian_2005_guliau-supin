
慈愛姐e5小傳
吳Tek-goan5報
故吳周氏慈愛是早年e5傳道故周步霞先生e5查某子。細漢得著老父用道理gau5培養，有得著真好e5信心。伊e5兄就是周Sek-eng長老kap周福全先生。Ti7 22歲e5時作客，嫁吳Liong5-bun5先生，kap丈夫toa3 12年久；到34歲e5時，不幸丈夫過身，有放3個後生，1個查某子交代伊養飼。有tu2著濟濟e5歹境遇，總是伊倚靠上帝來培養伊所受交代e5財產。大後生Chu2-hui7,現時ti7東京早稻田大學做教授；第2後生就是現任Sin-hang7教會e5傳道師吳Gi7-Iong2君；第3後生現在齒科在學中，也查某子是嫁醫生。會堪tit講，上帝有幫助伊，hou7伊得著成功。古來e5俗語講：「養兒待老」，hit e5時陣已經到lah！無打算上帝m7准伊koh ti7世間來艱苦，較歡喜伊轉去kap父相kap toa3。所以ti7 4月16日，ti7軟弱e5身體e5中間，父有thau2放伊e5 著磨，chhoa7伊轉去伊兜，享壽57歲。伊今ti7 hia無koh憂悶，無koh傷悲，親像詩nih所吟講：
「受主所贖眾兄姊，
Tiam3 ti7 hia企起；
時時o-lo2我e5主，
常吟詩」 (聖詩249首)。
總是伊一生有三點hou7咱大家thang學。
1.Gau5教育子弟。對丈夫過身了後，伊e5擔就感覺真重。有時險險擔無hoat-tit，若是伊有倚靠上帝，用溫柔、謙卑kap祈禱ti7伊e5母性愛來教育子兒。有時就勉勵，有時就責備，有時就用目屎來激勵子兒。到今仔日看著in e5成功，就知lah。
2.Gau5勤儉。雖然m7是真散e5人，總是伊真儉約。Gau5計劃著怎樣來用錢，才會thang維持家庭kap教育子弟。若看伊e5儉約，真正是一個好e5主婦，gau5 e5老母lah！
3.Gau5服事上帝。罕tit看伊無到拜堂，雖然有甚mih阻擋，伊亦是撥時間交陪上帝。為著子兒e5成功，有甚mih oh tit e5事，就對上帝求。常常愛恬靜交陪上帝，伊掠見上帝e5面，做伊第一好的工。
總是今伊得著好e5賞賜，永遠thang企起ti7父e5兜。願依e5子兒學老母e5好模樣，gau5服事主無煞。
(台灣教會公報第651號，1939年6月)

鎮殿將軍巴博士
廖得
巴博士祖籍法國；祖先為著信仰e5自由 就搬去蘇格蘭。 
巴博士16歲teh讀大學e5時，得著靈感，就決心獻身。到畢業e5時，大學 beh留伊toa3母校做助教；總是伊決心beh來台灣做宣教師。大家真gong5-ngiah8!一個有宰相才e5人beh去到一個偏僻，toa3百外萬雜色人，無文明e5小海嶼，傳道成十年久e5 宣道地做宣教師！實在真無彩！！Thang講「Thai5雞用牛刀。」
【後來ti7上海全中國500外個宣教師大會考e5時，巴博士著二名；伊e5 妹婿 toa3 ti7汕頭e5 Khip 博士著一名。】
93年前，馬醫生來做先鋒。
87年前，甘牧師來掛帥。
84年前，巴博士來鎮守。
巴博士來台灣頭尾62年久，伊來e5 時台灣tu2仔設教10年，伊ti7台南別世，到今23年。
母會ti7 93年久所派來e5:—
1. 牧師22 人：Kap巴博士同時陣是17名；以前兩名，以後3名。
2. 醫生15人：Kap 巴博士同時陣12名：以前兩名，以後1名。
中學先生4人：攏ti7巴博士e5時代。
 
女宣教師21名：Kap 巴博士同時陣18名；以後3名。
護士8名：Kap巴博士同時陣7名，以後1名。
以上男宣教師41人，女宣教師29人；共71人中只有9名kap伊無siang7時陣。
也tui3巴博士來了以後到舊年80年久，受神學教育e5共381人，其中294人是ti7伊e5時代內，四份鎮三分較加。
巴博士真疼學生，親像ti7 40外年前，褪赤腳liau5過西螺溪，到西螺街看敝同叔廖三重e5病。
巴博士真克己！原本志願獨身；後--來因為破病入院，才kap 顧伊e5護士結婚。到伊e5博士娘過身了，伊就無領薪水 (38 年前，台南新聞報巴博士e5年奉360鎊)；koh做獨身者到一生。
巴博士真勤儉樸素e5人！伊m7-na7 教冊，伊也時時讀冊！也巡教會，也著作！伊有再版甘字典兩遍，kap添補英法字典！到7、80歲e5時，koh翻譯新舊約e5白話字聖經！！甚至到伊80外歲，臨終以前iau2 teh擔當東門以及太平境兩位同會e5議長，kap人坐暝坐日！！ 
巴博士將伊e5兄所獻10000箍來起神學e5校舍。
伊也設冊房，教徒弟拾字印刷；tui3冊房有養成教會真濟e5人才。
Ti7 28年前我kap敝內弟林照牧師ti7上海教士公所kap巴博士teh食飯e5時，阮兩人是親像枵餓仙，巴博士也是san2 khok8-khok8,無thang親像內面別個人客較濟攏真肥胖，腹肚也真肥，面紅kiat-kiat。總是巴博士罕得破病，伊e5健康長壽法講是「大食！大睏！！大做工！！！」
巴博士e5目標：獨獨耶穌！永遠耶穌！！伊m7靠勢！伊真驚鳳山、阿猴kap 吳A2-chhiuN5 hit 號事件再發，致到台灣得著「民教相安」 伊也無慕名求利；雖然hit時e5政府有用勳章送伊，總是伊始終一貫是「政教分離」，所以教會無受政變e5影響。
雖然台南三郊講beh 獻in e5公錢hou7 教會經營「中西學」，kap 台中林獻堂先生hiah e5紳士將in幾十萬khou beh hou7教會設英華書院；總是巴博士m7 敢「用別人e5拳頭母cheng石獅」，也 「M7 敢別人桌 nih ngeh肉飼ta-ke。」巴博士m7 敢行hit號「無錢想beh做頭家」 抑是「咒choa7 hou7別人死」e5 路。伊絕對beh 行「天助自助」e5路！ 雖然無後嗣也甘願！！
巴博士e5教會經營法：
(1)若m7 是父hou7伊，無人會就近主！(2)主e5羊聽主e5聲！(3) 狐狸有空，飛鳥有siu7,獨獨人子無khoa3頭殼e5所在！(4) 無用金銀，只有用耶穌e5名 hou7信e5人得救！(5) 信徒有熱心，自然有教會！傳教家有熱心，自然有經費！(6)信徒攏是「先知！ 祭司！！君王！！！」(7) 教會無懸低！教職無大細！逐款e5會議是基督百体e5連絡！逐款e5機關是基督徒e5分工合作！！！
(台灣教會公報第826號，1957年10月)
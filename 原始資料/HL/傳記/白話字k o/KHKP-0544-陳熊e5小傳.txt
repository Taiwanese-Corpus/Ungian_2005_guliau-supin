
陳熊e5小傳
陳熊是水返腳教會e5長老，14歲就ti7三重埔得著道理。後--來ti7水返腳做生理，伊e5老父m7准伊信道理，續窘逐--伊，放聲beh thai5死伊，若禮拜日伊e5父去拜堂巡，若看伊ti7--leh隨時叫倒--去。伊就kap曾溫長老參詳，曾長老安慰伊講，上帝逐位ti7--leh，你ti7逐位thang服事上帝。
法國扑台灣e5時，禮拜日beh去禮拜tu2著人搶拜堂，伊就chhoa7蔡昇傳道走，家己e5生理店攏hou7人搶了了，歹人出賞格，kiah8銃四界chhoe7,後--來才走去淡水，ti7 hia做生理，續入神學，後--來有受派去tiam3崙仔頂、大里簡傳道。了後就歇睏ti7水返腳做生理。伊ti7 1904年做水返腳長老到今，真熱心ti7教會，gau5干証道理，雖然較老e5時有tu2著濟濟e5歹境遇，iau2-ku2無失志。
北部中會成立e5時，有擔當中會e5記事。伊e5身軀真勇壯，真gau5動。無扑算ti7 4月20 號有起破病，後--來入馬偕醫院，ti7 5月14號頂晡5點hou7主揀召安然歸天，享壽69歲。禮拜堂舉行葬式，有宣教師、姑娘、牧師、傳道kap兄弟姊妹濟濟來赴。伊有幫長老娘kap伊4個子、4個查某子，求主安慰伊e5家族，koh hou7 in 會學伊e5好所行。阿們！
(台灣教會報第544卷，1930年7月)
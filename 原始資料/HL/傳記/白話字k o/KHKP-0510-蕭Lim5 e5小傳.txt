 
蕭Lim5 e5小傳
草屯 頭1個信徒
歐陽 Siu7-ki5
Ti7 1899年，舊曆3 月間，Lim5叔koaN7寡紙條beh去南投kui3 墓，途中看見1 個老歲仔，手koaN7銅鑼，kha-chiah-phiaN 插樹pha，因為是熱天，摃鑼teh 唸，打扮怪狀，giau5 疑ti7 teh 請神，若beh 請神，thai3無提金香紙燭？奇怪！近倚借問；「老兄是teh 請神--mah ？」伊應講：「Hiau3!我是teh請活神，報人知人是 1 個活神e5子」（寶貝e5話）。Lim5叔講：「An2-ni 來阮草屯講。」
4月初1 老歲仔果然來。初 8黃烏皮長老接續來，那聽那有氣味，就信主，將chhak8 犁 e5師父間做禮拜堂。O5--ho3!Hai7--lah！求神者來--lah！對厝前過e5人teh chhoh，出門tu2著親友，問in，無回答；hou7大人叫去扑兩擺，信耶穌kiam2臭人？掠蟲teh ngiauh8!甚mih thang受安慰？救主安慰e5聲講：「為著我，人才le2罵lin2...lin2 就有福氣」（馬太5：11）。信仰真堅固。Ti7 1907年6 月2 日就近林學恭牧師領洗禮。今年肉体衰弱，本年6月30 號，高升kap主做伙toa3。「天堂攏無苦難，永活無死。」好--lah！享壽70歲，遺族10外人，求上帝hou7 in接續令先人e5腳步到尾。
感想兩項：-- 
1.名聲。M7是刁故意求--e5。KoaN7 銅鑼e5老歲仔，原來是啥人？若beh講人kaN2濟濟人m7 bat，若beh講名穩當較濟人知，就是hit個「5 日賣茶箍，6 日講耶穌」彰化許進伯--lah！伊報揚耶穌e5名，耶穌留伊e5名hou7人紀念。
2.盡忠toe3主e5教示。歷代信徒，受thai5--e5、入獅穴、落火爐、被趕逐、潑粗、摃罵。非基督教若大實現，beh an2-choaN2？可憐支那信徒。Kiam2 chhai2是主特製寶貴軍器。Lim5叔盡忠過了可敬，我現在beh經過、謹慎--lah！ 
(台灣教會報第510卷，1927年9月)
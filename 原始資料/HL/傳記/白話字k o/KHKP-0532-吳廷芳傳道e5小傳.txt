
吳廷芳傳道e5小傳
偕叡廉
吳廷芳傳道e5本所在就是艋舺。伊ti7明治3年10月24日出世，細漢e5時有讀漢學；到較大漢真認真研究孔子冊。到15歲hit時法國來扑台灣 (西仔反) ti7地方濟濟所在不止擾亂。Ti7 艋舺hiah e5 三大姓（黃、林、吳）大窘逐教會，講：「若有禮拜堂，就無三大姓，若有三大姓就無禮拜堂。」百姓大擾亂beh 拆禮拜堂。Hit時吳廷芳扑鑼ti7街路，出力叫人來拆拜堂。無久幾若千人kiah8 ke-si來拆拜堂。
經過幾若年久，吳廷芳就去行衙門，以及做先生。到明治29年4月，伊搬去錫口（松山）做先生。Ti7 hia 錫口e5傳道陳能引chhoa7伊來就近主。對敵變做朋友，孔子e5學生成做基督e5親兵。吳廷芳先生chhoe7著活命e5路koh聽見基督e5聲講，「toe3--我，」伊就放sak一切來toe3主。
有1日差不多32年前，陳能傳道chhoa7伊到艋舺禮拜堂，講有1個讀冊人欣慕ai3入神學讀冊。Hit日我e5老父tu2-tu2 ti7艋舺，我也ti7--leh,陳能傳道講：「偕牧師，這位先生ai3做傳道，近來常常來錫口禮拜。」吳--先生穿1領青衫，戴碗帽，坐ti7椅--nih8,目珠金金看我e5老父。伊就kap伊講濟濟話，續問講：「你想ai3 做傳道?」吳--先生應講：「偕牧師，我beh做傳道到1世人。」像hit年1897吳--先生入淡水神學做學生。
因為伊是讀冊人，漢文伊bat不止深，伊也真gau5寫字。Ti7台灣真濟人真欣慕伊e5字。
Ti7 1898年4月22日，派伊去水返腳做傳道。Ti7 hia 幾若年久做工，kap大家不止親切。後--來去tiam3桃園、新竹、雞籠、北投、士林chiah e5 禮拜堂。無論甚mih所在，伊kap眾人真快熟悉，因為伊gau5交陪朋友。
Ti7 這 30年koh 3月日久，吳傳道不止殷勤做主e5工。因為伊真好口才、聲音好、koh活動，對an2-ni濟濟人ai3聽伊e5演說。伊也真ai3報揚主e5福音；攏be7厭sian7,若請伊演講伊m7-bat推辭。
Ti7 這幾年e5中間，伊tiam3 ti7士林做傳道，總--是每禮拜伊也出力佈道ti7 下街府町禮拜堂。路尾擺說教也是ti7 hia。Hit 暗伊將「愛」做題目。提粉筆寫1字「愛」ti7 烏板--nih8。身体雖然淡薄軟弱，伊也是盡伊所會e5來傳。Hit日就是6月5日。到6月11日e 晡4點鐘忽然hou7上主揀召。Hit 早起伊e5身軀無病痛。到e晝iau2 kap家內坐桌，後來去the、歇睏，koh無偌久天父揀召--伊，享壽60歲。
Ti7 6月18日e晡2點鐘ti7士林禮拜堂有做葬式。
主理:張牧師
讀聖經:章牧師
履歷:偕--先生
說教:明牧師
讀弔聯:徐春卿 長老
答謝:吳思妹 
祝禱、閉式:張牧師
然後阮送伊到ti7士林e5墓地，ti7伊路尾安歇e5所在。
(台灣教會報第532卷，1929年7月)
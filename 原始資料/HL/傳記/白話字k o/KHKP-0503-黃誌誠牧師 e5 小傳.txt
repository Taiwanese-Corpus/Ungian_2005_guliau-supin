
黃誌誠牧師 e5 小傳
黃秀輝
黃--先生，乳名號做能吉，ju7名號做誌誠；本籍地是屬ti7 東港e5教會。伊出世ti7 1853年。當boe7信主e5時，是teh做法官，不止有法術。因為子兒生了攏扑損--去，伊就醒悟伊所尊敬e5佛無法力，be7會保庇--人。所以就發心來信主。
對信--了後，熱心toe3 主，決心beh替主做干証，就獻心來做主e5工。第先ti7 1885年入神學校，講究聖冊兩年久，就去tiam3教會。
過無偌久，甘牧師teh 想ai3去澎湖設教。伊本身先去tiam3 1 choa7。倒轉--來就派黃深河kap先生本身去hia傳，去無偌久就有誠功效。後--來倒來搬家眷搭船過去澎湖。總是beh到位e5時有扑破船。先生娘有得著人拯救，大子有hou7海水tu7--死。這 個子hit-tiap8 tu2仔是5 歲。當船beh破 e5時，伊出聲叫講：「主來--lah！主來--lah！」到上岸，人叫伊做「主兄」。伊應講：「我m7是名叫主，我e5子teh叫主，就是阮所傳e5 耶穌，」續將an2-ni做機會來傳主e5道理。
對an2-ni hou7咱知伊e5熱心疼主到to2位。人ti7世間一生最愛--e5就是查甫子，先生boe7信主以前所生--e5攏扑損--去。對來信主了後，kan-ta得著 1 個查甫子，自然是疼伊親像寶珠。今死ti7海--nih8,iau2-ku2無餒志，續將這個做題目來傳道理；an2-ni是顯明伊疼主較疼伊e5子。
先生40年做傳道e5工。有toa3 ti7澎湖、竹仔腳、鳳山、楠仔坑 、旗後、chiah-e5教會。最第一久e5就是ti7 楠仔坑教會。Ti7 這個教會，做傳道先生kap做牧師頭尾有22年久。當伊ti7 楠仔坑e5教會在任e5時，有kap伊e5第2子黃士銘先生koh設舊城e5教會。Hit-tiap8士銘先生iau2 teh讀公學校。對離開楠仔坑e5教會來tiam3旗後這tiap8,伊有大幫贊這個教會。旗後教會少人、軟chiaN2、無力；伊本身攏開家己e5錢較濟。到這-tiap8教會也cham2然加添人額；這陣來禮拜有6、70人。
先生ti7年內12月28日起破病；是腦筋斷--去。到本年正月初10日e 晡4點外鐘安然過往。Beh出葬e5時有請巴博士做主理告別式，講去先生e5來歷。了後有蘇牧師、高篤行牧師、趙天慈先生接續起來講弔詞kap伊e5來歷。然後讀各位e5弔電明白閉會。
黃先生gau5疼會友，所以會友gau5疼伊。Hit 日告別式了後，運棺beh來楠梓埋葬。Boe7上船e5第先，有1 個會友toa3 ti7棺木seh8 一lin3轉，就kap伊講話，那親像kap活人講話；對棺thim3頭ka7伊講：「今，好--lah！An2-ni明白--lah！你先去，koh無偌久我beh去chhoe7--你。」 講了就舉頭祈禱幾句話。我看hit個情形，看了實在真感心。
先生對信主到這tiap8,有tu2著真濟患難，總是伊無冷心餒志。M7-na7前koe3 澎湖傳道摃破船，大子死ti7海--nih8。Ti7 e5 4、5 年前第3子ti7大阪醫科大學the beh卒業--lah！才過身。Koh ti7舊年中，第2查甫孫12歲有過往，第2新婦也過往。總--是伊無餒志。M7是伊無煩惱，是伊gau5吞忍艱苦。今現時先生iau2有3位公子、兩個千金、1 個第三守寡新婦、4個查甫孫、兩個查某孫，外孫無算在內。
Iau2有1項thang 講。前過往e5先生娘hou7咱koh較感心。伊新舊約e5聖冊真熟，道理真bat，gau5幫贊先生做工，常常替先生備辦道理，gau5苦勸勉勵會友，gau5体貼會友，致到會友真疼伊。
今先生今年過身75歲。伊e5工明白，倒去享受福氣，實在thang恭喜；不過人情be7免tit有煩惱。先生雖然倒--去，總是伊所做e5事業iau2-ku2 teh發展。伊設e5教會iau2 ti7--leh，koh伊e5第2公子黃士銘先生有接續伊e5工teh 經營，向望後--來會koh較發展。
今我大略寫chiah-e5,來勉勵咱chiah-e5相kap做工e5牧師、傳道kap眾會友。向望到結局會親像先生kap先生娘e5好成績。
(台灣教會報第503卷，1927年2月)
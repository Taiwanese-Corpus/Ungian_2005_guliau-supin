
故甘雨，李長老 小傳
王廷源
李長老是1874年舊曆2月9日出世ti7台南e5菜市埔。Ti7 1929年舊曆3月9日ti7歸仁北過身，享壽56歲。
李長老原本ti7台南做執事真久，人人o-lo2伊誠實古意。伊有kap英國先生安醫生學醫術，卒業了就ti7台南開業。Hit-tiap8 tu2是楊世註牧師iau2 ti7台南e5神學在學，差不多20外年前e5事。後--來ti7 佳里開業，hia e5兄弟姊妹亦o-lo2--伊，ti7 hia 有當長老。 
主e5旨意ti7 10 外年前對ti7伊e5眠夢中有看著真濟項e5好兆頭，對an2-ni伊就決意來歸仁北。人真敬重--伊，伊亦十二分e5 gau5疼--人，gau5幫贊散hiong人。教會後--來就揀伊做長老。歸仁北e5請牧師kap起禮拜堂也是得著伊非常e5著磨，m7但獻伊e5錢，也獻伊e5氣力，伊亦對澎湖溝題1000 箍來做建築禮拜堂e5路用。
伊真gau5為著教會祈禱，ti7祈禱會伊真致意出席，較暗亦整火chhoa7伊e5家內e5人以及薪勞來赴祈禱會。
伊kai3盡忠單純無彎khiau,人若問伊甚mih話，伊就直直講明，hou7人無糊混。伊亦真致意佈道，m7-na7 an2-ni，亦捷捷探會友，教會內e5喪喜事以及會議，伊盡本份赴會，gau5負擔責任。伊也做長老小會e5書記。伊真gau5照顧傳教家，若tu2著破病伊本身時常來照顧。論te5-ian5 e5事伊真出力，雖然無偌濟財產iau2-ku2是盡伊所做會到e5去做，m7-na7 gau5出錢也gau5出物做教會e5路用。
到幾年前tauh8-tauh8講時beh到--lah。Ti7 1929年2月9日 ti7台南病院倒--來，食藥漸漸無功效。
到3月8日就家己起來四界行遊真歡喜，食東食西，亦kap薛金瑞先生講話到暗。到隔早起9日午前5點，就ka7伊e5家內e5人講，今我beh睏--lah,就倒--落去喘1個大氣，萬事清楚煞世間事，受榮光e5主接納相kap tiam3,享受福氣（馬太25:23）
隔日就請潘道榮牧師來舉行葬式，會內會外100外人來赴。葬式聽見e5人逐個都講可憐、無采。伊iau2有chhun e5遺族8個，大查某子嫁紀溫柔教師。第二個嫁吳奇sang3(日本齒科大學在學）。Iau2有e5查某子攏有讀冊，第3個翠錦sang3舊年女學卒業。
總講伊有幾若項thang hou7咱學:
1.伊對教會盡忠盡職，連到beh死e5 時iau2-ku2 teh間教會an3-choaN3？ 
2.伊對社會盡伊e5義務，人人都尊敬--伊。
3.伊對家庭有盡力做好品行，引chhoa7照顧伊e5 家庭。
今向望列位ti7祈禱e5中間數念伊e5遺族，是心所願。
(台灣教會報第532卷，1929年7月)
 

故李德長老e5小傳
謝福元
故李德長老是故李恭先生e5第2子，主後1878年正月4日出世ti7勺仔崙仔頂，像 hit年崙仔頂e5拜堂ti7 4月1日也出世。Ti7主後1936年12月7日，午前5點，就受主e5聖召離開世間，享受59歲。
Ti7 1888年，李長老10歲e5時，就tui3陳榮輝牧師受洗禮，後來接納聖餐。Tui3細漢 e5時受家庭e5宗教教育，所以ti7一生真疼痛上帝e5聖會。
現時，伊有留3位公子佮3位e5千金。論起伊e5 gau5料理家庭，抑是疼上帝e5聖會，大大做現代e5基督徒e5模範。
長男進聲先生，有卒業師範學校，就受任命做公學校e5先生，也bat做教會e5執事，現時奉職ti7利澤簡公學校。
四男以諾兄，有卒業台北二中，續接入高等學校，因為身體軟弱e5緣故，就退校，ti7家庭teh幫贊家事。
五男雅各兄，有卒業宜蘭農林學校，就奮發愛為主做工，入台北神學校。
長女心慈姊，有畢業淡水女學院，後來出嫁茶商公會理事萬華蔡天註執事，現在有三位公子攏入中等學校。
三女春姊，有畢業淡水女學院，就有入台北病院助產婦講習所，畢業了後，就嫁現學高雄州技師陳水生先生，也現在開業產婆高雄市，不止受一般e5產家歡迎。
四女秋蘭姊，畢業台北第三高女師範科，就任命做公學校e5先生，後來就出嫁ti7現任宜蘭牧師鄭蒼國先生。
李德長老一生盡力ti7子女e5教育，不時伊e5勞苦，tui3少年就勤勤做工，也不止節儉，不論怎樣是愛伊e5囝兒得-tioh8教育thang來利益社會，以及上帝e5聖國。
Ti7主後1924年3月30日，受會友公舉，設立做三角埔教會e5長老，歷任濟濟年，也bat受派做代議長老，不止為著教會來犧牲。
李長老不止好膽干證主e5福音，來闡明道理，也不止濟擺佮人辯論。有一擺佮一個真耶穌教e5人辯論，因為伊常常beh來引誘in e5家。所以講上帝是一個，基督是一個，mih使講lin2 e5才是真，阮e5是假e5,獨獨著想，我是上帝e5子抑m7是？著實在咱e5罪有hou7主e5寶血來洗清最要緊。也tui3上主著有敬虔，伊逐日勤勤做工，若到上帝e5聖日，就的確歇睏，若m7是抵著極大e5阻擋，的確到拜堂。雖然身體tui3 較早就有chit- e5胃病，猶久做工，抑是服事上主無lang3。有幾若擺胃痛， iau2-ku2到拜堂，也靜靜聽道理。逐擺攏較早到拜堂，就ti7-hia掀開聖冊來讀。
Ti7 1936年12月6日e5生日iau2-ku2到拜堂，ti7 hit e昏猶teh講今e昏beh有家庭禮拜，就是咱兜，到hit暗大約一點鐘e5時，有較艱苦，就哀2、3聲較大聲，就tui3伊e5婦人人講，我現時真艱苦，我e5痛有抽透胛脊心去，也長老娘就盡所會e5來ka7伊照顧，伊就祈禱：「主耶穌ah！我現時e5身體疼痛到極，若是你e5旨意，求你hou7我安然離開chit-e5艱苦e5世間，主ah！求你著接納我e5靈魂......」後來就較好。到午前5點，就受主e5聖召，看伊e5面容無一屑仔e5憂苦，真笑容也無失色。
Ti7 12月10日午前9點半，tui3陳溪圳牧師e5司式，ti7家己e5厝舉行盛大e5告別式。會眾大約倚200名，逐人無m7為著伊e5死來哀傷。實在李德長老不論對內、對外hou7人o-lo2,失落李德長老，是親像失落教會重要e5樑柱。
願上主幫贊伊e5遺族，永佮in無離，來安慰in。
(台灣教會公報第624號，1937年3月)
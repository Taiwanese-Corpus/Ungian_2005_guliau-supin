


小傳郭蔡--氏怨

伊e5外家就是鹿港蔡Chhi2 e5 大查某子，17歲嫁郭Oai長老。伊e5丈夫信道理，5年久kap伊做對敵，家己拜偶像，到39歲e5時，才kap伊e5 丈夫相kap信福音。對hit-tiap8起，真致意守禮拜，雖然身軀軟弱，也坐車去赴，koh 伊也真致意倒轉去鹿港引chhoa7伊e5父母禮拜。
伊e5做人勤儉克己，gau5款待--人、gau5料理家事、尊敬丈夫。到beh臨終e5以前，iau2-ku2交代伊e5查某子著泡雞卵hou7伊e5丈夫食。款待人無分親疏，所以無論會內會外e5人若到伊e5厝，伊攏顯出伊歡喜e5面，來好款待--人。所以bat--伊e5 人攏真數念--伊。伊e5 疼子無分別查甫查某，攏1樣心。伊有生3個查甫，大e5 kap第2個己經過往，第3個，Teng2-sun7君，現時ti7京都同志社大學。大查某子嫁楊泉執事，幾若年前過世。第二嫁黃Theng5-chhiau 君，第三嫁陳瓊瑤牧師。
伊真敬傳道理e5先生；所以伊e5查某子嫁傳道理e5人，伊真歡喜。8年前瓊瑤牧師ti7宜蘭傳道理e5時，伊e5牧師娘破病真傷重，伊就親身去宜蘭照顧伊，到較好就chhoa7伊轉來厝--nih8 照顧--伊。
不幸ti7無偌久前有染著肺病，有入台中病院約兩月日間。伊ti7病床真熱心、迫切祈禱來受安慰。到beh臨終幾日前，ka7伊丈夫講：「拜上帝分毫毋thang2 kio-kan2。」不幸ti7 5月8日頂晡9點，ti7家己e5厝hou7主揀召伊離開世間，享壽59歲。伊beh 臨終e5,tu2伊丈夫迫切祈禱中，安然受召倒轉父兜，享受久長e5福氣。 
到ti7 5 月20 日e晡兩點有出葬；會眾者有日本基督教會e5牧師，kap彰化、大甲教會e5牧師，koh有幾若位傳道師，以及台中本堂e5長執會友，kap幾若所在e5會友，攏總有500外人，thang講真盛況。這是顯出伊e5 gau5做人。
我去赴葬式，有受著in 喪家e5好意，託我講伊e5履歷，才將所調查--e5 寫淡薄hou7列位thang數念，也thang學伊e5好模樣。請列位續替in家內大細祈禱，hou7 in 攏會接續伊e5好模樣，koh hou7 in 對主來受安慰。 
(台灣教會報第496卷，1926年6月)
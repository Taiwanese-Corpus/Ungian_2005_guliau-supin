

  
宋尚節博士
柯設偕
宋尚節博士有訂beh 來台灣，也成月日久e5中間ti7本島南、北部界內幾若位e5大所在，傳報主e5福音。
向望這擺宋博士ti7 南、北部逐位，會奮興已經信主e5兄弟姊妹koh較熱心，也會引chhoa7濟濟iau2-be7信e5人決心來信主。
論宋博士為主e5工作，大家穩當已經有聽見，抑是有讀著，所以不止知影。
Ti7 chia ai3寫淡薄hou7逐家做參考。
卻ti7 1933年3 月e5教會報，偕--先生也已經有寫1篇「大學証書hiat 落海」大家也已經讀了。
宋博士是去美國留學，得著學士、博士e5學位，也自有得著幾若張証書。地位、錢財、名聲便便teh 等--伊，設使伊若欣慕chiah-e5,就隨時會得--著。總--是伊有受主e5召，為主傳福音，做主e5干証。
所以伊對美國beh 轉去中國e5時，伊有將伊所得著e5 証書hiat 落海，因為ai3專心ti7傳福音e5工，驚了hiah-e5 証書若iau2 提--leh，會阻擋--伊。
宋博士這款e5模樣，不止hou7 咱 thang學。就是伊看傳報主e5福音做第一，也將世間e5學問、智識、地位、錢財看做無要緊。
咱記得保羅有講：「若是平素做我e5利益e5,我為著基督已經看伊做損害。M7-na7 an2-ni，我真正看萬事做損害，因為我掠bat我e5主基督耶穌做第一好；我為著伊bat損失一切，也看做糞垃，是ai3得著基督，來長長tiam3 ti7 伊，m7是有家己e5義出ti7律法e5,就是有對信基督e5義，上帝為著信所賞賜e5」---（腓立比 3:7-9）
宋尚節博士就是學保羅e5模樣，放sak世間e5地位、智識、學問chiah-e5,專心為著主十字架e5福音teh出力宣傳。
無論是外國e5宣教師，抑是本地e5傳教師，以及為主做工ti7濟濟方面，猶原也是an2-ni。
In 為著主e5福音，無掠俗世間e5學問、智識、地位、金錢做要緊，是一味專心為著主十字架e5福音，甘願艱苦、出力工作。
M7是hiah-e5人別方面無路thang去，抑是無別項職業thang做，才teh傳福音。M7是an2-ni！
是in hiah-e5人看主十字架e5福音做第一要緊，才放sak 其餘hiah-e5。
 咱既然做基督e5學生，著看十字架福音做第一要緊，其餘e5是做補助e5路用na7-tiaN7。
M7 是講學問、智識、地位、金錢、資格、証書chiah-e5攏無路用，m7是an2-ni，chiah-e5猶原不止做咱e5路用。若有，無嫌；不過咱m7-thang 過頭為著chiah-e5來致意，煞來做咱e5阻擋，抑是對an2-ni來受迷惑。
咱著會曉得gau5利用chiah-e5來做咱為著工作e5補助e5路用。若是an2-ni就咱e5工作會真有意義，也真有價值。
Kiam2-chhai2 外教e5人，是ai3誇口有甚mih智識、地位、錢財抑是ai3品資格、人物、勢頭。
總--是咱基督徒就m7 是an2-ni，十字架以外咱無beh 誇口甚mih。M7是咱無thang品甚mih別項，m7是an2-ni。咱若beh品，ma7是有thang品。是咱著看主十字架e5福音做第一。
Ti7 這個年頭e5好時期，也當大家teh 歡喜迎接宋尚節博士e5時期，向望咱大家學伊好模樣，相kap出力為主做工，hou7南北e5教會發展，是所向望。
(台灣教會公報第611號，1936年2月)
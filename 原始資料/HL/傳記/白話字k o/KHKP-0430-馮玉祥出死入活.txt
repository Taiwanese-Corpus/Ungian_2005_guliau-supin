馮玉祥出死入活       文氏 安

  
     馮玉祥是現時支那出名文明e5將軍。伊已經信主；下底hit層事攏是本身所干証--e5。

 
    真可惜我無出世ti7信主e5家，對細漢就怨恨道理。Ti7 1900年hit-tiap8 我當兵，義和團匪類起擾亂，in真兇惡ai3滅無基督教。看著in hiah 殘忍?死外國e5牧師、醫生、先生娘、姑娘、以及本底信主e5人，我be7免得体貼in e5 悽慘，總--是硬心m7 ai3降服上帝。

    當1901年我到保定府，有一日入拜堂，聽外國牧師teh論馬太 5:39,40。禮拜煞，我即時將1塊桌背ti7肩頭頂beh出去。牧師teh問：「你啥事舉我e5桌?」我應伊講:「照你所傳e5道理m7- na7 chit塊桌，椅條著續hou7我。」

    Ti7 1906年我升做少尉hit-tiap8 hou7毒蟲chhioh--著，腹肚邊生痛，就hou7本地先生看，驗了in講著糊兩月日才會好。我知in kan-ta it著我e5銀，真受氣m7 chhap--伊。有人報北京城外有外國e5醫館，我去hia hou7 幾若位e5醫生驗，才ka7我講:「你若來入院，兩禮拜久就會好。」醫生真小心，1日兩擺糊藥，本地先生亦不時來巡真gau5体貼。

    已經打tiap8好，我真ai3買豬肉佮好酒來送醫生，ka7伊說謝。醫生m7准，講m7免對in 謝in,反轉著siau3念獨一真e5上帝e5大疼痛，知伊e5權醫好我e5病。聽hit 句心受感激，m7敢照舊怨恨道理。Chit tiap8亦bat 想上帝e5 事。

    當1909年我換去東爿省紮營ti7 Sin-bin5府，hit年城內起瘟疫；我tauh8-tauh8 chhoa7 兵去病院。Hit e5 醫生苦勸我著hou7 伊注射，若無驚了本身染著毒。注射了我問先生禮著偌濟? 伊應講: 「攏m7免錢，iau2 1項koh較要緊，你著會記得天mn5…h有一位上帝真疼--你。」Chit句是抵好前日別位e5先生猶原對我講an2-ni。這koh 1 擺聽--著是hou7我怨恨e5心那消除。

   Ti7 1911年中國起革命，我hit時 ti7 Lam5-chian5,ti7 hia 險險喪失性命。後--來去北京做副將，有1 日ti7街路teh行，看一張告白teh通知某日有1 個出名先生Bok8-tek博士beh開演說會。屬青年會e5人teh分單，續請我去赴。

    頭1日我就坐兩點鐘久，明仔載koh去真致意teh聽先生所傳e5道理，聽了我e5心那深信，be7免得想所報e5救主真有力thang救我本身佮國內e5百姓。Ka7先生通譯e5是王Cheng3-teng5,伊bat ti7 Pa-li2平和會做記事。演說會明白，iau2-ku2有機會thang koh講究基督教e5事，因為城內有設24位，請先生便便thang聚集佮人談論道理。我歡喜順chit個機會佮11人去王Cheng3-teng5 e5厝，ti7 hia 所承受--e5教示，真有得著利益。我今常常ai3去禮拜服事上帝，較慢就beh入教

     抵chit時我e5兄有不和e5事，hou7我大受氣，若無道理ti7我e5心，私慾穩當會較贏，就hit個事誌會那纏那害。好佳哉我靠主就得著thau2放。Iau2 未得救e5時性地真歹，佮家內常常有事；我e5婦人人若小可精差無合我e5 意，就發受氣扑某子。

    當副將e5時亦是an2-ni,出令若無liam5-mi行，我就起惡心，m7-na7扑兵，連摃我e5屬官亦敢。我攏無体貼所管e5兵，in也怨恨我，當面對驚，才趁我e5嘴無ti7-- leh e5 時就ka7我咒詛。我攏無慈悲憐憫--人。

    今hou7耶穌救e5了後，上帝e5疼痛推迫我，才ai3款待所管e5 親像家己e5人。In 若行錯，就用溫柔苦勸勉勵，歡喜赦免in e5 過失。較常chit號e5方法會贏in e5 歹，致到凡所抵著e5危險、艱苦in佮我同心協力。現時我e5婦人人也敢干証我是那新e5人，對我降服耶穌，攏m7 bat克虧扑--伊。

    我toa3 ti7南昌hit-tiap8,政府無照公道款待--我，我m7肯降服ka7我辭。所管e5兵真m7甘。過幾若月日張勳ai3換民主國，koh揀宣統做皇帝。Hit-tiap8 前所管e5官叫我著起兵；阮出戰續?贏，後--來保舉我做將軍，政府才派我去湖南e5常德。

    雖然我名做基督徒，iau2-ku2家己知影有濟濟項行無夠，be7免得掛慮心無夠額熱
thang 不時報揚得救e5道理。

    常德城e5牧師牧師娘tiam3城內常常佮馮玉祥交陪，才有順chit時做干証講，論到馮玉祥外皮，伊e5面貌真好看，身軀??，懸六尺一。雖然伊是真謙卑e5款式，iau2-ku2 做將軍有人才、威儀gau5 當伊e5職。
    伊信主了後直直進步天e5路，到1909 hit年上帝用伊1 位e5奴僕所傳e5道理hou7伊koh較知影得救e5 深意，佮聖神e5才能，伊就那熱心。

    現時只有要緊1項，是ai3伊所管e5,無論兵丁抑是hiah-e5屬官平平會bat耶穌，來得著救。In 攏無食薰，亦m7 bat lim 酒，歹嘴也m7准，致到in e5好德行四面報揚。

    常德城內本然烏暗，現時維新。馮玉祥決意ai3擋人開歹子間，連有甚物不合e5?仔，就liam5-mi拆破。e昏時未到十點鐘，街路平靜，城--nih百姓安穩企起。

    有設兵丁e5圖書館，內面有偌仔濟款e5冊佮新聞，閒e5時，出在in thang tiam3 hia 看。也有好chhit-tho5 e5所在hou7 in 在場鬥走來盡跑走e5 路站，續用力鬥輸贏。

    Iau2有koh較好e5法度beh 利益hiah-e5較老、著傷koh衰lam2 e5兵，驚了in後--來無錢，會變歹做賊匪，所以chit時已經有開1間hou7 in逐日1晡thang 學幾若款e5工藝，到in無當兵e5 時清閒有thang家己趁食。

    Hit間安排真好勢，內面清氣siuN3，所設逐項照次序。Ti7 hia 有100外張刺?e5器具；30外張e5 kui teh織面巾，24張車衫e5器具thang 做兵e5 號衣。Koh有印冊館teh賣紙筆、字簿hit 號合路用e5物件。也有續設1位來做藤椅、藤床各項做便就賣兵較少錢。----------1.針織機

    Chit幾若年e5中間，馮玉祥e5屬官佮兵丁千外名已經領受洗禮入教，真熱心服事主。五更e5時就起--來，未食飯會聽著in teh吟詩感謝上帝。Ti7軍營滿四面真有顯出敬虔e5心。Koh ti7安歇日beh去禮拜逐家gim7聖經，有時行路ai3吟詩，面貌也不止笑容。

    新曆1919年馮將軍真致意ai3 beh 請1位e5牧師開奮興會，hit幾日內得著非常e5機會。先生逐日兩晡聚集演說，千外名e5兵佮屬官歡喜來赴。  

    Bat 1日馮將軍teh祈禱e5時，大siau3念本國，替in求真懇切，續流目屎啼哭。Hiah-e5屬官兵丁佮伊傷心擋be7 tiau5,濟濟開聲連連祈禱，致到有流目屎，同心1意，為著國家掛慮，求上帝憐憫百姓。

    年尾koh請牧師連連10日佮兵講究聖經。1晡馮將軍本身做主理，1晡差伊較懸e5屬官替伊料理。

    Hit 個牧師真受伊好款待，有時請伊佮伊做夥食，到beh去hit-tiap8,派1名兵擔行李，koh差1 個官送伊到落船，續ka7伊拆單。

    論到馮玉祥所行e5好事beh 利益城內e5百姓，是算be7了。伊也是真要緊hiah-e5屬官e5夫人有機會thang 受教示，來bat耶穌；所以有時請牧師娘、姑娘tiam3 in 中間，引chhoa7 in 較bat 道理。也有另外開1間學，hou7 hiah-e5夫人thang bat字，續來講究聖經。近來十外個領洗禮入教。
    頂面所記真會感激人e5心。Ti7趁道理e5國尚且m7-bat看一個將軍佮伊e5兵hiah熱心，何況ti7外國! 馮玉祥以外m7-bat 聽--著。
 
    請看報e5人著真致意替馮將軍祈禱，望上帝用伊那久會那利益本國，續引chhoa7那濟兵bat耶穌。

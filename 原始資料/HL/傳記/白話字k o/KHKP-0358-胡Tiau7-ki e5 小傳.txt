胡Tiau7-ki e5 小傳
林Chhip-hi
傳道先生胡Kou2,ju7名Tiau7-ki，本是台南廳曾文胡厝寮?e5人，也是咱南部傳道e5老先生--lah！出世ti7 1849年，對細漢e5時就失落父母，到10外歲e5時陣就hou7伊e5兄chhoa7伊落阿里港ka7人做長工，過無幾年kap李牧師toa3,牧師省察伊信主好品行，就牽成伊當傳道e5職。  
到25歲就娶傳道黃深河 e5第2查某子名Ham5來相幫贊，上帝也交帶伊培養8 個查某子kap煞尾2個後生到成人，boe7 bat 1個無入學校讀冊。伊e5大子現時ti7福音書院讀冊，細子ti7醫館學醫生。當伊做傳道頭尾倚40外年，歷過真濟任所，boe7 bat聽著伊kap會內會外e5不和，hou7掌教務e5先生煩惱。無扑算ti7 1908 年先生娘ti7鳳山過身。Hit時欠幫贊e5人，自然加添家事e5分心，又兼伊一生為主e5著磨，栽培子兒e5刻己。為chiah-e5因端身軀暫lam2。
Hit時陣伊hiah-e5查某子請伊去稟停工，beh備辦hou7 伊有thang開用，四界thit-tho5養老e5機會，所以就寫批稟教士會。教士會就回批講甘願伊停工，不過伊對少年盡忠到老，議論歡喜每月8 箍hou7伊開用，出在伊ai3 to2位行徙，m7-ai3 koh 派工pe2-pak8--伊。對hit-tiap8 無在任，行東去西。雖然an2-ne，伊iau2-ku2常常toa3淡薄冊去到逐位be7煞佈道，有時歇ti7拜堂。有時ti7會友e5家，有時ti7查某子e5所在。無講空手去四界thit-tho5歇睏，伊e5子一下問伊：「你thai3 beh an2-ne？本向望你停睏hou7身体較輕鬆。」伊就應講：「食君祿，忠君事。」對an2-ne有時lek8路受風霜，嘴礁欠滾水，枵餓欠物食。
到親友e5所在，na7 m7是順便，m7敢ka7人討，致身体愈lam2,到ti7 1914年10 月間，就重病ti7 伊e5第4子婿劉良e5所在；be7 koh出門。伊幾若個查某子去看伊，看著伊消瘦無力到an2-ni就傷心流目屎，求伊著用冊還冊房；hit-tiap8才允好。過10 數日身体有小可較輕鬆，就參詳盡人事，起來台南就近醫生，看會得著伊 e5 眾子e5 向望。 
後--來到醫館無tu2好所在，就去tiam3醫館後伊e5兄嫂再源姆e5厝，也續受伊利便照顧伊；ti7艱苦e5時，iau2-ku2 提幾本冊耐出去彌陀寺口講道hou7人聽，ti7 boe7過往e5 4日前也nai7去ti7中會--nih8出力來講起教會e5 要務；ti7 1日前iau2-ku2提冊出去彌陀寺口坐beh講道理，無甚mih機會就轉--來，到hit暝，就連連叫伊e5兄嫂兩、三擺討嘴礁；天tu2-tu2光，就平安hou7主叫伊轉--去，享壽66歲；正正親像雅各講，若頭尾一樣心，就得著基督所賞賜--lah ！
到隔日e晡4點鐘就埋葬ti7公?，送葬e5人西國教士，大、中兩間學e5先生kap學生以及台南會友，kap伊e5親戚子兒孫倚200外人。想這個老先生ti7出外e5所在，有hiah濟人看顧著伊；真正是對伊平生盡忠，hou7人欽仰e5緣故--lah！ 
鄙人ti7 10外年間kap伊來往，也成年久kap伊taim3,看伊e5行動舉止，有幾項不止奇怪；因為細漢到老無入學校受先生e5栽培，iau2-ku2歷年傳道考，無落第，甚至到50外歲e5時，也koh hou7大會考進名，ti7 hit章程內有漢文論kap新舊約e5字音解說，伊也會thang及第。伊家內e5人就講，你hiah老--lah，kiam2 iau2有人ai3請你；伊就講我m7是欣慕人請，不過是看欠進名e5,thang hou7教會請；chiah-e5 少年koh博學e5又lun2-neh m7去考，我刁工去考hou7 in 想看我這 pan7人都去考--lah，kiam2-chhai2 thang激動in e5 心志來出頭，就教會免欠進名--e5。這是僕所奇怪。
又伊雖然當傳道e5職，iau2-ku2 ti7伊toa3 e5 教會以及大學e5 補助、慈善會、別所在起拜堂逐款e5好事，雖然m7是濟，iau2-ku2常看著伊e5 ian5項，也be7曉想咱都是傳道--e5較好推。Koh伊是當傳道無領賣冊e5責承，mih-sai2著定定揹冊出外加開錢，又甚至老衰lam2都應該歇睏，也m7是有--lah，iau2-ku2艱苦跑走到力盡才煞。       
又伊一生當職，受教士派遣，無ai3 kap教士計較；當伊老mou7 e5時，1擺派伊去埔里社著盤山過嶺，又子兒1陣，家內e5人問講：「你雖然 m7 ai3違逆--in，ma7 thang kap in 參詳，請in ka7 你換這較近平洋e5所在。」伊講：「M7-thang，in 是替上帝辦理教務，咱趁in 所命令，就那準趁上帝e5 命令--neh。」 
鄙人率直kiah8筆來寫chaih-e5,不過是hou7平生，親愛1個老先生e5朋友，以及列位先生，koh 1擺聽著伊淡薄e5事由na7-tiaN7；其中若有不入耳空--e5,總向望原諒。  
(台灣教會報第358卷，1915年1月)

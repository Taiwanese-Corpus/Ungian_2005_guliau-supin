
李Ban7-ki e5傳記
葉金木
伊是水返腳教會熱心e5聽道者，伊ti7地方有擔當區長10外年，也有做台北廳參事，社會事業也熱心teh做。伊有做茶館，各方面攏ai3載來賣--伊，生理真發達，做人真德望，真謙卑無驕傲，若有看著人逐擺代先叫人。伊有kap陳熊長老做好朋友，陳熊長老不時用道理the栽培，後--來信道理。可惜hit-tiap8伊e5事業做真大，人真煩，較無機會thang守禮拜。總是伊真好膽干証道理，對教會盡力援助，水返腳獨立傳道e5時，伊嘛當傳道，束金1半。到請牧師e5時，伊擔當牧師束金1半。傳道局贊助員每年20 箍，所出e5有到伊離別世間才煞。
伊真gau5 款待傳道理e5人，若有傳道理抑是chiah-e5熱心e5會友到伊hia,逐擺有受伊e5好款待。李春生長老ti7--leh e5時，伊逐年請伊去水返腳講道理來利益會內會外e5人，實在真感心。不幸伊有tu2著糖尿病，經過10外年，攏無做事業，較常ti7厝內，伊講是hou7 伊較有機會thang 親近上帝，伊e5婦人人Ban7嫂，講ti7眠床較常聽伊teh祈禱，咱若去探伊，較常是kap咱談論道理e5事。
真可惜，ti7本年1 月18號。受主揀召伊倒轉ti7父e5身邊，享壽60歲，20 號e5 晡2點ti7水返腳拜堂做葬式，有官民會友幾若百人來會葬，逐家真傷悲。這tiap8有留2個子，致物君、炎海君kap 7 個孫kap伊e5夫人。請看報e5兄姊替伊e5家族祈禱，hou7 in 會續接序大人e5所做。
 
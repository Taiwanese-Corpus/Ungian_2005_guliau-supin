鄭溪泮牧師e5 小傳
陳思聰
A. D. 1894年溪泮出世ti7台南市外永康庄蜈蜞潭。4歲就無老父；受老母培養，也ti7教會e5小學讀冊。長老教中學卒業了，就ti7太平境教小學。入台南神學校研究，卒業後tiam3 Hiang-ko2-theh8做傳道兩年；25歲e5時受阿里港教會聘請做牧師，toa3 12年久。伊是台灣教界上少歲受按手e5人。鄭牧師ti7 里港在任中，有做幾若項真重要e5工。
1.	鼓舞分設中會。伊kap吳希榮、林燕臣、高篤行、廖得這幾位牧師，盡力鼓舞分區自治。代先設高雄教務局代理中會辦事。有組織12條e5規矩，獻hou7 中會裁決，受刪改chhun 8條。組織教務局，內面分5 部，就是現時各中會所用--e5。高雄自治經過兩年，原本e5 中會感覺好勢，就分做4區，稱做「區議會」來自治。機構照高雄教務局e5款。4區分了兩年久真順序。Hit時台灣大會已經有分設中會e5規矩便便，就提出申請，即時得著許可；南部中會改稱做南部大會，全台--e5稱做台灣大會。An2-ni 分中會自治會成功，是tui3鄭牧師kap幾位同志e5 努力。
2.	發刊《教會新報》。鄭牧師感覺beh鼓舞自治精神著用報紙。所以用謄寫版家己寫，家己印，發行《高雄基督教報》，每月1000部。M7-ku2 tioh8-lat8 m7 好看，就募集5000箍，tui3 大阪買ke-si kap活字。經過濟濟e5難關才會thang發行。可惜印了無sui2,後--來巴博士紹介，才tui3 上海買新式e5活字來印，續換名叫《教會新報》，場所ti7屏東醒世社。林燕臣牧師做漢文主筆，書田先生做日文主筆，鄭牧師做白話字主筆兼醒世社主事。鄭牧師每禮拜3日來屏東編輯、校正kap記數。為著醒世社e5事務，伊bat 3暝日無睏。Hit-tiap8 有發行兩千外部銷ti7全台，大鼓吹自治精神。常常早早來，暗暗才倒--去，中晝頓開自費；an2-ni繼續4、5年久。
起新拜堂。Ti7里港12年久e5 工，中間一項，就是鼓舞起新e5拜堂kap宿舍。Che也thang hou7里港e5會友數念。分區自治e5目的已經達成。鄭牧師 toa3里港也12年--lah，伊就辭任hou7 嘉義堂會請，tiam3嘉義做牧師13年。Ti7 嘉義中會gau5鼓舞，辦理財務部5年久。嘉中會thang kap其餘3中會相kap進步，鄭牧師e5努力真大，是逐家所會記得--e5。伊toa3嘉義e5時，為著Lok8-moa5-san2 支會，騎車四界題捐來起拜堂。Koh也一擺起教室，兩擺增築拜堂。也有圖書館kap一座圓形主日學e5講堂。可惜戰爭中這兩座受拆毀。鄭牧師因為目珠e5 關係，有揀真tu2好e5黃武東牧師來接任。最後有去tiam3水底寮e5教會。雖然目珠花，iau2-ku2盡力傳教，巡會友、 教主日學、教人彈琴。伊計劃ai3 ti7 3年久hou7 這個教會發展。無扑算tu2著破病倚6個月。Ti7 新曆6月24 暗10點55分，上帝召伊倒--去，享壽58歲。隔日火葬，7月3號 e晡ti7屏東教會舉行埋骨式。會葬者滿滿，有大會議長劉振芳牧師，嘉中議長陳光輝牧師，高中書記鍾成牧師kap嘉義里港水底寮教會代表e5弔詞，鄭牧師iau2有牧師娘，5個後生、3個查某子kap內外孫17 個。伊頭尾34年久e5傳教生活有濟濟e5好模樣。大會議長kap高、中代理議長e5弔詞攏稱讚伊是台灣傑出天才宗教家。舉幾若項來講：（1）伊bat擔當大、中會議長、傳道局長，巴博士e5大會葬，南部設教70週年紀念會，宋博士來台奮興，台灣博覽會中e5 聯合佈道。Chiah-e5 攏是伊做大會e5議長e5時所做e5事。（2）伊會作詩kap著作。《聖詩》e5內面有33首是伊作，抑是翻譯--e5;koh 有寫幾若本《聖誕準備集》。最後也家己做盲人phong3字e5聖經綱要kap聖詩。（3）致意宗教教育kap子女e5 教育。伊kap故黃俟命牧師開頭一回「主日學教員講習會」。勤儉hou7子兒讀冊：長男興輝是齒科醫師；次男適安是官線鐵道e5機關師；三男泉生是牧師；四男賢理是國校教員；五男聰穎是台灣大學工學院讀冊。大查某子嫁藥劑師，第二查某子嫁師範學校教員；第三--e5讀師範畢業。伊雖然無留財產，iau2-ku2有留信仰hou7子孫。也留一付牧師e5公服做紀念，吩咐子孫代代著有人相續做鄭牧師。今伊轉--去lah！煞in e5著磨來安歇，in 所做e5工也te3--in（啟 14:13）。
（台灣教會公報 752卷，1951年8月） 
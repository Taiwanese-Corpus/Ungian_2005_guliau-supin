小傳　Kin 姆　
陳Chhin-teng2
Kin 姆姓張名Ian5,是阿里港e5林仔庄人，出世ti7主降生1880年5月30日，19 歲招丈夫是作穡人，到28歲搬來阿里港改做生理。
Kin姆對會知人事就真虔誠服事佛，每月e5初1、15買真濟金香紙燭，來燒hou7 hiah-e5佛。為著an2-ne趁錢無夠了，致到散phi2-phi2。又koh m7-na7 an2-ne
所生e5子、查某子幾若個，長短長chhiam死到無半個。雖然tu2著hit號重災厄，總--是服事佛e5心攏無變換；猶原是儉食teh 燒金teh孝敬。有1日伊孝敬hiah-e5佛仔e5時，tu2好有1 個姊妹號做Goan5嫂來chhoe7伊thit-tho5,本底是真知伊e5情形，今koh看見伊這號情境，就ka7伊講有1個創造天地萬物e5上帝；伊是真神，chiah-e5佛仔是柴刻--e5,be7保庇--人。這兩句話去糊ti7 Kin姆e5頭腦，對an2-ne定定想，想了明白，就決心歸誠上帝，liam-mi就將hit 17仙佛仔kap hiah-e5 木子仔做一下hiat 落灶空去sah8豬料。續引chhoa7丈夫來信主，丈夫後--來也當教會e5職。Hit 時是李牧師teh巡教會，牧師娘教伊bat聖經。
到32歲丈夫死，無半個子，留Kin姆孤身，35歲才koh改嫁彭Kin傳道先生；有toa3幾若個教會，也有得著上帝賞賜1男1女。到43歲e5 時先生就轉去天堂。Kin 姆就ti7東港開瓷仔店，3年久hou7火燒3擺，對an2-ne就想著in往過toa3 鹽埔e5教會，現時若親像羊母牧者，就將2個子1個送到中學，1 個到女學，單身就去鹽埔，招呼鼓舞人修理禮拜堂，引chhoa7人服事上帝。Koh伊e5平生gau5 kap tu2著死失憂悶e5人同情，也真gau5克己体恤艱苦歹命人。Koh不止ai3講道理hou7人聽，無論親情朋友，相bat m7相bat，見人就報揚上帝e5恩典。這是我batkap伊toa3像禮拜堂1年久，親目看見親耳聽見才知。Kin姆toa3 這個教會計共25年久。Ti7今年新曆3月21日就過往，享壽75歲。今伊e5工明白，福氣也toe3伊。
僕簡略寫chiah e5是beh hou7列位兄姊知，咱逐人攏有親像Kin姆受邪魔苦毒。上帝用恩典提拔咱出魔鬼e5權勢，所以著學Kin姆e5熱心來報答上主拯e5大恩，應該見人著報揚e5名。
(台灣教會報第367卷，1915年10月)

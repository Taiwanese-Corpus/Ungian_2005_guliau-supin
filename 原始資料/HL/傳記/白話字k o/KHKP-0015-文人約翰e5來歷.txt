文人約翰e5來歷

有1本冊，號做《天路歷程》是咱教會e5 人所bat 看bat 讀；總--是著hit 本冊e5 人來歷較少人知，所以阮beh摘出幾若項來印ti7 chit-nih8,hou7 lin2 大家看。
Hit個人，複姓是文人，（有人翻譯做本人，）名是約翰，主後1628 年ti7 大英國Pit-hoat縣出世。伊e5 父母是貧賤e5 人，伊所以細漢e5 時無甚物讀冊。In 父teh 做補銅茶kou2 e5 工，伊亦學這個功夫；了後家己建置家後 。
抵遇hit 時ti7 大英國濟濟人較致重福音，出力播揚，切切勸人醒悟。文人約翰e5 心亦感動，知罪真驚了抵著刑罰；有時想起家己餒志絕望，不止艱苦。 伊e5 某是敬虔e5 人，常常勸伊，m7-ku2 伊hou7 歹把縛 ，m7 肯放sak；要緊有2層e5 歹，就是歹嘴斗 ，合犯著安歇日，這2項久久攏m7 改。然後伊e5 外貌學敬虔e5 款，到hou7 人o-lo2 伊出力行好，總--是內心iau2-ku2 m7-bat 上帝e5 恩典，所以攏無平安。
後來有1日去Pit-hoat縣城補銅茶 kou2;ti7 hia看見幾若卑賤e5 婦人人ti7 門口坐，聽見in teh 談論道理。In teh 講起上帝e5 疼痛，將基督賞賜有罪e5 人，iu7-koh人若重頭生得著欣慕上帝所應允--e5;in 用chiah-e5話相安慰。In 也講魔鬼gau5 迷惑in，總--是in 靠基督來贏伊。文人約翰聽見chiah-e5 話，心內不止奇怪，親像前m7-bat 聽--見- leh，就真歡喜，心心念念，攏無be7 記--得。後來伊就家己講究上帝e5 聖冊，bat 恩典e5 道理那久那明；今知耶穌基督是一條e5 路，thang tui3 伊hia 就近上帝，所以信耶穌是伊e5 救主，知伊e5 罪今有得著赦免，心大臨歡喜，ai3 報別人知。可惜以後心內koh 想起歹e5 念頭，致到疑ngai2 伊本身是上帝e5 子兒。佳哉hit 時伊常常teh 聽一個老練e5 牧師用聖冊開拆 解明，hou7 人知人雖罔信主猶原be7 免得hou7 魔鬼迷惑，參 hou7 私慾引誘，總--是講耶穌基督e5 血洗除逐項e5 歹－hit 句著囥ti7 心內。 文人約翰一下聽見an2-ni，真歡喜，iah8後來若魔鬼迷惑伊，有koh 發起歹e5 念頭，chiah-e5 寶貝e5 話就入伊e5 心，就是：「耶穌基督e5 血洗除咱逐項e5 罪」－這句。
今知伊e5 罪已經赦，伊所以ti7 Pit-hoat城領洗禮入教會：hit 時抵仔是1653年。入了後2年久參教會中e5 人siong5熟，大家看伊有實心信主，深bat 聖經，兼有口才，就請伊講起福音e5 教示hou7 人知。今才出來講道理e5 時，家己扑算無甚物會曉得；若是聽伊講e5 人，不止ai3 伊著講，伊才那講那自然，到ti7 1657年就定著做傳道--e5;3 年久勤苦勸人反悔罪，來就近基督得著赦罪平安，koh 將伊本身經過e5 事來堅固人e5 信。
Ti7 1660年國官設法講：「人攏著照kam-tok會e5 法度來敬拜上帝。」 濟濟人m7 肯趁伊an2-ni，講著照人家己講究聖冊來服事上帝。文人約翰亦無beh 趁伊，所以國官放tiau，m7 准伊傳福音。但是伊攏無忍--neh猶原做伊好膽照舊teh 傳道理，所以hou7 in 掠去Pit-hoat城關監。Tng hit-tiap8 iau2-boe7關監，伊前所娶e5 某過身，有koh 後娶，猶原是敬虔e5 人。到in 丈夫已經關落監e5 時，伊就好膽去衙門見官，求in 著放--伊；m7-ku2 文人約翰m7 願ka7 伊phin2 以後無beh 講道理，所以hit 個官無允准，be7得放--伊出--來。有幾若擺人來勸--伊，教伊著甘願m7-thang koh 傳福音，總--是伊講：「我若會得今仔日出監，得著上帝幫贊我，明仔再的確koh 出來傳。」因為an2-ni，tiam3 監--nih8 12年久。伊雖然ti7 監--nih8家己講比第先boe7 關監e5 時，加得著幾若項e5 利益。一項是較深bat 聖冊e5 奧妙；一項是交接耶穌基督koh 較親熱；一項是較會吞忍受苦，較防險也無驚死；一項是時時有hit個無形無像e5 上帝thang 倚靠；一項身軀雖罔抵著艱苦，心肝實在得著安慰。Koh 1項較要緊，著會記--得就是tui3文人約翰關ti7 監--nih8 e5 緣故，才有閑thang著出這本天路歷程，來利益萬世代e5 人。
Ti7 1672年因為hit 個國法改換，才會得放--伊。Tui3 hit-tiap8出來猶原koh 做傳道--e5,以後16年久有時ti7 Pit-hoat城，有時ti7 倫敦京城，有時四界去，無論是勸人就近耶穌，或是教示信主e5 人，抑是安慰人e5 心，攏無嫌著磨歡喜盡力來服事主。有一日伊去勸教會2個父子合和；beh 倒轉去倫敦城，ti7 路--nih8抵著大雨，沃到tam5 lok-lok。到位，就發大熱破病，taN2-tiap8 攏be7 得好，tui3 hit 時過身，就是主後1688年。Koh 4年久hit 個後娶e5 某亦續過身。 
頂面所講文人約翰著天路歷程，hit 部分做頂下2本。頂本大意是表明人若beh 信主來行天路，ti7 世上雖然抵著危險濟濟，總--是若果然盡忠到尾，的確會到天堂，享受永遠e5 福氣。伊所用e5 譬喻就是講一人因為聽見本鄉里teh-beh 滅無，所以離開伊e5 某子參本所在，家己去行m7-bat 行e5 路，kan-ta有1本冊做證見引 chhoa7 伊去；koh 講伊又有經過偌濟危險，總--是to3-ti2 有行到快樂e5 所在。若是頂本幾若年前有翻譯白話字，較濟人會知，阮m7 免詳細解說。
這個天路歷程下本猶原是用譬喻，大意是講起hit 個人e5 某子也toe3 伊行天路，到路尾 猶原有到位。雖罔人已經翻譯做唐人字，kiam2-chhai2 lin2較少人bat 讀，所以阮將本文來翻譯印ti7 chit-nih8 hou7 lin2 大家thang 看；向望後張thang 印。
(台灣府城教會報第15張，1886年9月)

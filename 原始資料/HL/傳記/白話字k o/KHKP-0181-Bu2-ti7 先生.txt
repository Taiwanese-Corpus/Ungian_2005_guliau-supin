Bu2-ti7 先生
萬姑娘
「今仔日ti7以色列族中，元帥死，lin2 kiam2 m7 知？」II撒母耳 3:38
年內12 月Bu2-ti7先生hou7上帝召離開世間。Hit時東西南北e5人四界若tu2著頭就講起。你kiam2 m7知第一大傳道先生已經過往？
伊真正會堪tit號做大，平素bat到逐所在遍遍傳福音；罕tit有人親像伊致到hou7 hiah 濟人聽，hiah gau5 感激人e5心。
論伊e5 信極大，所以有時別位e5牧師ai3請去hia 幾日久講道理。伊就代先寄批來問：「看ti7 lin2 hia e5拜堂偌大間，有thang 坐tit偌濟人？」牧師接著批大家就失望講：「Beh to2位chhoe7 拜堂hiah 大間，也kiam2有hiah 濟人ai3來？」 In 回批ka7 伊講。M7-ku2 親像Ou-ni5-lan5有人對絕望了，tu2著1個大官beh來，逐家就出力公家起 1間柴厝夠額闊大。本是beh 做議事e5公所，後--來無用，就tu2好將hit 間來做Bu2-ti7先生e5路用。
Hit 時先生到te3 才講：「我kam2無ka7 lin2講人若有堅心深信，上帝的確會替咱開路，親像今仔日ti7 這個所在，才利便？」Hit-tiap8 四方e5人大大感動興起，有e5來做主e5工，有e5出外做傳道。Bu2-ti7 先生 m7是大bat 字 e5人。老母是守寡人，無機會thang hou7 伊e5子去讀；伊也無啥ai3 讀。細漢作穡，到17歲去toa3店ka7 in 寫字記數。Ti7 hia 兩年久，後--來去別城做工。Ti7 hit城信主，對起頭真熱心，liam5-piN去chhoe7 無下落e5囡仔設主日學ti7 in e5中間，本身去顧料理。做工了，逐e 昏四界招人去福音堂聽道理，Koh無偌久美國有去交戰，百姓請伊kap兵去做傳道。交戰了後，四界做傳道，也是造幾若本詩冊。Hiah-e5冊真好賣，算是大e5生理，大趁。
先生用所趁e5錢起2間大學，1間查甫--e5,1 間hou7查某--e5,兩間會接納800個學生。逐年對賣冊所趁e5 錢去贊hit兩間 e5所費，因為學生thiap無夠足。
聽Bu2-ti7 先生講道理實在是大福氣，講親像活e5款，知所聽e5人若無信，往會沉淪，伊真m7願，續講親像尾擺e5機會。聖經對頭到尾真熟，gau5開拆、gau5 用譬喻，所譬喻真tu2好合伊所講-- e5。
伊koh gau5 料理代誌。若到地牧師兄弟姊妹真歡喜鬥贊--伊；有 e5四界招人，有e5看有位hou7來聽 e5人thang 坐。有-- e5贊這項，有--e5贊hit項，Ku2 Bu2-ti7先生本身攏teh總料理。有福音堂濟到15,000人猶原無夠額，有--e5往無位thang坐。看天落霜雪逐人攏無嫌。逐間坐到chat8 thong2-thong2無lang3 1位。
伊其實m7是ai3 鬧熱，所ai3 是救人，所講e5道理極淺koh明。伊少年e5時所講不過平常，就bat 停幾若日，我所講--e5攏無感激人e5心到底an3-choaN2？Tui3 hit-tiap8到死m7-bat koh掛慮，逐擺講有濟濟人信，不論尊貴乞食逐等號e5人甘願行幾若舖路去聽伊講。
雖罔60 外歲iau2-ku2 攏無停工，兩間學亦歸伊teh 料理，以及冊房各項事，伊攏teh 發落。
破病發作hit時猶原teh 講道理ti7大間e5堂，盡在出力驚了對an2-ni勞心ko3肚，家己無扑算會死。總--是上帝e5旨意是定著be7煞伊世間e5著磨，到臨終hit 時ka7 in 家內--e5講：「今地那離那遠；天那倚那近。上帝teh叫我去。」 
Koh講：「我是貪心e5人，koh m7是貪心錢財，貪beh留工hou7 lin2 序細做。今hit兩間學kap冊房lin2 等起來hoaN7。」伊e5查某子無ai3伊去，ka7 伊講。伊就應講：「我m7 是beh放sak性命，上帝若iau2 beh用我做工，我就be7死。」
無偌久氣就斷。
對Bu2-ti7先生thang知，人若獻本身hou7上帝，koh全心做主e5工，雖罔1人na7-tiaN7，iau2-ku2 會引chhoa7 人真濟。
今Bu2-ti7先生hou7上帝召，這 世間實在大大欠缺。第一出力、好膽，第一gau5引chhoa7 人，是Bu2-ti7 先生，活是為著基督死是為伊e5利益。
這是淡薄簡簡來講na7-tiaN7。向望所讀e5人，有e5受感激，欣慕ai3做Bu2-ti7 先生e5款。
「眾神e5工都攏明白。今伊上到天國；永遠kap主做伙交陪，得著萬年大福。」
(台灣府城教會報第181卷，1900年4月)

吳文水   
甘牧師
Ti7 台灣頭1個本地人當傳道kap長老e5 職，就是吳文水。伊雖然過身已經久，濟濟兄弟iauteh2 數念伊，所以ti7教會報略仔來講起伊e5代誌，穩當會hou7 咱受勉勵thang 感謝上帝。
文伯本然toa3漳州，ti7 hia當糧差；boe7趁道理e5代先也是gau5食鴉片。我有聽見人teh講，30外年前，長頭毛賊攻破城e5 時，文伯走去廈門，後--來聽道理入教會。
  同治4年，馬醫生過來台灣，文伯也kap伊來。起頭兩人ai3 toa3 府城，總--是tu2著歹人e5 阻擋，in才搬去旗後tiam3 hia 做主e5工。
  因為文伯無偌大bat字，年歲也濟，本身m7敢想別日會當傳道e5職，m7-ku2 1、2年e5中間馬醫生看伊熱心koh 真正有好模樣，就教伊暫時去toa3 埤頭講道理。Hit時chia e5官不止m7-ai3外國人來台灣做生理設教，所以文伯ti7埤頭傳福音，百姓e5心肝大搖動，致到城內e5匪類聚集拆禮拜堂，koh掠長兄關落監，文伯也險險hou7 in thai5。
  同治8年，hiah-e5 事攏辦到明白，官府出告示准人出在伊入教，馬醫生就倒轉來府城，hou7文伯toa3亭仔腳e5 拜堂傳道理。光緒元年，因為伊身体真lam2,煞工過唐山，ti7 hia 3年久較常倒ti7眠床，了後就「倒去kap基督相kap ti7--leh。」
  對我來台灣e5時到伊倒去唐山，我差不多逐日kap文伯交陪才有詳細bat伊。論伊e5 款式這tiap8 beh 講起4項na7-tiaN7: ---
1.伊逐日講究聖經。意思是m7-na7 chhoe7甚mih tu2合e5道理thang 講出ti7禮拜堂，因為文伯掠做上帝e5道理若親像家己e5米糧，也知本身代先著受伊e5感化，才會堪tit報揚hou7別人聽。 看伊an2-ni來對重聖經是hou7咱會記tit大衛王所記：「你e5律法，我盡在疼惜，數念到歸日。」
2.伊逐日專務祈禱。論這代誌，文伯果然做眾兄弟e5好模樣。濟濟人e5祈禱是e 昏早起唸幾句真包涵e5話才煞，反轉文伯甚mih時、甚mih代誌，伊e5 心定著ng2向ti7頂面，也m7-na7迫切替別人祈禱，因為伊常常顯出感恩e5心，為著前所得著--e5。 
3.伊gau5料理教會e5事。20外年前toa3 chie e5外國先生到台灣幾若月日na-taN7；koh逐所在e5教會是設無偌久，所以hit-tiap8 這個妥當知影e5本地人來鬥幫贊，真正有機會thang做大路用。文伯或是苦勸人或是設法料理代誌，逐家攏知伊m7是為著名聲抑是甚mih su-khia e5意思來行。兄弟kap教會外e5人歡喜chhoe7伊受伊e5教示。
4.伊不管時ai3人得著救。日--時伊常常去kap厝邊相bat e5人講道理，逐暝昏ti7拜堂也kap in聚集開拆聖經，苦勸人著反悔信靠耶穌。某日伊 an2-ni teh傳，有人入來聽tiap8 仔久，心就受感激。願天父hou7 hit個某人iau2久久ti7教會內做上帝盡忠e5奴僕。伊姓李名叫豹，20 外年前開路去埔社報揚福音，這陣伊ti7牛挑灣做傳道先生。
(台灣府城教會報第100卷，1893年8月)

 
楊福春e5小傳
楊君福春本成是二林人。主降生1874 年就出世。伊e5老父做糊紙e5工藝，子亦學這號 e5頭路。Hit 時糊紙e5工算是好趁，楊--先生bat ka7我講，20年前1月日會趁13箍。tu2--著hit時二林1個兄弟，就是扑銀e5江兄講道理hou7伊聽，楊福春就知影糊紙是逆天，就m7-ai3做。伊e5老父ka7伊扑到真thiam2,就克苦koh來做，m7-ku2暗靜寫ti7伊所糊e5燈1句就是：「獲罪有天無所逃。」 主顧koaN7轉--來，看較詳細就gong5-ngiah8,走來問：「寫an2-ni beh 代？」
老父問子，子著認，煞hou7伊扑到烏青。
Hit時阮toa3 ti7彰化，有tauh8-tauh8聽見伊e5消息。黃武盛先生有回覆講，福春兄真艱苦，常常hou7 in老父扑，koh拘束真an5,亦m7-thang 來禮拜，亦m7-thang出門。二林e5江兄kap足姊以及新結庄e5兄弟有teh商量，看有甚mih步thang救--伊，想攏無，目屎流目屎滴。路尾手就kap黃--先生參詳看hit個少年人會偷走到彰化。
Hit時真慘。Bat 1 擺hou7 伊e5老父扑真siong重；伊1本聖詩放火燒。伊就講：「M7免扑，這枝柴刀hou7--你，你ka7我thai5--死較好，我若李哪吒，刻骨還父，刻肉還母，靈魂上帝e5,我beh倒--來chhoe7伊。」In 老父代先笑，後來哭，才koh講：「poah8-kiau2、食鴉片、歹子路，三項出在你揀，入教我m7,是活絕。」
Tu2著這擺楊福春去寶斗ka7林Lo2-su糊大厝，in老父1 日1百錢teh倩人顧。這人來ka7伊講：「牧師對街路過--去。」福春e5心就清醒，趁hit 時ka7 in老父提1百錢，beh去hou7日本醫生看症頭。對an2-ni做路費，就走到彰化。
主後1897年，寒天時楊福春到彰化。伊e5 老父食鴉片，較畏寒，所以無liam5-p走iN來jiok。M7-ku2 阮想伊toa3 彰化無甚mih妥當，若會toa3較遠較m7免驚。我就招伊相kap去牛罵頭 。當時海墘hit片地方對大甲溪到烏日庄溪攏無半人拜上帝，只有稅牛罵頭1細間仔厝thang暫toa3佈道。阮2個toa3牛罵頭1禮拜久佈道，到禮六e昏有2個少年人來講in 想beh來拜上帝。禮拜日in有來赴禮拜；hit日koh加添1個就是古叔，往時teh chhoe7 萬項物e5 源頭，聽hit句：「上帝創造天kap地」就信上帝。  
過一月日na7-tiaN7就已經有30外人大細來信耶穌。是福春兄逐日真mi5-noa7,對早起到暗teh佈道；到暗也無停工，有10人ti7福音堂為著teh讀字母讀詩，福春兄teh教，若欠1 個學生無來，先生就走去jiok。
福春兄6月日久toa3牛罵頭，後來koh 6月日久toa3 Ka-tau5(Ka-tau5 e5福音堂較慢就徙去大肚）。Tiam3 ti7 Ka-tau5,猶原真出力，真gau5鼓舞；an2-ni-siNhit地方逐庄頭，差不多會thang講逐人攏有聽見耶穌e5消息。
福春兄做主e5工1年久就落去台南e5大學讀冊。大學e5學生看伊gau5鼓舞、gau5 kou-chiaN5就ka7號做雞母春。
出學了後楊先生猶原真歡喜出力做主e5工，若無佈道就是探兄弟，若無探兄弟就是看聖經，亦攏無嫌費氣、亦攏無嫌著磨；oh tit chhoe7 1人會較贏伊e5盡心，kap伊e5 仁愛。伊亦koh toa3牛罵頭e5教會2 年久，亦toa3台南醫館。Toa3牛罵頭e5時陣就娶先生娘，先生娘kap先生同心1 意。
  主後1909 年入去埔里社，tiam3 ti7 城內，是teh 向望會引chhoa7 ti7 hia e5漢人，因為in攏是寶斗人徙--來較濟。可惜hiah-e5人真oh tit引chhoa7,又koh先生e5身命那lam2,到舊年就是1914年，著出來彰化調養身軀。Hit時，iau2-boe7煞工，照伊e5力量，猶原有講道理hou7醫館內e5病人聽。到11 月伊e5病那siong傷重，真正是艱苦。有人來探伊，續流目屎。先生講：「M7是哭我，是哭人e5 ngi7心。」足姊問：「今你beh 離開某子，亦in beh an3怎樣？」就應講：「我已經交代耶穌。」Koh問：「亦你e5 父母beh怎樣？」應講：「主講，是誰仔是我 e5老母，我e5兄弟？」
楊先生將某子交代主。請看報e5列位也替in祈禱上帝，向望細子會toe3老父e5腳步。先生娘是Hoan-oah人，亦是洪茂春先生e5小妹。In逐家有去新結庄暫toa3。
(台灣教會報第360卷，1915年3月)

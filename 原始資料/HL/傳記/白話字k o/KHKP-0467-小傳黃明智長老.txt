小傳黃明智長老(戴榮旋 記)

長老是王長老e5大公子，出世ti7 1886 年10月5日。長老e5天資真懸，是台北農業學校e5優等生。卒業後奉職ti7恆春做獸醫，後--來做虎頭山e5區長5 年久。改政後做本庄e5助役兼參事協議員。後--來辭組役，出來做實業。

 Ti7 1917年受設立做執事，也1921年高升做長老。

不報ti7本年5月間起病，ti7-hia 打tiap8無效，去高雄入院，後--來去台南入院。可惜無功效，koh轉--來，到11月14日hou7主接納去，享壽37歲。遺落兩個後生，4 個查某子佮長老娘。

Ti7 15日下午3點舉行葬式，會葬者300左右人。其中有本郡e5庶務課長、警察課長、庄長佮以下e5屬官，紳商真濟。弔軸70 外枝，實在真盛況。抵好Boan2牧師佮牧師娘ti7 13 暗到恆春，所以請伊主理葬式，若是在下也be7 禁得無講長老淡薄e5來歷。


論chit 個人，有幾若項hou7 咱thang紀念： 
(1) 好親近。雖然地位懸，iau2-ku2 篤實好親近，kou7一般e5人所o-lo2。對伊破病起，我若出門去探會友，就有會外e5人teh問:「今明弟兄e5病有較好--無?」我應講「無。」人就吐氣講:「Chit人若死，是恆春e5無福氣，因為不論甚物人，若有難直e5事，或是官廳抑是佮人不直，伊若做會到常替in設法，抑是替in 取和。」

 (2) 富有公益心。離恆春無偌遠有一個溫泉真好（全台第一）。可惜無有抵好e5設備，洗浴e5客真困難。政府有講beh去hia 建築浴間佮休憩所、旅館。長老聽了真歡喜，佮伊兩個朋友liam5-mi寄付4000 銀做chit項e5建築費。其他凡若屬ti7公益e5事，無m7盡力去做。

 (3) 對教會。會友若是佮政府有甚物事誌，抑是傳教人對保甲、官廳有甚物關係ka7伊講，伊就逐項設法到好勢，攏m7免傳教人勞心苦戰。也不止gau5体貼幫贊傳教家，看著chia e5會友相離真遠，beh去巡會友不便。我來e5時，伊問我看會曉騎車抑--be7? 我講：「TaN-a2 才teh學。」長老liam5-mi 牽一張車來hou7我用，是伊家己寄付--e5。教會e5捐項1也是真出力，做頭行hou7人toe3。所以 長老e5死堪稱教會失落一枝e5棟樑。也傳教家減1個幫贊--lah!-----1.募捐

(4) 長老e5信。伊破病e5時，我常常去探伊，替伊祈禱。伊就真歡喜，總--是有時有事誌阻擋，較濟日無去，伊liam5-mi叫伊e5子來請我去。我到位，問伊看叫我beh tai7。伊講：「幾若日無佮你講話，心肝無啥平安，ai3請你替我祈禱。」祈禱煞心肝就嶄然較平安。後--來我問伊看病chiah 久be7好，伊e5心肝有平安抑無? 伊講：「萬事倚靠上帝。我平日有對重世間較過頭，今天父教示我，這是應該。」攏無有顯出怨恨e5款。又閣bat幾若擺大艱苦，險死--去，當the-beh m7知人e5時，就直直叫，「主--ah! 救我!」常常是an2-ni。

 (5) 長老e5死。Beh離開世間e5第先，佮伊所親疼e5老父佮小弟、某子親人相辭了後，叫講：「主--ah! 救我! 主--ah! 救我! 」雙手舉懸，目珠放kheh,安然--睏去。

親像chit款e5死，實在較贏死失，因為上帝beh拭去伊攏總e5目屎；無beh koh有死失、哀傷、痛疼、喉叫；因為世間所有e5艱苦，今已經過--去lah!

長老beh過身e5時，有1個會外e5朋友企ti7伊e5身邊teh看伊死；看了續講伊m7-bat 看著chit款e5安然過世。

我寫chiah-e5分眾看報e5兄姊看，ng3 望有thang做咱e5利益，續請替in家內祈禱。Hou7 in toe3伊腳步行，到死無放sak主，是心所願。


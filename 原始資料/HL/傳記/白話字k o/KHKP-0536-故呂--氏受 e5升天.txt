
故呂--氏受 e5升天
王守勇
呂--氏受（人叫王嬸），是麻豆教會初代e5老信徒。Ti7教會中，伊是第一老，到今年是71 歲，ti7 10月12 號受主召--去。
伊是toa3 ti7草店尾，上帝賜伊有厝宅，有1個後生 (現任e5執事林新繼) 已經建置家後，也有得著2個查甫孫，一家7個是熱心e5基督徒家庭。
伊來信主e5動機是對伊生e5子攏飼be7活，所以對來信主了後hit個查甫子才有thang ti7--leh，對an2-ni伊真熱心。34 歲e5時來信主，36歲e5時就領洗禮入聖會。無偌久tu2著日本來管台灣，hit時麻豆e5人誤解講拜上帝e5人是去通番，才有這款e5事。對an2-ni chia e5會友hou7 人thai5 18個。Ti7 這時伊e5丈夫也在內hou7人thai5--去。總--是堅固信主攏無忍neh，雖罔tu2著刀槍e5窘逐，伊也無失落伊e5信仰。
對伊e5丈夫受thai5以後，kan-takap伊e5 ta-ke kap 1個查甫子3個teh度活。Iau2-ku2人也是iau2beh koh 害in 3個性命。
有1 日對敵來圍伊e5厝ai3 thai5--伊，伊就趕緊nng3入草khun5內，主保護--伊，這 pang thang 安然來閃避。
後--來人也是無beh放伊去，姑不chiong chhoa7伊e5 ta-ke kap teh食奶e5子走去bih ti7子龍廟e5 甘蔗園。Ti chia 主有備辦這個好心人劉Chiah-peh 可憐in ta-ke 新婦e5艱苦，就將伊e5子ka7伊io去飼，大漢才beh hou7--伊。所以in ta-ke 新婦bih ti7chia e5 蔗園4日久。伊就將伊e5奶hou7 in ta-ke 食，到極e5有孝。
對chia 就beh走去台南，總--是路中到謝厝寮e5時koh hou7人認著。隨時koh nng3入去甘蔗園來bih1禮拜。Ti7 hia 無thang食，著khe3甘蔗汁來度活。伊e5 ta-ke 無嘴齒thang khe3，伊就kou7嘴含蔗湯來hou7伊e5 ta-ke lim。An2-ni teh 過日，iau2-ku2 ai3 陷害e5人也nng3入蔗內去chhoe7，in ta-ke新婦有聽見人teh chhoe7 e5聲，總--是上主保護攏無驚，bih ti7甘蔗溝也是be7受害。
後--來受主時常e5保護引chhoa7，tiam3台南1 月日久koh 轉來本鄉e5時，陷害e5手較leng7。到厝一下看--leh，物件攏hou7 人提--去，地基腳e5磚仔也hou7人liu2--去，厝頂hou7人tong7 kah空了了，實在hou7人害到寸草不留。
對這tiap8了後就較無tu2著甚mih窘逐，有平定熱心服事主幾若十年。Ti7教會真熱心守禮拜，koh真早就到拜堂來幫贊姊妹讀聖經、聖詩。有好機會就出去佈道，實在是1個大女丈夫，是會內會外所尊敬e5老姊妹。 
這位姊妹e5苦工實在真非常，ti7少年e5時tu2著試練陷害濟濟，大著磨伊e5筋骨，致到真lam2，對1年前就tu2著oh tit當e5病，對倒落床就be7 會thang koh 起--來。An2-ni倒ti7眠床有冬外，雖是an2-ni 伊e5信仰堅固，ai3人去探--伊，講道理hou7伊聽，後--來雖罔be7講話，m7-ku2若看見兄弟姊妹去探--伊e5時，伊會笑，來相kap感謝主。因為伊e5身体無自由，不止艱苦，m7-ku2主賜伊心平安。善終睏--去。伊e5福氣是ti7天--nih8 m7 是ti7地nih8。世間e5苦痛、陷害，會害身軀，be7害靈魂。
論伊物質e5生活是散hiong，艱難受苦，頭到尾是災難e5款，若是伊精神上e5生活是平安、得勝e5生活。主講：「為著我，人才詈罵--lin2、窘逐--lin2、誹謗lin2萬項e5歹，lin2就有福氣。著歡喜快樂，因為lin2 ti7天--nih8 e5報賞是大；因為lin2以前e5先知人，人也an2-ni 窘逐in。」今這個王嬸 (呂--氏 受) 正是這號人。伊e5報賞ti7天--nih8是大！！
 (台灣教會報第536卷，1929年11月) 
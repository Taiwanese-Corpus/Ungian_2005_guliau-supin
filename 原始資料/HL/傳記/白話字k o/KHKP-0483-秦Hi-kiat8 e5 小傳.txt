
 秦Hi-kiat8 e5 小傳 （潘水土）

 Hi-kiat8君是艋舺e5會友，也是獨身e5青年。伊e5原籍ti7大溪。伊細漢就讀漢文，後--來koh 公學校卒業，了後就來艋舺hou7伊e5阿叔牽成，若是伊e5身体衰弱，常常詖病，經過濟濟醫生e5手頭也是平常。不幸ti7 舊年7 月koh發病就入松山病院，攏無較好，然後koh轉入台北病院，若是伊e5病症日日那重，到2月28號就別世。享壽24歲。 

 Hit e 晡我chhoa7會友10外人到赤十字社e5葬式場執行葬式e5禮拜，也濟濟人送到?埔--nih8。 


Chit 個Hi-kiat8君照我查考有thang做咱e5好模樣。
 (1) 論伊e5性質。對細漢真溫純、謙卑、吞忍、仁愛、尊敬序大、疼序細，佮人和睦，無貪心，無食薰，無lim 酒，hou7人信用，凡事謹慎，伊an2-ni行有合 ti7聖冊e5教示。
2. (2) 論伊e5信仰。伊對tiam3伊e5阿叔e5米店就常常佮朋友來聽演說會。禮拜日續來聽道理，無久就買聖經、聖詩，勤勤講究hit e5意思。無久明白基督教是宗教中第一高尚e5宗教；所以ti7大正12年9 月2 號，hou7陳牧師問道理續入聖會。伊對洗禮了除去身体不安以外，罕得歇禮拜。Koh聽見人講，伊若閒e5 時就讀聖經，祈禱，有時講道理hou7店內e5人聽，也勉勵in阿叔3個囡仔來做主日學e5學生，又koh若beh來禮拜e5時較常有招in e5朋友來聽道理。雖然ti7破病中猶原常常讀聖經佮吟詩、祈禱，也有讀濟濟e5宗教冊。伊an2-ni有teh 盡基督徒e5本份。 

 (3) 論伊e5遺言。伊beh死e5時苦勸伊e5阿媽、老母著服事上帝，後日才thang相見面ti7 天堂。Koh苦勸in m7-thang 煩惱，世間是親像客館。「我beh來去--lah!」 面笑笑就過氣。隔日是禮拜日，伊e5阿媽佮老母有來拜堂聽道理，續ka7赴葬式e5人說謝。 

今ng3 望看報e5兄弟姊妹替in祈禱，ng3 望in會成做上帝e5百姓，是我e5心所願。
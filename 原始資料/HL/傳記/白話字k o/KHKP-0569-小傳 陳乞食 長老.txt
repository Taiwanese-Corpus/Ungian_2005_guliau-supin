

小傳 陳乞食 長老
蘇育才
陳長老是屏東歸來庄e5人。Ti7少年就失落父母e5栽培；總--是勤勉經營來起家；ti7 in庄--nih8 e5人，看伊做有名望e5人。為著伊來拜上帝，庄民對伊講，前看你做大頭拇，今就看你做尾指仔e5人。陳長老真歡喜承受這號凌辱e5話。Koh 有1擺庄民招集幾10人扛1頂lian2轎關hou7伊起lian2;有e5 giah8火把，有e5喝咻，直直beh去long2歹伊e5厝，入去ti7 in廳--nih8,亂亂chong5;陳長老用溫柔e5聲ka7 in 講：「Lin2著細膩，若火燒厝就歹勢；對an2-ni lian2轎煞be7 hian2,大家退走。」對伊e5做人雖罔一時受凌辱，後來庄民猶原真尊敬伊；路尾眾人揀伊當保正幾若任。這是伊信主對外e5成功。
Ti7大正8、9年，財界反動，像1年：(1)伊家內e5財產失敗；(2)死伊所tui3重teh當家事e5大子；(3)失落伊所珍愛e5煞尾查某子。親像這號e5擔，甚mih人擔會起？總--是陳長老對外講，伊一發靠主來經過hit個苦擔e5路站。這是伊對信靠，來戰勝攏總e5試煉。
鄙人ti7大正13年正月，得著屏東教會e5無棄嫌，來就任了，hit時e5牧師宿舍是竹造kham3甘蔗葉；主日學kap其他e5宿舍也是an2-ni;伊bat對我講，若會thang起 1間較tu2好、hou7牧師toa3、kap主日學e5路用，我歡喜極力beh出300 箍。Ti7昭和元年尾，tu2是伊69歲，tu2著重病，差人來叫我，tu2好我無ti7--leh。我e5婦人人趕緊去，伊就叫伊e5子、新婦攏來，吩咐in講：「我若轉--去，這 300箍無論如何，lin2著交，我e5心才會平安。」上帝hou7伊koh勇--起來。敝會ti7昭和2年尾，就著手起1座，樓頂做宿舍，樓腳主日學，3年koh起1座4間，5年koh起主日學講堂。Hit-tiap8 伊e5身体那lam2,ka7 我講我無扑算上帝留我koh看著教會所欠e5厝攏完備，不論甚mih時我攏便thang轉--來！這thang見出陳長老對主e5教會關心e5點。
以上e5模樣kiam2無hou7人thang 學--mah?
(台灣教會報第569卷，1932年8月)
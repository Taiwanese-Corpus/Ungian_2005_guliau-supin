Kek-lan5-su-tun宰相e5小傳
大英國有一個賢e5 宰相姓Kek-lan5-su-tun(Gladstone)。主後1809年伊出世ti7 Lip-hut-pou3-ni2 e5 城邑，略仔大漢就入I3-thun e5大學讀冊，後--來koh 入O3-khek-su-hok (Oxford) e5 大書院，出力勤讀奮志，凡若去考，不論格物學、算學、抑是詩文學，攏考著批首；對hit-tiap8伊e5名聲大大報揚。到22歲遍遍行遊ti7歐羅巴洲e5逐國，借這個機會來閱歷風俗人情。
Ti7 1832年伊去做公議院e5官員，koh兩年升做幫贊外務大臣。Ti7 1838年，hit 時有人議論減少耶穌教e5銀beh抽對別款開用。伊就做冊詳細議論講：教會本然是做治理國家e5基本，做萬百姓享福e5源頭；教會若無夠額所費，國家尚且應該著幫贊，thai2-tho2 thang 刻減伊e5所費；這號冊一下出，ti7國內e5風聲通行。到1841年伊koh做商務e5副大臣，定著料理買賣e5稅務，生理人攏歡喜降服；1843年koh升做商務e5正大臣。
Ti7 1844年掌權e5人有議論，因為愛爾蘭天主教e5神父講起開費無夠額，teh beh 用庫銀加倍發hou7伊。伊出力辯駁講be7做tit；因為an2-ni 辭官。Ti7 1845年koh再做外務e5大臣，越轉年定買賣交關e5條約，詳細講起屬英國逐位e5海關抽餉m7應該siuN過重；若siuN重，生理人無ai3來，m7值著收稅較輕，就來--e5的確較濟，若an2-ni，府庫自然充足--lah。眾人聽伊e5話teh 議論，逐家講著。英國皇帝也將伊所請來准--伊。後--來果然得著稅餉e5大利路，也生理人o-lo2無煞。Hit 時兩年久無入公議院。到1847年因為因為百姓揀選伊，伊koh入公議院。到1860年koh著出1 pho7冊，從中是teh論逐國kap歷代e5帝王攏著掠教會做主。伊扑算教會e5道理應該著傳hou7萬百姓知，hou7 in 心肝歡喜誠實來歸服，m7是專專著倚靠帝王teh主意料理。 
Ti7 1852年，伯爵Tai7-ni2-pet做宰相，捷捷去聘請伊m7來；hit時掌權府庫出入e5銀項，就是Tek-su7-lui2-li7 (Disraeli)，伊有斟酌定公議院每年所收入e5稅餉，kap人家逐項e5銀兩一盡beh開銷。就kap眾人參詳；Kek-lan5-su-tun知開銷e5條款，從中濟濟無清楚，因為an2-ni 就對眾人e5面前liam5-mi辯駁伊有增差。眾人攏講有影；hit時Tek-su7-lui2-li7有辭官退位。Kek-lan5-su-tun就將府庫ka7伊hoa5算出入e5事務；因為伊平素精攻算學，雖然講千講萬，伊也算到一絲毫無差錯。Hit-tiap8 koh入樞密院，1857年公議院議論beh kap中國交戰e5事，相臣Pa-lo5-bek8-ni2-su(Palmerston)主意著戰，Kek-lan5-su-tun主意著和，二比e5意見對相反。Ti7 1859年伊遷徙執掌戶部e5政事，hit時Pa-lo5-bek8-ni2-su ti7公議院人真濟kap伊不和。
Ti7 1869年英國皇帝請Kek-lan5-su-tun 做宰相，了後往往kap Tek-su7-lui2-li7相頂替做宰相。Ti7 1881年Tek-su7-lui2-li7過往，Kek-lan5-su-tun 就全權治國，歷過4任e5宰相。伊退職了後，就專務著冊。英國大臣e5中間，只有伊kai3有口才。皇帝beh封伊做伯爵，伊3擺辭。
近來因為年歲老，koh 致病倒床，今ti7 4月初得著電報講Kek-lan5-su-tun過往，享壽89歲。上下議院請皇帝著將伊e5棺木打桶囥ti7 Hui7-su-tek-beng5-su-thoat (West-minster Abbey) e5大教堂，ti7-hia thang弔喪，ti7教堂來 ka7 伊企石碑來紀念伊無煞。 
(台灣府城教會報第161卷，1898年8月)

 

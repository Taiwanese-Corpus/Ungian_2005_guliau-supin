女徒葉Kian-sin3 e5小傳
葉金木
葉Kian-sin3是我所疼e5大查某子。主後1903年出世。對3歲起常常tu2著破病，致到ka-chiah骨曲痀。宋醫生kap其餘e5先生盡力ai3幫贊伊得著好，總--是無法度。所經過e5艱苦講be7了，到ti7本年10月7日e 晡7點鐘hou7主揀召伊轉--去。論伊所經過e5狀況我ai3寫4項排列ti7下面。
（1）論伊e5信。伊對3歲e5時就會toe3人嘴尾吟詩，4歲e5時就會曉祈禱；逐暗、逐早起、逐三頓，無be7記tit祈禱e5事，逐暗若無kap人做家庭e5禮拜，雖然真艱苦伊也m7去睏。到伊這擺be7起來kap人禮拜，伊iau2-ku2叫阮著ti7伊e5房間禮拜。到伊beh臨終e5 日我看伊e5身軀不止艱苦e5款，我有ka7伊講beh招伊e5老母相kap禮拜，伊真歡喜。我有讀聖經hou7伊聽，講道理安慰--伊。我有問伊有煩惱--無？伊講攏無煩惱。祈禱煞，伊e5心真平安，形容顯出真歡喜e5款。到伊beh 過往e5時路尾句就是講：「阿爸，著來禮拜，」就安然過世。
（2）論伊有孝。對伊會曉--tit了後，就常常掛慮驚了hou7父母受氣，有時看伊e5小弟小妹無乖，伊就嫌伊怎樣m7驚hou7父母受氣。伊e5病若艱苦也真gau5吞忍伊e5艱苦，m7敢chak-cho7父母。伊beh離開世間hit e 晡，有苦勸我kap伊e5老母講：「阿爸，An2娘，lin2攏m7 thang,艱苦是我e5,無要緊，lin2若煩惱會破病。」an2-ni有講幾若擺。
（3）論伊e5和平。對伊做囡仔到別世，伊e5款是真乖，看見e5人攏真疼--伊。我m7-bat看伊kap囡仔伴冤家。
（4）論伊e5天資。我看伊e5身体真lam2就m7敢hou7伊讀冊。舊年有准伊讀，無偌久字母攏學了，真道問答也家己續讀了，後--來逐暗攏會kap阮讀聖經。Ti7舊年看人刺phong3紗，刺線e5錢袋，伊就ai3刺，無偌久也攏會曉--tit。今我寫幾字ai3 hou7咱學伊e5好模樣。雖然有淡薄thang hou7 做父母e5人傷心，iau2-ku2有thang歡喜 e5所在，因為上主有好意思煞伊e5艱苦，揀召伊到天堂，久長e5所在，得著永遠e5福氣。著感謝伊e5恩典。

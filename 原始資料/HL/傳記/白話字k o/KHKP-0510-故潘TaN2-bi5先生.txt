
 
故潘TaN2-bi5先生
 勝輝
潘--先生出世ti7 1894 年。細漢e5時父母立志beh將伊獻hou7上帝做主e5工。所以公學校卒業後就入台南長老教中學校。後--來卒業了koh入神學校，畢業是tu222歲e5時。
Ti7 1916年4 月1 號受派tiam3 SoaN-pa3教會約3 年久。後--來轉任去草屯、埔里、大湳、牛困山chiah-e5教會。頭尾為主做工著磨約8年久。後--來為著家庭e5都合，辭任倒來伺候父母。不幸ti7 8月1號受主揀召接納上天，享壽34歲。會內e5兄姊宛然hou7 烏雲jia 密，無m7為著伊痛切啼哭。初二ti7伊e5本厝舉行葬式，會眾者約400名，thang 講極其盛況。論伊e5一生做人： 
1.仁愛。先生e5性情極其溫柔、謙遜，不止ai3和平。Tiam3教會m7 bat聽見kap會友有口角，kap厝邊朋友也真好來去。無論老幼伊不止好親近，所以bat kap伊交陪e5人無m7數念伊e5好做人。
2.信上帝。對細漢e5時不止敬畏耶和華。所以論敬神真熱誠。Bat 1擺，伊e5後生破病傷重e5時，跪落求講：「父--ah！求你可憐，救我這個細子。求你莫tit為著做工不足來責罰我。若是父e5旨意，別日我歡喜將這個細子hou7 你，來補我為著你所做無夠e5工。」這號熱切求叫e5聲音親像芳香chheng3到上帝e5面前。果然細子e5病得著好。
3.獻工。對辭傳道師倒來本教會，就擔當執事e5職份。為著教會e5財政不止出力料理。也前年bat做主日學校長來鼓舞主日學。教會e5事不止關心，歡喜獻工。
對起病到別世才有兩禮拜久na7-tiaN7，雖然入院治療，總--是上主e5旨意hou7人be7 gau5--tit。今仔日先生kap主同企起ti7安樂國，m7免koh tiam3 罪惡e5苦海；總--是伊所留e5幼lam2弱女kap遺族，暝日為著伊teh 啼哭流目屎。願列位看報e5兄姊ti7祈禱中數念伊e5家族，學伊e5敬虔kap信仰。
(台灣教會報第510卷，1927年9月)
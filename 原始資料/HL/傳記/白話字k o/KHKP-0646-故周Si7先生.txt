
故周Si7先生
潘道榮
先生是台中州鹿港人；出世ti7明治25年8月2日。父母早過世，較無thang受教育。細漢e5時，有入書房研究漢學：不止gau5作漢詩。青年時代有學淡薄國語；續志願做巡查幾若冬久。離開官界了後，就入ti7商界，開洋彩店真久。不幸伊e5元配別世tihit7一時。有留一個查某子，一個後生。Ti7 che時陣，精神真受扑擊；佳哉有得到基督福音e5教示，就反悔來信主。信主了後，就決心beh獻hou7主，才志願入台南神學校。所以ti71918年，就入神學校。4年久，受校長故宋忠堅牧師，教師故黃Sin3-ki5先生，牧師故Ho5-ia2先生e5栽培；ti7學中殷勤勉強，好品行，親切好交陪。伊e5性子較tiam7,總--是朋友大家攏尊敬伊。在校中，bat 鬥幫助太平境kap看西街e5日曜學校 e5工。到1922年3月就卒業。Hit年e5同期生：陳Lok8,盧賞，吳天賜，Peng Beng5-chhiong，林Tiau5-khun。
Ti7 1922年4月初，就受傳道局派伊去toa3澎湖Toa7-su7教會。像hit時，伊有koh娶岡仔林教會e5姊妹蕭--氏Phoe5;先生娘就kap伊去toa3 ti7 Toa7-su7作工3年外久。Toa7-su7 e5拜堂，是伊鼓舞來新建築--e5。〔Ti7 1924年3月，教會報第12面周先生有寫一篇Toa7-su7教會e5消息an2-ni講：感謝上帝開路，有滿牧師替阮tui3新樓e5牧師kap先生，姑娘，以及台灣e5教會提500箍來幫助阮koh起新拜堂〕。到1925年就轉任過來台灣，toa3 ti7清水教會一年，大社教會一年，木柵教會一年久。Ti7 1928年換去toa3嘉義中會內e5 Sin-hang7教會；也ti7 1929年轉去台中州e5竹山教會。到1930年換去ti7彰化醫館toa3 4年久。就koh轉勤去toa3 寶斗教會兩年久。到1936年，傳道局有ka7伊換來toa3 ti7台南中會e5岡仔林教會，到伊別世。
Toa3岡仔林教會卻只有3年久，總--是不止真本分料理教會。在職中bat手術盲腸炎。到好，就koh較出力ti7伊e5職務。今年因為體貼岡仔林教會財政較困難，有去兼南化教會。在來伊e5身體無夠偌勇，iau2-ku2為著教會歡喜an2-ni犧牲。最近常常發寒熱e5病。Ti7 12月7日，有出來台南beh設法ka7伊e5後生結婚e5事，kap beh參詳明年度教會進行e5要務，無扑算出來到路中身體無爽快，到位隨時入新樓醫院，伊e5第2查某子ti7-hia做看護婦，利便thang照顧。醫院e5醫生，看護盡力來ka7伊療治，不料上帝e5旨意已經成，就12日e晝倚一點，hou7上帝揀召轉去天頂，享壽48歲。
伊e5大查某子，有出嫁，ti7兩年前過往。現在iau2 chhun伊e5先生娘kap 4個後生，4個查某子，較濟iau2細漢。向望列位兄姊替伊e5遺族祈禱。此去先生娘e5生活是艱難；教會所有thang幫助伊e5,是小可na7-tiaN7。
Ti7 12月13日e晡5點，有ti7台南市東門基督教會舉行葬式。Hit日(tu2好南台常治委員會聚集)葬式e5順序：
司會者：周Eng5-an牧師。
奏樂：賴Lu2傳道。
聖詩：(138)聖冊(提摩太後書4：1-7)：黃Chu2-gi7教師
祈禱：王倚牧師。
個人履歷：施Khun-pheng5牧師。
說教：潘道榮牧師。
弔辭  南台：劉Chin2-hong牧師
高中：張Sun5-in牧師
嘉中：林Kin2-sin牧師
中中：王守勇牧師
其他：戴hoan2牧師
劉忠堅牧師
神學校代表
弔歌：神學校朋友
遺族答辭
聖詩：(133)
祝禱：劉Chin2-hong牧師。
論先生e5做人有三點，thang做好e5模範：
(1) 樸實：伊一生e5生活，逐項都是樸實。對社會，對教會，對家庭，攏是像一樣e5樸實生活。Ti7現代複雜e5社會，會thang經過這款生活，不是容易。Thang講是對頂面所賞賜伊e5特質。
(2) 忠實：先生卻不是大博學，iau2-ku2對伊e5職務有忠實。伊bat對記者借自卑說教e5材料去參考，然後講伊有得到非常e5教示；thang知伊對傳上帝e5話，不敢隨便，因為ai3做主忠實e5奴僕。傳教者對說教若失敗，就雖然其他親像成功，也boe7 thang講是成功，koh較be7 thang講有忠實ti7伊e5職務。先生雖然身軀無夠偌健，iau2-ku2一切受交託e5教務，m7-敢無忠實去做。
(3) 切實：對身體是誠實，所以凡事就有切實ti7-teh。伊e5性子是溫純恬恬，總--是萬項是tui3重實際koh適切。殷勤研究，切實奉侍；這是先生e5特長。
寫到這beh煞e5時，ai3 koh講幾句來做結論。先生一生雖然無做啥大chhut-tioh e5代誌，也無啥出名，iau2-ku2鄙人好膽講伊是一個toe3主到死，上帝e5奴僕。實在伊會堪tit親像保羅先生唱得勝e5歌轉去天頂講： “我已經爭戰好e5爭戰，已經盡跑走e5路站，已經守所信e5道理。”
(台灣教會公報第646號，1939年1月)
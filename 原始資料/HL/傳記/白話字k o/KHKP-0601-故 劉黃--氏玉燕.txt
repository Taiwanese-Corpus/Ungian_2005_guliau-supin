
故 劉黃--氏玉燕
記者
故劉黃--氏玉燕出世ti7明治28 年(A.D.1895)。伊是台南故黃月德--氏e5大查某孫，(外公胡古)，黃登燦kap黃胡--氏勸e5長女。Ti7 17歲卒業台灣長老教會女學了，幫贊母校。到20歲，嫁劉有正君。做斗六劉有正君。Chu3斗六劉萬建--氏e5大新婦，做傳道先生娘5年久，有toa3豐原，岡仔林，善化3位e5教會。因為ta-ke別世，細叔破病，姑不chiong停睏。6年後到台南做事業，昭和3年搬到虎尾設牧場。
論伊做人伶俐、學問、手藝攏優秀。Ti7學校kap同窗，以及對教會e5會友人人好。Ti7家庭是做好e5主婦，教示子女有好e5法度，熱心服事主，早暗真致意鼓舞家庭禮拜，對婦人會真出力。
可惜，這兩年來，身体無啥勇，ti7 正月尾入台南病院，ti7病床中常常交陪主。Ti7 2月19號早起，對劉有正君講伊有夢見1個好夢：是伊有 ti7 拜堂 teh教主日學，續講伊ti7 這幾年，因為家事e5阻擋，真遺憾。若合上主e5旨意破病有好，的確beh撥開攏總來幫贊主日學無料。上主e5旨意成，醫藥無效，入院tu2-tu2一月日久。2月21號，e晡1點35分，ti7 濟濟親族艱苦e5中間，面貌榮光睏--去。到隔日，也猶原面色身軀攏無變換若平常人teh睏an2-ni。享壽41歲。
 
Ti7意識iau2顯明e5時，ka7 劉君講：「若上主e5聖旨意，我甘願承受；總--是子兒kap家內，你著盡心料理。」劉有正君看伊目珠niau3懸teh笑，問伊：「心肝平安--無？」應講：「平安，主kap我ti7-leh。」Ti7 hia teh 顧e5人講看伊an2-ni死，真值。
伊有5個後生，5個查某子。長男ti7內地，tu2 beh卒業中學。上細漢--e5也是查甫--e5,tu2 4歲。Kiam2 be7傷心！
隔日e晡3點半，有請潘道榮牧師司式。Ti7台南病院舉行告別式；攏總有百外人，相kap流傷心e5目屎。
伊的訃音一下傳，教會以及kap伊相bat e5人，真m7甘。某人講阮e5 厝邊聽見伊死，大家攏流目屎，真m7甘。逐擺若對阮hia 過，雖然伊較無閒，都入來企企--leh，交陪歡喜，笑笑相辭才去。無人講，伊實在真gau5疼艱苦人。某人講，我感心伊1項：對kap伊相bat到今，m7 bat聽伊講別人e5是非。某人講，伊實在有疼教會。
(台灣教會公報第601卷，1935年4月)
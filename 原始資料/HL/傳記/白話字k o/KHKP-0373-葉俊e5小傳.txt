葉俊e5小傳

        葉俊出世ti7 1867年，ti7細漢e5時父母san3-hiong人，有讀淡薄漢學na7-tiaN7，就hou7人chhiaN3做辛勞。伊e5第四兄代先得著道理，伊就盡力阻擋，總是無久伊e5第四兄有去淡水入神學校，後來in 老母有破病去淡水chhoe7醫生，葉俊就去照顧，對an2-ni就得著道理。對十六歲起，就去跟隨麗牧師，十七歲年尾就入神學，二十一歲就出來水轉腳做傳道，hit時伊有盡力鼓舞教會合鼓舞起新拜堂，對an2-ni教會就漸漸興起。對帝國領台e5時，伊有備辦搬去淡水拜堂，後來有beh ka7 伊轉任，因為有幾na7項e5阻擋，就辭職歇工，猶原koh tiam3 水轉腳做生理合做醫生。
        今歇工了後有通幫贊教會e5所在，伊真歡喜做，也出力題捐做教會e5模樣。不幸ti7舊年尾有破病入馬偕醫院；代先得著醫生盡力醫治，病漸漸較好。因為生理kap 人長短e5事想著姑不chiong出院倒轉--來，病勢koh抵著愈傷重。到本年二月七號koh入院，總是可惜食藥無效，ti7 二月十八號hou7主揀召離開世間，過日續ti7 hia埋葬。有得著幾na7位西國合本地牧師、傳道師、神學校e5學生合大稻埕、艋舺、水轉腳e5教會來送葬，致意愛寫幾日ka7 列位說謝。今教會有失落一位熱心e5會友；伊e5某子有失落一個thau5-chang3 ，敢m7傷悲--mah?
                                                                       (葉金木  記)

                                   ~台南教會報第373卷，1916年4月~

偕牧師e5 傳記
陳瓊琚
第1章
1.遷徙去加拿大企起。
偕牧師e5 父母原本是企起ti7 蘇格蘭e5 Sutherlandshire。 Ti7 1830年有tui3 這所在遷徙去tiam3 ti7 加拿大。Hit個因端是為著當hit 時tu2-tu2是ti7 hit 所在e5 作穡人有惹起攪擾e5 事件，大家tu2著真悽慘，濟濟e5 家屋kap拜堂受in e5 毀壞，koh 人死真濟，看著an2-ni 伊e5 父母2人參詳才徙去加拿大企起。後--來1家團圓，夫婦和合koh 有得著6個子。偕牧師就是煞尾子。
In 所企起e5 所在算是新開墾--e5,所以逐日tui3 天tu2光e5 時就有聽著chho3 樹仔kap破柴e5 聲，亦到e昏時就ti7 厝--nih8 e5 周圍thang 看見燒柴草e5 火煙直直chheng3 到滿天。 今beh hou7 這款刺仔埔kap樹林e5 曠野來變做肥地，che 就是當時遷徙去hia 企起e5 人e5 目的kap in 一生e5 大事業。總--是in iau2 一項e5 大事業就是那開墾土地那盡力ti7 宣傳主e5 福音。In 大家起頭有揀1 個真敬虔koh 老實e5 人做in 教會e5 牧師，thang 教示in 攏總e5 囡仔讀聖冊，kap引chhoa7 in 會曉敬疼上帝kap深信--伊。 論hit 時in teh 教示囡仔卻無有一定e5 組織法，總--是為著這個牧師e5 熱心鼓舞，大大有激醒青年輩e5 人e5 良心，所以tui3 這間細細間e5 拜堂來獻身beh 做傳主e5 福音到一世人e5 有40人。
2.論偕牧師e5 出世kap志願傳道e5 事。
偕牧師tu2-tu2是照頂面所講ti7 hit 款境遇中來出世，伊出世是ti7 1844年3 月21日。 伊ti7 細細漢e5 時就不時tui3 伊e5 老母聽著耶穌e5 代誌，所以逐項伊攏有記入ti7 心--nih8 。到10 歲e5 時伊就志願將來ai3 beh 做主e5 工，1世人來傳伊e5 真理hou7 人聽。 Hit時tu2-tu2有1個出巡e5 牧師，就是福建省Pin Ui-liam5 宣教師去加拿大傳道理，亦順路有來in tiam3 e5 所在說教，不止有感動著偕牧師e5 心，所以chhiaN5伊ai3 傳道理e5 心一發堅固。 
後--來伊ti7 Woodstock GrammarSchool （Bok8-han7文法學校）teh 讀冊e5 時，抑是 ti7 多倫多 teh 做藝術e5 練習生e5 時，抑是親像ti7以外幾若所在teh 做牧師e5 見習生e5 時陣，伊亦常常有囥ai3 beh 去外邦傳道理e5 心ti7 --teh。An2-ni 伊有繼續伊起頭e5 心志來做牧師，亦真出力傳道理ti7 田庄e5 所在，總--是耶穌講：「lin2 著去普天下傳福音hou7 萬百姓」，伊想著這句e5 教示，就心肝親像刺teh chhak8,所以決心的確beh 去外邦傳道理，不過恬恬kan-ta teh 等機會到na7-tiaN7。
3 .偕牧師請 beh 去外邦傳道理。
偕牧師後--來有tui3 外國傳道委員會e5 會長MacLaren稟請本身ai3 hou7 in 派去外邦傳福音。Mac Laren真大贊成，亦 ti7 委員會有提出問題來參詳，總--是較濟e5 會員論外國傳道理e5 經驗有較少，所以m7 敢隨時決定，kan-ta講才beh koh 斟酌，所以著請koh 等1、2年久。伊利用這個時間ai3 beh koh 研究神學較精光，所以有去英國。蘇格蘭e5 神學博士Duff，伊e5 名聲早早就有聽著，所以偕牧師去拜伊做先生，亦 hit 個博士感心伊e5志氣，不止歡喜koh 出力指導--伊。偕牧師亦有研究東洋e5 語學，kap佛教chham波羅門教e5 經典。親像an2-ni 伊真勉強teh 備辦後--來beh 去外邦傳道理e5 事。
Ti7 1871年伊有得著機會thang 去Sutherland探in 祖先e5 墓。Ti7 這時陣伊e5 身軀邊已經攏無半sian2--lah，厝--nih8 iu7-koh 散。所以伊不止有掛慮家己e5 前途，tu2-tu2到厝e5 時ti7 桌頂有1張批，隨時拆起來看，才知內面所講e5 攏是關係外國傳道理e5 事，就是講伊以前所稟請ai3 beh 去外邦傳道理e5 事已經ti7 委員會有議定到總會e5 時beh 提出來派伊做先鋒隊，去外國傳道理e5 議案。伊看著這張批歡喜到boe7 講--tit，即時kap Duff博士相辭緊搭船轉去加拿大。
4.總會有允准kap偕牧師備辦beh 去外國傳道理e5 事。
Ti7 6月第二個拜6，照Mac Laren所通知有聚集總會ti7 Quebec府。 Tui3 外國傳道委員提出前e5 議案kap假定beh 派偕牧師去e5 所在，就是印度，ti7 hia 有2所在kap中國這3 位，其中亦有揀決定e5 所在，kap參報告書獻hou7 總會看續請問in e5 意見。Ti7 hit 日出席e5 人攏有贊成這層 e5 議案，kap續命令多倫多教會來準備任命kap派遣等等e5 事。
平素所囥e5志氣已經顯出e5 日到--lah，所以偕牧師歡喜到boe7 顧--tit。Ti7 這時陣雖罔ti7 加拿大teh 傳道理e5 人真濟，m7-ku2 iau2 無有人ai3 志願去千辛萬苦，就是thang 講是野蠻盲昧 e5 東洋傳道理。所以論這款e5 志望thang 講是偕牧師最第一代先。
Ti7 hit 時偕牧師是做外邦傳道e5 頭1個牧師，所以有開1場e5 名譽演說。聽眾卻大家不止感心伊有獻身--tek e5 勇氣，總--是亦是不止有teh 替伊煩惱前途e5 危險。到伊演說煞有請美國長老教會e5 代表，就是紐約e5 約翰牧師上台頂來替伊祈禱。
總--是偕牧師雖罔有hou7 總會派伊beh 去外邦傳道理，m7-ku2 m7 是加拿大攏總e5 教會有像心贊成，因為加拿大hit 時教會e5 狀態是4分5裂，kap別位像款攏無統一ti7--teh。所以偕牧師若愛hou7 伊家己e5 傳道計畫有10分e5 堅固kap有充足e5 經費，著ai3 tui3逐位e5 教會去遊說，向望in 鬥幫贊才會tit成功。所以偕牧師著出外訪問四散e5 教會，有所在不止贊成kap歡迎，總--是有所在就無親像an2-ni 。佳哉後--來有tu2著1個bat 去阿非利加大陸傳道理e5 宣教師，不止感心kap同情，所以獎勵偕牧師講：「你的確m7 免傷著磨 ，照你這tiap8所募集e5 錢額就好，緊備辦出發e5 事，因為的確有1日會成你e5 心志。」 
5.偕牧師出發到中國。
T? 9月19日多倫多教會有照大會e5議決來舉行任命偕牧師做外邦傳道e5牧師席。Ti7 10月中伊就離開故鄉，亦tui3當時人人所teh驚惶e5中國傳道 e5 路站來出發，hit時tu2是10月19號。像年e5 11月1日伊tui3 桑港搭亞美利加號e5汽船來中國。Ti7船內攏無半個同伴，kan-ta 伊一個teh冒險beh進入be7-bat 到各樣國e5地界，實在hit時伊e5心感慨無量。雖罔是hiah-nih8勇敢e5人，iau2-ku2 ti7 beh離開本國e5時，暗靜目屎流boe7算tit。伊用Mac Laren所送e5聖冊掀開讀伊所寫ti7頭一面e5詩來做家己e5慰安。Koh伊讀著聖冊講：「上帝是做你逃閃e5厝kap力；」抑是koh講：「看--ah，我不時kap你ti7-teh。」Chiah-e5聖經句來得著安慰。
Koh再伊ti7船內得著真濟關係東洋e5知識。因為ti7 hit隻船內有真濟關係東洋e5冊。中間寫幾若本較出名e5:1.《中國人e5社會生活》(Justus Doolittle,the Social Life of the Chinese)。2. 《中華》(Wells Williams,the Middle Kingdom)。3. 《中國kap中國人》(John L. Wevius,China and Chinese)。4.《中國kap合眾國》(Spears, China and the United-States)。所以伊ti7船裡若有時間較濟攏是teh看chiah-e5冊。Tui3開船了26日久就到日本e5橫濱，hit時是偕牧師頭一擺親目看見東洋人e5生活狀態。伊koh tui3日本搭船去香港，tui3 hia上陸，所以有去廣東kap汕頭視察中國傳道e5狀況，續四界teh揀伊本身beh tiam3 e5所在。
偕牧師iau2-be7到位e5代先，加拿大外國傳道委員會有先寫批 hou7中國e5英國長老會請in鬥設法，所以tiam3 ti7汕頭e5宣教師 Dr. Thompson kap伊做陣。亦續講起ti7中國，內地傳道e5特色hou7伊聽，koh苦勸伊著tiam3 hia相kap做工，總是偕牧師講有聽著台灣北部iau2-be7 bat設教e5事，所以伊著先來台灣了後chiah beh決定所在。
6.偕牧師到台灣kap tiam3淡水。
偕牧師有koh搭船到廈門beh tui3 hia來台灣。所以tui3廈門koh搭一隻細隻e5船來打狗。Ti7 12月30日到位就上陸beh去見Rev. Hugh Ritche(李牧師)，伊是英國長老教e5宣教師，所以向望伊會鬥幫贊。李牧師有真親切ka7伊講起台灣 e5 形勢kap百姓e5性質，koh有請先生教伊本地話。
親像an2-ni tiam3伊hia約三月日久，李牧師看見偕牧師已經小可會曉講本地話，才kap德醫生(Dr. Dickson)三人tui3台南府起身搭船來淡水。Tu2-tu2 beh到淡水e5時，ti7甲板頂看見淡水e5風景，山水明媚，koh ti7山頂e5樹木真濟，亦對面岸有觀音山kap ti7周圍濟濟e5山 lui相牽相拖，實在 hit-e5景緻m7是ti7打狗hia所會比tit。李牧師搭偕牧師e5肩頭講：「你e5管轄區域實在sui2到極。」Koh無久船就到淡水。隔日偕牧師kap李牧師chham德醫生三人做陣去巡in e5管轄區域kap續視察內底e5事情chham斟酌伊家己e5界限區域。這擺 e5出外約有3禮拜較加，經過濟濟艱苦，到尾有到大社，才kap in兩位相辭koh轉來淡水。
轉來了後就稅一間厝，總是這間厝原本是起beh hou7支那兵做馬寮。厝是起ti7山仔腳，因為是掘山仔來起--e5。前面過一條小溝仔就透到大路。氣候若真熱就厝內e5空氣真hip。總是若落雨e5時就 tui3山仔流水tui3前e5溪仔落去。實在熱e5時極熱，落雨e5時極濕，真正是艱苦tiam3 e5所在。
今hit 間厝內中一間是用瓦蓋e5,koh一間是用粗粗無khau e5枋釘e5,以外e5攏是用土角起--e5。論偕牧師起頭所有e5行李是kan-ta 兩kha toe2物e5箱仔na7-tiaN7，chham英國領事借伊一pha用錫黏 e5燈kap一塊椅仔，koh一頂眠床。
今偕牧師隨時倩人開天窗續洗厝內kap用紙來pe3壁，亦koh剪一塊e5 紅呢仔布來做門籬，an2-ni伊 e5入厝清楚--lah。伊有寫ti7伊4月10日e5日誌講：「我hou7耶穌基督引chhoa7離開故鄉來tiam3 ti7淡水 e5 厝，是為著beh下教會e5地基來囥 ti7異教徒e5中間所ti3。」伊所tiam3 e5厝是細細間koh無清氣e5馬寮，總是伊有用伊所得著淡薄e5本地話來開始伊台灣佈教e5大事業。
第2章
1.論起頭傳道e5 為難。
今若beh 傳道理ti7 這款硬心迷信e5 漢人e5 中間，iau2 有真濟e5 為難kap艱苦e5事，bih ti7 頭前teh 等--伊：---  
(a) In看外國人是叫做番仔，真藐視看輕in，若有機會就beh 陷害 in;所以ai3 beh 傳道理e5 人的確著有膽力kap勇氣。
(b) In家己稱做中國人抑是漢人，m7 願學外國話來聽in e5 教示，所以傳道理e5 人著ai3 先學in e5 腔口來進行好膽傳福音hou7 in 聽才有向望。
(c) 外國人雖罔koh較通達 in e5 社會事情，亦是不及本地人e5 知影，所以的確著tui3 in e5 中間來得著tek當e5 人才thang 栽培hou7 in 做牧師來傳道理，才實在會通達真e5 目的。
總是今論第一個困難，偕牧師iau2-be7 來chia，ti7 加拿大e5 時，就已經有覺悟，不過以外e5 困難是若tng7--著e5 時才會知。Koh 再論學台灣話亦是真困難，因為若無真濟錢thang 請較好e5 先生真心教示，較無thang向望beh 精通本地話。總--是偕牧師起頭所有e5 錢源是無偌濟，所以beh 用這款奢侈e5 法度是無法--tit，致到伊所請 e5 先生，上久是1、2月日就離開，後--來姑不chiong 著kap所倩e5 苦力來鍛練本地話，m7-ku2 到尾連苦力續無ai3 hou7 伊倩，因為嫌不時著kap伊講話費氣 。
偕牧師後來就想出一個計智，ai3 beh kap飼牛囡仔交陪，亦thang kap in 鍛練話，所以才出去郊野外。Hit 時有看著12、3 個囡仔teh 飼牛，就行倚去beh kap in講話，總--是in 大聲喝，講：「番仔來--lah。」大家緊走去bih。Koh 隔日，伊就koh 出去試看--leh，第2擺雖罔in 攏無走，m7-ku2 伊若koh 較近倚去，in 定著koh 走，所以伊就koh 轉--來。 到第3日，偕牧師才會tit thang kap hiah e5 囡仔講話，hit 個因端是無扑算聽著外國人teh 講本地話真奇怪，koh 再偕牧師tui3 袋仔提出1個時錶仔 hou7 in 看，所以大家走倚來看hit 支長針怎樣家己會振動，koh 聽著hit 時錶聲真奇怪，後--來續敢倚來伊e5 身邊看伊所穿e5 洋服，kap外國鈕仔等等，真歡喜，後--來大家續kap偕牧師結好朋友。
Tui3 hit時以後，偕牧師逐日出去曠野kap in 講話，大概幾若點鐘久，後--來hiah e5囡仔顛倒較早來聽候偕牧師，有時為著較慢出--去，續來伊e5 厝chhoa7--伊。偕牧師不時致意聽in e5 發音kap chham in 講東講西，an2-ni 鍛練幾若月日久，就不止gau5 講話，koh 一方面，伊攏無ai3 kap西洋人chham bat 英語e5 中國人做陣，專心研究漢文kap學本地話，所以無偌久伊就會曉用本地話說教。
2.頭擺用本地話傳道 kap 頭擺所得著e5 信者。
偕牧師頭1擺用本地話說教e5 題目是講：「想ai3 得著救e5 人著怎樣做？」第3項，就是beh 得著好e5 人物來做牧師e5 事。論這項亦是不止oh e5 代誌，偕牧師亦是有感覺著這層，因為若是小可有學問e5 人若m7 是漢學者亦是信儒教所教示e5 人，所以m7但無ai3 kap伊做朋友，反轉真怨恨--伊。Hiah e5 人有e5 入去偕牧師e5 厝內提伊 e5 聖經kap冊hiat tui3 眠床腳入去，koh 侮辱ka7 伊恥笑才做in 去，koh有e5 tui3 伊壁--nih8 所吊 e5 10條誡ka7 伊拆hiat-kak8,有e5 用土糜來糊十條誡；大家用種種e5 法度來迫害伊。
總--是一日有一個少年e5 書生來探--伊，看伊e5 相貌攏無親像平常e5 書生，是真phiau-phiat 好看koh 忠厚，有用濟濟問題來問偕牧師。逐項偕牧師親切ka7 伊開拆，到伊beh 轉--去e5 時，就請伊若ai3 問甚mih才ti7 暗時koh 來。這個少年人趁伊e5 話就koh 來，恬恬聽伊祈禱kap吟詩。到吟詩了後才ka7 伊說明，續用hit 本送--伊。這個少年人是不止樸實致意聽偕牧師e5 話。所以偕牧師心內teh 想這個kiam2 m7 是上帝所賞賜聰明koh 好e5 人beh 來入基督教續做牧師 e5 少年人--mah？Hit 暝為著siuN歡喜續boe7 睏--tit。隔天光伊koh chhoa7 一個舉人來辯論宗教，koh 隔日，伊chhoa7 6 個舉人來辯論道理倚2點鐘久。Koh 3 日後，伊有chhoa7 幾若個漢學者來，中間一個是真出名e5 博學者。 Koh 隔日伊koh chhoa7 20外個來，其中一個漢文先生chham在內。偕牧師 ti7 in e5 面前不止出力開拆儒，道，釋三教e5 缺點hou7 in 聽。Hiah e5 漢學者奇怪伊三教e5 道理hiah nih8 熟，後--來hou7 伊問了續攏會thang 應--伊，所以大家恬恬m7 敢koh 開嘴續相辭緊倒--去。
Koh經過約有半點鐘久，hit 個青年人koh 來，亦 tui3 偕牧師講：「我信你所講e5 道理攏是真-- e5,因為我是ai3 知看甚mih教e5 教示較好，所以不時chhoa7 漢學者來，逐擺我斟酌聽續研究，已經知影是耶穌教才有真理，所以tui3 這tiap8起，我決心beh 做信徒。」 這個青年就是後--來偕牧師有交代伊管轄北部攏總e5 教會，kap做北部頭1個來反悔改變 e5信者，koh 亦是做北部頭1個本島人e5 牧師。伊e5 名就是叫做嚴清華。今偕牧師已經有得著1個本地人來做牧師--lah。Tui3 這 tiap8了後偕牧師盡力教伊e5 白話字kap聖經，看著伊e5 熱心hou7 偕牧師真感心。 Koh 再偕牧師tui3 伊來研究本地話真利便，因為嚴清華真本事koh 有才情chham好口才，所以偕牧師e5 發音真正，koh 後--來不止gau5 講本地話。
 
3.嚴清華kap偕牧師做陣頭一擺e5 佈道。
偕牧師為著得著這個真好e5 朋友真歡喜，所以以後一個thang 做先生，一個thang 做學生，有時兩人大聲相kap讀冊，koh 有時唱歌kap鍛練講話，tui3天光到e昏攏無歇睏，致到有時hou7 隔壁e5 人giau5疑in兩個kiam2-chhai2是變痟人，所以捧兩甌e5 茶beh 來hou7 in，續苦勸in 著去佛廟來行香才會好，2人攏無ai3 聽伊e5 苦勸，koh 大家出聲吟詩，致到hit 個人掠做in e5 痟又koh 再發--lah，hit 2 te3 甌續hiat-kak8,隨時緊走--出-去。
以後逐暗偕牧師teh 講道理e5 時，嚴清華定著tiam3 ti7 伊e5 身邊teh 聽。Tui3 an2-ni 眾人受氣偕牧師，續受氣伊，所以有e5 ka7 in loe2 罵，有e5 用石頭tu3台仔前--入-去。Koh 再常常ti7 半路來等嚴清華beh 轉--去e5 時，有e5 ka7 伊koat 嘴phoe2,有e5 khiu2 伊e5 頭鬃，有e5 叫狗ka7 伊咬，koh用種種e5 手段ka7 伊窘逐，總--是伊kap偕牧師攏無一屑仔 e5 失志，猶原真熱心做in 傳道理。
Ti7 1872年，秋天e5 時，1日偕牧師chhoa7 嚴清華kap倩一個擔行李--e5,共3人出發去雞籠。Ti7 chit擺in e5 出外有tu2著幾若擺e5 危險事。起頭到艋舺e5 時hou7 人真攻擊，因為hit 時hia 算是拜偶像e5 中心地，總--是佳哉到尾in 有脫出危險e5 所在，到錫口e5 時，koh 再hou7 人用石頭，磚仔角ka7 in，若親像雨粒粒lui7,佳哉tu2是暗時，所以緊閃tui3 山仔埔入去，tui3 園草中teh 行e5 時koh hou7 1陣賊ka7 in jip，總--是無hou7 in 掠著，m7-ku2 後--來tu2著落大雨，所以大家衫褲tam5-lok-lok，koh 攏無火，逐位暗bong-bong，有時腳lap 落溝窟，有時踢著石頭，有時tong7 著樹殼，親像an2-ni 行到雞籠已經beh 半暝--lah。
隔日in 2人企ti7 1間佛廟e5 石壇頂吟詩。 聽--著e5 人攏圍倚--來，中間有人bat 嚴清華，所以用歹話ka7 伊罵。Hit 時偕牧師有叫伊著好膽tui3 in 來講道理，總--是伊e5 心不止驚，m7 敢講道理，kan-ta 頭殼tam3-tam3 na7-tiaN7。偕牧師就大聲吟詩，後--來伊亦出聲kap伊吟，吟詩了後，伊e5 心肝有變換--lah？續真好膽大聲tui3 眾人說教講：「我是基督教徒，我ai3 敬拜真e5 上帝，所以親像人所刻e5 偶像決斷boe7 拜--tit。」伊所講e5 卻是無幾句，總--是有顯出信心e5 話。到chia 來偕牧師才實在thang 講有得著一個m7 驚人窘逐真e5 本地牧師。了後有koh 漸漸加添本地人來做牧師鬥幫贊做主e5 工，koh 亦有得著濟濟e5 宣道婦四界招呼人來信，所以教會漸漸那khong2闊。
4. 頭一個宣道婦。
Hit-tiap8 tui3淡水搭小船仔 去約略有4 里外路，有一個庄叫做五股坑。一日tui3 hia 有一個守寡婦人人名叫塔嫂，有來淡水聽偕牧師講道理；伊不止有受感動，到偕牧師講煞e5 時，就進前來ka7 偕牧師講：「我是無路用koh 散hiong e5 寡婦，ti7 幾若年e5 中間tu2著濟濟悽慘e5代誌，有去問濟濟仙e5 佛，亦攏boe7 hou7 我得著平安。佳哉今仔日聽著你e5 道理，hou7 我e5 心得著大平安，ai3 ka7 你說謝。」
這個婦人人kap伊相辭了後就倒--去，隔禮拜就chhoa7 4、5個婦人人來聽，koh 過一禮拜，伊koh chhoa7 幾若個來，那久chhoa7 那濟，in 逐家聽偕牧師e5 說教大大受感動，in 不止欣慕ai3 請伊去in e5 庄社來設教；偕牧師歡喜允准in e5 所求。後--來有chhoa7 幾若個學生做陣去五股坑e5 時，庄民攏出來到遠遠e5 所在迎接in，chhoa7 in 到庄長陳炮 e5 厝。陳炮是不止懸，koh 生做好看。後--來偕牧師有送伊一幅 e5 十條誡，所以伊有將hit 幅十條誡來貼ti7 壁--nih8,koh ka7 眾人講：「我beh 遵守這個十條e5 誡命來行，以後我決斷m7-koh 拜佛。」
後--來伊有寄附一間厝做暫時e5 禮拜堂kap hou7 偕牧師若四界去傳道理倒轉來thang 歇睏e5 所在。後--來伊有koh 寄附土地beh 起拜堂，koh 有聚集石頭kap磚仔 。Hit庄e5 人逐家出力下地基，差不多倚3 尺外懸，才tui3 艋舺1隊e5 巡撫隊e5 兵來阻擋m7 hou7 in 起，總--是in 攏無ai3 聽in e5 話，做in 扑拚起，後--來hiah e5 兵有e5 扑大鼓，有e5 扑鑼，亦有e5 扑銃kap比刀槍來哄喝--in，猶原是無路用，後--來chiah e5 兵仔有入去陳Phauh e5厝，有e5 去hit個塔嫂 e5 厝來哄喝--伊，總--是in兩人攏無驚，所以hiah-e5 兵仔姑不chiong才koh 轉去艋舺報告講：「庄民攏總已經hou7 宣教師e5 魔術迷去了了--lah。」
後--來tui3 艋舺e5 官府有寄文書hou7 英國領事講：「貴國e5 宣教師ti7 五股坑teh 製造砲臺，透暝tui3 淡水河載兵器，kap銃子來，所以請你著ka7 in 中止。」雖罔是tu2著種種e5 阻擋，iau2-ku2五股坑e5 拜堂漸漸起好，到尾續開落成式。今會tit thang 到落成，che 攏是tui3 ti7 庄長陳炮kap塔嫂兩人e5 盡力才會。今這個塔嫂就是北部頭1個做宣道婦e5 婦人人，雖罔伊e5 年歲60 外，iau2-ku2為著道理phe 命做工攏boe7 sian7到一世人。
5 .論建設拜堂e5 事。
論偕牧師傳教ti7 台灣北部所設e5 拜堂有幾若10 間，所以真oh tit thang 逐間ti7 chia 來講明，koh 論北部拜堂e5 事，有北部教會e5 歷史thang 看，所以ti7 chia 所ai3 講e5 是無幾間；總--是攏是真重要e5 所在，我ti7 chia 所排列e5 是攏無照年ko7 e5 順序，是簡便記na7-tiaN7，請無誤解就是：---
(a)論新店。早時常常tui3 新店有人去淡水聽偕牧師說教，後--來有幾若個相kap ai3 請偕牧師去新店講道理，所以有1擺伊歡喜kap in 相kap去。Hit 日tu2是新店teh 做鬧熱，tiam3 ti7 hia e5 人較罕tit看著外國人，亦逐家oe- khoeh，有--e5 ai3 看，總--是中間亦有真濟歹人ai3 害偕牧師。佳哉後--來為著伊有醫好一個著重傷e5 囡仔，kap 一個老人tui3 懸懸e5 所在跋落來石頭頂，所以致到hou7 眾人煞感心，顛倒真好款待伊，koh 1個hou7 伊醫好e5 老人歡喜用伊e5 厝借伊做拜堂。後--來為著ai3 較大間，所以才另外koh 起1間較大kap較合用--e5。這間拜堂就是tu2-tu2偕牧師受窘逐迫害e5 中間來建設--e5,這間是起ti7上懸e5 所在，用石壁來圍4面。新店溪彎彎oat-oat 流透到海--nih8,這間拜堂e5 鐘塔有真懸，tui3 塔頂thang 看到幾若里路遠e5 所在。拜堂e5 後面是絕壁kap hit 條溪前面e5 山壁tu2是相對相，koh 樹木不止茂盛，koh 山lui 1 層過了又1 層，直直透到懸e5 山尖，景致實在sui2 到極。
(b)論新竹。這所在tu2-tu2是偕牧師來台灣了後，有kap南部e5 宣教師李牧師 chham Tek醫生相kap去看e5 所在。早時是叫做竹塹，不止出名，koh 讀冊人亦出真濟。Ti7 chia起頭是kan-ta稅1間e5 房間，亦後--來就稅1間厝。總--是chia e5 人真硬心，m7 ai3 聽道理；m7-na7 an2-ni，有e5 顛倒用歹嘴kap無禮e5 作法來chau-that偕牧師，有e5 ka7 伊phui3瀾，koh 有e5 用種種e5 手段來窘逐伊。佳哉後--來偕牧師有醫好一個不止出名koh 有勢力e5 讀冊人，所以這人有禁止hiah e5 tui3 偕牧師無禮e5 人，了後就大家攏m7 敢koh 講歹話來罵伊。到後--來有起大間e5 拜堂，信道理e5 人亦有漸漸加添。
(c)論三角湧。這所在是ti7 大嵙陷e5 東北爿，ti7 50年前是真歹管轄e5 所在，因為有1隊e5 山賊不時出來搶劫，雖罔 chham hiah e5 賊e5 親族續ka7 in 辦重罪，亦是無法度thang 剿滅in。一日有一個巡撫來巡視e5 時，hit 陣山賊用槍來chhak8 轎，佳哉巡撫有脫離in e5 毒手。有時青天白日亦刁持分隊伍那唱歌講：「Lin2靠官，阮靠山，」那近倚tui3 城--nih8來。偕牧師起頭來chia 傳道理e5 時，ti7 hia e5 人有e5 講著將hit個番仔拖來去山--nih8挖目珠。其中1個無賴漢提1 te3大te3 石tui3 偕牧師e5 面ka7 伊ham2 去。佳哉相無精，kiat tui3 頭殼頂過--去，撞著teng7 壁。這te3 石有拾轉來囥ti7 私khia 設e5 博物室。偕牧師e5 博物室內有採集濟濟項e5 物thang 做紀念。設使這te3 石若kiat 著伊e5 頭殼，就咱北部e5 人 kiam2-chhai2 boe7 tit thang koh 得著這款靈界e5 偉人，亦是無定著。實在hou7 伊會脫離這款e5 危險，攏是上主e5 權能。
後--來koh 經過幾若月日，hit 個前beh ham2 偕牧師e5 歹人續來反悔信道理。Koh 無久，禮拜堂亦起好，ti7 hia e5 百姓亦較ai3 聽道理e5 款，koh 山賊亦攏無--去，因為in 所teh 靠e5 山攏變做田園。
(d)論八里坌。Ti7 chia 傳道理無偌久，就建設禮拜堂。代先是ti7 相思仔樹腳做禮拜，後--來就ka7 討魚e5 人借1間厝來講道理，後--來有koh 搬去tiam3一個作穡人e5 草厝，總--是無久就起1間e5 土角厝做禮拜堂。Tu2著清國 kap 法蘭西teh 相thai5 e5 時續hou7 人毀壞去。總--是後--來有koh 計畫起1間koh 較sui2 koh 較勇e5 新拜堂。就是現時iau2 ti7 teh 這間拜堂。
(e)論艋舺。這所在kap大稻埕是平平做台北府外左右e5 鬧熱市街。Ti7 大稻埕有起石疊 e5 禮拜堂。Ti7 hit 時thang 講是第一sui2 e5 拜堂--e5 一個。偕牧師最第一艱苦傳道理e5 所在就是艋舺。
照頂面所講艋舺算是最拜偶像e5 中心地，所以迷信真深，怨恨基督教e5 心是真深。偕牧師亦是知影若beh 設教ti7 hia 的確會tu2著大迫害，所以才囥ti7 路尾來設。Koh ti7 chia e5 地方官有出命令講：「若有人用厝抑是別項來借外國e5 宣教師，抑是賣hou7 in e5 人著受重刑。」親像an2-ni 來哄喝百姓，講beh ka7 in 關監kap thai5 頭，所以無人敢用厝借偕牧師。
總--是1877年12月，雖罔是禁m7 hou7 偕牧師入艋舺，iau2-ku2 到尾伊亦有入去，koh 有稅1間厝。Ti7 門楣頂有寫匾講：「耶穌聖堂。」武官這下看著hit 個匾真受氣，就chhoa7一隊e5 兵仔去講hit te3 地是屬ti7 軍營，所以命令伊著緊離開。偕牧師有請伊提證據hou7 伊看，看了果然是屬ti7 軍營，所以有允ti7 隔日beh 拚還in。亦ti7 hit 暗兵仔紮營ti7 門前，有e5 ka7 伊罵，有e5 想beh ka7 伊撞歹厝，亦有e5 lam7-sam2入去房間哄beh thai5 伊，歸暝攏是an2-ni，宛然若親像搬戲一樣。
隔天光照約束來行，偕牧師出去e5 時歹人歸陣oe-kheh，有e5 用塗丸ka7 伊摃，有e5 用磚仔角ka7 伊ham2,佳哉攏無tu2著傷害，平安到淡水河岸，倩一隻船仔tui3 艋舺ko3 到大浪泵。Hit 日kap學生相kap tiam3,亦暗時講道理到暗暗，才順機會koh 再入去艋舺。看4圍攏靜 chiauh-chiauh，kan-ta有2、3 pha e5 燈火tui3 人e5 門縫照--出-來na7-tiaN7。Hit 時伊有tu2著1個老人，所以偕牧師問看伊有厝thang 稅抑無？老人講有厝beh 借伊，就chhoa7 伊去in 兜。偕牧師kap伊約束逐項好勢，隔日隨時koh 寫匾講：「耶穌聖教」續ka7 伊吊--起-來。百姓看見，大家真受氣，歸日紮營ti7 hit 間厝。
第2日，全街e5 人攏出頭來攻擊伊，總--是伊攏無驚惶，照舊出去街路ka7 人醫病。四面e5 人較濟攏是伊e5 對敵，中間猶原亦有同情伊e5 人。第3 日，街民koh 較非常，有e5 刁持chhoa7 乞食，kap thai2-ko e5 人hou7 伊倚ti7 偕牧師e5 身邊，亦是無采工，所以koh 4、5 點鐘久，逐家就kiuh 頭鬃螺仔beh 出手來扑伊。Hiah e5 人有e5 ti7 門外kiah8棍仔撞破厝，有e5 peh起去厝頂拆蓋，有e5 挖地基腳beh hou7 hit 間厝倒壞。偕牧師tui3 眾人e5 中間恬恬逃閃去旅館內，m7-ku2 旅館e5 主人驚了tu2著災厄，所以請伊著出去。姑不chiong偕牧師著koh 換去別所在。
後來百姓有較靜。艋舺e5 武官有來請淡水e5 英國領事（Scott)去，hit 時偕牧師亦做陣，武官請領事著命令宣教師離開hia，總--是領事受氣，ka7 伊拒絕，講伊無hit 個權。Koh 講宣教師來到in e5 所在，應該著真好禮款待in，出力保護in 才著，反轉beh 趕逐in，真奇怪。後--來領事m7 chhap--伊，做伊轉--去。
武官無法度，姑不chiong著換手段，所以才來求偕牧師請伊離開in e5 所在。偕牧師ka7 伊講決斷m7 離開。武官到尾煞著派1隊兵去ti7 hit 間破厝e5 周圍ka7 伊顧。經過1禮拜久，武官用市外e5 地hou7 伊起拜堂，koh 約束講beh 保護in 起到完全。總--是偕牧師m7 准，武官koh 差人ka7 伊講m7-thang 起ti7 原位，因為hia 是倚ti7 考校e5 所在。偕牧師知影hit 所在離考場不止遠，所以m7 ai3 聽武官e5 話，做伊起工，tu2-tu2是起ti7 hou7 百姓創歹hit 間厝e5 舊所在。M7-ku2 百姓照舊攪吵無煞，連hit 間厝e5 主人險險hou7 in 扑--死，見若bat 來聽道理e5 人攏hou7 親戚朋友ka7 in 絕交。總--是那久來信道理e5 人那加添，經過無幾年，偕牧師得著真闊e5 土地，才koh 起磚仔e5 拜堂。
Ti7 1884年，清國kap法蘭西相 thai5 e5 時，拜堂koh hou7 土匪拆去。到相thai5 煞了3月日後就用石koh 起新e5 拜堂，就是現時hit 間舊e5 拜堂。親像an2-ni，起頭beh 建設拜堂是真為難，tu2著種種e5 迫害，koh 親像ti7 1879年，ti7 艋舺偕牧師娘坐ti7 轎內有人穿火把beh 入去ka7 伊燒。今請來看親像這個非常e5雄惡，危險e5 艋舺，到尾怎樣--ah？koh 10年後就是ti7 1893年偕牧師beh 轉去加拿大e5 時，眾人怎樣款待伊，這tiap8 ai3 講淡薄ti7 下底： ---
一擺偕牧師為著beh 轉去加拿大ti7 艋舺教堂內teh kap眾會友相辭hit-tiap8,ti7 hia 有勢力e5 人寫批hou7 偕牧師請beh ka7 伊迎街來送伊，起頭偕牧師m7 允，後--來為著in 迫切e5 懇求koh 想著早年e5 情形hit 款hiah 歹，亦這tiap8 e5 人心攏無相同，不止有thang 做紀念，所以才准in e5 所要求。今hiah e5 人用紅頂4轎hou7 伊坐，koh 有音樂隊，親像鐘鼓、銅鑼、號頭哨角，kap弦管等等，幾若隊攏ti7 頭前，亦有幾若百支e5 旗仔行列te3 ti7 音樂隊e5 後面，koh 有放炮e5 人參文武官員排列ti7 轎前。Koh ti7 最第一後面有6 個騎馬--e5,kap 26頂轎，逐家齊整行列隨tui3 艋舺e5 正路來行。
Ti7 20年前hou7 人beh 扑beh thai5 e5 偕牧師，到ti7 這tiap8 tu2-tu2是親像活佛hou7 人扛teh 迎。街路e5 兩爿人塞塞tiN7，音樂e5 聲音響亮透到真遠e5 所在，到偕牧師beh 落船e5 時大家喝萬歲，有--e5 m7 甘kap伊相離開煞流目屎。  
今偕牧師ti7 這款親像豺狼洞e5 艋舺傳道理會成功到an2-ni，實在是tui3 ti7 伊e5 熱心，有基督e5 疼心kap甘願將伊e5 精神kap身體攏獻ti7 咱台灣北部e5 證據，實在thang 稱做一個靈界e5 大偉人lah。
第3章
論番界e5 傳道。
論番界傳道e5 事thang 分做4款來論：(1)tiam3 ti7 山頂e5 生番e5 傳道。(2)平埔番間e5 傳道。(3 )南勢番間e5 傳道。(4 )苗栗地方熟番間e5 傳道。
第一、論傳道理hou7 生番聽hit 個成績卻是無甚mih特別thang 講e5 所在，所以論這項ai3 省略。
第2、論ti7 葛瑪蘭平原e5 平埔番間e5 佈道。偕牧師已經大概ti7 漢人中設教清楚了後，所以koh 注意ti7 東北部e5 平埔番，ai3 beh 去拯救in thang 脫離魔鬼e5 手頭，所以偕牧師chhoa7 本地e5 長老kap學生就起身。
論東北部e5 葛瑪蘭e5 平原比海--nih8有較低。Koh 再雨水有比別所在較濟，所以路不時chiuN3-lap-lap，出外真無利便。偕牧師起頭是ai3 tui3 海墘較礁e5 所在去，m7-ku2 boe7會達傳道理e5 目的，所以姑不chiong 著tui3 內地入去，peh 山落嶺，常常tu2著生番chah8 ti7 路--nih8 teh thai5 人，一擺伊有看見4個漢人為著in e5 同伴hou7 生番thai5-- 去，大家teh 走，總--是生番iau2 teh jip in 4個人。佳哉偕牧師in 一隊攏無代誌，是為著hiah e5 本地e5 長老kap頭人真勇e5 緣故。總--是in 逐家hit 暗tu2著迷路ti7 米田e5 中間，後--來有看著1堆草khun5,逐家才tiam3 ti7 hia 過暝，到第2暗佳哉會tit thang 歇ti7 1間草厝仔，總--是無4面壁，因為攏倒--落-去，hit 暗為著不止寒，所以大家攏無睏，天光就去庄--nih8四界佈道。M7-ku2 m7但 in m7 聽道理，反轉喝講：「番仔來lah。」有e5 呼惡狗beh ka7 in 咬。
後--來去第2庄傳道e5 時亦是an2-ni。第3庄亦像款，所以hiah e5 學生有人不止失志，總--是偕牧師全然無失志，那安慰in 那進行。Teh 行e5 時tu2著3 個討魚人請in 著去in hit 庄傳道理。偕牧師in 大家真歡喜就kap in 去。Tiam3 ti7 hit 庄頭人e5 厝前講道理。暗時koh 較濟人來聽，大家攏家己kiah8 椅條來坐。隔暗亦是真濟來聽，m7但聽，亦有問，真歡喜，後--來煞beh 起1間做講道理e5 所在，為著hiah e5 壯丁真出力，用竹排仔去南爿載材木來起厝，用草蓋厝頂，an2-ni 一間速成e5 拜堂liam5-piN 就好。所以偕牧師in tiam3 hia 幾若禮拜久，教示hia e5 男婦老幼，hou7 in 學吟詩等等。
Hit 時koh 有tui3 別庄派總代來請偕牧師in 著去in hit 所在講道理。偕牧師hit 暗有請hiah e5 總代相kapti7 hia 祈禱。Chiah e5 總代聽著200外個男女teh 吟詩大受感激。偕牧師有允beh 去，所以叫嚴清華做頭，亦信者排做2列te3 ti7 後--面，那吟詩那 tui3 hit 庄入去。後--來這庄e5 人攏總信道理，kap起禮拜堂，大家真熱心拜上帝，親像an2-ni 1庄過1庄直直來歸倚基督教。
偕牧師後來有koh 去到蘇澳e5 極南有一庄叫做南方埔，ti7 hia-e5 百姓攏無一屑仔有信神e5 觀念ti7 teh，所以起頭去 e5 時，hou7 in 趕--出-來，後--來koh 去，tu2日beh 暗，大家落山beh 到庄e5 時，才落西北雨，大家beh 走去歇一間厝hou7 hit 間e5 厝主辭講：「阮無厝thang 借番仔歇。」一間過一間，攏ka7 伊請kap辭，攏無可憐in 大家ti7 門外teh hou7 雨沃，逐個門關到bat8 chiuh-chiuh。雨做伊直直落，太平洋e5 風湧那溢那倚岸來lah。今東爿mi7大海，北爿是港灣，亦西爿是生番teh tiam3 e5 山地，koh 南爿是懸e5 山。所以in 大家煞想攏無法度，後來koh 看見一間厝，姑不chiong koh 去試看teh，hit 間厝e5 人亦是講無位thang 借--人，總--是寬寬關門了後，koh tiap仔久有一個老人開門出來講：「若是牛椆邊好，就有。」但是這tiap m7 是teh 揀所在e5 時陣，所以大家te3 hit 個老人入去。偕牧師in 大家攏入去ti7 牛椆內，大家坐ti7 草頂，真歡喜感謝上帝，因為有一所在thang 閃避雨，總--是為著ti7 in 身邊有水牛teh 睏，常常kouN5 hit 款牛teh 睏e5 聲，koh 臭味滿4界，亦大家腹肚koh 真枵，想ai3 將in 所toa3 e5 物創淡薄來食，m7-ku2 無燈火，所以姑不chiong 大家吞忍hou7 伊枵，tu2想beh 睏e5 時陣，hit 個老人煮一寡am2 糜仔捧來beh hou7 in 食。Ti7 這款所在所經驗e5 境遇，hou7 當時e5 神學生得著be7 講tit 好e5 教示，大家e5 心一發堅固，生起be7 算tit e5 吞忍力。隔天光，偕牧師in ka7 老人說謝了後，就koh tui3 一庄名叫做Kau-kau仔hia 去，tu7 這庄真危險，因為百姓bat 用狗肉假做鹿e5 肉來賣生番，致到in 大家真歹感情，不時ai3 相攻擊，所以in m7 敢tiam3 hia ，才koh 去南方埔相離約1里外路。今這項是50外年前e5 事，總--是以後有人koh 搬去hia 企起，m7-ku2 為著寒熱症來死e5 人真濟，所以後--來才chhun有10 外家na7-tiaN7。論生番e5 怨恨iau2 be7 消無，若是大人攏出去討魚e5 時，無論婦人人抑是囡仔攏走去bih ti7 禮拜堂，因為驚hou7 生番thai5 --去。偕牧師這擺出去外面行遊e5 時，有聽見用嘴pun5奇異e5 聲，知影是生番，所以有閃避in。
論教會ti7 葛瑪蘭平洋漸漸有加添，親像Ki仔寮、Lam5仔lin5、新社、打馬煙，kap Lau-lau仔 ，以外計共有19位，koh 道理漸漸明，歡喜棄sak 偶像e5 人有幾若百家，今怎樣會an2-ni，che 無m7 是tui3 偕牧師e5 殷勤，無嫌艱苦，出力傳道理e5 結果。
(3)Ti7奇萊平原e5 南勢番間佈道。論奇萊平原是ti7 東部e5 海岸平原。Ti7 hia 有支那軍營e5 駐在所，koh 亦有福建kap廣東e5 移民。Koh ti7 山腳四界亦有淡薄平埔番teh 企起，總--是大部分攏是hou7 南勢番仔佔去。這所在無親像葛瑪蘭平原hiah-nih8 開墾，因為ti7 四面攏iau2 有生番真濟teh tiam3。Ti7這所在有1人是較早bat tiam3 ti7 淡水女學堂大書院（現時淡水中學e5 舊校舍）e5 內面teh 做總舖，伊不時有tui3 偕牧師聽著道理，所以伊本身ti7 這所在bat 佈道hou7 人聽，亦偕牧師常常來巡，續看教會e5 情形，伊有koh 傳較闊來khong2-tiong 教會。Ti7 西曆1890年9 月2號，有得著機會tui3 蘇澳坐船beh 去奇萊平原e5 所在。Teh ko3 船e5 人有6個，koh 攏是信道理e5 人。出發e5 日有真濟e5 信徒tu2 ti7 beh 開船e5 時來送伊，大家大聲那吟詩那出帆。到隔日e5 正午就到位，hit 日天氣真熱有120度，大家tui3 花蓮港上陸。花蓮港是做奇萊平原第一個港，ti7 街路e5 兩爿有2列e5 草厝，koh 亦有軍營ti7 hia。偕牧師in 一下上陸，百姓攏聚集來ka7 in 恭喜，沿路有平安，koh 有中國官寄批去beh 請偕牧師，亦有牽馬beh 去hou7 伊騎。偕牧師in 會得著這款意料外e5 好待遇，攏是tui3 這個總舖 e5致蔭，所以偕牧師隨時騎馬起身到beh 暗就到hit 個總舖e5 厝kap 伊行tun3 手e5 禮，大家相見真歡喜。Hit 個總舖傳道e5 禮拜堂卻是無偌大間，厝頂用草蓋，hit 暗隨時人聚集到拜堂chat8-chat8,有e5 著企ti7 外面。Hit 暗偕牧師無講道理，kan-ta 是查問信者e5 情形，hiah e5 人不止有虔誠服事上帝e5 款，逐人攏無koh 拜偶像，總--是為著趁中國官e5 命令，所以大家偶像照原chhai7 teh，攏m7 敢毀壞。偕牧師聽了liam5-piN 騎馬去軍營見hit 個長官，kap伊講話e5 時，hiah e5 軍人真濟ti7 淡水kap雞籠bat 伊，koh 亦有bat hou7 伊taN2-tiap8 病e5 不止濟，hiah-e5 兵仔不止有teh 數念伊e5 恩情，所以liam5-piN 應允講beh hou7 in 除偶像。隔日中國官做頭chhoa7 路，亦有濟濟苦力扛大腳e5籠tui3 逐間e5 厝面前來put hiah-e5 偶像去燒，koh 用大間e5 廟做教會堂；實在ti7 奇萊平原thang 講是基督福音e5 大勝利。Che 亦是為著hit 個總舖傳道出力佈道e5好結果。
(4)ti7 苗栗地方熟番中e5 佈教。論ti7 苗栗e5 地方無koh 有親像hit 個總舖thang 代先傳，所以偕牧師為著傳道理e5 緣故，koh tu2著真濟e5 艱苦。代先到新港e5 時，亦是無人beh hou7 in 歇。總--是tu2著1個奇怪人tu2-tu2是teh 祭祖，所以歡喜請in 入來gim5-kiN5 腳，koh 提物hou7 in 食。隔早起偕牧師in 就tiam3 街路--nih8 傳道理。庄民受氣若火teh 著，有e5 提石頭，有e5 kiah8 槌仔jip 倚來。頭1日偕牧師in kan-ta吟詩na7-tiaN7，吟詩e5 時有1個青年人提石頭tim3 偕牧師。第2日kap第3日攏kan-ta吟詩na7-tiaN7。到第4日百姓就較m7 敢無禮，koh 有1、2人來問道理，這兩個是做苗栗傳道所得著起頭e5 果子。後--來偕牧師ti7 hia beh 起拜堂e5 時，有tu2著大地動，所以hia e5 人就造妖言講是地神teh 受氣才會an2-ni，大家出力攪吵m7 hou7 in 起拜堂，總--是到尾亦是無法度。今ti7 熟番間e5 佈教，起頭ma7-是tu2著真窘逐，總--是後--來猶原照偕牧師e5 向望，濟濟人tui3 in e5 硬心迷信反悔來信耶穌，做上帝盡忠e5 百姓。
第4章
法國來扑台灣e5事。
偕牧師認真出力傳道理ti7漢人kap番界e5中間，tu2-tu2下基督e5地基落去了後無偌久，不幸tu2著清國kap法國相thai5,連台灣亦有受影響，因為法國有來搶台灣，所以大大有連累著偕牧師e5傳道事業。因為人加誣講是偕牧師去通番，所以伊e5性命險險歹人收拾去。法國e5軍艦tu2 iau2 ti7海裡teh-beh攻擊台灣e5時，百姓大受氣，m7但kan-ta受氣法國人na7-tiaN7，就是連一般e5外國人，其中第一hou7人受氣e5是宣教師kap信徒。大家講是耶穌信徒kap宣教師去請法國人來，所以百姓掠in是做法國e5後援者，就是teh 聽候法國e5大槍若扑，就beh續攻擊耶穌信徒。法國e5軍艦入基隆港了後，hit時偕牧師亦ti7-hia。歹人等beh攻擊偕牧師。偕牧師為著beh堅固信徒e5心志，離開基隆了後，清國兵kap法國兵已經teh交戰lah，koh無偌久支那e5炮臺就hou7 in 扑破。Tui3這tiap8了後tu2若無政府e5狀態。歹人kiah8烏旗四界搶劫kap thai5人。
In所大怨恨e5是信徒kap拜堂。北部第一好e5拜堂7間攏hou7 in拆去。大龍峒e5 拜堂hou7拆到碎碎，koh用磚仔疊高高ti7面頂糊烏土寫字講，「烏鬚奴倒ti7 chia，伊e5代誌今煞lah。」新店e5拜堂hou7 in毀壞了續提信徒e5名簿來看，逐人都受in迫害。有--e5 hou7 in掠去tu7 ti7新店溪e5水，續哄喝講，若m7放sak耶穌教beh ka7 in tu7到死，總是攏無采工。後來續用錢beh來買收信徒e5心肝，總是信徒攏無ai3插in。歹人拖in到水墘講beh ka7 in tu7死，in顛倒為著耶穌e5名歡喜ai3死無ai3活，到尾攏無法度，就ka7 in thau2放，不過為著in來死e5信徒亦不止濟。雖然無死e5人有e5 hou7 in用頭鬃拖去縛ti7樹仔，tu2 若 teh吊傀儡一樣，koh有e5 hou7 in掠去關，亦有--e5 hou7 in long tui3炭礦孔入去，10外日久攏tiam3 ti7烏烏暗暗e5孔內，以外e5信徒四界bih。
法國e5艦隊有tui3基隆換tui3淡水港來。淡水是偕牧師企起e5所在。Ti7-chia有禮拜堂、理學堂、大書院kap女學。Chiah-e5建築物攏是hit時淡水有名聲e5。Hit時為著beh保護ti7-chia e5外國人，所以有英國e5戰艦來。Koh有ka7偕牧師講，著提伊e5物件kap帶家族入船內來閃避。偕牧師流目屎ka7 in說多謝續ka7 in辭講，伊e5同胞攏teh受患難，所以伊不忍放sak hiah-e5來家己得著平安。
Koh無久槍聲就tan5,偕牧師驚了伊e5囡仔著驚，就抱in下ti7眠床腳，koh偕牧師娘亦是真驚。偕牧師有chhoa7嚴清華行遊ti7厝面前，teh看相thai5 e5形勢甚mih款，hit時法國e5鎗子彈tui3理學堂來，續扑破一角。了後銃子一粒過一粒直直來，有一粒tui3女學入去，亦有long3破厝，koh有一粒ka落tui3偕牧師e5厝面前落去，tu2 摃著大塊石，所以hit塊石long3到碎iam5-iam5,koh有石片跳到真高。到thai5 煞 e5時，偕牧師in有拾著40磅力e5大銃子6粒，攏猶無發，所以伊有緊叫人來扛去hiat落ti7淡水河；總是偕牧師kap嚴清華雖罔是企 ti7危險e5所在，亦是攏無一屑仔e5失膽。
今偕牧師tui3 法國e5 軍艦上雞籠港了後，不時煩惱教會e5 事，逐暗較常攏無睏，致到煞起腦膜炎，總--是得著醫生e5 盡力有較好，m7-ku2 身體真衰lam2,有時熱到102度，雖然盡力taN2-tiap8 iau2-ku2是無甚mih效果，連醫生都煞想無法度。後--來佳哉tu2 tng7 1隻英國e5 汽船載真濟e5 冰beh 去hou7 杜約翰（John Dod)，tu2入港e5 時，就kap in 參詳才將hiah e5 冰ka7 伊撥過來u3 偕牧師e5 頭殼，後--來才會睏，直直睏3 暝3日，tui3 an2-ni 病勢就有漸漸較好。英國領事看擾亂iau2 不止危險，所以將偕牧師e5 家眷攏載去香港，亦偕牧師病好了才去香港chhe7 in。總--是伊不時teh 想台灣e5 教會，所以真ai3 緊koh 轉來台灣。
後--來伊有坐船beh 轉--來，到beh 入淡水港e5 時有受攻擊，若設使koh 直直想beh 入港，的確會沈--落-去，所以到尾姑不chiong著koh 越-lin2-轉倒去香港。偕牧師後來有去澎湖島見法國艦隊e5 司令長官，亦有得著伊e5 應允，才koh 坐船tui3 淡水上陸。怎樣偕牧師著去澎湖島，因為hit 時hia 是做法國軍艦e5 根據地。
倒轉來台灣e5 時，信徒看著偕牧師大家真歡喜到流目屎。總--是偕牧師不止煩惱山內hiah e5 兄弟姊妹m7 知大家有平安抑無，所以伊有tui3 英國e5 領事請一張路--nih8 e5 通過狀就起身。Hit 張通過狀就是寫講：「1885年，3 月27日淡水英國領事館。批寄hou7 雞籠法國軍司令部長官尊覽：Toa3 這張通過狀--e5,是英國e5神民，台灣e5 宣教師，神學博士偕睿理，伊這擺ai3 去雞籠巡伊e5 教會，koh ai3 去東部探葛瑪蘭平洋e5 兄弟。今照下面所記e5 名，就是我英國領事ai3 請求貴官歡喜，保護伊有自由kap安全e5 通過就是。伊亦有kap嚴清華kap葉順，兩個漢人信徒做陣。」
淡水英國領事：E. Frater。
偕牧師toa3 這張通過狀就起身，將英國e5 國旗縛ti7 竹篙尾，那iat8 那行。那近倚支那兵e5 時，in 看見英國e5 國旗表尊敬e5 意思，就讓中央hou7 in 過。偕牧師沿路平安去，見劉銘傳巡撫，請伊著保護in e5 前途。巡撫真歡喜，應允beh 保護in，續ka7 in 注意講，決斷m7-thang 近倚法國e5 軍營，驚了會hou7 in thai5--死。偕牧師in tui3 hit-tiap8 了後，用國旗換做休戰e5 白旗，就koh 進前。In tui3 淡水河站過去近倚法國軍e5 戰鬥線內，將hit 支旗插ti7 塗--nih8,大家企ti7 旗仔邊teh 等法國兵e5 允准。無久有8 名e5 兵仔tui3 山頂走--落-來，koh 搖手叫in m7-thang 行，總--是in 掠做是teh 叫in 著進前，tui3 ti7 誤解險險hou7 in 扑--死。
總--是偕牧師指休戰e5旗hou7 in 看，koh 叫kiah8旗仔e5 人著緊大步走，an2-ni hiah e5 兵仔煞m7 敢扑in。偕牧師若到一站，就提通過標hou7 in 看，總--是bat 英文e5 無半人，所以用手巾ka7 in 掩目珠，一個牽一個拖到軍營，因為hiah e5 兵仔teh 想in 是支那人e5 探偵。偕牧師in 當炎日e5 熱地hou7 in 牽teh seh8 7 點鐘久才到雞籠稅關，就是法國軍e5 本營司令長官e5 面前，到位tu2是 e 晡時6點鐘。Koh teh 行e5 時常常hou7 兵仔恥笑看輕，亦hit 暗m7 准in 家己ti7 陸地過暝，准受掠e5 人囥ti7 船底內才會用tit。In 起頭是teh 驚了會hou7 支那兵歹款待，為著聰明e5 巡撫劉銘傳e5 致蔭，顛倒受好款待，koh 起頭扑算的確會好款待in e5 法國軍，煞chhoan3-chhoan3 歹款待in，che 是偕牧師所大奇怪e5 所在。佳哉hit 隻軍艦e5 艦長bat 偕牧師，所以真好款待in，koh hou7 in tiam3 ti7 船長室睏。隔早起船長本身chhoa7 in 去見指揮e5 長官，續替in 拆明hit 個事情hou7 伊聽，所以hit 個giau5 疑才無--去。Tui3 這tiap8 了後出入自由自在，後--來才去葛瑪蘭平原探信徒。
Koh 無偌久法國艦隊撤退，兵仔亦攏撤退，所以偕牧師in 四界巡教會，無論 ta2落e5 禮拜堂都攏倒壞，kan-ta hit 個舊跡kap tun2 歸堆e5 石頭，kap磚仔角na7-tiaN7。
偕牧師濟濟年e5 苦心攏歸烏有。Koh 怨恨偕牧師 e5支那兵恥笑伊講：「攏總無--去lah，」hit 個意思是講所傳e5 攏無功效。總--是信徒ti7 這個患難e5 中間無半人背教，m7但無咒詛上帝，顛倒大家真甘願為著道理來死，雖罔歹人e5 刀khoa3 ti7 頭殼頂e5 時ma7 是心肝無一屑仔e5 搖動，聽著這款e5 情形偕牧師歡喜到boe7 顧tit。後--來偕牧師調查hou7 歹人所扑歹e5 額數tui3 巡撫劉銘傳稟請。劉銘傳iau2 be7 詳文去hou7 北京政府e5 代先，照伊家己e5 意思隨時提一萬箍hou7 偕牧師，講beh 賠伊。偕牧師提chiah e5 錢隨時緊koh 起禮拜堂，就是新店、艋舺，kap錫口chh大am稻埕，是用chiah e5 錢來起--e5。以外e5 所在亦攏相接續直直koh 起新e5 拜堂。所以主e5 福音e5 光漸漸普照ti7 台灣北部e5 百姓，大大感謝天父e5 疼。
第5章
論社會事業偕牧師一生e5 大事業，是台灣傳道理e5 事，總--是以外iau2 有3 款e5 大事業：（1）創設養成傳道者e5 學校。（2）養成女傳道e5 學校。（3 ）設醫館。
論普及教育kap獎勵羅馬字chham鼓舞禁酒斷煙，koh 獎勵女子留腳kap以外種種社會改良e5 事業，這款是基督信徒自然著做e5 工程，總--是ti7 chia siuN7細項e5 事放一邊，kan-ta ai3 論淡薄照頂面所講hit 3項大事業就好：
(1)論養成傳道者e5 事業。這項事業tui3 傳道理這方面來看是boe7 免無tit--e5。因為外國人tu2-tu2來台灣e5 時有種種e5 困難，親像本地e5 人情、風俗e5 無慣勢，抑天氣水土e5 無合，較常ai3 破病，所以若是本地人自然較m7 免驚chiah e5 事。Koh 外國人雖罔koh 較通達本地話，亦是m7 達著本地人e5 自由自在。偕牧師有深深想到chia，所以的確著先教育本地人，hou7 in 才來傳道理較有功效，因為in 較知影同族e5 性質kap社會生活e5 狀態，所以較知影thang 用得當e5 法度來指導教示同胞。
Koh 論經費ma7 是加真省，因為若是西洋人費用較siong重，本地人就加真省，所以論這項不止有關係ti7 傳道上e5 經費。偕牧師無暝無日殷勤教示本地人e5 因端，就是照頂面所講hiah-- e5。今做養成傳道者e5 中心地是淡水。Hit 間理學堂大書院（Oxford College)，是後--來才起--e5,但是第一起頭是kan-ta tiam3 ti7 大欉樹腳teh 教示學生，就是行到hia 就ti7 hia 教（The Peripatetic School)，thang 講攏無定著e5 教室。Hit 時e5 學生亦有50 外人。論教學生，偕牧師真致意，雖罔是出外行路e5 中間，亦是提出問題那行那講論，無論是teh 採取植物、花草、動物、虫thoa，抑是礦物，若到歇睏e5 所在就實驗、教授，所以hiah e5 學生自然會得著濟濟款e5智識，親像博物學、礦物學、地質學等等e5 學問，koh 親像ti7 雞籠港e5 時，用食物囥ti7 船--nih8,就ko3 tui3 港外去，到beh 食e5 時，就將所採取e5 海菜一部分創做物配，一部分提轉來做標本。伊koh 有設1間e5 博物室teh toe2 逐項e5 標本，親像an2-ni，in 逐家那研究聖經以外，自然一般e5 智識亦那會加添。An2-ni 偕牧師有養成真濟有勢力e5 本地牧師。
論所teh 教e5 科目，聖經以外iau2 有親像歷史、地理、動物學、植物學、礦物學、地質學、數學、天文學等等e5 高等普通e5 學課。日時讀冊，暗時聚會ti7 大講堂。Ti7 這個集會有女學生，私立e5 小學生kap一般e5 信者，chham理學堂大書院e5 男學生。逐暗tui3 8點起，眾人就攏齊到，女學生坐中央，男學生坐ti7 後面kap雙爿邊e5 所在，小學生坐ti7 女學生e5 面前，以外e5 信者攏坐ti7 第一後面，坐了後就吟詩、祈禱、開會，後--來就討論kap演說等等，che 攏是男女學生teh 做，演說是5 分間na7-tiaN7，論言語、體態、舉動等等，若有無tu2好e5 所在，無論甚mih人隨便thang 起來講，起頭講e5 人看見hiah-nih8 濟e5 聽眾真驚，無半句話thang 講，m7-ku2 an2-ni 鍛練到1月外日了，就逐人演說不止有較自然。Koh 有時亦有開辯論會kap照影燈hou7 in 看。
論社會事業
(2)論養成女傳道e5事。Ti7婦人e5中間e5傳道，若無有女傳道者真無利便，因為 hit時e5男女e5境遇全然無像款，因為台灣e5風俗是「男女授受不親」e5主義。男女若到7歲起，就m7准in相kap坐做伙，所以定著有欠用女傳道e5必要。
今論婦人人出去傳道理，做第一頭一個先鋒者--e5,是五股坑hit個塔嫂。中國e5詩人白樂天講：「人生莫作婦人身。」Ti7台灣早時若生查某囡仔，in e5父母較無歡喜，所以較常是hou7人，有時續ka7伊扑死，或是ka7 in hiat-kak8 ti7竹腳，koh若到5、6歲e5時，就ka7 in縛腳，到7、8歲e5時，連家己e5兄弟仔做陣thit-tho5 亦boe7用tit，koh人客來，ma7 m7準in出去應接伊，kan-ta會tit thang tui3窗仔門偷看na7-tiaN7。較常攏是著tiam3 ti7密房，有e5刺繡或是鍛練梳妝，若到長成beh做親e5時，伊e5老母就拜託媒人婆四界宣傳講，某人e5查某囝怎樣sui2,koh怎樣gau5。An2-ni 才會得著濟濟e5聘金，hit時代是tui3 100箍到300箍做第一濟。女子若嫁了，就變做查甫人e5奴隸，若親像詩--nih8有講：「百年苦樂猶他人，」實在無錯。
偕牧師看婦人人這款e5境遇，伊不止替in可憐，所以致意養成女傳道，所以後來有設女學堂。Hit 時e5女學堂卻 kap現時 e5制度無siang5,hit內面教育e5方法，kap現時e5女學有各樣，因為ti7 hit中間m7若有查某囡仔teh讀，koh亦有大漢e5婦人人，親像傳道娘，或是牧師娘，有e5也是有相kap ti7-teh讀。Teh教e5人，有查甫先生，koh有查某先生。所教e5科目，有讀冊、習字、唱歌、聖冊、歷史、地理、kap問答等等。若經過chiah e5課程來卒業--e5,就thang做女傳道，thang受派去四界傳道理hou7婦人人聽。所以論教會e5發達，一部分是tui3女子鬥傳道理e5致蔭。
(3)論設病院。論台灣人俱來e5醫療法，是真可憐。若有人破病，用膏藥、草藥仔，kap叫漢醫來看，或是有時去問佛，kap請道士。論漢醫，有e5卻是不止gau5。總是較濟攏是若kan-ta有兩三本藥冊，就teh賺食。所以若有人破病，有e5用種種奇奇怪e5法度，因為迷信真深，有e5下神託佛，或是牽尪姨等等，講boe7了。
今偕牧師看著台灣人若tu2著破病是真可憐，所以致意設醫館，亦hit e5名叫做偕醫館（Mackay Hospital)。照hit時陣，是thang稱做第一sui2--e5,koh第一大間e5醫館，亦koh是用thai3-se進步e5療法來醫病。偕牧師猶原有教當時e5傳道師e5醫法，所以若是早時e5傳道者較濟攏會ka7人打tiap8病。Koh偕牧師真gau5 ka7人挽嘴齒，tui3伊來台灣，所有ka7人挽e5嘴齒，約有一萬齒以上。Hit時 ti7台灣第一流行e5病，是「Malaria」kap嘴齒疼。該牧師tui3醫病大大有幫贊伊e5傳道事業，因為雖罔人真受氣耶穌教，m7-ku2為著hou7伊打tiap8病好e5人，感著溫情來反悔改變e5人真濟。
今結尾來講，該牧師ti7 50外年前是單身獨馬來台灣，伊e5周圍攏無親、無戚、無朋友、無相bat e5人，伊所tng7著--e5,較濟是對敵，ai3恥笑伊，窘逐伊，陷害伊，扑死伊e5人了了。今親像hit款境遇，怎樣到尾伊會建置親像今若日chiah-nih8大e5宗教事業嗎？實在是真神上帝時時刻刻有幫贊伊，亦咱e5主耶穌不時kap伊相kap ti7-teh，koh tui3伊本身有齊全 e5忍耐力kap慇勤 e5精神，換話來講，就是有將基督e5心做伊 e5心，來學基督e5犧牲，甘願為著台灣e5百姓放sak伊e5身體，koh tui3伊有hit款e5精神來感動著濟濟e5宣教師來接續伊e5腳步，thau3到今若日，所以hou7北部e5教會會tit thang漸漸進步。
咱做信徒e5人，實在著感謝上帝e5大恩，因為伊有差伊盡忠e5奴僕女婢來傳這e5真理hou7咱聽。今論偕牧師e5略傳到chia是清楚。最後，我ai3 koh將偕牧師所得著頭回e5果子，中間e5一人所做來o-lo2該牧師e5白話字語，來做結尾：--
紀念偕牧師e5歌
故吳寬裕傳道
1.第一翰才偕睿理，
初學土音 白話字；
新舊聖經攏總會，
教人真理bat 天父。
2.開拆道理意思深，
男女明白感激心；
聲音懸低攏kah 扑，
舉手和韻腳那踏。
3.吟詩歡喜合手扑，
所講迫切盡力tah；
講主悽慘面青紅，
將主模樣勉勵人。
4.有時威嚴ai3利益，
Hou7人關心有道德；
有時苦勸兼責備，
盡情安慰gau5 教示。
5.天將夫子為木鐸，
開人心門知降服；
Tui3來到今數10年，
傳報道理無歇時。
6.一生顯出好舉止，
所做逐項主歡喜；
伊學保羅kap先知，
教示學生重頭生。
7.舉止行動攏四正，
教內、教外人人疼；
耶穌道理歡喜講，
家己學問無品捧。
8.逐項公平款待人，
所行仁愛kap主同；
交陪朋友言語好，
忠信和平thang o-lo2。
9.我e5 先生偕睿理，
逐人歡喜伊教示；
可惜伊活無長壽，
若是事業有成就。
10.才高學深通古今，
伊將道理做中心；
這種e5人大智識，
近伊來學大利益。
11.基督忠僕別世去，
忽然同伴相分離；
實在咱真無福氣，
Boe7會koh聽伊教示。
12.先生享壽50外，
道理、名聲傳開闊；
今做幾句知心詩，
有時來吟數念伊。
13.先生模樣咱著學，
救主e5工關心做；
到死榮華一sou2 空，
M7值相見ti7 天堂。

（台灣教會報第542~556卷，1930年5月~1931年7月）

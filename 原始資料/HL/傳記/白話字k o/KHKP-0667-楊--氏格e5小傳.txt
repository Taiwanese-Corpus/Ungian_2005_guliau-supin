楊--氏格e5小傳
施振讓
楊--氏格，人較常叫伊清良嬸。Ti7主後1854年出世，ti7 1938年舊曆10月20日受主揀召；享受84歲。51歲e5時信主，共33年久。
伊信主e5動機，是tui3家內死失。Boe7信主e5以前，服事無影跡e5神明真有敬虔，事不知神明be7會保庇人。Siang7一年死3個人；起頭死丈夫，無偌久死一個孫仔，又koh無偌久死伊e5第4新婦；亦koh有業產e5相告，法院常常召問。Ai--ah！出入攏是悲哀流目屎。
有一日法院召問，伊就去赴問。後來tui3台南Hou-chio kong2經過，看見人山人海攏tui3太平境禮拜堂入去，扑算kaN2是teh做戲，伊也kap人坐ti7-hia。Koh無偌久，就一個先生上台講道理kap吟詩。起頭聽be7曉，只有記先生讀一首詩講：「我目舉起向天，上帝所tiam3所在；上帝暝日無睏常醒，顧我到攏無害」。伊聽著這首詩，tu2-tu2合ti7以前去媽祖廟內所抽e5籤詩相意，真有心適e5所在。到煞beh倒去e5時，續偷提一本漢字詩倒去，就一首一首倩人讀hou7伊聽，讀e5人勤勤一首過一首直直讀；到後來猶原tu2-tu2讀著hit首hou7伊聽，聽了真有意味。Tui3 an2-ni逐禮拜去安順禮拜堂禮拜。而後那入信仰，就giah8刀破神主煮飯，佛祖擦仔 kap其他攏拖拖落--來放火燒燒去。
新和順寮e5人看伊聽道理，就ka7伊譏刺看輕，厭賤，設毒。最後第一gau5窘逐--e5,就是楊昭義牧師e5令先父，不止怨恨道理，tu2-tu2親像掃羅那怨恨道理上帝那beh用--伊。到無偌久伊也hou7這個女信徒引chhoa7來歸主；其他iau2有引chhoa7濟濟人來信主。
Ti7 hit所在攏無產婆，有人beh生產著請伊去做產婆，攏無提人e5錢。人目珠生珠仔，起意去hou7伊giah，也是an2-ni kan-ta赴人利便，逐人感心數念。見若人聽著伊hou7上帝拯召去父e5兜，逐人無m7傷心流目屎。Ti7出葬e5日，總算子兒新婦、內外孫、孫婿、kan仔孫總共有86人。
咱ti7世間m7-thang空空過日，著學伊gau5結果子，引chhoa7人來歸主。阿門。
(台灣教會公報第667號，1940年10月)

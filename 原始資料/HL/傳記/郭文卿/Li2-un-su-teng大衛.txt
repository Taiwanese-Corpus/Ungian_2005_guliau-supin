Li2-un-su-teng大衛
(David Livingstone)
偕睿廉*譯
Ni5-li2 Li2-un-su-teng kap伊e5婦人人，企起ti7蘇格蘭e5一個都市格拉斯高 。In兩人是老實敬虔e5人，也夠極熱心服事上帝。世間e5錢財in卻是無，若是in兩人無 m7 kut力做工來養飼in e5子兒。
In有一個查甫子號做大衛，ti7 1813年3月19日出世。因為父母散赤，大衛tui3細漢就去hou7人倩。伊10歲e5時有入織布e5工場，ti7 hia tui3透早到e昏，勤勤做工。心真欣慕ai3讀冊，m7-ku2無tu2好e5機會，大衛姑不chiong儉錢來買冊。Ti7工場織布e5時，伊那織那讀。做工了，ti7 e昏時伊koh去夜學勉強，koh看濟濟款e5冊。
到12歲e5時，伊常常家己想將來伊著做甚mih款e5工。得著父母e5好教示kap聖冊e5感動，又koh聽見宣教師講，ti7異邦有大欠缺人去hia傳播主e5福音kap醫病。Hit時大衛iau2少歲，m7-ku2伊會曉囥這個志願，講：「別日伊若大漢，伊的確beh做宣教師。」這個志願hou7 伊e5心肝那勇敢，那欣慕ai3讀較懸e5學校。Tui3 hit-tiap8了後，伊甘願做苦學生，koh無 m7 盡伊所會來勉強。但是伊攏 m7-bat得著別人一sian錢e5幫贊。
Ti7 1838年，hit時伊tu2-tu2 25歲，Li2-un-su-teng 大衛受著倫敦教會（London Missionary Society）e5推薦，伊就去赴in e5試驗。總是伊有一項缺點，就是伊e5口才無夠偌好。企ti7眾人e5面前來說教，伊真正m7慣勢。所以有一擺tu2 beh說教e5時，伊所備辦e5道理全然boe7記得。伊面紅，不得已koh落--來。
總是伊真出力koh研究，koh準備。歷過三月日久，就逐項攏有及第。伊e5點數也真懸。Iau2-ku2宣道部想，較好 m7-thang派伊去中國，抑是印度；的確著派伊去亞非利加，因為hit所在e5烏面人較無開化。
Hit時出名e5宣教師摩轄博士（Dr. Moffat）tu2-tu2 tui3亞非利加轉來， Li2-un-su-teng 聽見伊所講--e5,koh較決心ai3去亞非利加做主e5工。Hit時伊已經讀卒業，koh有得著醫學士e5學位。
Ti7 1840年11月20日，ti7 倫敦市e5禮拜堂有設立伊做牧師。這時伊tu2-tu2 28歲。伊e5身體不止勇健。伊e5肩頭闊，伊e5面貌不止好生做。但是論講話伊真溫純。伊也夠極謙卑koh真有禮數。
伊代先搭船到亞非利加e5南爿，後來坐牛車上北，約有700英里，到一所在號做Be5-khu-a-lan5(Bechuanaland）。摩轄博士，30年前有去hia設教。Li2-un-su-teng e5目的，是ai3去koh較北爿，koh較懸e5所在，向望ti7 hia thang建設新e5教會。因為ti7 hia，氣候有較好。初初到位e5時，伊tiam3 ti7 Be5-khu-a-lan5人e5中間六月日久。Ti7 hia續學in e5腔口。後來伊koh上北，去到Ma5-bo5-sa（Mabotsa）e5地方，向望ti7 hia thang傳播主寶貝e5道理。
Ti7 hit所在，獅真正濟，koh真雄惡。不時出來咬死人e5牛、羊。人也常常hou7 in咬死。山nih e5鹿、羌仔、山豬也是不時hou7 in咬--去。Hiah e5獅真有力koh大隻，雖然大隻e5赤牛也拖tit走。無奇怪hit地方e5烏面人真驚獅，致到 m7-kaN2 出去kap in抵敵。所有e5牛kan-ta hou7 獅直直咬去食。又koh in真gau5囥迷信，tui3 an2-ni in一發無ai3去扑獅。設使若kaN2 去，也是無甚mih tu2好e5器械，不過是kiah8鏢仔na7-tiaN7，總是in e5鏢仔不止厲害，因為hiah e5烏面人真gau5射。In常常去扑獵，若tu2著惡e5野獸，in將鏢仔ka7伊射。
今Li2-un-su-teng看見hit地方e5牛、羊失落真正濟，因為常常hou7獅咬去。又koh因為hiah e5人著驚 m7-kaN2去抵抗hiah e5獅，伊boe7免得好膽出頭，招呼hiah e5烏面人kap伊做陣去扑獅。In大家入樹林內， Li2-un-su-teng本身kiah8雙管銃；其餘e5烏面人kiah8鏢仔，koh有一tin7人tui3 周圍，直直包來，也大聲喝。向望若有獅bih ti7 蓊蓊e5菅尾內，聽見人e5聲，伊家己會跳出--來。果然照in所扑算。
Koh tiap仔久一隻大隻獅tui3菅尾內走出--來。伊e5頭殼kiah8懸懸四界看。伊e5尾溜phoah8來phoah8去，真正有一個威風e5款式。Hit時伊離 Li2-un-su-teng 約有40腳步。Iau2-be7跳e5時，Li2-un-su-teng代先開銃。銃子扑著獅e5肩頭，傷真重。總是獅無現死。Tu2-tng7 ti7 伊身邊有一te3大te3石，hit隻獅就tui3石頭用嘴ka7伊直直khoe3。Kiah8頭看見 Li2-un-su-teng，hit時伊kiah8銃tu2-tu2 beh koh扑，但是獅跳倚--來，直直ka7伊咬；那親像貓咬老鼠一樣。 Li2-un-su-teng hou7 伊咬teh直直hiu3,到通身軀攏痲痺，m7 知疼。親像老鼠hou7貓咬，也boe7曉得走。 Li2-un-su-teng e5目珠金金看獅，但是伊e5身軀boe7會振動。伊e5左手e5骨攏咬到碎碎。獅koh開嘴beh koh咬e5時，忽然看見一個人手kiah8鏢仔，獅就放sak Li2-un-su-teng，跳倚beh咬hit個人。這個人就是 Li2-un-su-teng 所信用e5部下。伊看見主人hou7 獅咬，緊走倚beh去救伊；但是hit隻著重傷e5獅，跳倚來khoe3伊e5腳骨，險險續ka7伊咬死。
 
總是獅e5力已經beh盡，因為伊已經受重傷。Koh tiap仔久，伊家己倒落--去，氣就斷。
但是 Li2-un-su-teng e5左手，到一世人攏boe7 koh完全；因為骨已經hou7 hit隻獅咬到碎碎。伊e5左手tui3這時了後，攏boe7 koh kiah8懸。
 Li2-un-su-teng 企起ti7 Ma5-bo5-sa到1884年。Siang7 hit年，伊娶摩轄博士e5查某子做伊e5牧師娘。In向望beh久久tiam3 tihia7來傳播耶穌基督e5福音，但是有別個同著磨e5奴僕kap in無同意，Li2-un-su-teng 家己歡喜讓步。行李款好，伊kap牧師娘，無驚艱苦，揮揮就koh起身去koh較北爿e5所在；向望ti7 hia thang koh再建置一個教會。到位e5時，tu2著一個頭目名Se-ke-le2(Sechele）不止親切。因為欠缺所在， Li2-un-su-teng tui3伊買一te3地，thang做起厝e5路用。這個頭目不止有智識，也真可取。知影學問會做人e5利益，伊也好膽就近 Li2-un-su-teng ，求伊的確著教示伊讀淡薄冊。Tui3伊e5勉強，伊也學到會曉寫字。後來續信道理。伊e5品行也那端正。論服事上帝，伊不止熱心。道理漸漸那bat。3年後，伊有tui3 Li2-un-su-teng 領洗禮。
可惜ti7 這時陣通hit地方，攏tu2著大kho2-oaN7。溪水攏礁去。Koh久久攏無雨。實在真正是大khong3旱。菜蔬攏曝死，五穀無thang收成。飢荒e5日liam5-piN 到。 Li2-un-su-teng kap通庄e5人，趕緊款行李去較北爿有水e5所在。今伊決意beh chhe7較有水，較tu2好e5所在，來做伊新e5傳道地。向望將來ti7 hia thang久長企起。Koh thang傳播主e5福音ti7 hit地方。Koh免為著kho2-oaN7 kap飢荒e5因端來搬徙。伊也聽見人講，北爿是真好所在。Ti7 hia有高山，有大樹林，有大e5湖，也有大條河。Hit地方e5出產也真濟。聽見這款e5好消息，Li2-un-su-teng 愈ai3上北。所以ti7 1849年e5六月中，伊kap幾若個同伴，中間有本國e5好朋友，以及三、四十個烏面人，相kap做陣beh去北勢。Ti7 路中e5時，in忽然間發見著一個汫水e5湖。這個湖e5名就是林美（LakeNgami）。本然是聽見人講，今果然親目看見。真正有影，ti7 hit地方有樹林，有濟濟湖，也有大條河。Hia e5人數也是真濟。
Chhe7著這個較安穩，較好e5所在，Li2-un-su-teng 夠極歡喜。伊隨時koh倒轉去chhoa7伊e5某子kap西加禮頭目，以及20外個烏面人來到這個所在。Hit時是4月，（1850年）。可惜koh無偌久in著koh遷徙。是因為ti7 hit地方有濟濟對敵常常ai3阻止 Li2-un-su-teng e5工。又koh伊e5第四子也死ti7 hia。牧師娘也常常tu2著破病。Tui3 an2-ni不得已koh再去較北爿e5所在。
起身了，in直直行到Ma5-ko-lo5(Mako-lolo）。Koh去e5所在就是三比西河（Zambes）這條河非常大，離海也真遠。Ti7 Li2-un-su-teng 所到e5所在hit條河e5闊約有500步。本然無人知ti7 亞非利加有這條三比西河。Hit個大kap長實在kap世界出名e5大河會相比--tit。無奇怪 Li2-un-su-teng hit日夠極歡喜，因為這條河是伊第一代先發見--著。
M7-ku2有一項hou7 伊e5心真正煩惱，hou7 伊不時teh掛慮。就是ti7 hit所在有一款真歹e5風俗。就是人掠人去做奴隸。對敵一下到，歸庄e5人若無走，就hou7 in掠去遠遠e5所在賣做奴才。老--e5,無論男、女，攏hou7 in thai5。少年--e5,用鐵鍊鍊，後來歸陣牽去海口賣。破病boe7行--e5,放ti7 路nih8 hou7 in死。老母抱囡仔，若是sian7行boe7去，in就將囡仔掠去hiat-sak。老母e5苦心，啼哭，kap求情也是無采工。若到海墘e5所在，in將所掠e5人攏去賣。一人賣一路；家族攏四散。父母看見子兒hou7人賣；子兒看見父母也hou7人賣。大家到死無thang koh再相見。這款e5風俗實在殘忍夠極。M7-na7 an2-ni，若是買去了，in e5主人若beh扑就扑，若beh摃就摃。實在in e5艱苦是oh-tit講。
看見這款e5殘忍，Li2-un-su-teng tui3 hit時就決心ai3用法度來thau2放chiah e5 tu2著淒慘e5人。
伊決意ai3廢無這款e5歹風俗。總是伊知che事m7是hiah快煞。Kiam2-chhai2著koh濟濟年才會廢無這款e5代誌。
出外ti7 亞非利加e5深山實在真正無利便。 Li2-un-su-teng 今想較好著hou7伊e5某子代先倒去本國。總是路費無夠額，伊e5好朋友胡西（Oseveel）替伊設法。胡西是伊本國e5人。伊做人真溫純。有幾若擺伊kap Li2-un-su-teng 相kap出外，相kap探險。伊看 Li2-un-su-teng 是一個好koh盡忠e5人。Li2-un-su-teng 本身也真疼伊。今in大家相kap做陣落南爿。Li2-un-su-teng beh tui3 hia設法hou7 伊e5家族搭船到英國。Kap家族相離別了後，ti7 6月8日（1852年），Li2-un-su-teng 本身koh上北。4年久e5中間tu2著種種e5淒慘，盤山過嶺，潦溪過河，常常枵餓，伊也無想sian7不過盡伊所會beh chhe7一位tu2好e5所在thang來建設一個傳道界。又koh ai3幫贊hiah e5受掠e5奴隸，向望會得thang hou7 in得著thau2放。
伊常常講：「福音著傳到逐所在，著傳到逐族會bat主耶穌基督e5名。」所以m7-thang不時tiam3 ti7這所在來做主e5工。較要緊著播揚基督e5名ti7濟濟人e5中間。
已經想一個好方法，向望會利益ti7亞非利加e5烏面人，伊就盡力跑走去到危險，無人bat到e5所在。路中tu2著對敵ai3陷害伊，伊也是無放煞伊所計劃e5工。
Hit時有荷蘭人e5後裔ti7 hit地方teh開墾。In看見伊ai3幫贊hiah e5無開化koh hou7人看輕e5烏面人，就用濟濟方法beh來阻擋伊e5工。因為chiah e5荷蘭人所ai3--e5,就是會hou7 hiah e5烏面人來做in e5奴才。In攏是想家己e5利益。自然in所想--e5 kap Li2-un-su-teng e5意見攏無siang5。 Li2-un-su-teng ai3 hiah e5烏面人得著快活kap自由。伊無ai3 in艱苦koh做人e5奴才，hou7人不時歹款待。Hiah e5荷蘭人就m7是an2-ni。In e5心肝生起怨恨；續用濟濟無道德e5方法來損害 Li2-un-su-teng e5厝宅kap伊厝內所有e5物件。逐項攏ka7伊扑歹。
Ai3 chhe7路到西爿
Li2-un-su-teng tu2著這款e5境遇，心肝夠極艱苦。今姑不chiong著koh遷徙去到較遠e5所在。代先準備路中所著欠用e5乾糧，以及別項，親像茶、糖、餅、藥、象牙thang做tau2 換e5路用、幻燈、衣裳、被鋪等，伊就chhoa7 27個Ma5-ko-lo5人kap伊做陣去。所帶e5物件lim2-lim2仔夠額thang hou7 hiah大陣e5人用。
In ti7路中6月日久。所到e5所在，除去烏面人以外，無人bat到。Ti7 11月11日（1853年），in安然到三比西河墘。009
這所在e5氣候非常熱，又koh真濕--潤，雖然空行，人也liam5-piN sian7。何況in無tu2好e5所在thang安hioh。In e5日食也是無夠。Tu2著這款e5境遇，Li2-un-su-teng e5心神iau2真活動。伊koh是好學e5人，所以無 m7 常常研究hit地方所有e5植物kap動物。
設使路中若有機會，伊無 m7 常常傳播主e5名kap伊e5福音hou7 hiah e5迷信e5人聽。因為伊是醫生，伊也常常ka7人醫病。
落雨e5時已經到。Ti7 hia每日攏是落大雨，beh出門真正不便。逐四界攏真濕。人真快破病，Li2-un-su-teng 濟濟擺tu2著熱症，但是in所到e5所在，土地真肥，人數也真濟。總是hit所在e5人真野蠻。In常常ai3 thai5人。有時續食人肉。這款e5人，面烏親像鼎底。In e5頭毛虯虯；in e5嘴唇烏烏，koh非常厚。有--e5真lo3,koh粗勇。也有一款矮人toa3 ti7 樹林內。查甫--e5四尺外懸na7-tiaN7；查某--e5 koh較細漢。In無種作，kan-ta倚靠扑獵kap食樹林內所出e5物來生活。Li2-un-su-teng tui3 hit款e5地方經過，常常tu2著危險，因為生番真劫。
坐小船仔ti7 hit條大河已經兩月日久。In ti7 路中，才小可歇睏，後來tui3 hia行路beh去Lo5-an3-ta3(Loanda），ti7西爿倚海e5所在， Li2-un-su-teng 因為無馬thang騎，就騎牛，自然比馬較慢行。這款e5旅行是真無爽快koh真慢；不過是日日勻勻仔teh進。經過幾若月日久，in iau2 teh nng3大樹林。樹林內e5樹kap籐仔真正chat8。若無用斧頭來剉，人行無路。又koh有一項大大阻止in e5進步，大雨一下落，逐四界tam5 lok-lok。
In所經過e5所在宛然親像lam3田。所有e5物件以及衫褲不時生kou。E昏時也無一位礁e5位thang睏。In姑不chiong著睏ti7 tam5-tam5 e5塗腳。In ti7 路中所tu2著e5烏面人m7-na7真惡，koh真gau5 giau5-gi5人。若無濟濟物件送in，路in斷斷m7借人過。設使若著ka7 in買食物，較濟物件kap in tau2換，in也boe7滿足。In e5貪心真正重。In koh是急性e5人，真快變面；真快kap人冤家。所以tui3 hit地方經過，Li2-un-su-teng kap te3伊e5人攏是企起ti7危險中。
 
In bat到ti7一個鄉社，tu2-tng7 hit社e5頭目真正貪心。伊講：「若無將一個人hou7 伊做奴才，抑是將赤牛送伊，伊的確m7肯 Li2-un-su-teng tui3伊e5地界經過。」M7-ku2 Li2-un-su-teng boe7得thang將hiah濟物hou7 伊。Hit個頭目隨時變面。伊叫伊e5部下著圍 Li2-un-su-teng。看見m7是勢，Ma5-ko-lo5緊倚來保護伊。佳哉大家無出手。
可惜 Li2-un-su-teng ti7 旅行中，常常破病，常常熱。伊e5身體那久那lam2,人也直直那san2。Koh有choe3-li7  e5因端，伊一發艱苦。到路尾伊續攏boe7行，不過kan-ta倒ti7草寮仔內。日日ti7 hia teh艱苦，也無醫生thang來看伊。但是有thang恬恬歇睏也是好。M7-ku2 hiah e5烏面人一發不知足。In e5貪心那發現。In kan-ta強強beh討物。Hou7 in了，in也是beh koh討。真正無一個規矩。到路尾，想無法度，Li2-un-su-teng才將伊所騎hit隻牛牽去送in。Hit時in歸陣才歡喜退--去。
Koh經過幾若日久，in猶原koh tu2著別宗族e5人。Chiah e5也是真ai3討物，若無hou7 in，in的確 m7 准人tuiin3 hia經過。物件已經hou7 in提真濟，到尾in續kiah8刀、銃，來chah8路；因為in iau2 beh koh討物。今beh怎樣？
到上路尾，Li2-un-su-teng 姑不chiong將伊所chhun e5物，抑是家己e5內衫，歸koaN7 珠仔，kap te3伊e5人所有e5物，一盡提hou7 in。但是in iau2-be7滿足。In不過是beh強搶就是。想到無路，Li2-un-su-teng 才將一隻牛，kap象牙提hou7 in。
Tu2著這款e5境遇，boe7免得hou7 in大家e5心肝夠極失志。大家知影tui3 hit地方經過，實在是真危險。Hiah e5 Ma5-ko-lo5人tui3 an2-ni躊躇 m7 kap Li2-un-su-teng 做陣去。雖然苦勸in，in也是無beh聽。Tu2著an2-ni，Li2-un-su-teng 跪落祈禱，切意求上帝 m7-thang放sak in。伊出聲求講：「至大e5上帝ah！求你幫贊阮，求你幫贊阮。求你救阮脫離對敵e5手。」
Koh tiap仔久，hiah e5 Ma5-ko-lo5人，一個一個來 Li2-un-su-teng e5面前認in e5 m7 著，講，今in決意無beh放sak in e5主人。Tui3 hit-tiap8了後，in盡忠照所約--e5,一盡來行。
In ti7 路中koh再tu2著濟濟款e5艱苦。總是行到葡萄牙e5領土e5時，in tu2著一個葡萄牙人，續hou7伊好款待。Li2-un-su-teng tiam3 ti7 伊e5厝療養一禮拜久。伊e5身體就漸漸較勇健。In tui3 chia koh起身beh去Lo5-an-ta3(Loanda）。伊e5路站約有300英哩。Tui3 chit-tiap8起，koh行路、吹風、曝日、枵餓。Li2-un-su-teng e5身體漸漸那失力。Koh無偌久，伊續攏boe7行。後來將牛hou7 伊騎，伊也騎boe7 tiau5。身體軟弱幾若擺kiong7 beh暈--去。身體hiah-nih lam2,伊boe7顧tit寫日記，連日子伊也boe7記得。
好佳哉，koh無幾日，in tui3遠遠就看見海。Ti7 5月31日（1854年），in大家安然到ti7 Lo5-an-ta3 e5商港。Ti7 hia Li2-un-su-teng 得著一個英國人e5好款待。伊真小心teh ka7伊照顧。
Tui3西爿到東爿
 Li2-un-su-teng tiam3 ti7亞非利加已經13年久。所以伊想ai3 chhoa7 hiah e5人koh再倒轉到in e5本所在。順這個機會續thang chhe7這條三比西河e5源頭。因為ti7 hit時代iau2無人知這條大河e5水tui3甚mih所在來。照人所知，不過是河e5出口na7-tiaN7。所以若會得thang chhe7這條河e5源頭，實在m7是小可事。
 
可惜伊e5身體iau2軟弱。伊所欠用e5物件也真少。伊beh進前e5路站又夠極危險。M7-na7路真遠，koh是生疏e5所在。雖罔是an2-ni，伊iau2真決意beh koh進前。伊所tu2著e5艱苦講boe7了。枵餓、病痛逐日有。In連連經過一年koh八月日才到海e5所在。In出發hit日就是9月20日（1854年）。Hit日伊kap hiah e5 Ma5-ko-lo5人相kap做陣起身。日日經過山間，以及肥地e5所在；in攏無扑算koh無偌久會tu2著大水淹e5事。致到in攏無tu2好e5所在thang安歇。姑不chiong用tam5塗來疊歸堆，若親像墓e5款式。In將這款e5塗堆來做眠床。
Li2-un-su-teng 真gau5款待kap伊做陣hiah e5 Ma5-ko-lo5人；不時攏是掛慮in e5欠缺。今in大家連連行倚兩年久e5路站。大家相kap受苦。若是心肝想免koh偌久，的確有thang倒轉kap in e5某子，朋友相見，in tui3 an2-ni一發愈gau5行。向望有一日，in大家會得安然koh到厝。Hit時kap相離開e5 koh再相見，in大家e5歡喜m7知beh到怎樣。
這款e5大探險，這款e5旅行，ti7世界探險e5歷史中，實在iau2-be7有。今in大家koh再倒轉來，boe7免得in teh歡喜。但是in hiah久無ti7-teh，koh攏無消息，所以濟濟人扑算 Li2-un-su-teng 已經死了--lah。
雖罔in an2-ni teh扑算，iau2-ku2 in有照in e5氣力來teh保護 Li2-un-su-teng 所交代in e5物件。Hiah eM5a-ko-lo5人kapin e5頭目西加禮儲（Sekeletu）真正盡忠。 Li2-un-su-teng 所寄in e5物件攏無一項失落。所以到位e5時，伊有物件便便thang用。Koh再tui3摩轄牧師e5好意，寄物濟濟送伊，今 Li2-un-su-teng e5欠缺，thang講已經真夠額。
今ti7 這所在，土名叫做Lin5-ian3-ti5(Linyanti），in順機會續tiam3 hia幾若月日久。雖罔講是ti7 hia beh hioh睏，其實 Li2-un-su-teng 無一時閒。日日教示，日日醫病，日日傳播主e5福音，伊所做--e5無m7大大利益ti7 hiah e5烏面人。In也真ai3就近伊。有--e5 tui3真遠e5所所在歡喜來chhe7伊。
伊ti7 hia日日幫贊hiah e5人。今koh再準備beh離開Lin5-ian3-ti5。這擺想beh te3 hit條三比西河直直到海。Hiah e5所在無人bat到。內底生做甚mih款也無人知。山內有幾族；人生做啥款，che也是無人知影。Thang講hit個闊大e5所在，除起山內hiah e5土人以外，無人bat行踏。 Li2-un-su-teng 所beh去e5所在就是an2-ni。
伊代先斟酌準備路中所著欠用e5乾糧，koh牽幾若隻赤牛thang kap伊做陣去。另外koh交涉倩百外個粗勇e5人thang鬥幫贊運搬hiah e5物。亞非利加e5人boe7曉用扁擔擔擔。In攏是用頭殼gia5物。所以一人所會gia5 e5無kah偌重。山內e5路是隘隘，樹林koh蓊，用gia5 e5法度卻是較好勢。
設法運搬e5事，攏是倚靠頭目西加禮儲來鬥腳手。論chiah e5代誌伊不止知影。伊也真親切koh ai3幫贊。M7-na7 an2-ni，Se-ke-le2儲本身koh歡喜kap Li2-un-su-teng 相kap做陣行濟濟日e5路站。伊e5目的是beh保護 Li2-un-su-teng 。
行無幾日，in歸陣就到三比西一個boe7講得大，boe7講得懸e5水chhiang5。論這個奇怪世界大e5水chhiang5,in以前bat聽見內山e5烏面人講。聽見in teh講，teh形容，實在hou7人會thang驚。這條大河e5水極深，流koh緊。Ti7 一所在大約有3000步闊。到chia溪流忽然間chhang3落去ti7一個隘隘e5深坑，約有300外尺深。Tui3 an2-ni thang知水chhiang5 e5懸是300尺。
 
這kang2大kang2水一下chhiang5落去，直直到坑底，伊e5水鬚koh沖懸，宛然若親像雲霧e5款式，抑是那罩茫。Tui3遠遠看若親像一支大支煙筒teh出燻。雖然離koh較遠，也會得看到現現。伊e5聲那雷teh tan5。看見這款e5景致，Li2-un-su-teng e5心肝受著大感動。伊續ka7伊號名叫做「維多莉亞e5水chhiang5。」
因為hit時tu2-tu2是維多莉亞ti7英國teh做女王。所以 Li2-un-su-teng 號這個名來做紀念。
Tui3這個地方koh去e5所在，人數真濟。景致也是好。Hiah e5百姓koh親切。In看 Li2-un-su-teng 來到in hia，大家真歡喜，走來走去beh迎接伊。看見in an2-ni，Li2-un-su-teng 企ti7 in e5面前傳十字架e5道理。In不止致意聽。
有一項hou7 Li2-un-su-teng 不止疼痛chiah e5無人thang照顧e5艱苦人。因為ti7 50年e5中間in有受對敵e5歹款待。無扑算e5時，對敵忽然間來包圍in e5鄉社。後來將所掠e5人，牽去遠遠e5所在賣。聽見in受這款e5凌辱，Li2-un-su-teng 不止 m7 甘。所以伊一發ai3廢無這款lam7-sam2掠人做奴才e5風俗。已經知 Li2-un-su-teng 有實意ai3幫贊in，也koh聽見講伊是真gau5 e5醫生，in大家愈ai3親近伊。破病人歸陣ai3來hou7伊看病。為著這個因端，in續toa3濟濟食物來送 Li2-un-su-teng kap te3伊hiah e5人。
In相kap離開這個地方。後來koh去到一個所在。Ti7 hia tu2著一族非常歹。In攏是kiah8刀、銃，ai3 phin2勢力。有幾若擺，險險hou7 in包圍teh。驚了續hou7 in thai5--去，Li2-un-su-teng 切意求上帝照顧in。Koh無偌久，in安然經過這條大條河也攏無受對敵e5陷害。企ti7 河墘， Li2-un-su-teng kap hiah e5惡人相辭。續好禮ka7 in說謝，因為有tui3 in e5河經過。
Koh再去e5所在，hou7大家真正艱苦；因為路真kham-khiat8;樹林又koh蓊。溪水無數條。Koh再無橋thang過。所以in不時著liau5水。一條liau5了，著koh liau5別條，致到hou7大家boe7講得e5 sian7。
Ti7 3月3日（1856年），Li2-un-su-teng 行到Te3-te7(Tette）。這所在是ti7三比西河墘，葡萄牙所管轄e5所在。伊tiam3 hia七禮拜久。後來tui3三比西河坐小船，連連划一月日久。Thang知這條河，是偌大，偌長。
Iau2-be7出發e5代先，Li2-un-su-teng 有設法thang hou7 hiah e5 Ma5-ko-lo5人tiam3 ti7 Te3-te7。Hit時有葡萄牙人將tu2好e5所在借in企起kap種作。Hou7 in ti7 hia thang聽候 Li2-un-su-teng 轉去本國koh倒轉來。無論偌久，in講：in歡喜ti7 hia等。Li2-un-su-teng kap in約，講：「除起死失以外，伊的確beh koh再倒轉到ti7 ine5中間。」後來伊kap in相辭。相離別e5中間，in tiam3 ti7 Te3-te7 teh作穡。但是in心肝囥向望別日 Li2-un-su-teng 的確會koh再倒轉來。
In直直等兩年久，後來 Li2-un-su-teng 成實koh再倒轉kap in相見。Hit時in boe7講得e5歡喜。大家tio5跳。
Ti7 hit幾年e5中間，Li2-un-su-teng 所tu2著e5艱苦講boe7盡。伊也夠極孤單。因為ti7三年久，伊攏無收著伊e5某子e5批。若是in所寫--e5,全部攏失落--去。
Koh有一項hou7 伊e5心大大煩惱，就就是伊有收著倫敦教會e5批，講：「伊所做e5工kap傳福音無關係，」所以in boe7得koh負擔伊e5經費。Li2-un-su-teng 寫批回答講，伊的確無放sak傳福音e5義務。若是教會無beh負擔伊e5經費，伊也決意beh ti7 亞非利加做工。Koh無偌久，伊落船beh倒轉去英國。
倒轉到本國
準備beh倒轉e5時，ti7 路中接著批講：伊e5老父已經過往--lah。聽見an2-ni，伊e5心肝夠極憂悶。因為ti7 這世間無thang koh再kap伊相見。伊不時向望有一擺會thang koh再坐ti7 老父e5身邊，thang kap伊相kap講話。今這個機會已經無--lah。
Li2-un-su-teng kap伊e5某子相離開已經5年久。Ti7 這中間，伊e5牧師娘e5擔thang講實在是真正重。教示以及照顧子兒，攏是倚靠伊一人。An2-ni已經真夠額，何況丈夫koh無ti7-teh。所有e5經費又用無甚mih夠。所以 Li2-un-su-teng koh再倒轉來e5時，boe7免得伊歡喜到boe7顧tit。
1856年12月，Li2-un-su-teng 倒轉到英國。16年前，少年e5時，伊離開本國去亞非利加洲。今伊koh再倒轉到本國，得著全國e5歡迎。眾人大家相爭ai3尊敬伊。抑是百姓，抑是王親攏是an2-ni。出名e5學者送伊金e5勛章。倫敦市，以及別e5大都市ka7伊大鬧熱。有3間大學送伊博士e5學位。到逐所在，人挨挨陣陣ai3看伊。有時ti7 路--nih8 teh行e5時hou7人認著，眾人liam5-piN ka7伊圍teh，攏是ai3 kap伊牽手、請安。Ti7 禮拜堂nih若是說教了，歸大陣e5會友，也是ai3親近伊。大家ai3 kap伊講話。In行boe7開腳。
Koh有大學e5學生，聽伊演講，心受感動，續歡喜志願beh去亞非利加傳播基督救世e5福音。Li2-un-su-teng tui3 in講：「我求lin2著注目看亞非利加。我代先去hia開路。現時chiah e5路攏開。今koh無幾年，我就無ti7-teh。Lin2 m7-thang hou7 所開e5路，koh再塞密。我beh koh再倒轉到亞非利加，beh koh接續開基督e5路。我e5工lin2著續接來做。今我交託lin2 an2-ni來行。」
 Li2-un-su-teng m7若四界演講，m7-na四界講亞非利加e5情形hou7 濟濟人聽。伊也將伊16年久，所經過e5事，著ti7冊--nih。致到hou7濟濟人歡迎伊所寫--e5。伊所著這本冊，銷真大。Tui3 an2-ni伊家己也有得著大大e5利益。伊e5收入有幾若萬銀。若是以前無夠額氣力thang hou7伊e5子兒讀冊。今伊會得thang設法hou7 in續接koh再讀。Koh再有thang負擔家己e5所費。伊 m7 免koh倚靠倫敦教會e5補助。Tui3 chit-tiap8了後，伊koh準備beh倒轉去亞非利加。
Koh倒轉到亞非利加
第二擺beh koh再倒轉到亞非利加，這擺有得著真濟科學者e5贊成。In議決歡喜beh負擔伊e5所費。In e5目的是beh chhe7這條三比西河e5源頭。Koh再ai3研究亞非利加中部e5地理以及人種。看hit地方生做啥款。In將責任全部交代伊去chhe7,去研究hiah e5所在。設使hiah e5地方若是好，就thang ti7 hia設教，thang ti7 hia傳播主e5福音。Hit地方e5土地若是肥，in也向望會得thang hou7人去hia開墾。後來的確會成做好企起e5所在。免koh再tu2著人掠人去做奴才。所以所要緊--e5,是著盡力幫贊hiah e5困苦e5烏面人。Koh著用基督e5疼來感化in。有囥這款e5希望，boe7免得hou7濟濟人受感動，續大贊成伊所beh做e5事業。
Li2-un-su-teng 揀6個本國人kap伊鬥陣。中間有伊e5小弟查理（Charles）做伊e5祕書，koh有枷約翰醫生（John. Kirk M.D）。以外koh 4個人；1個是科學者，1個是美術家，1個是騎師。
有一項hou7 伊不止榮光，就是iau2-be7出發e5代先，伊有得著維多莉亞女王e5贊成。女王請 Li2-un-su-teng 去到王宮hou7伊相見。Koh真好款待伊。
Li2-un-su-teng hou7眾人ka7伊送別了後，kap牧師娘以及伊e5細子 Ou5-se（Oawell）ti7 3月10日（1858年）離開本國，搭船beh去亞非利加。伊常常苦勸伊e5同伴講，若是到亞非利加，in大家著盡所會--e5來幫贊，來牽成，來款待hiah e5無開化e5烏面人。著hou7 in得著道德e5教示。也著hou7 in e5生活較安定。
到位e5時，in果然有an2-ni行。大家不止疼惜hia e5本地人。所以到ti7今仔日，不論甚mih出外人若去到inhia，也 m7 免驚有甚mih傷害Che攏是為著 Li2-un-su-teng e5 gau5教示kap gau5疼痛hiah e5人。
船到亞非利加e5南爿，Li2-un-su-teng 牧師娘e5身體那久那無勇健，所以伊kap細子 Ou5-se tiam3 ti7 hia療養。Li2-un-su-teng 本身kap同伴做陣直直去到三比西河口。Siang7 hit時伊續toa3一隻細隻火船號做Ma7-lo5(Ma-robert）到ti7河口。Tui3 chia起身，in駛hit隻火船直直到河e5內地。
Ti7 9月8日（1858年），船拋碇ti7帝地。Li2-un-su-teng 上陸kap伊兩年前所放下teh e5 Ma5-ko-lo5人koh相見。In看見伊koh再來，歡喜，tio5跳到boe7會講--tit。In ti7山內直直等兩年久。今主人已經koh來，in boe7禁tit大歡喜。Koh再得著in e5主人toa3濟濟物來送in，in e5歡喜koh khah講boe7盡。
 
In tui3三比西河口駛這隻火船，ti7路中有tu2著溪流，所以有時駛攏boe7進。為著這個因端，in就駛tui3別條起去。這條Se-le2河（Shire River）真彎越，koh攏是灘。所以駛船tui3 hia去實在不止困難。經過偌濟艱苦，行幾百英哩，in才到內地較懸e5所在。Ti7 hia氣候cham2然較好。In大家e5身體也較勇健。
比較別所在，這地方e5人也較文明。In會曉扑鐵，會曉燒hui5,會曉種棉花kap別項菜蔬。
T? 9月16日（1859年），Li-un-su-teng 頭擺看見一個汫水e5大湖。長有350英哩。伊e5水也真清。這個湖號做Na5-a2-sah (Nyasa)。
可惜行到這所在，伊e5火船會漏。船底攏是空，khah補也boe7密。Koh in日日所著用e5物件也真欠。所以 Li2-un-su-teng kap伊e5兄弟查理，kap枷約翰醫生準備beh chhoa7 hiah e5 Ma5-ko-lo5人倒轉去in e5本鄉。但是in中間有人已經tiam3 ti7 Te3-te7 hiah-nih久，koh再有建置家眷，今續攏無ai3倒轉去。只有幾若人歡喜kap Li2-un-su-teng 做陣行。In所經過e5地方人數不止濟，也真親切。若是ti7 hit所在做工，工錢真正俗；一個人一日所趁是少少。所以hiah e5 Ma5-ko-lo5人扛物若是sian7,in就交涉倩別人來替in扛。工錢是幾粒俗俗e5珠仔na7-tiaN7。Tu2-tng7有一個貧憚koh老e5 Ma5-ko-lo5人想sian7無ai3扛行李。伊叫一個少年--e5來替伊，hit個人連續ka7伊替扛3日久。伊所得著e5工錢是一領無人ai3,破破e5褲na7-tiaN7。
可惜ti7 chiah e5所在有葡萄牙人tauh8-tauh8 ai3偷掠人去賣做奴才。Koh去無偌遠，in聽見有幾若個宣教師tiam3 ti7 Lin5-ian3-ti5(Linyanti）有tu2著破病。有e5續死。其餘e5 toa3 boe7 tiau5,姑不chiong離開in e5傳道地，koh再倒轉到本國。In這幾人平素teh做教會e5工ti7 Ma5-ko-lo5人e5中間。
Koh再三月日久，Li2-un-su-teng kap伊e5同伴直直行到Ma5-ko-lo5人e5地方。In e5頭目Se-ke-le2儲看見in來，心肝夠極歡喜。伊講：雖然伊等幾若年久，伊知 Li2-un-su-teng 有一日的確會koh再來。
7年前，Li2-un-su-teng 所交代in顧e5物件逐項攏ti7-teh。攏得著Se-ke-le2儲kap伊e5婦人人e5照顧。無一項失落。實在in真盡忠。若m7是 Li2-un-su-teng 本身gau5疼痛chiah e5烏面人，in的確boe7會盡忠到an2-ni。
Ti7這時，hit隻火船（Ma7-lo5)那久那歹去。Tauh8-tauh8 teh修理，但是無法度。到路尾姑不chiong著ka7伊放sak。今 Li2-un-su-teng 若是出外是用細隻船仔。
Ti7 1861年，伊kap伊e5同伴用小船直直駛到海口e5所在。到位e5時，in得著幾若個古朋友e5好款待。Koh有收著伊e5家族所寄來e5批。Hiah e5批雖罔是年半前所寫--e5,iau2-ku2讀了hou7伊e5心得著真大e5安慰。
Tu2著試煉。
Ti7 1861年e5年頭，Li2-un-su-teng 有koh造一隻新e5火船。Ka7伊號名做pai2-oni5(Pioneer）。因為hit隻舊--e5,已經歹歹，無路用。
Siang5這陣，tui3本國有少年e5宣教師，志願beh去亞非利加幫贊伊傳播主e5福音。In chiah e5宣教師大家不止有學歷。Koh攏是有名大學e5卒業生。
Chhoa7 chiah e5宣教師做陣去--e5,就是Ma2-khian監督（Bishop Moekenyie）。伊有chhoa7 5個英國人kap 5 個烏面人kap伊做陣去。伊向望有thang chhe7 tu2好e5所在來下基督教e5地基。
今有新e5火船，Li2-un-su-teng 向望將來會得thang將這隻船來運搬物件kap載客。伊攏無扑算這隻新船會食hiah深水。Hit時hit條河又koh礁--去。所以雖罔有船，反轉真不便。總是姑不chiong也著直直駛上hit條河。以外無甚mih別款e5好法度。大家扑算若是較慢雨水到e5時，自然ti7逐四界水會較充足，hit條河也會較深。想著這款境遇，伊e5心肝一發那艱難。
今ti7 這地方雖罔塗真肥，人人應該著真好企起。總是有歹人常常用強e5方法lam7-sam2來掠人去做奴才。厝常常hou7 in放火燒。老人hou7 in thai5死，少年--e5,hou7 in用鐵鍊鍊；較勇健--e5,攏掠去賣做奴隸。Chiah e5殘忍e5人有e5是葡萄牙人，有e5是阿拉伯人。Tu2著這款e5事，濟濟所在囥teh拋荒，因為無人thang種作。
有一日，Li2-un-su-teng kap馬騫監督ti7內山e5所在，忽然tu2著一陣烏面人hou7人用鐵鍊鍊，teh-beh牽去賣。看見 Li2-un-su-teng kap監督一下到，chiah e5歹人開步就走到樹林內。Li2-un-su-teng 看見an2-ni，心內夠極可憐hiah e5受人掠--e5。因為in歸大tin7 hou7人用索縛，用鐵鍊鍊。In e5身軀koh攏是傷。大家餓到san2-san2。行倚ka7 in看，Li2-un-su-teng kap監督一發可憐in chiah e5烏面人。
In趕緊割斷所縛e5索，koh將鐵鍊ka7伊槓斷，hou7 in大家得著thau2放。In hiah e5合共有84人。Thau2放了，in為著驚對敵續攏 m7-kaN2 走。Kan-ta會曉求 Li2-un-su-teng 容允in kap伊做tin7;向望thang得著伊e5致蔭。Ma2-khian監督盡力安慰in，續約beh chhoa7 in koh倒轉。伊也常常講十字架e5道理hou7 in聽，續盡伊所會--e5來照顧in。Tui3這時以後， Li2-un-su-teng 有幾若擺e5機會來拯救別e5奴隸。
後來伊有揀一個所在倚ti7 志化湖（Lake Chilwa）墘。伊ai3 ti7 hia建設一個教會。大家看hit個位置不止合。Hia e5氣候也是好。Hit te3 e5人也真親切。Koh地方e5出產也是濟。
Hiah e5宣教師看見這款e5機會，大家趕緊計劃ai3起in e5宿舍。In也日日勉強學hiah e5人e5腔口。Li2-un-su-teng tui3伊e5經驗，將濟濟項來勉勵chiah e5新來e5宣教師；叫in著會曉吞忍，gau5忍耐。後來伊kap in相辭，因為伊本身ai3 beh去看這個Na5-a2-sah湖kap伊e5周圍。伊ai3知hit地方e5款式。Ti7兩年前這個大湖，也是伊頭擺來發見著。所以湖e5周圍生做啥款，也是無人知。Beh去無人bat到e5所在，實在是大探險，也是有危險。
Li2-un-su-teng 代先準備一隻船；夠額大，thang再伊kap伊e5同伴。In合共有20外人。從中有伊e5兄弟查理，koh有枷醫生kap一個英國水手。以外有20外個烏面人。
代先經過hit條大河kap濟濟e5灘，in koh月外日久，就到Na5-a2-sah湖。湖e5四圍攏是高山，所以若是thau3風，湖內liam5-piN 就起湧。若親像迦利利海e5款式。Ti7這個湖墘人數不止濟，總是hiah e5人攏無開化，平素koh真雄惡。In tauh8-tauh8 ai3搶劫人。有時將人續掠去賣做奴才。In也真無信用。
Koh有濟濟社ti7這個湖e5北勢。In hiah e5人koh較無道德。搶人、掠人、thai5人、放火燒厝，這款殘忍e5事，in看做是平常。Ti7一年中至少有一萬九千人hou7 in掠去賣做奴才。Hou7 in掠無去，tu2著死失e5數額算boe7了。平均chhe2,ti7 5個人e5中間，有4個hou7 in thai5死，有一個hou7 in掠去。Tui3 an2-ni來ka7伊算，tu2著thai5死--e5,每年算是幾若萬。
Li2-un-su-teng kap伊e5同伴，ti7 hit地方旅行兩、三月日久，chiah koh落南爿。In ti7路中聽見hiah e5宣教師，得著真好機會teh做主e5工。船近倚e5時，Ma2-khian監督kap hit幾個宣教師，一下看見 Li2-un-su-teng kap伊e5同伴ti7 船nih，大家歡喜到boe7顧tit。In企ti7河墘手那iat8, Li2-un-su-teng e5船te3河水那流。船去到遠遠，hiah e5宣教師chiah越倒轉去。Che是路尾擺Ma2-khian監督看見 Li2-un-su-teng e5面。
Tui3這時以後，Li2-un-su-teng 直直巡三比西河到海nih。Ti7 hia伊有準備beh koh再造一隻較大隻e5火船。Koh無偌久， Li2-un-su-teng 牧師娘kap幾若個宣教師也beh來。Koh再蘇格蘭長老教會有派一個牧師做代表者beh來kap伊參詳，設教ti7 亞非利加e5事。Koh無幾月日久，in聽見真正thang煩惱e5消息，講：Ma2-khian監督kap一個宣教師，因為過頭拖磨kap tu2著破病，今in兩人攏別世--lah。主e5奴僕受揀召。其餘--e5 tu2著種種e5事，姑不chiong著離開in所tiam3 e5所在。大家koh再倒轉去本國。Li2-un-su-teng 所計謀e5工攏總煞--lah！伊e5心自然夠極憂悶。
M7-na7 an2-ni，就伊e5同伴也續tu2著熱症，真siong重。In e5身體真艱苦。In所tiam3 e5所在也真無合。土地真低，koh溼氣。氣候也真熱，an2-ni koh加添in大家e5淒慘。
Koh無偌久，Li2-un-su-teng 牧師娘也tu2著真重e5熱病。熱攏boe7退。伊艱苦一禮拜久，後來受主揀召。過身hit日是禮拜日（1862年4月27日）。
今 Li2-un-su-teng boe7免得真憂悶，真無聊。伊坐ti7牧師娘e5身邊直直流目屎。
後來ka7牧師娘埋葬ti7一欉大欉樹腳，倚ti7三比西河墘。Hit日 Li2-un-su-teng 寫hit日e5日記，講：「Kiam2-chhai2有一日，伊beh ti7 這個遠遠，恬靜e5所在。Ti7 一個深深e5樹林內，伊beh tiam3 hia安靜睏到復活e5日。Hit時上帝e5哨角beh tan5。凡若疼伊e5人beh得著復活e5榮光。」
Koh無偌久，Li2-un-su-teng 將伊e5新船koh上三比西河。伊e5目的是beh koh再入ti7 Na5-a2-sah湖。1863年正月10日起身。Ti7 路中in經過濟濟番社。前無偌久chiah e5所在真發達，人數也真濟。今親像拋荒，曠野e5所在。因為無扑算e5時，有葡萄牙人kap in e5黨類忽然到，將厝放火燒，將番社e5人續掠去。有--e5 hou7 in扑死，有--e5 tu2著死，有--e5 hou7人掠去做奴隸。軟弱行boe7去--e5,放ti7路中，hou7 in ti7 hia勻勻餓死。所以若是tui3 hiah e5所在經過，ti7 路墘theng3看骨頭現現。Tu2著這款e5代誌，Li2-un-su-teng 以前計劃beh ti7 chia設教會，今失望lah！
若親像災厄做一時到。這地方hit時koh再tu2著大kho2-oaN7。因為真久無落雨，致到通四界曝到礁礁。瘟疫病也續到，死e5人非常濟。In e5身屍浮ti7 河nih，濟到boe7算得。無死--e5,無論查甫，或是查某囡仔，大家餓到 chhun一支骨頭。有--e5無力，boe7行。In kan-ta恬恬倒teh，teh等死e5日。大人也是an2-ni。有--e5餓到san2-san2,boe7會振動。身屍橫極一四界。Ti7 路邊，ti7園nih，攏是人e5骨頭。無緊緊死--e5,pe5 去樹腳死。有--e5死 ti7 草寮仔內。18月日前，Li2-un-su-teng tiam3 tihia7 e5時，hit-tiap8人口iau2真濟。通hit地方也真發展。今忽然間tu2著災厄，hiah e5百姓實在夠極淒慘。In中間有e5 hou7人掠，有e5 hou7人thai5。Koh再tu2著大kho2-oaN7 kap瘟疫。所以所chhun e5人數比以前kiam2真濟。
看見an2-ni，Li2-un-su-teng 決心beh盡伊所會，來廢無這款lam7-sam2掠人去做奴隸e5歹風俗。若無ka7伊廢無，亞非利加人是永遠企起ti7艱苦，受人凌辱e5地界。
因為tiam3 ti7內山e5所在，逐項真不便。為著拖磨無thang 歇睏，koh食料攏無夠，Li2-un-su-teng kap伊e5兄弟查理，kap枷醫生，大家e5身體那久那衰弱。到尾，in攏tu2著破病真siong重。大家餓到san2-san2。
1863年7月，Li2-un-su-teng 準備beh koh倒轉去英國。總是為著河e5水無夠額深。因為落雨e5時iau2-be7到，in等幾若月日久，向望大雨若到，河若較深，伊就會得駛伊e5火船直直到海墘e5所在。
Teh等e5時收著批，才知伊鬥建置ti7 Se-le2 e5教會，今已經有遷徙去ti7 Song-kip-pa-ni2島，近倚亞非利加東爿e5海墘。Che是為著Ma2-khian監督e5後任者本身e5意見。聽見這款e5消息，Li2-un-su-teng e5心大煩惱到boe7食，boe7睏得。所以伊緊緊寫迫切e5批，苦勸hit個新e5監督的確 m7 thang離開hit所在。總是新e5監督無beh受苦勸。
離開亞非利加
論 Li2-un-su-teng e5聖職，有兩項真正hou7人thang甘服。就是伊e5信仰kap伊e5意志。伊e5信仰自在親像大石盤。若是為著上帝e5天國e5事，或是伊應該著做e5義務，伊定著無放煞。無論病痛艱苦、枵餓，抑是tu2著危險，或是受著人e5阻擋，伊也定著beh做成伊e5義務。雖然經過偌濟年，伊也無失志。Thang知伊是夠極盡忠，gau5忍耐kap勇敢e5人。
Ti7 4月（1864年），伊離開亞非利加，搭伊家己e5細隻火船beh去印度，in ti7路中有tu2著風湧kap播頭。若是到路尾大家安然到位。Ti7印度國，伊得著濟濟人e5歡迎。大家相爭ai3好款待伊。
Koh無偌久，伊準備beh離開印度。伊設法將家己e5船放下ti7 印度，後來搭別隻大船到英國。到位e5時，得著倫敦市e5市民，或是文武官員大家ka7伊大大歡迎。大家表出in e5尊敬。「Li2-un-su-teng 倒--來lah ！」這款e5聲音傳到逐所在。論伊ti7 亞非利加所tu2著e5事，各地方e5新聞有講真濟。也m7若ti7英國，就ti7亞洲、美洲也是an2-ni。所以到位e5時伊真無閒。因為受請去濟濟所在演講，無論會友，或是科學者，大家攏ai3聽亞非利加e5事。
伊m7若四界演講；koh再用濟濟時間著一本冊。內中攏是論起伊久久ti7亞非利加深山e5旅行。逐項講起真詳細，koh寫了真有趣味。
離開本國
1865年八月 Li2-un-su-teng koh再一擺離開本國以及子兒，beh倒轉去亞非利加。到位e5時，伊e5部下，hiah e5烏面人歡喜到boe7顧得。In中間有兩人真正盡忠；一個號做Chu7-ma2(Chuma），一個號做Su3-si7(Susi）。Chu7-ma2較早bat hou7人掠去做奴才，總是tui3 Li2-un-su-teng kap Ma2-khian監督e5幫贊，伊有得著thau2放。伊較久都會記得這個恩。Su3-si7在早e5職業是teh ka7人剖柴，後來伊來 Li2-un-su-teng e5火船做水夫。In這兩人以及13個印度人，kap 24個烏面人，合共就是37人；koh kap一陣駱駝、赤牛、驢仔kap騾，攏相kap做陣beh進入亞非利加無人bat到e5所在。hit擺無一個白面人kap Li2-un-su-teng 做陣。只有印度kap烏面人na7-tiaN7。
In去無偌遠， Li2-un-su-teng 才發見著chiah e5印度人e5貧憚性，hou7人boe7信用--tit。不過日日是ai3睏，ai3食na7-tiaN7。Hiah e5精牲in也boe7曉得照顧，致到駱駝kap赤牛死真濟。Li2-un-su-teng 姑不chiong著設法hou7 chiah e5懶惰e5印度人koh再倒轉去到in e5本國。伊本身kap hiah e5較會堪得艱苦e5烏面人，才beh koh進行。
不論去到甚mih所在，in明明看見人掠人去做奴隸e5證據。軟弱--e5,破病--e5,boe7行--e5,chiah e5放ti7 路nih8 hou7 in勻勻仔死。所以逐所在骨頭滿四界。In連續行五日久，攏是看見這款殘忍，不法e5事。後來in行到Na5-a2-sah湖。
In ti7 路中tu2著濟濟款e5艱苦，若是in決意beh去Than-gan5-i-ka湖（Tanganika）e5所在。這個湖非常大，也長、也闊。Tui3南到北有幾若百英哩。Ti7 hit所在無半人知啥事尼羅河每年淹一擺大水。 Li2-un-su-teng 真ai3知這個淹水e5原因，伊致意ai3 chhe7尼羅河e5源頭。伊向望ti7 Than-gan5-i-ka湖e5地方會得發見著這條尼羅河e5上源頭。
總是tui3 Na5-a2-sah湖到Than-gan5-i-ka湖，路站cham2然遠，路中也攏是樹林，koh是番界e5所在。聽見an2-ni，hiah e5印度人一發著驚，m7-kaN2去。In大家做一khun3走到song-kip-pa-ni2,koh再謠言講：「Li2-un-su-teng 已經死--lah；去hou7 生番thai5--去。」
但是 Li2-un-su-teng kap hiah e5盡忠，無惜家己e5烏面人日日ti7 山內，那teh進入無人bat到e5所在。In nng3蓊蓊e5樹林、潦水、peh高山、落嶺；有時潦過boe7講得遠e5 lam3塗。宛然親像歸日teh潦lam3田。常常枵餓、身軀tam5、厭sian7、破病，koh再失落伊所欠用e5藥，boe7免得伊e5身體漸漸那軟弱。伊e5身軀san2-san2攏無肉；只有chhun皮膚kap骨頭。雖罔tu2著到an2-ni，伊也是好膽koh進前。伊e5意志實在真堅固。
然後tu2著熱症，身軀無力，目珠那beh青瞑，行路行boe7去，伊也是逐日kiah8筆來寫in所經過e5事ti7伊e5日記。若 m7 是為著伊e5熱心，伊e5勇敢kap伊e5著磨，亞非利加內地e5情形咱的確boe7得通知。
尼羅河，或是Khong-go5河 ？
Ti7四月，Li2-un-su-teng 到Than-gan5-i-ka湖e5南爿。這個湖e5水深。Ti7 湖墘e5四圍攏是樹林。高山也不止濟。景致實在夠極sui2。
到位e5時，Li2-un-su-teng tiam3 ti7一間草寮仔。因為伊e5身軀真厭sian7。致到伊攏boe7行。總是伊e5心神iau2真活動。伊定著beh chhe7尼羅河e5源頭。今in已經到Than-gan5-i-ka lah。伊本身tauh8-tauh8家己問講：「這個Than-gan5-i-ka湖到底是尼羅河e5源頭，或是Khong-g河e5源頭？」照伊家己teh扑算，Than-gan5-i-ka湖kap尼羅河kiam2-chhai2有相聯絡。
今 Li2-un-su-teng 已經ti7 深山內兩年久。Ti7 chiah久e5中間，伊攏無收著伊e5子兒，或是朋友e5批信。所以伊e5心真無聊。M7-ku2為著ai3 chhe7尼羅河e5源頭，伊koh準備beh進入hiah e5 koh較深e5內山。聽見an2-ni，te3伊e5烏面人，大家夠極驚。有e5隨時偷走。只有chhun 5個人peh死kap伊去。這5個人kap伊做陣兩年久，已經真厭sian7。總是in大家phe命koh kap Li2-un-su-teng 落南爿。
Ti7 7月18日，in行到Bang7-goa7-lo5湖（Lake Bangweolo）。這個湖真正大，伊e5水koh深。到位e5時，Li2-un-su-teng才知這個大湖，就是Khong-go5河e5源頭。這地方e5人攏iau2-be7開化。In忽然間看見 Li2-un-su-teng 大家真gong5-ngiah8。因為in以前 m7-bat看見白面人。眾人攏走倚來。大家ai3看白面人生做是啥款。順這個機會，Li2-un-su-teng 掀開伊e5聖經讀hou7 in聽。後來傳播主e5名。Che是chiah e5山內人頭擺聽見十字架kap救世e5道理。
這地方是真tam5溼e5所在。Hia有湖、有溪、有河，也有lam3塗。雖罔去koh較遠，也是boe7會脫離淹水e5所在。
Ti7七月尾，Li2-un-su-teng koh再上北，目的是beh倒轉到u5-ji7-ji5(Ujiji）。伊向望若到hia就thang停腳歇睏。Koh thang得著伊以前所chu3-bun5 e5物件。Kiam2-chhai2也有批ti7 hia teh等伊。總是攏無扑算路站有hiah遠，也路頭有hiah歹。伊e5身軀那久那軟弱。到ti7 1868年，伊iau2 ti7內山teh艱苦。然後伊續tu2著choe3-li7 e5病，an2-ni hou7伊koh較無氣力。
今hit所在算是ti7熱道，所以非常熱。行到chia，Li2-un-su-teng 已經真thiam2 lah。Kap伊做陣hiah e5烏面人看伊teh艱苦，大家趕緊設法來ka7伊扛。
Ti7 3月14日（1869年），in 才到u5-ji7-ji5。到位e5時，伊真大失志。因為伊所chu3-bun5 hiah e5物，攏hou7人偷提了了。只有chhun一領衫，一sut仔茶kap淡薄糖。所要緊，所欠用e5藥，也攏失落--去。
雖然失志、艱苦、無thang食，伊也是koh進前。行路到腳底生痛，伊也是直直跛。伊e5心決意ai3 chhe7尼羅河e5源頭。有時tu2著風雨，boe7得出門，伊就tiam3 ti7寮仔內讀聖經。Bat一擺，全本連續讀4遍。
Ti7 2月（1871年），10個烏面人來beh chhe7伊。In是 Li2-un-su-teng e5朋友，ti7遠遠e5所在所派--來-e5。總是真可惜，hiah e5人講話攏無事實，in koh真貧憚，大家攏是講通好kap用計策beh阻擋 Li2-un-su-teng 去較深e5山內。In e5意思是ai3伊chhoa7 in倒轉到in e5本所在。但是 Li2-un-su-teng e5目的是beh chhoa7 in到Lu7-a-la5-ba5(Lualaba）。因為伊ai3知伊所聽見hit條河，是尼羅河，抑是Khong-go5河。到底to2一條？
Ti7 春天e5時，in果然到亞非利加深山e5上內面。Ti7 hia伊親目看見康敖河。雖然離海iau2非常遠，ti7 hit所在這條河e5闊iau2有5000外步，m7-na7 hiah闊，koh再也真深。雖罔大隻船也會行到hia。
兩年前，伊起身beh去到這所在，兩年久e5艱苦實在講boe7了。今伊已經看見康敖河，伊boe7免得著koh再倒轉到U5-ji7-ji5。Beh koh倒轉e5路站有600英哩，實在是夠極遠。Ti7 路中koh有濟濟款e5危險。有兩擺伊險險hou7 生番thai5--去；險險hou7 in用鏢仔射著。
為著掛慮拖磨，病痛kap枵餓，所以伊e5身體漸漸那衰弱。伊e5嘴齒也落到beh了。因為ti7 hiah濟年e5中間，伊攏是用嘴哺生e5番麥來止飢。
本然伊真粗勇，真好漢，今餓到san2-san2。伊e5目珠塌塌，伊e5身軀chhun骨頭na7-tiaN7。若是論年歲，伊chiah 58歲。Tu2著破病久久e5緣故，今伊e5手beh kiah8筆也是無法--tit。
竟然tu2著到an2-ni，伊姑不chiong勻勻仔拖到U5-ji7-ji5。伊所向望--e5,是ti7 hia有thang安歇，有thang用伊所欠e5物。伊全然無扑算伊所交託e5人會將伊所有e5物攏總ka7伊lam7-sam2提去賣。In中間無一個會信用--tit，反轉koh用無良心e5話四界講 Li2-un-su-teng 已經死了lah。
Ti7 che失志e5時，Li2-un-su-teng 寫ti7伊e5日記講：「我是親像hit個tui3耶路撒冷beh去耶利哥城，路nih8 hou7 賊搶--e5。若是我攏無thang向望ti7 路中有一個祭司，有一個利未，或是一個好e5撒馬利亞人thang tui3我e5身邊過。」
伊ti7失志e5時講an2-ni，竟然 m7 知好e5撒馬利亞人已經近lah。伊已經行beh到ti7伊e5身邊lah！hit日伊強強拖到U5-ji7-ji5,tu2-tu2是10月23日。伊空手到位，宛然那乞食一樣，因為伊久久行hiah e5遠涉e5路，伊所有e5物件也攏用盡lah。
總是koh 5日久，ti7 無扑算e5時，伊有得著人e5拯救，人e5幫贊。好e5撒馬利亞人果然到ti7伊e5身邊lah。
Hit日所經過奇怪e5事，伊有寫ti7伊e5日記講：「有一早起，Su3-si7直直走來，伊大聲喝講：「英國人，一個英國人，我有看見伊，伊趕緊走進前beh去等接伊。」
Hit時 Li2-un-su-teng 有看見一陣人，行上頭前--e5,kiah8一支美國旗，ti7伊後面hiah e5人teh扛歸包e5物件。
 
亦有鼎，亦有khaN，亦有茶kou2,有布棚，kap濟濟別項e5物。 Li2-un-su-teng 寫ti7伊e5日記講：「這個旅行家真正會曉得享福。伊無親像我teh艱苦。」
行上頭前hit個人，就是Su7-tan-le5(H. M. Stanley）。伊已經受報答。伊久久e5向望已經得著成。伊chhe7著 Li2-un-su-teng lah。
Li2-un-su-teng kap Su7-tan-le5
 Li2-un-su-teng ti7內山teh艱苦，hit時Su7-tan-le5已經到亞非利加。伊e5目的是beh去到Than-gan5-i-ka。以外伊e5心肝無囥別項。Kan-ta致意beh chhe7 Li2-un-su-teng。啥事beh去chhe7伊？因為伊有受著命令，講：「照你家己去扑算，總是你著chhe7 Li2-un-su-teng 。」Che是伊e5頭家，紐約新聞社長Be7-ni5雅各（James Gordon Bennett），所交代伊e5話。伊an2-ni命令，是因為濟濟年久攏無人知 Li2-un-su-teng ti7 tah落。無人知伊到底是死，或是活。有人扑算伊iau2活ti7-teh。有人講伊已經死了lah。這個問題真濟人teh議論。Koh有一款e5人扑算伊iau2活ti7內山，不過是chhe7無路，boe7得出來。議論這款e5事，不但ti7 伊e5本國，抑是ti7教會內，就ti7 通歐洲、美洲，抑是通世界，也有人常常teh辯論這個事。較濟人想伊已經死了真久--lah。因為濟濟年久攏無伊e5消息。
但是ti7 美國有一個人 m7 信伊有死。伊信 Li2-un-su-teng iau2活ti7-teh。不過是迷路ti7 亞非利加e5山內，boe7得thang出來。所以 m7-thang延chhian5,著緊派人去chhe7伊。這個人就是Be7-ni5雅各，紐約市一個大新聞社e5社長。
伊常常teh想講，若是iau2活，的確著派人去chhe7伊，續thang chhoa7伊倒來。雖然所費著開真濟，也是著用。這條所費伊歡喜beh家己負擔。
心內已經an2-ni決定，Be7-ni5雅各隨時摃電報命令伊e5記者Su7-tan-le5,著緊緊離開西班牙國，去巴黎chhe7伊。Su7-tan-le5到位e5時，Be7-ni5雅各已經ti7 旅館teh睏。士丹黎大力ka7伊kha3門。Be7-ni5雅各問講：「你是啥人？」應講：「我是Su7-tan-le5。」Koh講：「入來坐。我有要緊e5代誌beh kap你參詳。你想，Li2-un-su-teng 這tiap8 ti7甚mih所在？」應講：「我m7知。」Koh問講：「你想伊iau2活，無？」應講：「Kiam2-chhai2 iau2活，kiam2-chhai2死lah。」Be7-ni5雅各講：「我信伊iau2活。若有人去chhe7,伊的確ti7-teh。我beh派你去chhe7 i。」
Su7-tan-le5聽見an2-ni，心不止gong5-ngiah8,就應講：「我，你正實信我chhe7伊會著。你kiam2有影ai3我去亞非利加？」
Be7-ni5雅各大聲應講：「是，我ai3你去chhe7伊。上無，你也會去探聽伊e5消息。今伊已經老--lah。Kiam2-chhai2伊真欠缺。你著toa3較濟物去hou7 伊。萬事交代你去設法，你chiah家己扑算。總是你著chhe7 Li2-un-su-teng 。」
忽然聽見這款e5命令，Su7-tan-le5無 m7 大大gong5-ngiah8。伊tui3新聞社長講：「Beh去hiah遠，路費著真濟。M7 知你有斟酌想抑--無？」應講：「好，若是an2-ni，你代先去銀行領一萬銀。這萬銀若用了，chiah koh去領一萬。這兩萬箍若用了，koh去領一萬。直直領就是。總是你著去chhe7 Li2-un-su-teng 。」
雖罔Su7-tan-le5是一個不止勇敢e5人。伊bat行船，bat做兵，也bat做新聞記者ti7 戰場nih。M7-ku2 beh去亞非利加hiah闊e5所在；樹林hiah蓊，生番hiah劫，路頭hiah遠涉，beh thai3會hiah快隨便去chhe7一個人。
亞非利加算是一個大洲。Li2-un-su-teng 設使若iau2活，beh thai3會知伊ti7 甚mih所在。伊是ti7南、抑是ti7北、是ti7東、抑是ti7西，che ma7是無半人知。Tui3海口到內山，路站是港千里。Beh chhe7一個人kiam2是hiah快。Che事是oh lah！實在是那ti7 海底teh摸針。
Iau2-ku2 Su7-tan-le5攏無推辭，社長e5命令伊的確beh趁。Tui3 an2-ni伊設計，準備路中所著用e5物件。伊也募集人鬥運搬chiah e5物。
Ti7 2月18日（1871年），伊tui3亞非利加e5東海岸起身beh入內山。合共有200人kap伊做陣去。中間有兩個是英國人。這兩人攏bat行船，也bat做水手。
Su7-tan-le5也toa3濟濟有路用e5物件。以外有幾若隻馬，有驢仔，也有小船。Ti7 hit時代不論甚mih人若ai3入亞非利加e5內山，boe7免得會tu2著濟濟款e5風險，親像 Li2-un-su-teng 所tu2著e5款式。Su7-tan-le5也是boe7免得an2-ni。
In ti7 路nih8 e5時，ti7 這兩個英國水手e5中間，一個失落伊e5生命，koh一個因為ti7 路nih8 tu2著艱苦，伊e5身軀擋boe7 tiau5,所以姑不chiong chiah koh再倒轉去。今chhun Su7-tan-le5本身，kap hiah e5 kap伊做陣e5烏面人，共有200左右人。
In ti7 路中tu2著大雨kap淹大水，koh tu2著真歹e5生番以及種種e5艱苦。雖罔an2-ni，in也是直直進前。Su7-tan-le5決意beh chhe7 Li2-un-su-teng，ti7 伊e5心內親像有聲teh講：「著chhe7 Li2-un-su-teng，著chhe7 Li2-un-su-teng，到死也著chhe7伊。」Su7-tan-le5囥這款e5決意；hou7 伊一發會堪得受艱苦。
雖罔in ti7 路nih8幾若月日久，koh tu2著濟濟款e5危險。總是到尾in有達著in e5目的。Ti7 10月28日（1871年），in果然行到U5-ji7-ji5。這所在就是ti7 Than-gan5-i-ka e5湖邊。Ti7 8月日久e5中間，in所tu2著e5艱苦kap in e5掛慮實在oh-tit講到了。今Su7-tan-le5已經到U5-ji7-ji5。伊全然無扑算ti7 chia，伊有thang見著 Li2-un-su-teng，所以chhe7著伊e5時，Su7-tan-le5 e5心肝歡喜到beh爆裂。8月日久e5向望已經成lah！Li2-un-su-teng iau2活，iau2 ti7-teh lah。
看見伊e5時，Su7-tan-le5真ai3大聲喝，ai3 tio5跳，ai3緊走進前去見這個勇敢、孤單e5老人。總是伊無tio5跳，也無出大聲喝。伊kan-ta大步，大步，行進前，後來伊liu3伊e5帽仔行禮講：「Li2-un-su-teng 博士，扑算是你。」應講：「正是，」siang7 hit時liu3伊e5帽仔行禮。後來in兩人相牽手請安。
Su7-tan-le5 koh講：「感謝上帝，博士ah，伊有容允我見你e5面。」應講：「有thang ti7 chia歡迎你，我也是有感謝e5所在。」
Hit日Su7-tan-le5 e5歡喜講boe7盡。Ti7 hit時陣 Li2-un-su-teng tiam3 ti7一間草寮仔，伊無椅thang坐，只有用一領羊皮chhu ti7箱仔頂，準椅來teh坐。但是伊ai3好款待Su7-tan-le5,伊將hit領羊皮直直beh hou7伊e5人客坐。
後來Su7-tan-le5講濟濟世界上e5消息hou7 伊聽。講了才提一布袋批hou7 伊。朋友、子兒e5批攏ti7 hit內面。Thau2開看見伊e5子兒親手寫e5批，Li2-un-su-teng 無 m7 大大受感激。
Su7-tan-le5 be7來e5時，Li2-un-su-teng 所有e5藥已經用了了。伊也無tu2好e5物thang做伊e5食料。一日過一日，kan-ta teh枵餓。
所以伊常常tui3 Su7-tan-le5說謝講：「你來拯救我，你若koh慢幾若日chiah來，就已經siuN慢lah ！」
Su7-tan-le5看伊hiah san2,hiah軟弱，koh看伊e5衫穿到hiah破，就趕緊叫te3伊e5人泡燒燒e5 ko-pi茶hou7伊lim。Li2-un-su-teng 真歡喜，講：「伊ti7幾若年久m7-bat食著糖。今續有ko-pi茶參糖thang lim。」後來Su7-tan-le5 chhong3濟濟好物hou7伊食。Tui3 an2-ni，Li2-un-su-teng 漸漸較勇。伊e5面也較好色。照Su7-tan-le5所講：「Li2-un-su-teng 加少年十歲。」
今 Li2-un-su-teng 加一個同伴。伊較boe7無聊。In兩人常常做陣去內山e5所在。Ti7路中in tu2著幾若擺e5大危險。因為hit地方e5人真強。若無真細膩，出外人tui3 in hia過，常常會hou7 in thai5--去。
起頭Su7-tan-le5扑算 Li2-un-su-teng kaN2 是一個心肝隘隘kap固執e5人。Kap伊做陣較久，才知伊是一個真gau5,真有智識e5人。Koh專專是ai3利益ti7 別人。伊也是一個熱心e5基督徒。Tui3 an2-ni Su7-tan-le5得著大感動。Tui3今了後，伊看傳播主e5福音ti7 亞非利加人e5中間，m7是扑損光陰。反轉是得成主e5使命。伊也真尊敬，真疼痛 Li2-un-su-teng。Koh看伊是一個大e5人物；勇敢又謙卑。Koh講： 「Li2-un-su-teng 真正有宗教心。伊所做--e5,實在真有合ti7道理。伊有疼心。伊gau5憐憫，gau5款待人。伊也真溫柔。」
 
Su7-tan-le5本身是一個真急性e5人。雖罔小可事，也是hou7 伊快快受氣。若是kap Li2-un-su-teng 做堆，koh看伊e5好模範，Su7-tan-le5也不止變款。
已經chhe7著 Li2-un-su-teng，koh kap伊相kap做堆hiah-nih久，Su7-tan-le5 boe7免得著離開亞非利加，thang倒轉去回復伊e5新聞社長，干涉伊所經過一切e5事。Be7離別e5代先，伊苦勸 Li2-un-su-teng 的確著kap伊做陣轉去本國；thang kap伊e5家族，以及朋友koh相見。Su7-tan-le5盡伊所會來苦勸 Li2-un-su-teng 講：因為伊單身ti7 內山已經6年久--lah，身體也真lam2,今的確 m7-thang koh tiam3 ti7亞非利加。的確著kap伊相kap做陣轉去。伊an2-ni迫切苦勸伊所尊敬e5 Li2-un-su-teng。聽見這款e5話，Li2-un-su-teng 致意ka7 Su7-tan-le5說謝，講：「伊所排列e5理氣真正是明現。」若照理由來看，伊本身也是真ai3倒去。因為伊ti7亞非利加已經有30年久--lah。Tui3少年tiam3到老，但是伊e5身體也是無勇健。有這款e5理由，自然伊e5心肝不時也是囥別日beh kap子兒相見e5向望。M7-ku2義務e5責成盤過伊心肝e5意愛。「工iau2-be7成。」伊常常an2-ni講：「尼羅河e5源頭iau2-be7 chhe7著，所以伊boe7得thang離開亞非利加。」聽見這款hiah決心e5話，士丹黎真正煩惱。伊koh求，koh苦勸 Li2-un-su-teng 著kap伊做陣倒去，講：「伊e5子兒kap伊e5朋友攏teh等。」但是 Li2-un-su-teng koh應講：因為伊e5 工iau2-be7成，所以伊boe7得thang離開亞非利加。
果然無法度thang苦勸伊，Su7-tan-le5 才 tui3伊講：「若是你定著beh tiam3 ti7 chia，你也著kap我相kap做陣來行一站。因為我有囤淡薄物ti7 hia。你若kap我去，我會將你所欠用e5物hou7你thang用。你若koh tiam3 ti7 亞非利加就較m7免欠缺。」
 
Ti7 12月27日（1871年），in兩人相kap起身，Su7-tan-le5 beh倒轉到Song-kip-pa-ni2,Li2-un-su-teng beh到路中一所在叫做Un5-ian-eng-bi2(Unyanyembe）。In全然無扑算路會hiah歹，雨水會hiah kau7,也人會tu2著hiah濟款e5淒慘。In m7-na7行路到真sian7,m7-na7濟濟擺tu2著熱病，為著這款e5延chhian5,in經過兩月日久才到Un5-ian-eng-bi2。
Ti7路nih8 in聽見人講，前幫hit個英國水手越倒轉beh倒去，今伊已經死ti7半路。聽見這款e5消息，Su7-tan-le5真大煩惱koh失志。總是 Li2-un-su-teng 真gau5安慰伊。
到chia in所toa3 e5食物也攏用到beh了。Tui3 chit-tiap8了後，in攏是食本山所出e5土產。
Ti7 1月1日（1872年），Li2-un-su-teng 寫ti7伊e5日記講：「願至大e5上帝贊我e5氣力，hou7我會得成我所著做e5義務。」Koh經過17日久，in安然到Un5-ian-eng-bi2。到位e5時，in大大失志，因為Su7-tan-le5所交代hiah e5人，m7-na7無照顧伊e5物，in反轉將所有e5物ka7伊偷提到beh了，koh再用濟濟無影e5話來瞞騙伊講：物件是hou7賊偷。雖然tu2著an2-ni，Su7-tan-le5也無惜家己。伊歡喜tui3伊所chhun e5物，提濟濟項來送 Li2-un-su-teng；親像布、珠仔、亞鉛線、鐵槌、鋸仔、斧頭kap藥。Chiah e5物有夠額thang hou7伊用得四年久。Li2-un-su-teng 致意交代Su7-tan-le5講：「若是伊去到Song-kip-pa-ni2 e5時，的確著設法派妥當人來鬥運搬chiah e5物件。」
In相kap toa3幾若日。Ti7 這中間 Li2-un-su-teng 有寫濟濟張批。內中有一張是beh ka7新報社長Be7-ni5雅各說多謝。因為伊有開濟濟所費，設法派Su7-tan-le5來亞非利加chhe7伊，koh tui3 Be7-ni5雅各社長講：「亞非利加人e5大試煉就是常常hou7人掠去做奴隸。」設使若有法度thang ka7伊廢無這款極殘忍e5事，伊e5功勞的確m7是小可。後來 Li2-un-su-teng 將伊6年久所寫e5日記交託伊e5朋友Su7-tan-le5,提去英國。
離別e5日已經近，in兩人e5心真正大憂悶。大家坐ti7 寮仔內講路尾擺相辭e5話，hit日就是3月14日。Su7-tan-le5講：「Hit早起阮坐落beh食早起，若是阮e5心有大憂悶，阮兩人續攏無ai3食。阮行boe7開腳。到路尾我姑不chiong行進前，Li2-un-su-teng 行ti7我e5身邊，hit時伊tui3我講：伊e5心肝所向望e5就是別日伊會thang kap家族koh相見。Kiam2-chhai2是koh一年久，或是兩年久na7-tiaN7。」
In teh行e5時，Su7-tan-le5真注神用雙目直直看 Li2-un-su-teng。因為伊ai3將 Li2-un-su-teng e5印象久長來刻ti7 伊e5頭腦內。了後大家企teh相辭。兩人相對相，in boe7禁tit流目屎。
In相牽手，一擺koh一擺，Su7-tan-le5 e5腳親像釘tiau5 ti7地nih，伊m7甘離開伊至尊敬e5朋友。若是boe7免得著kap伊相離，伊忽然間越轉身，也siang7時大聲命令te3伊e5人講：「進前行，咱著倒--來-去。」Hit-tiap8 in 才相離開。Li2-un-su-teng 順路beh koh再倒轉到亞非利加e5深山。Su7-tan-le5 beh倒轉去英國，報紐約e5新報社長Be7-ni5雅各知伊已經有chhe7著 Li2-un-su-teng 。
T? 5月6日，士丹黎行到Ba7-ga5-mou5(Bagamoio）。到位e5時，伊e5朋友攏boe7認得伊。因為ti7 這13月日久e5中間，伊有tu2著種種e5艱苦。今伊e5身軀san2 koh真軟弱。伊e5頭毛也較白。總是伊不時iau2 teh數念主盡忠e5奴僕 Li2-un-su-teng 博士。Su7-tan-le5 tui3伊e5朋友講：「我ti7 4月日koh 4日e5中間，暝日kap伊ti7-teh。我kap伊tiam3 siang5寮仔內，kap伊搭siang5船，也kap伊相kap食，相kap行。總是我也無一項thang批評伊。到死我也是會記得伊e5溫柔kap伊e5仁愛。」
受揀召
Su7-tan-le5到Song-kip-pa-ni2 e5時，伊隨時去招呼57個人，續交託in將濟濟有路用e5物，緊提倒轉去hou7 Li2-un-su-teng 。伊將濟濟話勻勻仔勸勉chiah e5人。叫in大家著盡忠，也著順趁 Li2-un-su-teng。因為伊是一個好德行e5人，真公道，也真gau5疼痛，真gau5款待烏面人。
Su7-tan-le5到Song-kip-pa-ni2海口e5所在，Li2-un-su-teng ti7 內山，家己一個真無聊。伊tiam3 ti7 Un5-ian-eng-bi2,日日teh等Su7-tan-le5 e5消息，teh聽候伊所欠缺e5物件。設使Su7-tan-le5所派e5人若會緊來，hit tiap8伊的確有濟濟張批thang讀，也有濟濟有路用e5物thang用。
有一日，伊kiah8筆寫ti7伊e5日記，講：「今仔日是我e5生日。耶穌，你是我e5王，我e5活命，我e5全體。我koh一擺將我本身所有--e5,攏獻hou7 你。疼痛e5天父ah，求你接納我。也hou7我e5工免到年尾會得thang成。靠耶穌e5名來求。阿門。Li2-un-su-teng大衛。」
照伊teh扑算，koh 4月日久，Su7-tan-le5所差e5人的確會到伊hia。無扑算伊著koh等5月日久。等hiah-nih久，boe7免得hou7伊真sian7 kap真無聊。伊koh寫ti7 伊e5日記，講：「Ti7 我無聊e5時，我所ai3講出--e5,就是願天父槓落大施恩hou7萬人，無論是美國、英國、土耳其，或是別國e5人。願in會得hou7 通世界脫離這號做奴隸e5淒慘。」
Chiah e5話，就是ti7 伊beh過往hit年所寫--e5。到伊過身了後，有將chiah e5寶貝e5話，來扑ti7 伊e5墓牌。墓牌就是ti7 通英國第一出名e5大間拜堂內。這間古早拜堂起ti7倫敦市，koh是國內e5百姓第一對重--e5。
Li2-un-su-teng ti7 Un5-ian-eng-bi2直直teh聽候。Hit時伊有收著一張批，就是伊e5第2子所寫--e5。批內有講：伊kap幾若人有tui3英國一個地理會受派去亞非利加。In e5目的專專是beh去chhe7 Li2-un-su-teng。In tui3英國出發，後來果然到ti7 亞非利加e5內地。若是ti7路中，chhau3-tu2-kham2,tu2著Su7-tan-le5。Tu2著e5時，Su7-tan-le5 ka7 in講：伊已經有chhe7著 Li2-un-su-teng；也有替伊設法伊所著欠e5逐項。聽見伊e5老父iau2-ku2 ti7-teh，koh再Su7-tan-le5有替伊設法逐項，Li2-un-su-teng e5第二子kap伊e5同伴大家不止安心。參詳了，in大家議決較好 m7 免koh去。Tui3 an2-ni in順路koh再倒轉到本國。
Li2-un-su-teng ti7內山收著伊e5子kap家族e5批，心肝夠極歡喜。Koh聽見ti7 英國有一個地理會，已經有派人beh去拯救伊，伊koh較受著安慰。因為知ti7 本國iau2有濟濟人teh數念伊，也有teh掛慮伊e5生活。
Ti7 8月14日，Su7-tan-le5所差hiah e5人，共有57名，以及in所toa3 e5物件，攏總安然到位。見著chiah e5人，koh再得著hiah濟有路用e5物， Li2-un-su-teng boe7免得心內真正歡喜。有這款e5機會，Li2-un-su-teng 隨時koh設備beh chhoa7 chiah e5人入內山；向望ti7 hia會得發見伊所beh chhe7 e5所在。
準備10日久，到逐項攏便，伊就koh再入深深e5內山；向南爿Than-gan5-i-ka湖hit方面。Ti7這個時陣氣候真炎熱。Koh再是kho2-oaN7 e5時，所以真欠缺水。
 
Li2-un-su-teng 日日tu2著種種e5艱苦。伊e5身體漸漸那衰lam2。Ti7這中間伊koh tu2著choe3-li7 kap熱病，ti7 路中8日久，伊boe7食，也boe7吞半項。所以姑不chiong停腳歇睏ti7路中e5所在。歇睏e5時，氣候koh變遷，每日日頭那焰，天氣那燒熱，大家hou7日曝到擋boe7 tiau5。Kap伊同行hiah e5烏面人e5腳攏腫，腳底也phong3-pha7。所以in beh行也行boe7去。Tu2著到an2-ni，Li2-un-su-teng 也是決意ai3 koh再進，伊攏無想sian7。若會得成伊e5工，伊所著做--e5雖然較艱苦，伊也是會忍耐--tit。
Tu2著hiah久e5 kho2-oaN7，天氣一發鬱熱。總是ti7 無扑算e5時，氣候忽然間koh變，in kiah8頭一下看，看天頂已經teh起烏雲。Koh tiap仔久大雨直直落。Ti7這個落雨天，雨落攏boe7煞。致到hia e5平洋一概攏淹大水。細條溪仔漲水變做大河。所以人若出門真無利便，不時著潦水。較低e5所在，boe7堪得hou7水浸，變做爛塗，所以人若beh出門真正是艱苦。
到尾 Li2-un-su-teng 姑不chiong交涉hia e5在地人來chhoa7路。總是in無beh hiah快答應。因為in e5心肝有囥歹意。雖然in e5嘴應好，但是in ti7 心內無beh實意來幫贊。Li2-un-su-teng kap in teh交涉e5時，伊家己kap同伴e5伙食也已經用了了。Ti7 這時雨落koh較大，天氣變冷，霜風也到。Che hou7 in大家koh較失志，也hou7 Li2-un-su-teng e5身體一發不安。今年尾已經近，救主誕e5日子也teh-beh到，Li2-un-su-teng 雖然家己一人tiam3 ti7山內，伊也是ai3數念上帝e5大恩。因為上帝有將獨生e5子賞賜世間。Hit日 Li2-un-su-teng 命令te3伊e5人著thai5一隻牛，thang hou7大家來做紀念。Ti7這個紀念日in攏歇睏，大家無出門。
後來in才 koh再進前行。In所經過e5地方攏是平洋；總是中間有一半所在專專是lam3塗。Hit時風雨真大，溪流也非常thau3,所以in若出門不時著潦水，有時潦到胸坎。
Li2-un-su-teng e5身體本然無勇，今身體逐日扑tam5 koh常常hou7水浸，致到伊koh較軟弱。所以有時伊beh行也行boe7去。路尾伊姑不chiong hou7人ka7伊扶過溪。今in大家e5腳手也真無力。因為枵無thang食，in一發行boe7去。
Ti7 2月14日，Li2-un-su-teng 寫ti7 伊e5日記講：「若是疼我e5主beh幫贊我，koh hou7 我e5工會得成功，我的確beh深深感謝伊。」Koh講：為著伊e5艱苦kap伊e5拖磨，伊e5頭毛已經攏beh白--lah。
竟然tu2著到an2-ni，伊也無放煞伊所ai3成e5目的。Sian7就hou7伊sian7,艱苦就hou7伊艱苦，但是伊無容允一項來阻擋伊心內所定著beh去e5所在。有這款e5忍耐kap這款e5決心，boe7免得到尾伊得勝行到伊所beh去e5湖邊。Ti7 hia伊召集幾若隻船，向望thang用chiah e5船四界去旅行ti7湖e5周圍。
總是伊攏無扑算ti7 hit時大水會淹hiah懸。雖然大條河e5岸也攏淹到密密。Tui3 an2-ni無人知to2一條河流入這個湖，也 m7 知to2一條河koh tui3這個湖流出。
Ti7 3月19日（1873年），hit日tu2-tu2是伊e5生日，伊寫ti7 伊e5日記講：「感謝全能e5上帝，保護萬民e5主。因為你有饒我e5生命到ti7 這時。我e5工會得成抑--boe7?現時有濟濟項teh阻止我，莫得hou7撒旦較贏我。願主耶穌基督幫贊我。」
雖然ti7 艱苦、患難中，伊也是teh數念伊e5主。Tui3這tiap8了後，伊e5身體漸漸那衰弱。因為是落雨天，伊e5身軀以及伊e5眠床，伊e5衣裳，kap伊e5行李，常常扑tam5。暝--時伊也續boe7睏得，iau2-ku2伊攏無失志。伊koh再寫ti7伊e5日記講：「Ti7 世間無半項會hou7我放煞我應該做e5工。願主上帝加添我e5氣力，hou7 我會koh進前。」
少少人bat tu2著親像這款e5苦難。孤單ti7深山內，身體破病，四圍是對敵kap野獸，常常枵餓，身軀厭sian7,不時ti7 危險中，伊也是決意beh做成伊所著做--e5。
Ti7 這個時陣，大湖e5水比以前koh較淹，湖e5水已經滿岸到遠遠e5所在。Tui3湖墘算起，約有加淹40英哩。Tui3 an2-ni Li2-un-su-teng 家己推理講：「莫怪尼羅河年年淹大水。」
今4月已經到，Li2-un-su-teng e5身體一發那衰lam2,伊e5病那久那siong重，伊e5面那久那青，那無血色，伊e5腳步也攏boe7自在，若行路伊著tauh8-tauh8停腳，歇睏，歇睏了伊才 koh行。雖罔軟弱到an2-ni，伊也是iau2 teh kiah8筆，iau2 teh寫ti7伊e5日記。伊ti7 路中所看見--e5,一概攏寫清楚ti7 伊e5日記。不論是干涉ti7人e5風俗，抑是干涉ti7動物e5事，一項一項攏詳細寫ti7 伊e5日記。
總是伊漸漸那無力。後來連kiah8筆也boe7。拖到4月21日，hit時伊續攏boe7行。Hiah e5 kap伊做陣e5烏面人，看伊teh艱苦，想無法度，chiah去剉一支樹le來做kng3仔。然後in 才將一領被來縛ti7鋼仔e5下面。縛好e5時，in將淡薄礁草來chhu ti7 被e5頂面。chhong3好，in才hou7 Li2-un-su-teng 倒ti7 chiah e5草頂。後來in將che準轎來ka7伊扛。已經上肩，in 才koh phoah8一領被ti7 kng3仔e5頂面，來做遮日e5路用。
逐項準備便，in chiah e5盡忠，無惜家己e5烏面人，大家和齊開步扛in所疼，所尊敬e5恩人 Li2-un-su-teng。Peh山、落嶺，潦過溪水kap lam3塗，經過蓊蓊e5樹林，in ti7五日久e5中間攏無歇睏。In hiah e5烏面人盡in e5氣力來扛 Li2-un-su-teng。總是這款轎真gau5 chhek8。An2-ni反轉hou7 伊e5身軀koh較thiam2。Iau2-ku2 ti7 路中若有thang歇睏，伊boe7禁tit koh寫in hit日所經過e5事ti7 伊e5日記--nih。
路站竟然已經行真遠，也日日boe7堪得an2-ni chhek8,in大家才停腳歇睏。Ti7 歇睏中e5時，in hou7 Li2-un-su-teng 恬恬倒teh。Chit-tiap8伊已經真衰弱。因為身軀無力，伊beh企也boe7企，beh行也boe7行。但是伊e5心神iau2真活動。伊iau2 teh掛慮，iau2 ai3知hit角勢e5地理。伊常常問in所經過e5河是叫做甚mih名。伊an2-ni直直探聽，因為伊夠極致意ai3 chhe7尼羅河e5源頭。
Li2-un-su-teng 路尾擺寫ti7 伊e5日記，就是ti7 4月27日。若讀伊所寫--e5,咱隨時thang知hit-tiap8伊真正是艱苦。伊講：「軟弱，歇睏較好差人去買羊。阮ti7 Mou5-li2-la5-mou5(Molilamo）e5河墘。」Kiam2 chhai2 teh寫這幾字e5時，伊無甚mih知人。因為伊e5病已經真重。Koh經過兩日久，伊一發siong重。伊kan-ta teh倒床。有幾若擺，伊強強beh peh起來；ai3去到草寮仔e5門口，總是連an2-ni伊也boe7會。
雖罔伊e5病siong重到an2-ni，伊也是iaubeh2 koh進行，iau2 beh koh再chhe7 hit條尼羅河e5上源頭。心肝囥這款e5向望，hit時伊細細聲叫te3伊e5人攏倚來。後來命令in著koh再扛伊。所以in大家用小心tui3眠床ka7伊扶落--來。後來細膩hou7 伊倒ti7 in以前所創hit頂轎。倒好勢了後，in 才相kap koh起行。
總是in m7-kaN2 行siuN 緊，驚了伊e5身軀chhek8了會那無爽快。Tui3 chit-tiap8了後，伊e5病一發siong重。所以in m7-kaN2 koh進前。In大家就相kap參詳，看有甚mih好法度thang hou7 Li2-un-su-teng e5身軀較快活。參詳了，in中間有幾若人趕緊做頭去到遠遠一個番社。In e5目的是beh 搭一間草寮仔thang hou7伊歇睏。但是 Li2-un-su-teng 到位e5時，hit間寮仔起iau2-be7好。所以 Li2-un-su-teng 姑不chiong倒ti7外面，chhut-chai7雨沃。Hit-tiap8真濟生份e5烏面人圍圍來teh看。也無人想beh幫贊伊。無人會曉得體貼伊。In不過是kan-ta恬恬企teh看伊teh艱苦。
Koh無偌久，hit間草寮仔攏搭好。鋪板用草chhu，也攏chhong3便，in 才 hou7 Li2-un-su-teng 入內面。伊所有e5物件，親像細腳箱仔，也一盡ka7伊提入來收囥。今 Li2-un-su-teng 有thang倒ti7 in所創臨時e5眠床。總是倒床了，伊無koh出門。伊已經行到伊一生上路尾站e5路。伊幾十年e5旅行ti7 烏暗e5亞非利加到chia煞。
隔日sian7-sian7倒ti7 寮仔內e5時，伊e5身體一發那軟弱。身軀那久那無力，連beh choan7時錶仔也無法--tit；著有人幫贊伊。伊e5目珠漸漸那霧。伊beh講話也講boe7出。伊e5身軀全體真痛疼。到半暝hit-tiap8伊講幾若句話。Chiah e5話攏是干涉ti7 大條河e5事。Koh無偌久，伊命令伊身邊e5烏面人著請出去。
Ti7 5月1日透早，Su3-si7(Susi）忽然間精神；因為有聽見人e5聲ti7寮仔口。Teh出聲--e5,就是一個烏面囡仔。伊tu2-tu2 tiam3 ti7寮仔口teh睏。Su3-si7 趕緊走去叫別e5同伴。Hit時in 6個人siang5一時入去寮仔內。入去e5時，in看見箱頂一支蠟燭teh著。In大家躡腳尾，細膩liam倚，到眠床前，看見 Li2-un-su-teng 跪--teh。伊e5身軀仆ti7眠床nih。雙支手teh ng；所以in大家扑算伊kaN2是teh祈禱。
 
Hit個顧門e5烏面囡仔細細聲ka7 in講：「昨暝beh睏e5時，伊已經仆ti7眠床--e5,我看伊攏無振動，才想伊的確是死--lah。所以我chiah出聲。」
聽見這款e5話in大家進前行較倚。大家細膩斟酌看。In看見伊iau2恬恬跪--teh；無出聲也無振動。Hit時有一個烏面人行倚去ti7伊e5身邊。伊勻勻仔伸手摸 Li2-un-su-teng e5嘴phoe2。摸了冷冷，才知 Li2-un-su-teng 已經過身--lah。
盡忠e5烏面人
別世hit日，無一個子兒或是親戚ti7 Li2-un-su-teng e5身邊。破病e5時受著hiah e5烏面人e5照顧，別世e5時也是in kap伊ti7-teh。濟濟年久ti7 伊e5身軀邊得著伊e5教示，伊e5款待，kap伊e5疼痛，chiah e5烏面人無boe7記得伊e5恩，in tui3伊實在有夠極盡忠。雖罔tu2著危險，枵餓kap破病，in也無放sak in e5主人。Li2-un-su-teng e5疼痛，in會曉報答。In所做--e5顯出in是真有情e5人。
近日所經過e5事hou7 in e5心夠極煩惱。Li2-un-su-teng 已經過身lah，今beh怎樣？Beh ka7伊放下teh，大家來四散，一人來行一路，抑是beh怎樣？In斷斷無beh放sak in e5主人。In所想，所做--e5,反轉顯出in是真盡忠，koh是有智識e5人。
Li2-un-su-teng 死ti7 深山內，這個代誌不止有干涉ti7 hit幾個烏面人。因為in大家離in e5本所在非常遠。Ti7 山內in攏無朋友thang幫贊in，抑是hou7 in有thang倚靠，hit山內e5人也真野蠻。In常常ai3搶，ai3 thai5人。所以若koh tiam3 ti7 in e5中間，實在真無妥當。
 
又koh有一項hou7 hiah e5盡忠e5烏面人真thang掛慮。就是chiah e5山內人e5迷信；in有濟濟款e5 khian3-sng2,hou7 in不時生起giau5-gi5 kap驚心。In所驚e5就是人e5身屍。設使若有人tu2著死失，照in e5例，伊e5身屍著隨時扛去遠遠e5所在埋葬。的確 m7 thang囥--teh。
所以若是beh扛 Li2-un-su-teng tui3 hia過，若無用暗靜e5方法，或是用別款e5計策，in穩當無beh容允。若beh hou7 in允準，也著用濟濟物去供給in。
將來beh去e5路站hiah-nih遠，又koh無物件thang做tau2換e5路用，所以姑不chiong著用濟濟款e5方法來脫離對敵e5手。若無，的確boe7得thang扛 Li2-un-su-teng 到海口e5所在。連脫離對敵e5境界都boe7會。
Hit-tiap8 Su3-si7(Susi）kap Chu7-ma2(Chuma）才暗靜召集in同僚e5人。In兩人實實ka7 in講：近日所經過e5代誌。Ka7 in講：「疼痛e5主人已經過身--lah。今beh怎樣？」衛連雅各（Jacob Wainwright）是 Li2-un-su-teng 所差用e5烏面人，因為會曉寫淡薄字，講：「著將主人e5物件攏提來，各件攏著ka7伊點名，oa3寫起來囥。」後來伊將所有e5物件，逐項ka7伊寫名。寫好，in 才議決講：「著扛 Li2-un-su-teng e5身屍直直到海口。到位e5時，thang交代tihia7企起e5英國人。」
Li2-un-su-teng 過身了，koh無偌久，通hit庄e5人攏齊知。總是真佳再，in e5頭目Chi-tham-bou5(Chitambo）是不止有理解e5人。伊無為著迷信，來刁難hiah e5烏面人。若是伊所做--e5,反轉是做in e5利益。
今hiah e5烏面人決意beh扛in e5主人e5棺木直直到海口。路途實在chhia起tu2天，m7是kan-ta行幾若日就會到。In所beh行e5路是著幾若月日久。Ti7 路中koh有濟濟款e5危險，有毒蛇、有猛獅、有高山、有深坑、有大河、有樹林，koh有濟濟對敵。In攏是用計策beh傷害出外人。試想Su7-tan-le5行偌久，行幾月日久才 tu2著 Li2-un-su-teng 。
今chiah e5烏面人進前所beh行e5路，比Su7-tan-le5以前所行e5路，大概有重倍遠。啥事in甘願beh行hiah遠，hiah艱苦e5路？專專是為著in實在有疼痛 Li2-un-su-teng。親像in這款e5疼心kap盡忠，以及in e5忍耐kap勇敢，ti7 歷史中真正oh-tit chhe7。
因為beh去到海口e5所在，m7 是快快e5事，空行也著港月日久，何況beh koh再扛 Li2-un-su-teng。所以be7起身e5時，逐項著代先設備到好勢。的確m7-thang hou7 Li2-un-su-teng e5身屍tu2著朽爛。Beh hou7伊boe7朽爛，in代先ka7伊剖腹，將心kap腸肚攏ka7伊提出來，了後in細膩將chiah e5腹內攏ka7伊入ti7一kha箱仔內。Hit時眾人攏聚集beh做葬式。衛連雅各做主理，讀聖經。做式了事，將 Li2-un-su-teng e5心ka7伊tai5 ti7 一欉檨仔樹腳。衛連雅各tui3大家說明，講：「因為 Li2-un-su-teng 有疼咱烏面人，所以咱著將伊e5心ka7伊埋葬ti7亞非利加。」Tai5好了後，衛連雅各手kiah8一支筆，講：「我beh刻字ti7 這欉檨仔樹來做紀念。」伊就刻下底chiah e5字，「 Li2-un-su-teng e5心tai5 ti7這欉檨仔樹腳。」也有刻 Li2-un-su-teng 別世e5日子ti7樹nih。
若是 Li2-un-su-teng e5全身，in用鹽參but8-lan5-ti5酒來siN7。後來囥ti7外面曝日到攏堅koaN。會hiah快堅koaN是因為 Li2-un-su-teng 本然已經san2-san2到無肉。伊e5身軀只有chhun皮kap骨na7-tiaN7。無奇怪有人bat講：「 Li2-un-su-teng 將伊所有e5血獻hou7亞非利加。」
Hiah e5 gau5忍耐e5烏面人連續顧伊e5身屍14日久。到第15日，in用白布直直包，直直綑伊e5身屍。綑了才tui3腳khiau e5所在ka7伊au2-khiau曲，hou7 腳頭u合倚胸坎。用這個方法hou7 身屍變形親像一包物。
In用樹皮做棺木，ti7 樹皮e5外面in chiah用篷布koh再來包。包了in用針來縫所包e5篷布。逐項攏創好勢，in chiah去kiah8一支柴鋼，將這個樹皮e5棺木細膩縛ti7柴鋼e5下面。
Iau2-be7起行e5時，衛連雅各koh一擺斟酌看伊所刻ti7 hit欉檨仔樹e5字講：「 Li2-un-su-teng e5心tai5 ti7這欉檨仔樹腳。」伊過身e5日子也刻真明。
Hiah e5字讀煞e5時，衛連雅各才斟酌交代hia e5頭目的確著保護hit欉檨仔樹，因為驚了火燒山e5時連hit欉樹也續燒--去。Koh交代頭目著常常thoaN2 hit欉檨仔樹腳，m7-thang hou7伊發草。
逐項交代好勢，ti7 in be7起行e5代先，衛連雅各kap伊e5同伴chhai7兩支真懸koh真大e5柱ti7 hit欉檨仔樹e5雙爿。這兩支柱chhai7了，in koh去扛一支長長坦橫e5柱來釘ti7 hit兩支柱e5頂面。伊e5款式淡薄親像門框。伊將che來紀念 Li2-un-su-teng 路尾擺ti7 世間所安hioh e5所在。
Hit-tiap8 in 才甘願起身。In e5面向東，因為in決意beh去到遠遠東爿e5大洋。
Li2-un-su-teng be7別世e5時，hiah e5烏面人為著拖磨kap病痛，大家已經真lam2身。所以行路be7三日久，in中間半數以上姑不chiong著停腳歇睏來療養。療養一月日久，in e5氣力才 koh復到。
Ti7 in頭前所beh行e5路 m7 是平常e5路。因為ti7路中大e5樹林內有濟濟爛爛lam3-lam3有水e5所在。Koh有勇猛e5對敵出ke-si beh來kap in輸贏。Kap in teh抵抗e5時，中間有幾若人失落in e5生命。
總是tui3 chia起到Un5-ian-eng-bi2,in無koh tu2著hiah-nih歹e5對敵。有一日，tu2-tu2 beh到Un5-ian-eng-bi2 e5時，in忽然間tu2著英國一個地理會所派e5代表者叫做甘仔良（Cameron）。In來亞非利加e5目的是beh幫贊，beh拯救 Li2-un-su-teng。
因為甘仔良tui3東爿印度洋e5海岸，直直行到Un5-ian-eng-bi2,所以路中所tu2著e5危險，伊攏有經驗--著。親像hit所在番社tui3番社家己teh冤家，teh相thai5,甘仔良本身也有看見。所以伊知影不論有甚mih出外人若beh tui3 hia過，著真細膩，因為in會常常受著對敵e5攻擊。有e5也bat hou7 in thai5死。
今因為路nih8有這款e5危險，所以甘仔良盡伊e5氣力勸勉in莫得koh扛 Li2-un-su-teng e5身屍，較好著將伊e5身屍現tai5 ti7 hia。也講： 「Li2-un-su-teng 本身的確也是ai3埋葬ti7亞非利加。」
總是hiah e5有信用e5烏面人無beh聽趁這款e5話。In竟然已經決定beh扛in e5恩人到印度洋e5所在。這個志願，in的確無hiah隨便放煞。Koh較遠，koh較艱苦，in也甘願。總是in定著beh行到海墘e5所在。In疼in e5恩人 Li2-un-su-teng 到這款。
所以in大家隨時koh起行，in e5心肝直直向望有一日，in的確會得到Song-kip-pa-ni2 e5海口。可惜有一項hou7 in e5心不止憂悶。就是ti7 路中intu2著甘仔良e5時陣，hit tiap8甘仔良kap伊e5同伴真致意請ai3看 Li2-un-su-teng e5物件。Hou7 in看了，in順這個機會將 Li2-un-su-teng 所有e5箱逐kha攏提去開。箱內有路用e5物in提去用。In所做--e5 hou7 hiah e5烏面人e5心真艱苦。因為in ai3將hiah e5物全部直直提到Song-kip-pa-ni2。到位e5時，in 才beh交代妥當有責任e5人，將hiah e5物一概寄去英國hou7 Li2-un-su-teng e5家族。總是boe7-thang照心所ai3。
Ti7 路中hou7 in第一掛慮--e5,就是為著亞非利加人e5迷信。不論行到甚mih所在，in boe7免tit tu2著hit地方e5人e5反抗。Che是因為in hou7 迷信綑縛真an5,所以in的確m7肯hou7人扛身屍tui3 in hia過。雖然kap in有熟悉，in也無beh允準。
所以若beh借路tui3 hia過，若無用甚mih計策，抑是用tu2好e5方法，無論甚mih人，in的確beh阻擋。Tu2-tng7有一擺，in tu2-tu2 beh tui3一個番社經過，hit時in看見社nih e5人若親像beh變面e5款。驚了會受著in e5攻擊，in大家緊緊參詳看有甚mih好法度thang來煞in e5受氣kap脫離in e5手頭。
In假意無beh koh扛 Li2-un-su-teng e5棺木tui3 hia過。設使若有koh扛，也是beh扛倒轉到Un5-ian-eng-bi2,beh ti7 hia ka7伊埋葬。
總是ti7 暗靜e5所在，in秘密thau2開包 Li2-un-su-teng hiah e5樹皮kap篷布，koh再綑較an5,hou7 伊比以前較細包，親像一個包袱e5款，hou7對敵較無疑，in將這包相參ti7 Li2-un-su-teng e5行李。後來in幾若人輪流ti7 hia斟酌顧。
這個代誌創成了後，in隨時用幾若支樹le縛歸把，來假做人e5身屍。Hit時日已經beh落，所以若無斟酌看，就hit綑樹le看了那準人e5形。
日beh暗e5時，in中間6個人用真敬虔e5款式倚來扛hit包樹le。siang5 hit時in tui3眾人發表講：in是beh扛去Un5-ian-eng-bi2埋葬。扛過手，ti7 樹林內in 才將hit綑樹le勻勻仔ka7伊thau2開，才將hiah e5樹le，一支一支提去遠遠e5所在hiat sak。後來in一個一個行彎路，chiah koh再kap in e5同伴相kap聚集ti7 in以前所約e5所在。In用這個計策來脫離對敵e5手。In也常常nng3蓊蓊e5樹林kap行彎越e5路，來閃避in e5對敵。因為in行e5時，m7-kaN2 siuN 顯然，驚了會hou7人看見，所以天若光，in就走去樹林內bih。聽候日若暗，in 才koh出來行暗路。若 m7是tui3 in gau5忍耐這款e5艱苦，in的確擔當boe7起。
總是雖然行路到身軀thiam2,腳行到真酸，iau2-ku2 ti7路中in boe7顧得歇睏。In e5心肝kan-ta直直向望將來in的確會行到海。
1874年2月，in果然親目看見印度洋。Ti7 hia有一所在叫做Ba7-ga5-mou5-io(Bagamoio)。In tui3出發e5時，行到Ba7-ga5-mou5-io tu2-tu2 9月日久。扛主人e5棺木九月日久，經過山嶺、樹林、lam3塗、大河、深坑，koh常常tu2著危險kap對敵e5攻擊，親像這款e5送葬，ti7歷史中扑算無thang chhe7。
行到Ba7-ga5-mou5-io e5時，in將 Li2-un-su-teng e5身屍交代hit地方e5英國領事。總是領事問講：「我beh怎樣thang信這包真正是 Li2-un-su-teng e5身屍。Lin2有甚mih証據？若有影是 Li2-un-su-teng ，hit包請thau2開。我ai3驗看。」
「我ai3看伊e5左手。」In就thau2開，領事斟酌檢查hit支手骨。驗了，伊出聲講：「是，真正是 Li2-un-su-teng 。伊e5左手iau2有傷跡ti7-teh。因為伊早時去扑獅e5時，伊e5左手有hou7獅咬--著。Hiah e5傷攏iau2 ti7-teh。Che是第一好e5證據。」Tui3 an2-ni伊歡喜承受。伊也真好款待hiah e5烏面人。逐人o-lo2 in e5勇敢kap盡忠。因為tui3 1866年起，in這幾人不時teh跟隨 Li2-un-su-teng；連連8年久ti7伊e5身軀邊teh照顧伊。Siang7 hit年 Li2-un-su-teng tui3 Ba7-ga5-mou5-io beh入去內山e5時，有真大陣e5烏面人kap伊做陣去。了後有e5 tu2著死失，有e5離開--去。總是所chhun這五5個烏面人攏無放sak Li2-un-su-teng。In實在有恩情。
今 Li2-un-su-teng e5骨頭已經交代Ba7-ga5 mou5-io e5英國領事。所以伊緊緊設法beh用tu2好e5船來載hiah e5骨頭去到英國。因為港路真遠，船ti7 4月16日才到英國e5南爿。到位hit日，真濟人去等接。Tui3船nih到火車頭，路邊雙爿攏是人。市長以及濟濟出名e5人kap市民攏去迎接。大家送伊到車頭。後來火車載棺木到倫敦市。到位e5時，講萬人挨挨陣陣去等接。通倫敦市攏齊知。
總是到te3 e5時，有hou7醫生斟酌koh驗 Li2-un-su-teng e5手骨。醫生講左手hou7 獅所咬e5跡攏iau2 ti7-teh。因為左手e5手骨hou7 獅e5嘴齒咬到碎碎，後來骨接無倚，chiah e5證據攏iau2 ti7-teh。所以眾人公認講：「實在是 Li2-un-su-teng lah！」
葬式hit日，thang講是國葬。Hit日就是4月18日。
今beh ka7伊埋葬ti7甚mih所在？Behka7伊埋葬ti7英國第一出名e5禮拜堂內（Westminister Abbey）。這間拜堂就是ti7倫敦市內，也是古早起e5禮拜堂。起好到今倚有1000年久。
英國皇帝，文武官員，以及國內e5出名人kap功勞者，有e5猶原有埋葬ti7 這間拜堂內。總是款待 Li2-un-su-teng 有真特別。伊所tai5 e5位置，就是ti7 中央，tui3中脊落--來e5所在。
企ti7墓邊hit日，有王親、文武官員、學者、宗教家kap親族。以外有真濟人。Hit-tiap8 teh憂悶e5親人以外，其中有Su7-tan-le5,Ou5-se kap衛連雅各。衛連雅各hit日hou7 濟濟人注目看伊。大家心內想講：「你實在是盡忠e5奴僕。」
若是 Li2-un-su-teng e5履歷實在hou7 咱thang數念。伊有宗教心，伊e5心肝滿滿是仁愛。伊極gau5忍耐，極gau5受艱苦。伊也真謙卑、真溫純、真親切、真勇敢。Ti7 危險中伊boe7驚，ti7 艱苦中伊gau5吞忍。為著極貧賤e5奴隸伊替in受苦。為著天國e5事，伊好膽傳播福音。基督盡忠e5奴僕就是 Li2-un-su-teng 。
The End.

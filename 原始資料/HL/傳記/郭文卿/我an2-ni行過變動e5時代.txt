我an2-ni行過變動e5時代
我1922年出世ti7高雄縣下茄萣e5小漁村，老父為著趁食結婚後就去爪哇（爪哇＝印尼）e5首都「Jakarta」（當時叫做「Batavia」）經商。老母因為beh配合就去「台南醫院」「產婆」補習班講習。提著助產士e5執照了後，我六歲e5時chiah chhoa7我去見離開六年e5老父。
我e5囡仔時代
我當初到Batavia e5時是六歲，我e5阿母kap相離6年e5阿爸見面是偌--仔-nih歡喜，小家庭來團圓。對我來講無法來親近初見e5老父。逐日向阿母吵beh倒轉去台灣。透早起來就走去附近，ti7街路中央e5橋頂，看載貨e5細隻船ti7下面teh行。無beh轉去厝，所以就連續幾若日叫「Babu」（女佣人）來chhoa7我轉--去。阿母仔是助產士，阿爸是經商ti7外面，老母人地生疏，所以常在做伙出門，chhun我一個留tiam3厝內，boe7放心，所以鎖我tiam3房間內等kah in轉來。食、放，攏tiam3內底。漸漸慣勢了後也kap在地囡仔做伙去外面chhit-tho5。放風吹、i7珠仔、騎竹馬，逐日都誠無閒。
講著放風吹真趣味，玻璃片tok幼幼親像白粉，摻一寡樹脂kap水做伙，加熱hou7滾，ka7樹脂熔了，kap玻璃粉攪la7 hou7齊勻，然後歸球tan3--落-去，勻勻仔流線，就玻璃粉連ti7線，勾tiam3樹枝，中間曝日一下仔就礁。用這個線放風吹，向別e5風吹挑戰（相扑），輸hit爿線斷，風吹就ti7空中漂落地。轉來台灣了後到chit-ma2,iau2 be7 bat看見有這種風吹e5 sng2法。
暗頓食飽後，就偷走出去kap在地囡仔歸陣坐免錢e5空馬車（因為馬市無載人客無法去，驚防害著交通。）去鬧熱區。其中一個囡仔e5老父開麵小食店，阮3個就去食免費，食了就去露天電影院看電影，差不多有lang3時無lang3日。嚴父逐暝當等我轉--來，一入門，就giah8 choe5仔ka7我扑，阿母攏m7-kaN2倚來佔。哮哮--leh ma7是照常去。
Ti7日本殖民統治下，阮算做日本籍，同期時，ti7巴城（Batavia就是Jakarta） kan-ta一間日本人小學校，設ti7日本領事館內面。全校學生不過是二十外人，我這班是男兩個，女兩個，誠心適。學校親像托兒所，中晝就放學。倒來厝逐日kap在地囡仔chhit-tho5,飯頓以外攏是ti7外面。Chhiang5在到暗時8~9點才轉來。嚴父e5眼中我是一個無前途e5囡仔。不時hou7老父修理，ti7這種情形下boe7放心，拖落來誤著囡仔e5將來，所以我11歲，小學四年e5時，老父就決心託人chhoa7我轉來台灣。一旦ti7月台上車beh離開e5時，tui3窗仔看著老母依依不捨傷心滿面目屎chhe7-chhe7流e5身影，愈離愈遠到看boe7著e5時，我就禁boe7 tiau5忽然哭出來。
寄toa3 ti7台南市疏遠e5親情兜，一下離開父母過著孤單e5生活才知艱苦。Ti7這個新環境，我真boe7慣勢。心內數念阿母，真鬱卒忍boe7 tiau5就流目屎。有時陣叫我aiN7厝主e5度che3外e5囡仔，若哮掠做我無願意，刁持扑hou7哮，飯頓到e5時，若較chheN-chhau有豬肉e5時，就講我m7-kaN2食，我thai2會好膽ka7挾來食。因為an2-ni，無偌久我就走去母姨e5厝toa3。老母知影消息就趕緊tui3 Batavia坐船轉來，koh chhoa7去原位。
文楷叔仔chhoa7我坐船經過半月日到台南市，就轉入南門小學校四年級。文楷叔仔就隨時買制服、日用品、上課用具、冊包、教課書、運動服等，伊也無了解隨便買。
 
有一日上體操課e5時，就換穿運動褲。Thai2會知逐個掠我金金相，其中一個倚來khiu2我e5運動褲墘，khiu2一下放一下，講：「Che是甚mih，che是甚mih？」逐個大聲笑出來。後來才知影原來hit條褲是女生用--e5。褲墘有chhia樹奶帶，所以會束糾，莫怪hou7人笑kah hiah大聲。
透早上課著行清水町（Chit-ma2叫做青年路），seh8大正公園（Chit-ma2叫做民生綠園），經過孔子廟到學校大約25分。Tu2仔轉學上課e5時，m7知an2-choaN2，全身gih-gih顫，嘴齒kok無停，身軀phih-phih chhoah，一直寒--起來，Khula-hala老師（級主任）掠做我是南洋囡仔驚寒，就叫去走廊曝日。總--是也無效。路尾手才知我是犯著Ma-la-ria (寒熱病)。
有一暝全家出外，我一個留teh讀冊，Tuh-ku無注意ka7囥ti7桌腳e5尿桶踢倒。慘--lah！歸e5尿桶ian2倒ti7塗腳，趕緊tui3外面m7知put8偌濟擺沙來suh尿hou7礁。驚一下m7知流偌濟凊汗，全家人倒來，一進門就鼻著臭尿破味，hou7我驚kah破膽。
若tu2著拜六就倒去下腳埕過暝看外媽，因為伊真疼我。歇熱時就toa3較久，外媽過身了後，有時刺網仔，抑是透早三點起來挾豬屎，做家己e5所費。阿媽若ti7 leh會hou7我錢，chit-ma2無好意思向母姨討，也m7-kaN2 an2-ni做。
中學一年受洗禮
考入台南二中（現在e5一中）了後，當時我一年級寄toa3 ti7學寮，有時拜六招表小弟（雄界）轉去chhoe7母姨toa3一暝才轉來宿舍。Beh轉去茄萣半途經過喜樹仔到灣裡長老教佈道所，順便看禮拜e5情形。第一擺接觸著禮拜e5氣氛，無偌久也熟悉王興武牧師（當時是傳道）。伊漸漸了解我是一個離開序大人，孤單小留學生。有一日歇熱時，就叫我toa3佈道所。所以也無客氣toa3落去兩禮拜。看著王牧師kap牧師娘e5認真事奉e5生活，hou7我對上帝有一點仔認識。看大家彼此相疼，hou7我體會著，che也會補足我心內e5空虛kap孤單。然後感覺無形中有上帝e5靈漸漸接近。有一日王興武牧師就叫我受洗禮，一聲就答應去台南市太平境教會接受施坤評牧師e5洗禮。
突然間感覺變做另外一個人。重新認識家己再鼓勵家己，這個時陣才想著前阿母仔ti7嘴內吟e5「讚美歌」就是359，404，463首，koh我愛吟e5「讚美歌」 285，273首，無論悲傷、歡喜e5時常常吟「讚美歌」來安慰家己。Ti7我孤單無援e5生活中，m7知增加我偌濟氣力kap勇氣來影響我一生e5行踏。中學一年級時，讀著一句名言，日語講「艱難汝玉??」，英文翻做「Adversity makes man wise 」，一直記ti7我腦內。
回家探親
當小留學生已經有4年久，真心悶厝e5人。Ti7中學二年級e5時，歇熱beh接近，以心連心老母叫我去探親。Ti7歡喜都boe7赴e5時，隨時款行李，坐船過海需要半個月。一日千秋，分離4年才相見，看著老母hit剎那歡喜kah無法形容。Tu2-tu2到厝hit中晝，老母親手用雞卵皮kauh閏餅，koh piak雞肉，真正是媽媽e5滋味，m7知思念偌久。阮老母因為做助產士，ka7產婦接生一個嬰仔著往診十日ka7嬰仔洗身軀。所以常常叫我做伴，坐馬車經過青翠e5郊外，ti7車內就問我四年內e5生活情形。有時笑，有時哮，真正是母子親情e5一幅圖，hou7我滿心體會著母子溫暖e5滋味。Ti7厝內老父無閒為著生理跑外，真少有機會做伙。歇熱期間雖然有兩個月，往來坐船扣一月日，只有chhun一個月，學校e5習題也著採集植物資料，teh做礁e5標本，所以也誠無閒。老母等機會，到我回國前一日，老父因為業務去新加坡無ti7--leh，只有母子7個翕家族紀念像。想boe7到che誠做我kap老母e5永別像。
青天霹靂
中學時代tui3印尼寄來e5批，攏是老母寫，三年（初三）e5時，ti7學校接著tui3印尼寄支票e5批，真歡喜利用中晝歇睏時間，騎腳踏車去銀行，開批提出支票辦領錢e5手續。利用等候e5時間，開批一下看，才知是老父親筆寫--e5。就感覺奇怪，讀落去才知影，老母因為一個月前提出腹內e5胎兒，病症嚴重惡化，就過身。讀著這個消息突然眼前變烏暗，悲傷、失志，做一個來，無管銀行公共場所，禁boe7 tiau5大聲哭，連銀行小姐叫e5聲也m7知。領著錢了後，一直騎車哭無停，到宿舍攬被大哭。連厝主聽著也kap我做伙哭。失去方向kap目標，今後m7知beh怎樣，連學校也欠課幾若日。
小弟小妹回台
兩年後，老父事業無閒，boe7堪得囡仔纏腳絆手，同時tui3囡仔e5教育設想，ti7我tu2仔升五年級e5時，就託文楷叔（頭一擺chhoa7我轉來也是伊）chhoa7轉來4個弟妹（雅雅、麗麗、敏敏、東雄），寄宿ti7阿伯e5厝。當時阿伯e5厝做岡山機車行，恩生經營，全家人攏toa3做伙，出出入入人真濟，歸間厝暗眠摸，三妹toa3一間攏teh飼蝨母，看著真不忍心。後來拜託阿伯hou7四弟妹搬去隔壁倉庫toa3,因為大妹（雅雅）明年著需要考高女，大妹有領導e5作用。所以無論怎樣一定ai3考著。因為印尼e5小學e5程度太低，做大哥需要負起責任，來加強為大妹補習功課。實在也真可憐，大妹那補那哮，隔年果然考入台南第二高女。Hou7我放落這條煩惱e5心。因為我畢業了後，就beh離開台灣，這時好好照顧in，大妹做chhoa7頭作用會當安頓落來，我犧牲淡薄ma7有價值。
赴日求學
看著日本殖民統治下，台灣人受輕視e5痛苦生活，忍boe7 tiau5 tiam3台灣toa3--落-去，1940年二中（現在南一中）畢業了後，隨時決心beh去日本求學。無管我監護人臻姨e5反對，尤其是聽我beh去東京koh較激烈阻擋，因為當時去東京留學--e5,部份攏變歹囡仔，m7-ku2我無失志，連續請求三擺才勉強准我去。所以就kap一鶚兄（陳一鶚兄）做伙坐船，經過兩暝三日，才到神戶，隨時去京都參加醫大預科e5考試，是考sng2--e5 nia7-tiaN7。了後就kap謝義兄去人地生疏e5東京市。Chhoe7著理想e5房間（六疊），頭前一條木造e5橋，下面流清清e5溪水，聲音配合去來，奏出大自然e5音樂聲。真合意，厝主有意思beh租，但是知阮是台灣來--e5,就拒絕租。但看來看去，較chhoe7也boe7比這間較好。第三擺koh去拜託e5時才知，原來前租e5台灣囡仔，無守規矩，lim酒koh晏轉來。所以對台灣囡仔無好感。我就講日本囡仔kiam2無歹囡仔，無--an2-ni，你租我兩月日，若boe7 sai2,阮就自動搬出。Toa3落去了後，無疑誤無偌久，厝寄來白糖，當時戰爭中ti7日本是非常稀罕，我就送厝主一包糖。一切態度改變，以後順利hou7阮toa3落去一年久。這中間阮就真認真去日進補習班上課，下課了就參加歐文社e5通訊補習，真正扑拚讀冊。
 
寒天就moa被，熱天就tiam3蚊罩內用冊做枕頭，an2-ni一年後就考著舊制Urawa高等學校kap Lu-sun預科兩間學校。也洗清厝主對台灣囡仔e5錯誤看法。真順利高等學校畢業了就考入東京帝國大學醫科，是1943年7月。只有一班40個，台灣囡仔有劉沼光（一高）、李德義（二高）、樂錦煌（山口高）kap我4個nia7-tiaN7。考入日本e5最高學府「A-ka-mong 」真正是歡喜。
覺醒民族意識
1941年12月初8，日本奇襲珍珠灣，引起第二次世界大戰，因為中日戰爭1937年就開始，當時台灣青年覺醒民族意識，意志相同e5人有時間就聚集談台灣e5將來。Hit陣阮也有四、五個醫科學生去新宿e5味仙餐廳（蔡培火經營）請蔡培火先生來教阮北京語。聽課e5中間，伊常常講日本一定會戰贏，我一聽就感覺伊e5看法有偏差。無偌久也有台灣志願兵出現。大學二年e5時，有一位京都帝大醫科e5學生吳調和（改名吳思漢）去重慶參加抗日e5戰爭。當時流日台灣青年中間引起大轟動（Make a great sensation），hou7阮覺醒，所以日本投降了後，攏相爭回國。
落難---受掠
因為1946年底轉來台灣，koh再轉學証件無全做理由，無管有同學來做証，杜聰明醫學院長m7准我轉入上年級，結果我慢一年，1948年才畢業。1947年二二八事件發生了後，我就hou7學生選做醫學院學生自治會常務理事。一cham7治安真亂e5時阮幾個學生也參加讀冊會。後來，家己想，為啥mih受白色恐怖e5連累？
 
1. 因為我出世ti7非常動亂e5時代，koh是留日e5智識分子。
2. 二二八事件後，政府非常敏感青年e5動向。
3. 因為我當醫學院學生自治會常務理事。
4. 韓戰爆發，政府特別加強注意青年e5行動。
5. 政府ka7阮chia--e5當做眼中釘。
Ti7這種情形下，我誠做犧牲者之一。所以受連累，隨便判，參加叛亂組織，判七年有期徒刑。

落難火燒島        ※就隨時帶我去旗山分局
1950年10月30日ti7旗山分院受掠，然後提一張大約有30個名單hou7我看，問我有bat幾個，我就講m7 bat半個，an2-ni就用車ka7我載去鳳山警察局。攏無訊問，單獨一人關ti7獨房，五日後，就暗時一人chhoa7我上火車，去台北刑警總隊，koh去保安處，最後到軍法處才受判有期徒刑七年。中間我e5婦人人非常辛苦，探聽我e5所在，每日送飯菜來保持我e5健康。夫婦恩愛真受感動。有一擺受送到新店看守所，tu2仔到無十分，我e5婦人人就提飯菜來，動作e5勤快真欽佩。
Hou7 in送去火燒島後，我e5婦人人每年chhoa7兩歲外e5查某子，盤山過海經過3小時e5海湧來見面，後來我期滿beh轉來，經過3點鐘tiam3船內吐20擺，才知婦人人當時e5辛苦。當時綠島（火燒島）是無電火，只有用電塗發燈火，所以暝--時根本無啥作用，chhoa7囡仔行動真無方便。Koh再為囡仔便器著附身帶，真正是麻煩極大，我e5婦人人克服困難，只有來面會6擺，後來才知渡過海e5艱苦。
阮受送來到綠島新生訓導處，無偌久1950年5月韓戰爆發，局世非常不安e5時，每一人看家己e5生命當做「風前e5蠟燭」，完全無保障。Ti7這種情形下逐日e5生活是非常苦悶kap憂鬱。逐日著tui3海岸掘一袋百外公斤刺gia5-gia5 e5岩石。著行尖頭e5岩石岸，兩人扛kah pheN7-pheN7喘，來疊做牆--仔，兩公尺懸，營地攏圍--起來。Beh防止阮偷走mah？真好笑！Tui3本島若運來糧食一袋百外公斤，也著兩人扛一袋，tui3南寮到營地三公里石頭路，大粒汗細粒汗扛到營地。讀冊人變做勞動者，真正食boe7消。人e5生命m7值著一隻kau2蟻，真是悲慘世界。
逐日著受思想教育，有「國父遺教」(就是三民主義)，「毛澤東批判」「中國革命史」，「蘇俄在中國」等科目。也分小組來討論，算做用這個方法來ka7你洗腦，控制你e5思想。生活真緊張，除了做醫生服務以外，每日苦工！爬山割茅草，有時剉樹做畚擔是無法免掉。
上帝e5疼
自從失去自由了後，我e5婦人人提一本白話字聖經hou7我做伴，驚我tiam3監獄中生活礁燥無味，hou7我得著肉體e5安靜kap心靈上創傷e5醫治。這本聖經對我有真大e5幫助，這兩年來鬱卒e5烏暗，上帝慢慢ka7我thau2開，想起che半生因為滿腹e5熱情，為國家民族著想，總是這款e5下場，an2-ni落去kiam2 m7是白費我e5一生mah？Ti7苦悶中掙扎一段時間，看著一節聖經，「人出世m7是beh差用人，是beh hou7人差用。」（馬可10:45）所以著像果子若成熟才會吸引人，共款人若beh成熟，需要有溫柔和諧kap疼心才會進入成熟e5階段，才會受人差用。想著這點，漸漸心情開拆，hou7我有一個決定，m7-thang浪費這段時間，好好保養身體，認真讀聖經充實家己。
設手術部
差不多來到綠島也經過將近兩年，有一日難友林秀棟提起，講我是一個外科醫生，若萬一難友發生盲腸炎，kiam2有辦法處理？突然叫醒我為che事認真去思考。我才想著這件代誌真重要，所以決心試探官長e5意思，就說明ti7孤島氣候惡劣，船停駛e5時，發生急性盲腸炎beh an2-choaN2？醫官就問我若有法度手術就beh準備，叫我提出所需要e5機械kap備品e5目錄，開始準備設立手術部。真歡喜會當除去難友tui3盲腸炎所受e5生命威脅。真tu2好陣容也齊備，執刀者以外第一助手是婦產科醫師王荊樹，第二助手是蘇友鵬耳鼻科醫師，第三助手是胡寶珍皮膚科醫師，另外一位胡鑫麟眼科醫師當護士長，負責手術中管理一切紗布消毒事宜。這款陣容ti7大學病院也算一流中e5一流。
Ti7 chiah-nih偏僻落伍e5所在beh做大手術（實在一點仔都無誇口），心內非常不安，總是要緊e5時刻也到--lah。
第一位患者來診察是非常慎重檢查，結果診斷決定急性盲腸炎，隨時準備手術。頭一擺e5手術大家真緊張，但我顛倒較冷靜。因為心內祈禱上帝hou7我想起「受差用」e5機會到，贏過驚惶e5心，上帝賜我勇氣kap智慧來完成這件事。
手術一切順利，入院頭一暝注營養射無偌久就發熱起寒一直顫，感謝主，注退熱射了後liam5-piN就熱也退，an2-ni第一暝平靜過，一禮拜順利放線，算做完成任務。Hou7阮醫務人員，今後koh較有勇氣來擔當這項事。以後三年中間共也手術四個盲腸炎，hou7我koh較體會著「Hou7人差用」e5喜樂感。
期滿出獄
出獄離開綠島，太太已經ti7新港beh來接我。當然著事先有保証人才會tang3出獄，若無免想，著等到有才beh准你出。看著離開七年e5外界，感覺非常gong5-ngiah8,隔日坐公路車，沿路走，倒爿太平洋，正爿青翠e5山波展開大自然美麗e5一幅圖，突然hou7我心情開闊。共一樣e5一幅圖kap ti7綠島所受e5感覺有「天淵之別」。為著beh彌補7年e5空白，心真急beh去醫院實習。真歡喜蔡外科醫院beh叫我去當副院長。雖然受院長e5照顧，總是無法隱密我是白色恐怖受掠e5人，所以無形中，hou7人輕視koh驚惶。
Ti7岡山開業行醫e5時，koh較增加特務人員e5監視kap注意。無管怎樣我只有恬恬來開始踏出外科醫生e5生活。
我e5開業原則，醫生m7是屬ti7特享階級，是屬ti7平凡e5人。m7 thang自高驕傲，著謙卑。
開業第一日就發生大挑戰，一開門就一位胃出血e5患者hou7人載來，是岡山一位內科名醫，高端模醫生介紹，病症嚴重需要手術，我e5病院只有一位護士，器械也無齊備，若拒絕，一定影響將來，進退兩難e5時，隨時應變，決定tui3岡山醫院請外科護士長以及借用不足e5器械。另外請我e5舅仔，高婦產科醫師，高牧民，koh加我e5婦人人來當助手，雖然真緊張，手術前祈禱（丈姆吩咐）求上帝看顧這擺手術成功。感謝上帝，「胃切除」手術一切順利。M7若an2-ni，手術後第四日，病人偷走去剃頭，kap我過去ti7別間病院teh顧病人e5情形攏無共，boe7相信thai2會chiah-nih順序。
所以開業就無定時看病，隨時應患者e5方便。細件大件e5治療，攏我院長親身動手，無叫別人來替。需要X光檢查e5時，我就親身toe3--去。所以患者有安心kap信任感。無偌久病院e5業務也上軌道，患者也增加。看著an2-ni，勞保局也來三擺勸誘我參加特約病院。因為當時勞保局kap特約醫院兩方，時常發生不愉快e5代誌，譬諭講：有價數，抑是醫藥費支付，攏boe7大方（古祟）。
有一個故事發生ti7我身上：一位朋友（余林桃園哥）對我講：「老兄，你無像某醫生用錢抑是請桌拜託司機載患者來，你做an2-ni真著！」然後過一段時間了後koh講：「老兄，你m7-thang hiah-nih客氣--lah，人怎樣做就學in好--lah。」Koh過一cham7又講：「老兄，你實在真憨，世間無人像你an2-ni，beh提錢hou7你趁，你m7趁。」Che表示世上e5變化。總是頭尾一貫攏堅持我e5作風，che才是我心安理得e5作法。
逐日患者出入工課無閒，ti7戒嚴令之下，雖然表面上自由，每月有一張批（戴笠），ai3你寫生活e5情形，對社會e5感想。另外，逐月日特務人員來探訪。心情thai2會得著輕鬆。連教會ma7 m7-kaN2去禮拜。戒嚴解除了後，那像光明照ti7頭前，心胸也開闊，親像teh ti7胸坎e5大塊石頭落--無-去，就開始回復去教會參加禮拜，漸漸習慣了後，就參加早禱會，讀白話字聖經。
對母語e5覺醒
想起1895年，為甲午戰爭，清朝ka7台灣割hou7日本，受殖民統治五十年，koh 1946年tui3中國逃命來台灣e5國民黨外來政權壓迫下，經過將近五十年，咱無法度公開使用家己e5母語。真佳哉有心e5先人，為著保留母語用種種方法，親像歌仔戲、大戲、布袋戲、講古（三國誌、山伯英台、林投姐等），抑是扑拳賣膏藥e5方法，來保存咱e5母語。台南二中，在學中先輩，就嚴格禁止上課時間以外，同學間m7准講日語，一定著講母語。若無，隨時叫去（槍器庫）後面，企tiam3中央，上級生圍--leh，一句來，一句去，來質問，若答了無tu2好，就ka7你扑，ka7你踢，hit種氣氛真是緊張koh驚惶。先輩用心計較，來保留咱e5母語。
真欽佩ti7日本軍國主義kap國民黨壓霸e5壓迫下，台灣基督長老教會牧師，iau2-ku2無失志、無灰心，勻仔用母語teh講道，保留咱父母話e5命脈到現在。或是ti7教會也無管國民黨e5禁止，看羅馬字e5聖經，也繼續發行教會公報，來教育m7-bat字e5人寫、讀、講，真用心，hou7母語m7-thang boe7記得。
講著母語實在真文雅、優美也真文學。
譬諭講：
白sut-sut，him7-him7哮
苦teh8-teh8,sui噹噹
皮皮chhoah，haiN-haiN chhan
Koh有押韻，例如
少年人boe7曉想，食老m7誠樣。
細漢偷挽匏，大漢偷牽牛。
大腳踏地穩，細腳ka-lun2-sun2(苦勸古早人m7 thang縛腳）
需要漢字台語聖經
會記得讀中學e5時（1935），常常去教會禮拜，牧師攏ma7用母語，所讀e5聖經是羅馬字聖經，阮ti7學校所看是日本冊，所受e5教育是日本教育，那有法度學習母語，只有ti7教會勉強聽牧師講道以外，是無正式來讀母語。Kan-ta日常生活中有幾句講來講去na7-tiaN7。大部份攏是用日語，所以真感覺奇怪，那會無漢字台語聖經，只有看著羅馬字聖經，感覺真不可思議。
到外來國民黨統治下，台灣教會被逼攏著改用北京語聖經，koh較增加了解e5困難。
因為突然進入華語時代，m7若boe7曉聽、講、讀，亦boe7曉寫，thai2會了解聖經e5意思。忽然踏入暗bok8-bok8 e5環境，m7知an2-choaN2才好。這種文化e5剝離kap斷絕是阮che時代e5一大痛苦。Koh較感覺有需要一本台語漢字聖經。
漢字母語chiah有親切感。想著130年前，當時宣教師受派tui3加拿大來台灣，ti7無教師，來學當地e5語言，偕叡理（George Leslie Mackay）牧師所tu2著e5情形。台灣教會公報1896期有an2-ni寫：「…新聽著e5字攏記起來，字句亦緊增加…無較好e5字典，beh認bat一字e5意義，常常著費數少時。」
Ti7這種困苦e5情形下，所編寫e5羅馬字聖經，已經也使用100外年久，總是外國字，是豆菜芽樣字所寫--e5。咱kiam2無改有母語漢字本e5聖經thang看？hou7咱koh較會有親密感kap親切感。
感謝上帝賜我智慧kap氣力13年前逐日參加早禱會，讀羅馬字聖經，真迫切感覺需要一本漢字台語聖經，hit陣讀以賽亞書6章8節：「我ti7 chia，thang差我…」，koh讀著一句馬可10章45節「因為人子到，m7是beh差用人，是beh hou7人差用…」我就心機一動，求上帝賜我智慧kap氣力來翻寫漢字台語聖經。後來那寫那有精神，生活亦充滿充實。時常寫到半暝1~2點也boe7厭sian7,才知上帝是接納我這號工課。雖然有這寡羅馬字，手提字典掀來掀去也著chhoe7到有字，真正體會著當時George Leslie Mackay牧師為著一字常常費數小時e5困境。
我也m7知幾擺tu2著困難寫boe7出字e5時，就想無應該擔chiah-nih8重e5擔來艱苦，我本是一個讀醫學--e5,並m7是受過神學教育--e5,當初若m7是一股事奉e5心，m7知有幾擺想beh放棄這個事工，總是後來經過6年外e5耐心才寫了120萬字新舊約。
歡喜踏出本土化意識
真歡喜1996年2月初1台灣400年來頭一本台語漢字本聖經kap大家相見面，koh較歡喜共年2月23日4百年來台灣第一任民選總統也出現，這兩項無約共時出現，是一件大事。前者，保持台灣人e5「靈魂」-- 母語kap文化；後者，表示台灣是主權獨立e5國家。
幾十年來埋伏ti7逐人心內e5本土化意識，用本土特有e5母語喝出咱e5心聲。為強化母語教育來恢復台灣人e5認同、尊嚴kap自信心，koh hou7人認識台灣人已經勇敢踏出一大步。
13年前決心翻寫聖經e5時，tui3厝內人攏m7-kaN2講出，驚了半途作廢引起人恥笑。亦有人講：「那著做這種憨事？」家己想，我e5日子m7知iau2有偌久，有生之日來榮耀上帝，利益世人，是我心所願。我雖然是自由身，m7-ku2 ti7外來政權e5統治下，隨時都有生命e5危險。
1991年聖經公會副總幹事，紀元芳牧師得著消息，知我翻寫台語漢字聖經。雖然另外有一位長老亦有寫，但是鑑查結果決定採用我e5原稿。然後來南部要求詩篇一部份原稿，ti7台灣教會公報社亦登出箴言一部份。
1992年11月11日，聖經公會總幹事賴俊明牧師，副總幹事紀元芳牧師，兩位牧師來寒舍，請岡山教會李不易牧師kap牧師娘立花，兩方簽合約書了後，全部新舊約聖經原稿影印交hou7聖經公會總幹事。簽約e5時總幹事有提起我需要甚mih條件時，因為對上帝事奉著白白獻出，所以樂意無條件奉獻，才是我e5願望。
感言
一個人出世e5所在kap時代是無法家己來決定。Ti7生命每一個階段經過中，往往無一定感受著是ti7經歷時代e5大變動。雖然也bat有少年英雄e5志向，回想家己e5一生，我e5生命卻是kap時代有密切e5關聯。時代e5波浪衝擊我e5人生，鍛練我濟濟。
但我家己也有堅守e5意志kap原則。雖然時代e5傷跡深刻ti7我淺薄e5生命，當然也留落傷痕纍纍，tiam3 ti7人生這個階段，痛傷kap悲恨漸漸變做對生命e5敬畏kap感激。
Ti7 beh結束以前，提出幾點深遠影響我，幫助我e5力量，che也是我一生寶貴e5資產。
1、老母對我e5疼。
2、基督信仰e5扶持kap倚靠。
3、做基層臨床醫生e5責任kap榮譽。
4、對台灣鄉土永無變e5深厚感情。
5、我e5婦人人忠貞無變e5夫妻恩情，一生跟隨無後悔，相疼kap照顧。
6、我掠「出世m7是beh差用人，是beh hou7人差用。」做一個自我勉勵。
完。
林恩魁
1991.


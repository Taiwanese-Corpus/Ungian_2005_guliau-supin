Kui-lo5 傳
第1章
范Kui-lo5講：「阮兜ti7 Ui-lek8-su7國e5北勢，企起ti7海墘，一間小土厝，m7是kap阮父母相kap tiam3,也boe7記得阮父母生做怎樣。
9年前，有一暝ti7海--nih8起大風，有一隻大船tu2著大風犁著石頭扑破。第2日有本地人去拾物，看見有一個手--nih8抱e5查某囡仔倒ti7海邊，差不多死--lah；hit個查某囡仔就是我。所有照顧我e5人攏淹死了，到這tiap8也無人知chhoa7我去tah hit隻大船e5是是誰，也無聽見坐hit 隻船e5是甚mih8人。
Hit 個來看見我e5就將我拾起來抱，抱到一個附近e5鄉社，就是in兜；伊e5某kap厝邊攏講，m7 tah8著送我去hou7養生堂，hit 個抱我--e5,偏偏beh收我做義女。Hit人姓范，所以表我e5名做范Kui-lo5,我就認in做父母，in chin7疼我，掠我做親生e5一樣。In家--nih8本有4個囡仔，chin7細e5 chiah有四歲。到我六歲e5時，我e5義父死lah，我雖罔是囡仔，也同阮義母kap逐個囡仔，攏chin7哀傷。
這時我chin7驚義母將我去hou7養生堂。因為阮義父iau2 ti7-teh e5時，有時阮義母受氣，bat講boe7飼我，現時家內chin7清淡，我chin7驚伊iau2-ku2有囥這號意思。
阮義父本是做開鉛礦e5工，見若做這號e5工較濟無長歲壽，因為身體boe7會快活，礦內有囥毒氣，人chin7 koe7染病。阮送葬了，義母想著怎樣才會渡日，有甚mih8方法才會養飼這家人。早阮義父所趁e5工錢，除食、穿、用以外無甚mih8積聚，因為an2-ni boe7會猶原企hit間好厝，阮義母就求礦主hou7大子Hou2-ni2得著一個做工e5所在。Hit 個礦主toa3著阮義父ti7-teh e5時，是老實koh chin7勤緊e5人，才允伊。阮義母hit tiap8 iau2-be7去求伊，teh驚伊m7肯，是因為Hou2-ni2 tui3細漢ti7本鄉無好名聲，貧憚koh厚性地，tauh8-tauh8 kap囡仔伴做堆，chhoa7 in行歹。阮義母ka7伊chhe7一個做工e5所在，向望伊穩當會改變伊e5性癖，認真做工，阮通家thang倚靠伊過日。
Hit個第2個，名叫瑪莉，是查某子，去ka7作穡人做工，伊e5頭家娘真好款待伊，伊就早起暗睏，無嫌艱苦。Sin7阮chiah e5細漢--e5,boe7會做甚mih8,想攏無路。
Hit個第3子，名叫彼得，是破相--e5,tui3細漢io摔破相，chin7驚寒，逐日坐ti7椅仔nih8烘火，或是爬到外面曝日。有一日我e5義母家己坐teh想阮著去ta2落才會養飼一家人。有一個厝邊替伊想出，來ka7伊講，lin2著搬去海邊企，hiah e5地攏無人掌管。（Hit所在e5規矩，是誰仔會一暝起好厝來點火，hit所在就算是伊e5。）我beh kap眾厝邊講定著日，去ti7 hia ka7 lin2起厝圍籬笆，lin2 thang ti7 hia種菜、飼鵝，也thang去網蝦賣，或是ka7人洗衣裳，koh有Hou2-ni2趁e5工錢，相參用，我想an2-ni就thang過日。Chiah e5厝邊攏是阮義父當日e5夥計，阮義母聽了chiah e5話，就照in所講e5去辦。Koh ka7我講：「你猶原kap阮相kap去，幫贊網蝦。」Koh講：「你這幾年ti7阮兜，濟濟連累阮，現時做囡仔工，趁淡薄仔錢，來幫贊阮，也是應該--e5。」我聽見chiah e5話，就真ai3,今無驚我無所在。
In iau2有一個子，名叫Kho-ni2,伊kap我teh想後來會常常相kap tiam3,就chin7歡喜。我代先無講起Kho-ni2,今beh tui3頭到尾講我e5代誌。Kho-ni2 kap我chin7相疼，伊e5正名叫哥尼流，ti7 in hiah e5囡仔是第一細漢--e5,大我3歲，身軀大我重倍，一頭殼紅頭毛，大漢較好看，大膽koh老實。
別人攏講伊無ki-khiau3,若憨--e5,因為伊是查甫--e5,boe7曉tit做家內事；我想不論甚mih8人，無親像Kho-ni2 chiah好。我iau2會記得厝邊ka7阮起厝e5事情，in代先創便塗pheh8 ti7起厝e5所在，到所定著hit e昏，有20外人來起，阮攏企teh看，看見in一un5一un5疊起牆，用幾支柴做iN5仔掛ti7厝頂，舖極厚e5蘆竹，牆頂留一個煙銅，牆腳作一個灶。In tiam3 hia起，阮老母就ti7外面拾柴，聽候in起好，就入去hiaN5火，阮hiah e5囡仔ti7外面看見tui3煙銅內火燻起來，就大家tah手講，有所在thang企起lah。Hiah e5 ka7阮起厝e5厝邊，也替阮歡歡喜喜，逐人四散轉去，阮老母家己倚火悲傷，我想boe7出是甚mih8代誌。
明仔日koh有幾個厝邊來，ka7阮下門，iau2有一個兩扇e5 窗仔，趕緊創到chin7好，阮就搬去企。這個厝若有起兩間，雖然細koh低，照阮囡仔看起來卻是真好，門口有極大e5空地，thit-tho5行行，或是扑球，踢毽逐項好。阮老母買一張蝦仔網，逐日水tiN7水kho2,kap Kho-ni2到海邊，將網pha落水，聽候網沈--落-去，才拖起來岸頂，將網內所有--e5攏拚起來。我就拾hit e5鰍腸較金koh會跳--e5,較常是我一人teh創這個工，有時彼得也bat來贊我揀到滿筐，阮老母就去sah8,交hou7 Kho-ni2 kap我去離家9哩路e5小城賣。
Ti7夏天、秋天e5時，城--nih8濟濟人來海邊秋瀙，蝦chin7好賣。賣e5時Kho-ni2 koaN7筐仔，我toa3後面te3伊，因為阮老母看我比Kho-ni2較細，人若看見的確生起憐憫e5心，就thang得著錢。Hit城--nih8 e5人，真正價錢hou7阮了，koh加提寡hou7阮；這個代誌我iau2無boe7記tit。
第2章
阮ti7這間厝企兩年，有一日Kho-ni2 kap我koaN7一筐蝦去城--nih8賣；hit時是夏天chin7熱，無一點仔風，忽然西勢起一片烏雲。這日阮pha蝦chin7濟，所以筐chin7重，出門hit時阮老母講，lin2著賣了chiah thang轉來。
阮行有半時久，就落雨，一陣一陣較大，阮通身軀攏ak tam5,m7敢去閃雨，thau3雨入城，ti7街--nih8踢水踏塗，大聲叫買蝦--e5,有人toa3 ti7門口，有e5 tui3窗仔nih8 lui7 落來ka7阮買蝦，無偌久就賣了。就去ti7人e5門口帳錢，將錢包ti7 Kho-ni2 e5手巾beh轉去，Kho-ni2將空筐掛ti7石頭等，打算將我頭毛kap衫e5水攏來chun7乾。
這個門口對面，有一間大客店，內面hioh兩個人客，一個太太，一個小姑娘，tu2仔ti7窗仔nih8 teh看落雨；阮企ti7門口無偌久。Hit個小姑娘就開門，用手iat8 kah我過去，我打算伊是beh買蝦，就將空筐hou7伊看，hou7伊知我賣了lah。伊iau2-ku2企ti7 hit門口teh聽候我，我想過去hit爿，看伊beh甚mih代誌。就khiN5 Kho-ni2 e5衫講，你kap我來去。伊m7肯，ka7我sak，kah我家己一個去。
有一個母仔，企ti7小姑娘e5 ka-chiah後，看見我企ti7 gim5墘等，衫仔水chhiau7-chhiau7滴，伊e5面就變擋boe7-tiau5,就講：「I-ti2姑娘，你較好提幾個錢hou7伊，kah伊去，這號e5囡仔你beh kap伊講甚mih話？」
Hit個姑娘偏偏叫我著過去，伊代先企ti7腳踏椅等，後來就行到gim5墘腳大聲叫講：「An2-ne2 ah，hit e5囡仔ti7 chia，伊e5衫雨水chhiau7-chhiau7滴，母仔mh73伊上去樓頂，請你落--來chia kap伊講較好。」講了就有一位太太tui3樓頂落--來。
我一下看見就ka7伊請安，因為這個人不俗，我攏iau2 be7 bat看見--e5。
Hit 個太太用手tah我e5頭殼講：「你名叫甚miih8?」我就kiah8起頭來講：「叫做范Kui-lo5。」太太講：落到chiah大雨，啥事iau2 toa3 ti7這街--nih8?你看你e5衫攏tam5--lah。
我講：「Kho-ni2 kap我蝦賣iau2-be7了，chiah toa3 ti7這街--nih8,阮來e5時，阮老母ka7阮講，賣無了m7 thang轉去。這tiap8賣了--lah，阮是做小可生理--e5,m7驚雨tam5。」
太太koh 舉Kho-ni2:「伊是lin2是誰？Toa3 ti7後面teh te3你，是kap你做伴mah？」我講：「是，伊是我e5兄，名叫Kho-ni2,全靠伊照顧我，tu2仔chiah太太叫我e5時，Kho-ni2 tu2 beh ka7我chun7乾衫。」
Hit 個太太就chhoa7我去灶腳講：「你toa3 chia烘火，我好thang kap你講話。」Ti7 hia有極燒e5火，頂面teh pek肉，是我攏be7 bat食著--e5。早Kho-ni2 kap我入城，常常企ti7飯店口，看見夥計捧這號菜。阮就講：「阮若有錢，也chiah買趕來試食看teh。」今來到太太e5灶腳，看見塗腳chin7清氣，心內teh想ka7伊踏到攏是腳跡，kiam2 m7著hou7伊嫌，就頭殼tam3-tam3烘火，m7敢看東看西，到太太kap我講寡話，我就boe7記得家己e5款式，心內真歡喜。
太太koh問講：「你有讀冊抑無？」我講：「無，阮Kho-ni2有讀一禮拜，伊攏boe7曉認字，阮老母講伊鈍，就無hou7伊去讀。」太太koh問講：「你看見字會認抑難認？」我講：「m7知，因為通日我teh賣蝦，我都無試看。」
太太koh講：「你這個嬰仔，你知上帝抑m7知？」我就趕緊講：「我bat聽見，咱是伊創造--e5。」太太講：「著，你有聽見咱e5救主耶穌基督mah？」我講：「早準有聽見nih8,boe7記得是誰仔teh講。」太太講：「這個囡仔實在thang可憐，我beh詳細ka7你講，耶穌是咱e5朋友，伊chin7疼人，你m7 bat伊，伊久bat你，koh可憐你，照顧你。」
我講：「KaN2 m7是an2-ni，tui3阮老老父死了，照顧阮e5是Kho-ni2。」太太koh講：「Kui-lo5--ah，hit 個第一好e5朋友，常常kap咱做一堆ti7-teh，總是咱boe7看見伊。」
我想hit個太太看我e5款式，知我心內攏boe7明白。Koh講：你常常來，我beh詳細ka7你講，koh ka7我講：「Kui-lo5--ah，你ai3讀冊mah？」我就ka7太太說謝講：「Beh。」嘴an2-ni teh講，心內卻m7是，我驚了若講m7,太太會m7歡喜，koh阮老母bat ka7阮講，無論tu2著甚mih8人，若較尊貴--e5,就著順伊e5嘴尾才好。
Hit 個太太講：「你若beh，thang ka7 lin2老母講，逐7日兩擺你蝦賣了，著來我chia，我教你成點鐘冊，我iau2 beh ti7 chia tiam3幾月日久，你若來chia著較清氣相teh，你teh穿e5衫iau2無比這領較好e5 mah？」我講：「無ah。」我ku2知iau2有兩領好衫阮老母ka7我收ti7箱nih8,我無beh照實ka7伊講，向望hit 個太太會一領hou7我，明知講白賊是m7著，姑不chiong著tui3伊an2-ni講，伊講：「是an2-ni mah？我hou7你一領清氣清氣e5衫，你來chia著穿來，ti7 chia你thang提去。」就ka7 hit 個母仔講：「你去將I-ti2姑娘現時teh穿hit領較短e5藍花衫提來，我想伊比I-ti2姑娘較細漢，伊穿tu2仔好。」Koh問我講：「你這tiap8有幾歲？」我講：「8歲。」Hit時我頭tam3-tam3,boe7免tit見笑，想緊轉去較好，就tui3 hit 個太太講：「我m7敢定定toa3 chia，驚了阮兄teh聽候我轉去。」
Hit 個太太看見我kap伊講話面發紅，越lin3轉頭，伊就講：「Kui-lo5--ah，你講無別領衫是實mah？若是kap我講白賊，是hou7我chin7艱苦，你著老實講。」Teh講chiah e5話e5時，母仔tu2仔將hit領sui2衫hiahN來，我看見真中意，才無想hit個講白賊有大罪，就講：「我講是實--e5。」Hit tiap8 I-ti2姑娘用帕仔將衫包好提hou7我。太太教我倒轉去。I-ti2姑娘送我到門口講：「Kui-lo5,你明仔日著來，我toa3這窗仔內teh看聽候你來，我會認得這領藍花衫，若看見這領衫，就知是你，阮娘hou7你這領衫，我真歡喜。若是我聽伊這句話，心內知真見笑。」
第3章
Beh轉來阮兜，hit時ti7路--nih8行攏boe7進步，我雖然踢著塗糜水，卻無甚mih8大要緊，因為Kho-ni2 beh知我ti7人客in兜講甚mih8話，做甚mih8代誌。阮兩人tui3早有甚mih8代誌攏無相瞞，所以我將tu2仔chiah e5代誌攏ka7伊講。伊講：「這tiap8心內真艱苦，我打算講白賊是m7著，若是你的確tui3 hit 個太太m7-thang講an2-ni。」伊搖頭koh講：「我想你講白賊，比我講白賊有增差，因為你是細細e5查某囡仔，忽然講白賊，比查甫--e5差koh較濟。」我問伊：「Che是是誰仔ka7你講e5?」伊講：「無人ka7我講，我想我比你較濟歲，較有力量，出在人怎樣款待我，我攏無要緊，我若因為小可物來赤目，就生出hit 個無影話，想thang騙過手，hit號beh thai2會算tit人，比並我做查某囡仔，是軟弱thang可憐e5款，就生出小可白賊無算做無合情理。」
我聽伊講an2-ni，koh較知見笑，就講：「KaN2 m7是an2-ni，我知你m7 ai3嫌我，看起來你較贏我，總是願我這tiap8了後無koh講一句白賊。Iau2有一項，咱到咱兜，莫tit ka7 in講我得著這領衫。」Kho-ni2面帶笑笑講：「是啥事？」我講：「想將這領還太太，我心才會平安。」的確m7 thang穿這領衫，是我有tui3伊講無衫，若是咱兜iau2有兩領，一領是花--e5,一領是水紅--e5,攏是老父iau2 ti7-teh去城--nih8買來e5,打算你也知。Kho-ni2聽了thim3頭。我就講：「較好ti7海邊礁e5清氣沙nih8,挖一空，將che衫絡ti7內面，用沙來蓋，阮明仔日來就提去還伊。」An2-ni就chhe7一個好所在；Kho-ni2就ti7沙nih8挖一空，將hit個細包落ti7內面，用沙蓋好好，頂面看三塊石頭做記號。我驚了今仔日較晏轉去歹講話，就趕緊行，行到會看見阮兜e5所在，遠遠看見阮老母ti7外面teh洗衫，想伊的確teh看阮iau2-be7轉去。Koh看見彼得ti7 hi2邊仔倒ti7蘆竹teh顧鵝。聽候阮行到阮老母e5面前，阮老母chiah講：「Lin2今仔日beh thai2 chiah晏才轉來，kaN2是路--nih8 teh thit-tho5,或是tu2著甚mih8代誌？」我就用空筐kap Kho-ni2手巾e5錢hou7伊看。伊講：「Lin2今仔日an2-ni賣好，後來也著an2-ni 才好，咱chiah濟人beh過日，實在m7是koe7。」Koh講：「Iau2有彼得連小可仔也boe7做。」這個話是細聲teh講，是beh hou7伊無聽見，伊偏偏聽見，就面發紅，頭tam3落去用手央面，伊是時常ai3哭--e5,目屎就四淋隨，阮也無beh chhap伊，大家就toa3 ti7 hi2沙塗頂teh坐。阮老母hou7阮逐e5一片麵包，一碗牛奶，阮食了，就幫贊阮老母ni5伊所洗e5衫。
Hit暝我倒ti7 hit塗腳舖蘆竹e5 beh睏，翻來翻去攏boe7睏tit，想著hit 個太太tui3我講：「若是ka7伊講白賊，是hou7伊真艱苦hit句話，」想我講白賊kap伊有甚mih8干涉，beh thai2 hou7伊艱苦，實在hou7人boe7曉tit。我目珠真khok-khok teh 向天光，m7 ku2 koh驚了天光，beh ka7 hit 個太太講我前e5白賊，想beh an2-ni kap伊講，beh thai2講會tit出。
Chhau3-tu2-kham2明仔日，pha無蝦，連pha三日chiah有蝦。Kho-ni2 kap我真歡喜，起身去城--nih8賣。阮行到用石頭做記號e5所在，挖開沙，hit領衫猶原好好ti7-teh，thau2開包袱，將衫提起來poaN7-poaN7 teh，提hou7 Kho-ni2看，ka7伊講：「你看這領衫布身好，花也sui2,親像這號好衫我攏m7 bat穿著，我真是ai3到若親像寶貝，莫講叫我赤目，就是你也提boe7 tit thang出去還伊。」忽然koh想起這領衫耽擱3日，無送去還伊，我真無下落。今仔日若無去還hit 個太太，koh較tui3伊boe7 tit 過，就將衫仔反lin3轉，接起來，免得看見hit領衫e5 sui花，teh放m7過心。
我就趕緊入去城--nih8,一邊行，一邊kap Kho-ni2講：「你有bat聽見耶穌基督無？」伊講：「Hit時我ti7學內有聽見。」我講：「今將你所聽e5攏ka7我講。」伊講：「無甚mih8話記得，聽也無偌choa7,這tiap8 iau2會記tit淡薄。」Hit日有一個先生娘來教示阮，伊講：「耶穌真疼囡仔，常常照顧咱，我聽了這號話，就想到你e5代誌，hit chiah大船扑破千千你無死，m7是你好機會，是有teh保護你--e5,若無耶穌，你beh thai2會活？」講了，就到hit e5太太所tiam3 e5厝，上gim5墘，ti7門口teh企，Kho-ni2 iau2 ti7街--nih8 teh買蝦--e5。我就beh著門nih8 e5 giang仔，無打算I-ti2姑娘代先ti7窗仔內看見，無聽候我著giang仔，就落--來ka7我開門。伊講：「Chiah teh數念你，驚你無來，啥事無穿hit領藍花衫？」我應伊講：「請你chhoa7我去見lin2太太。」伊講：「你beh見阮ne2好，你te3我來去樓頂，我tu2仔ka7阮ne2講你來lah。」
伊就chhoa7我入一間，chin7 sui2 e5,我boe7顧tit看內面排sui2到怎樣，目珠直直看hit e5倚ti7窗仔teh坐e5太太。伊看見就講：「你啥事有驚e5款？m7 sai2驚做你ka7我講。」我應講：「Hit日仔你hou7我一領衫，我提beh來還你，m7 sai2 hou7太太為著我來艱苦。」Hit 個太太就牽我e5 手，教我坐ti7伊e5身邊講：「你啥事hiahN 這領衫來還我？我講：「Hit日我所講e5話，攏是無影，boe7信tit e5,我明明有兩領衫，收ti7阮老母箱內，koh我本無beh讀冊，也tui3你講beh，攏是假--e5,我知我chin7無老實，你bat講，我若講白賊，就是hou7你艱苦，你今m7 sai2 lah!」
Hit 個太太iau2-ku2 款待我若in子，我chhih8-chhih8 chhngh-chhngh teh 哮，雖然teh哮，到底比代先較khuiN3活。Teh 哮e5 時，hit 個太太無kap我講話，聽候我哮了，伊才講：「嬰仔，你做m7著，拍算是我一人憂悶mah？」我講：「Kho-ni2講了，你做這號事，阮老母m7知，也無別人知。」太太講：「我hit日ka7你講，有一e5疼你--e5,你記得是是誰？」我應講：「是耶穌基督，我也bat問Kho-ni2,耶穌是是誰？」伊講拍算是一隻大船拍破e5時救你e5活命--e5。
太太講：「伊講真著，hit時救你e5是耶穌，現時伊也逐日teh照顧你，你若做甚mih m7著，伊e5心chin7憂悶，因為伊chin7疼你。」我講：「Tui3 這tiap8無beh koh做m7好事lah！」太太講：「你這號心願真正好，總是boe7家己靠tit，只有求耶穌赦免你，心內才會平安，我今koh問你，得著我赦免你，你知心內有較平安mah？總是會除去你e5 罪na7有耶穌，著求伊。」
我講：「我m7知耶穌ti7 ta2落。」太太講：「伊kap咱chin7近，咱雖然無看見伊，伊ku2 ti7 chia，你若用心kap耶穌講，伊的確beh聽你。」我聽chiah e5話，有偌濟未明，siu7 beh聽候倒去才問Kho-ni2,細膩講究。就tui3 hit個太太講：「我beh求耶穌赦我e5罪，今向望你教我讀冊，若是字歹讀，我也beh讀。」我嘴講beh來讀冊，心內卻是常常beh來見太太。伊講：「我真beh教你，總是這tiap8 boe7,因為我有一個朋友，伊tu2仔寄批來，知伊e5病重，我著去服事伊，明仔日就beh起身，無定著是秋天抑是明年才會來。」我就一邊哮一邊講：「An2-ni就無路用lah!」伊講：「甚mih無路用？」我講：「實在無路用，我本想tui3這tiap8 beh做一個好囡仔，m7講白賊話，beh hou7 耶穌歡喜，你若去，驚了無人教示我，boe7曉tit行。」
伊講：「Kui-lo5--ah，耶穌無離開你，伊常常kap你ti7-teh，做你直直求伊，我chia iau2有一個法度，你若beh，會幫贊你。」講了，就tui3 桌頂提一本冊，hit個冊皮是赤色--e5冊，冊邊3面攏an金，伊提著hit本冊講：「這本是聖經，冊nih teh講耶穌怎樣疼咱，怎樣替咱死；koh講教咱做人著怎樣。我知你這tiap8 未讀，你著去chhe7 人教你，我想你若真心beh讀，自然讀到會。」我就歡歡喜喜將hit本好冊chih 來，因為知太太已經hou7我這本冊，伊的確已經赦我hit個講白賊e5罪，我也注意定著，beh想一個法度讀這本冊。
伊koh講：「我koh來e5時，你若會讀這本冊，我就chin7歡喜，我已經將你e5名kap我e5名，攏寫ti7 這冊--nih8,hou7你無boe7記得我e5意思。」我聽這個話，我就流目屎，滴落去ti7太太e5手kap冊--nih8。伊koh講：「Iau2有一項，會替你做，你知是甚mih8 mah？」我聽了b免oe7免tit koh有一點仔向望e5心，teh想伊beh將hit領衫hou7我，就應伊講：「M7知。」伊就牽我e5手講：「我會替你做--e5,就是求hit個慈悲天父e5時，續求伊toa3著耶穌保護教示你這個小Kui-lo5。」
第4章
Tui3 hit日了後，無論早起日晝e昏，千千想著hit e5新得著e5寶貝。早我攏be7 bat看見這號sui2冊，無扑算我現時有得著，冊中e5話，雖然boe7曉tit，m7-ku2 chin7保惜；逐日冊無放手，有閒就頁頁看，若是我所ai3 e5 m7是冊中e5道理，是ai3 hit本冊紙真白、字真烏，kap真sui2。早我有甚mih8所ai3 e5,攏乞阮老母收去，鎖ti7箱來，伊準，我才敢提出來，所以hit 個物攏boe7算tit是我e5。這個冊是hit 個太太hou7我，將伊kap我e5名字攏寫ti7冊--nih8,我chiah chin7保惜。Hit日將冊提到阮兜hou7阮老母看，伊也beh續收去，聽候大漢chiah beh hou7我。伊講：「將這號sui2冊，hou7這個 m7 bat字e5囡仔，有甚mih8路用？ Hit個太太若是hou7你寡錢，做衫買鞋，也是好；你看你e5衫攏破--lah，我也無閒thang常常ka7你補。」
我講：「看這e5冊，比衫較好，我這e5破衫穿慣勢--lah，就無要緊。」阮老母講：著將你e5冊，下ti7架仔頂，boe7扑歹。我講：「Hit e5架仔頂siuN懸，提boe7著。」阮老母講：「你提boe7著，iau2-ku2會看見，你m7 bat字，提也無路用。」我就哮，kah伊莫得下ti7 hia。伊講：「出在你。」Chiah我逐日提著冊，時刻無放手，連暝時睏醒，也提冊下ti7胸坎。
Hit本冊皮kap冊邊e5金，loe3到攏舊。Tauh8-tauh8 teh想hit個太太所講e5話，ai3我著chhe7人教我bat字，學讀冊，向望若會曉讀，hit 個太太kap I-ti2姑娘明年轉來，的確歡喜，總是m7知beh怎樣才學會曉tit。有時想到阮幾e5厝邊有冊看伊常常提teh讀，若是in e5冊攏是Ui-li7-su7國話，我這本聖經，ku2是英國話，知in也m7 bat。有時想到Hou2-ni2,伊ti7學nih8 bat讀英國話e5冊，beh kah伊教我，mi7驚了boe7做tit，一來Hou2-ni2無定著ti7家--nih8,二來就是ti7家--nih8,伊也m7 ai3講話，人若beh請伊做一個小可，伊e5目珠就tiN3 到雄kai3-kai3,伊本歹性地，今koh較慘。看伊e5心那準有teh想甚mih8,因為Kho-ni2 ka7我講，有一日看見伊倒ti7 hi2山nih8 teh哮，chiah m7敢kah伊教我。因為beh bat字，我eng2-si5 ka7 Kho-ni2講，想看有甚mih8法才會得著，總是想攏無。
有一日忽然想起hit 個太太講：「你若有甚mih8難kap疑ngai2 e5事，thang tui3耶穌求，伊是疼你，beh幫贊你。」Koh講：「你講甚mih8話，耶穌攏會聽見。」我就打算日暗去海邊無人看見e5所在，將我e5心事ka7伊講，想的確會hou7我bat字。
代誌創了，就走到一個山窟仔，hia離阮兜遠遠，知無人會聽見我e5話，就將心內e5艱苦ka7耶穌講：「我有一本聖經，冊內e5意思chin7 ai3知，若是m7 bat字，也chhe7無人thang教示我，聽見講你chin7疼囡仔，求你幫贊教我會bat字。」講了就走轉去阮兜。Hit時已經暗--lah，boe7看見字，姑不chiong著聽候到天光chiah koh看。
到明仔早起，日chhim2仔出，就tui3枕頭腳提冊出來，打算會bat字，無phai3-phe 看了，連一字也m7 bat，我e5心大失望，就續哭。想beh koh試看，因為hit 個太太ka7我講，若將心內e5艱苦攏ka7耶穌講，伊的確幫贊我。想伊有講an2-ni，的確是知，所以koh去tiam3 hit 個山窟仔求耶穌hou7我會bat字，比頂擺較迫切，連連幾若日常常是an2-ni祈禱，攏boe7會照我e5心所ai3。
有一早起阮老母教我去ni5昨暮日所洗e5衫，我聽了就去ni5;一邊ni5,一邊卻是艱苦，因為想耶穌無聽見我e5話，驚了是boe7曉tit祈禱；真ai3 hit個太太緊來教示我。Tu2仔將彼得e5 短衫，tui3腳桶提起來，beh ni5 ti7樹枝nih8,聽見Kho-ni2 e5聲叫我講：「Kui-lo5,Kui-lo5,你ti7 ta2落？」我應講：「Ti7 chia。」伊就走來講：「有lah，有lah，得著lah。」看伊是空手來，我講：「你得著甚mih8?」伊講：我得著一個法度，hou7你thang bat字。我聽了無張持手一會鬆，將彼得e5短衫ka落塗腳，tah著手講：「你得著甚mih8法度？緊來ka7我講。」伊走到沙堆頂講：你上來chia。我也就走到hia。伊講：「Hit海邊離chia 3、4哩路，hit間小厝頂，你有看見無？」我講：「有--ah，hit間是Phok-lok8-kou e5厝。」伊講：「你iau2 m7知--mah？Hit個Phok-lok8-kou搬去有半月日久lah，這tiap8有一個守寡e5 Lek8-tek-kou搬來企hia。」我講：「這個守寡人是甚mih8號人？」科爾講：「無甚mih8知；聽見講是家己一個，koh bat英國字，也會寫。」我講：「你想伊beh教咱mah？」Kho-ni2講：「咱來去見伊，相kap求伊，的確著ka7伊講，beh ka7伊鬥做甚mih8。這tiap8我有teh打算著ka7你講，我beh ka7伊講，kiam2-chhai2作菜園，搬土炭，或是做小可工，總無我到chiah大漢lah，iau2-ku2是無路用lah？你m7 sai2驚boe7,我若an2-ni，伊kiam2-chhai2會教你讀冊。」
我講：「你真好款待我，總是著會記得我e5代誌。」伊boe7顧tit聽候，聽到了，就趕緊走倒翻去，去做工。我也將iau2-be7 ni5 e5衫就ni5伊。代先我向望bat字，已經失望，也teh想耶穌無聽我祈禱，若有Kho-ni2 teh照顧我。Koh想這個意思，或是耶穌tiam3 ti7伊心裡，親像阮義父ti7海邊拾我e5時，是耶穌kah伊可憐我，這tiap8若Lek8-tek-kou beh教我讀冊，也算是耶穌聽我祈禱。明仔日Kho-ni2 kap我beh去Lek8-tek-kou in兜，ti7路nih8 teh行，我行真緊，常常比Kho-ni2較做頭，拖伊e5手ng2,kah伊較緊行。趕到離in兜無遠，就驚見笑，kah Kho-ni2去扑門，我toa3 ti7後面teh聽候。伊扑門，就聽見內面有人講：「入--來。」伊就sak開門看hit間厝若有一間，拚到清氣清氣，比阮兜較sui2,邊--仔扑一張眠床鴨卵青蚊罩、花被，壁--nih有架仔，掛碗盤，下腳有金噹噹e5鐵爐，內面有起火teh。Hit邊--仔坐一位老大人，穿花布衫，白手巾phoah8 ti7肩頭，頭殼戴一頂懸e5白帽，koh掛目鏡teh看冊。我teh想hit個老大teh看e5 kaN2是聖冊。伊看見我，目鏡就褪起來講：「做你入--來lah；我雖然m7 bat lin2,ku2歡喜看lin2囡仔。」
我聽了iau2 m7敢入去。Kho-ni2 khiN5 我e5手入去，企ti7 hit個老大e5身邊講：「我叫做Kho-ni2,正名姓叫做范哥尼流。」Koh舉我講：「伊名Kui-lo5,阮企起ti7 這海邊，我會曉tit做工，Kui-lo5伊知，你若beh kah我ka7你做工，不管作菜園、拚掃、剖柴，我攏會。」Hit e5 Lek8-tek-kou聽伊講an2-ni，攏boe7曉tit伊teh講怎樣，就講：「哥尼流--ah，講攏無明無白，你beh ka7我做工，是為著啥代nih？」 Kho-ni2講：「Tah這e5 Kui-lo5真ai3 bat字thang讀冊，總是無人thang教伊；聽見人講你bat英國字，我有kap Kui-lo5講，若我ka7你做工，kiam2-chhai2你chiah教伊bat字。」Lek8-tek-kou看見我tiam3 ti7 Kho-ni2 ka-chiah後teh企，微微仔笑講：「你就是Kui-lo5 mah？Thang來我chia，家己ka7我講，你啥事ai3 beh讀冊。」我應講：「有一個太太送我一本聖冊，kah我著讀，總是我連一字也m7 bat。」Kho-ni2緊me2插嘴講：「伊hit本是英國冊，若是英國話伊會曉tit講，m7 ku2? bat字，連字母也m7 bat，伊又koh年紀少。」
Hit e5 Lek8-tek-kou講：「Kui-lo5你ai3 beh知hit個聖經所教示你e5 mah？」我應講：「真ai3!真ai3!求你教我。」Hit e5 Lek8-tek-kou講：「好lah!看你甚mih8時會來？」我就緊me2接嘴講：「明仔暗頭就beh來，就逐暗頭也攏beh來。」伊講：「你暗頭chiah beh來an2-ni好，tui3明仔早起，我代先試看teh。」Koh ka7 Kho-ni2講：「你若beh來讀，也thang。」Kho-ni2講：「我e5年紀雖罔m7是少少有較濟幾歲lah，做工卻奇會，m7 ku2讀冊真鈍。」
Hit 個 Lek8-tek-kou講：「He2!無要緊，你若beh，我就會教你；我tu2著濟濟e5囡仔比你較鈍lah，後來攏bat字會讀冊，你若beh讀，也thang路--nih8 kap伊做伴免 tit hou7伊家己一個來。」Kho-ni2講：「An2-ni不止好。我真感謝你，總是驚了我boe7曉tit讀，hou7你費神na7-tiaN7。」Hit個Lek8-tek-kou koh笑講：「Che是我e5代誌，我無驚費神。」講了，伊就教阮轉去。
阮真歡喜，轉來阮兜，ti7路--nih8 teh行kap Kho-ni2講：「我常常求耶穌hou7我bat字，an2-ni這個老大真ai3教咱，打算的確是耶穌hou7伊an2-ni。」伊聽了攏無應，我知伊心內是teh想甚mih8,就出在伊，無koh kap伊講。有hiah久伊就講：「你所打算e5是真著，真是耶穌hou7伊an2-ni款待咱，想到an2-ni著感謝主，因為咱beh甚mih8就求主，得著了ai3 boe7記得主e5恩，che真無合理；比並咱枵寒餓，就去ka7老母討食穿，後來就攏無beh kap伊講一句話，你打算he是好囡仔mah？」我講：「我看也是an2-ni，的確著感謝主耶穌e5恩才著，今暗咱著感謝主。」Hit時阮iau2 boe7曉得不論ti7甚mih8所在攏thang用心祈禱，若有想去hit 個沙窟祈禱，主才會聽見。Tui3 hit日起，我就逐日祈禱耶穌，那祈禱那信耶穌kap我真近，會聽我e5話，也的確beh準我e5所求。
第5章
連連幾若禮拜，我kap Kho-ni2差不多逐日去Lek8-tek-kou in兜，將伊hit本大本冊來讀。伊hit本冊e5字，比我e5較好認，因為伊hit本冊有畫人物花草，阮常常亦起來看。論字我比Kho-ni2較快bat，論意思伊比我較濟明白。
Hit 個 Lek8-tek-kou m7但教阮bat字，也常常開拆hou7阮聽，教阮著照道理去行。有一e昏，我代先讀羅馬15章，講：「咱勇健著容允hit 個軟弱--e5,m7 thang求家己歡喜；」chiah e5字我差不多攏bat，若有一兩字m7 bat。Kho-ni2 m7 bat e5是較濟；讀了，我就beh讀第2節。Kho-ni2講：「免koh讀下面，著聽看是甚mih8意思。」就tui3 Lek8-tek-kou講：「你看我是勇健--e5,ti7 chia無一個囡仔親像我勇健，想這號會那親像teh舉我。」Lek8-tek-kou講：「冊內e5意思，這tiap8你boe7曉tit，也有你會曉tit e5。」這節冊是講：「你是勇健e5囡仔，著容允hit 個細漢軟弱--e5,beh用你e5氣力幫贊in，m7是專專揀家己所歡喜e5代誌。」Kho-ni2聽伊，就勻勻仔teh講，實在著an2-ni。我就趕緊講：「伊chin7好款待我，伊是體貼軟弱--e5。」Kho-ni2就看我講：「你是查某e5,koh細漢，姑不chiong著an2-n款i待你，想我款待比彼得自然有增差。」Kho-ni2講了，我就講：想這節冊所舉--e5,m7是舉彼得，因為伊比你較濟歲--lah。Lek8-tek-kou講：「彼得是是誰？」我應講：「伊是Kho-ni2 e5二哥，13歲lah，伊e5 io跋破相，若會倒teh boe7做甚mih8,別人teh做甚mih8伊攏boe7,伊也無chhap人。」Lek8-tek-kou講：「可惜！伊boe7做甚mih8,啥事伊m7學刺襪、so索--仔ah？Kui-lo5你教伊，好m7好？」我講兩項我攏boe7曉tit。
Lek8-tek-kou講：「我攏會教你，我tui3細漢做慣勢lah，這tiap8 iau2-ku2記得，你beh學mah？」我應伊講：「學hit個，beh-thai2有thang讀冊nih8,我若有暗頭一tiap8仔久閒，thang來讀冊，別時阮老母m7準我來。」
Kho-ni2講：「我學hit e5,thang仔m7 thang？讀冊是較無要緊，因為我chin7鈍。」Lek8-tek-kou講：「看你hit支手hiah粗魯，也m7好so索--仔。」Koh ka7我講：「你讀第2節。」我就讀，hit時心內攏無想字，因為我私心beh做--e5,kap知著做--e5,兩號e5念頭，chhap-chhap如ti7心內。Kho-ni2就勻勻仔teh讀hit 個第3節講：「基督無求家己e5歡喜。」我聽這節冊，ti7心內那是teh tui3我講--e5,我讀了，就主意定著beh學so索--仔，ka7 Lek8-tek-kou講：「請你教我an3-choaN3 so。」伊講：「你an2-ni chiah是好囡仔，你tiam3 hia學so，我tiam3 chia教Kho-ni2讀，到你會so，伊亦會讀。Hia有寡礁草--仔，你提來，我教你so。」這幾日Kho-ni2著割寡草--仔，ka7彼得備辦下teh。Kho-ni2講：「An2-ni chin7好，我ka7伊備辦。」
阮就轉去阮兜。論hit 個so索--仔chin7會學，koh我也ai3 so，學一禮拜久，hit 個Lek8-tek-kou看了就講：「你會曉tit so lah，thang去教彼得。」
阮hit日轉來e5時，Kho-ni2就割一捆草--仔，我提所so e5索--仔，beh轉去hou7彼得看，hou7伊知我會曉tit so，也 so chin7好。行beh到阮兜，看見彼得猶原倒ti7 hi2沙--nih8,我就走到hia講：「彼得，我ka7你講一項代誌，我beh教你so索--仔；hit 個Lek8-tek-kou講我是勇健--e5,你是軟弱--e5,我應該幫贊你。我已經學會曉 tit so--lah，beh來教你。」
彼得面做伊越去無beh看，我知伊無甚mih8歡喜，就khoeh伊hia坐，講：「你m7 sai2受氣，tu2仔chiah teh講你軟弱--e5,是講你逐日定定toa3 chia，boe7會thang去thit-tho5,無親像阮thang去城--nih8,he kiam2無鬱鬱卒卒mah？」伊聽了iau2-ku2面做伊越teh。我koh講：「Kho-ni2連我kap hit 個Lek-tek-kou，攏想你的確beh學so索--仔，我有toa3一條pan7來，你啥事m7看看cheh？Kho-ni2 ka7你割hiah濟草--仔hiahN來。」
彼得iau2無beh chhiu3-chhai2,也無beh看，做伊teh so手，親像真艱苦。無偌久伊就用手央面哭起來。我講：「你m7 sai2哭，m7 sai2哭。」伊講：「我真憂悶--ah；我是無路用e5人，一世人是an2-ni--lah，我想Kho-ni2 ti7 hi2厝--nih8,老母面頭前雖然有嫌伊，m7 ku2 ka-chiah後teh o-lo2伊是真好e5囡仔，是這家所倚靠--e5。親像你是查某e5,m7 ku2會網蝦，也會讀冊，我是boe7做半項，也攏boe7曉得甚mih8代誌e5人。想世間啥事生我che無路用e5人？」伊那講那哭，哭到嗓聲，我就真驚，因為伊往時攏m7 bat哭到an2-ni，伊也永m7 bat講家己e5代誌。今an2-ni講，就無法thang安慰伊，若有坐ti7伊身邊，聽伊koh講甚mih8話。Tap8仔久伊koh講：「往常時你kap Kho-ni2做堆，sin7我家己一個，今你beh教我做這個，是啥事nih？打算你kap Kho-ni2攏無beh chhap我。」
我講：「我攏m7知你有an2-ni想，Kho-ni2伊也m7知；你莫 tit an2-ni想，你thang kap我學so索--仔，你若學會曉tit就thang做有路用e5人。Che索--仔若去賣，會值濟濟錢。這tiap8人攏趕緊teh修理厝，索--仔是做厝頂e5路用，家家戶戶攏著用。你若so索--仔，會hou7老母歡喜，kiam2 m7是有路用e5人mah？」
伊聽chiah e5話，就那無哭，將伊e5手對面--nih8放落去，看我所so e5索--仔。Kho-ni2也ka7伊hiahN草--仔來。彼得看見就chin7歡喜，beh代先so一條節仔看會使得抑boe7使tit。阮3人定著主意，將so索--仔e5代誌，無beh hou7阮老母知，就ti7離開家無遠去so索--仔。阮老母逐日無閒，teh趕做工，也無chhap阮。彼得so一條，就蜷起來，Kho-ni2 ka7伊提去收破船內。Che船是反仆跨ti7海墘。聽候伊so到濟濟，才去賣錢hou7老母。
Kho-ni2 ka7伊講：「我ka7你創濟濟草--仔，看你到偌gau5 so，攏富足你用。」我因為代先無kap Kho-ni2要緊彼得e5事，今卻有teh反悔。Hit一暗都也真歡喜，到倒teh睏e5時，我暗靜teh家己想，耶穌知彼得會學an2-ni做，也的確歡喜。
第6章
到8月，中秋就緊到，想了後日短，真koe7暗，暗頭chin7會無閒，驚了boe7會讀較濟，打算著別時才會kap hit 個 Lek8-tek-kou讀，因為我那想，心內那著急，ai3到boe7 tit一時緊猛會。
有一日去問Lek8-tek-kou講：「逐禮拜日早起，我也來讀，好抑m7?」伊講：「Thang來，總是hit日我無ti7-teh。」我講：「禮拜日早起你ta2落去nih？」伊講：「去禮拜堂。」我就好一聲講：「都無看你有甚mih8好衫，千千看見你只壁頂掛一頂淺帽仔na7-tiaN7。」伊就笑講：「好衣裳卻其無，che帽仔戴有十數年--lah。」
我講：「這頂帽仔是會戴tit，若是戴去禮拜堂就boe7做tit。」伊講：「啥事boe7做tit？聽你an2-ni講，就知你be7 bat去禮拜堂。」我講：「有去--lah，總是不過tiamt3? hi2門口，無入去內面，看hiah e5入去e5婦人人，攏是穿綢緞，戴sui2帽koa3插孔雀毛，攏無人戴親像你這等淺帽仔。」伊講：「He2是ta2落一間--e5?」我講：「就是城內新起--e5。」伊講：「Hit間人是ti7城內刁故意起beh hou7出外人禮拜e5,in吟詩祈禱，攏用英國話。阮平常人就無去hia，是因為beh聽阮e5土音，chiah常常去kap阮相近hit間e5禮拜堂。這間是講Ui-li7-su7話--e5,你若kap我去，就會看見濟濟戴親像我戴這號淺帽仔--e5;下禮拜日你著kap我去。」
我講：「人去hi2禮拜堂是做甚mih8?」伊就起憂悶e5款，量約伊家己teh想囡仔到chiah大漢，iau2 boe7曉tit去禮拜堂是做甚mih8。Lek8-tek-kou就講：「嬰仔，阮去禮拜堂，就是beh祈禱主，o-lo2主，也beh聽主e5聖經，kap人teh開拆聖經e5道理。」
我講：「若是有祈禱，我就beh去，因為我常常驚boe7曉祈禱。早前有一位太太ka7我講著祈禱，我定定憂悶無人教我，你若chhoa7我去，我真ai3去lah。」Hit時心內ai3到boe7顧tit thang liam5-piN到禮拜日。
到拜六e昏，就攏boe7睏得，ai3天緊猛光。到天chhim2-chhim2-a2光，阮老母睏iau2-be7醒，想著hit 個 Lek8-tek-koubat講，不管穿甚mih8衫去，攏thang。所以無聽候ka7阮老母hiahN新衫，就穿本teh穿e5衫，褪赤腳，去chhe7 Lek8-tek-kou。一下入門伊看見我，就有略仔奇怪，也無kap我講甚mih8。
聽見禮拜堂teh摃鐘，阮就起身去。入禮拜堂iau2-be7有人來，我看我家己e5衫kiaN-lang5 ，就chin7見笑。Tu2仔kap Lek8-tek-kou7 ti7 hia teh坐，忽然聽見有hiah濟腳步聲，越頭一下ka7伊看cheh，有hiah濟e5囡仔一對一對相牽手入--來，心內真奇怪，想chiah e5囡仔，攏beh來做甚mih8。無偌久，牧師就上台，讀聖冊，開拆道理。Hit日ti7禮拜堂有濟濟我聽boe7曉tit，總是恍惚若有一位，阮看boe7見--e5 tihia7聽阮所求。早我ti7 hit沙窟nih8祈禱，無an2-ni，不過信耶穌beh聽我na7-tiaN7。Lek8-tek-kou ka7我講：「今ti7 chi2禮拜堂nih8,就知耶穌有kap咱ti7-teh。」阮祈禱了，就吟一首詩，牧師koh teh講道理，我坐到這tiap8,就厭sian7,心真ai3聽，m7 ku2真sain7,就頭殼tuh ti7 Lek8-tek-kou e5肩頭邊teh睏，到人beh跪落去祈禱，我才醒。到禮拜煞，就kap Lek8-tek-kou轉來，一路也無講甚mih8話。
明仔e昏，我去讀冊e5時，問伊講：「禮拜堂nih8 hiah e5囡仔teh創甚mih8?」伊講：「In是學聖經會e5學生，kap in先生讀，做一下去禮拜堂讀聖冊、讀詩、學吟詩。」我講：「不論chhin3-chhai2 e5囡仔攏thang去mah？」伊講：「你若ai3去，若lin2老母beh hou7你去，he是真好。」我講：我真ai3去--lah，聽候我轉來去問阮老母，伊若beh hou7我去，我就去。
冊讀了就緊me2轉去，beh問阮老母準我去聖經會讀mah。心內家己teh打算伊的確準我去。一下入門，也無管伊厝內有甚mih8代誌，直直走到阮老母面前講：「你beh hou7我穿hit領水紅衫，去聖經會讀mah？」伊就續受氣講：「Hit 個去學聖經會，我攏m7準你，你beh學這個，學hit 個，將來續無一個thang相幫，你看hiah e5麵包teh，是誰beh食ah？」我聽見講，就倚去桌頂一下看，看見幾個麵包，攏pek到臭礁著火，烏ma-ma，差不多攏boe7食得。阮老母koh講：「Che攏是因為lin2讀冊所致--e5。後來我的確忍boe7 tiau5,chhut-chai7 lin2 lah。」
我聽見伊an2-ni講，攏無明白是為著怎樣chiah講an2-ni。只是Kho-ni2 tiam3 ti7 hia頭tam3-tam3,面mi7發紅講：「Che是我pek到臭火礁，烏臭臭--e5。阮老母koh講：「我boe7曉得lin2攏是he7-choe5  teh怎樣。連彼得一個神影也攏無看見，打算也是去讀冊。論che Kui-lo5本m7是算咱家內e5人，照法度koh較著幫贊我，伊也無beh在厝，那親像hit 個財主人e5查某子，日日去讀冊，sin7 che Kho-ni2,伊雖然ti7家--nih8,教伊去顧pek爐，伊卻看hit 個麵包做無要緊若親像石頭，做伊看聖冊；將pek爐 e5事，無一點仔關心。」
Kho-ni2講：「照我想也是真可惜。」老母講：「你做你teh念可惜，hit e5麵包就家己會變好mah？到e昏，你beh食就知烏koah苦，hit時就知叫koh較可惜。」Koh舉hi2壁頂e5架仔講：「Hit e5冊著ka7我定定掛hia，m7準你kap Kho-ni2去ka7我振動著；後來無論平常日、禮拜日，beh去讀冊，或是讀聖經會攏m7準你去。」
我聽chiah e5話，心就真艱苦擋boe7-tiau5,就出去坐teh哭。一心teh想會曉tit讀聖冊，聽候hit 個太太若轉來，好thang讀hou7伊聽，也想beh kap hiah e5囡仔，相kap去讀聖經會，今攏boe7做tit--lah，就將本teh心適興--e5,做一下無去。我本teh想beh做一個好囡仔，來學耶穌所教示e5話，今boe7 lah，m7是我e5錯，是因為m7 bat聖冊，無te3 thang去學好，就hou7阮老母teh受氣，卻也無想到阮有hiah濟hou7伊艱苦著急；koh也無打算Kho-ni2將這禮拜beh食e5麵包，pek到這樣，實在是伊無細膩。Koh hit時我也起憨性講，若是主耶穌beh hou7我做好囡仔，就無hou7我tu2著這號e5代誌，的確會hou7我去聖經會讀冊，學道理。
到第二日早起，我iau2-ku2是這號款。阮老母講：「你若定定chhai7 chi2厝內有甚mih8好？你較好出去。」我聽了，出來beh去海邊，行無偌遠，聽見彼得teh叫我，聽伊e5聲說親像極歡喜--e5,比前大不相同，只看見伊倚ti7 hi2破船坐teh so索--仔，邊--仔lok寡草--仔。伊so去真緊，差不多無看見手。伊講：「我so偌濟--lah，你知mah？ Kho-ni2將我所so--e5,做一下收ti7 hi2船內，你去看看cheh。」
我就勻勻仔行beh去ka7伊看cheh，心內拾無打算伊so到hiah濟，到一會看見就chin7奇怪，m7若so濟koah好lah。就倒轉來ka7彼得講：「Hiahe5會值得十所千錢。」伊講：「這個索--仔我有teh想hit e5作穡e5育祿伯，伊的確會ka7我買，因為這時伊chiah teh收冬，著欠用索--仔；che是瑪莉姐ka7我講--e5。Hit 個育祿伯ku2是伊e5頭家，你今早起，若無代誌thang去ka7伊講，賣錢就 thang交老母，kiam2 m7是hou7伊講乖嬰--ah？」我講：「我無閒thang去，講了就 beh行。」伊koh講：「Kui-lo5--ah，求你去作田hia行一下，你若去ka7老母講，伊也的確beh hou7你去。」我講：「M7 sai2去問，我也無beh去hia。」一邊講，一邊beh行，雖然an2-ni teh講，心內卻無平安，學道理雖be7深，卻知耶穌無歡喜an2-ni行，就坐ti7 hi2沙--nih，家己teh想。忽然想著Lek8-tek-kou所教e5聖冊講：「基督也無求家己e5歡喜。」因為想到an2-ni款待彼得koh較tui3伊boe7 tit過，家己主意定著，beh倒轉去ka7彼得講。就行到伊hia講：「彼得--ah，tu2仔kap你睹氣講m7去，he實我m7著，這tiap8今就beh去hia，你hou7我一條索--仔做pan7,提去hou7伊看。」
彼得就歡喜到boe7顧tit，講：「我toa3 ti7 chia聽候你，伊beh買m7買你攏著來ka7我講。」我講：「你做你聽候，去m7 sai2偌久，一tiap8仔久就來。」我一邊teh行，心內一邊teh想雖然無聖經ti7手--nih，iau2-ku2著記得已經聽了e5話，求耶穌hou7我較明白；我koh想伊的確有甚mih8法度，hou7我會讀冊。
第7章
行到半路，聽見有車聲，來到面前，坐車e5人問我講：「你beh kap我坐車mah？」我看見hit張車載五穀，頂面作田主teh坐就是育祿伯，車就停--teh，伊就牽我上車，問我講：「你beh ta2落去？」我扑算你是beh去阮兜看lin2大姊。我講：「m7是ah，刁故意是beh來chhe7你。」伊講：「你是beh chhe7我，che真chhau3-tu2-kham2,這tiap8是收五穀e5時，我罕 tit tiam3 ti7 hi2厝；lin2老母教你來甚mih8代誌？」我講：「M7是阮老母kah我來，是彼得kah我來。伊這tiap8有so hiah e5草索，想你kaN2著用，才教我來問你。」伊講：「著！著用！Che teh收冬e5時，草索有偌濟路用，koh今年較無te3 thang去買。伊有偌濟？攏ka7我留teh。今聽見伊會so索--仔，真是thang歡喜。」
我講：「彼得伊也真ai3做小可工，幫贊老母，若是網蝦e5代誌，伊是boe7會鬥幫贊。」育祿伯講：「可惜hit 個囡仔會這個，boe7 hit個，現在伊有偌濟索--仔beh賣？我就將彼得所so--e5,ka7伊講。」伊講：「彼ku2濟，也嶄然賣得濟錢；你kap Kho-ni2若beh ka7伊提來，thang將索--仔做一下捆起來，今e晡lin2兩人扛到阮兜，看值得偌濟錢就hou7你，你才提去hou7彼得；我想伊的確ai3家己提交lin2老母。我記得細漢e5時，也是an2-ni，你這 tiap8來ka7我講，真是好囡仔，m7是空空行--e5。」伊an2-ni teh o-lo2我，我反轉見笑，因為伊m7知我今早起有起受氣，無要緊彼得，只顧家己。
育祿伯tui3我頭殼tah-tah teh講：「你大漢--lah，著做一個好查某囡仔，親像lin2大姊瑪莉，chiah會安慰lin2老母e5心。」我聽了，koh較知tng boe7起，總是心內teh想講，boe7堪 tit hou7伊o-lo2到an2-ni。到in兜，有做工e5人，ka7我扶落車，kah我去灶腳chhe7阮大姊。到灶腳，看見阮大姊kap in頭家娘，趕緊teh煮日晝，beh hou7做工人食，伊kah我hi2椅寮坐，捧一碗奶kap麵包beh hou7我食。In頭家娘m7是teh煮飯是teh煮菜，一邊做伊煮，一邊kap我講話，問阮兜e5代誌，殷殷勤勤捧hou7我，總是驚我食boe7飽。我食了，就爬起來beh轉去。伊講：「有一罐奶hou7你提去hou7 lin2老母食，就提一個金金e5馬口鐵罐，將奶倒下teh。」我就將圍身裙褪起來，折做一疊，下ti7頭殼頂，將hit罐奶跨ti7頂面，就戴倒轉來去阮兜。
Hit時心內比早起較看活。行到彼得teh聽候我hia，看見伊，就將育祿伯所講e5話，攏ka7伊講。伊也允聽候到e晡，教我kap Kho-ni2 才扛索--仔去hou7伊。到阮兜將奶罐lok ti7門口，就入去ka7阮老母講：「早起我有起受氣，he m7是好囡仔e5款式，今beh改變學好--lah，你若有甚mih8代誌，的確beh chin7心趕緊去做。」伊聽這個話，就越頭看我，liam5-piN ka7我chim嘴；早前阮老母攏無an2-ni，今ka7我chim嘴，我chin7歡喜到boe7顧tit。
老母講：「我e5代誌攏boe7趁心，一半是ai3受氣，我通日手忙腳亂，代誌siuN濟，心kap身軀攏無thang閒，想beh歇睏一tiap8仔久也boe7會，除非著到夢--nih，chiah會。」我就倚伊身邊企teh講：「我beh kap你講一節聖冊，你beh受氣mah？」伊講：「嬰仔，我m7受氣，你beh講甚mih8,做你講。」我就將hit 個 Lek8-tek-kou所教e5 hit節聖冊念hou7伊聽，講：「Lin2見若著磨擔重擔e5,著就近我，我beh hou7 lin2安歇。」
念了，伊忽然坐teh啼哭，我chin7奇怪，koh驚，因為tui3阮義父死了，攏無看見伊哭到an2-ni。Hit時我就煞無意思，m7知著怎樣講chiah好，koh想kaN2著來去叫Kho-ni2。Tiap8仔久伊哭煞，用圍身裙拭目屎講：「你看我an2-ni哭，掠做奇怪mah？早前我也bat聽見，細漢也會唸tit，你thang koh念一遍。」
我就kah念一遍，續講：Che是耶穌講--e5,的確是有影。伊koh講：「實在是有影，若是驚了m7是tui3我講--e5。早前阮老老母也ka7我講lah，若是所行e5路，kap阮母無相同，驚了將來boe7做一堆。你著做好囝仔，有時受氣你，你m7 sai2囥ti7心nih；現時真無閒，你m7 sai2 koh kap我講。」我就靜靜無做聲，將奶罐提入來，照常kap伊做工。
E晡我kap Kho-ni2去城內賣蝦，賣了轉來，koh將索--仔扛去hou7 hit 個作田e5頭家，就將近beh暗--lah。Tui3 hia轉來，賣5個小金仔ti7手nih，差不多值得西國錢十千錢，中國錢二十外千，比前所估e5價，反轉boe7較加，就趕緊轉來。Ti7路nih8 teh行，想較較停彼得若看見賣chiah e5錢，的確歡喜到boe7顧得，想就老母也的確歡喜。行到彼得hia，Kho-ni2將hit個金仔一個一個算下ti7伊手--nih。伊就大歡喜，因為這個是伊頭一擺e5趁錢。伊講：「Beh提去hou7老母，lin2兩人kap我來去，m7 ku2這時老母無ti7咱兜，請坐chi2沙--nih聽候伊轉來。」
Tui3我去Lek8-tek-kou in兜讀冊，這擺卻是頭一擺無去，心真m7稱意。Kho-ni2 tui3我講：「咱來去hi2岸--nih掠寡水雞，thang做物配。」彼得也允beh聽候阮轉來，才將銀交hou7老母。阮無掠到偌濟就轉來，行到離彼得hia無偌遠，聽見伊e5聲那teh哭，就緊me2走到伊e5面前，看見Hou2-ni2 ti7伊面前，面臭kia5-kia5,kap伊teh吵鬧。彼得看見阮到就講：「Kho-ni2!Kho-ni2!Hou2-ni2金仔ka7我提去。」Hou2-ni2講：「你che真憨ah，我kiam2 m7是講提這5個去，過幾日就beh還你10個，che kiam2 m7是hou7你較phiNmah？」彼得 koh哭講：「Kho-ni2莫得 hou7伊ka7我提去，若伊提去是攏boe7做tit，我本有講beh將che金仔hou7咱老母。」
Hou2-ni2聽了che話，用手tah伊e5袋仔講：「錢ti7 chi2內面lah，看是誰仔敢來提？」就che3 Kho-ni2 hou7我一下chhia伊就倒落去，攏m7 sai2出力。Kho-ni2看見彼得直直哭，心內擋boe7-tiau5,就nih8拳頭姆，親像beh去kap Hou2-ni2相cheng。Hou2-ni2笑講：「做你來，做你來。」我就ka7 Kho-ni2抱teh，m7 hou7伊去，一邊tui3 Hou2-ni2講：「你beh kah chiah好膽ah？既然做賊，搶了彼得e5金仔，koh beh大漢扑細漢？」
Hou2-ni2講：「是誰講是搶伊，我ka7小弟借錢，kiam2會講是搶伊mah？」我講：「我ka7你講，你實在kap做賊無啥增差，彼得的確是m7借你，你這tiap8若無beh還伊，我beh去ka7咱老母講，你看伊來你beh怎樣？」Hou2-ni2本無驚阮老母，m7知beh thai2這tiap8無beh hou7我去叫阮老母，驚了hou7伊知，就將袋仔e5金仔倒出來，猶原還彼得講：「我是kap你滾笑，beh試Kho-ni2,看伊敢kap我怎樣mah？」Koh ka7 Kho-ni2講：「你真是有膽智，che小Kui-lo5嘴也真利。」講了就做伊去。Chiah-e5話雖是笑笑teh講，伊卻受氣，面變白。阮攏有看見，koh驚，koh可憐。
阮老母來到阮e5所在講：「Lin2吵鬧甚mih代誌？Hou2-ni2 tah落去？伊這月e5工錢攏無來交我。」彼得講：「伊tu2仔tui3 chia去，這tiap8 m7 sai2去問伊；我將所趁e5交你，就提五個小金仔交hou7老母。」老母講：「你所講我無啥明，che錢你趁--e5 mah ？ 」伊講：「是--ah，che是Kui-lo5教我so索--仔，我so偌濟--lah，去賣育祿伯，得著5個小金仔 。iau2-ku2 beh so濟濟，thang趁濟濟銀。」
老母講：「Che 才是乖嬰，你做an2-ni會hou7 你歡喜心，免tit坐到鬱鬱卒卒，koh thang贊我過日子，這幾日無看見你e5面，就是teh做an2-ni，我實在想無到。」彼得歡喜到搭手笑講：「我做這個，想將來會漸漸成做富人，ka7你起一間大厝，hou7 你穿好食好，一日到暗，攏m7-sai2做一項仔。Kho-ni2 kap Kui-lo5也thang做一會tiam3。Hou2-ni2若好款待我，就也beh hou7 伊相kap tiam3。」伊講了，就hah8-hah8 大笑。阮老母也te3伊笑起來，歡喜到流目屎，一腹鬱鬱卒卒，ka7彼得講：「可惜lin2父死--lah，boe7看見你做工，若是看見就m7 知beh歡喜到怎樣。」
彼得就講：「後--來你m7-sai2講無路用e5人--lah；早m7 是我無beh鬥做工，是Kui-lo5無教--我，我才 boe7會半項。」我講：「Che m7 是我e5意思，是Lek8-tek-kou beh代先教我會，才kah我教--你。」老母講：「這個主意是出tui3 Lek8-tek kou--mah？」我聽伊an2-ni問，向望伊教我koh去讀冊，伊都攏無講。Koh ka7彼得講：「我beh去煮e昏，你thang留一個家己用，因為che是頭一擺趁--e5,你beh買甚mih8,聽候Kho-ni2入城，才教伊ka7你買。」彼得連che錢也m7 留--teh，講：「攏交--你，有一項代誌向望你允，比我留che金仔較好。」老母講：「做你較緊講是甚mih8代誌？我無閒thang聽候，驚了蕃薯豆仔煮到爛糊糊。」
彼得講：「求老母准Kui-lo5提聖冊去Lek8-tek-kou hia去讀。」我聽伊an2-ni講，驚老母受氣；伊也無越過來看--我，講：「好，我准伊去，雖然an2-ni，總--是m7 若直直去讀冊，也著小可幫我做工。」Koh tui3我講：「了後你koh去讀冊，也thang去學聖經會，我tui3細漢也bat讀，但是所讀e5 差不多攏boe7記--tit。」伊講了，就趕緊入去厝內。我無phai3-phe hiah艱苦，今liam-piN 到chiah快活，就歡天喜地，不過為著Hou2-ni2近來e5款式，有略仔m7 放心。
第8章
Tui3我去學聖經會，心攏無算做夠額，koh常常將所學--e5,轉來讀hou7 Kho-ni2聽。過兩三禮拜，伊也想beh kap我去，阮兩人就將che意思ka7 Lek8-tek-kou 講。Kho-ni2 koh講：「講到去我真beh，但是iau2有略仔m7 ai3。」Lek8-tek-kou 講：「啥事m7--nih ？KaN2是無beh kap比你較細漢e5囡仔做一堆讀--mah？」伊講：「M7是--lah，是為著衣裳。逐日穿去落海，che會做--tit，若beh穿去聖經會，he2驚了見笑，boe7見得人；若beh ka7阮老母講，kah伊hou7 我穿別領，he2驚了oh-tit，因為伊養飼阮，通日做工，才得著過日，beh thai2-tho2 kaN2 ka7伊講beh衣裳。」我講：「你看我e5衫kiam2 m7 是kap你平歹--mah ？」Lek8-tek-kou 講：「Lin2兩人e5衫差不多，不過Kho-ni2 hit領補較粗na7-tiaN7。」我講：「無人ka7我補，你若beh教我，就thang將Kho-ni2 e5衫補較幼，piN5-pang7 koh teng7-tauh。」
Lek8-tek-kou講：「這領是boe7補--tit lah，布攏hu，針thiN7 過去，線一下tioh，就裂裂去。」Koh ka7 Kho-ni2講：「你家己去趁錢，來做一身軀新e5較好。」伊應講：「我攏boe7做別項事但會曉得網蝦，所賣e5錢攏交阮老母。」Lek8-tek-kou 講：「He是應該--e5,我想你也m7 是通日teh 網蝦。」
Kho-ni2講：「較常是半日閒，總--是甚mih8人beh倩我這個囡仔做工？」Lek8-tek-kou 講：「我有主意，lin2 toa3 teh坐，聽我講。」我就緊ai3聽伊主意怎樣。Lek8-tek-kou 講：「你bat Au7-bun5 --mah ？伊也是kap lin2 ti7 海邊企，是跛腳--e5。」Kho-ni2聽了thim3頭。Lek8-tek-kou koh講：「Au7-bun5是我e5外孫，是真好e5囝仔，也kap我真親熱。頂禮拜來chia ka7我講，Hit-e5 野菜chin7好，liam5-piN 會熟，這幾年攏無親像今年chiah大欉，koh am7;我若是無跛腳，就去khau thang趁錢hou7 父母，因為這tiap8老父破病攏無積蓄，beh想看有法度thang來補貼。」

早我kap Kho-ni2雖然知山邊，海水淹著hit個石縫，就生出hit e5野菜，有人用醋浸做菜，卻無想到khau來thang 賣。Koh聽見Lek8-tek-kou講，我因為Au7-bun5講che話，就想Kho-ni2 thang kap伊相kap去。Au7-bun5 in有一隻驢，也有一張車，你去ka7 in老父借，伊的確beh借--你。我教 Au7-bun5 chhoa7你去出菜e5所在，ka7你講tah落一位菜大欉較好，你thang踏石頭一層一層peh到懸e5所在去khau菜，聽候車tiN7，才拖去城內賣；所賣e5錢lin2平分，Kho-ni2若分一半我想就thang買一身衣裳。
Kho-ni2聽了，就搭手講：「He2,an2-ni真好，請你ka7 Au7-bun5講，問伊beh啥時去。就啥時去，hit e5 peh山盤嶺我真會，若m7 是你點醒我這個法度趁錢，我攏也想無到。」Hit個Lek8-tek-kou 就koh講：「攏是因為Au7-bun5這個囡仔極好，m7是an2-ni，就無hou7 你kap伊去，我也想伊kap你做堆，是hou7 我安心。」
Lek8-tek-kou 後--來kap Au7-bun5講明，koh kap我約定日子去khau菜。到hit日，我kap Kho-ni2就相kap去，起頭伊m7 hou7 我去，我教伊hou7 我去，beh kap伊鬥幫贊，chiah hou7 我去。阮到Au7-bun5 in兜，伊車已經鬥好，攏創齊備。che車本是用馬拖，用驢來拖較無合適。我kap Kho-ni2坐ti7 車頂，Au7-bun5就企ti7 車--nih 趕車。Kho-ni2 ka7我抱--teh ，因為hia攏是田--nih e5 生路，chin7無平。
Kho-ni2問Au7-bun5講：「你扑算將車來掛ti7 海邊等，抑是拖去山--nih，掛ti7 沙埔等，聽候我khau菜？」伊講：「掛ti7 海邊boe7做--tit，水退e5時，put不過露出幾尺沙地，也boe7掛tit 車。我已經想--lah，這tiap8所行e5路，就扑算將車拖上山去，掛ti7 會拖tit 車e5所在；我kap你鬥提索--仔kap筐，到極懸e5所在，你才去hi2 山埔--nih khau菜，聽候khau到筐滿，我kap Kui-lo5用索--仔tioh上來，去he7車--nih，你才用筐koh去khau，只兩khia筐換來換去。」Kho-ni2講：「He2,真好勢，咱就thang 載tit 一車菜。」這個山是ti7 海邊，kap出鉛礦e5山相連，ti7 hit-e5小山頂有一條路，Au7-bun5想beh tui3這條路將車拖到海邊e5山頂，無扑算那行路那坎坷。Kho-ni2就kap我落車。
Au7-bun5講：「Che車boe7 koh進--lah，著掛he7 chia。」阮就捨車，放驢去食草。阮三人toa3筐kap索--仔，勻勻仔進前去。Che路雖罔歹行，比爬到山邊去khau菜卻有較低。阮到極懸e5所在Au7-bun5 m7 敢爬落山。Kho-ni2就褪衫beh家己落去，我就教伊hou7 我kap伊相kap落去，講：「你知我kap你一樣會peh山盤嶺，攏無一點仔驚，若是咱兩人落去，鬥腳手，khau較緊。Koh所khau e5菜，趁海海邊e5水，洗thoa7清氣才好，若tiam3頂面，是誰仔會ka7你洗？」Kho-ni2講：「你beh kap我落去也會做--tit；na7- sai2 提索--仔，到hit e5會企--tit e5所在，就toa3 hia洗菜，hou7 我家己一人去khau。」
阮tiam3 ti7 山頂四圍看，只見前面有大海，海邊有濟濟濟討漁船，看較遠--nih，水面有一隻大船；後面有層層疊疊 e5山，有綠綠 e5樹林，看見煙筒內激煙出--來，親像烏雲，左右有濟濟城，kap鄉社，koh有濟濟麥園，聽見遠遠有帘仔  kap唱歌e5聲。到阮爬落山幾步，就攏無看--見，tui3下底一下看，看見烏kham5-kham5 e5海水，所聽--見若有極大海湧e5聲，這所在冷靜，無半人，雖是青天白日，我e5心亦驚。Kho-ni2 ti7 頭前行，我叫伊倒轉來扶我落去。阮到路e5半腰，經過一個小山洞，Kho-ni2 beh企teh看內面，我聽見內面那親像有吐氣e5聲，就khiN5伊，教伊緊走，伊看我e5面色，驚到當滴血色，就笑我講：「Kui-lo5,你扑算hi2內面有獅--mah？m7-sai2驚，若有，我會保護你。」伊an2-ni安慰我，是beh教我m7-sai2驚，好thang做阮e5工。
到hit e5出菜e5所在，Kho-ni2 ka7我chhe7一個平清氣e5所在，教我toa3 hia洗菜。伊khau菜攏掛ti7 我e5身邊，我洗清氣才掛ti7 筐--nih，若有hou7 Au7-bun5拖會振動na7-tiaN7，我就出記號，教伊拖上去，伊拖e5時只見hit e5筐直直上--去。Au7-bun5一邊拖阮一邊koh he7,聽候伊lui7空筐落--來，才 koh將toe2菜e5筐hou7 伊拖上去，阮用兩khia筐來相替換。
到khau有濟濟筐，Au7-bun5 tui3頂面出記號，阮就知toe2 tiN7--lah ，m7-sai2 koh khau。這時天beh 暗--lah，阮著勻勻仔起--去，因為路看無甚mih8現，到tu2仔chiah行過e5 山洞Kho-ni2講：「你toa3 chia聽候目nih仔久，我beh去內面ka7伊看看--cheh，延chhian5也m7-sai2偌久。」我講：「Ku2暗--lah，你到內面也boe7看見甚mih8。」我真m7 ai3伊入去hi2內面，koh m7 ai3講出，姑不將tiam3 ti7 外面teh聽候伊，伊去一目nih仔久，就聽見有腳步聲，看見一人比Kho-ni2較大漢，tui3 山洞--nih 出--來，趕緊上去，我真驚，因為一下看這人那面熟面熟，來到tui3我面前過，詳細看伊e5款式，是Hou2-ni2。Kho-ni2也te3後面緊出--來，企ti7 我身邊，雖是日--暗我iau2-ku2會看見伊e5 面色有變，伊就細仔聲問我講：「Kui-lo5,你有看見--mah？我講，有--lah，tu2仔過--去，是Hou2-ni2。」Kho-ni2講：「無錯，伊ti7 hi2內面，m7 知做甚mih8,伊驚我看--見有掩伊e5面，假做m7 bat我，kaN2 是伊有做甚mih8不法e5代誌？」
我講：「暗--lah；莫得toa3 chia咱著來去，慢慢才來講--lah。」Kho-ni2就明明吩咐我講：「m7-sai2 ka7 Au7-bun5講，也莫得ka7老母講。」
第9章
阮見著Au7-bun5 kap伊思量明白，kah伊明仔早起入城去賣菜。我kap Kho-ni2就相kap倒--去，那行那講阮今仔日會khau chiah濟菜。Koh 提起 tu2仔chiah Hou2-ni2 e5事。Kho-ni2講：「伊去hia，kaN2 也無甚mih8代誌，扑算是thit-tho5。」我講：「若無甚mih8代誌，伊啥事驚，就做伊走？」Kho-ni2講：「M7 知伊看見是我抑m7 是， hit時我也真驚。」我講：「你倒--去beh ka7老母講--mah？」伊講：「有甚mih8 thang講？伊若無講，咱就m7 sai2講；伊若有講起，咱才講，你m7 sai2將這個代誌掛心。」
過明仔早起，Au7-bun5菜賣了，賣chin7濟錢。Kho-ni2就分幾千錢，hiah e5錢差不多有夠額伊買得一身衣裳。老母就真歡喜，允beh ka7伊買布，續ka7伊做衣裳。Koh講：「拜六鄉庄有聚集，lin2 thang kap我去剪布。」
到hit日六點鐘，阮就beh去，Hou2-ni2 iau2-be7倒來。老母將choan7匙掛ti7 定著e5所在，較會chhe7,就相kap出--來。阮借一隻驢hou7 彼得騎，Kho-ni2 ka7伊牽，老母kap我ti7 後面te3 in行，阮攏歡喜，因為m7 若beh ka7 Kho-ni2買布做衣裳，老母也beh買碗盤，kap家己穿e5衣裳，koh允beh ka7我買ni5線kah我去求Lek8-tek-kou教我刺襪。Hiah e5 teh聚集--e5,是ti7 鄉里中一個空地，這日是ti7 鉛礦做工人提工錢e5日子，in e5婦人人濟濟聚集去買物，所以去聚集e5人濟，也有thang看變猴弄。阮代先無去看hiah e5,就去賣hui5器e5所在，老母買碗phiat，koh ka7彼得買一塊茶甌，hit e5茶甌有金字，chhau3-tu2-kham2是伊e5名字。第一要緊是beh剪布，無想去看別項，ti7 hia阮揀一匹極好chin7肥e5布是灰色--e5。老母問伊e5價錢，是比Kho-ni2所than3---e5 加兩千錢。Kho-ni2無講beh hit e5布也無講半句會，我就beh koh去別位看，阮老母一下想講，che布十分好，也無貴，就添錢ka7伊買。
我攏無講甚mih8,伊家己也無買半項，後來才知所剩e5錢無到買伊所穿--e5。我將布包好，就去買ni5線，買了阮才去看變猴弄。看厭--lah，就想beh倒--去，阮逐家就相kap倒去；行到半路Hou2-ni2 tui3後面趕--來，將伊e5手moa ti7 Kho-ni2 e5肩頭勻勻仔行，我ti7 後面te3 --in，老母kap彼得ti7 頭前。Hou2-ni2講：「Kho-ni2你著做好人，免tit hou7 我講白賊，昨暮日你tu2著我，m7-thang ka7老母講。」Kho-ni2講：「你tih7i洞內創甚mih8?」伊講：「你m7 sai2管我，beh ta2落去是出在我，你thang去hi2石洞--nih ，我就m7 thang去--mah ？ 你beh ka7老母講，我iau2 beh koh較hou7 你ka7老母講--nih。」Hou2-ni2一邊講，一邊笑。
Kho-ni2講，我是去khau菜，he你知。Hou2-ni2講：「你thai2-tho2知我m7 是去khau菜--ah？」Kho-ni2講：「你若無做m7 著e5事，啥事beh瞞老母？看你這號款實在boe7憑信--tit ，你ka7我講，到底是甚mih8 代誌？若無beh就著講hou7 老母知；你若講，我kap Kui-lo5就無提起。」
伊講：「你實在是好囡仔，總--是年歲較少，有偌濟代誌你boe7曉--得，昨暮日我ti7 hia有boe7 tit thang ka7你講，kap ka7老母講e5緣故，你莫得ka7伊講就好。」
Kho-ni2就企teh恬恬家己想。Hou2-ni2 koh講：「我是你e5 阿兄，真疼你，雖罔有時仔款待你較m7 好，心內m7 ku2知你是極好e5囡仔，你若無代先去講，剩Kui-lo5一個，你若教伊怎樣伊就怎樣。」
Hou2-ni2 teh將這號好話ka7伊講，我驚Kho-ni2允--伊，就tui3衫ka7伊tioh 一會，教伊莫得允--伊。我想若允--伊是m7 著。Kho-ni2 iau2-be7應伊，Hou2-ni2 koh tui3錢袋仔內，倒出一個銀仔講：「你若無beh講這個代誌，就將che銀仔hou7 lin2兩人。」 Kho-ni2講：「M7-- ah，我想想看--cheh，ti7 hia tu2著你e5時無想你有甚mih8 m7 好e5代誌，後來看你有hit e5款，kap今仔日所講e5話反轉hou7 我有疑ngai2 m7 放心，我實在m7 hou7 你遮瞞，總--是beh 教我無去ka7老母講，我無beh。」
Hou2-ni2講：「你真正無beh-- mah？我beh hou7 你試滋味--cheh，看是誰仔較贏。」Hou2-ni2就tui3伊e5肩頭拖來sak去，險險chhia倒。我kiah8目四界看，無人thang幫贊我，就khiN5 Kho-ni2 e5衫講：「你來，你來；咱緊走倒--來去--lah。」Hou2-ni2講：「做你想我beh hou7 你走去，若你kap Kui-lo5無beh ka7我瞞--起--來，就扑--你。」
Kho-ni2講：「我kiam2無講boe7做--tit mah？」Hou2-ni2就出力ka7伊扑一下。我就緊大聲喉叫，也是空空。Kho-ni2講：「Kui-lo5你m7 sai2嚷，伊beh扑就出在伊扑。」Hou2-ni2 chin7力扑--伊，只見伊咬著嘴齒筋攏無振動也無做聲。Hou2-ni2扑到無氣力才停手，講：「你che kian7乖e5囡仔，今看你允抑m7 允。」Kho-ni2 iau2是搖頭無beh允，本Kho-ni2是真有膽量e5,tu2著這時陣，目屎直直流，會講boe7出，所以搖頭。
Hou2-ni2講：「你扑算an2-ni就beh煞--mah？我ka7你講，你若將昨暮日 kap今仔日e5代誌ka7老老母講，我有法度hou7 你想反悔。」講了就做伊去。
我kah Kho-ni2坐ti7 塗腳--nih，面ka7伊拭拭講：「我若是beh較大漢--cheh，的確ka7伊扑，比伊扑你較重。」Kho-ni2講：「我m7 ai3聽你這號話；Hou2-ni2比我koh較thang可憐，我m7 ai3你親像伊。」Kho-ni2講了，我就問伊講：「Hou2-ni2扑你e5時，你beh thai2 hiah會吞忍--tit？」Kho-ni2就慢慢講：「Hit時teh想Lek8-tek-kou 所教聖經e5話，總--是m7 知hit個意思是合抑m7 合。」我聽了，明白伊講e5是甚mih8意思，就thim3頭。
伊koh講：「當hit日耶穌無做聲不論甚mih8人怎樣款待伊，攏出在伊；所想--e5,就是這個，你想看著抑m7 著？」我hit時boe7應伊半句，就ka7伊chim嘴，用手抱伊e5面，續khoeh伊e5身邊相kap哮。
Koh tiap-a2久Kho-ni2講：「咱著倒--來去，免hou7 老母teh掛心。」我講：「E昏你beh ka7老母講--mah？」伊講：「無定著，m7 知著怎樣才好，扑算m7 講。」我講：「你去問Lek8-tek-kou 好抑m7 好？」伊講：「聽候我想看--teh，總--是明仔再是禮拜日，想這這個代誌m7 sai2 ka7人講。」阮就去海邊洗面，是無beh hou7 老母看出阮e5哮。這tiap8 Kho-ni2行路攏無好勢，親像有破病，我驚老母看見beh問；佳哉阮到te3,伊tu2-tu2無閒，無chhap阮。Kho-ni2就去眠床--nih 倒，到阮beh睏e5時，Hou2-ni2 iau2無倒--來，到半暝，有聽見腳步聲，是伊倒--來。
明仔日是安歇日，下半晡Kho-ni2 kap我去海岸--nih坐。伊講：「這tiap8有願意koh較著改e5代誌。」我問伊：「甚mih8代誌？」伊講：「頭一項beh做好囡仔，昨暮日晚晡你看我hiah吞忍，親像是好人，beh thai2會知我e5心內iau2有怨恨e5意思？想到昨暮日ka7你講e5話，hit號意思才無--去，我也願意所行所做，thang hou7 耶穌歡喜，因為伊替我受逐號e5艱苦，我無甚mih8 thang報答--伊。」我講：「Lek8-tek-kou kiam2無講了--mah？咱雖然是無知e5散hiong子，耶穌就ai3咱疼--伊。」
Kho-ni2勻勻仔講：「實在疼--伊，總--是he beh算甚mih8?我這號無智識e5憨囡仔，連伊e5名iau2-ku2 m7 知，伊就真疼我照顧我，所以ai3做代誌hou7 伊歡喜也不過是紀念伊款待我e5恩典。」停tiap8仔久伊koh講：「Iau2-ku2老母有時無閒著急，想伊若知有耶穌e5 疼惜，心內就免hiah濟憂悶，伊若真疼咱，常常替咱分心勞苦，我真ai3伊明白這個道理。」
我講：「你bat用che意思tui3耶穌講抑無？」伊講：「我有講幾若擺--lah，想伊的確會聽--見，自然beh照顧咱安安慰咱。」我講：「記得聖冊有一句講；兩三人相kap祈禱，我想你kap我祈禱，好--mah？」伊就牽我e5手，相kap跪落去唸主e5祈禱文，唸了，伊就將tu2仔chiah kap我講e5代誌來祈禱主，求主幫贊，也求主hou7 阮會做伊所歡喜e5事，熱心疼伊。祈禱了阮就倒--去，一路無會講。
第10章
明仔日Hou2-ni2 beh去上工e5時講，今仔日beh用火藥ti7 鉛礦內銃開石頭好thang iah  鉛，聽見teh講若銃到出濟鉛e5 所在，阮 e5工工錢就beh加添。Koh講：「我想講che是應該著--e5,現時工錢真正少。」Hou2-ni2去了，老老母講：「Boe7曉tit這個囡仔是怎樣；伊chi2兩日tiam3 ti7 我身邊真好，伊有這號好款，hou7 我想著in老父；昨暮日禮拜日伊幫贊我攏無離開，想是beh tui3這tiap8變好--lah。」Kho-ni2 kap我有知伊 m7離開老母e5緣故。Kho-ni2 m7 肯將伊欺瞞e5代誌講破。
Hou2-ni2去tiap8-a2久，遠遠有親像雷彈e5聲，老母聽--見就講，我真怨恨這號聲，lin2父ti7--teh e5日雖是極有膽量，iau2-ku2常常teh驚火藥銃石頭e5事，因為無論甚mih代誌，若用火藥攏boe7 tu2-tu2 thang銃怎樣，總--是若無用火藥iau2無別法thang用。阮才tu2仔 teh講，忽然看見有人tui3 hi2 曠野--nih8 亂走，tui3逐間厝也有人出來teh講話。Koh看見幾若人去鉛礦亂走。老母就講：「Kui-lo5--ah，你緊去探聽是啥代，我驚是礦內有甚mih8危險，你緊去--lah。」我就走去問阮hit e5厝邊，伊ka7我講：「鉛礦內有tu2著非常e5災禍，礦內有大石倒--落來teh死人，iau2有人hou7 石截ti7 內面boe7 tit出--來。」
我聽了緊猛倒來ka7老母講。伊就kap我走--去，阮雖罔走緊，Kho-ni2走比阮koh較緊。阮走be7到，伊已經走到無看見--lah。到阮到塊看見有偌濟人聚集ti7 hi2礦口。Koh有濟濟iah礦e5人ti7 hia，in e5衣裳kap 頭面，攏hou7 火藥hahN 烏，若tui3 灶空拖出來-- e5,in e5某子攏企ti7 hia，有e5見著面就chim嘴-- e5,是因為伊e5親人無受傷，也有e5跪teh哀傷祈禱--e5,koh也有走來走去--e5,是teh chhe7 in家內e5人。老母tui3這群e5人，到hit群e5人，來問in講：「我e5子Hou2-ni2 ti7 ta2落，lin2有看見--無？」In聽了攏是搖頭，也有面帶著可憐阮e5款。阮看che光景，就真驚。
後--來有tu2著一個老大人，是ti7 chi2礦內做工40年久，kap阮老父真相好，老母到伊hia問講：「雅各伯，你知我e5子ti7 ta2落--mah？請你ka7我講，我ai3 beh知伊是死抑活，抑是ti7礦內塞--teh boe7 tit出--來--nih，做你老實講。」Hit個老大人就講：「這個代誌是boe7瞞--tit ，我thai2-tho2知會m7 講，現時伊準準ti7 hia，我boe7曉講，若有ti7 頂面e5主伊會知，我若有知in beh銃石頭e5時，Hou2-ni2 ti7 hi2內面。」Tu2仔 teh講，人扛死人tui3面前過，老母就開聲哭，走到hia掀開，kham3面e5布，看m7 是Hou2-ni2。Hit時雅各伯定定近阮老母，iau2 beh kap伊講會，總--是阮老母心內著急，無論是誰kap伊講甚mih8話，無聽詳細。雅各伯koh勸伊講：「你e5子m7 知是活--teh，抑是著重傷，你若做這下著急生出病--來，是誰會服事你e5子--nih？你ti7 chia著定心神，hit e5囡仔總ti7 主e5 手內。」
老母聽了就坐--teh m7 敢哮叫，細仔聲哭講：「我che窮苦e5守寡人，實在艱苦--ah；Hou2-ni2我心肝子--ah，你今仔日才好好teh kap我講話，今想到這號事，驚了lin2母boe7會 koh kap你相見--lah。」講了koh大聲哭--起來。

雅各伯看見老母悲傷無煞，就tui3我講：「你chhoa7老母去hi2草埔且坐，聽候我探聽看怎樣，thang緊me2 ka7 lin2講。」Koh tui3老母講：「Khiam2-chhai2 Hou2-ni2代先來也kaN2，你m7 sai2掛心，扑算一定死無向望--lah，你著看頂面，伊就chhun手指天。」老母就講：「你beh去礦內chhe7我e5子--mah？」伊講：「我beh去hia，看是怎樣。」
Hit時iah礦e5人，驚了礦內koh落石頭落--來，攏m7 敢koh去內面chhe7 hi2所減e5三人，掠做hit 3人一定是死--lah，mih-sai2去chhe7伊，hou7 chhe7伊e5人續死hi2內面。雅各伯m7 敢將che情形ka7老母講。Tui3這tiap8我跟te3 老母去hi2喜草埔--nih 坐，hi2草埔離曠野有一te3仔nia7-tiaN7，無別人ti7--teh，我就安慰老母，總--是伊攏無beh chhap我，句句聲聲，講：「我e5子--ah，我e5 Hou2-ni2--ah，無人去救你，in出在你死ti7 hia。我e5子--ah，我e5子--ah!」
我才講，雅各伯講：「天父beh kap Hou2-ni2相kap ti7---teh。」老母講：「我m7 知，天父有kap Hou2-ni2 ti7--teh抑無？我知天父無kap我ti7--teh，我從來無教示Hou2-ni2伊thai2-tho2會曉chhe7主求--伊？平素無恭敬主，到beh死thai2-tho2會向望主保護。」
我講：「上帝真疼惜咱，也的確疼惜Hou2-ni2,咱thang來求--伊，無hou7 Hou2-ni2死ti7 內面。」
老母講：「若是你會曉求主，著替伊求，我e5心已經ta-la去-- lah；boe7會祈禱，也boe7記得著怎樣求。」停tiap8仔久老母koh問：「Kho-ni2 ti7 ta2落--nih8,伊kiam2 m7 是tu2仔 ti7 chia --mah？」我講：「tui3咱走來chia，伊就走前面去，到這tiap8攏無看見伊，的確是kap hiah e5人ti7 礦口--nih，你免煩惱伊。」老母boe7放心起來講：「Chi2兩個子攏beh無--去--lah，Kho-ni2真乖子，hou7 我真歡喜，是誰仔m7 知？有時我雖罔講--伊，伊kiok m7 知我怎樣疼。」
我講：「Kho-ni2斷斷boe7受甚mih8傷害，因為聖經講：『萬項事相kap來hou7 疼上帝e5人得著利益，』Kho-ni2實在是疼主e5人。」我就想起Kho-ni2昨暮日kap我講話。老母koh指鉛礦講：「我ka7你講--lah，in兩個攏ti7 hi2內面--lah。」這邊講，一邊跳起來，beh走去鉛礦內；走到半路無氣力，就摔倒，有幾個婦人人看見，就走倚--來，摸伊e5手，勸伊免驚免掛意，講：「你兩個子攏會ti7--teh。」In雖是an2-ni teh講，我kap老母卻知伊是teh勸e5話na7-tiaN7。阮tu2仔 ti7 鉛礦，teh安慰老母，忽然聽見礦外有喊叫 e5聲，老母講：「你緊去，看是啥事？」我就緊me2走去，過一堆一堆e5人，聽見in teh講，是伊e5小弟。也有e5講，m7是。Koh聽見別個e5講，伊beh去內面，也是著死。Koh講，Che是白白去--e5,in兄的確死--lah。我直直走到礦口，看hit 個礦口有一條路thang落去，tui3這條路落到chin7頭，koh落去下面做一層一層e5 梯。我問礦口teh企e5人講：「Lin2 teh講Hou2-ni2--mah？伊這tiap8 ti7 ta2落？」
有一人勻勻仔講：「火藥chheng3嘴了，伊是無一點仔向望--lah，可惜hit個極好e5囡仔亦白白去送死，in兩個咱攏無thang koh看見。」我聽了就哭，求in講：「我boe7明白，你koh講到底是teh講是誰？」Hit人應講：「是in小弟去hi2內面chhein7兄--leh，伊的確beh去，無人攔會tiau5。」我講：「Kho-ni2去chhe7 in兄，這tiap8 iau2 ti7 內面--mah？」Koh有人講，實實ti7 內面，是死是活是誰仔會知？
Hit時無人扑算我beh去礦內，才無阻擋我，我就走入礦去。到hit條路，直直落去到chin7頭，才tui3樓梯koh落去，暗暗摸一層過一層摸--落去，一邊摸--落去一邊叫：「Kho-ni2你ti7 ta2落？Kui-lo5來--lah。」叫了無人應，也m7知有偌久e5功夫，才摸到尾層；想起平日聽人講，che樓梯一層一層來算，共有幾十丈長。Hit時也無要緊著偌濟功夫，著偌遠，心內若有一意，那親像看見我hit e5相疼e5 Kho-ni2倒ti7 礦內死--lah，也boe7曉得怎樣會tit摸--落去。
到ti7 hi2 chin7底，內面烏烏暗暗，就企ti7 hia；代先我一心無顧家己，也無驚，後--來就通身軀gi7-gi7-chhoah，內面也無聽見甚mih8,只有聽見我叫Kho-ni2極大e5應聲。我摸著路，m7 敢行較遠，若有行兩三步，那行那知驚，續那beh暈--去--nih，想beh倒轉，mi7 m7 敢peh hit e5樓梯。Ti7 hia也無聽見有別人e5喘氣，用手ti7 內面四界摸，摸著一個冷piang-piang e5,m7 sai2摸著面kap頭毛，就知是死人，打算是Kho-ni2。記得hit時，我親像beh死，就倒 ti7身屍e5身邊，不醒人事。
第11章
到後來Kho-ni2有ka7我講伊ti7礦內所tu2著 e5代誌，今thang來講伊。伊講：「我走去鉛礦hit時，比阮老母kap你走較緊；到礦口，就問iah礦e5人講，Hou2-ni2 ti7 ta2落？」In講：「伊kap兩個同伴--e5,攏ti7 礦內，扑算攏死--lah。」我就牽hit人e5手，求講：「In三人留tihia7,無人去內面chhe7伊，咱thang入來去試看會救in-- boe7?」有一個iah礦e5 tui3我講：「你想阮兜有一個某四個子，thang放sak生命替你冒險--mah？in三個死，無一點仔thang 向望活--lah，今不過將這個去ka7 lin2老母講就好，著出力安慰伊；除了an2-ni，iau2無別e5法度，你thang做你去。」Ti7 hia企e5人攏thim3頭講：「An2-ni著。」Hiah e5人本m7 是無心顧別人e5事，若有一點仔向望 thang救人e5生命，in也無驚危險，但是代誌到這個地步，in看入去也無利益，koh再入礦去chin7危險。礦受銃崩e5時，內面無受害e5人，攏將燈燭火藥hiat ti7 礦內，各人逃命，現時teh驚所chhun--e5火藥koh著，所以m7 敢入去。
Kho-ni2雖然知危險，m7 ku2不忍Hou2-ni2死ti7 內面，也m7 敢倒轉來ka7老母講Hou2-ni2救boe7著--lah，所以無koh求別人kap伊去，就家己一個入礦去。就趕緊落hit e5樓梯到chin7底，看見有iah礦e5人所戴e5帽仔，頂面有點蠟燭燈，就kiah8 燈beh去Hou2-ni2做工e5所在。行無偌遠，就看見一個身屍ti7 hit條隘路--nih，有tu2仔落--來會振動e5石頭，角尖比刀較利，腳手磕著就流血，伊一心想beh緊走，千千驚Hou2-ni2 beh死，無人救--伊。
Hit時Kho-ni2心內直直求主，ai3主chhoa7伊到Hou2-ni2 hia，就知得著主有聽伊祈禱。Teh想e5時彷彿是kap耶穌相kap ti7--teh，有時看見雙叉路，心內teh疑，m7 知著行ta2 落一條路，那親親像耶穌teh指示--伊一般，攏無一點仔驚，也m7 知有偌久，才聽見有一點仔e5聲音，就知chia iau2有活人。Koh詳細聽hit e5聲音是haiN7-haiN7，那是tui3 hit堆大石頭下底出--來，che石頭tu2仔落ti7 路中，ti7 hia有散e5火藥。伊看見就將燈掛較遠，m7 敢提進前去，就暗暗摸，摸到hit堆，石頭e5所在，一塊一塊出力徙開，通這條路，到hit e5人倒 e5所在，向望摸著hit e5 haiN7-haiN7 e5是Hou2-ni2。Hit e5極重e5石頭，chin7 oh tit搬，cham2然出力搬，才到hit e5 haiN7-haiN7 e5所在，就摸著一khia鞋，kap一條破面巾，ti7 暗暗e5所在看較詳細略仔會看見，認著倒--teh m7 是別人，是Hou2-ni2,也看出伊ti7 hia倒--teh e5情形。Ti7 hia佳哉有兩塊大石頭相khe3,保護伊e5頭殼，落--來e5細塊石頭，雖然擲傷身軀，伊卻iau2-ku2活--teh。Kho-ni2 boe7會抱伊出--來，但會將伊身軀所teh細塊石頭搬開，hou7 伊thang喘氣，koh chhe7一點仔水抹伊e5嘴，將伊e5面kap手e5血洗--去。
Hou2-ni2才會振動，就haiN7-haiN7 e5聲略仔較大。停tiap8仔久，Kho-ni2看伊身軀輕鬆略仔較平安，就坐Hou2-ni2身邊，teh想著用甚mih8法度來救伊出--去，想攏無。路尾想著上去叫人來鬥腳手；扑算礦外 e5人若聽見Hou2-ni2 iau2活--teh，量in的確攏肯落來救--伊。主意定著，就tui3樓梯hia去。經過死人倒--teh e5所在，看見我也倒 ti7 hia。
想我入礦e5時，本beh贊伊kap Hou2-ni2,無扑算boe7會贊伊，反轉hou7 伊加艱苦。Hit時伊叫我e5名，我就精神，iau2記得一下精神，代先看見Kho-ni2 kap伊抱頭殼啼哭，無扑算所疼e5 阿兄，iau2 kap我ti7 這所在。停一目nih 久，伊ka7我講所tu2著 e5代誌，我才會明白，也知Hou2-ni2受重傷iau2無死，倒 ti7 hia離我無遠。

Kho-ni2講：「你較好去kap Hou2-ni2 hia坐，聽候我去礦外chhe7人落來救伊。」Hit時我想Kho-ni2若上去，留我kap Hou2-nit2? hi2烏烏暗暗e5所在，khiam2-chhai2 若死，kiam2 m7 是sin7我一個？就求伊chhoa7我相kap上去，抑是伊kap我tiam3 chia。
Kho-ni2講：「你著想阿兄kap你ti7--teh。」我iau2-ku2直直講：「我驚，我驚。伊講，耶穌也ti7 chia。」Hit時我攏無想著耶穌，代先才有hiah驚，也無想起阮e5救主耶穌ti7 hia，koh無想到ti7 hi2烏暗e5所在會驚，koh無氣力，耶穌無kap我相離，尚且阮e5代誌伊攏知，也歡喜幫贊阮。所以我一下聽che話，liam5-piN 做一下想--起來，tui3伊講，你代先將去Hou2-ni2 hia e5路ka7我講，才去礦外，我beh kap伊hia坐，聽候你koh來。就kiah8燈聽伊吩咐，beh閃有火藥e5所在，一邊行一邊家己講，耶穌ti7 chi2礦內。有這號e5意思就平安，無一釐絲仔驚，也求主kap Kho-ni2 ti7---teh，koh憐憫Hou2-ni2,hou7 hiah e5 beh救人e5 m7 thang延chhian5。
行到Hou2-ni2 hia，才 beh舀水，掛伊嘴唇，就聽見有腳步聲，也聽見有人沿路teh講話，是Kho-ni2 e5聲teh講：「Kui-lo5,Kui-lo5,阮來--lah。」
原來是Kho-nit2u仔上頭一層樓梯，就看見燈光，koh聽見人e5聲teh落--來；到近倚才知是雅各伯kap幾個iah礦e5人來chhe7阮。雅各伯行到Kho-ni2 e5面前，聽見Kho-ni2講話，就牽伊e5手o-lo2伊好膽，koh tui3伊講，我聽囡仔落到礦內，就想阮chiah大人，反轉m7 敢落去，心內boe7免得見笑。Iau2-be7落--來e5時，tui3 hiah e5 礦外e5眾人講，這tiap8就beh到礦內chhe7 in。我一下講an2-ni，hiah eiah5 礦e5人大半beh te3我落--來，所以攏來。
Kho-ni2 kap我求in代先扛Hou2-ni2上去，因為伊倒 ti7 chia，面色變白，boe7啥會振動，恨老母boe7 tit較早來--teh ，趁伊iau2活thang見伊一面。In有帶一領毯仔，就將Hou2-ni2 he7 ti7 頂面，扛到有光通風 e5所在，也抱我來。老母tu2仔 ti7 礦外teh聽候，因為有人代先報礦口e5人講：「Hou2-ni2 iau2活--teh，hi2兩個做工伴攏死--lah。」老母無十分信，到in將Hou2-ni2扛出來掛ti7 草埔頂，老母看見hit樣就講，是死--lah，是死--lah；趕緊khu5 ti7 伊身邊，用手摸伊e5心肝窟仔，beh看伊iau2活--teh。
老母就講：「這tiap8我會祈禱--lah。」就因為主e5大恩，o-lo2主，有寡婦人人也te3伊跪--teh，也有e5 ti7邊仔teh企講，我父--ah；面越過去流目屎，因為m7 ai3 hou7 人看見。Koh tiap8-a2久醫生來看Hou2-ni2,創藥hou7 伊食，就liam5-piN thi2開目珠，會認得老母；無偌久koh息--去。Hit e5醫生叫人將伊扛到阮兜；阮老母代先倒去備辦眠床。Kho-ni2也kap我相牽手轉去，teh行路e5)時伊tui3我講：「有一項事我m7肯tui3別人講，千千ka7你講na7-tiaN7。昨暮日bat講chin7愛做耶穌所歡喜e5事，我想今仔日hou7 我會助Hou2-ni2,才是hou7 伊知叫我e5心意，量必你也知若m7 是耶穌kap我ti7 hia，就boe7做甚mih8。今做這個代誌，hou7 我koh較疼耶穌。」
後--來Hou2-ni2所teh e5傷有幾日chin7沈重，boe7定著是會死抑是會活。老母就暝日無離開伊。有好性情e5醫生常常來ka7伊醫治。這個代誌攏是後--來聽人ka7我講--e5,因為hit日倒來阮兜了後，我就犯著熱病，直直病到幾若禮拜久。Hit幾日，我有時精神精神，有時茫茫，所以家內事全然m7 知，是後--來才聽見人ka7我講--e5。
第12章
有一早起我病略仔較輕，心內無不止茫，倒ti7 hia也會認得所在，總--是厝內siuN 光，目珠koh khoeh--去。Kho-ni2看見我boe7茫會認得伊，就牽我e5手講：「Kui-lo5,Kui-lo5,你較精神--cheh。」
Hit時我通身軀攏無力，也boe7應，但有將手chhun出來。伊就用兩手ka7我扶--teh。Tiap8-a2久看伊勻勻仔出--去，聽伊細聲kap老母teh講話。老母講：「伊有較精神--mah？ Chiah久攏無聽見伊kah chiah好消息。」伊就放落所洗e5衣裳，來到床邊；我面越過來看伊。伊講：「M7 thang振動，m7 thang振動；che是Kho-ni2 ka7你kun5 e5 湯，你食--lah；伊ti7 chia teh照顧你，有3禮拜--lah，攏無離開你。」我心想有hiah久，才講：「有三禮拜--mah？」Hit e5早前e5事，攏記boe7清楚，beh想出來，又無精神。後--來才一日一日較好但是iau2 boe7起來坐，姑不將倒--teh，看見老母出出入入，teh做工，彼得ti7 門口teh so索--仔，Kho-ni2 ti7 外面，有時補網，有時曝網，有時家己入城去賣蝦。
Koh過幾日又koh較好，才會靠枕頭坐ti7 床--nih 。這時我beh看聖冊，教Kho-ni2將hit本冊中寶貝e5話讀hou7 我聽，因為家己beh看冊iau2無力。Kho-ni2逐e昏工做了，就toa3我身邊坐teh 讀聖冊，老母款式也真愛聽，勻勻仔過來過去做工。彼得坐ti7 我e5床邊，提著草--仔，一邊聽一邊so索--仔。Hou2-ni2坐ti7 厝內面，越lin3轉，攏無做聲，m7 知伊愛聽抑m7愛聽，這時伊差不多攏好--lah。論伊e5代誌，Kho-ni2有濟濟無ka7我講，所講--e5是Hou2-ni2 e5重病beh死定定，chin7驚伊死後e5代誌。約有三日，Hou2-ni2直直講家己反悔e5會，驚了將來無向望。
Hit時有牧師來kap Hou2-ni2講：「救主死是為著贖咱e5罪，也講上帝疼惜人，親像父疼子，用獨生e5子替有罪e5人放sak生命；koh跪落替失望e5人祈禱。」總--是牧師教示Hou2-ni 2 e5話，kap伊所求--e5,攏boe7會hou7 Hou2-ni2 e5心平安。佳哉主可憐Hou2-ni2,hou7 伊無死，到較好，伊e5心事，就m7 肯講。牧師若來kap Hou2-ni2講話，伊目珠金金相teh聽，攏無問甚miih8。牧師問伊，也無應。到這時Hou2-ni2不止有溫柔吞忍e5款式，kap早前大各樣；阮iau2 m7 知伊心內有得著平安抑無。Che攏是Kho-nik2a我講--e5。
Hit e昏禮拜堂kong3鐘 e5時，看見阮老母入去房--nih，提帽穿好衣裳，那beh出門--nih，就問：「是誰 beh kap我去禮拜堂？」Hit時彼得無ti7 厝內，Hou2-ni2也無做聲，Kho-ni2講：「我m7 是無beh kap你去，是因為Kui-lo5 ti7 chia。」老母講：「阮boe7 tit thang放伊家己一個 ti7--teh，是beh hou7 你kap伊tiam3這厝--nih。」Koh ka7 Hou2-ni2講：「你beh kap我去--mah？」伊就勻勻仔peh--起來，也無講甚mih8,那m7 ai3去e5款，有親像chin7見笑；我看an2-ni chin7奇怪。Kho-ni2看見我有che意思，就講：「老母chi2幾擺逐禮拜攏有去，iau2有一項你m7知，伊有一本聖冊。」我講：「伊hit本kap咱e5相親像--mah？」伊講：「無；伊hit本是Ui-li7-su7話e5,chin7大本，比Lek8-tek-kou hit本iau2較大；這本冊是阮姆e5,伊這幾年收ti7 箱來。」
我講：「老母有讀抑無？」伊講：「有。」Koh ka7阮講，伊少年e5時攏會讀，到chi2幾年大半boe7記--tit lah，hou7 伊真見笑。Koh講，tui3伊無趁這個道理，心內攏無平安，今beh改變--lah，也向望咱學習這個冊，會趁這個道理。Koh講：「伊雖然明白道理無偌濟，的確知人無論甚mih m7 著，有甚mih重罪，若beh反悔改變，倚靠救主耶穌求赦免，hit 個疼咱e5天父，的確m7 剿滅hit人。」
我聽Kho-ni2 an2-ni講，就ka7伊講：「我實在愛聽這號話；我逐日kap你做一堆，thai2-tho2 m7知這個代誌？」伊講：「攏是因為你病沈重，連人都boe7認--得lah，beh thai2會怪tit 你m7 知！」我講：「我病重e5時，你有求上帝hou7 我好--mah？」伊講：「無an2-ni求。」我講：「你無an2-ni求，有甚miih8意思？」伊講：「我祈禱主，常常為著你e5代誌，講，Che小Kui-lo5病chin7重，驚了會死，主你若m7 ai3留伊ti7 世間，我也m7 敢強求，總--是伊若死了，就sin7我一個。Kui-lo5你想--看--cheh，我thai2-tho2會知留你ti7世間抑是hou7 你離開世間，ta2落一項是較好？主的確會知，所以願趁伊e5旨意。」
我講：「我扑算你beh替我迫切求主，留我ti7 細世間。Kho-ni2就牽我e5手講，我雖是chin7愛你tiam3 ti7 世間，若是主比我較疼你，比我較知著怎樣較好。」我講：「你若有病我的確通日求主hou7 你tiam3 ti7 世間。」伊講：「Kui-lo5,你無想到主耶穌tiam3 e5所在是怎樣好--mah？現時有老母kap你koh濟濟，我心所疼--e5,真正願tiam3 ti7 世間，總--是我e5意思，定定teh想聽候主接納到伊hia e5時，he 才算是較好--lah。」
Ti7 chi2拜四，老母kap我kap Kho-ni2攏ti7 厝內，老母teh做針黹，我ti7 大椅頂靠著枕頭，提著hit日所買ni5線刺襪，Kho-ni2 tu2-tu2 teh讀聖冊hou7 我聽。Hou2-ni2 tui3外面入--來，企ti7 老母hia，面色變白，手那teh so就講：「老母kap Kho-ni2--ah，我beh ka7 lin2講一項代誌，我想這個代誌是lin2應該著知--e5。Kho-ni2 kap Kui-lo5已經略仔知，你iau2-be7有聽--見。這個代誌你若知實在是hou7 你e5心艱苦，扑算你決斷m7 饒我。」
老母聽伊chiah e5話，也無應伊，只有通身軀gi7-gi7 chhoah。Tiap8-a2久伊koh勻勻仔講：「我bat做賊，偷礦內e5鉛。」伊講chiah e5話，嘴啞聲講boe7甚mih出嘴。老母iau2無講一句話若親像手teh疼，直直so手。伊又koh講：「我知不孝老母，是極m7 好；m7 ku2已經做了這號事，iau2有甚mih8話thang推辭？總--是這e5代誌實在是我無意中去做--e5,因為我代先有欠人e5錢。後--來hit e5債主的確教我著幫伊偷鉛，所以才去做。伊偷著鉛就教我去lok ti7 一個石洞內，beh聽候到有一船在，才載--去。」
Kho-ni2 kap我聽了，就知hit日ti7 山洞內，伊做這號代誌，也知伊啥事到chiah驚。Hou2-ni2話講了iau2企ti7 hia，是beh聽看有人講甚mih抑無。企tiap8仔久，無人講甚mih8,伊就面越過去，面色變講：「所做e5事，我攏ka7 lin2講--lah，知lin2的確m7 饒我；出在 lin2就是--lah。」講了就行到門beh出去。老母就起來te3--伊，抱伊e5頷頸講：「我e5子--ah，可惜我che疼e5子--ah!」伊講：「老母啥事因為我來哭？我boe7堪得有人哭。」一邊講，一邊kap老老母倒轉--來，坐ti7 伊e5身邊。
老母講：「M7 是我著饒你；hit e5饒你--e5是你所得罪e5人，你斷斷著ka7礦主講。」Hou2-ni2緊緊me2應講：「礦主已經知--lah，我ti7 病iau2-be7好e5時，這個代誌以已經露出--lah；總--是m7 知做che事我也有份。tu2仔chiah已經去ka7礦主講--lah。Tui3我好了 e5時，常常想著將che代誌ka7礦主講，總--是beh講這個代誌，心內真煩惱，比beh死較艱苦。別人beh thai2會知我e5心擋boe7 tiau5 kap失望--nih？」
老母講：「你ka7礦主講，伊的確m7 用你，也是無要緊；總--是你tui3這tiap8著改變做好人；阮也就將前e5事無提起--lah。」
Hou2-ni2講：「Ku2無beh m7 用我，hite5礦主講，今帶著 lin2老父，beh koh試看你thang用，抑m7 thang用。」老母講：「願主報答伊這號e5恩典，你今著做好人，m7 thang hou7 伊因為用你後--來siuN反悔。」
Hou2-ni2講：「今真beh an2-ni --lah。這tiap8有chin7濟話，我講boe7出，本扑算你kap礦主，永無beh饒我，今攏款待我an2-ni，是hou7 我到世末 e5時，有thang向望主e5饒我。」老母就kap伊慢慢仔講：「我e5子--ah，這個道理我無甚mih8會曉講，因為我也是才明白小可仔；但是我雖罔boe7曉得講，m7 久知人若悔罪改變，真心向主，伊就liam5-piN 饒伊，m7 sai2著聽候到後--來才饒--伊。你tu2仔chiahbe7講出，主耶穌已經饒你--lah。你想看我這號有罪e5人，看見你反悔beh做好人，尚且歡喜，何況hit e5疼惜你e5天父，伊thai2-tho2肯放sak你？」
Hou2-ni2講：「Che攏是我tui3早無聽見這個新道理，意思真奧妙hou7 我勻勻仔想想--看--cheh；你kap Kho-ni2著替我祈禱。」講了也無koh講甚mih，就去。
第13章
有一日tu2仔睏醒，看見ti7我枕頭邊掛著一枝極sui2 e5 月見花，我講：「Kho-ni2你tui3 ta2落提--來？」伊講：「你臆看我tui3 ta2落得著che好花，你若臆m7 著，thang koh再臆。」我講：「KaN2是hit 個醫生提--來mah？」伊就笑講：「M7 著，你koh臆看--cheh。」
我看伊e5面hiah歡喜，就想--起來，問伊講：「是我hit位太太--mah？」伊講：「是hit位太太kap I-ti2姑娘倒--來lah，beh ti7 chia過冬天。」頂e5拜四，我去賣蝦，in看見iau2會認得我，也chin7歡喜，問我講：「小Kui-lo5 ti7 ta2落？」我ka7伊講你破病iau2-be7會起--來，若beh來城賣蝦，驚了著較延--teh。Hit個太太問我tiam3 ti7 ta2 落？我就將咱tiam3 ti7 ta2落ka7伊講。伊講：「你倒去，m7 sai2 ka7 Kui-lo5講我來chia --lah，聽候我過去探伊。」今早起伊kap I-ti2娘來，親手將che 花掛ti7 chia。我講：「In來我也無見著in。」講了就beh哭，是因為tui3我病e5時，尚數念伊，這tiap8來阮兜，也m7 知，iau2無見著伊。
Kho-ni2講：「你m7 sai2哮；che是太太m7 hou7 老母叫你醒--e5。」老母也講，你若醒知伊來，的確講，Hit時啥事無beh叫我醒。Hit個太太講：「明仔日我beh koh來。」
過日伊真正koh來，khoeh ti7我e5眠床坐，我就將tui3伊起身了，幾月日e5代誌ka7伊講，也將我e5聖經提來hou7 伊看。雖然冊皮kap冊邊e5金攏舊--lah，伊也無講甚mih，chin7歡喜我會明白冊中e5意思。我koh將Lek8-tek-kou 所教e5 hi2幾章冊，讀hou7 伊聽。Hi2中央iau2有濟濟意思boe7曉--得--e5,伊攏詳細ka7我講明。
後來hit e5太太逐日來教示我，老母也常常來聽。Hi2幾日算是極好機會，我真歡喜，身軀也知叫較有氣力，漸漸thang出去門口，kap彼得坐ti7 沙塗頂，抑是Kho-ni2扶--我，也thang到海邊。
有一日，是11月初--nih，hit個太太tui3我講：「Kui-lo5,這tiap8是冬天，我beh倒去阮厝；ti7 hia iau2有兩個姑娘比I-ti2姑娘較細，我chin7愛in聽見你e5代誌，你將所有e5代誌，你攏詳細ka7我講，我beh寫伊，聽候到阮厝讀hou7 in聽。」
因為這個太太想beh寫我e5代誌，我就講--出來，伊才創做一本冊。我想也無甚mih8會堪得寫，總--是有一項我真歡喜，人看這本冊，thang知Kho-ni2有甚mih8好品行，怎樣大膽。tui3早到這tiapKho8-ni2無論做甚mih8代誌，攏無講家己好，到底是阮家內e5福氣，大半是伊e5氣力。
我所ka7太太講e5代誌，伊攏寫了，koh問，路尾幾句你beh寫--mah？我講：「路尾beh寫Kho-ni2這節冊。」問我：「Ta2落一節算是伊e5?」我就曰唸hit日阮tui3 Lek8-tek-kou hit本大本所讀e5冊幾句講，「咱chiah e5會e5人應該著擔代boe7 e5人e5軟弱，m7 thang求家己e5歡喜...基督也無求家己e5歡喜。」Che算是Kho-ni2一節e5冊。
Kui-lo5傳e5路尾。


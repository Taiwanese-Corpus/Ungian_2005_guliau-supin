野草莓開花e5所在 （下）    王貞文

６．主教公署

	張文祺所toa3 e5城市Uppsala m7-na7是一個有名e5大學城，ma7是重要e5宗教城，有一間大大間e5主教座堂。瑞典e5國教屬於基督新教路德派，真重視儀式kap制度，真講究表面工夫，過去是敬虔（khian5）、嚴肅，chit-ma2變kah真冷真無氣力。
	張文祺chhoa7狗a2出來散步，順續陪我去參觀哥德式e5主教座堂。
	禮拜堂真大真koan5，邊--a有神學院kap主教公署。對文藝生活真有趣味e5張文祺，認真報我知：這間大間e5主教公署，就是柏格曼(Ingmar Bergmann)拍「芬妮kap亞歷山大」電視影片e5所在。伊按呢講，引起我強烈e5好奇心，一直liam腳尾，看hou7鐵koaiN kap矮樹圍--起-來e5大間石頭厝。古典e5大厝樸素，總--是真氣派，hou7人會敬畏，欠親切感。
	「芬妮kap亞歷山大」是柏格曼年老e5作品，用gin2-a2 e5眼光，來看藝術e5世界kap宗教e5世界、生kap死e5交纏、衝突。芬妮kap亞歷山大是ti7演員世家大漢e5 gin2-a2，老爸過身了，老母koh嫁hou7受人尊重e5 Uppsala主教。芬妮kap亞歷山大tui3充滿音樂、笑聲、遊戲、鬧熱、日光e5藝術家家庭，進入去灰色、禁慾、嚴肅、充滿驚惶kap病痛e5主教公署e5生活，真be7適應。情感豐富koh敏感e5亞歷山大，用gin2-a2有限e5氣力kap堅強e5意志，反抗主教e5嚴格教育。In e5老母發現這個婚姻是一個真大e5錯誤，hit位hou7人尊敬e5宗教家其實是一個病態、無安全感、自私可怕e5人，總--是伊已經無法度逃脫。亞歷山大時常會看著已經過身e5老爸，khia7 ti7 hia，用憂愁無奈e5表情看in受苦。亞歷山大怨恨老爸siuN過早離開in，怨嘆老爸無氣力救in。好佳哉有一位猶太古董商，藉口講beh向主教買一口古早e5橡木大櫃，ka7 gin2-a2偷渡離開主教公署。Hit暗，主教lim著太太e5安眠茶，睏kah無法度阻止太太出走，厝內一位發神經e5親成koh tu2好chhia倒火油燈，ka7家己kap伊攏燒--死。芬妮kap亞歷山大ti7連續e5意外中，重新轉去溫暖有人性e5藝術世界。
	柏格曼本身是牧師kiaN2，宗教kap藝術世界e5衝突，ti7伊e5身軀頂有留be7少痛苦e5痕跡。伊e5作品內面，時常有深沉e5宗教意識，伊e5電影對人內心幽暗e5世界有真利e5解剖。
	行入去主教座堂，tu2好神學院e5學生ti7 hia teh早禱。我坐--落-來聽in唱詩歌，中古世紀e5歌調，神秘清幽，親像離現實真遠。學生唱了真沉重無力。基督教e5傳統ti7瑞典漸漸失落氣力，神職人員親像公務員，照規矩舉行禮拜、聖禮，總--是無啥物熱情。
	十八世紀、十九世紀瑞典有興起敬虔派e5宗教奮興運動，特別是莊腳所在，有起真che7細間e5「宣教禮拜堂」。敬虔派e5信徒有e5無願意koh去國家教會禮拜，家己形成一個一個小團體，有e5留ti7國家教會內底，總--是堅持聖經tak8字是聖神所寫，無願意接納啟蒙運動用文學批判e5方法來解釋聖經。這款e5宗教運動，其實ti7全世界攏看會著，不過，m7知是m7是因為地荒寒、生活艱苦、收成bai2，十九世紀e5瑞典敬虔派e5基督教徒變作是一個真冷情e5小團體。
柏格曼有描寫過伊e5老父老母少年e5時，ti7敬虔總--是冷情e5莊腳所在牧會e5悲劇。Hit所在e5人，就是無愛接納ui3都市來e5少年牧師夫婦。雖然in盡力付出，甚至一直委屈家己，總--是偏見kap無信任e5氣氛親像利利e5鋸a2，鋸傷in e5靈魂，兩人e5婚姻受創傷，gin2-a2 e5心靈ma7承擔be7起。
Ti7這款傷害中長大e5 gin2-a2，心內猶帶著對美e5事物e5欣慕，會tang3夢想野草莓開花e5所在，真是一個奇蹟。芬妮kap亞歷山大會tang3逃脫沉重、扭曲e5「主教公署」，轉去有色彩、有眠望、有笑聲、有希望e5「活人世界」，hou7觀看e5人，心頭ma7變輕鬆--起-來。雖然導演家己hou7憂鬱症包纏，常常失落生命意志，總--是伊hou7咱chia e5觀看e5人，得著淡薄安慰kap希望。
Elisabet ka7我講，伊ma7是出世ti7真敬虔e5莊腳所在，所以伊是真反對宗教--e5。伊看著真che7敬虔e5人，心肝geN7-koh-koh，對無合in e5生活倫理e5人真殘忍，hou7伊足受氣。敏感、體貼人koh真有正義感e5 Elisabet，無法度接納這款e5宗教。我講，宗教e5面相chiaN5闊，人會去追求一個超越世俗e5境界，會去追求心靈e5平安kap一個外來e5 khui3力，來幫助咱面對世間e5怨恨、鬥爭、貪欲，kap真phaiN2 拍破e5不義e5結構。總--是宗教猶是這個世間e5一部份，人e5宗教行為有時是真正無愛心，顛倒會hou7別人受苦，che是一個不幸e5事實。我猶是相信，有愛e5宗教心，會tang3成做對抗不義e5潮流e5大khui3力。我e5使命就是去引chhoa7有宗教心e5人，去認識愛，去行公義，去體貼神e5心意，m7是用家己e5心意kap倫理標準代替神。
	行出大教堂，koh再行過主教公署。透過鐵koaiN kap神秘e5樹欉看--過-去，天藍kah親像是油畫內底e5天。總--是空氣足冷，大厝宅猶是hiah-nih嚴肅，我ti7冷冷e5氣氛中，小khoa2 ka7-lun2-sun2--起-來。張文祺行--過-來，ka7狗a2抱ti7手裡，笑笑a2講：「我用狗a2 un2燒。」充滿活氣e5日常生活koh tui3阮四周圍向阮流--來-lah。

７．一台叫作「風颱」e5船

	晴美姊e5瑞典翁婿Percy Andersson是一位藝術家，tu2好為著Uppsala e5一個社區完成安裝一件藝術作品，是一台叫作「風颱」e5船a2。張文祺夫婦、晴美夫婦kap我做夥坐入去張家e5細台車，去看「風颱」。
	「風颱」是一台木造e5帆船，親像挪亞e5大船停ti7小山崙a2頂。船khi一旁去，船身chhun一半。駕駛艙內有會tang3駛e5舵輪，船杆頂有一排彩色e5船旗，是Percy邀請社區e5 gin2-a2作夥彩畫--e5。
	我真欣賞這台船e5設計。晴美姊解釋Percy e5構想hou7我聽：「Che是希望gin2-a2會tang3盡量發揮in e5想像力，in所看著e5船已經沉一半，tioh8去想像規隻船是啥物款，想像風e5來向，想像按怎渡過危險。」
	我ma7發揮想像力，轉來厝內了，寫一首描寫Percy e5作品e5詩：

風颱	

起風louh！
東北風掃過小船頭
雨水sa3-sa3-sa3
若千萬支針
橫橫插入船旗

船khi一旁
海湧雄sa3-sa3灌--落-來
滿船e5水
想beh hou5 ma7 hou5 be7離

Tioh8掠tioh8方向
耐心等待
勤勤苦苦操作
人生e5小帆船
風颱若過
猶有長長e5海路ai3行

一台號作「風颱」e5柴船
裝設ti7 Uppsala郊外
Gin2-a2 chhit-tho5 e5沙崙a2頂
船邊
流浪天涯e5人徘徊
三十冬前政治e5風颱
ka7 in掃來
自由開闊e5海面

冷風透
七彩e5船旗
ti7風中giah8頭
歡喜拍phok-a2
熱帶e5風颱
ti7萬里以外

ka7孤舟扶定
渡過風颱e5流浪者
互相問講：今生今世
敢會koh駛入
故鄉e5風颱眼？

寫這首詩e5時是2001年六月，taN張文祺koh衝轉去台灣e5風颱眼louh！伊講真擔心台灣e5主體性會失--落-去，感覺一定ai3替台灣做koa2代誌，就是暫時無發揮e5空間ma7無要緊，kap朋友作夥賣麵ma7好。伊ka7 ti7 Uppsala e5菜園a2整理理--e，就轉--去-a。伊tui3台灣寫批來講：因為風颱，麵店淹水，連賣麵e5計劃攏無法度真順利進行。
新e5風颱koh再威脅台灣。我全心盼望：Ti7野草莓花e5芳味中所保存--落-來e5純真熱情，會tang3 ti7充滿風波e5台灣，帶來一點a2看會著藍天e5啟示。

王貞文2001/10/21

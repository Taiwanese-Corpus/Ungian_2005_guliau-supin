野球日記
第1-pha ---悲傷期
                                                                                                                                                                                      A-hi
 
踏出新竹野球場e5大門, ma-ma用載牛奶e5貨車, 載goa2 beh去補習班補習. (chiaN5奇怪neh, phah球就phah球, 是an2-choaN2 tioh8 koh補習? 是goa2 ka-ki7替ka-ki7留步--lah.) Ma-ma沿路無講話, goa2 ma7 thiam3 kah無想beh開嘴.
Beh到位e5時, goa2笑笑ka7 ma-ma講:「以後li2就輕鬆--a, lin2 kiaN2 boe7 bu2 kah kui身軀thai2-ko-noa5-lo5--a.」Gun2 ma-ma soah聽無goa2 teh講siaN2. Kan-taN應goa2講:「Li2--ou! Li2 e5衫若mai3全烏, 留1半白siak-siak--e5 tng2來hou7 lin2娘goa2欣賞, goa2就謝天謝地--loh! 辦3-te3桌請厝邊頭尾goa2 ma7歡喜.」
牛奶車繼續teh駛, goa2 gin2-a2時代e5夢te3車輪一直ti7 goa2 e5心肝內kun2-ka2. 牛奶車到位--a, 停ti7補習班門kha口, goa2 gin2-a2時代e5理想ma7 te3牛奶車停ti7路邊. Goa2行入去補習班e5時, i soah罵goa2是phong7心e5人, 放sak i choe3 goa2走.
講坦白--e5, i te3 goa2 ma7有幾na7年--a, 莫怪i會hiah-ni7 phaiN2. 想起i chham goa2熟sai7, 是ti7 1-e5 thau3風落雨e5暗暝, goa2 chham gun2 a-pa chiu2 ti7電視kha. Goa2是na2看na2 tok8-ku, m7-koh goa2印象真深. 看tioh8 hiah-ni7 choe7人圍leh看野球比賽, 3更半暝都免睏. 是an2-choaN2樣野球會hiah-ni7迷人?
比賽煞了後, goa2 chiah了解是an2-choaN2 tak8-e5會hiah-ni7 siau2! 原來野球hou7 lan2台灣人ti7國際上kap人khia7起. 憑lan2台灣chiah-ni7 chio2 e5人口kap hiah-ni7 bai2 e5訓練環境, 竟然會eng7戰贏世界強國, 正港hou7人驕傲. Gun2 a-pa ti7 hit暝比賽了後對goa2講e5話, goa2 iau2-koh會記--得, a-pa e5話就chhan像是tui3 hm5人婆e5嘴講--出-來-e5, 這門親事就ti7 a-pa chit-e5 hm5人婆e5牽成下, 將野球kap goa2 kat tiau5-tiau5. M7-koh a-pa無than3 tioh8 hm5人禮, 顛倒是為i chit-e5煞尾a2 kiaN2 e5夢投資boe7-chio2.
Hit暝na2 tok8-ku na2看球, 等kah人beh睏--a, goa2 soah睏boe7去. Ti7 gin2-a2時代想法單純e5 goa2, 想講若有1日會tang3 chham hiah-e5球員相siang5, giah8球chhe5 ti7電視頂koan5 siau--2~3-球-a, m7知joa7好--leh. Iah是親像khia7 ti7細粒山koan5頂e5 Pitcher hit 1樣, ka7 a-tok-a2 kiat掉, an2-ne m7知joa7爽--leh. 就因為an2-ne, goa2 kap goa2 e5夢結緣.後--來, 加入球隊chiah知iaN2, 原來hit暝e5夢是hiah-ni7 phaiN2行, 是美夢ma7是惡夢. 教練phaiN2-chheng3-chheng3, 若有siaN2-mih做m7-tioh8 e5所在, “batta” 
giah8--leh就tui3 gun2球員e5 kha-chhng siau--落, boe7-su gun2球員e5 kha-chhng是球e5款.
Chit-e5理想講joa7 phaiN2達成tu2 joa7 phaiN2達成實在是無過份. 6--月火燒埔, joah8 kah強beh剝皮. 厝邊tau e5 gin2-a2 long2 ti7厝--nih hioh-joah8, gun2 soah kan-taN會eng7 ti7日頭中央渡過gun2 e5 joah8--人. Goa2 m7-bat去過非洲, 對非洲e5沙漠ma7無siaN2-mih感覺, goa2 kan-taN對倒ti7日頭下kha e5球場真驚惶.
Tak8回若看tioh8 hit-peng5山烏雲罩霧, gun2 chiah-e5球員long2真ng3望風ka7烏雲吹來gun2 chia. Iah是sih-nah e5時, gun2 long2真想beh叫天公伯a2落1-cham7-a2西北雨. 塗kha若tam5-kou5-kou5, gun2就真快樂, 因為phaiN2-chheng3-chheng3 e5教練會放牛食草, gun2 kui-tin7就有時間釣魚liah8 mng5-hoe7, chham厝邊頭尾e5 gin2-a2 chhit-tho5.
有幾回goa2真想beh放棄. 看tioh8 kang7年歲e5 gin2-a2, tak8日long2 sng2 kah真快樂, 真自由. Goa2 hit-chun7 ma7 chiah 12歲, tng是愛chhit-tho5 e5年紀. 但是反倒tng2--來, goa2想講phah ma7 hong5 phah--a, 操ma7 hong5操--a. 好--lah, 嘴齒根咬--leh ma7 ai3 chham i拚輸贏. 就因為kek 1口khui3, 這條路goa2繼續行--落.
Ti7 goa2升國中e5時, 1-tin7球員家長真用心teh籌備1-e5組織, 號做棒球後援會. Chit-e5組織是beh替gun2 chiah-e5球員chhoe7經費e5團體. 因為有後援會teh phiat-koh, gun2做球員--e5有好e5場地, 有真phaN7 e5球衫, 出門包遊覽車, tak8-tng3食餐廳. 看--起-來gun2實在真好命, 但是幸福後piah e5心酸是外口人看boe7 tioh8--e5.
後援會除了會eng7 ka7地方e5議員, 代表募1-koa2經費以外, 就long2無其他e5門路chhe7錢--a. 球隊e5所費若是beh靠議員iah是代表來幫贊, gun2做球員--e5就算講用khah bai2, 穿khah bai2, 食khah bai2 ma7無夠開. 大部份經費long2是ui3球員家長e5 lak-te5-a2 jim5--出-來-e5, 隨e5--a2隨e5 1月日剝1-pai2皮. 人講望kiaN2會tang3成龍, 做pe7母--e5 long2 ma7 ng3望gin2-a2有出thoat, koh khah choe7錢ma7 kam開, 就是驚無錢hou7 gin2-a2開.
Gun2老pe7 thiaN3惜goa2 chit-e5煞尾a2 kiaN2, 自細han3 goa2 beh tih8 siaN2-mih就有siaN2-mih. I tiaN7-tiaN7講gin2-a2若ai3 chhong3 siaN2就hou7 in chhong3 siaN2, mai3變phaiN2就好. 對goa2 phah球開錢e5 tai7-chi3, i m7-bat有第2句話. Gun2 a-pa ma7真歡喜有1-e5 phah野球e5 kiaN2, tiaN7-tiaN7 si3-ke3 phong3風pun5 koe-kui. Goa2若是phah 1支Homerun iah是做投手贏球, a-pa是thiong3 kah si3-ke3放送. Gun2 ma-ma long2 ma7講gun2 2-e5是司公kap tioh8桌頭(soah m7知iaN2 i teh食醋).
就因為tak8-e5 long2有出錢tau3-saN-kang7, 總--是無人想beh hou7 ui3 in皮包a2 jim5--出-來e5 khou-khou, 親像tan3--落水底e5石頭kang7款. 偏偏會eng7上場--e5 ma7 chiah 9-e5, 有上場--e5 phah無好, 無上場--e5就會kan3-kiau7. 野球就是chiah-ni7現實, kan-taN 9-e5位, soah有10外e5 teh chiN.
人若choe7, 話就choe7, 3色人講5色話. SiaN2人無愛ka-ti7 e5 gin2-a2上場chham人chhia拚? SiaN2人愛in e5 gin2-a2 kan-taN會eng7坐ti7球場邊替人hoah-hiu?
Chit款氣氛真bai2, 就chhan像ti7學校讀冊e5時, 為tioh8分數比來比去, 為tioh8分數li2奸goa2詭. 球員是an2-ne, 連球員e5家長ma7互相phiN3-siuN3. Kui-e5球隊是烏雲罩霧.
 
氣氛若m7-tioh8, 做siaN2-mih long2 boe7順, 連lim水ma7會出問題. 自球隊起烏雲了後, goa2真久m7-bat ka7球送去牆khoeh8-kha hioh喘, ma7真久m7-bat上場--a. Goa2 e5表現愈來愈bai2, 教練是愈來愈phaiN2. A-pa iau2是chham以早相siang5, si3-ke3展講i有1-e5 phah野球e5 kiaN2, 表現是Pro--e5 neh.
Goa2真不忍心thu3破a-pa e5 koe-kui. Goa2做任何tai7-chi3, 無1項會tang3 hou7 i chhan像goa2 ti7球場hiah-ni7歡喜(後--來goa2拚死拚活考tioh8高中, gun2 a-pa只是tiam7-tiam7無講話. 顛倒換gun2母--a2去厝邊頭尾放送). Chiah-ni7 choe7 chan5 tai7-chi3 hou7 goa2真大e5壓力, hiong5-hiong5 ui3天頂siak--落-來e5感覺, goa2 chit世人算是頭1-pai2 tu2--tioh8.
決定beh離開球場hit暗, 老師ti7台a2頂講--e5, goa2 long2聽boe7入--去. Ti7球場走跳e5景緻, soah 1齣1齣ti7眼前teh poaN. A-pa e5期待kap goa2 e5夢, 就ti7 goa2 ka7 ma-ma講goa2 beh離開球場e5時消失. A-pa無法tou7 koh chham人講i有1-e5 kong3球e5 kiaN2, hit-cham7-a2, a-pa罕得chham人講話.
 
第2-pha ---烏雲過了有春天
 
該悲--e5 ma7悲--過-a; 傷--e5 ma7食幾na7帖傷藥粉--a. Goa2就m7信goa2 e5人生永遠是烏白--e5.後--來, 真無簡單chiah考tioh8 1間高中. 虹(kheng7) e5水彩, koh ti7 hng5-hng5 e5天邊teh kap goa2「ai-siat-chuh」. Gun2 a-pa 雖bong2無chhan像看tioh8 goa2 siau「Homerun」e5時hiah-ni7 hoaN-hi2; ia7無goa2 khian贏1場球e5時hiah-ni7爽快. A-pa kan-taN對goa2 phah野球有期待, chhun--e5 tai7-chi3 i認為siuN普通. 出1-e5 phah野球e5 kiaN2 kap別人chiah會無siang5; chiah會khah chhiaN-iaN7.
M7-koh a-pa koh開始kap人展寶--a: 「2年無讀冊, 讀1年就考tiau5. Lin2無看是siaN2人e5後生! 人tioh8靠保送, gun2 tau hit-kong3--e5 ka7-ki7考就有, 免去看人e5頭面.」Che話goa2知iaN2是a-pa thiau-ti3講hou7其他球員e5家長聽--e5.
講--起-來我hiah-e5隊友ma7真可憐. 野球界講joa7公平tu2 joa7公平, che long2是teh騙--人-e5. 教育部chhui-sak體育運動e5目的, 這款話就親像犀牛teh望月hit樣, ti7真choe7野球教練心--nih(尤其是野球明星學校更加是an2-ni), hoai-e5 long2是siau2話. In beh tih8--e5是名, 是利. In beh愛--e5是會eng7替學校, 替ka7-ki7 phah天下e5人才, m7是beh hou7學生有sng2球e5所在.
有實力--e5 mai3講, 人人搶beh愛, chhun--e5 hiah-e5普普--a2-e5若是無想孔想縫, 永遠無出頭e5 1日. 但是有實力--e5 koh會tang3有幾e5? Ti7台灣球界e5教練koh有幾e5是正派teh招球員--e5? 好--e5人人beh, 若是khah差--tam7-poh8-a2-e5 tioh8-ai3看li2對教練e5誠意--loh(破真明--a, 若是koh無了解goa2 ma7無法tou7--a).
雖bong2 goa2真氣gun2 a-pa theh8 goa2 ti7外口ka7人pun5 koe-kui, m7-kuh這回goa2 ma7 chham i同齊pun5 chham--落-去. M7-si7 goa2 ti7 chia teh lam7-sam2講. 人講臭屁ma7 tioh8-ai3有2步7--a2. 這對司公kap桌頭koh beh開始--a. Ai~ma-ma ma7 koh開始lim醋--a, m7-kuh lim--e5是甜but-but, 有chham蜜e5醋.
認真ka7想--起-來ma7真真辛苦. 別人練球煞, tng2--去棉chioh am--leh就睏; goa2 soah ai3 chong5補習班iah是看冊. 莫怪gun2 ma-ma tiaN7-tiaN7念gun2 a-pa講:「Gin2-a2 m7是鐵phah--e5.」Goa2知ma-ma thiaN3 kiaN2 e5心情. 但是che ma7無完全是a-pa e5關係, goa2就是boe7-gian3認輸(ma-ma講goa2會hou7這種個性害--死. 有影, 差1 bai2-bai2--a2就死--a). 落水就m7驚褲kha tam5, 下性命ma7 beh chham i piaN3.
 
想boe7到keng hiah-ni7 choe7年--a, 就因為少年教練1句話, goa2就kui盤輸了了. I講:「Li2 koh再phah 5年10年ma7是boe7進步.」就an2-ni, goa2踏出球場, 改換戰場──聯考.
聯考對goa2來講, 是真大e5惡夢. 過去, goa2 e5心態kap所有e5隊員lioh8-a2相siang5──靠保送. Ti7球場無才tiau7--e5 m7-chiah ai3聯考. Aih~想boe7到goa2就是無才tiau7 hit-e5. Ka7-chai3 goa2有替ka7-ki7留後步, 雖bong2 goa2 tak8回ti7補習班long2因為siuN thiam2 teh tok-ku. M7-koh台頂hit-e5講--e5 goa2 ti7半夢半醒e5時chun7有lioh8-a2聽--見, 只是聽boe7完全.
起初開始準備聯考e5時, 1粒頭是幾na7百斤重. 親像做田人學針黹kang7款. 雖bong2 goa2有替ka7-ki7留後步, 但是tak8回練球煞就強beh thiam2--死-a, 補習e5效果ma7有限. 學校e5老師koh真gau5釘, 看tioh8 goa2就講:「人long2 ti7 80米--a, li2 koh ti7原地iau2-boe7走.」讀無就teh害--a, i koh beh ka7 goa2恐嚇, hit-chun7 goa2對ka-ki7未來e5戰場是愈來愈驚惶.
驚惶? 驚惶ti7 goa2考--tioh8了後chiah知he long2是ke--e5. Hit jit8 e-pou, goa2坐ti7省中禮堂,na2像ti7法院接受審判hit樣. 坐ti7 hia是真恐怖e5 tai7-chi2, 直直留chhin3-koaN7. 尾--a2看tioh8第2等e5學校koh有10名e5名額, goa2頭前koh有5-e5, goa2是第6-e5.
頭a2, 第2等e5學校? 是真--e5 iah是假--e5? 真--e5-lah. 吊車尾考--tioh8-a. 看tioh8 a-pa kap ma-ma ti7看台頂phah phok-a2兼chhek8-chhek8跳, m7知e5人kioh-si7台頂有2-e5 siau2--e5. A-pa kap ma-ma是siau2--a, 因為in e5尾a2-kiaN2 hou7 in歡喜kah強beh起siau2.
Chhim2頭入去高中e5時, 學長a2 ka7 9-e5位long2佔tiau5-tiau5, phu5-long7-kong3--e5, a-sa-put-luh--e5 kap菜鳥kan-taN會tang3 te3球隊sng2球(學長a2本底ma7是teh sng2球nia5). 講che是球隊是有khah心虛. Che不過是學校e5 1-e5社團nia5. 球隊有球e5好--處; 社團有社團sui2 e5所在. Khah早ti7球隊e5時, 球若ka7 phah hou7好, chhun--e5, 有人會替li2擋. 社團就無kang5--loh. 等--leh goa2 chiah liau5-liau5-a2講hou7 lin2知. M7-bat做過菜鳥e5 goa2 soah boe7慣勢. Ka7-chai3高二hit年, goa2 kap野球e5第2 e5春天出現--a.
社團就是無人是li2 e5教練, ti7運動埕, 所有e5人long2是li2 e5教練. Phu5-long7-kong3--e5, a-sa-put-luh--e5, 有1-ki嘴--e5就long2是li2 e5教練. 正港是人teh講--e5:『打了一嘴好球』. M7-kuh phah球e5趣味goa2到chin2 chiah完全了解! 高中3年是goa2 phah野球所有e5時間中央上siau3念--e5.
社團就是ai ka-ki7去chhoe7贊助(講khah phaiN2聽--leh就是phaiN7 ka-chi2-tau2去ka7學校附近e5生li2人khioh錢); ai3 kap人搶球場; ai3 ka-ki7訂制度; ai3 ka-ki7管理ka-ki7. Ti7 goa2高二hit年, 這koa2 tai7-chi3 soah變成goa2生活e5大部份(soah m7知做社長--a. 雖bong2 khah早ma7 bat做過隊長, 但是心情完全無kang5).
真sui2, phah球phah幾na7年--a, 這冬真sui2, sui2 ti7 goa2體會野球kap生活e5美感. 雖bong2高中e5課業真重, 但是日子過了真心適. 球bong2 phah, 冊bong2讀, 無煩無惱過日子. 人講: 歡喜做, 甘願受. Goa2是真正甘願受, 做kah真爽, 因為goa2有1-tin7 kang7款ai3 sng2球e5伴, tak8-e5 long2真團結.
這2年學--tioh8-e5真choe7, ma7真實用. Pheng5 goa2國中e5隊友hia學--tioh8-e5 koh khah choe7! (聽講hit-tin7尾--a2 long2 hou7教練冰--起-來. 顛倒goa2會eng7上場)
 
生活就是an2-ni, 無人會知bin5-a2-chai3 e5報紙會刊siaN2-mhi! Ma7無人會知未來e5路是直iah khiau. 有夢真sui2, 夢若是破, siaN2人會知kam2 m7是另外1-e5夢e5開始. 烏雲過了就歡喜來迎接美麗e5春天.

福壽螺                             阿秀

       最近讀陳維斌先生e5文章「失落e5文明」，伊講：「台灣話是hou7人be7記--得e5文明。因為一個人beh十分鐘tui3頭到尾攏講台灣話，無chhap一支雜毛，實在是真無簡單，因為咱攏已經習慣遇著khah困難e5話語，就改口用中國話來表達。」Che是事實，特別是少年一輩，讀國民黨e5冊大漢e5 gin2-a2,台語講be7 lian3轉是真平常e5代誌。M7-na7 ti7講這方面，寫ma7仝款，有時明明是beh寫台文，寫--出-來e5文章卻是中文化e5台文。這點ti7我參與「台文通訊」e5編輯了後，感觸特別深，有時歡喜接著投稿，讀--出-來e5文章卻是中文台文。
     進前我有接著清文姊一張批，伊講「hou7外來者統治規百年，台灣人失去對家己語文e5自信，尤其是大家攏是讀國民黨e5冊大漢，『華語中文』早就像田--裡e5 『福壽螺』生thoaN3 ti7 咱頭殼內，咱這區chia taN5  thoaN3好e5『台語文』田園，若無細膩，生thoaN3真緊e5『福壽螺』就會爬過田岸來食咱。」是--a！咱既然對台語文有期待，to7 be7使hou7台文中文化。M7-ku2 ma7聽著有人teh講：「語言是toe3時代e5演變，一代有一代e5用語，看有to7好，恁na2 tioh8 hiah堅持？」我想咱be7 tang3用這款e5態度來看台文，每一個語言攏有伊正確e5講法kap用語，咱ai3去學。若因為方便，一開始to7 giah8白旗，按呢咱na2 tioh8 chiah-nih辛苦來寫台文，寫中文敢m7是khah輕可？
      我有一個朋友真愛寫台文，伊ka7伊寫e5文章投hou7華文e5刊物，結果人講伊e5文章讀攏無，不三不四。我ka7伊e5文章theh8來讀，發覺伊是用中文思考，kan-na ti7文章e5內底用一koa2台語e5名詞kap拼音字。我ka7回批講，我ti7你e5文章看著真che7福壽螺，後來伊無koh回批。我想若有人講我e5文章攏是福壽螺，無定我ma7會無歡喜。按怎才會tang3寫好e5台文？Kan-na有一個方法，練習koh再練習，寫koh再寫，寫了後加讀--幾-擺，上好chhoe7一個老師修改。
     「台文通訊」e5編輯工作是一個團隊，每一篇刊--出-來e5文章攏經過真che7人讀--過，特別ti7最後阮攏會ka7文章送hou7陳雷老師修改。我心內不時teh想，陳雷e5 khang-khoe3就是掠福壽螺，ka7咱因為受華語教育，不知不覺用e5「中文台文」掠掉。
       寫這篇短文，kap大家勉勵，咱這區台語文e5田園，是大家e5園地，咱ai3骨力來種作，ma7 ai3細膩，m7-thang hou7福壽螺來生thoaN3，ng3望咱e5田園不時開花結籽。

【電子批】台語聖經e5幾個問題

各位兄姊，

關係台語聖經，我有幾點觀察kap想法，提出來hou7大家參考。   
1. 	巴克禮版e5台語聖經不管是用白話字抑是漢字，平平真phaiN2讀，主要e5問題m7是kan-na一koa2語詞現代人無teh使用，khah慘--e5是，伊e5語法kap現代講台語e5人e5語感有be7少e5出入。
2. 	我聽真che7牧師、長老用漢字版e5聖經讀kah意思攏走cheng--去，證明in beh用完全漢字來了解有困難。教會司會者聖經讀m7-tioh8--去是真普遍e5現象，所以真che7 khah負責任e5司會者，beh司會進前會ka7 hit工beh讀e5經節先讀--一-遍。 親像阮教會，阮牧師ti7拜六會ka7 beh讀e5經節先hou7司會者知影。
3. 	目前台語教會教勢無進步kap台語教會無適當e5聖經kap台文e5靈修教材有真大e5關係。少年輩使用華語聖經，華文e5靈修教材，難免beh表達e5時用華語khah習慣。對台語講道e5親切感愈來愈無，最後就走去華語教會，感覺聽華語講道khah習慣。
4. 	教會e5牧師普遍感覺教會已經無能力領導社會，語言問題尤其是按呢，所以in對語言是採取順從潮流e5態度。照我所知，台福教會真che7攏有設華語部。設華語部e5結果是台語部完全無少年人， 因為攏走去華語禮拜。按呢做對教會e5增長無一定是正面--e5 ，有koa2教會因為按呢分裂。教會本來to7 m7 是真che7人，分做台語/華語/英語幾na7部，中間koh無teh交通，變做1國3制。
5. 	台語聖經現代譯本比巴克禮版e5版本加真好讀。台語教會若是有心beh向講台語e5人傳教， 這本聖經ai3趕緊出版。蓋好是英台對照e5版本，因為現代人讀聖經e5習慣，定定同時參考幾na7個版本來增加對經文e5認識。會使考慮先出新約。Beh等到舊約也翻譯/審查好勢，恐驚到hit時台語e5信徒m7知koh beh 流失joa7 che7去--a。台英對照e5聖經ma7會tang3方便海外台灣人e5第二代kap父母做伙讀聖經。
6. 	現代台語聖經譯本目前是使用全羅來定稿。M7-koh我感覺應該ai3認真考慮用漢羅出版。因為到目前為止，使用漢羅是上普遍e5做法。漢字版e5聖經白話字是用來做注音nia7-nia7，閱讀--起-來真食力。全羅/全漢/漢羅to2一種閱讀速度khah緊，會tang3用實驗e5方式來試驗，to2一種khah緊to7採取to2一套，m7-thang用意識形態來決定文字方式。我相信實驗e5結果是漢羅上緊，因為目前e5刊物台語文字使用e5趨勢to7會tang3證明。

良光

(這張電子批是tui3台語網取--落-來，陳星旭翻譯做漢羅。)


馬偕日記 (二)	吳景裕按全羅選譯

1872
9月26日，拜四
行路到Kan-tau7 (干豆)，後來行ti7河邊到大稻埕 ，不止鬧熱e5所在；有外國人e5茶行ti7 hia。X 去探hia e5外國人，後來kap XX kap一擔行李e5作伴到艋舺。我分佈道論(?)，也有吟詩。Tui3 hia koh行路，到錫口。Ti7 hia分佈道論，十條戒。真choe7人圍阮；直直khoeh阮，也講：“ 番a2狗，蕃a2鬼。Tioh8 thai5伊，tioh8 thai5伊。”in真惡。
阮koh行路，tui3田園經過，到水返腳(chui2-tng2-kha)。阮吟詩，傳道理。忽然落大雨，阮koh行到五堵;景緻真好。Koh行到七堵。
後來tui3 koaN-be2-社經過，我e5身軀攏tam5 ，thng3赤腳，koh iau，taN m7知beh ti7啥物所在歇暝。 
阮khioh淡薄柴枝a2來起火，若親像火把e5款。路真oan-oat，阮 koh行，忽然，ti7 轉越e5所在，ti7阮頭前離5,6步na7-tiaN7，有10外個人手攏kiah8鏢a2，chong5 oa2阮e5身邊。In e5面hiong5親像鬼，in e5鏢a2 kiah8 koan5 beh ka7阮chhah8透過。阮手kiah8火把，in直直相阮e5面。我大聲講：“阮無錢。阮是先生。你若ai3 thai5阮，恁會受天e5刑罰。”in唸講：“先生，先生。” 就叫阮進前去。
雨na2落，風又透，阮e5火把soa3熄去。
Hit時阮用手摸路，chhe7無，常常poah8倒，lap8落坑 (khiN)溝，koh peh起來，已經beh oa2半暝。
阮去海關chhe7 Mr.Hand。Ti7 hia借歇。
    
10月22
阮tui3內山直直入去，到有一個坑 e5所在，忽然有人叫阮m7 thang koh去，因為ti7樹林內，有生蕃bih teh。阮才koh倒轉。

10月24
天beh光起，tu2著大雨ak攏tam5，行到下晡，就到竹塹 。無所在thang toa3，去到一間客店，內面非常無清氣，所在暗暗，溼悶，外面有豬稠，臭水khut，真臭。真che7 人te3 阮入去。阮睏ti7 pang-X，用石頭作枕頭。阮e5 衫koh tam5 lok8-lok8，無thang 換，不止無爽快。阮e5房間，無窗a2，暗摸摸，也boe7 khia7 得，因為厝頂無5尺koan5，內面也無一項物。路尾有人kiah8 一pha燈X，阮就有看內面，有土階kap 竹a，作眠床。內面攏是蜘蛛，pun3-so3，破草鞋，che 是扛轎e5人m7 tih8，kiat-sak e5;koh 攏生菇，看了若鳥毛。Koh tui3 隔壁有火燻，直直chheng3入來。內面臭kah 有話be7講得。Hou7人會吐，m7-nia7按呢，koh有出外人，苦力(ku-li2) khah che7，入來ti7隔壁間，teh嚷，相罵，XX，in有個就soa3食阿片。Koh無久規間攏是阿片味。In透暝嚷，相罵無soah，也poah-kiau2，也罵phaiN2嘴;後來相拍。Che攏是tui3世俗e5心來生出e5。
阮通暝hou7 in吵，攏be7安眠。透早雖bong2雨真大，猶be7食，阿華kap阮緊離開hit所在，阮thng3赤腳，進行，行路到街市外。

11月1 
大家真勉強。讀了koh再讀，唸了koh再唸。阿華不止gau5幫贊。總是大家真進步，讀了真緊。阮大家聚集參詳傳教e5事。阮e5人額na2加添。大家也不止和好。
禮拜早起傳hou7外國人聽。E-hng時作台灣禮拜。

每日研究聖經，也醫病。阿華鬥幫贊，伊讀khah久也bat khah choe7，所以將伊教別人。也另外教伊地理，kap地質學。
Tui3 來到taN吳益裕(吳寬裕) 每日不止出力勉強。TaN伊會讀羅馬字，會吟詩，也得救e5道理na2明白。總是伊e5老母有時真無歡喜，也bat hau2，也hang2 beh thai5 伊。益裕e5老pe7已經過身啦。伊有二個姊妺。近來益裕不止掛慮，iau2-ku2伊真骨力讀。也kap阿華二人作真好朋友。  

伊也盡力講道理hou7親人聽。若是世俗，kap官府kau3-keh8怨恨道理，in計謀用choe7-choe7方法beh害我，也behXX我e5講。

路尾我去探吳益裕e5老母。Hit時伊e5老母tu2 teh樁米，益裕(寬裕)坐ti7我e5身邊。忽然受氣，伊e5老母樁臼(cheng-khu7) 槌kiah8 koan5，beh ham2寬裕。我緊緊ka7伊搶，也ka7伊hiat ti7邊a。阮出去e5時，伊e5老母用phaiN2嘴直直罵阮。寬裕真煩惱。Koh無幾日寬裕一個姊妺tu2著病，老母錢攏開去，請師父，問佛，燒金，請醫生，ma7是攏無彩工。路尾無法度，有人講tioh8叫我。我kap阿華作伴，帶藥就去。老母歡喜，心落軟。請寬裕tioh8 soa3來。

隔日姊妺khah好。阿華kap我再去。TaN老母kap寬裕koh講話。 Koh去探in e5時，老母真親切。厝邊也攏歡喜。 

編註：Kan-tau7是關渡；艋舺是萬華；錫口是松山；水返腳是汐止；竹塹是新竹。

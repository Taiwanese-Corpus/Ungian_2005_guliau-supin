馬偕e5日記 (1871-1890) 	吳景裕全羅選譯

這本『馬偕e5 日記』是偕叡理牧師(George Leslie Mackay)所寫e5 日記。1871 到 1873年e5部分是由偕叡廉牧師(L.W. Mackay)翻作台語，用羅馬字(白話字)手寫e5。這本冊保存ti7私立淡水工商管理專科學校，馬偕資料館。感謝楊允言先生提供復印版。下面e5節錄由本編輯室翻作漢羅。有e5字筆跡無清楚，讀be7出來，用『X』作代表，請讀者原諒。

1872

3月9日，拜六	到淡水
下晡3點入淡水港。船就拋碇。看這所在不止好，我知我已經到所beh設教e5所在。Chia 就是。Koh再猶無人bat設教ti7 chia。O-lo2感謝我e5主。我e5心歡喜到be7顧得，親像ai3 x 手。 
Mr. John Dodd (Po2-sun7) 用伊e5所在借阮。雖然是ti7外厝，罕得用e5這間，我也點滿足，感謝主。

3月10日禮拜日
我e5同伴想khah好今a日m7免公然禮拜。阮就家己守安息日。

3月15，拜五 
到大社(Toa7-sia7)，hia e5平埔番真歡喜，大家oa2來牽手問平安。今a eng5 60人會禮拜。今a日阮透早 x 趕路，李牧師猶破病，坐轎。

3月16，拜六
通日ti7大社，破病人真che7來chhoe7 Dr. Dickson.我鬥幫贊。李牧師有問道理。我四界散步e5時，有tu2 著choe7 choe7平埔番。In e5目睭khah圓，身體勇健，愛同伴，愛作堆，總是有khah lan2-si e5款，in khah choe7有食薰。

3月21，拜四
今a日趕路來到內社，攏是平埔番。

3月24，禮拜日
今早起30人受洗禮。禮拜soah koh倒轉到大社，ti7 hia有15人受洗禮。今a eng5禮拜e5時，也有漢人來x。

3月25，拜一
透早起身，有55人kap阮作陣(tin7) 來。路中看見田園，有稻(tiu5) a，番薯，大麥kap甘蔗。Koh無X到，山間e5所在，山裡有choe7-choe7厝寮。經過一個大深khiN，二旁不止kia7；也xx oeh8-oeh8。到e7-hng時，阮到一個大x圍，四圍就是山，chia就是埔里社。
現時chia猶未有教堂，我tiam3草寮過暝。今e7-hng ham7 kap阮作陣e5，有100人聚集禮拜。

4月15，拜一 
出力勉強，頭擺試教白話字，所chhiaN2 e5 ，不止進步。
出去牛埔行遊。Tu2著一陣飼牛gin2-a2。In罵phaiN2 話，用石頭ka7 我tim3，後來走。我叫in oa2來，續(soa3) ka7 in吟詩。也試講淡薄道理。

4月16，拜二
Koh再出去行遊。飼牛gin2-a2 koh再來，這擺行oa2來，我講一，二句話，in聽有，也驚驚，就近oa2來。我將時錶hou7 in看，hou7 in聽，taN in是我e5朋友。

4月17，拜三
Koh再kap飼牛gin2-a2交陪，tui3 in加學choe7-choe7話。

4月18，拜四
日日加添新e5 話。TaN講話有khah好勢。
Koh再去chhe7飼牛gin2-a2。In攏teh等x我。我tui3 in加學新e5話；也x舊話。這款e5話，我tui3冊是無通chhe7。又koh in所講e5話，是普通人teh用e5。
今e7-hng有人坐。我順機會講淡薄hou7 in聽，我讀聖經，吟詩也祈禱。若親像家庭禮拜e5款。
我每日koh再復習漢字，也研究白話字。第一好e5方法是唸，koh再唸。出聲唸。


台文通訊創刊十週年賀詞   張理邦

“台灣ai3獨立，獨立才有法度救台灣”。Che是所有嘴講愛台灣e5人應該有e5基本認識。做一個台灣獨立e5推動者，更加ai3有這種信念。台灣經過che7 che7 e5先烈先賢e5奮鬥犧牲，將台灣漸漸按專制體制，引chhoa7到今a2日e5民主政体。台灣獨立已經無可能用激烈e5革命手段，只有靠教育，潛移默化來達成。
Ti7教育方面，上蓋重要e5就是台語文e5推廣。透過台語文，獨立e5台灣文化才有法度建立。台灣人努力創造出來e5成果才be7 hou7人歸納做中國文化e5一部份。也只有透過台語文e5推廣，台灣人kap中國人才有法度hou7國際社會區別出來，台灣人e5努力成果才be7被中國人侵佔。親像慈濟公德會ti7中美洲做hiah-nih che7 e5善事，結果人去向中國講道謝，Che敢會tang3怪外國人？親像這擺阿扁總統 “合作共榮，睦誼之旅” 雖然講非常成功，但是因為阿扁總統稱呼是中華民國e5總統，開嘴koh攏是中國話，che對推銷台灣，不但無幫贊，而且koh有妨礙台灣國格e5建立。台語文e5推展是台灣獨立建國e5基石，ti7這個基礎頂面來推銷台灣e5各種努力，才會tang3累積。若無， “口講中國話，手寫中國字” 式e5推銷台灣，做愈che7，中國to7得愈che7。
感謝台文通訊有志e5洞燭先機，辛苦做ia7種釘根e5工作。釘根e5工作本來就是無掌聲e5，只要方向正確，所投落e5一點一滴攏會成做堅固基礎e5一部份。Ng3望台語文會tang3 ti7台灣e5每一個角落生thoaN3 ，台灣e5獨立建國才有落實e5一工，請大家好好期待！

（本文作者是現任台灣獨立建國聯盟加拿大本部主席）

【我e5看法】美麗島事件以後台灣民進黨e5角色		陳義達

台灣過去e5 100年是一本苦難e5歷史。台灣民主鬥士ti7日本統治e5期間，追求台灣成做自由平等e5國家。第二次世界大戰後，一寡主張民主e5學者，抱著真大期望，ng3望ti7脫離皇民統治了後，台灣會tang3有khah sui2 e5明仔chai3，in用熱情e5心，歡迎國民黨政府。無拍算靠特務系統所建立e5國民黨政府，tui3 1947年2月28日開始，thai5死真che7愛台灣、努力文化運動e5最優秀e5學者kap無辜e5台灣百姓，大河溪水攏是in e5血，實在有夠悽慘！  
無法無情e5蔣政權所帶來e5極權政府，用「反共抗俄」e5神話瞞騙台灣忠厚e5老百姓，講「共產黨朱毛匪幫」是中國人e5大罪人。只有台灣基督長老教會以先知e5角色，看透國民黨統治控制單純台灣百姓e5詭詐e5心，為全台灣百姓e5幸福，前後發表聲明，「阮e5呼籲」，「國是聲明」kap「台灣成做新koh獨立e5國家」e5人權宣言。無偌久美麗島事件發生，從事台灣民主運動人士包括施明德、黃信介、林義雄、許信良、張俊宏、姚嘉文、呂秀蓮、陳菊等等kap保護施明德e5教會人士譬如高俊明牧師、許天賢牧師、林弘萱宣道師等先後被關入獄。
今仔日，美麗島事件時代已經過去。台灣ti7世界民主潮流e5捲螺風中，有反對黨e5民主進步黨e5成立，突破戒嚴令、烏名單kap白色恐怖，千辛萬苦建立純愛e5台灣，對抗腐敗e5國民黨。可惜一部份民主進步黨e5人士試著權勢e5滋味了，to7 be7記得早前愛台灣無私心e5品格，也加減有感染著國民黨統治台灣e5敗風。民主進步黨成立經過十幾年後，雖然執政e5國民黨敗選， 民進黨得著總統大選e5勝利，但是國民黨50外年統治台灣所留e5包袱仔是真phaiN2除掉，陳水扁先生當 選總統無偌久，就經驗著「內憂外患」e5苦經。Chia所講e5「內憂」是民進黨內部權利分配e5困難，koh再國民黨加減hou7民進黨麻煩，雖然以「跨黨」來組織內閣，m7-koh國民黨立委處處所表現e5阻力，實在真艱苦應付。其他宋派親民黨烏暗無明e5政治理念e5擾亂，實在hou7陳水扁先生koh khah頭疼。伊實在是為台灣百姓e5幸福teh揹十字架，敢m7是？Ti7蔣政權統治下，民進黨主席林義雄先生ti7 20外年前不但被關ti7監獄受刑，也遭遇著滅家e5命運，伊所疼e5阿母kap古錐e5雙生查某囡仔亮均kap亭均受慘死。林先生ti7民進黨派別之爭e5中間，作「石磨仔心」，ti7總統大選中促成民進黨團結一致 來得著勝利。Che是伊用愛、用誠實e5心所換來e5代價，敢m7是？
講著「外患」實在真che7。中國雖然假仙講台灣人是in e5兄弟姊妹，但是充滿奸鬼e5政治野性，對當選e5陳水扁總統kap呂秀蓮副總統，無惜代價用「台獨」大罪人e5口氣來攻擊，連續蹧躂台灣民選e5總統kap副總統。連林義雄主席也臭罵在內！in聲聲句句講外國人be7使干涉內政，用心詭計講台灣是in e5，真正「狗嘴難生象牙」，俗語所講e5真hah8 in e5政治惡德。in想講台灣人小haN2一下著會驚kah chhoa3屎！實在m7 tioh8啦。台灣國民黨立委有人罵呂秀蓮是「大嘴巴」，我想in chia e5統派e5人真正是hou7中共嚇kah破膽，soah罵呂秀蓮tu2 siau3，敢m7是？
我分析最近台灣e5狀況，tui3總統大選後，台灣社會轉變中有che7 che7 e5怪現象：
第一．	過去真少看著金融界e5貪污問題，無拍算現在到處看會著金融界e5敗風，hou7民眾失去信心，影響台灣社會真大。
第二．	民間宗教e5畸形大興：處處寺廟大修建，出現種種奇怪e5 信仰，che是台灣文化e5一種？或是投機份子藉廟寺e5興建來than3大錢？
第三．	中共份子滲入台灣社會：大膽ti7台灣 giah8起中國國旗來顯現。Che若是ti7早前「反共抗俄」神話  e5國民黨時代，早就掠去cham7頭，敢m7是？
第四．	反對核能：台灣環境保護真重要e5代誌。但是有既得利益e5國民黨，相爭beh興建核能發電廠，成做新環保署長林俊義教授非常頭痛e5代誌。
第五．	教育部長曾教授ti7推動良好教育制度中，有國民黨立委笑罵伊「M7通教phaiN2囝仔大小」。
第六．	國防部謹慎注意壓霸e5中國e5軍事行動：因為in e5無理性e5野性隨時會發作，所以有必要小心做好防禦e5準備。
第七．	外交部長田弘茂教授是國際政治專家。伊e5外交工作內面，最大e5目標是台灣加入聯合國。
第八．	對故宮博物館e5物件，也有親共e5人極力主張將 chia e5物件歸還中國。佳哉，聰明e5杜館長頭殼清楚，知影按怎回答這個問題。
第九．	台灣921大地動了後e5重建：有內政部長兼省主席張博雅女士積極推sak重建e5工作，hou7人非常安慰。但是心靈e5重建是koh khah重要e5一項代誌。

當我重新來思考真che7發生ti7台灣e5代誌e5時，心情真沈重憂悶。今仔日支持民主化e5海內外e5台灣人，實在無愛看著民進黨內底互相giu2後腳e5代誌、人kap人be7-tang3互相信任，以及愛權勢贏過beh愛做代誌等等e5情形。今仔日台灣面對生死e5關頭，咱ai3 相扶持，用基督徒所講e5耶穌ka7伊e5學生洗腳e5謙卑e5心，來對待意見無仝e5人。用愛心來團結，hou7民進黨執政e5四年中間有好koh sui2 e5表現，來澈底改革社會e5敗風，敢m7是？
	林義雄先生堅持辭掉主席e5重任，無論啥物人來接任主席e5職位，咱ti7海外愛台灣e5鄉親，必須用積極支持kap祝福e5心來對待新任e5主席。Ti7 四年或是八年（若是連任）e5苦戰中，民進黨各派系著ai3協助黨主席來辦演重要e5角色：
1.	各派別中間ai3建立共識，改革台灣e5政治道德。
2.	共同努力hou7民進黨立委e5席次增加。
3.	Ti7台灣各族群裡，選擇有教養、品性優良e5民進黨人士參與競選公職。
4.	藉各民進黨立委所設立e5服務處，來建立良好品行e5聲譽。
5.	殘障者服務 機構e5 設立著ai3 配合執政黨來推行。
6.	實施對台灣人地動災害後心靈（全人）建設e5服務。
7.	對年青一代e5身、心、靈健康訓練機構e5設置（譬如推動有意義e5文化、宗教、精神訓練營）。
8.	對烏金政治問題e5根本解決e5方針設立，協助執政黨實施。
9.	人材訓練營kap執政學e5學習機構設置，培養良好人材。
10.	Ti7台灣e5 功利社會中，扶助弱小孤兒寡婦kap老人福利e5優良方針。

我認為，完全民選e5民主總統e5工作雖然真艱難，但是若是民進黨會tang3超越黨派e5權圍，來管顧社會上確實需要e5人，積極去輔助建立民進黨e5聲譽，減講phong3風e5大聲話，加做好代誌，一定會hou7台灣成做koh卡好khia7起e5美麗島。
教會ti7統獨意識無相仝e5台灣百姓中，應該以先知e5角色隨時督責扶持，也為國家執政e5領袖先生、女士，來懇求上帝施恩憐憫，賜智慧hou7 in來照顧治理台灣，hou7台灣真正成做充滿仁愛、公義、和平真理e5美麗台灣國。

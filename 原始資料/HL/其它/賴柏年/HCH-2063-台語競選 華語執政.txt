台語競選, 華語執政
/張淑芬  TiuN Siok-hun
扁宋會結束了發表e5十點聲明，確實hou7 台灣人民大驚一tio5,一向意志堅持e5獨派團體，人人激情憤慨，公開無客氣ka7 陳水扁批評、指責，無惜會 kap伊切情斷義，劃清界線。其實，照我看--來，阿扁應該tioh8-ai3 ka7 話交代清楚、講明白，伊根本無需要koh再假仙用制憲正名e5獨立聲勢，ti7選舉台a2頂講kah嘴角全波，tui3所有追求台灣獨立建國e5同志來講實在是好代誌，以後，咱大家對「台灣之子」m7-thang koh 有任何寄望--a。
Ti7 chit-pai2扁宋會後發表聲明e5場合，siong7-kai3 hou7 我tng3桌大罵e5,就是宋楚瑜竟然對鏡頭講：「我是驕傲的湖南人、更是堂堂正正的中國人！」Ah請問--leh?Khia7  ti7 邊a e5台灣之子你beh an2怎去回應chit句對台灣人chhiang3 聲e5 話？中國沿海有七百goa7粒飛彈siong3準準teh對咱，準備beh ka7台灣phah kah mi-mi-mauh-mauh ，in e5威脅是chiah-nih8 a2 大扮koh m7驚人知，中國人根本就是咱e5 敵人，但是台灣人猶tioh8 ai3 吞忍來看宋楚瑜非常hia5-pai teh講e5話：「我是堂堂正正的中國人」。別項免講--lah,kan-taN 用伊講e5 chit句話，你陳水扁總統已經是美國西裝--ah(大輸）！
Chit幾日有che7 che7 朋友long2 teh哀聲怨嘆，氣kah beh cheng心肝，對陳水扁真chheh心。其實，我早就看出出，ti7 2004四年年初，ti7 台南台灣國家文學館開幕典禮e5時，聽tioh8阿扁--a用華語teh致詞，我就ka7朋友講：「假使阿扁--a ti7 公開e5場合繼續chhoa7頭講華語、m7講母語，我chit張票真正是投be7--落-去lah。」做一個母語工作者，siong7-kai3痛心--e5,就是看tioh8 chiah-e5 政治人物若是ti7公開e5場合long2講華語，kan-taN ti7 選舉e5 時chun7 chiah大聲hoah:「咱long2是台灣人！」一旦選tiau5 就ka7母語tan3 hiat-kak8。最近ti7 高雄愛河邊元宵燈節e5 點燈儀式中，陳水扁、謝長廷、陳其邁三個人，in 照常用華語致詞。親像ti7 高雄chiah-nih8 a2 有台灣意識e5 所在，in to無beh 講台語--a,ah 咱kam2 e7-tang3相信執政黨有goa7 che7誠意beh去推動咱母語--leh?
政治家kap政客無仝所在，就是政治家 in e5 眼光看真遠，in知beh an2怎去啟發民智，in be7 為tioh8 giu2 選票去巴結民眾，in e5立場ui3頭到尾long2一致，in所有e5 施政作為long2是為tioh8國家e5 久長安定，絕對be7 為tioh8 beh贏選，選前講e5話，ti7 選後toh8 be7記得了了。像chit款政客，台灣人一定會用選票來表示咱e5 chheh心！
（作者為台灣母語教育學會理事長，原文是中文，賴柏年翻寫作漢羅台文）


台語教室
真多謝李勤岸教授提供咱伊編寫e5 Harvard台語教材，hou7讀者有機會來學台語。到taN已經全部連載結束，我想大家e5台語一定有大進步。Ui3後期起，咱beh開始連續刊登蕭平治(Siau Lah-jih)老師e5「台灣俗語鹹酸甜」，hou7讀者有機會來tam咱俗語e5各種滋味，多謝蕭老師提供。
蕭老師台中師專畢業就去彰化縣田中國校做老師，ma7是現此時教育部國語推廣委員會台語步e5委員，伊是唯一無博士學位e5委員。可見伊愛母語kap對母語e5努力及貢獻，是台語文運動e5前鋒kap勇將。
1997年起，蕭老師就開始ti7呂興昌教授創設e5「台灣文學研究工作室」網站寫台灣俗語，無joa7久發表250 chhiam2。結果得tioh8教育部e5「台文著作」獎，伊e5努力精神值得咱來學習。
財團法人彰化縣賴許柔文教基金會long2有ka7伊出版，到目前已經出版《台灣俗語鹹酸甜》到第六集，敬請各位讀者期待來欣賞。
蕭老師e5生活經驗非常豐富，台灣五花十色e5動態，me5-me5角角e5人情世事，伊long2用豐沛e5台語ka7伊寫出來，chiah-e5作品朗會成做台語文運動史中e5歷史見證。
蕭老師設立e5網站http://203.204.26.215/~taiwan，內容豐富，請有閒去參觀一下你toh8知影鹹酸甜e5滋味。

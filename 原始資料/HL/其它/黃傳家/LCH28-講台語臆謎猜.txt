講台語 臆謎猜 啥物攏嘛知
黃傳家

1.
伊是一個天才e5音樂家
大厝m7 toa3愛toa3水池仔跤
唱歌吟詩通人攏真kah意
喙舌若吐共蠓仔隨掠去
 (臆一種小動物) 

2. 
身穿戰甲無頭盔
無生目眉有目睭
雖然無跤走千里
有發翼股飛未起
 (臆水裡動物)

3. 
喙phe2扁扁又koh長
跤蹄親像若葵扇
行路身軀雙peng5 khi
攏穿防水救生衣
 (臆一種動物)

4. 
摸be7著ma7看無影
伊會盤溪過山嶺
四界自由走拋拋
Nng3過樹林笑哈哈
 (臆自然現象)

5.
一塊鐵餅真奇怪
bih佇土底無人知
啥人若是踏著伊
命休碎骨兼分屍
 (臆一種武器) 

6.
講伊是馬…m7過be7行路
講伊是球…to be7用得拍
講伊是鈴…但是搖be7響
講伊是餅…並be7用得食
 (臆四種體育器材)

7. 
一間厝宅留二孔
M7免做門省時間
會坐會倒企歸欉
厝內chiah toa3半個人
 (臆身穿的物件) 

8. 
鐵e5頭面鐵喙齒
鐵e5身軀鐵腹內
上愛咬紙無別項
喙齒落掉m7震動
 (臆一種文具)
 
9.
雖然有面無目睭
有生跤骨無湊手
枉費伊有四枝跤
無喙通好叫阿爸
(臆兩項家具)

10. 
看伊生佇十字口
干焦有心無頭腦
到底伊是啥字樣
咱來冷靜認真想
 (臆一字) 

11.
雙生仔明月實在gau5
合作gia5起一座山頭
有月無光真使人疑
雙月情深永不分離
 (臆一字) 

12. 
雖然皮烏其實肉be7粗
腹肚全部ti3著火塵烏
M7-bat偷提予人賴做賊
怨嘆一生救人真m7值
 (臆一種海裡動物)

13.
白面書生薄面皮
林投竹刺m7交陪
予人寫字畫圖伊上愛
作曲譜歌填詞攏總來
(臆一種文具)

14.
看著是雲但m7是雲
看著像煙並m7是煙
予風吹著是真古椎
日頭出來就隨散開
(臆一種自然現象)

15.
歸塊親像雞卵糕
擲落水內起白波
伊kah清水做朋友
清除垃圾是高手
(臆清潔用品)

16.
身體勇健氣力大
做穡拍拚be7貧憚
春耕秋收總靠我
無我農民歹生活
(臆一種動物)

17.
倒peng5有一粒日頭
正peng5 ma7一粒日頭
企ti7日頭e5頂頭
無看光線無大樓
(臆一字)

18.
空中排隊好飛行
組織紀律真嚴明
深秋南方來過冬
初春北往去做工
(臆一種候鳥)

19.
身軀全部光裼裼(theh)
會倒未企無怨慼(chheh)
腹內溫暖?眠床
白色棉被內包黃
(臆一種食物)

20.
歸家伙仔攏總穿黃衫
結結連相倚攏未孤單
手段實在是有夠hiam辣
有人kah意有人火氣大
(臆一種植物)


是按怎小學生ai3先教羅馬字才學漢字           鄭良偉
 
一、	Gin2-a2攏先會曉講話，了後才學寫字。有e5 gin2-a2 m7 bat啥物字，to7已經會曉講兩、三種話。若是一個人會曉講一種話，伊e5頭殼內to7會有hit種話真完整e5語音系統。羅馬字會tang3真自然ka7 gin2-a2 頭殼內e5語音系統接--起-來 。
有這個語音系統咱才有法度講kap聽。下面chia e5例會tang3做證明。
台語kap北京話攏有變調。五歲gin2-a2攏會曉ka7『九百』kap『十九』e5『九』發無仝音調，m7 nia7講了tioh8，ma7 be7聽m7 tioh8。Gin2-a2攏be7 ka7『九百』講做無變調e5『九，百』；in ma7 be7 ka7變調過e5『九』誤會做無變調e5『溝』。雖然變調過e5『教』kap無變調e5『九』仝音值，卻是無人會ka7『教區』聽做『九區』。其實母語是台語e5人，講出有變調e5音ma7家己攏m7知影。這個事實證明：講台語e5人，不管大細漢、好額san3，頭殼內攏自然有台語e5語法kap語音系統。
二、	拚音文字會tang3真正確、真緊、真有系統tek8 ka7頭殼內e5口語語音系統接--起-來。羅馬字字母kan-na有26個，用chia e5字母 ，ti7三個月內，to7一定學會曉讀、會曉寫白話字。漢字ai3學2千字，才有法度讀文章。
又koh因為羅馬字符號e5標音真有規律，比標音無規律e5英文khah容易學kap用。
三、	因為羅馬字符號koh有高度e5標音功能，比漢字khah容易精通。M7-ku2，一個語言e5標音有伊家己e5一套系統，ma7 ai3專心學習。Chit-ma2 e5『國語課程』e5前三個月，是專心teh學注音符號，無教一字漢字。其他e5漢字使用國家，親像日本、韓國、中國e5正規教育體制內，攏有一段無教漢字e5語文學習課程。
四、	拚音e5學習效果比漢字khah好，所以會tang3培養學習語文e5自信心、培養一世人愛讀書e5好習慣。若是學漢字ai3真長e5時間才有夠額。Ti7細漢e5時陣，母語經驗hou7人切斷，是一個真痛苦e5經驗，kan-na真少數e5菁英才會tang3克服『讀冊真艱苦』e5阻礙。比日本kap美國，台灣e5大人家己無愛看冊，卻beh迫gin2-a2 ai3讀冊。
五、	因為台語羅馬字e5符號比37個注音符號抑是日文八十個假名數目khah少，困難度減真che7 。 台語羅馬字bat 是日文政策推行者e5目睭釘，bat hou7日本政府壓制過。伊ma7是過去『國語』推行者推銷恐台症、沒收羅馬字聖經、禁止台語及原住民語羅馬字e5藉口。現在e5語言政策是beh hou7各族群e5語言會tang3和諧共存。『國語獨尊』e5舊勢力，若無beh hou7台語羅馬字一個公平koh合理e5學習機會，恐驚會引起無必要e5猜疑。
六、	編字典、辭典e5時，台語內底e5漢字用法無一致，ai3靠拚音來標定仝音仝詞，漢字無仝e5情形，也ai3用羅馬字來排順序。
七、	查辭典beh得著正確e5文字資訊，ai3先會曉用拚音。百科全書、 辭典、電腦輸入、網路查詢、攏是現代文明e5好器具。
八、	漢字語詞e5發音ai3用羅馬字音標做根據，che是學生、老師、家長互相之間語文資訊beh標準化，beh互相約束，beh互相參考真重要e5學習過程。也是踏入社會資訊現代化、標準規範化、民主法治化e5第一步。
九、	國際化e5語文習慣會tang3 ui3國小一年級，用台語羅馬字e5使用來培養基礎。台語kap英語有真che7 語音kap語法結構真相像，對英語e5學習ma7真有利。
十、	台灣e5語文教育ai3為族群互相之間e5文化交流、瞭解kap和諧來服務。尊重台語語文e5教育需要kap文化e5文字經驗是真重要e5一步。

(作者是『國語推行委員會主任委員』。 本文代表個人e5學術立場，並無代表教育部。原文是中文，編輯小組翻譯做漢羅。) 


序
鄭良偉
有1位中央研究院e5漢學專家，20年前bat講用台語無法tou7討論學術專題。現此時，台灣e5學者用台語來做學術演講，上電視討論國家前途，已經真普遍。但是台語文e5書寫iau2 koh真無普遍，ti7 2003/11/22~23教育部主辦e5本土教育研討會會場內底，國立師範大學國文系e5姚榮松教授竟然宣佈講台灣社會需要100年chiah e7-tang3接受漢羅書面語。
Chit-pai2 e5論文集用台語寫，koh用羅馬字iah是漢羅寫有幾na7項特別e5意義。
1. 參與學術討論e5人long2有認同：台灣話有文字chit-e5觀念，同時ma7認同chiah-e5文字所紀錄e5台灣人150年來生活e5歷史。文字e5價值是i所記載e5文化內涵：文學、詩歌、諺語、文化交流、民間智慧、心智活動、族群運動等等，本論文集e5作者long2是語言學專門--e5，m7-koh in無忽略語言kap文字e5廣闊功能，in對社會語言kap文字ma7採取尊重、客觀描述e5態度，以搜集資料為本份，無從事改正社會e5文字 。
2. 台灣羅馬字是ui3民間發展，用來記錄民間生活，記錄社會動態。20年前有1位讀新聞學e5日本人蔡隆盛來Hawaii(夏威夷)求學。I講ti7日本讀新聞學e5學生long2 e7讀著全台灣（全漢人）e5第1份民間報紙，to7是1885年e5台灣府城教會報，koh是用羅馬字寫--e5。中國目前e5報紙long2是官方--e5，消息long2是官方審定--e5，一元化e5消息，人民無選擇e5機會。第2次世界大戰後，聯軍對日本政府有1項真重要e5要求：日本教育be7-sai2有統一e5國定教科書，hou7人民有無kang7看法來選擇e5機會，戰後e5日本to7是an2-ne進入民主政治kap經濟發展。Ui3 chia e7-tang3知iaN2，人類需要有合理e5選擇chiah e7有進步。Chit本論文集是民間組織來主辦，是民間e5活動，long2是討論人民kap社會e5 tai7-chi3，題材多元，內容多項，e7-tang3 hou7社會khah che7 e5選擇kap思考。
3. 台灣羅馬字koh叫做“白話字”。Ui3清朝起，若是漢字e5書面語long2是文言文，台灣羅馬字是用來寫白話--e5。Chit本論文集內底tak8篇文章long2是寫出台語民間活跳跳e5口語詞，tak8篇文章e5語言kap文字long2是社會kap人民e5。台灣讀冊人kap統治者一向輕視台語，因為台語無官方認可e5書面語，所以講台語無文字，無法tou7 kap華語有kang7款e5書面語成就。
目前政府已經開放本土語言e5文字教育--a，m7-koh漢字e5既得利益者iau2 koh真保守，勢力非常大。Chin3前，蔣介石為著beh培養台灣人參加反攻復國e5聖戰，加強祖國優秀e5文化意識，tioh8要求學校將中國古典、四書五經設定做必選、必修，tak8間大學to聘用真che7 chit項專才e5教授，in chit-ma2猶koh繼續留ti7學校，chiah-e5人khah早是堂堂講培養炎黃子孫是教育e5目的。M7-koh chit-ma2 e5中文系、語教系e5老師有2種互相對立e5觀念：有1 tin7人，比一般人khah瞭解中國國學e5落伍本質，真願意接受現代科學kap世界教育學e5理念；另外1 tin7人無願意改變，chit-tin7中國國學專家強調，漢人ai3用傳統e5漢語kap漢字，chit-tin7保守勢力已經妨害台灣e5行政、政治、立法、媒體e5正常發展，hou7社會大眾迷信只有繼續古漢族傳統--e5 chiah有水準，m7知lan2 ma7應該有機會e7-tang3選擇世界khah卓越e5文明特點。教育改革to7定出人性化、多元化、民主化、世界化、科技化e5大方向，chit幾年來語言教育e5改革力量ma7 long2是來自語文現代化e5世界潮流：文字e5口語化帶動中文e5白話文運動，民主潮流kap聲影科技e5發展帶動台灣各族群語言權益意識e5增長。但是Ho7-lo2話、客語e5文字化運動，因為漢字e5包袱阻力相當大，所以發展有限。
4. 追求人類共性kap文化特性。基因kap資訊時代e5語言研究促使行為科學家加強探討幼兒long2有人類語言共性（language universals）kap人人生長所必須經過e5社會實況化。自從戒嚴解除以來，台灣語言教育e5改革方向1方面是確認學生成長階段e5多元性kap社會實況化e5多元性，另外1方面培養教師kap學生追尋人類共性e5態度、智識ham7技能。本論文集有結合行為科學、教育工作者kap資訊界e5論文，由此lan2 e7-tang3期待台語界交流、比較、合作e5非常效果。
Chit本論文集有經過用字e5修改，漢字tak8-e5無一致--e5，原則上ka7改做羅馬字。我建議本論文集需要提供用字差異e5對照表。
另外1 e5特色是輕聲e5頭前用2 e5 hyphen表示，chit種輕聲標記法，需要用記憶kap認知2種角度來評估i e5適當性。若是純粹beh hou7人發音，chit種表示記法有i e5好--處；若是beh照顧著語法分析kap長程記憶，lan2需要根據本文所建議e5詞匯--nih記憶輕聲e5分類，親像代名詞e5輕聲e5"e0”，kap修飾語標誌e5第5聲e5"e5"需要分別，chiah有法tou7表現台語chit 2 e5語法關係標誌。
(鄭良偉教授目前是國科會研究講座、交通大學客座教授、國語推行委員會主任委員)


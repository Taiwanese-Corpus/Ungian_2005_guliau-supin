歷史ai3開始清算!
──224反核遊行聲明

核四爭議, ti7台灣社會kun2-ka2到taN, 人民群眾e5情緒不時te3 leh起起落落, 政客蹧躂人民, 社運頭人軟chiaN2無力, 10年反核運動ka2--出-來e5社會熱情, ma7 ui3期待變做失望, 甚至有人用自焚來表達心肝底e5不滿.

核四beh起ah m7起, m7是學術kap法律問題, ma7 m7是單純e5政策問題, koh khah m7是政治妥協e5棋li2-a2; 「反核」關係著台灣e5生存安全, 「反核」是進步e5人民力量kap惡質體制e5鬥爭!

國民黨, 親民黨kap新黨這3個Chi-na匪黨liah8準台灣人long2是khong-a2, in嘴--nih hoah講ng3望會tang3量早實現「非核家園」e5理想, soah koh用程序做借口, ngi7 beh ka7核四起--起-來.

民進黨e5陳水扁kap張俊雄假sian假tah, tu2開始na2像真堅持「反核」e5立場, 尾手soah妥協落軟, 倒翻頭來壓制反核e5社會力, 連『建而不用』這種siau2話都講會出嘴, m7-taN7違背in e5黨綱, ma7違背運動, 違背人民對in e5寄託.

今a2日遊行, 民進黨主席謝長廷特別指定祕書長吳乃仁kap 5個中常委來參與, 拆明--e5 ka7 人民當作是憨gian3頭! In kam2 m7是ai3先用黨紀處理違反黨綱e5黨員──陳水扁kap張俊雄? 若無, 有siaN2-mih立場來行街頭hoah「反核」? Kam2講, in繼續beh sng2斷人民反核e5情緒, 年底ma7 koh beh用「反核」來騙選票?

民進黨theh8著中華民國體制e5行政權了後, 「三通」「兩岸統合」「漢語拼音」……立場一直徙, chit-ma2連「反核」都beh放棄--a, 台灣人反體制運動keng--出-來e5政治力, 已經beh放棄群眾kap運動--a.

Lan2 ai3 ka7目chiu thiN3金, 看hou7清楚：是toh 1-koa2政客teh sai2弄群眾e5熱情? 是toh 1-koa2社運頭人用運動資源teh換個人e5利益?

歷史ai3開始清算, 出賣運動e5投機者ai3付出代價!

Lan2 ai3檢討歷史e5經驗, 重頭來結合社會e5進步力, 繼續堅定kap惡質體制鬥爭, 繼續追求平等正義e5社會, hou7這個理想ti7 lan2生thoaN3 e5土地頂頭實現!

TGB學生台灣語文促進會
2001/02/24

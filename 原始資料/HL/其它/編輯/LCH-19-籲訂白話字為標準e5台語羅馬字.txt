
籲請制訂白話字為標準e5台語羅馬字
Iok8-chhiaN2 che3-teng7 Peh8-oe7-ji7 ui5 phiau-chun2 e5 Tai5-gi2-lo5-ma2-ji7

連署者：中山醫學大學Formosa人文學社、中山醫學大學台灣語文學系、中山醫學大學通識教育處、中和台灣文讀冊會、北台灣母語認證師資聯誼會、半線文教基金會、台文罔報雜誌社、台文通訊雜誌社、台北縣母語教師協會籌備處、台南市台語羅馬字研究協會、台南神學院、台灣大學台語文社、台灣中社、台灣母語教師協會、台灣囝仔報雜誌社、台灣東社、台灣南社、台灣基督教長老會台灣族群母語推行委員會、台灣教會公報社、台灣筆會、台灣鄉土雜誌社、台灣聖經公會、台灣羅馬字協會、甘願台語文學工作室、成功大學台灣文學系、李江卻台語文教基金會、林茂生愛鄉文化基金會、波士頓台語進步社、波士頓台灣商會、長榮大學宗教哲學研究所籌備處、哈佛大學東亞語言文明系台語課程規劃小組、政治大學台語文社、真理大學台灣語言學系、高雄市台語羅馬字研習會、高雄醫界聯盟、根母語文刊、彰化縣台文通訊讀者聯誼會、彰化縣台灣語文研究推廣協會、蓮蕉花台文雜誌社、學生台灣語文促進會、賴和文教基金會、賴許柔文教基金會、聰美紀念基金會、關懷文教基金會

全國各界關心台語e5 人士對難產e5 標準台語拼音期待已久。最近阮欣聞教育部總算得boeh召開會議研討，因為按呢，提出阮e5 建言，要求國語推行委員會諸位委員認清台語拼音字kah台語音標e5 分際，明確制訂出「標準台語羅馬字」。以下是阮e5 共同看法。

一、文字kah音標e5 定義kah定位──音標歸音標，文字歸文字
文字kah音標有無仝e5 所在。(1) 凡若文字，伊e5 使用者ka7伊叫做「字」，譬如白話「字」或是台語羅馬「字」；凡若音標，伊e5 使用者ka7伊叫做「音標」，譬如台灣語言「音標」。(2) 文字e5 目的是書寫，音標e5 目的是記音或是注音。(3) 文字e5 功能是自主e5 書寫主體，音標e5 功能是當做文字e5 附屬品。
因為chit e5緣故，文字kah音標應當涇渭分明，各有所屬，各司其職。教育部ti7 1998年1月12日公告台灣閩南語音標系統 (TLPA)，che是音標。教育部又koh ti7 2003年1月29日通過追認並肯定白話字 (Peh8-oe7-ji7/POJ，就是「台語羅馬字」) e5 文字地位，恢復伊原有e5 台文資格，che是文字。

二、漢字台文kah羅馬字台文──漢字是文字，羅馬字也是文字
台語傳統上有兩種文字，就是台語漢字kah台語羅馬字；書寫方式三種，就是全漢字台文、全羅馬字台文kah漢羅台文 (漢字kah羅馬字並用)；有數十種音標，包括TLPA等。
台灣人自古to7接受漢字為文字。Iah一百外年來也有眾多人口使用羅馬字為文字，而且伊e5 使用範圍 (文類) 比漢字台文khah闊足che7足che7。用羅馬字當做文字e5 語言m7-na7台語nia7-nia7,世界上絕大多數e5 語言攏使用羅馬字書寫，包括英文、法文、德文、越南文、印尼文。外語使用羅馬字書寫e5,是文字；台語使用羅馬字書寫e5 ，當然也是文字。因此，ti7 認定漢字是台語文字e5 同時，be7 使得忽略羅馬字ma7是台語文字。兩者對台灣文化攏有貢獻，也攏是台灣文化遺產。

三、標準羅馬字──音標可以有多種，羅馬字只允准一種
一e5語文e5 音標會當有多種，但是羅馬字只會使得有一種，教育ah佮資訊等各方面e5 發展chiah be7混亂。世界上逐國家語言e5 文字除了挪威文以外 (政治歷史因素所致) 攏是按呢。譬如英文只有一種羅馬字，就是「英文」，但是替英文注音e5 音標，除了KK音標等類似國際音標者以外，韋氏英文詞典、桑代克英文字典、Random House英文詞典、Larousse's英法詞典、聖經、美國加州教育部e5 地圖集……等，攏各自使用一套音標ka7 英文注音。Chia--e5 音標目的在注音，m7 是ti7-leh否定英文羅馬字e5 地位。
近四百年來，英國教育界人士設計了真che7教學音標，其中 i.t.a. (初級教學音標) ti7 1960年為英國教育部所接受，並ka7 伊推行。Chia--e5 教學音標e5 用意在克服兒童e5 學習困難，仝款並無否定英文傳統拼音法e5 地位。
至於台語，長久以來除了漢字以外，就kan-na7使用一種羅馬字，to7是白話字。台語音標卻是百百種，各式各樣。Che7種罔che7種，但是音標畢竟只是音標，kok-khah-che7也仝款be7使得因為按呢來否定白話字e5 傳統文字地位。

四、標準台語羅馬字──白話字並m7是音標，應該訂做標準台語羅馬字
白話字 (台語羅馬字) 有三種功能。(1) 伊e5 羅馬字會當單獨使用，to7是上文所講e5 全羅馬字寫法，用ti7 初級台語教學上適合。相對於英文kah英語之間e5 極大差距，白話字kah台語之間差不多無差距，拼寫規則簡單，無像英文e5 複雜。歷史見證了白話字全羅書寫法用ti7 啟蒙教育，絕對行會通，用ti7高等教育，仝款絕對行會通。(2) 伊e5 羅馬字會當kah漢字混合使用，to7是上文所講e5 漢羅寫法，che是目前上hou7大眾所接受e5 作法，一方面會當取漢字表意e5 優點，另一方面會當將台語中歹用漢字表達e5 部份用羅馬字書寫，避免使用歹讀難解e5 漢字，而且chia--e5 羅馬字部份猶是文字，m7是音標。(3) 必要e5 時，伊e5 羅馬字會當用來ka7漢字注音，也就是ti7 全漢字文歹讀難解e5 時，利用白話字來註明讀音，親像日文假名e5 功能，所以也m7是音標。
台灣族語教育需要有標準e5 族語文字。白話字既然是文字，m7是音標，又kok有久長e5 歷史傳統、豐富e5 文獻資料、廣大e5 使用人口，通行ti7 海內外。Chit種文字當做「標準台語羅馬字」，理所當然，而且適得其所。因此阮要求教育部正視台語迫切需要標準拼音e5 事實，正視白話字傳統e5 文字地位kah伊e5 貢獻，正視白話字e5 實質用途，m7-na7是追認伊e5 文字地位nia7-nia7 ，又koh必須確定白話字是台語e5 標準羅馬字，承先啟後，助益教育kah資訊等各方面e5 發展。

(本文譯自2003年5月9日自由時報，原為楊允言先生執筆e5 華文，張光裕先生台譯)
我ti7 chia 差我，差我
（一神學生）
主後1913年，法國e5 Strasburg大學e5 教授、神學博士、醫學博士、哲學博士Albert Schweitzer 聽著亞非利加e5 土人teh 病苦e5 實狀；就佮伊e5 某，就是有看護婦 e5 資格--e5,2人tui3 法國向中央亞非利加（Central Africa）e5 Lambaren  來出發。Chia 抵是1條大溪thang3 亞非利加西海岸e5 所在。以前有Pa-li2 e5 福音傳道團ti7 hia teh 傳道。Hit 時ti7 hia 有睡眠病teh 流行，所以的確ai3 1個醫生去。因為an2-ni ，Albert Schweitzer才揀這個所在。伊怎樣放sak 大學教授e5地位，佮文學tek e5 作業，準做1個醫生去亞非利加，是甚物動機？照伊家己所講，就是將耶穌e5 譬喻：「富豪佮門前e5 拉撒路」來引話，講起歐洲人e5利己tek e5文明，hou7人著生驚。伊講：「歐洲人是無看顧門前拉撒路e5 無慈悲e5 好額人。咱e5 醫學有進步，差不多有得著會thang 抵抗一切e5 病苦e5 醫術；總--是咱得著這號無限e5 恩典，掠準是當然。M7-ku2 目珠一下看tui3 文明e5 門口，ti7 hia 有比咱koh 較病苦無半項手段thang 抵抗e5 悽慘e5拉撒路，就是烏人e5 歸群，敢m7 是teh 哀叫？抵抵親像hit 個譬喻e5 富豪；攏無將門口e5 艱苦人e5 地位來對換想。又koh 聽著家己e5 心情佮良心e5 聲，也無為著伊來想看著怎樣做來閃避，致到犯罪一樣。今仔日e5 歐洲人敢m7 是猶原tui3 門口e5 散hiong人有犯著相像hit 款e5 罪mah?」伊koh 講：「亞非利加就是khut ti7 歐羅巴厝宅e5 門口e5拉撒路；為著殖民地e5 土人e5 醫療事業就是基督教文明e5 必然tek 1項。Che 就是白人tui3 烏人所欠債e5 一小部分；是基督教世界e5 良心所著擔當e5 慈愛e5 事業。」
Albert Schweitzer ti7 亞非利加熱帶，kau7 病e5 所在，來佮hiah e5 烏面人交陪、醫病、傳主e5 福音到chit-tiap8。伊e5 艱苦，因為人種佮地土以及文明e5 關係，聽好想來推察。
Schweitzer 博士甚物因端去亞非利加？敢m7 是主耶穌差伊去？敢m7 是伊有體驗著耶穌e5 話講：「Lin2 逐家攏是兄弟」e5 意思，才有an2-ni？亞非利加ti7 較早猶原有英國e5 宣教師Livingstone去hia 傳道；以後猶原有真濟宣教師去hia 傳道。Che 無m7 是tui3 基督e5 疼e5 感激所致。「無論Hi-li7-ni5人抑是番人、聰明--e5抑是愚憨--e5,我攏欠in e5 債。」
今仔日世間逐所在較濟，宣教師攏有行到。咱台灣小小e5 海嶼也已經有得著主e5 福音60年久--lah。Che 無m7 是tui3 英國佮加拿大母會所差e5 宣教師來咱台灣才有an2-ni。人mai3 kah有熱心ti7 宗教，就真正無分人種、國境；m7 管你是烏面人抑是野蠻人、四圍八達攏有人ai3 去宣傳主e5 福音。甚物因端？就是因為基督e5 疼痛催迫e5 所致。
基督教是tui3 罪中beh hou7 人得救e5 唯一e5 路、ti7 這世間得救e5 路，除去這個就無--lah。果然若是唯一得救e5 路，beh thai3 會講無報人知，an2-ni 擋會tiau5 leh ？「因為若無傳福音，我就有災厄」。所以禁tit 無宣傳這個得救e5路，就是基督e5十字架。「若是我斷斷m7 誇口別項，只有誇口咱e5主耶穌基督e5十字架na7-tiaN7」。「因為我無掠福音做見笑，因為是上帝e5權能beh 救攏總信e5人，第先猶太，後來Hi-li7-ni5」。
為著這個福音就無論抵著啥艱苦，也甘願擔當。「是誰beh 隔斷咱ti7 基督e5疼？或是患難、或是困苦、或是窘逐、或是枵餓、或是thng3-theh 、或是危險、或是利刀--lah」？古早e5使徒，為著傳福音所抵著e5 窘逐、艱苦be7 算得；若是in iau2-ku2吞忍、攏歡喜，是「因為in得著看做會堪得為著這個名受凌辱」。
咱這陣teh 傳福音卻較無感覺--著hiah-nih8艱苦。總--是志願beh 為主做工e5人猶原無偌濟。台灣現此時教會真欠工。甚物人beh 去做工？「Thang 收成--e5是濟，做工--e5是少。」「田園、五角大四界，割稻大大欠工。」甚物人beh 去收冬？或是30倍、或是60倍、或是100倍；上帝攏歡喜鑒納。
你teh 煩惱無口才--mah？m7免煩惱。上帝幫贊摩西也的確幫贊你。上帝teh-beh差你去，千萬to m7-thang 親像約拿耳空ng-- teh，放無聽見搭船beh 去Tai7-sit。驚了ti7 海中，因為無ai3傳福音，來抵著災厄。Hit 陣就真悽慘--lah！今，甚物人beh 學以賽亞講：「我ti7 chia ，差我去好--m7?」甚物人beh 學撒母耳講：「我ti7 chia，」來聽上帝e5話去行？今咱無論老人、少年人、囡仔、大細，甚物人beh 隨時講：「我ti7 chia，差我，差我？」
(台灣教會報第522卷，1928年9月)

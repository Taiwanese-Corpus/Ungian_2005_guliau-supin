白話字（教羅）e5分寫kap連字變音e5寫讀法		黃真救

	台語（Ho7-lo2話）是單音節語。平常是幾na7字單音節語連起來做多音節語讀。台語文法e5冊寫講；形容詞，副詞kap助動詞tioh8-ai3分寫，但是讀者ai3自動連字變音來讀。這個習慣本土人自然會曉，台語e5初學者無這種習慣。In若m7是照原音一字一字讀，就是任意猜測e5連字來讀，che變做一種e5笑詼。
	教羅雖然有地方性無仝e5讀法，m7-ku2已經有一套健全e5連字變音e5規則。除去頂面三種詞（形容詞、副詞、助動詞）kap其他單音節語以外，攏有用連音符號來表示「連字變音」。所以讀者會tang3照連字變音e5原則來讀。文章雖然是用單字音寫，本土人會曉將需要連e5字，連字變音來讀。
	本文e5目的是beh證明這款無合羅輯寫讀法e5存在，而且想beh建議改進寫法應該符合ti7初學者e5讀法。將目前teh用e5教羅sio2-khoa2-a2改寫（主要是有變音e5分寫字，加連字音符）來減輕初學者e5困擾。
	筆者採用一段聖經節（創1:1-4）做例來說明。A：是聖經原文；B：是平常聖經e5讀法，單音節語，有連字變音；C：建議改寫e5經節。

A.	Goan5-khi2-thau5 Siong7-te3 chhong3-cho7 thiN kap te7。Te7 si7 khang-khang hun7-tun7;
B. Goan7 khi thau5 Siong3 te3 chhong2 cho7 thiN kap8 te7. Te7 si3 khang7 khang hun3 tun7; 
C. Goan5-khi2-thau5 Siong7-te3 chhong3-cho7 thiN kap-te7. Te7 si7-khang-khang hun7-tun7; 

A.	Chhim-ian e5 bin7-chiuN7 ou-am3; Siong7-te3 e5 Sin5 un7-tong7 ti7 chui2-bin7.
B.	Chhim7 ian e7 bin3 chiuN7 ou7 am3; Siong3 te3 e7 Sin5 un3 tong7 ti3 chui bin7.
C.	Chhim-ian e5-bin7-chiuN7 ou-am3; Siong7-te3 e5-Sin5 un7-tong7 ti7-chui2-bin7.

A.	Siong7-te3 kong2, 'Tioh8 u7 kng', chiu7 u7 kng. Siong7-te3 khoaN3 kng, si7 ho2;
B.	Siong3 te3 kong2, 'Tio3 u3 kng', chiu3 u3 kng. Siong3 te3 khoaN2 kng, si3 ho2;
C.	Siong7-te3 kong2, 'Tioh8-u7-kng', chiu7-u7-kng.Siong7-te3 khoaN3-kng, si7-ho2;

A.	Siong7-te3 chiong kng am3 pun-khui. Siong7-te3 kio3 hit e5 kng cho3 Jit8,
B.	Siong3 te3 chiong7 kng am3 pun7 khui. Siong3 te3 kio2 hit8 e7 kng cho2 Jit8,   
C.	Siong7-te3 chiong-kng am3 pun-khui. Siong7-te3 kio3-hit-e5-kng cho3-Jit8,
  
A.	Kio3 am3 cho3 Me5. U7 e5-hng u7 cha2-khi2, si7 thau5 chit8-jit8.
B.	Kio2 am3 cho2 Me5. U3 e7 hng u3 cha khi2, si3 thau7 chit3 jit8.
C.	Kio3-am3 cho3-Me5. U7-e5-hng u7-cha2-khi2, si7-thau5-chit8-jit8.

	聖經翻譯者有加連字符號來寫連字句，所以咱真容易照連字變音e5原則去讀。字句有二字連抑是二字以上連。M7-ku2有真che7字無加連音符號，che叫做分寫。分寫字應該照原音一字一字分開讀。M7-ku2平常咱無一定照按呢讀。Che就是一字單字寫一音，讀另外一音。為著beh hou7台語初學者讀正港e5台語，不管任何單字音節，咱應當注重將連字變音e5原則寫ti7文章e5頂面。
	M7知啥物原因，當時翻譯聖經e5人無照按呢做。In將一部份e5連字變音(加連字符號)寫kah真sui2，猶一部份ka7分寫，愛讀者自動去連字變音，實在有夠無親切。
建議e5改寫完全是khia7 ti7讀者e5立場來做--e5。有真che7分寫e5單音字，咱讀e5時，無分開來讀。顛倒ka7連起來變音讀。所以有須要連字變音e5單音字，不管啥物詞，應該加連字變音符號，hou7讀者khah好勢正讀。
這種改寫，其實無影響教羅拼音系統。起初有khah oh-tit8習慣寫。M7-ku2用久成慣就無困難--lah。這種改寫完全be7影響南北二路寫讀教羅e5音調，亦be7影響地方習慣e5用語。只有改進表示台語e5  intonation(音調)nia7-nia7。

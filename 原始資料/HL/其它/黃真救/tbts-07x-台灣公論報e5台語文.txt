台灣公論報e5 台語文		黃真救

台灣公論報採取華文、英文、kap台語文（福佬語kap 客語）。台語文現此時加真進步。本來有附註”請用福佬話讀”，猶閣集中ti7 報紙e5某一角落。胡民祥先生編e5台灣文化專刊收集各種無仝e5台語文。主要是全漢。台語文也四散ti7 8版e5任何角落。客家台語文原在收留ti7一角落，但是無記明”請用客語讀”。Che 通講有進步，表示台灣通用各種語言，應該平等採用。
	福佬台語除用全漢書寫以外，常看著用漢羅書寫e5文章。用ti7公論報e5漢羅並m7是漢文lam7 教會羅馬字。是用d, f, g, r, v, w, x, y, z e5羅馬字。莫怪!台語福佬文e5寫法照語言專家鄭良偉教授講，共有一百外種。教會羅馬字(全羅)kap漢羅(教會羅馬字)不過是其中e5二種而已。因為台語羅馬字猶未統一，隨人寫A歡喜用e5書寫法。公論報e5編輯無採用教會羅馬字（最普遍e5 ）。我本來無愛相信這項事，因為劉大元兄（總編輯）真gau5寫教會羅馬字。但是看盧千惠女士數擺寫漢羅文章e5 時陣，公論報攏用奇奇怪怪e5漢羅。千惠女士少年e5時陣kap我仝一個教會出入ti7主日學教書，教羅亦是tui3仝一個前教育部長（長老教會）鄭泉聲牧師學習。漢羅伊應該會曉用，無拍算伊出ti7 公論報e5文章攏是奇奇怪怪e5羅馬字。我想大概是互公論報編輯大改一場。我無相信，就寫一篇漢羅e5文章「一波閣一波的中國偷渡犯（非偷渡客）」。公論報( No. 1778)仝款ka7我改做奇奇怪怪e5漢羅，連我作者本身to看無。Che通證明公論報e5編輯無贊成採用漢羅(教羅)台語文，歡喜用其他新發明e5羅馬字。我想最受歡迎e5文章猶是華語。台語文只會tang3用漢字。民進黨（建國黨？）真che7高層幹部攏相信語言不過是溝通e5工具而已。恐驚公論報也有這款e5傾向，我無反對A這款做法。總是我以後be7寄漢羅文章去公論報，只好投稿ti7「台文通訊」kap「台文罔報」。

作者註：此文我有寄去台灣公論報。A可能be7出ti7公論報。所以我閣寄去互台文通訊。向望台文通訊會刊登。我無想beh一文兩投。

對母語教育e5一koa2意見    盧怡彰

台灣cheng7實行母語教育以來，爭議e5聲音有夠che7，khah早為著beh用『通用拼音』抑是『漢語拼音』，to7吵一、二冬。後--來教育部雖然決定beh用『通用拼音』，到chit-ma2猶原真che7版本，而且文字ma7有真che7錯誤，無一致，hou7人看kah霧sa3-sa3。政府若無趕緊設立審查委員會，m7免外久，chia e5讀冊gin2-a2 to7 hou7教教--phaiN2。我看kah be7耐lun2--tit，提出一koa2對母語教育e5意見。為著咱下代kiaN2孫會tang3接受正確e5母語教育，請大家做伙來反應hou7政府知。
一.	拼音系統ai3趕緊定案，應該採用『教羅』上理想。別e5版本，kapㄅㄆㄇㄈ相仝，絕對用be7通。
二.	教材也ai3一致：由教育部核定一個版本，避免一國kun2 na7制，冊商外che7 kap咱攏無關係。
三.	教材審查委員會e5設立：審查委員會ai3嚴選。因為台灣語文kai3複雜，除了ai3聘請博士學者，也ai3聘一koa2老一輩對台文khah有研究e5人士，做伙審查。
四.	到底幾年級開始教拼音khah tu2好？這個問題，hit陣un-na吵kah天beh peng2--過。後--來，教育部決定beh tui3三年級教起，按呢就變成kap英語仝齊教，對這個問題，我有強烈e5反對：
1.	教拼音本來應該ti7學漢字e5時tioh8 ai3仝齊教。親像一年級to7教ㄅㄆㄇㄈ，按怎台語拼音tioh8-ai3等到三年，敢是台語課是『細姨a2 kiaN2』？
2.	現在政府決定英語kap台語拼音，攏總tui3三年級教。恁ka7想看mai7--leh，一個紅紅幼幼e5 8、9歲gin2-a2，一擺beh讀kun2-na7款冊kap kun2-na7款音標，m7 tioh8天才gin2-a2才有法度。羅馬字kap英文攏用相仝e5字體，到時hoan7-se3頭殼tioh8 kek-kek--phaiN2。
3.	我認為台語拼音應該tui3『二年』教起。足奇怪，按怎政府決定beh ti7三年kap英文相爭？我認為台語拼音無論如何應該ti7『二年級』to7教，按呢tu2好一年華語注音，二年台語拼音，三年英語，分hou7平均，免得二年iau--死，三年tiuN3--死。
4.	我家己ma7有經驗：舊年kap朋友去讀二月日e5英語，不時ka7英文讀作羅馬字。阮按呢teh講，老師應一句足無常識e5話，伊講：「soah be7 ka7羅馬字放hou7 be7記--得」。我聽--著有夠『khi2-mou-bai2』，na2親像乞食趕廟公，be7輸講伊是大學士goa7 lai3 sang3，看咱學台語--e5，to7是低水準e5人。
  
希望各位前輩、學長，為著咱e5台語文化，ai3 koh khah拍拚，khah緊發展咱e5本土文化，維護咱台灣人e5尊嚴。 
 	


現代e5台語文學		張秀滿整理

「台文通訊」十週年紀念會，ti7 「現代e5台語文學」這場演講，主要是討論台灣文學發展e5經過kap 未來e5方向，演講者有鄭良光先生kap胡長松先生。
鄭良光先生真客氣，用一個乞者e5故事來開始，伊講家己是一個生理人，因為台語文e5緣故，hou7伊變作一個台語文化e5運動者。伊e5演講分四部份：
（一）	經過台文通訊所接觸e5台語文學
我行台語文這條路，我想是注定著。我e5二兄鄭良偉大我18歲，因為長期是烏名單e5人物，be7-tang3轉來台灣。我讀初中e5時，伊才頭一擺轉來。有一日阮作伙行ti7大溝kiN，我問伊：「二兄，你ti7美國teh做啥物？」伊講：「研究台語」。我心內想：「你讀到博士，為啥物kan-na teh研究台語？」
後來1977年，我來美國，有機會接觸著台灣人ti7北美e5第一份報紙「台灣語文雙月報」。真che7人講台文讀無，我感覺真奇怪，過去我ma7 m7-bat接觸過台文，che是我第一擺讀。但是我不但讀有，koh一直讀落去，be7-tang3停止。這份刊物對我以後所做e5代誌有真大e5影響。
「台文通訊」晉前，阮有一個教會團契，一開始是關心台灣e5弱勢團體，後來辦台語學校。學校招生真困難，主要是父母e5心態，in甘願送gin2-a2去中文學校學華語，認為台語ti7厝講to7好，m7免學。
後來阮組一個台文習作會，開始寫文章，出月刊。Hit時陣e5想法是辦一、二冬起一個頭，無想到今a2日咱ti7 chia慶祝「台文通訊」十週年。Ti7這中間，因為辦「台文通訊」hou7我有機會熟sai7著我若無辦通訊，一世人攏無可能熟sai7 e5朋友，親像陳雷、陳柏壽牧師…
編「台文通訊」第八期e5時，我ti7公論報讀著陳雷e5文章。經過公論報我真緊chhoe7著陳雷，伊隨寄一本厚厚真整齊e5手稿來hou7我。猶會記得郵便送來e5時是中晝12點，我開始讀，be7-tang3停，一直讀到下晡5點外，全部讀了。
陳雷e5文學作品有幾個特色：
(1)	關心婦女，特別是老一輩e5婦女、阿媽e5心靈。親像「歸仁阿媽 」、「厝邊隔壁」、「有耳無嘴」…。
(2)	注重環保。
(3)	白色恐怖，親像「出國hit項代誌」、「圖書館e5祕密」。
陳雷e5作品會tang3用「李石頭e5古怪病 」做一個分界嶺。早前，伊m7-bat轉去台灣，記池是二、三十冬前e5台灣。因為伊無看著大環境一點一滴e5改變，寫出來e5景，停ti7古早，kap咱細漢e5記憶「tui3、
tui3、tui3」，真親切。後來因為轉去台灣，伊發覺現在e5台灣已經m7是伊心內所想e5故鄉，伊e5文章開始有真大e5轉變，「草地chhoe7牛」是一篇寫了真好e5代表作品。
Hit時陣，我真期待收著伊e5文章，na2親像食好料一篇一篇一直來。陳雷e5文學對我來講是台灣文學成長e5歷史，希望有一日我會tang3做koh-khah完整e5整理。
1991年，林宗源、黃勁連等成立蕃薯詩社。In提出e5口號是「台灣文學才是文學」，引起真大e5爭論。但是，hia e5爭論chit-ma2已經漸漸無去，ti7 陳雷「永遠e5故鄉」這本冊內面，我bat寫一篇序文「告別殖民地時代e5台灣文學」。過去用中文寫是無法度，咱chit-ma2政治已經漸漸行出殖民地e5地位，文學為啥物甘願用殖民地e5語言來創作？
（二）	台語文字化對台灣文學e5影響
1991年蕃薯詩刊成立e5時，每一擺大家鬥陣，攏是teh cheN字，爭論用字。In提出一個口號「台語文字化」，in感覺台語無字，創造文字是in e5使命。Che對台灣文學有正面kap負面e5影響。負面e5影響，像楊青矗原本是真出色e5作家，有真che7好e5作品，soah變做teh研究文字。對一個文學作家來講，真可惜。Ma7有e5作家，因為beh表現台語e5 sui2，ti7創造e5思考中，往往為著beh liu3 台語，影響文學創作e5品質。
好e5影響是有khah che7人因為台語文字化，願意beh來寫，beh來創造。
Ti7我編「台文通訊」e5期間，常常接著「我e5第一篇台文」。我感覺真寶貴，台灣人願意踏出來，第一步永遠是上重要。其中hou7我上感心e5是蔡正隆博士，tui3伊寫e5文章，看會出來伊是「台文通訊」認真e5讀者。
我原本kap蔡正隆博士無熟，但是ti7伊beh過身e5前6個月，我連續tu2著伊三擺，感受到伊對台文e5熱誠。過去公論報對台文e5使用有真che7爭論，但是ti7蔡正隆博士過身了後，公論報頂面紀念伊e5文章，差不多每一篇攏是用台文寫出來。Che是當初想be7到e5。
台語文字化，我個人認為應該包含二個因素，第一是空間，區域ai3闊，包括各地方e5腔口。第二是時間，ai3有歷史感，m7 thang只是創造，ai3先參考，學習前輩拍拚e5成果，才be7 hou7台灣文字化亂糟糟。
（三）	語言工具論
往往咱會聽著這句話「語言只是溝通e5工具，用啥物話攏仝款。」、「若是beh寫台灣e5風土人情，用中文寫敢是khah che7人看有，為啥物寫台文？」啥物時陣這句話講上che7？選舉e5時陣。講e5對象是啥物人？往往是母語運動者。其實語言不止是溝通e5工具，ma7是文化認同e5記號。Ti7大眾傳播中，有「工具決定論」，就是講工具會影響傳達e5訊息。仝一個消息ti7中央日報刊kap ti7台灣日報刊，因為報社e5立場無仝，傳出來e5訊息ma7有可能改變。語言仝款，用無仝e5語言khi-mou-chih3就是無仝，有時ma7是一種意識形態。
親像主張用TLPA e5人，認為漢字為主，拼音字kan-na會tang3用來注音，in be7-tang3脫離漢意識、中原意識。主張用全羅e5人一般khah先進，khah會tang3接受西方思想。主張用漢羅e5人khah兼顧，考慮著現實kap未來。10冬前，爭論真che7，但是經過10冬e5實驗，目前大部份e5台語文學攏是用漢羅來寫，時間證明伊e5後果上好。
（四）	對台語文學e5期待
希望以後e5台語文學khah有當代性。行出古早，草地e5背景，最近ti7「台灣e文藝」這本雜誌，這個現象不止a2有改善。另外我ma7希望台語文學影片化。因為讀文學e5讀者必竟真有限，目前電視台雖然有演台語劇，但是劇本攏用中文寫。不但按呢，大部份寫劇本e5攏是be7曉講台語e5少年查某gin2-a2，常常演員前一暝theh8著劇本，演戲e5時，才臨時ka7 中文翻譯做台語，品質當然be7好。
我ma7希望推廣電子冊，電子冊適合小眾傳播。有聲、有圖、有影，突破台文be7曉讀e5困難。最近我ma7 teh進行「taigu.com」一個半娛樂，半教學e5電視節目。除了電視，我ma7希望成立一個新e5網站，需要大家新e5創意。我想koh落來，咱e5方法會演變適應，希望大家作伙來拍拚。

胡長松先生，1973年生，清華大學資訊工程系碩士，是一個電腦程式工程師。伊有出版二部長篇小說「柴山少年安魂曲」kap「骷髏酒吧」，目前伊是「台灣e文藝」e5總編輯kap台灣新本土社e5幹事。
坦白講，我是台語文學e5初學者。我tui3 1995年開始寫作，散文真少，詩攏失敗。後來寫小說，可能算成功，賣超過500本。今a2日ti7各位e5面前講文學，可能是ti7關公e5面前弄大刀。但是因為我編「台灣e文藝」這份雜誌，我感覺我有責任來chia報告台灣文學e5狀況。
台灣文學第一波e5運動是ti7 1930年代。Hit時陣黃石輝先生提出「頭頂台灣天，腳踏台灣地，是按怎你m7講台灣話，是按怎你m7寫台語文？」但是伊提出這個口號了後，並無真大e5影響。後來國民黨政府來台灣，壓制台語文，一直到70年代，才有鄭良偉先生kap一koa2前輩推sak台語文。但是規模khah大，影響khah深e5是ti7美麗島事件以後。這時陣甚至ti7 1960年代用華文寫鄉土文學e5作家，ma7開始試用母語來創作。
美麗島事件以後，台灣作家出現一個認同e5新現象，講一句khah phaiN2聽e5「我be7-gian3用北京語寫」。所以，tui3 1980年以後，台語e5發展開始膨湃，規模lu2來lu2大，各地方有真che7人推sak，ma7開始有台語刊物。
1987年<台灣新文化>創刊，ti7頂面寫台語文學e5有陳雷、胡民祥、宋澤萊等。
1990年以後，這個情形lu2 thoaN3 lu2闊。Ti7海外有台文通訊、公論報，ti7台灣有台語世界、茄苳、掖種、蓮蕉花、菅芒花、罔報、時行kap最近創刊e5海翁、台灣e文藝。這段時間推sak台語文e5前輩，替阮鋪真好e5路，hou7阮後來e5人加真好行。第一，in整理出真che7台語e5口頭文學、民間文學。第二，台文文學kap中文文學e5論戰ma7到一個坎站，有真清楚e5答案。所以今a2日阮m7免koh越頭去討論，為啥物beh寫台語文學？
1995年<台灣新文學>出版，總編輯是宋澤萊先生。Ti7這本雜誌，伊無限制語言kap文學e5形式，有一koa2台語文學，但是無親像chit-ma2<台灣e文藝>chiah che7。宋老師真鼓勵新作家，ti7這個刊物發行e5六冬內裡，培養五、六十個新e5作家，一直到舊年年底，雜誌才停刊。
雜誌停刊當然有真che7因素，一方面我ma7感覺m7 thang hou7頂一輩一直行落去，新一代ai3出來做應該做e5代誌。所以阮集合台灣新文學創作量khah大e5作者，koh邀請一koa2台語文學e5前輩，成立台灣新本土社，出版「台灣e文藝」。宋澤萊有講，以後一定ai3行台語文學e5路。
Ti7阮e5創刊號，有阮e5宣言，包括序文12篇，基本宣言15條，附帶宣言64條，加加起來有3萬外字，ka7阮對台灣文學近20冬來e5不滿kap追求全部寫清楚。後來我去chhoe7真che7東西方e5文學宣言，發現無人像阮chiah囉嗦。阮本來希望ti7文學界起一陣ka2-螺-a2風，後來發覺in決定無beh chhap阮，可能按呢對in e5傷害khah小。
我個人認為文學e5重心是ti7寫實。台語文學tui3浪漫主義開始發展，寫咱e5感情，咱對故鄉e5思念，對理想e5追求。但是必竟ai3行落去寫實主義，寫咱身軀邊看會tioh8，摸會tioh8 e5世界，按呢寫作e5空間才會lu2來lu2闊。
我原本來chia是beh講台語詩，詩會tang3代表文學e5一部份。阮ti7網路頂有一個e-group，有真che7新舊作家ti7頂面發表in e5作品，是一個鬧熱chhih-chhah e5所在。
最後胡長松唸幾首現代台文詩（包括宋澤萊e5，胡長松e5）作例，做演講e5結尾。Ma7 hou7阮瞭解，讀詩是一個真好e5娛樂，無定著親像宋澤萊講e5，讀詩to7好，m7免koh開錢去kha-la-ok唱歌。
這場演講時間雖然真短，但是對台語文學e5過去、現在kap未來攏有真清楚e5交待，是一場真有內容e5演講。

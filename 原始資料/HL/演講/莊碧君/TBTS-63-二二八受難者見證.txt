
二二八受難者見證
莊碧君
各位先生、各位女士：228 發生e5時陣，我是小學一年級。我做囡仔e5時陣，記持真好，所以到chit-mai2足濟古早e5代誌猶koh記kah真清楚。
戰後來台灣e5第62軍，伊e5軍紀是非常非常e5 bai2,政府派來e5遐e5官員是一寡連一點仔民主、法治素養to無e5人。Ti7 in e5眼中，台灣不過是美國替 in 贏來e5一個戰利品。 所以 in e5軍人搶劫百姓， in e5官員貪污， in 對台e5政策是破壞性e5, in 處處欺負台灣人。Ti7這種e5政治環境下，228 e5發生是必然e5。彼個時陣台灣民眾已經看出中國『同胞』原來是pheng7日本人koh khah bai2,所以228發生e5時， in 真緊tioh8變做武力e5革命者。但是彼個時陣e5台灣e5智識分子猶koh停留ti7和平e5改革者e5階段，所以 in 勸民眾m7通用武力，所以ti7台南市秩序真緊tioh8平定落來啊。 阮to koh倒轉學校讀冊，讀無三日，中國兵進入台南e5市區，來阮彼間永福國校ka7阮校長掠去，工友看著，緊走來ka7阮導師講，阮導師to緊叫阮遮e5囝仔轉去。我轉去到厝才知講阮老父也hou7人掠去啊。因為彼陣阮老父莊明侯是228處理委員會e5副主委。Koh無偌久，我koh聽人講，湯德彰律師ti7石像e5所在hou7人銃殺。 照理彼個時陣台南市e5秩序已經真安定啊，政府e5軍隊一點仔to無理由去掠人，iah-koh khah無理由去掠遮e5替 in 安定社會秩序e5台灣人士。但是中國政府有伊e5陰謀，伊beh利用這個機會消滅台灣人這代e5領袖人才，因為按呢 in 才會tang3繼續tiam3台灣欺負台灣人。
阮老父hou7中國人關八個月，出獄了後，感覺身體無夠偌好勢，無偌久tioh8破病啊，ti7台南真濟伊e5醫生e5朋友，攏是名醫，來ka7伊會診，ah看 be7 出甚物病，一年外，伊to7過身啊。彼個時陣阮上細漢e5小弟才出世五個月。所以我chin3細漢我tioh8感覺阮老父是按怎會hiah呢仔早死，就是因為中國e5監獄對政治犯e5毒刑。以後我來美國有看過一篇英國學者e5文章，內面伊有指出講ti7世界各國e5刑罰中，中國e5刑罰花樣上蓋濟，也是上蓋殘忍e5。 這也是事實，因為阮老父日本時代也去hou7日本人掠去關，日本人ka7放出來了後，伊平安無代誌。 但是hou7中國人掠去關，放出來了後tioh8破病。
今仔日我看中華人民共和國，ah m7是甚物民主，ah m7是甚物法治e5國家，江澤民e5政府，以少數特權階級來利用愚民政策，壓迫伊e5百姓，迫害伊e5智識分子，伊kap彼當時中華民國e5蔣介石政權完全一樣，所以假使今仔日，中國來統治台灣，我相信228會koh再發生。 咱今仔日ti7遮，m7 thang be7 記得228 e5教訓，絕對m7 thang hou7親像228這款e5悲劇ti7台灣koh再發生。多謝各位。

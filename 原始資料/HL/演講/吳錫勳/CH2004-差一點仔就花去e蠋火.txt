差一點仔就hoa--去e5燭火
東興國小 黃文達

今仔日是母親節，慶祝母親節是為著beh感謝母親e5偉大；koh有人講囝仔出世hit工，除了是伊e5生日以外，ma7是in媽媽e5受難日。
會記得2年前，婦產科e5先生宣布阮某有身e5消息，我是歡喜kah掠boe7-tiau5。自hit陣開始，阮e5生活有淡薄仔改變，開始相信一寡禁忌，食物件ma7加真細膩，環境不時保持hou7清氣清氣，為著迎接這個新e5性命，tih-beh做老父e5我，雖然無一時閒，但是歡喜做，甘願受，儘量hou7某--e5輕鬆，人講有身e5婦jin5人心情著愛保持清爽，按呢腹肚內e5囝仔生--出-來m7-chiah有好笑神。
經過15擺e5產檢，腹肚愈來愈大，超音波照--出-來e5胎兒已經真成熟，先生講超過預產期，著愛催生，阮牽手照病院e5吩咐食藥仔，2工過去，腹肚猶原無chun3-bun7,只好入院滴大筒，我隨時向學校主管請假，陪ti7伊e5身邊。
入院等待生產，經過1暗，大概過20外點鐘久左右，護士小姐通知醫生來接生，我gang7-gang7 khia7 tiam3後壁，聽著陣陣痛苦e5叫聲，ka7阮某teN7 an5-an5 e5雙手緊張kah出汗，無偌久，醫生手--nih抱出1個世間上sui2 e5小天使，chiah-ni7古錐e5面模仔，響亮e5哭聲無te3比，sok-kiat e5腳手活leng3-leng3,我做老父--a！
對某--e5又koh感謝，又koh m7甘。Sak入去病房歇睏1時仔，我hiong5-hiong5感覺有koh樣，眼著床巾紅紅1 tah，掀開棉被，soah發現tng睏落眠e5某--e5傷口直直流血，我1個面白死殺，目屎無張持流--落-來，護士緊張kah kui面青筍筍，醫生soah無才調處理，看這個扮勢，我只好緊kha3電話討救兵，ti7電話當中，親chiaN5朋友long2叫我愛馬上轉大病院，人命關天，m7-thang koh拖--落-去！
第一擺坐tiam3救護車內底，to2--e5人是我可憐e5某--e5,hou7我疼kah入骨，心kiong7-beh碎。M7知偌久chiah到急診室，7、8 pha電火chhio7著伊失溫e5身軀，醫護人員chong5出chong5入，輸入13包e5血袋，看著手中e5病危通知書，我gang7--去-lou，阿母kap阿姨跪地向天苦苦哀求，媽祖婆--仔總算有靈聖，差一屑仔就hoa--去e5燭火，再度發出性命e5光kap熱。脫離危險期，經過2點外鐘久e5手術，孔嘴thiN7好勢，sak入去加護病房觀察，總共toa3 5工，心頭e5壓力teh kah我kiong7-beh boe7喘氣，一直等到肺部e5積水排除好勢，轉去普通病房，咬an5-an5 e5嘴齒根，總算會tang3放hou7 leng7。風吹無斷線，我e5人生又koh恢復美麗e5色彩。
阮某是1個堅強e5女性，ti7這段使人驚惶e5過程中，伊無流1滴目屎，ma7無haiN過1聲疼，反倒轉一直安慰--我，叫我mai3煩惱。鬥陣e5親chiaN5朋友tiaN7-tiaN7來關心，ka7我鼓勵，病院e5醫生kap護士功勞上大，阮翁仔某ti7 chia ka7逐家深深說多謝！

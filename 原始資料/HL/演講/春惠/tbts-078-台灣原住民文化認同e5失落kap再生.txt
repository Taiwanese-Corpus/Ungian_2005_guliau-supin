台灣原住民文化認同e5失落kap再生
童春發演講	春惠整理

玉山神學院童春發院長，受邀請ti7今年加拿大台灣同鄉會e5夏令會，擔任社會文化議題e5主講者，用伊上熟sai7 e5主題「台灣原住民文化認同e5失落kap再生」kap大家鬥陣分享伊e5經驗。
真趣味e5是伊用家己五個無仝e5名e5變換，來講起原住民ti7歷史變遷e5過程中，所遇著e5痛苦e5經驗。阮大家ti7笑聲含著目屎e5情形下，tui3頭到尾toe3伊koh一遍行過歷史演變e5痛苦e5路程。下面是我簡單e5整理，若有lau3-kau著精彩e5所在，請大家原諒。
(一)	Jingror Masegeseg:
這個名代表e5意思真深，排灣族e5社會結構非常嚴格，有頭目、巫師、平民。名除了是代表祖先以外，別人一聽著名就知影he是屬ti7 to2一個家族，to2一個階層。中上階層e5名真有限。名若叫be7好勢，也be7-tang3亂發音，因為che對in來講，是無禮貌e5。
原住民是無姓，kan-na7有名，而且男女平等，父母兩旁e5名攏會tang3使用，bo5限制。頭一個出生  e5 gin2-a2，無論男女，伊to7是掌管家庭財產e5人。名是kap文化意識、社會價值，以及族群認同有重要關連。
(二)	岩木次郎:
這個名kap頭前hit個名是無關連e5，ti7殖民政府統治e5時，我真痛苦ai3放棄家己e5名、相信che是日本統治時期，被殖民者攏有感受著e5經驗，不但名改變，其他種種ma7有受影響。
1.	文化方面：原住民e5文化、族群e5感情被拍破。土地、資產、資源攏變做國有化。原住民e5生存權產生危機。
2.	部落方面：排灣族本來是一個小小e5部落，每個部落有一個酋長，互相無侵犯。侵犯者有被thai5頭e5危險。日本人ti7這種情形下被殺be7少。受著這款痛苦e5經驗，就想辦法拍破這種部落式形態。開始ka7部落整合變一個村，成立社區委員會，用警察來管理社區。
3.	宗教方面：日本人改變原住民e5信仰，切斷宗教意識。限制宗教儀式，親像豐年祭就tui3一禮拜改做三工，理由是浪費食物、時間kap人力。
4.	意識方面：原住民本chiaN5是ka7破病死了e5親人tai5 ti7家己e5厝裡，厝是死人kap活人共同khia7起e5所在，意義真深。因為原住民認為toa3 e5所在是大家共同起造e5，是活命共同体。日本政府故意拍破這種家庭團結e5意識。就設立公墓，分開死人kap活人，理由是講he是無衛生e5。
5.	生產方面：種作小米是原住民上普遍koh有價值e5產物，不但用小米會tang3換豬、雞，當做錢來用，而且也會使製造酒。但是日本政府強強改變種稻仔。另外，原住民拍獵為生，自由自在e5生活形態，也變做以工計酬，原住民e5價值觀受影響真大。
(三)	童春發:
國民黨來台灣了後，ti7國民學校裡，因為無習慣這個新e5名字，先生叫，m7知thang應，食苦真choe7，不但受拍，甚至被罰掃便所。
漢人私有財產化、登記土地kap土地私有化，hou7原住民失落非常大。原住民一直認為土地si7屬ti7上帝e5，人無私有權，只有接受管理。但是當原住民去開墾土地e5時，soah被掠。國民黨三民主義政策影響原住民kap日本政府影響宗教方面仝款。禁止講母語，ma7是一項痛苦e5經驗。
(四)	Christopher:
Che是神學院英語老師hou7我e5基督英語名。有人講原住民人口39萬，其中80%以上是基督徒，he是因為救濟品e5關係。Che是事實，基督教進入原住民e5社會，醫療傳道，救濟品攏是補充日常生活e5欠缺。但是che是真久以前e5代誌。為啥物現在原住民猶是信仰堅定？Che是值得咱思考e5議題。
基督教進入原住民社會了後，問題也be7少。社區教派siuN choe7，he m7是好e5現象。總是，重要e5是基督教ti7原住民社區所做e5 khang-khoe3是正面e5。親像醫療工作kap教育，尤其是訓練母語、護士、義工，設立玉山神學院以及聖經學院，培養真choe7人才。Chia e5人才倒轉去家己e5故鄉傳道、傳福音，hou7母語教育ti7教會實行，促進族群融合。無論是河洛人、原住民或者是客人，共同體驗福音ti7社區，提昇文化以及人存在e5意義。
(五)	Chhun-hoat:
這個名是我做河洛人kiaN2婿，丈姆、丈人攏teh叫e5。Che也產生另外一個文化，就是我e5 gin2-a2是排灣族，有原住民e5身份，有排灣族e5想法，但是伊e5母語--是用老母e5話。Che我ka7叫做第三類e5原住民。
今仔日ti7台灣，異族通婚，已經相當普遍。咱敢有需要koh分原住民、外省人、河洛人、抑是客家人？大家攏是台灣住民（People of Taiwan），應該教育第二代，認清每一個人攏是台灣e5 kiaN2 、台灣e5百姓，建立一個共同e5意識。
新政府就任，beh面對一個非常重要e5課題，就是 按怎教育下一代e5子弟？有一位呂教授bat講過一句話，伊講「台灣chiah-nih a2豐富，是因為咱祖先e5身軀 tai5 ti7 chia」。咱khia7 ti7這塊土地，tioh8 ai3謙卑看家己，認清台灣就是台灣，bo5認為家己是中國e5一部份。
教育政策e5走向是真重要，母語教育，文化e5再復興會thang期待。新政府kap這塊土地e5人攏有契約，阮原住民也teh期待。最後我用阿扁仔所講e5一句話來送hou7大家：「台灣e5希望ti7原住民，原住民e5希望ti7玉山神學院」。Che是阿扁仔疼惜原住民 – 咱台灣母親所生e5土雞仔e5努力。咱對家己有希望，對咱e5母親有情，咱無絕望e5理由。只有努力，努力無保證成功，總是，咱只有努力求咱出頭天。

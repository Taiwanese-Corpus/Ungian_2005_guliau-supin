 Tui3社會記憶看『二二八事件』kap台灣意識            Scott Simon

真歡喜主辦單位邀請我參加＜二二八人權和平紀念會＞，用『二二八事件kap台灣意識』為題做專題演講。M7-koh，明明是台灣e5『二二八事件』為啥物tioh8-ai3請外國人來解說伊e5意義--neh？理由有三個。第一，我是研究『認同問題』e5社會學家，共同記憶kap社會發展e5關係是我研究e5重點，而且台灣koh是我研究e5地理領域(hek8)內。第二，我ti7台灣toa3過五冬，對台灣有真深e5感情。第三，我有猶太血統，瞭解台灣人kap猶太人命運相仝e5所在。我少年e5時bat去過德國e5 Dachau集中營(concentration camp) ，ti7我看著二次世界大戰猶太人『大屠殺』e5紀錄e5時，我e5目屎ti7無意中lian3--落-來。後--來，我ti7台北和平紀念公園看著＜二二八紀念碑＞，我ma7有仝款痛苦e5感覺。我認為台灣e5『二二八』kap猶太人『大屠殺』e5境遇是相仝--e5。
我今a2日e5演講是beh tui3社會記憶(social memory)抑是共同記憶(collective memory)e5角度來講。社會記憶時常會ti7無仝e5時間kap空間hou7人koh再回顧kap解讀，che是無仝e5族群衝突e5反映。猶太人e5『大屠殺』to7是一個真好e5例。『Dachau集中營』紀念館向參觀e5人展示，Nazi政權按怎殘忍屠殺猶太人kap其他弱勢e5群眾(同性戀kap痴呆者)，警告大家m7-thang koh再容忍罔視人權e5獨裁國家。M7-koh，以前東德e5另外一個『大屠殺』紀念館soah ka7展覽e5重點khng3 ti7共產黨對抗Hitler e5光榮史蹟。Ti7無仝e5環境，兩個所在e5紀念館對『大屠殺』e5回顧，當然有差別。M7-koh，in對這個共同記憶e5解讀攏是正確--e5，而且反映出兩個無仝e5族群kap集體e5衝突。
Ti7『大屠殺』e5時，猶太人慘死--e5超過六百萬人；『二二八』受難e5台灣精英ma7 beh有三萬人。雖然死亡人數相差真che7，m7-koh台灣e5『二二八』kap猶太人e5『大屠殺』確實有真che7相仝e5所在。『大屠殺』發生以前，真che7德國內底e5猶太人攏認為in第一是德國人，第二才是猶太人。仝款--e5，『二二八』發生進前e5台灣人也攏認為in是中國人，歡迎國民政府來到台灣。當時e5猶太人kap台灣人攏認為，in是正正當當e5國民，應該受著國家法律e5保護。德國人對猶太人、中國人對台灣人e5暴力，hou7猶太人kap台灣人覺醒，認為in無應該繼續接受『雙重認同』。族群對族群e5暴力創傷，阻止『雙重認同』e5可能。Che是歷史事實，咱無法度改變。
真不幸，台灣族群對立e5情形猶真嚴重，所講e5『外省人』kap『本省人』ti7社會記憶e5領域內，特別是ti7有關『二二八事件』e5活動中，繼續爭戰。我ti7台灣e5期間，看著真che7 e5例。陳水扁當選台北市長了後，ka7『台北公園』改名做『台北和平紀念公園』，而且ti7公園內設立『二二八博物館』，hou7受難家屬有社會空間thang回顧社會記憶。M7-koh，馬英九當選台北市長了後，soah隨時ka7『二二八博物館』e5管理權收--轉-去，改變經營方針kap節目內容，hou7受難家屬忽然間失去in應該有e5社會空間。
	2001年，台北市政府ti7『和平紀念公園』舉辦『二二八』紀念活動，馬英九市長竟然無邀請陳水扁總統參加。後--來受難家屬抗議，陳總統才出席致辭。紀念會e5同時，一koa2外省人顛倒刁工ti7公園大門示威，抗議第二次世界大戰中間日本政府強迫台灣婦女做軍中e5『慰安婦』。我認為，『慰安婦』雖然也是應該關心e5社會記憶，m7-koh無應該利用伊e5示威來攪擾『二二八』e5社會記憶活動。後--來，『慰安婦』e5示威ma7引起建國黨人士e5反示威。In講，真che7台灣婦女繼續ti7中華民國e5『軍中樂園』服務。
	『大屠殺』是猶太人be7 tang3 be7記--得e5共同記憶。M7-koh，猶太人並m7是kan-na利用這個社會記憶來譴責暴力恐怖抑是ka7對德國人e5怨恨khng3 ti7心內。In tui3『大屠殺』社會記憶得著『咱需要建立一個家己e5國家』e5教訓。Ti7這點，台灣人kap猶太人有相像e5所在。利用『大屠殺』e5社會記憶，猶太人已經建立家己e5國家--以色列。台灣前總統李登輝bat ka7伊家己比喻做摩西，帶領台灣人民行出奴隸e5運命。伊beh用人民怨恨外來政權e5社會記憶，ka7台灣建立做一個主權獨立e5民主國家。M7-koh，以色列kap台灣攏hou7人邊際化；台灣koh-khah可憐，因為以色列至少是聯合國e5會員。
	社會記憶常常是階級鬥爭e5產物。M7-koh，台灣e5『二二八』kap猶太人e5『大屠殺』卻攏是族群衝突造成--e5。Ti7以色列抑是德國e5紀念館攏承認猶太人是『大屠殺』e5多數受難者，m7-koh in ma7紀念其他e5受難者(包括同性戀kap共產黨員等)。因為in認為所有德國人攏是獨裁者e5受難者。仝款--e5，台灣e5 『二二八』ma7 m7-na7是本省人e5悲劇nia7-nia7。受難e5族群ma7包括原住民e5勇士kap日本人，而且『二二八』以後e5清鄉運動kap白色恐怖，be7少外省人ma7 hou7人懷疑做共產黨員被判死刑。所以咱應該承認，所有e5台灣人攏是獨裁政權e5受難者。
	社會記憶是建立國家認同e5重要工具。李登輝前總統bat呼籲，台灣beh成做主權獨立e5國家，代先ai3『建立台灣主體意識，確立台灣國家認同』。我認為，李前總統e5呼籲需要靠台灣政府去處理終戰後e5一koa2社會記憶，特別是『二二八事件』這個關鍵e5記憶。台灣e5各族群需要互相諒解、容忍、反省、尊重其他族群e5特有社會記憶，才會tang3做伙建立一個以台灣做主體e5國家意識kap國家認同。
	今a2日，咱ti7 chiah-nih遙遠koh寒冷e5加拿大紀念台灣e5『二二八事件』，伊e5意義是kap紀念猶太人e5『大屠殺』仝款。台灣e5『二二八』kap猶太人e5『大屠殺』攏是全人類應該參與e5共同記憶。咱ai3會記--得，因為咱無希望看著歷史koh再重演。

[Scott Simon(史國良)是加拿大Ottawa大學e5教授。這篇是伊ti7今年Ottawa二二八紀念會e5演講，陳文隆翻譯做漢文，本刊編輯室翻譯做台文。] 

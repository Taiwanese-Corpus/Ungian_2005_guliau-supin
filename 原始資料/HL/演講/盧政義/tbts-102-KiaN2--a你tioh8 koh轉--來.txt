			  		    「KiaN2--a，你tioh8  koh轉--來 !」
					      ---URM二十週年e5回想	 		蔡明憲

	1982年六--月，阮全家決定beh搬轉去台灣。我ka7服務e5加拿大稅務局e5經理講，我beh辭職。伊問我是m7是chhoe7著koh khah 好e5頭路？我講m7是，我是beh轉去台灣服務。Tui3 1979年12月e5高雄事件，我看著故鄉e5兄弟姊妹，包括高俊明牧師被掠kap che7 che7 e5政治迫害，hou7我感覺我ti7 chia雖然than3 khah che7錢，有真好e5工作，m7-koh這種生活對我有啥物意義？
	我決定beh轉去台灣，有真che7朋友勸我m7 thang轉--去，因為台灣hit時猶koh戒嚴，轉去故鄉是一項危險e5代誌，但是我有信心。1982年e5六--月阮一家轉去台灣，hit 時陣我無工作，但是我知影主會引chhoa7我。
	我e5父母已經七十外歲，in看著阮全家轉--來，非常歡喜，尤其是看著兩個孫a2。Hit陣我無對我e5父母提起講阮是beh轉來定居，in想講阮kan-na beh轉來探親。後來，我chhoe7著台南神學院e5教職，雖然是半職e5 khang-khoe3，但是我同時亦兼教會公報e5工作，有機會會tang3全台灣走走看看。M7-koh我e5阿爸真無歡喜，因為警察tak8日攏來阮tau，講我ti7台南神學院e5工作真危險，ai3緊轉去加拿大。Hit 陣阿爸tak8暗差不多十一點外to7拍電話來，叫我緊轉去加拿大，若無我e5生命會有危險。幾擺以後，十一點外e5電話我攏無去接。
  	有一工，我e5阿爸專工來台南神學院chhoe7--我，看我是m7是猶ti7 chia？Hit日我tu2好出外，伊看無我，to7 beh見神學院e5蕭清芬院長。院長亦出外，後--來祕書ka7講，鄭兒玉牧師beh見--伊。阿爸真受氣問鄭牧師，我e5 kiaN ti7 to2位？牧師對伊講，你e5 kiaN ti7 chia真好勢，阮攏愛伊ti7 chia服務。M7-koh阿爸交代牧師講，ai3叫我趕緊離開神學院轉去加拿大，若無beh脫離父kiaN關係，be7使koh轉去台中。
	Hit時陣，我kap一koa2朋友成立一個組織，大約有二十外人，che to7是台灣e5 URM（城鄉宣道訓練）。每一禮拜抑是兩禮拜，阮to7 chhoe7一個祕密e5所在集會。Hit時e5成員有謝敏川、蔡有全、林宗正kap鄭國忠等等e5牧師，大家為著故鄉e5公義teh拍拚。Hit時e5環境kap chit-ma2無仝，阮ti7暗中活動，我擔任行政e5 khang-khoe3，吸收有志，同時亦負責kap加拿大URM e5連絡。
	一年了後學期結束，院長繼續聘用我教書。暑假我beh轉去加拿大，beh離開台灣e5前一工，雖然阿爸以前有交代我be7使轉來台中，我iah是ti7半暝a2偷偷轉去阿爸e5厝。驚伊受氣，我慢慢a2 liam--入-去。阿爸當teh看報紙，我叫一聲阿爸，伊無應--我。我講：「明a2 chai3我beh轉去加拿大。」等真久伊才應講：「你敢beh koh 轉--來？」我驚伊受氣，m7敢講真話，講：「我無beh koh轉--來。」這時阿爸目khou紅紅，對我講：『KiaN2--a，你tioh8 koh倒轉--來！』

編註：本文是駐美副代表蔡明憲ti7今年Toronto e5 URM 20週年紀念會e5英語演講，盧政義整理做台文。加拿大URM e5訓練事工是林哲夫教授ti7 1982年創辦--e5，前後攏總訓練chiaN5千人e5台灣島內草根社會運動者。Ti7台灣政治演變kap街頭運動e5過程，有法度避免流血kap暴力，URM e5訓練事工有一定e5貢獻。   
					

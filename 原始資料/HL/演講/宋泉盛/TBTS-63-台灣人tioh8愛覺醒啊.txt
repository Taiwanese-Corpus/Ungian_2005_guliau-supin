台灣人tioh8愛覺醒啊!
宋泉盛 
世界歸正教會聯盟主席
(編按：Che是ti7 Hawaii 228紀念會e5演講，本刊整理)
我來參加228紀念會，Che m7是頭一擺，逐擺參加228紀念會，我攏是感慨萬千。抵即有聽著夏大莊碧君教授teh講起伊e5爸爸當初受迫害e5經過，hou7我想起我看過e5一本冊，就是『228消失e5菁英』，有hia e5相片ti7冊內面，真濟名我m7知，當初我做囝仔e5時，也無機會通bat hia e5人，只有一、二位bat看過nia7-tiaN7。Hia e5人e5相，一個一個顯出ti7我e5目前。228消失e5台灣e5菁英， in 消失去ti7叨位？ in 消失去ti7淡水河下面， in 消失去基隆港e5海底，有e5人消失ti7台灣濟濟所在。Chia e5人消失ti7台灣e5河川e5下面，土地e5下面，總是 in 在天之靈，設使若有teh看、有teh聽，咱做 in e5後輩，做 in e5囝孫，teh紀念228，到底咱會tang3聽著 in e5聲無？咱聽著 in 在天之靈，這個時陣愛對咱講啥物話？teh講啥物話？可能teh ka7咱講﹕『台灣人tioh8覺醒啊！』chia e5 52年前消失e5咱e5先輩，咱e5序大人，現在猶teh聽候咱台灣人、猶活teh e5台灣人、這代e5台灣人、咱koh落去彼代e5台灣人、kiam2-chhai2 koh落去e5彼代e5台灣人，beh覺醒e5時陣。咱啥物時陣才會覺醒？我想che是今仔日228發生52年後咱tioh8愛問家己e5問題。 in 按呢teh ka7咱問，台灣人tioh8覺醒啊! Teh ka7咱呼籲。咱beh按怎來應答 in e5向望？
Che koh hou7我想起，1972年ti7美國Washington D.C.有發起台灣人民自決運動，當時有台南神學院前任e5院長黃彰輝牧師、有前長老教會總幹事黃武東牧師、有目前猶真活動為228盡真大力量e5林宗義博士，當時我猶khah年輕， 敬陪末座，kap in 三位前輩來發起『台灣人民自決運動』。 發起e5彼當時，真濟台灣人雖罔ti7美國這個自由e5國土，心內非常e5驚惶，也是草木皆兵，m7敢khia7出來為台灣人講話。當時阮所提出e5,tioh8是愛收驚，m7通驚，你一個人會驚，二個人會驚，五個人會驚，五十個人咱著khah m7驚，一百個人若出來，咱著koh khah m7驚，一千人若出來，咱koh khah會當壯膽。這個自決運動是beh呼籲台灣人出來，m7通驚，是收驚運動。收驚了後，就是覺醒。 咱著愛醒起來，m7通hou7四百年來e5殖民統治koh繼續ti7咱e5中間，tioh8覺醒起來， 無論啥物款e5殖民政權，無人權，無自由，無平等，無做人e5尊嚴，咱tioh8愛覺醒起來，做一個尊嚴e5台灣人。你m7驚了後，你醒起來了後，你著愛決定你家己e5將來，che就是自決運動---出頭天。當時阮tioh8是叫做『台灣人民自決運動---出頭天運動』阮呼籲了後，有濟濟台灣人出來響應這個運動，後來這個運動有轉去到台灣，ti7 hia漸漸擴展，到民進黨成立， in 黨綱e5內面有列入『自決』。想阮彼段e5歷史，有淡薄e5安慰。總是到ti7現在，30年後，咱猶未thang到覺醒e5階段，咱猶未到真正收驚e5階段，猶未到ti7自決e5階段。 
講到228，我有看過一本冊，叫做『228小說集』，其中有一篇小說，是李喬e5『泰姆山記』， 講起228當時，有一個青年人，叫做余石基，伊hou7國民黨通緝，ti7台北汐止e5所在匿四個月，已經無法度koh匿，走入山內，後來國民黨派人追蹤到伊teh匿e5山內，追蹤著，開槍ka7拍，著槍了後倒落去土腳，已經是暝時，伊心內家己按呢講：「 我猶未beh死，日頭出來了後我才beh死！」後來， 天光，伊已經無氣力，伊ti7伊e5袋仔內面，有帶真濟相思樹e5種子，伊只有一絲仔氣力，將袋仔ka7 thau2 hou7開，將內面e5相思籽ka7 theh8出來，用伊最後e5氣力，將chia e5種子ia7 ti7伊e5周圍，ia7了後，伊ti7心內按呢講，「雨水來e5時陣，chia e5種子會發芽，春天來e5時，這個所在會有一片e5相思樹，細叢e5相思樹，當我e5呼吸停止，是我倒轉去到大地e5時陣，我e5身軀，beh kap台灣這塊土地結合做夥，我也beh toe3春天發芽起來，大叢起來e5相思樹koh一擺倒轉來台灣這個世界e5 內面。 啥物人講我死啦？我不過是暫時離開nia7-tiaN7，性命敢是真正hiah-nih 仔簡單，hiah-nih仔脆弱？m7是，你敢知， 我ka7你講。」伊按呢想。後來，日頭漸漸升高起來，伊倒ti7 hia安歇。伊beh逃走e5時，無be7記得chah相思樹e5種子，伊beh斷氣e5時，用伊最後e5氣力，將伊所帶e5種子，對袋仔內面theh8出來，ka7 ia7 ti7伊倒落去e5大地e5所在，「春天若到e5時陣，雨水若來e5時陣，chia e5種子會發芽，後來會大叢，成做真大區e5相思林，ti7 彼個時陣我beh koh轉來，轉來到台灣這個世界e5內面。」當時，咱e5先輩，有這款e5台灣人。我想，有濟濟台灣人，無論是平地人，是原住民，抱這款e5精神，抱這款e5向望，來離開世間， in 無喪失向望， in 無失落 in e5期待，咱現在猶活teh e5台灣人， 逐年到二月二八e5時陣，teh紀念228 e5時陣，chia e5人最後所講e5代誌，所留e5物件，想到遮e5時陣，咱難免會感覺 in kap咱ti7 chia， 繼續teh呼籲咱，台灣人tioh8覺醒啊! 阮已經盡阮e5本份啊，阮已經將阮e5性命獻出來啊，taN以後， 是恁e5責任啊! 恁e5使命啊，恁若無盡恁e5使命，台灣若無出頭天e5時陣，chia  e5相思樹若無大叢e5時陣， 阮也 be7 thang倒轉來台灣這個咱e5國土e5內面。 in teh呼籲咱，對咱期待， 咱敢會當hou7 in 失望，hou7 in ti7 hia流目屎？咱beh hou7 in 聽候到偌久？咱beh hou7 in ti7遐聽候到偌久？台灣人，tioh8覺醒啊!
這二、三年來，台灣e5民主化進展真緊，一向hou7咱上禁忌e5 228，已經m7是禁忌，真濟人寫文章來紀念228，咱已經會tang3公開ti7世界逐所在，凡是有台灣人e5所在，有台灣人意識e5所在，有這款228 e5紀念會。咱也有看著前年ti7台北新公園，已經建造一座sui2 sui2 e5 228紀念碑，總是我ti7 chia有感覺一項，228 e5紀念塔抑是紀念碑建造愈sui2 e5時陣，台灣人e5精神危機愈大，台灣人會tang3數念228愈公開e5時陣，台灣人e5精神e5麻痺愈增加，che是台灣人e5一個危機。 我想現在ti7台灣有真濟所在有228 e5紀念碑。我無欣賞ti7台北新公園彼個紀念碑，我上欣賞e5 228紀念碑，是ti7嘉義郊外，beh去錦魚潭e5路中，一個細細，m7成物仔，真簡單e5紀念碑。我想，到現在已經無人beh去拜這支紀念碑，m7成物e5物件。近來我因為ti7台灣也有教冊e5緣故，有時會去嘉義，逐擺我攏會愛我e5朋友ka7我載對hia去，ti7 hia來拜這支紀念碑，因為當初beh建立這個紀念碑e5時，無行政院長來講祝詞，抑是弔念e5詞，是一部分教會內e5人kap教會外e5人，ti7雖罔有警察e5阻力，有軍隊e5壓力，ti7 hia透暝來建立起來e5紀念碑。逐擺我攏會ti7 hia靜靜仔看這個紀念碑，52年前，咱e5 chia e5菁英先輩，想著hia e5人，想著hia e5相片，koh想著為著beh建立這個細細e5紀念碑付出代價e5咱e5同胞。
咱teh紀念228，現在khah重要e5問題，就是beh按怎行出這個228 e5陰影。Beh行出228 e5陰影，是將過去e5悲傷，成做現在台灣人創造e5氣力。ti7 chia我有感覺一項hou7我真擔憂e5,是台灣人ti7政治上e5創造力，ti7 teh受歪曲，成做無正常e5政黨政治。咱知影ti7民主國家內面，政黨政治是正常e5代誌，總是台灣彼款畸形e5民主社會內面，政黨政治猶是一個真畸形e5政治物件。所以頭一項，我是認為，咱tioh8愛對政黨政治行出來，台灣人tioh8愛覺醒，m7是政黨會tang3解決咱台灣e5將來，甚至咱所期待e5民進黨，to teh講起tioh8大膽西進，beh大膽西進去到啥物所在？後來，koh講，beh強本西進，一個反對黨內面 be7 團結e5時陣，你beh按怎強啥物本？台灣人，tioh8覺醒起來啊! 我猶未有機會kap民進黨hia e5政治家講話，若有機會e5時陣，我m7是政治家，總是有一項我會tang3講e5:甚至恁大家，著愛覺醒起來。 
第二項：台灣人tioh8覺醒，beh覺醒啥物？台灣人tioh8愛覺醒，台灣e5將來m7是倚靠中國e5民主化。民主化是世界e5大趨勢，是世界歷史e5大潮流，若逆這個大潮流e5國家，結局會失敗。我m7是teh期待中國ti7這個民主e5大潮流內底會失敗，總是我愛講，台灣e5將來kap中國e5民主化無關係， 台灣e5將來m7是倚靠中國政治e5民主化。台灣人，對李總統以下，tioh8愛覺醒，中國e5民主化是一回事，he是時代e5要求，歷史大潮流e5要求。台灣人tioh8愛覺醒，台灣人beh成做自尊、自立e5國家e5人民，che是咱e5使命。 
第三項：台灣人tioh8愛覺醒，beh覺醒啥物？愛覺醒台灣e5將來m7是倚靠美國第七艦隊e5保護，咱若對國際政治有小可e5認識，咱to7知，ti7國際政治上無道義這號物件，咱若看現在怎樣經濟e5氣力ti7 hia teh互動，咱mthang7想講美國是為著中國e5利益，是為著印度e5利益teh發展經濟e5政策。Kiam2-chhai2咱toa3 ti7美國，受著美國經濟發展e5福利，總是咱m7 thang  be7 記得，美國e5經濟發展引起濟濟亞洲、非洲e5國家e5貧困kap艱苦。你若去馬來西亞、若去印尼、若去印度，看著hia e5人teh過淒慘e5生活，艱苦e5生活。最近，美國電腦e5大好額人Bill Gates去印度，hia是真大e5市場，印度將近十億e5人口，至少若是一半e5人口有電腦e5時陣，會koh hou7 Gates e5公司koh khah發展。總是去hia伊看著啥物？75％以上e5人無電視。Che是印度。現在台灣環境e5污染，第三世界國家生活品質e5 bai2,攏是美國經濟發展e5受害者。我想咱tiam3 ti7這個經濟發展e5國家內面， 咱m7 thang be7 記得這點。 所以咱m7通倚靠講美國第七艦隊會不時保護咱，不時hou7咱得著安全。台灣人，tioh8覺醒，咱e5將來m7是倚靠美國e5靠山。
第四項：台灣人tioh8愛覺醒，beh覺醒啥物？咱台灣e5將來m7是倚靠國際朋友e5同情。抵即我有講國際政治無teh講道義，teh講利益！講權力！設使台灣人本身若khia7 be7 起來，別人e5同情 be7 tang3解決咱台灣人e5將來，咱台灣人若是hou7人看無起e5時陣，結局咱e5成做hou7歷史 be7 記得e5一個民族，到ti7十年後、二十年後、一百年後，台灣這個所在ti7地圖上猶有，台灣人民已經 be7 有ti7歷史e5冊內面。設使咱若繼續倚靠國際朋友e5同情，咱是行ti7無向望e5路。咱tioh8愛覺醒！
所以咱需要e5是啥物？新e5台灣e5產生。新e5台灣m7是倚靠北京政治e5改革，m7是倚靠美國強力武力e5支持，m7是倚靠國際朋友e5同情，新e5台灣e5產生，是倚靠新e5台灣人e5產生。Ti7 chia，我愛說明一項，我講『新e5』台灣人，我無講『新台灣人』，新台灣人是糊理糊塗e5觀念，是政治上e5一個 口號， 我teh講e5新e5台灣人，是覺醒e5台灣人。有新e5台灣人，才有新e5台灣，若無新e5台灣人，就無有新e5台灣，che是一個非常簡單、明瞭e5 logic，敢m7是按呢？政治上，一個民族e5運命，無彼號僥倖e5代誌。一個民族e5自由，一個國家e5獨立，攏是人民爭取來e5。無人會用這個自由、用這個平等、用這個人權，koh khah無人用這個獨立he7 ti7盤頂來送你，無這款e5代誌！世界歷史，按古早到現在，東洋西洋，無這款e5例。是按怎現在東歐e5 Yugoslavia（南斯拉夫）到這個時陣，二、三個種族ti7 hia teh流血、ti7 hia teh鬥爭？to7是為著獨立！設使ti7希臘北旁一個細細e5國家Macedoneia (馬其頓)，二、三百萬e5人口，會tang3獨立，是按怎台灣二千一百萬e5人民，  be7 tang3獨立？無這款道理！我也是愛koh講起，新e5台灣愛靠新e5台灣人。 
我teh講新e5台灣人是啥物款e5台灣人？ 覺醒e5台灣人！覺醒e5台灣人是啥物款e5台灣人？頭一項﹕新e5台灣人，覺醒e5台灣人，是無中國情結e5台灣人，若ti7這個定義下面，到底現在ti7台灣teh左右政治e5人，無論是國民黨也好，無論是民進黨也好，有偌濟人是無有中國情結e5台灣人？你若m7是無中國情結，你m7是我teh講e5覺醒e5台灣人，雖罔你出世ti7台灣，你食台灣米，F台灣e5水， 你m7是新e5台灣人，你是舊e5台灣人，無中國情結e5台灣人，che才是覺醒e5台灣人，新e5台灣人。
第二項﹕新e5台灣人，覺醒e5台灣人，是啥物款e5台灣人？老老實實e5台灣人。老老實實e5台灣人！咱今仔日teh數念五十二年前消失e5台灣e5菁英，有時陣ti7軟弱e5時陣會想像，我知影歷史 be7 tang3倒轉過去，歷史是無情e5物件，不時向頭前teh流，若親像溪流，無一個氣力會tang3 hou7歷史倒轉流，無一個氣力會當hou7溪水ui3溪尾流到溪頂，ti7這款軟弱e5時陣，我會想講，設使若無228 e5代誌發生，koh一個設使，1945年八月二十五，第二次世界大戰，太平洋戰爭結束e5時陣，台灣ti7彼個時陣若獨立起來，現在咱e5台灣一定是非常無相像e5台灣，che是軟弱e5時，teh回想過去，無可能e5代誌。 當時e5台灣人是老老實實e5台灣人，腳踏實地e5台灣人，總是ti7 50年來，台灣人hou7對中國來e5細菌，ka7咱食、ka7咱腐化，咱m7知，到ti7今仔日，咱ti7台灣所看著e5社會亂像，貪官污吏，選舉舞弊chia e5事，是50外年來，chia e5中國細菌ka7咱食、ka7咱毀壞。所以我bat寫過文章講，台灣現在是一個精神病院，逐家攏破病，你也破病，我也破病，所以m7知影啥物人teh破病，連精神科醫生也teh破病，若beh醫這個病，有啥物法度？台灣人覺醒起來，成做一個新e5台灣人，ti7彼個時陣，咱e5精神病會自然解消。台灣人，tioh8愛覺醒起來，成做一個老老實實e5台灣人。
第三項﹕覺醒e5台灣人，新e5台灣人，是啥物款e5台灣人？是有大有細e5台灣人。 Chit-ma2 e5 台灣人是無大無細e5台灣人，若關係利益e5代誌，關係我e5私利e5 代誌，天m7驚地m7驚e5台灣人，非常危險e5代誌。你若為著利益，頭伸到hou7人chui5起來也無要緊e5彼個程度。我攏會遇著ti7中國做生理e5 台灣人， in 非常怨嘆，濟濟風險、濟濟危險、濟濟受枉屈e5代誌，總是ma7是繼續teh去，現在台灣經濟e5氣力，已經hou7中國ka7咱控制去，che是台灣真大e5危險。最近我參一位台灣相當大e5企業家談話， 伊ti7中國發展濟濟企業，『將來經濟e5希望ti7中國，m7是ti7台灣，台灣e5經濟已經墜落ti7最後e5時陣啊。』我心內teh想，若是按呢，你按怎beh koh toa3 tiam3台灣？無覺醒e5台灣人。有大學教育，有博士學位，生理做hiah-nih大，世界看hiah-nih濟，總是關係台灣e5代誌，以家己e5利益佔優先，che是無覺醒e5台灣人。我真煩惱，台灣會受chia e5人來出賣。台灣人，tioh8覺醒！
第四項﹕覺醒e5台灣人，新e5台灣人---有道德良心e5台灣人。 你ka7看，現在台灣，咱teh講美麗島，實在台灣m7是美麗島，台灣是一個污穢e5所在，la-sam5 e5所在，高雄e5水無人敢F，to去買礦泉水來F，這款e5所在；台灣e5農地已經攏變做工地，台灣e5河流污染到啥物程度？Che 咱攏知。 我有一個朋友轉去台灣看看leh，按呢講，若有可能，ka7台灣攏毀滅掉，重新來做起，可惜無法度，到ti7這款e5程度。咱所呼吸e5是la-sam5 e5空氣，咱所Fe5水是la-sam5 e5水，原因ti7 啥物所在？台灣人無覺醒！無道德良心e5台灣人，50年來，受中國病菌，ka7咱食kah咱e5道德良心已經麻痺啊！我想che是台灣真大e5危機。
猶閣一項：覺醒e5台灣人是啥物款e5台灣人？新e5台灣人是啥物款e5台灣人？會曉做台灣夢e5台灣人。台灣人真gau5做夢，講到chia，咱也淡薄問心有愧lah，咱也是做美國夢，台灣人真愛做美國夢，咱也是做大大細細e5美國夢來到這個所在，taN到這個時陣，台灣人啥物夢to會做，去到世界逐角落攏有台灣人，新加坡夢、澳洲夢、紐西蘭夢，叨e5夢攏會tang3做，獨獨台灣人 be7 tang3做一個夢， be7 tang3做台灣夢。 設使台灣人若 be7 koh恢復做台灣e5眠夢e5氣力，台灣無向望。啥物政黨起來執政也是無向望。覺醒e5台灣人，無論你是二、三萬年前來ti7台灣e5原住民，抑是三、四百年前過來e5 Holo人抑是客人，抑是49年toe3蔣介石e5軍隊過來e5「外省人」，設使你若 be7 曉做台灣夢，為著台灣e5幸福來圖謀e5時陣，你m7是覺醒e5台灣人，你是假牌e5台灣人，你kiam2-chhai2講是『新台灣人』，總是你m7是新e5台灣人。台灣人tioh8覺醒，覺醒起來，你我來做台灣e5眠夢。
最後一項：新e5台灣人，覺醒e5台灣人是啥物款e5台灣人？ 覺醒e5台灣人，新e5台灣人就是m7是不時頭殼le5-le5,m7是不時目頭結結，憂愁滿面e5台灣人，是頭殼gia5起來，胸坎theng5起來e5台灣人。 現在台灣人ti7 國際上敢會使『抬頭挺胸』？講到這點，最近我有真見笑e5經驗：無久以前，魏京生先生去訪問台灣，ti7 beh離開台灣e5記者招待會，伊講一項hou7我真見笑，伊講「恁台灣人民m7通驚北京政府，我ti7中國為著中國e5民主teh奮鬥，我to m7驚北京政府，是按怎恁台灣人有 二千一百萬，teh驚北京政府？」咱tioh8需要中國人來ka7咱講，恁台灣人免驚北京政府？Che有見笑無見笑？。台灣人tioh8覺醒啊，愛『抬頭挺胸』，ti7國際上hou7人看會起。 舊年七月我有機會去紐西蘭，ti7 hia有kap紐西蘭e5首相談話chiaN5點鐘，我講：「首相，我來m7是beh愛你e5政府來同情台灣e5處境，我知影恁kap中國有邦交，我是beh ka7你報告台灣民主化e5過程，台灣ti7二、 三年e5中間，『可能』台灣人民會出聲，來講阮台灣beh成做自立、自主、獨立e5國家e5時，是經過民主e5程序來做e5,我知紐西蘭是民主e5國家，我愛恁來注意這項事，向望恁會支持。」伊ka7我講一句話：「阮是民主國家，恁台灣人若出聲，來表示恁民主e5意願e5 時陣，阮無理由無支持恁。」 我想濟濟世界e5民主國家，心內照我所知，是真贊同咱台灣民主化，總是台灣人民猶無出聲，ti7 民主e5社會，人民若無出聲to無算數，敢m7是按呢？某一個政權出聲he無算數，若是講台灣人民無論用公投e5方式，抑是其他e5方式，表示台灣人大多數意願e5時陣，執政黨無理由無來尊重咱台灣人民e5意願。到這個時陣，台灣人猶teh躊躇啥物？台灣人猶teh驚啥物？是m7是teh驚ti7中國e5投資抑m7是，是m7是驚中國e5飛彈抑m7是？Ti7這期「台灣新文學」 內底，有一篇小說hou7我讀了感觸真深，一個大學生beh畢業，問伊e5老師，「台灣將來是m7是有機會？」彼個老師ka7講：「ti7我這代無機會，kiam2-chhai2 ti7你這代也無機會，向望ti7咱e5囝孫e5時代kiam2-chhai2 有機會。」我看了真悲觀，若是到五十年後、 一百年後台灣有機會，彼m7是機會，彼是啥物款e5機會？Ti7十年內台灣若無機會，你我猶ti7 teh e5時台灣若無機會，beh聽候到啥物時陣才有機會？時間無聽候咱，咱taN 已經聽候五十年久，時間無hiah-nih耐性teh聽候咱，歷史也無不時teh聽候咱，咱若m7愛hou7歷史留ti7後面，ti7人類歷史e5內面hou7人 be7 記得，咱若m7愛按呢，咱tioh8愛覺醒，咱tioh8愛成做新e5台灣人，咱若成做新e5台灣人e5時，愈濟新e5台灣人e5時陣，咱已經行出新e5台灣e5道路。
參加這個228紀念會，最後，我有一個真大e5感想，今仔日在座兄弟姊妹，無論啥物宗教攏來ti7 chia，無分你我，總是是m7是咱ti7政治行動頂面，會tang3親像按呢，會tang3親像teh紀念228按呢，無論你e5宗教背景是啥物，無論你e5政治意願是啥物，若是你關心台灣e5將來，無有中國情結e5新e5台灣人，咱敢 be7 tang3做夥來做khah濟代誌？做夥相及來討論，相及來辯論，相及來行動，相及來行出來，che敢m7是咱teh紀念228上大上深e5意義？52年前消失ti7淡水河底台灣e5菁英，52年前消失ti7基隆港海底e5咱e5台灣e5前輩，猶有其他二、三萬e5台灣人ti7山頂、ti7平地、ti7海口、ti7真濟所在，喪失性命e5 chia e5人， in chit-mai2在天之靈teh ka7咱呼籲：台灣人，tioh8覺醒！咱是m7是ti7 1999年，二十世紀e5最後一年，世界歷史beh進入21世紀e5時陣，咱m7知會tang3 thang回應咱chia e5先輩，講阮台灣人beh覺醒起來，會thang覺醒起來，好膽相及來行入21世紀，來創造新e5台灣，因為阮已經成做覺醒e5台灣人，已經成做新e5台灣人。別人會，台灣人敢 be7 ？別個比咱koh khah細e5國家會，二千一百萬人民e5台灣這個國家，敢 be7 ？m7是 be7 ，m7 nia7-tiaN7!向望咱利用今仔日這個機會，來成做新e5台灣人。新e5台灣，愛倚靠khah濟新e5台灣人，來行出來，來做出來，來創造出來。多謝大家。


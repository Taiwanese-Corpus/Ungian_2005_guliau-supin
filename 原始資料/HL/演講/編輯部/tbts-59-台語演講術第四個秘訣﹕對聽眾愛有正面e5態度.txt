台語演講術第四個秘訣﹕對聽眾愛有正面e5態度
本刊編譯
你bang7 bat看過這個足舊的電視笑科劇無？一個真緊張e5少年家仔ti7一個約好e5地點teh等一個m7-bat見過面e5查某囝仔。Teh等e5時， 伊就ti7 遐想像彼個查某囝仔會按怎反應。電視鏡頭tioh8出現伊遐e5幻想﹕彼個查某囝仔行倚來，目神失望，koh有點仔討厭。自我紹介e5時，伊ka7笑，講伊e5名hiah song5。伊提議去某一間餐廳食暗頓，伊講遐e5菜真讚，彼個查某囝仔嘛ka7笑。 伊想beh參伊小開講leh，伊tioh8講伊e5腔足好笑。幻想一幕過一幕，侮辱嘛一個過一個。 鏡頭轉tng2來現實，伊約e5查某囝仔真正出現ti7伊面前e5時，伊已經非常受氣ah，伊就大聲嚷彼個查某囝仔，『我無beh kap你約會ah!』，頭斡leh chu2 伊去。  彼個查某囝仔gang7-gang7 khia7 tiam3 遐， 目睭hiat大khian，一直nih leh nih leh。

有真濟講演者嘛是按呢， 未曾未tioh8 先想像聽眾 be7 接收伊、 be7 接收伊e5想法， 所以就足自我防衛e5。 in e5肢體語言，無管聲調、表情、姿勢攏足自我防衛e5, 有時陣甚至憤怒，抑是規個目頭拍結球。我bat看過一個講者諍kah頷頸筋chiah大箍，規個演講場 be7 輸是拍獵場leh。自頭到尾伊e5反應那親像聽眾拄ka7 伊侮辱過，伊足受氣講﹕『咱m7是有虐待狂e5一陣人teh欣賞受傷e5動物e5痛苦。』啥人講伊是虐待狂？啥人講伊足欣賞動物e5痛苦？這個講者參彼個約會e5少年家仔仝款，ka7家己sak落去完全無必要e5憤怒內底。

對你e5聽眾 mai3 有成見。大部份e5聽眾攏真好koh真體貼講者e5。準講 in 無贊同你e5講法，嘛猶真尊敬你，只要你有尊敬 in 。  

Beh tiam3遐想想遐e5有e5無e5,不如對每一個聽眾發展出正面e5態度。專業演講家James Blakely博士有一個有效e5,以聽眾做中心e5技巧，每擺演講進前伊攏有使用：

每擺演講，提早愈早愈好ka7 beh講e5物件組織好勢。 上少ti7 講演四點鐘前，對聽眾koh瞭解一遍，ka7 beh講e5要點koh復習一遍。然後集中所有對聽眾正面e5想法，ka7 規個倒落來心官窟仔裡。我想像 in 接受我親像朋友按呢，而且對我beh講e5物件足有興趣，我koh ka7心內每個負面e5情緒攏ka7 排除掉。

 mai3 ka7聽眾想做無個性e5群眾，ka7 in 想做參你抑是你e5朋友仝款e5個人e5集合体，按呢可能khah有幫贊。Rosita Perez講，『我演講e5時，攏盡量用真個人-tek  e5方式參聽眾溝通。3,000人e5聽眾，我親像teh對一個人講話。』

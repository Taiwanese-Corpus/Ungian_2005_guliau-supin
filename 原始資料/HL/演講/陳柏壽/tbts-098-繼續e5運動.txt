繼續e5運動
＜全歐台灣協會二二八紀念會講辭＞	     陳柏壽

我心內第一敬疼e5台灣鄉親，平安。
平時我真少稱呼人作「第一敬疼」，但是每年e5二二八紀念會e5時，tui3我心中上深e5所在，我攏會稱呼來參加大會e5台灣鄉親值得人「第一敬疼」。
古早阮阿母定定講：食飯e5時，giah8箸giah8真koan5 e5 gin2-a2大漢一定去到遠遠遠討than3，抑無就是去chhoa7外國某。咱chia e5來到歐洲維也納e5鄉親，一定食飯e5時，箸giah8 kah koan5 koan5，若無be7嫁來到hiah遠e5維也納，真正是天邊海角，世界另外hit旁e5雲頂。
古早北港媽祖ti7阮雲林e5所在，阮阿母tiaN7-tiaN7 chhoa7我去，看一仙做kah面烏烏e5北港媽，人攏叫伊「烏面媽」。你ka7想看mai7--leh，台灣媽透早起來tioh8煮飯、洗衫、擔水、hiaN5草iN、煮豬菜、飼豬，koh tioh8去田so草、煮割稻a2飯，koh來就炊粿準備過年，一年透天做到m7知影人，莫怪伊e5面，m7烏ma7 tioh8烏！
北港烏面媽是「過海」媽，m7是「出海」媽。伊過到海e5這旁，to7無beh koh轉--去。咱chia e5過北極Siberia、美國東部，搬山過嶺，最後飛來到歐洲維也納e5這群台灣人，已經比媽祖婆a2搬koh khah遠--lah。咱攏是「過海」媽，真che7人攏無想beh轉--去-lah！
幾日前，我飛來到Wien，一下落飛機，鼻著chia e5空氣，to7感覺真無仝。我一世人m7-bat鼻著這款空氣。我ti7日本15冬，日本e5空氣鼻著是清氣清氣，有Ofuro洗浴過e5氣味。Ti7美國ma7 toa3 16冬，美國有大自然開朗e5空氣，尤其是過去幾冬toa3 Hawaii，有人一年365工攏穿一領Aloha短衫，拖一雙slipper，lok-som3 lok-som3入來教會teh-beh作禮拜，我攏叫伊先轉去穿鞋才來。
一下到Vienna，我鼻著chia e5空氣，to7親像阮雲林西螺im3底e5豆油膏味，甘甜a2甘甜e5古典文化e5氣質真重，但是參一koa2番a2羌味e5感覺。
今a2日真緊，二二八又來到咱e5面前。M7是，應該講咱大家又koh心連心手牽手行到二二八e5面前--lah！有e5人駛幾a7點鐘e5車，有e5人坐飛龍機，tui3德國、意大利、Hungary kap奧國全地，親像beh來作禮拜e5虔誠，亦親像過冬e5渡鳥，ti7這日攏會飛來作伙。
咱攏會記得，這幾十年以來，ti7蔣介石白色恐怖執政e5時代，若到這個寒冬e5日子，風sng3-sng3叫，街a2路無人，土腳攏結冰e5這日，有外che7台灣人ti7東京、大阪、紐約、加州、加拿大、歐洲、南美各地，am-am kham3-kham3 to7是beh偷偷a2來參加二二八e5追思禮拜。有人放某ti7厝內，有人叫翁顧厝，有人翁a2某攏出動，放gin2-a2 ti7厝內，to7是beh偷偷a2來參加。無來參加，kap你我仝款，心be7平安。有幾a7年，我ti7東京新宿參加e5時，大家為著驚hou7國民黨e5 jiau3-pe5-a2 hip相，面tioh8攏掛一個面殼。Kap古早羅馬帝國時代，基督徒tioh8 bih ti7山洞內暗中作禮拜，若去hou7人掠--著，會掠去飼獅仝款。
二二八以來，有千萬e5台灣人除了死者以外，是去hou7人掠去火燒島。幾十年e5中間，ti7太平洋e5孤島叫天天be7應，叫地地be7應。In e5父母、某、kiaN2兒行--a行，極加是行到台東e5大海邊，面ng3著大海流目屎。
但是久長e5年月並無拍hoa二二八e5香火，不但無hoa，是愈toh8愈meh8。今a2日e5台灣政府已經宣佈這日是國定假日。Ti7這個紀念會中，我ma7有看著駐奧地利經文處處長在座，所以我感覺台灣有teh進步。今後咱一定m7-thang koh hou7伊退步。
二二八是一pha火，伊tioh8永遠ka7 toh8--落-去。Ti7 Wien有一位真偉大e5音樂家Schubert，是一位國民學校e5老師，寫一首歌叫作菩提樹（Der Lindenbaum），tu2-a2芳瑛姊ka7我惡補，我唱hou7恁聽：Am  Brunnen vor dem Tore, da steht ein Lindenbaum; Ich traumt. in seinem Schatten, so machen susen Traum…. .意思是講ti7大門前古井邊e5 hit欉菩提樹，ti7伊e5樹影e5下面，有留著我細漢時代真che7甜蜜e5夢。若是遇著悲傷痛苦流目屎e5時，我攏會轉來這欉大欉e5菩提樹樹腳，每一擺我若轉來這欉古早看我大漢e5菩提樹e5身邊，我e5心就得著安慰。
列位鄉親，咱若ka7想二二八是咱hit欉大欉親像老母e5菩提樹，按呢想to7 tioh8--a-lah！咱無論歡喜快樂，或是悲傷艱苦；無論民主自由順境teh發展亦好，或是親像chit-ma2民主teh退步，上台e5人kan-na知影選舉，爭權奪利，過年分紅包hou7百姓退步e5封建文化，台灣進入困難逆境e5時，咱tioh8攏轉來二二八。因為二二八這個老母大欉e5蔭影，一定會保護照顧咱，無條件引chhoa7咱台灣人繼續進前，繼續改革，啥物攏m7驚！
這個紀念會真正e5意義ti7 to2位？Che m7是啥物「國父紀念日」，m7是啥物「自強活動」，m7是啥物社團e5「茶話會」。二二八是一個真特別e5會，伊不但是咱大家活--teh e5人互相交陪、安慰、鼓勵e5所在，亦是咱kap千千萬萬已經過身--去e5無辜e5兄弟姊妹e5靈魂交通e5所在。咱beh去陰間kap in交通，咱也beh tui3陰間ka7 in chhoa7來陽間。這種深刻e5精神境界，若無真正beh獻身去建立台灣獨立國e5人，是無法度體會會到--e5。
 有一齣日本電影叫作「夢」（iume），是真有名e5導演黑澤明（Kurosawa Akira）e5作品，由三船敏郎（Toshiro Mifune）主演。描寫第三聯隊長ti7全軍消滅戰敗以後，拖著受傷疲勞e5身軀ti7山裡teh行。目睭前是一個戰場e5 pong7-坑，暗bong-bong，伊軍鞋一步一步ti7 pong7-坑內行e5聲，聽著真清楚，每一步e5回音tui3 pong7-坑hit旁攏會清清楚楚傳--轉-來。 
佳哉頭前已經看著pong7-坑尾圓圓e5光khou-a2，無外久就beh到底--lah。但是就是ti7這個時陣，聯隊長e5耳孔聽著後面有teh toe3--來e5腳步聲，愈來愈迫近，tui3這個稀微e5戰場e5 pong7-坑後面傳--來，hou7人心情非常擔憂。
聯隊長e5腳步愈行愈緊，後面toe3--來e5腳步也愈行愈緊，聯隊長擋be7 tiau5，開始用走e5時，後面hit位ma7用走--e5 toe3--來，非常恐怖e5場面。
走來到pong7-坑口，oat8頭一下看，一位二等兵頭殼已經hou7槍chi2拍kah碎碎，但是 kha-bang kap軍裝穿kah真整齊。「Noguchi，你是按怎猶ti7 chia？」聯隊長m7相信伊e5目睭，因為Noguchi hou7槍chi2拍著頭殼e5時，聯隊長抱著伊e5身軀，伊斷氣e5時陣，聯隊長看kah清清楚楚。
「Noguhci，你轉--去！轉--去！你已經是死e5人，你tioh8轉去另外hit個世界！」
「報告聯隊長，我無死，我e5厝ti7 hit旁，ti7山e5猶hit旁，我e5老母猶活--teh，我e5某kap 2個kiaN2 in teh講話e5聲，我攏有聽--著！我無死，我m7甘願死！」
「Noguchi，轉--去，你已經死--lah！你中著槍chi2 e5時，我抱著你e5身軀，我明明知影你已經死--lah！二等兵Noguchi，我命令你轉--去！」
聽著「命令」這二字，二等兵Noguchi帶著伊hit粒碎碎e5頭殼，oat8轉身，用真有精神e5腳步，一步一步向烏暗e5 pong-坑e5另外hit旁，一步一步軍鞋e5聲，連ti7 pong7-坑e5回音聽kah真清楚，一直到聲音完全消失。
但是這個時陣，忽然間soah出現一群真大群行軍e5腳步聲，tui3烏暗e5 pong-坑e5 hit旁，一步一步真整齊有力e5行軍，向聯隊長這旁行--來。聯隊長tu2想beh開始走路e5時，洞口已經出現一陣排kah整整齊齊，kha-bang、軍裝、軍鞋攏穿kah整整齊齊，但是頭殼攏已經hou7人拍kah碎碎e5所有第三聯隊第一排e5兄弟。Chhoa7頭e5排長，雖然伊穿e5軍裝hou7槍chi2拍kah碎碎爛爛，phaiN7 e5 kha-bang2 ma7攏有槍chi2空，但是整理kah真su3-si7真有力，khia7 ti7聯隊長e5面前，「Tomare！立定！」「第三聯隊第一排排長Yamaguchi，報告聯隊長，本排全員集合，武器、裝備無損，全排點名到齊。以上。」
聯隊長看著這群兄弟，靈魂m7甘死e5士兵，整整齊齊khia7 ti7伊e5面前。
「我知影恁已經全軍滅亡，ti7山邊，我已經一個一個檢查恁e5身軀，一個一個chhoe7，看猶有活--teh e5士兵--無。無，無一個是活--e5。我知影恁是死kah真m7甘願，所以恁來到我e5面前。但是我請恁轉--去，我已經kap恁活ti7無仝款e5世界。實在講--起-來，我活ti7這個世界ma7活kah真艱苦。我活kah真見笑，我活著親像一隻狗，一個人孤單ti7路邊teh行，實在不如死khah好！所以請恁大家安心轉--去，m7-thang koh轉來我e5面前。我已經m7是恁e5聯隊長，我不過是一個無路用戰難逃命e5戰犯--lah！」
「報告聯隊長，請你指示阮前進e5路線，你去到to2位，阮一定beh toe3你去。阮是一群戰be7死e5第三聯隊e5兄弟，永遠戰be7死e5兄弟！！」
這時聯隊長最後e5一步kan-na是下命令：「第三聯隊全體，Maware，Migi！向後轉！」全排隨時，＜向後轉＞，「Susume！齊步走！」全體e5軍兵就用真有力e5腳步，向烏暗e5山洞前進。整齊e5腳步，有力e5腳步，一聲一聲，一直到愈來愈細，消失ti7山洞e5 hit旁。
列位，你想二二八e5三、四萬枉死e5台灣人精英e5靈魂，會ti7歷史中消失--無？無，in猶活ti7 hia，不但活ti7另外hit個世界，ma7活ti7咱這個世界，in tiaN7-tiaN7 tui3 hia koh轉--來，轉來看in e5老母、某 kiaN2、親人朋友，in e5老母、某kiaN2 teh講話e5聲，in攏聽會著，聽kah清清楚楚。一年過一年，in e5「台灣魂」會轉來咱e5台北、高雄、台南、嘉義、斗六、彰化、台中、新竹、苗栗、宜蘭、台東、花蓮、澎湖，ma7經過太平洋e5大海，運動到日本、美國，koh搬過大西洋，來到咱e5歐洲維也納。
人若死--去，伊e5靈魂be7死，伊kap上帝仝款，繼續teh運動，陰間kap陽間攏teh「互動」。世間所有e5物件攏teh運動：日頭teh運動，月娘teh運動，人、樹a2、溪水、石頭攏ti7內在e5電子kap中子抑是外在e5身體teh運動。人若無運動、身軀會lam2。上帝ma7是teh運動，上帝若無運動，上帝ma7會死。二二八e5靈魂kap咱e5阿公、阿媽e5靈魂仝款，攏ti7咱這個世間teh運動。
列位兄姊，咱ti7 Wien e5台灣人，我看kap全世界海外每一位台灣人仝款，勤儉、累積、做工、飼kiaN2、顧家，che是咱台灣人上蓋優秀e5所在。去lu2遠e5台灣人，lu2優秀。
你有才情than3錢、飼kiaN2、顧家，che叫作「空間」。天頂e5上帝hou7咱有「空間」e5能力去發揮。但是咱一世人beh活外久，m7是咱決定--e5。「空間」是咱--e5，「時間」是上帝--e5。俗語講：「人be7 gau5 tit。人gau5 m7比天公teh作對頭。」
真che7台灣人一直到beh死hit日，「死」來到ti7目睭前e5時，才忽然間發現--著身邊猶chhun真che7錢。「空間」真che7，但是「時間」已經無--lah！Beh用錢去買時間ma7無法度lah！
咱e5時間，一日一日過--去，銀行口座e5數字，一日一日增加，但是一日e5時間過--去，一日to7無koh轉--來，無論你銀行口座有外che7錢，伊ma7 boe7 koh轉--來。你千叫萬叫，去ka7天公上帝求情，伊ma7 boe7 koh轉--來。
按呢咱知影，ti7這世間，外表來看，若準「空間」才是真實e5物件。時間因為看be7著，是身外之物。但是實在去想--起-來，是顛倒peng2：錢財、名聲、地位、某kiaN2、愛情、性慾chia e5「空間」攏是假--e5，「時間」才是真--e5，才是真正重要e5真實。咱看世界tioh8按呢看才會準。Sui2 e5花，真緊會謝；紅色e5胭脂，真緊會退色；真gau5 than3錢、讀冊e5才情，ma7緊緊會去hou7人be7記--得，真緊會hou7人be7記得了了。
今a2日小弟有機會kap大家分擔koh分享二二八運動，kap咱作人仝款是一種繼續e5運動。Ti7這種寒冷e5日子，來到這個離開家鄉千里萬里e5 Vienna，來參加二二八大會，是咱e5好緣份。希望咱chia e5有好緣份e5兄弟姊妺，珍惜咱人生e5時間，去到全世界有參加二二八大會e5台灣人e5所在，kap in結緣作親成、作兄弟、作姊妺，大家手牽手，心連心，hou7二二八e5英雄e5靈魂，親像天頂e5日頭，也親像hit欉真大欉Schubert e5老母e5菩提，日日來致蔭咱人生，保庇咱，chhoa7咱行過人生e5苦海，亦chhoa7咱e5故鄉台灣，贏過橫霸e5中國e5威脅，勇敢khia7--起-來，獨立出頭天。真多謝。
（作者是駐維也納台灣基督教會牧師）

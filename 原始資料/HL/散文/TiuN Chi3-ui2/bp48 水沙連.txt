∮光景bong2 oe7
水沙連
TiuN Chi3-ui2
「水沙連」，1個beh去hou7人放be7記e5地名，就親像Sao族(『邵族』) e5運命kang7款，hou7外來統治者kap烏金資本社會am-kham3--去，無人會記得有人bat ti7 chia生活--過，kan-taN有1 koa2觀光客來享受短時間e5景緻。
暗時e5水沙連，是暗暗e5天色，hiah-ni7 sui2 e5湖，hiah-ni7 sui2 e5山，電火e5光ti7湖--nih閃sih，na2像teh ka7 我n相招，ka7 i e5神祕ham7美麗展--出-來; 蟲teh叫e5聲kap i 甜bun7-bun7 e5歌聲，傳tui3 我e5耳孔來，目chiu 1 nih看著Sao族e5勇士teh kap鹿a2走相jiok，cha-bou2-gin2-a2 teh歡喜唱歌跳舞，ti7 我目chiu前一再出現，目chiu koh 1 nih，就kan-taN chhun 水沙連kap i。
透早e5水沙連，罩濛e5山，湖面白茫茫e5水氣，我ham7 i khia7 ti7碼頭邊，日頭chhio7 ti7湖面，金光閃閃，擋be7 tiau5想beh跳入去湖--nih liah8金光，hiong5-hiong5,有1隻船a2駛來問我n「有beh坐船--無？算lin2 khah siok8--e5!」
坐ti7 船頂，看著hou7船liau5--起-來1層1層e5水波，船a2 ma7慢慢a2駛tui3白茫茫e5湖中央去，『光華島』、『玄奘寺』、『德化社』，1站1站觀光點，1個1個親像beh死去e5所在，無活力，無性命，行過幾10冬e5繁華，就an2-ne，chhun--e5是亂糟糟e5店a2 kap旅社。
Kap鹿a2走相jiok e5勇士無--去-a，活潑唱歌e5 cha-bou2-gin2-a2 ma7無--去-a，kan-taN有觀光客留--落-來e5浮華kap pun3-so3!
歷史e5轉變照常teh繼續，水沙連e5主人──Sao族，m7管統治者是Chi-na人iah是日本人，統治者無kang5,in e5運命long2無改變！ 土地e5主人--a，tang時lan2 chiah beh來決定ka-ti7 e5 運命，做真正e5主人--leh？

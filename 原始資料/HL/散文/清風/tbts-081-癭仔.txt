‘‘癭仔’’			清風 

若是bat ti7台灣toa3過e5人，加減攏bat生過粒仔，有e5大，有e5細，有e5紅紅腫腫無膿，兩三工就無代誌，總是，你m7知bat聽過癭仔無？Che是我ti7高二hit年發生e5代誌。
Hit年e5熱天，有一日，ti7洗身軀e5時，發現腹肚邊，有生一粒粒仔。當時，感覺紅紅chiuN7（癢） chiuN7，也無特別掛意。嘴同嘴ka7媽媽講，媽媽有六個kiaN2，平時對我hoah疼hoah酸；常常褒so(搓)一下就好ah；無想著，伊看了後，隨時chhoa7我去民生西路口，chhoe7田仙。田仙是一間ti7民間開業e5漢醫，差不多阮民生西路矮厝莊仔人e5腫瘤、粒仔，攏用伊e5膏藥，貼(tah)貼leh就好。普通時，伊e5生理真ka-ia3，若是普通粒仔，大約攏是看看一兩擺，就叫你theh8藥膏轉去貼貼leh，幾工了後，就好kah離離。 總是，當伊第一擺看著我e5細粒粒仔e5時，伊kap媽媽講：『Che若準m7是普通粒仔，m7-koh，幾工了後，我就會知，你這貼膏藥theh8轉去貼看mai7…。 』我就照田仙e5吩咐，乖乖就將膏藥貼ti7腹肚邊e5粒仔頂面。
兩工了後，我發現粒仔已經漲大，比膏藥koh khah大，去hou7田仙koh換藥e5時，伊用koh khah大e5膏藥貼ti7粒仔頂，真稀罕e5，並無半點膿，也無看著白頭。田仙講： 『Che是癭（eng）仔，你ai3 khah忍耐淡薄，ai3每三工來換膏藥，一直到看著膿頭走出來，chek出來了後才會好。』田仙是阮莊頭上蓋受尊重e5草藥醫，伊看過e5症頭be7算得che7 ；所以雖然hit時升學e5壓力真大，補習、自習一大堆， 總是去田仙hia換膏藥e5代誌，攏m7敢chhin3-chhai2馬馬虎虎。
就按呢，過了大約三禮拜外，hit粒na2紅豆仔e5粒仔，已經漲kah差不多有一粒柳丁e5大癭仔。天氣koh熱，功課也che7，猶koh ai3細膩無beh hou7人動著hit個疼e5所在，有時感覺真chhiah-iah8，也正正就是ti7 hit個上chhiah-iah8 e5暗暝，田仙ti7拍開膏藥，看我e5癭仔e5時，雄雄puh一句：『膿頭看著lah，koh兩三工，大概就會發出來lah，khah細膩leh。』 然後，koh用酒精消毒，照常換一塊上大e5膏藥。兩工了後，洗身軀soah，突然感覺癭仔e5所在，癢癢溼溼，媽媽就隨時用酒精ti7四邊消毒，然後，就將膏藥拆開，hit時陣，累積ti7癭仔內e5膿就慢慢仔chek8出來。Hit暗，chek出來e5膿，差不多有七分半碗頭仔hiah che7，小弟小妹攏ti7邊仔看kah目睭青kim3-kim3；敏感e5二妹真m7甘問我：『會疼be7？』因為，膿實在che7 kah驚人。上稀罕e5是；經過hit段e5診療，我ti7這個時陣，反倒轉，規身軀輕鬆起來，因為，我感覺我體內e5 lah-sap 、毒素攏總透放出來，所以，be7疼，一點仔to be7疼。顛倒，是ti7接受治療，ti7 puh 膿頭e5 hit段時間，真鬱悶，真chhiah-iah8，到chit-ma2為止，我若想著，就感慨無限，整個過程m7免開刀、手術，而且以後無koh再發，kan-na ti7 腹肚邊有一個細細e5疤。
最近，看著新政府就任，所遇著重重疊疊e5代誌，我突然覺悟，咱台灣，經過半世紀國民黨e5統治，是已經親像生了潛伏未發e5癭仔，新政府ti7治療貼膏藥，引出病源e5階段，常常受誤會，別人e5粒仔兩三貼膏藥就好溜溜，你治chiah-nih8久，一定是醫術無高明，soah m7知影，斬草ai3斷根，治癭仔ai3引出膿頭，按呢，才會藥到病除，惡膿盡出， 規個身軀得著根本e5，永遠e5治療。
         

一間阿拉伯e5店	清風

Ti7我khia7家e5巷仔口，有一間雜貨店，是一寡中東e5人teh經營。起頭，in接手e5時，是向白人買e5，所賣e5物件，kap一般超級市場所賣e5，並無啥物差別，牛奶、phang2、汽水、日用急須品，生理真冷淡。後來，看in開始24小時分三班營業，而且開始排列一寡中東e5雜貨，米糧、菜蔬。我心內真正佩服in e5勇氣kap魄力，m7-koh，心肝底常常為著in e5生理著急。這附近，真罕得看著中東e5顧客，in是beh賣hou7啥人leh？我真罕得去買，kan-na有thang時欠糖、欠phang2、抑是牛奶才會去。M7-koh，每遍去攏有看in teh改變，雖然無啥生理，顧店e5人攏是笑嘻嘻，細膩替人客包裝，態度也真誠懇，hou7你感覺伊m7是kan-taN賣你物件na7-tiaN7，也關心伊e5物件e5品質。
上hou7人oh理解e5，不管in生理按怎冷淡，架仔頂e5貨色永遠齊全充足，店內店外e5環境也無馬虎，甚至常常有新意。Ti7 hit個一寡少年人愛亂亂噴汽水、囤糞埽e5所在，in ka7圍起來，起一個小小e5花園，優雅美麗，hit堆hou7人頭痛e5糞埽，就按呢漸漸消失。Koh幾個月了後，店裡e5貨色也漸漸進入中東化，ti7 chia我thang看著直徑15吋e5圓圓薄餅kap ham我e5手骨平長e5長餅；各款各樣e5米；無仝色e5冰糖；五花十色e5豆類，奇形怪狀e5乾果；櫥仔內底也排tiN7 tiN7典型e5中東甜點；生理也愈來愈ka-iah8 ，每一擺koh欠啥物物件去買e5時，攏著ai3排隊lah 。店員雖然有chhiaN2 khah che7，總是服務e5態度攏真好。三月日前，連對面e5店也hou7 in買落來，beh擴充khah大ah。
Ti7替in歡喜e5當時，這個小小生理e5發展故事，hou7我一個啟示，m7知是啥物力量hou7 in ti7 起初hiah-nih冷淡e5生理中，猶原會tang3看著美麗e5遠景？是啥物信念hou7 in，ti7這個過去完全無屬ti7 in e5文化e5社區，會tang3預見著現在e5發展，無計較一切e5拍拚，最後創出一個屬in e5天地。
	我真phaiN2用短短e5話句來形容這種e5精神。不過，我相信ti7 in e5心肝底，確實有一個ng3望，就是因為這個ng3望，in tui3完全m7-bat有過e5生活歷煉中，照這個ng3望，勤勤勞勞去做，m7驚失敗，也m7驚無伴。In e5心內有一pha燈，teh照頭前e5路，就按呢，向hit個目標一直前進。
前日，當我看著in歡歡喜喜將in囤kah規店e5貨，搬去對面e5新店，koh beh設立第二間店e5時，我心內非常感動。因為我知，這間店所經營e5 m7是kan-taN中東稀罕e5雜貨na7-tiaN7，in所經營e5是人類最寶貴e5資產，就是tui3無生有e5信念。

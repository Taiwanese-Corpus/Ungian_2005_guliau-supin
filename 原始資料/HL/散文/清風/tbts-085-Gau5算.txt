Gau5算		清風

	我有熟悉一個朋友，非常gau5 sng3，啥物簡單e5代誌，若beh hou7伊去實行，伊著按頭算到尾，than2直算，lia5橫算，peng2過去也有話，peng2過來也有話，一項明明真單純明白e5計劃，伊就ka7 la5 kah亂chheng3-chheng3。譬如講，熱天到，大家攏流行去渡假，伊就去接洽旅行社，想beh買機票，一個問，4家口價數真驚人，伊就lu規晡，嫌目的地會風颱，旺季旅社phaiN2訂，不如換所在去別位chhit-tho5；伊建議所換e5所在，tu2好是親chiaN5 toa3 e5所在，會tang3順續去親chiaN5兜chak-cho7幾工。M7-ku2，空手去又koh phaiN2勢，ai3 cha2一koa2「等路」，總是，買等路tioh8-ai3有節制，siuN che7錢也無啥物意思，siuN少錢又koh凍霜無面子，定定lu到假期過了，伊猶無法度決定beh按怎做。
伊e5某kiaN2 kap朋友，攏真驚ham伊參商代誌。因為明明五分鐘會tang3決定e5代誌，伊想2點鐘猶m7知按怎才妥當。伊e5腦筋親像隨時攏teh tin2動，不時看伊目頭結結，na2親像定定teh思考真不得了e5大事，不時憂愁、吐大氣，na2準人生虧欠伊joa7 che7一樣。
有一擺，我突然間看伊歡頭喜面，嘴笑目笑，na2親像有真大歡喜e5好消息beh報阮知。結果，伊ka7我報講，某某所在e5櫻桃三磅賣一khou，koh大粒koh甜。是啦！確實無m7-tioh8，真俗，m7-ku2，我駛這choa7路去，汽油錢敢m7免三khou銀？
有一日，in某目屎流目屎滴ka7我tau5講，chang-暗，因為日頭beh落山，景色嶄然sui2，in就出去散步。因為臨時出去，in太太無換運動鞋，行ti7石頭路頂，伊就一路chhap-chhap唸，唸講太太穿鞋hiah-nih siong，就是普通時，be7曉分輕重，啥物場合穿啥物鞋，這種散步穿這種鞋，nai2會通；in太太講，本來是真lou-man-tit-khuh e5散步，結果，因為為著省鞋錢，伊氣kah想beh ka鞋跟chhong3斷；伊就na2 hau2 na2怨嘆：「其實，阮先--e e5傢伙會tang3食五代免煩惱，伊卻tak8日憂頭結面，作錢奴，m7-bat快樂。」這個朋友確實好額，伊真好運，祖先留hou7伊hiah-nih che7 e5產業，m7-koh，伊也真phaiN2命，tak8日攏teh點，teh算，數（siau3 ）簿若減一sian2五厘，伊就be7食be7睏；某kiaN2、朋友若勸伊看khah開leh ，伊就應講：「Che m7是錢e5問題，che是原則e5問題。 」
伊所使用e5物件攏是愛上好e5，也絕對計較kah用上俗e5價數才買。M7-ku2，好koh俗常常be7平行，所以攏tioh8等kah差不多teh-beh退流行才會俗，伊koh無愛退流行e5物，所以一日到暗就是teh chhoe7，teh看。有時，為著某種e5理由，會tang3買著俗貨，總是，m7是定定會tang3按呢，伊所了ti7  chhiau5 chhoe7 e5時間真phaiN2算。某kiaN2真鬱卒，真愛伊出去作一個小生理。有tang時，有人報伊一個機會，總是，khah按怎算就是be7合，m7-bat講會成。
Gau5算e5結果，伊無啥朋友，某kiaN2也驚ham伊講話，驚了講一句，伊就tui3十幾個角度來想，所以，ai3真有閒，無代誌做e5時才thang kap伊講話。朋友、某kiaN2、親人疏遠e5結果，伊就愈來愈無自信，愈驚人phiN。也m7知啥時開始，伊每擺beh出門，就ai3用真che7 e5時間穿衫、結領帶，特別用koh khah che7 e5時間loa7頭毛。伊想講按呢人kap伊就khah有話題，m7-koh，這種e5話也be7-tang3 tong3真久，人就做伊去，伊就koh家己一個，孤單、無伴。
Shopping是真hou7人興奮e5代誌，特別是大減價減到底線e5時。人所以會興奮、歡喜kah be7-kou3，是因為這種代誌久久才發生，而且，物件e5價數真正超出意料之外。但是，若是tak8日攏teh chhoe7俗物，定定攏有時間teh買俗物，這種新鮮感就會減少真che7。我前看後看，伊e5人生雖然gau5算，總是機會kap了ti7 chhoe7俗物e5時間攏算無著。也因為gau5算，伊人生e5重點就規個失散，錯亂了。 



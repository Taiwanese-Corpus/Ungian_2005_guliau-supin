
 
一張批
張淑柑
 
出世在樸實的庄腳，老爸老母毌識半字，干仔作穡作工成(chhiaN5) 養阮六個後生，所以自細漢牽牛食草、摳草、摳稗仔…….逐項都做，佇這種三頓強欲度@過的時陣，真不幸，老爸koh 因為操勞過度續來過身去，阮的命運更加淒慘落魄，就親像人講的「苦瓜煮鰱魚佮tai5 仔魚」──苦連代。
無joa7 久，阿媽作主招一個翁婿來跟阿母鬥相工，若無阿母家己一個軟chiah8 查某，欲飼六個子實在無法度，koh 再講阿爸是孤子，嘛無叔伯通好鬥相添，鬥相工看頭看尾。就按呢阮koh 有一個“阿叔老爸”。
這個阿叔老爸足kut 力，嘛足疼阮，細漢甲伊去田 裡作穡，有當時仔會買柑仔糖予阮食，穡頭若較 lang3縫，koh 會chhoa7 阮去泅水。逐家sng2 kah 心涼脾透開。熱--人的暗頭仔，嘛是chhoa7 阮去chhio7四腳仔轉來煮湯加菜，足厝味耶！
     阿叔老爸講起來嘛真可憐， 
自細漢伊就無老爸，koh 有兩個悾悾傻傻的小弟跟小妹。阿媽予伊的錢，伊家己足儉毌甘買東買西，嘛無toe3 人食煙食檳榔，攏提予阮開、提一sut 仔轉去予伊的老母飼小弟小妹。所以庄頭庄尾若有穡頭，伊一定走上緊，雖然按呢，伊干仔足滿足的款，做kah chiaN5 歡喜。
     落尾阿叔老爸佮阿母有生一個細漢小弟，毌過伊嘛同款對阮足好的，未輸是家己親生的同款疼惜。親像我欲出外食頭路，伊講出外條條難，就恬恬仔提一寡仔錢互我紮佇身軀邊，叫我三頓愛食予飽，實在真正使人感心！有一擺阮二兄欲佮人合股投資開店，阿嬤罵伊“七少年八少年摸天 chhin  chhin ”嘛是阿叔老爸了解情形以後，將伊儉腸挾(ngeh )肚足無簡單才儉落--來-的私khia提予二兄，落尾嘛干仔講一句「愛拚才會贏！」。
    可能是阿叔老爸的真心疼痛感動著阮，所以六個兄弟也，不管是食人頭路，iah 是家己作生理，攏真拍拚，嘛濟少賺寡錢。逐個嘛攏ka7 阿叔老爸彼種“ 勤儉就有底”的精神記tiau5 -tiau5 ，毌敢黑白 匪類 。
    一工中晝，頭家提一張掛號批予我，竟然是厝裡寄來的，甘有siaN2-mih8 大代誌？打開一看，才知阿叔老爸予阿媽趕出--去。批是阿叔老爸的老母去拜託一個讀冊囡仔寫的；批內講：『自恁六個兄弟攏出外了後，恁阿媽就足少koh 提錢予恁阿叔老爸，干仔予伊食予伊睏，加上恁六兄弟有當時仔愛所費，做投資，恁阿叔老爸身軀邊攏剩無半sian2 啊，這遍伊家己的囝欲讀冊，無錢好註冊，毌才會提一袋栗仔欲去賣，（ka7 想倒轉來嘛不是siaN2- mih8 大代誌），毌過恁阿媽氣phut-phut ，就將伊趕出去。』批內的查某囝也苦勸阮六兄弟仔，@使輸羊仔佮烏鴉仔，羊也細細隻也就會知影跪咧食奶友孝老母，烏鴉也嘛會知影大隻愛反哺，雖然阿叔老爸毌是恁親生的老爸，但是，古早人講的：生的khng3 一邊，養的功勞較大天．．．．。
    讀到這也！我目屎滴kah 親像落西北雨，無毌對，我愛趕緊來轉，將阿叔老爸對待六兄弟仔的疼佮愛，詳細開破予阿媽聽，予伊老大人了解，這款人已經無te3 找啊！
   好佳哉阿媽聽我講了後，氣 tauh -tauh仔消啊，嘛歡喜講我大漢捌代誌啊！真緊就去接阿叔老爸倒轉來一家團圓。
   真正感恩寫批的迄個人，伊用真言感動阮的心，予我拍開心內的窗，挽回險險仔就欲破碎的家庭溫暖，感謝伊，雖然我毌識伊，感謝伊，祝福伊！ng3 望逐家攏幸福快樂，好好仔珍惜咱身軀邊上親的人，珍惜活咧的每一刻時間！
歡迎光臨
張淑柑

chit幾工也，期待足久足久的貴賓終於來囉！
你給聽，A佇鉛片頂懸表演快節奏的流行舞曲，叮叮咚咚，愈鬧愈大聲，咱心肝底的歡喜to7愈濟，連小朋友嘛歡喜到走出去外口耍，管thai3伊轉去是m7是會乎老母拍抑罵，管thai3伊腳手是m7是會黑so5 so5?澹漉漉？先耍過gian3較要緊啦！
你給看，電火線頂懸的chhu流龍表演，逐家排到足整齊e5,一個toe3一個，咻chhu落來，跳落去，閣換下一個，表演愈緊，咱的心愈歡喜，m7信你問花園內面的花，抑是樹仔，你看！你給看！逐家嘛笑笑也直直點頭呢！連上大欉的麻竹仔嘛恬恬也乎A作上時行的「水療法」，嘴裡干那一句話──有夠爽！
閣看大路邊的台灣欒樹、印度紫檀，A嘛開出上sui2的花蕊表示歡迎貴賓，未輸講若無chiah個貴賓，Achit世人m7知影洗身軀是外呢也爽快的代誌仝款。
連悶真久鬱卒真久的雨傘，嘛展開笑容來迎接，大街小巷列隊歡迎，閣將A上sui2上流行的服裝穿出來，互台灣變到成美麗。不但按呢！普通車，抑是大官虎的黑頭仔車嘛出來鬥鬧熱！一排閣一排，長long2 long2!真好，歡迎恁來到台灣寶島表演，更加歡迎恁來去滯咱的石門、德基、烏山頭──觀光飯店！通好四界行行看看咧！若有閒，仰望恁較chiap8來CD！！感謝！感謝！


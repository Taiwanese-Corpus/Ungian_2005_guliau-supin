阮gin2仔時代的gin2仔耍ham7食好料
施文進

時代的進步帶來新文明，卻也引來未少的環保問題，尤其阮chit群褪赤腳大漢的庄腳gin2仔，細漢時想欲食一頓有油臊的食物，若無錢通買，to7愛家己往野外想辦法。包括天頂飛的，抑是水中游的chiah個大自然食物，為了求生存自有辦法。若是想欲食魚，用上原始的方法to7是hou5魚，chit個名詞佇E世代的少年人，卻相當生疏。當時阮只要去田中央的田溝抑是小溪流，去選擇其中的一段，前後柵圍起來，了後用水桶ah佮畚箕等家私，將水舀礁，才開始掠魚，南洋鯽仔抑是蝦、貝類等水產，chah轉厝清洗後，配一寡豉(siN7) e5結頭菜抑是菜頭long5 a2,烹煮後彼種口味，甘甜的程度，真正是人間的美味，chit久回想起來也會流嘴瀾，但是佇工業發達的今也日，chiah個天然的資源也大部分消失囉。唉！真可惜！
講著四、五十年代，gin2仔人的chhit-tho5物仔，仝款取之於大自然來加以運用，親像：橄欖子、龍眼子、枝仔冰箸、樹奶箍仔、搧牌仔、金珠仔、拍干轆、撿叩(石頭)、走直(四角格仔畫線)、竹噗噗(彈弓)等等。其中橄欖子ham7龍眼子是廢物加以利用，如果兩個人鬥陣耍，更加有趣味性，往往會計較輸贏，將伊看作寶貝，雙方爭到giong7欲變面，真有意思。
舉例其中幾種耍法，互各位參考ham7回想。一、橄欖子ham7龍眼子兩人對耍，五粒或十粒攏會使，特別是橄欖子需要有一粒磨到發光的作王，了後提來相弄而算輸贏，距離愈遠準確度愈低，若贏著戰利品，貯到滿褲袋，歡喜萬分，輸的人只好閣再去kam2仔店人濟的所在撿扱，橫直免開錢，返頭閣來相戰。二、樹奶箍仔會使兩人耍相疊，各據一方，閣用嘴噴，慢慢往對方的樹奶箍仔靠近，啥人將家己的噴疊去對方頂面to7算贏，看啥的手股頭頂，所套的樹奶箍仔上濟，以當時gin2仔的心態，是欣羨ham7期待的。三、珠仔的耍法，先佇土腳前、後、左、右、中各挖一小孔，才佇一定的規定距離，依順序互珠仔輪入去，技術準的會使一次完成入去各孔，耍法真類似高爾夫球，看是一粒無值錢的珠仔，卻帶互鄉村的gin2仔無限的娛樂。四、竹噗噗、大約一節ki2指大細的竹仔做槍管，長度大約十五至二十公分，竹仔中間的孔，會tang3提供suh管彼款大細的細竹仔穿過，藉空氣快速硬擠入去，將槍子(噗噗仔、紙丸)拍出去，發出清脆爆的聲音，有影好耍閣未傷人。以上種種gin2仔耍，雖然無法度逐項紹介，但是伊的趣味ham7現代gin2仔耍的電腦比賽，更加有價值性，無人會講伊是落伍的，彼是大自然的時代佮空間相結合、共存的原理！
而且出世佇彼種年代的人，大人每日攏為生活咧車拚，無人叫艱苦，總是笑容掛佇嘴角，社會平和，門不閉戶，而且gin2仔人走遍全村各自走chhoe7 chhit-tho5伴，愛耍啥物，各自選擇，歡喜to7好，比咱現代的gin2仔，彼種幸福的感覺，並無一定的標準，值得咱去探討。當時咱攏是樂天知命的一陣，彼種感受有當時會去感想ham7再三回味。古早的gin2仔耍隨時代的變遷，已慢慢失傳去，離咱的腳步愈來愈遠，不過生活佇現代的中、老年人，只要講著古早的gin2仔耍趣味代，人人總是講未完，笑攏未停，這攏總是無價之寶，嘛是金錢未當比評的，太寶貴囉！


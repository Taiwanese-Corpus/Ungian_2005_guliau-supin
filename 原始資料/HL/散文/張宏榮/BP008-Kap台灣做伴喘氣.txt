Kap 台灣做伴喘氣
張宏榮
頂禮拜日，ui3 竹崎騎Enzine(ian-jin)tng2 來嘉義，沿台三線省公路行，nng3 過幾na7 沿e5 花phang，心情真chiaN5 輕鬆。春一到，si3-koe3 全鳥a2 聲，白頭khiat-a2,bang7-tang-tiuh-a2,厝鳥a2,na2 親像亦知影春天e5 kha 步beh 徙--過a，真要緊teh 啼叫，望早一工chhoe7 著伴thang 緊生thoaN3 後代；烏鶖－－平地上猛e5戰士，穿一軀烏禮服，na2 紳仕tiau 西裝hit 款，khia7 ti7 電火線頂koan5,有時也展開翅股，phiau-phiat 勻勻a2 seh8 一lin3。
出番路鄉，oat 阿里山公路，路邊無樹無遮，來來去去e5 車，拚chiok hiong5,be7 輸無愛tih8 命，su3-su3 叫拚leh long7;Chiok 想beh 截一台落--來，問駛車--e5 kam2 是棺柴起價，趕beh 去訂一具「福壽」赴市。兩peng5 e5 田園，be7 chio2 春耕有--一cham7 久a，青piang3-piang3,看著真爽快，m7-koh 也有koa2  無人作，放leh
pha 荒，雜草亂生，刺莧a2 人外koan5。台灣農村e5 經濟好iah bai2,ui3 che 就看會出--來，話講倒tng2--來，看著天人菊開gah 滿滿是，心情iau2 是不止a2 輕鬆。
Enzine 行到二二八記念碑，心肝頭e5 快樂long2 無--去，oat8 頭，看著彌陀寺，心內giau5 疑，hia-e5 食菜人kam2 有了解二二八記念碑是siaN2-mih？若準in 知影， kam2 食菜koh 食會落--去？Na2 騎na2 想，到福州a2 公墓，落車，坐tiam3 大塚a2 邊e5 樹a2 kha，想講大自然e5 生物kam2 有墓，khah 想都想be7-hiau2,幾年前我就 交帶後生，死了免ka7 我造墓，燒燒hou7 酥，塗kha ia7-ia7--le 就好；死人na2 tioh8 koh kap 活人爭土地，人ui3 土地來--e5,死了總是ai3 koh tng2 去塗--ni。
六年前，開始看鳥a2,用嘉義市做中心，liah8 Enzine 來回一點鐘路程做看鳥a2 e5 範圍。總--a 共--a，看過kui 百種鳥，同時也發現ti7 嘉義市過界這khou-ui5-a2,kan -taN chhun 一條溝有魚a2。為beh 沿路看鳥a2、樹a2,看水溝、河川chia-e5 溪流，ui3 五年前起，我若beh tng2 去林a2 邊，long2 盡量騎Enzine，tui3省公路、沿海公路，愈看愈傷心。台灣這塊養飼--我e5土地，na2 tioh8-ai3 受這款e5 酷刑？溪ta，水臭，pun3-so3 kui si3-koe3。執政e5 人，m7 知良心ti7 toeh。
Beh 兩年前，ka7 最近幾年所讀--過有關台灣e5 冊long2 捐--出來，kap 朋友成立台灣 圖書室，看會thang hou7 少年人緊認bat 這塊土地；人若m7 bat ka-ti7 e5 土地，就 無kap 土地做夥e5 感情，這款感情若無，執政者非非sam2 做破壞土地e5 時，就be7 感覺嚴重，m7 知影土地是lan2 暫時ka7 kiaN2 孫借--e5,有義務ka7 i 保存hou7 sui2, 印度e5 顏智(Gandi)講過「土地會tang3 hou7 人生活需要e5 物件，m7-koh，土地be7 堪得人類e5 蹧躂。」
朋友問講：「你出門na2 m7 駛車？」我應i 講：「我有一種感覺，愛kap 這塊土地做夥喘氣。台灣，chhiaN5 養--我e5 母親，i 有siaN2 款遭遇，我long2 ai3 kap i kang7 款有hit 種遭遇。」
就是an2-ni，兄弟！Lan2 做伴來行，行ti7 這塊土地，chham 「台灣」－－lan2  e5 母親做夥喘氣，好--無？
註：台灣圖書室ti7 嘉義市中正路341號，自1995年7月開始對外開放，歡迎做陣來讀冊。TEL：(05)2277745。

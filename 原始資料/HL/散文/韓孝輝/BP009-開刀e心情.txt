開刀e5心情

韓孝輝
開學無joa7 久，發生一場小車禍，到kah今a2 日我iau2 m7 知影是siaN2-mih原因造成--e5 ，toa3 ti7 病院四、五工了後tng2 來學校，行路oaihN --le  oaihN --le！受著同事tak8-e5  e5關心，熟sai7 --我e5 人，看著我long2 ma7  ka7 我關懷，無熟sai7--e5 ，ma7  ka7我鼓勵，叫我ka-ti7 tioh8 保重，深深hou7  我體會人情e5 溫暖，有情e5 世間iau2 是hou7 人感動。
人講：「好khang--e5 無半項，phaiN2-khang--e5來做伴。」kha tioh8 傷了後，為koh失注意，無好好a2  照顧，soah感染著細菌金包銀，外面看--起來是好勢好勢，siaN2 知內面爛糊糊，經過兩個外月e5治療iau2 是無khah choah8，loh8 尾朋友紹介去大間病院詳細檢查，chiah知tai7-chi3 大條--lou ！醫生ka7 我講：「老師！你siaN2-mih時chun7 有eng5 ，我安排一個時間去開刀房ka7你開刀，將phaiN2 --去e5 細胞theh8 掉，無！chia-e5  phaiN2 --去e5 細胞會阻礙內底e5新細胞koh 再生--出來，an2-ne就愈來愈嚴重。上好是工緊切除，病況chiah會khah緊好--起來！」想想--le！醫生講了真tioh8，就an2-ne kap醫生約ti7 hit工e5  e-pou 開刀。Hit e-pou ，親像死刑犯beh去赴死kang7 款e5心情，一個人孤孤單單行入去開刀房，原來房內koh 有幾na7 個kap我kang7 運命e5可憐人，m7-koh人in有e5 老神在在，有e5 邊--a khia7 一大tin7 親人teh ka7 i 支持鼓勵，hou7  我感覺稀微kap欣羨，總是殘酷e5 現實ma7 是tioh8 去面對，閃ma7 閃be7 離。
Ti7 手術台頂koan5 ，我ka2 -na2 親像一隻beh hou7  人thai5--死e5 豬a2，完全無抵抗e5能力，beh thai5 beh割 隨在人phah算，hou7  我緊張kah心臟kiong7 beh跳--出來，為著ka-ti7 e5 身體，為著ka-ti7 e5健康，目屎含--le！牙齒根咬--le！目chiu金金看醫生ti7 我活活e5 kha骨肉，一針一刀慢慢a2   ka7 我ui、ka7 我lio5 ，iau2 有護士小姐手--ni theh8 來tan3 去--e5、bak著血e5 紗布，看kah我phih8  -phih8 -chhoah。時間過了chiaN5 慢，na2 像過一百年，醫生e5 手chiah停khun3落來ka7 我講：「好--a3！你會sai2  得落--來a3 ！」我吐一個大氣，慢慢a2  ui3 手術台頂落--來！手術後，醫生一直ka7 我交帶：「M7-thang bak 著水，m7-thang食hiam --e5，m7-thang食chiN3 --e5 ，食khah 有營養--e5，chiah會hou7  khang嘴khah 緊好--起來！」Koh  吩咐二個護士小姐扶我行出手術房；當我giah8 kha準備起步e5 時，hiong5-hiong5 感覺na2 會chiah phaiN2  伐，chiah輕輕徙一步，感覺一chun7  e5 酸痛，鑽入去我e5心肝底，che是我一生頭一pai2 感覺路phaiN2 行e5 經驗，kan-taN ui3 開刀房到病院門口短短e5一段路，就hou7我感覺hiah-ni7 遙遠，親像行be7 完，到kah chit時chun7 ，chiah了解人講「痛入心肝底」是siaN2-mih 意思。
 兩工後，koh  去病院換藥a2   ，看著傷痕hou7  我驚一tio5，na2 會chiah-ni7 深？Ma7 tioh8 慢慢a2  等，等到新肉koh 生，開刀e5 khang嘴thiN7--起來，chiah會tang3 算好--a 。以後每禮拜一、拜三、拜五，三工就ti7病院kap學校中間chong5 來chong5 去、實在chiaN5 thiam2，ma7 是無法tou7 e5 tai7 -chi3 。總--是ka-ti7 惹--來e5 tai7-chi3 tioh8 -ai3 ka-ti7 擔當，我深深瞭解是ka-ti7 失注意，chiah會bu2 kah chiah複雜，我m7 - taN7  be7-tang3 怨嘆別人，而且愛感謝我周圍e5 人，陪伴我行過chiah-ni7 長e5 時間，ka7我鼓勵、支持，hou7  我有信心，相信免joa7 久就會開始我e5 新生活。
ps:多謝老師e5 指導，hou7  我一大堆e5 資料，koh  有放好聽e5 台灣民謠hou7  gun2 聽，真chan2 ！

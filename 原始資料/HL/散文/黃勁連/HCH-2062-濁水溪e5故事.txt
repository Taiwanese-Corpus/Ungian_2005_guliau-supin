濁水溪e5故事
            /黃勁連   
　濁水溪是咱台灣siong7-kai3長e5一條溪a2,聽講伊原來是叫做清水溪e5。
　離開溪水源頭無joa7遠e5所在，有一座高(koan5)山，山腳kan-ta toa3幾戶nia5;其中siong7-kai3散赤e5,是蓋茅a2草e5一間草厝，內面toa3一位少年家，名叫楊阿明。阿明是一e5孤兒，ti7伊八歲e5時，老父、老母toh8來過身，生活chiaN5困苦，靠厝邊頭尾a2 ka7伊救濟勉強過日子。
　阿明漸漸大漢，伊ti7山腳開墾，種一koa2蕃薯，維持一e5人簡單e5生活。
　有一工，伊tiam3山腳teh作穡；日頭赤炎炎，伊無閒kah大粒汗、細粒汗；人chiaN5倦(sian7)，伊最後歇睏，the tiam3大樹腳休息。
　當伊目珠beh kheh去，頭goan5-gong5 beh睏去e5時，雄雄一隻野狼piaN過來，伊驚一下精神，睏神走無去矣；目珠peh開一看，hit隻野狼嘴咬一隻兔a2,tu2-a2停落來大樹邊，野狼e5尻脊向伊，伊看kah足清楚e5,野狼開嘴準備beh來食一頓a2腥臊！阿明心內teh想：chit隻白兔真正可憐，伊chit時恬恬peh去來，鋤頭舉teh,向野狼ham2落去，tu2好ham2一下對對，野狼be7堪得痛，負傷逃走去。
　等野狼走了後，伊趕緊走去看hit隻可憐e5白兔；白兔覆(phak)ti7土腳be7振be7動，頭殼teh流血。阿明用手輕輕a2 ka7敷，發覺兔a2 e5身軀猶燒燒；伊想講：兔a2傷kah chiok嚴重e5,心內不忍；伊koh詳細ka7看，白兔e5腳折去lah。伊雄雄想起附近有一種草a2,    
搥(tui5)搥leh糊傷口會退hong5,伊toh8將白兔輕輕a2放落來土腳，趕緊走去khau青草a2。青草a2 khau tng2來，搥搥leh,ka7伊糊ti7受傷e5部位；然後koh將家己e5衫lih一塊，來包白兔e5腳，最後小心ka7白兔抱入來伊toa3 e5草厝。
　第二工早起，阿明peh起來，竟然看無hit隻白兔，伊想：大概伊e5傷已經好lah,走tng2去深山林a2內loh;只是伊一直放be7落心，掛慮小白兔e5傷口，m7知好a2未。
　十goa7工以後，阿明又koh去山腳工作，當伊bu2 kah大粒汗，細粒汗，嘴乾喉渴e5時，心內siau3想：現在若有hit款酸甘甜e5果子來食，止嘴礁toh8好！chit-e5時chun7耳邊雄雄傳來輕聲細說e5話：
　「阿明，阿明，我送你一粒種籽，你ka7伊tiam7 tiam3土裡，m7免joa7久，伊toh8會生果子，食落去會止嘴乾。」
　話猶未完，出現一個阿婆a2;伊跛腳tu2枴a2 paiN2-a2-paiN2，paiN2來阿明e5面頭前，tan3 hou7阿明一粒種子toh8無去lah。阿明感覺chiaN5怪奇，想講「其中必有緣故」，伊chit時有靈感，將種子tiam7 tiam3伊e5園，用鬆土蓋teh,腳koh ka7伊踏踏leh,ak一koa2水，伊chiah tng2去伊e5草厝。
　隔工，阿明koh去山腳作穡，舉頭遠遠看，伊作e5田四周圍竟然發葡萄藤，發kah滿滿是；伊趕緊走過去看，想be7到葡萄生kah tin-tin-tong-tong,累累墜墜；伊懷疑伊e5目睭，是m7是teh眠夢；歡喜kah腳弄手弄，走oa2去挽兩粒a2食看bai7 leh,koh酸甘甜a2酸甘甜，伊chiah知影伊m7是teh做夢。
　伊葡萄食食leh,坐i7樹a2腳想：chiah-nih che7葡萄，我一個人beh thai3食會完，不如擔兩籠a2去市場賣，會賣一koa2錢ah。
　自an2-ne,伊每工去園裡作穡，toh8順續挽兩籠葡萄去賣。奧妙e5,葡萄安怎挽to挽be7完，chit-peng5挽了lah,hit-peng5 toh8 koh發。Lhah無半年，伊存be7少錢lah,伊草厝拆掉，重起三間平厝a2,又koh hak一koa2桌椅a2傢俬，厝內piaN3 kah清氣清氣。
　有一日，當伊工作tng2來，tiam3厝裡雄雄感覺chiaN5稀微，伊想講：如果現在我有一個牽手，toh8 be7孤單lah。
　想be7到，chit-e5時chun7,灶腳雄雄一chun7煮飯e5火燻飛過來，伊有鼻tioh8芳芳油煙e5味。阿明chiaN5奇怪，到底是啥人起火teh煮飯炒菜leh?伊好奇走去灶腳探；Ai-ioh!hou7伊驚一tio5,是一位二十goa7歲e5 sui2姑娘a2。
　阿明ka7伊問：「你是啥人？為何tiam3 ti7我e5厝？」
　姑娘a2 phaiN2勢kah,面紅紅講：「你是阮taue5救命恩人，你救阮e5老母，我beh來奉待你，報答你e5恩情。」
　阿明亦驚亦歡喜，想be7到食飯long2成問題e5伊，竟然意外得tioh8一e5 sui2 bou2。伊疼伊e5 bou2,兩人恩愛過tioh8美滿e5日子。
　但是無joa7久，平地起風颱；有一工暗頭a2,天色漸漸暗，阿明ui3鎮上tng2來，遠遠看伊e5厝，一片烏烏，亦無點燈。伊感覺chiaN5奇怪，踏入門，大聲叫，無人應，太太到底走去to2 leh?厝內桌a2椅倒tiam3土腳，箱a2櫃a2 hou7人掀開，衫a2褲烏白tan3,伊知影tai7-chi3不妙lah,一定是tioh8賊偷，物件hou7賊a2搶去，in bou2亦hou7賊a2劫去。原來，阿明門前溪a2對岸，toa3幾na7 e5有路無厝e5狗鯊溜a2,in早toh8 teh siau3想阿明e5財富kap太太e5 sui2。幾na7 pai2來偷葡萄，m7=na7偷挽be7-tioh8,手koh去hou7葡萄藤刺傷；所以in 足m7甘願e5,當阿明無ti7厝，夭壽來搶錢koh劫人。
　阿明心內teh想：「我一個人phah be7贏hiah-e5 phaiN2人，如果阮丈母e7-tang3來tau3腳手toh8 lah!」ti7 chit-e5時chun7,老阿婆也雄雄出現ti7阿明e5頭前。伊ka7阿明安慰：
　「阿明，m7免tioh8急，m7免驚，我e5 cha-bou2-kiaN2 hou7 phaiN2人縛ti7對面山後e5一間石頭a2厝，咱現在趕緊去救！」話一講soah,老阿婆chhoa7阿明趕去對岸，趕到e5時，he四五個phaiN2人ti7 hia lim燒酒hoah酒拳。老阿婆chham阿明偷偷liam腳步seh8來後壁，將後門踢開，阿明將太太救出來。Chit時，phaiN2人已經知覺lah,四五個人giah8刀giah8槌a2追出來，阿明ka7太太揹ti7尻脊，phah算beh liau5過溪；但是後面e5 phaiN2人亦大聲喊喝，來夠溪a2邊lah,情形chiaN5危險；老阿婆也嘴唸動真言咒語：
　「Kkoan5山e5葡萄藤彎落來……」
　講亦奇怪，he粗kah na2大索e5葡萄藤果然tam3頭彎落來，阿明kap太太一人khiu一枝haiN3-a2-haiN3，真無容易chiah haiN3去山頂。
　Chit-e5時chun7,溪水雄雄漲tiN7，he四五個phaiN2人ti7水內沐沐泅，五六三十，沉落水內，無joa7久long2 thiam7死ti7水內。原來一條清kih-kih e5溪水，因此soah變kah烏chap-chap、濁kak-kak。後來e5人toh8將chit條溪號叫「濁水溪」。

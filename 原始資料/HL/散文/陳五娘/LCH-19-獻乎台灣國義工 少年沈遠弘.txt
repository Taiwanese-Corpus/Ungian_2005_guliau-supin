獻乎台灣國義工──少年沈遠弘
陳五娘
寫佇遠弘四周年忌日

上駕手e5刀　上緊ui去
上愛寫e5筆　上緊無水
上豪爽e5酒伴　上早醉
上勇敢e5志士　上早離開

天界一定有
閣較重要e5
任務　咧等你
你才會　無相辭
突然間　隨風去

留落來e5
是永遠e5青春
少年時

後記：沈遠弘，實踐大學四年e5學生，畢業以前三個月，一九九九年三月廿六日暗時，離奇佇內湖租厝e5所在五樓墜樓身亡。案發當月，遠弘老父──台灣國臨時政府總召集人──沈建德博士，拄好佇日本演講兩禮拜轉來，題目是台灣主題佮台灣血統，又閣揭穿「開羅宣言」無人簽字e5秘密，引起日本國會議員、法政教授e5注意。
檢察官驗屍e5結果，認為是未記得chah鎖匙，欲自五樓頂peh入窗仔門，手中e5電線斷去，意外摔落，但是遠弘全身軀干但一旁面部顴骨倒凹，其他頭骨、手、腳、胸坎、頷骨完整無傷，面部皮肉嘛只有輕微擦傷，無成是自五樓跋落e5形體，顛倒較成拍死棄屍，偽裝作墜樓，疑點重重，乎人聯想著陳文成博士疑案。
自彼日起，松山機場、台北車頭、228公園、政見發表會場、校園附近......，無得閣看著遠弘分宣傳單e5影跡。
我e5 老pe7

陳秋碧
講著a-pa ，就想起i khah早ma7 是一位威風凜凜e5火車司機。當i iau2 未退休chin3 前，每日出門上班，時常long2 teh 趕時間，驚be7赴車choa7 ，所以a母tiaN7-tiaN7kah i kun2笑，講a-pa 上班ai3 吊火車尾。A-pa這種拖soa e5歹習慣，lian7 我ma7 遺傳--著。
A-pa退休年外--a，chit-ma2 gun2上煩惱e5 tai7 - chi3 ，就是i e5體重九十外公斤，beh瘦koh 瘦be7落來--，i人koh 無愛 運動，實在是hou7 人「傷腦筋」。人若大khou ，毛病一定khah  che7 ，siaN2 -mih 高血壓、糖尿病、心臟病、li-li-khok-khok 一大堆toe3-leh來。Aih！總講一句，a-pa 真正ai3 減肥--a。A-pa 雖然退休無食公家thau -lou7 ，m7-koh chai2   起時long2 會去股市上半工e5 班，看紅盤than3 所費，koh 會tang3 動腦筋，照講是be7 - bai2 e5 tai7-chi3，m7-koh 想著股票起起落落e5 行情，a-pa e5心臟敢tong3 會tiau5？看i tak8 工long2 去股市報到，就知影應該無問題，an2 - ni就hou7 gun2 做si7-se3 --e5 khah 放心。
    對中老年人來講，保養身體上kai3 tioh8  注意--e5是：ai3 定時做健康檢查，mai3 體重過重，血壓過koan5，m7-thang食siuN 鹹siuN 營養，尤其「膽固醇」siuN che7 e5 物件儘量mai3 。Chia-e5 醫療常識m7知a-pa 有法tou7 照khi2-kang去做--無？希望你會tang3 像我e5 翁婿這peng5 e5 a-ma2 an2 - ni ，九十外歲--a，iau2 -koh 身體健康，生活快樂。

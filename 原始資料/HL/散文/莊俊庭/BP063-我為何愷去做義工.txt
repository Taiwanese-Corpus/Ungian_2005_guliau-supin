我為何會去做志工
莊俊庭
我這世人生活本來是chiok 單純--e5，tak8 工照時間上下班做khang-khoe3，就無其他tai7-chi3--a，也be7 利用時間去做1-koa2 關心社會e5 tai7-chi3，屬日頭赤iaN7-iaN7、隨人顧性命e5 人。
但是經過1-pai2 手術了後，一切long2改變--a。
1995年我去「台中榮總病院」，將生ti7 頷頸a2 邊e5 1粒陪伴我30外冬e5 瘤割掉，想be7 到手術了後，孔嘴流--出e5 血水soah 流入肺管內底，而且流久又koh 真che7，soah 塞kah kui 支肺管long2 是血水，我soah be7 喘氣來昏死ti7 病床，long2 m7 知人。Hit 時kui 護理站亂紛紛，ka-chai3 護理長目chiu 金，看著1個耳鼻喉科醫生按病房來，就趕緊請i 來急救，i 就ti7 我嚨喉頂thai5 1刀，hit 時血水噴kah kui 間病房。然後護士小姐用「電擊kap CPR」搶救，人清醒了後趕緊koh 送去開刀房急救，總算搶tng2 來1條命。感謝醫護人員kap goan2 pe7 母、牽手無暝無日看顧，hou7 我慢慢復原，ti7 病房這段時間，我真斟酌想，因為真che7 人e5 幫chan7 hou7 我恢復健康，以後若有機會我ma7 ai3 用感恩e5心來服務tak8-e5。
1998年我開始去「大里仁愛病院急診室」做志工，這3冬志工生活中hou7 我體會真che7，時常看著車厄、酒醉、自殺、老人gin2-a2 等等e5 身苦病痛，尤其是ti7 1999年lan2 台灣921大地動，病院生死離別e5 情形，引我想起1段話：
「當性命花蕊大開，tioh8-ai3儘量放出光kap 熱，hou7 ka-ti7 e5 生活更加豐富kap sui2;當性命花蕊謝--去，就更加自然自在、無後悔無怨嘆。」
Ti7 3冬外e5 志工工作中，我深深體會：「性命e5 意義ti7 奉獻，m7 是取得。」我人生因為an2-ne更加充實、喜樂。我決心beh 做一世人快樂e5 志工。


日本最南爿的都市－石垣市去來
陳延輝

石垣島位佇台灣正東爿二百外公里的太平洋中。伊的緯度和花蓮市相像，如果坐船正常駕駛，六鐘頭道會到彼。會找石垣島去旅行是欲完成十外冬前佇德國進修的時，惦惦道加目標看台灣，發見著日本國土距離台灣竟然彼呢啊近，看去德國離台灣彼遠，道咧去讀冊啊，是按怎，無欲找一個機會坐船去看嘜咧？
對歐洲倒來十外年啊，一直無加時間特別撥出來，嘛無機會了解有什麼辦法會當去完成家治多年來的願望。最近因為小妹咧提起伊和大姊舊年有去Okinawa去佚陶，我講，毋知有船隻去伊那國島無？伊講有石垣島的郵輪，遂引起我真大的興趣。因為這兩個小島離無偌遠，而且攏是屬於八重山列島的內底的一個島嶼。
講了無偌久，我想道咧想咧，猶是提未出時間來。小妹有意和兄哥出國去行行咧，因為做兄妹仔欲一世人啊，攏毋曾提出時間鬥陣出國，看起有可惜的感覺。所以伊道閣一遍卡電話來問看情況如何，佇這種情形下做兄哥的人，閣偌無閒嘛道要強強提出時間來，做一遍乎家己滿意，嘛乎別人滿意的代誌。道決定一個外月後的六月底，郵輪優待的時間內底做伙出去行行咧。
時間過著不只啊緊，工課無閒加一會仔遂，出航的日子道到啊！講實在雖然無閒，但是會當實現十外年的希望，嘛實在真歡喜的代誌。一共開了五千七百外元銀，道有二暝三工的坐船旅行，是吾生第一次的經驗。所以六月二十三日下晡工課做完，代誌交待好，道和太太坐捷運去轉五點二十五分的電聯車，會同小妹和阿姊以及尹的朋友一行八名，做伙到基隆港務大樓(Keelung Port Terminal)準備七點以前上船。六點外道到基隆火車總站，拖行李經過陸橋，順著港邊道到麗星郵輪雙子星號(Super Star Gemini)靠岸邊的大樓，向二樓的良友旅行社報到。
因為是學期結束和旅遊旺季的開始，所以聽講這隻船坐加滿滿，總共有七百外人，加算起來一次來回道有三百五十外萬的旅費收入。生利啊好，一定大賺錢。開始報到的時，人已經集了真濟，一個二樓大廳，鬧熱滾滾，攏是準備欲坐船的人，各個旅行社的櫃台前攏有人咧辦手續。
無偌久。開始出關卡，驗護照和登船磁片閣有寫一張黃單的入境申請書，等待倒轉來的時通使用。一入關卡道有二個巴西女郎穿游泳衫，歡迎逐家。坐船出國和坐飛機相像，攏愛驗護照和行李，雖然看起來卡無彼呢啊嚴肅。出關以後，真會做生利的輪船公司道每一人攏加你和卡通人物攝相，會當做紀念和兼賺錢。
這是一隻十四年的郵輪，芬蘭製造的。船長和事務長是瑞典人，其他的人有馬來西亞和菲律賓、印尼、尼泊爾、中國和日本人，干那無台灣人而已。賺台灣人的錢，一台船七百外人，一人五千元計算，一趟石垣島來回，收入三百五十萬。但是攏無台灣的少年人佇船頂工作，雖然講是薪水少，這種船頂的經驗是真寶貴的，會當知影國際的禮儀。

七點一上船，把行李提去房間內底，房間是二人睏的。二公尺外的寬和三公尺外長的空間，雙人是真好活動的。房間設備佇左爿有一間約一公尺寬一公尺半長左右的便所和洗身軀合做伙的所在。一隻膨椅和一個桌仔。閣過去有二個單人床合做一伙的雙人床。這個床橫佇通到兩個圓窗的路頂。對面爿接門的所在是一個衣櫃。空間設計真經濟和實用，可惜為著欲乎翁某兩個人做伙睏，兩條單人床囥佇路中是唯一的缺點。為著欲好入眠，阮只好加伊靠兩爿邊仔，按呢中間留出條通路，人直接會當去看窗外的大海和有閣卡寬的空間活動。
吃飯是船頂的大代誌，逐家攏做伙，會當熟識來自台灣其他所在來的人。船的大總鋪是馬來西亞的人，做出來的菜色有南洋的氣味，尤其是有寡菜色濫印度的香料，吃起來有反胃的感覺，佇船頂閣搖來搖去，有時陣實在滋味無好。所以只好儘量避開，食家治卡慣習的食物。船頂一共有七頓的飯愛吃，因為除了正頓以外，猶有宵夜，彼陣攏是十二點以後啊。早睏的關係，阮攏無去賞味。
船頂有一寡設施會當使用像8樓甲板頂的小游泳池、SPA和運動器具。6、7樓船頭、船尾的座椅會當乎人欣賞大海的景緻。5樓的娛樂廳會當乎人跋繳、看表演、買物。2、3、4樓攏是房間，一棧有四排的房間，房間中間有兩條走廊，走廊兩爿攏是房間門，看起來真壯觀，走廊真長偌像一百公尺的跑道共款，腳真癢，想欲加伊走看嘜咧。不過這是危險的，人啊對房間走出來，恐驚會相碰。
因為航行的時間真長，甲板頂無真濟人咧活動，房間內底有冷氣，多數的人攏佇房間內底活動、講話。我有帶日文的冊和錄音帶想欲佇船頂讀，不過頭殼無若清採，回航的途中有看佇南島資料館買的書，是前創館館長崎原當弘寫的「奇?的人」。等於是伊家治的日記，伊是出世佇台北南門市場附近，讀旭小學和台北三中，到1945年10月卡完成伊佇台中農林專科學校(中興大學的前身)的學業。
六月二十四日會早仔，8點道到石垣島的港口。有參加旅行團的人先落船，十點卡輪到自由行的旅客，阮是屬於這群的人客。一出關咧驗護照的人有一寡仔看起來道像原住民相像，目眉粗，五官大副，啊閣黑肉。落船後，海關根本道無什麼規矩的安排，隨著貼紙所寫的漢字道到海關大樓的外口，有計程車司機佇彼咧拉客。看起和台灣差不多。不過一出口，道看著石垣市和花蓮市結做姊妹市的大型紀念石碑，多人佇彼攝照留念。
計程車的價帳有二種，一種是一萬日票，一種是八千日票。起初是一萬日票，人客少了後，講落來八千。坐的人有，會使旋全島。五點鐘左右，台票大概三千外元。一人分大概愛七、八百元。我有準備欲去多處探訪，因為石垣市範圍無大，所以和姊仔、阿鳳、美英做伙用行。
(待續)


獨立號角聲聲強
建國腳蹄步步勇
── 賀TT發行第2000期

真歡喜聽tioh8台灣公論報( TT) teh beh發行2000期，ti7 chia ai3 ka7創辦人台灣獨立聯盟美國本部講恭喜！同時ai3對歷代e5負責人—發行人、社長、總編輯以及真濟幕後e5無名英雄致最大e5敬意：辛苦，勞力(lou2-lat8)！
Chit-e5用宣揚台灣人e5福音—獨立以外別無拯救(解救)e5週刊，22年來(1981/7/31創刊)，一直用堅定e5信念，無搖動e5立場堅持落去，thang講是所有漢字報紙e5異類，也因為an2-ni,我親身見證伊所受e5迫害。
乞食趕廟公e5蔣王朝ti7 1985年前後，使唆(sai2-so) in e5爪耙a2—高資敏醫師chhoe7孔chhoe7縫來告TT。伊利用TT批評伊三腳仔來告誹謗。Ti7 hit-e5生存e5關鍵，Clark Ramsey律師為tioh8維護言論自由踏出來辯護。真濟同鄉讀者也義不容辭寫文章應援。動員真濟人將漢字e5資料譯作英語。Ti7 chit場生死存亡e5戰役，TT得tioh8勝訴。蔣王朝親像2000年前耶穌出世e5時e5希律王仝款，一個手就beh消滅TT，Ka-chai3美國e5法院m7是老K開e5。
TT開始e5時我ti7 NY, Queens e5恩惠歸正教會做駐堂e5牧師。TT e5辦公室就ti7 Long Island City。我一直自認是一個草根性，無權力慾e5人，牧會、教冊以外to是筆耕。70年代e5中期，有一份《北美基督徒聯合通訊》，提供台灣人發聲e5所在。真可惜北美教協成立以後chit-e5刊物hou7 in接收去soah辦kah li-li-lak8-lak8。Ti7 chit-e5時陣TT提供了我筆耕e5新園地。
Hit時TT e5負責人老李e5來kap我參商，ai3我設一個專欄、我就用「耶利米」e5筆名負責撰寫「世光地鹽」。但是老K e5爪耙仔無孔不入，認出我e5筆名，為an2-ne ka7我算賬。有一pai2,我到北美協調處抗議「烏名單」e5時，內面e5一位王或胡秘書講：「你家己做e5家己知，你寫siuN7濟lah!」其實我自1975年主辦美東台灣人夏令會e5時，就已經落入in e5「烏名單」，「寫siuN濟」只是「罪加一等」。
我用真平實e5話將基督教神學有關信徒e5社會責任kap政治關懷ka7伊寫出來。真濟是根據我ti7禮拜日e5講道稿修改e5。An2-ni一禮拜過一禮拜直直寫落去，到ti7 TT搬離開NY為止。
Hit-e5時陣Fax猶未真普遍，e-mail koh-khah免講。稿件開始是用寄e5(限時e5)。後來因為教會e5工作無閒，用限時郵件ma7 boe7赴。結果老李e5親身來我e5牧師館等(後來老柯e5,就是現任e5台南市長，許添才)。Chit-ma2想起來，真敬佩in e5耐心，家己感覺真phaiN2勢。
我ti7「烏名單」解放後轉去台灣，除了懷念厝裡e5人以外to是真ai3看tioh8 TT。我ti7 hia想若是ti7台灣各地有一寡仔重點，oe7-thang hou7人接觸tioh8 TT所宣揚e5理念，對台灣獨立e5工程一定真有效。
我kap TT有thau2 boe7開e5緣，Tui3台灣退休轉來了後，得tioh8總編輯e5 tam3頭，我開始「馬丁夢筆」e5專欄。Chit-pai2重點下ti7評論台灣e5時事。我bat ti7 chit-e5專欄提起公投、制新憲kap正名e5問題。真歡喜chiah-e5代誌已經成做台灣現此時要緊e5社會運動。
最近koh得tioh8「蕃薯園」老闆e5好意，ai3我pih褲腳liau5落去，ti7「蕃薯園」 來tau3 ak水、eng3肥。台語e5寫法是ti7百花齊放e5時代，適者生存，thang講是hit-e5實況。我想「蕃薯園」所鼓吹e5漢羅表達法是可行e5。所以我ti7幾若pai2死無去 了後，拚命ka7 liau5落去。我回台教冊十年期間，bat參與長老教會《聖詩》後面e5禮儀新譯《啟應文》，chit-e5禮文就是用漢羅寫e5。
TT 2000期，tui2一個宣揚台獨理念e5週刊演變到taN,除了新聞、論述以外，也koh包含khah闊e5文化層面。台獨m7是限ti7硬piang3-piang5 e5理論na7-tiaN7。台獨也有柔性e5文化面。建立一個新國家，需要政治，ma ai3經濟等等。但是若無文化e5建設是無地基e5危險建築。缺乏人文內涵e5社會，崇尚「弱肉強實，烏白不分，是非顛倒，無公義，少憐憫」e5境界，就是Orwell所講e5「動物農莊」(Animal Farm)。
筆耕親像「愚公移山」，ti7 chit-e5工程22年來，TT確實有盡伊e5使命。請m7-thang手軟，也m7-thang hou7中資e5媒體看soe-bai2。希望無久ti7台灣各角落有TT，也讀tioh8 e5人beh講：「讚! 無仝款to是無仝款。」或講：「非常....」。
祝 台獨號角聲聲強，
建國腳蹄步步勇。

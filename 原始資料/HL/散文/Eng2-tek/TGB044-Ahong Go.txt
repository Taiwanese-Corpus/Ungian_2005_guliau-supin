A-hong Go! TGB Go!
Eng2-tek

A-hong是彰化女中台灣文學研究社e5社長, i為成立chit-e5社團, 遭受學校e5限制kap老師e5打壓ham7扭曲.

4月28, i ti7《自由時報》e5<自由廣場〉投書, 表示ka-ti7承受排山倒海e5壓力, hou7 goa2 chit-e5大人都感受沈重來khun3 be7落眠, m7知A-hong有發tou7堅強去面對--無? 台灣文學想beh衝破羅網, 總--是iau2有真艱難e5路ai3行, m7-koh goa2 ti7心內大聲hoah:「A-hong, Go!」

TGB ti7 7--月beh koh辦第7屆台語生活營, kap TGB青年幹部e5 chih接--nih, 理解in ai3分擔宣傳, 課程, 場地, 募款.....chiah-e5籌備事工, koh煩惱來參加e5學員無夠che7, 真正是ai3煩惱雞母be7生卵, koh ai3煩惱小姑beh嫁無嫁妝.

Chit-e5時chun7, goa2 kang7款ai3講:「TGB, Go!」Chhui動時代進步e5大車輪, tioh8-ai3靠lin2 e5理想kap熱情.

台灣e5大人, goa2問--lin2, 為tioh8台灣e5語文kap文化運動, lan2會tang3 ka7 A-hong tau3-saN-kang7 siaN2-mih? 會tang3幫贊TGB siaN2-mih?

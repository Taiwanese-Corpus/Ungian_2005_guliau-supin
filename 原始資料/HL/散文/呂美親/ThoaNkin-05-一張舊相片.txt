
一張舊相片
  													呂美親
 
我的皮包仔，夾一張黑白的舊相片，相片內底迄個人，生了佮我小可仝；深深的目睭窖仔，鼻仔無kah joa7 tok,喙唇細瓣仔細瓣，有一點仔翹，無siaN2 笑容，看起來淡薄仔歹歹；khah 無仝的是，伊的目睭khah 大蕊，重(teng5)sun5( 雙眼皮）厚，面bou5 仔比我較eh ，所以，看起來著比我khah 水款。
 
根據相片內底的人ka7 我講，伊hip 這張相片的時十九歲，已經是二十外冬前的代誌啊！這張相片，伊干taN7 留兩張，一張佇我chia ，一張伊khng3 佇相薄仔，藏teh tang-su3(衣櫥）下跤層。佇我這張相片的後面無寫字，佇伊迄張後面，字寫甲滇滇(tiN7-tiN7 )，這著是伊欲藏起來的原因。
會記得迄當陣，我ka7 伊討這張相片討真久，伊無siaN2 想欲予我，因為伊拍算欲ka7 另外一張燒掉，我直直拜託兼sai-nai(撒嬌)，伊才毋情毋願提予我。我問伊，另外迄張後piah ，迄個人名是siang2?伊笑笑啊細聲ka7 我講：「khah早的查甫朋友啦！」
我定定teh想伊ka7 我講過：「查某人若嫁翁，真濟代誌毋是想欲按怎著會使按怎，萬項攏愛照起工，別人tau 的飯碗無好捧，大家官（公婆）服侍了無tu2 好、囡仔教@乖、煮菜無合逐家口味．．．，查甫佇佇外口做穡，轉來根本無時間chhap(了解、處理）厝內的代誌，咱『拼甲流汗』，人『嫌甲流瀾』，嘛著目屎含（kam5)咧，憨憨啊做。．．．」真濟伊交代的話，我攏毋敢放@記。做一個查某人，著愛守「本份」：家內事逐項會曉，傷(siuN )過「khiang3-kha」（能幹）嘛毋通；天地輕重愛知，會伸會kiu(屈）才得人疼。
愈來愈大漢，我讀著一寡關係「女性主義」的文章，我開始思考，查甫人佮查某人有joa7 大的無仝？啥物才是「查某人的本份」？生命的價值到底建立佇啥人頂懸？存在的目的是為著啥？尊貴佮卑微的界線欲安怎畫？．．．有當時啊，冊讀愈濟，問題煞愈濟。
逐擺看著這張舊相片，我著想起迄工，日頭誠刺目，一個無風無搖的下晡，伊無聲無說來離開，彼個生了佮我小可仝款的人。這段時間，外口的閒仔話已經無像進前遐爾仔濟，嘛漸漸khah 無人講起，我佮伊親像姐妹仔。當我teh躊躇(tiuN-tu5 )是毋是會使ka7 伊tang2-su3內底的衫收起來的時，我koh開始懷疑：敢講，伊比我khah 早讀著「女性主義」，伊欲去尋伊家己？證明身為一個查某人的存在？

 
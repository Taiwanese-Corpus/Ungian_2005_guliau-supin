阮厝內好sng2 e5動物（寵物）	
僑信國小 許琇貞

講著飼好sng2 e5動物，真che7人愛飼。有e5厝內愛飼狗a2，因為狗a2是咱人上蓋死忠e5朋友。有人愛飼貓a2，因為貓a2會通人性，毛摸著柔柔軟軟，而且伊e5動作輕快koh古錐。也ma7有人飼魚a2，每日若閒e5時陣，欣賞魚a2 tiam3水缸內，自由自在leh泅來泅去，心情toe3-leh快活--起-來。
阮兜ma7有飼兩隻chhit-tho5物，kap別人無啥仝款，是一隻龜kap一隻鼊。Hit隻龜已經飼二十年--a，猶會記得大兄讀國中e5時，有一工ti7外面買兩隻tu2 a2生--出-來e5龜a2 kiaN2轉來飼。為著beh飼這兩隻龜，tak8日學校放學了後，阮著相招走去木材工廠對面，田園e5溝a2內，掠大肚魚a2轉來hou7龜食。可惜無外久著死一隻去。Koh無外久，有一位親chiaN5知影阮兜有飼龜，soah將in兜ui3海裡掠轉來e5兩隻龜kap一隻鼊，攏掠掠來hou7阮飼。
Chit-mai2阮厝內已經有三隻龜kap一隻鼊。M7-koh這幾年來，台灣工業化e5發展真緊，田地變成樓a2厝，清氣e5水溝a2臭mi-mou，大肚魚a2已經無看--見-a。好佳哉，阮厝toa3-ti7海邊，會tang3 ti7海邊掠細尾海魚，切hou7細塊細塊來飼hit三隻龜kap鼊，才有才調hou7 in活kah chit-ku2。
最近大兄e5兩個後生，北部轉--來，著相招peh-chiuN7樓頂看hit三隻龜kap鼊。兩人一面看一面講：「你看！龜--neh！」「這隻是鼊--ou7！」「伊e5頭kiu--入-去-a！」「伊會食魚a2--leh！」我看in兩人用好奇e5目神，一句來一句去講be7 soah e5情形，感覺真趣味koh真好sng2。

（彰化縣大竹國小舉辦國民中小學教師母語研習成果：1995年）

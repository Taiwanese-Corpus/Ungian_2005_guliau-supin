貼oa2 phok8-phok8-chheng2 e5土地
Lau5 Kiat8-gak8
台灣社會一直leh轉變, 人long2 chek tui3都市去, 都市e5生活hou7人piN3-chiaN5無根e5稻草人, 人ham7土地ju2離ju2 hng7. Khi2-to3青松兄in 1家口a2 to3頭行, 行tng2去草地, 行入去田園, tah oa2 chit te3 chhiaN5養--lan2 e5土地. M7-koh in m7是beh隱遁山林, in是beh ka7有機, 共同購買.... chiah-e5 siong7新e5觀念chah--tng2-去, in是beh替台灣e5農業kap社會chhoe7 1條出路. (穀東俱樂部: http://sioong.groups.com.tw/)
以早to7聽過青松兄e5故事, 7/8~10 than3生活營e5機會bong2去chhit-tho5. 赤iaN7-iaN7 e5日頭夭壽a2熱, 掘菜kou2 iah8好, 割草iah8好, long2免2~3分鐘to7汗流tap8滴; 做be7慣勢, kha手慢鈍; 好命慣勢, chhiah-iah8 kah ....; koh有人去hou7刺毛a2蟲loah8--tioh8, 實在有夠悲慘;....
Chiah teh怨嘆nia5, 心肝頭chhiak8--1-e7, hiong5-hiong5致覺--tioh8, goan2走來ka7人chak-cho7, hou7人ke無eng5, chiah做無chit8時a2久to7 teh哀, 人青松兄1 e5人ai3顧5甲田地, kui~年~thang3~天!
暗時tak8-e5坐落來開講, 天文, 地理, 經濟, 社會...., 1項牽過1項, 話仙ma7有, koh khah che7是ui3觀察kap實行來檢驗理論, 比得chit8-koa2 khang嘴pou7舌e5大學者, 有khah贏無khah輸.
青松兄in tau e5 phoe桶頂koan5有日語, ma7有用Ho7-lo2話寫e5羅馬字. Chhoe7無適當e5冊thang hou7 gin2-a2-kiaN2看, in to7借用華語e5 gin2-a2冊, ka7華語e5漢字kham3 tiau5--leh, 換做Ho7-lo2話e5羅馬字, gin2-a2-kiaN2久--來to7 long2 e7-hiau2 ka-ti7讀. 羅馬字好學無好學, 做看mai7 to7知. 台灣e5頭人leh爭論beh用toh 1套拼音系統e5時, ka-ti7 m7知有先用看mai7--無? M7知有先theh8來教ka-ti7 e5 gin2-a2--無? M7知in kam2了解有自覺e5台灣人早to7 行ti7頭前--a?
Ui3日本來參加生活營e5 Airi, chiah 4~5歲nia7, Doraemon e5 ang-a2冊讀kah pheng7緊, 冊--nih e5字是用Kana寫--e5. 台灣e5 gin2-a2 kan-taN e7-tang3看漢字半看半ioh, 無, to7 kui-khi3 mai3看字. 台灣e5 gin2-a2-kiaN2若無做青松兄in kiaN2, ti7時chiah e7有羅馬字e5 ang-a2冊thang看?
7/18拜1風颱Haitang ui3宜蘭chiuN7山, chin3前2工宜蘭雨水to7超過1000 mm--a. Eng2過風颱來, bih ti7市內, kan-kan-a2驚無水無電nia7; chit pai2 soah心肝iN2-a2 kiuh an5-an5, 驚稻a2叢「伏倒」甚至puh-iN2. Lan2 e5 si7大ti7 chit te3土地khia7起, in e5人生原來to7是an2-ne chham土地伴sio oa2.
台灣長期hong5殖民, 殖民政府e5教育體制hou7台灣人be7去chun3-bun7 lan2 ka-ti7 e5土地. 大雨, 風颱to7 e7崩山, im水, 水流石, khah好天koh e7做大oaN7, tak8-e5 kan-taN嫌mih8件貴, 生活無方便, 時間chit8-e7久to7 koh放be7記, m7知iaN2 lan2 e5土地kiong7-beh be7喘氣--a.
Ka-chai3台灣koh有che7-che7好kioh-siau3, ka7 ka-ti7 e5性命kap土地kap cho3-hoe2, ka7土地kap社會khiu2 oa2-oa2, 保存土地, 人kap社會整體e5性命力.


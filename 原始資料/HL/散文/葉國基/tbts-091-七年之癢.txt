         七年之癢（iong2）	  葉國基

話講1994年6月來到Toronto，12月就hou7人叫入去同鄉會做委員。Tui3 hit個時陣開始，我就行入去台灣人社團e5不歸路，au2指頭a2，算算--leh ma7有七冬--a。
1980到1994年中間，ti7台灣參與街頭運動，看著真che7海外烏名單人士不斷突破國民黨政府e5封鎖，na2像鮭魚返鄉，死ma7甘願，親像周叔夜、王康陸、羅益世、李憲榮、郭倍宏、李應元等，chia e5人攏hou7人講是beh轉去「竊據」國土。Hit段時間，我對海外台灣同鄉會kap獨立運動就有一koa2了解。
續落解嚴，政黨解禁，刑法100條廢除，台灣政情漸漸開放。到後來國會全面改選，總統最後也由民選產生。海內外關心台灣e5人士，一時失去了出力點，同鄉會e5吸引力漸漸減少。我ma7 ti7 hit時行入海外台灣同鄉會，參與台灣人運動。我m7知影這個運動是m7是會使叫做「炒冷飯運動」？
時代teh變，人心teh變，海內外資訊流通快速，聯誼性社團增加。同鄉會對老一代移民漸漸失去向心力，而且新移民ti7台灣hou7人haN2 kah驚死死，m7敢來參與。Toronto e5台北文化中心有一個女職員，亦常常勸新移民m7 thang去參加台灣同鄉會。
Ti7這個青黃不接e5時陣，熱心e5同鄉並m7是無，只是人數無che7。有e5過去經常參與e5人，可能已經thiam2--a，ma7有失去活力--e5。有e5基督徒圍ti7教堂內底享受恩典e5生活「主啊，阮ti7 chia真好」（路加第九章第五節），in真少參與台灣社區e5活動kap工作。Ma7有人非常容易就批評別人，但是無beh檢討家己，就是對別人嚴格、對家己寬容。不過ti7 chia e5人中間，我ma7發現有人參與20外冬了後，猶原熱誠無減，ka7台灣人活動看做是應該做e5義務，顛倒是in e5牽手怨嘆了thiam2--a，to7據在in去做。
多倫多e5台灣人社團有十外個，其中台灣商會屬性清楚，專心做生理人e5代誌。客家會這幾年活動ma7 be7少。同鄉會一直想beh ka7 in giu2 khah oa2--leh，希望「客家鄉親ka7台灣同鄉會看做是in e5」，m7-koh有需要進一步e5努力。青藤會這十年來人數漸漸減少，m7-koh ma7有一koa2「新老人」親像Masa、瑟玲、仁澤等加入，希望koh添活力。FAPA經過休息了後，一定會koh重新出發，行koh khah長e5路，因為FAPA除了做lobby e5 khang-khoe3以外，會tang3發揮e5議題實在太che7--leh。
台獨聯盟雖然最近這幾年外面普遍有台灣已經「事實獨立」之聲，m7-koh聯盟成員猶原堅持「法理獨立才算獨立」e5原則繼續拍拚。聯盟e5成員中間，互相e5兄弟感情kap向心力非常密切，做代誌真主動。根據筆者這兩年參與世台會理事會會務e5觀察，無論ti7南美、歐洲、日本、美、加，鄉會會務萎縮e5時，因為有chia e5聯盟兄弟ti7 hin中間，增加be7少e5活力。
舊年台灣政黨輪替以後，ti7海外台灣人中間，亦有引起be7少e5認知衝擊，親像對僑務委員會e5接受度，雙十節活動e5舉辦或者是m7是接受邀請，ti7同鄉會內使用e5語言問題，亦有用執政者心態beh去接近giu2（或是叫做招降）傳統僑社等，各人有各人e5看法。我認為這一、二年暫時去容允無仝e5看法，每一人對一項代誌e5接受度有緊慢e5差別，只要建國e5目標一致，有啥物be7使？
Ti7新舊時代衝擊e5時，我經常思考海外台灣人運動e5未來，台灣同鄉會將來ai3行啥物款e5路。為著久長e5目標，咱一定ai3調整活動e5重點，但是絕對m7是放棄過去堅持e5方向。為著beh吸收新人加入，hou7同鄉會koh khah有活力，但是對舊同鄉koh猶原有吸引力，我認為同鄉會應該同時行聯誼服務kap社會運動兩種性質e5路線。前--者是軟性--e5，凡是新移民所愛--e5，攏會使去做，比如旅遊、舞會、講座、文化表演。後--者猶原kap過去仝款，比如關心台灣e5政治、社會、文化hit類e5議題。Ti7理事會中間，ai3鼓勵新移民，hou7 in 有1/3 e5比例。一方面方向ai3掠hou7 chai7，另外一方面ai3促成新人來接班。
筆者tu2來移民e5時，時常聽人講「舊移民e5 khou-a2是無容易拍入去--e5 」。但是用我做例，第五年e5時，擔任local同鄉會長，第六年e5時，擔任全國總會長。一個新移民會tang3 hou7老同鄉接受koh信任，我也相當感動，in不但是鼓勵，而且也親身來支持、幫助。
我看各地同鄉會，多倫多e5老同鄉算講是上可愛--e5，尤其是經常做伙工作e5同伴，大家無私e5奉獻，為著相仝e5一個理念、相仝e5一個目標，ka7公共事務khng3 ti7第一順位，大家同心協力。Ti7辛苦辦活動了後，大家攏講明年m7敢koh辦--a，m7-koh無到一年，大家又koh開始手癢，che一切攏是為著beh hou7台灣會tang3 ti7海外不時發聲，恁講tioh8抑是m7-tioh8？
（編註：本文作者是前任加拿大台灣同鄉會長）

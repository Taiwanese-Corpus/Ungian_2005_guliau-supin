絕處逢生
林婉鈺

佇咧我拄也chit個所在，有一塊空地。內底啥物攏無，干那有三欉大樹佮一寡有e5無e5的雜草仔。講實在的，chit塊地實在真sui2,m7免ia7肥，m7免雨水，自然草仔生到滿滿是，挽攏挽未離。不過現在我因為佇咧準備考試的緣故，逐工早出暗入，上班了趕補習，一無閒起來著烏天暗地，無暝無日，更加無可能去注意著伊。
有一天，實在是足忝e，忝到心情真鬱卒，下班tng2來到厝內，一點也嘛無想欲讀冊，啥物攏無想欲做，著按呢，目睭金金憨憨也徛佇遐，看著頭前chit塊地，差不多有三分鐘hiah呢久。忽然間足想欲振動一下，想欲佇土頂種一寡物件。嘛m7知影彼工是ui3叨位來e5氣力，明明真忝也，嘛是講做著做，鋤頭夯來，to7開始整地，然後買花、種花佮沃水，ui3下班四點外一直無閒到欲七點才好。
看著整理出來大概一坪外e5花欉，內底種到密密密的sui2花，心內有講未出來的歡喜，精神嘛歸個好起來，感覺真爽快。續落來的一禮拜，我每工透早起來攏真骨力咧給我的花沃水、撿葉仔，看著A愈生愈sui2,阮彼工的心情嘛toe3咧歸個好起來。
想未到，一禮拜了後，天公竟然開始落大雨，而且一落to7是一禮拜，我種的花，免講，每欉嘛沃雨沃到頭le5 le5、花lian lian、土土土。而且m7是只有花爾爾，連彼三欉大樹，竟然嘛沃到葉仔落到無半葉，真正m7是我咧彭風臭彈，ui3我搬來遮到現在，我猶m7捌看過chit款情形，目睭斟酌給看，樹仔頂真的無半片葉仔佇e，歸個攏佇土腳，我叫是樹仔欲死也咧。
彼咧時陣，我只有一個想法，敢講是「天欲絕我。」ah無，為啥物考試考未著，連種花嘛有代誌咧。哎！真正「人teh衰，種瓠仔生菜瓜。」心情歸個拍壞了了，亂操操，糟糟糟，m7知影欲按怎講才好。
接落來幾工，m7管我的心情按怎，天公伯a嘛是每工透風落雨，看著hiah個花佮hiah個樹仔，唉！真是感覺一點也希望攏無。看起來，只有死心，凊彩伊去也。
大雨閣繼續落了幾工，阮嘛仝款過著我無閒的生活，無去注意著chit塊地的變化。兩三工後，一個透早欲出門，日頭赤炎炎，佮進前的落雨天完全無仝款，徛佇空地頭前，看著chiah呢好的日頭照著樹葉仔金細細，嘴角嘛不知不覺笑開也。
樹葉也！！！！！天啊！我真正是chhoah一下有夠大下，恁一定m7相信，進前一片葉仔攏無，歸欉光溜溜的大樹，竟然…竟然生出青sun2 sun2的青葉仔，嘛m7是一葉、二葉爾爾喔，是歸欉生到攏攏是，而且每葉攏是抵抵生出來e，攏猶閣真sui2氣的青葉仔，青到sui2噹噹。
頭一擺看著chiah呢奧妙的情景，每蕊青葉仔攏金光閃閃，阮的心內又一種講未出的感覺，連我種的薰衣草，嘛恰若咧相拚仝款，ui3天頂khok8 khok8 chong5,愈生愈懸，chit聲，我又閣gang7起來。無意中，我想起一句話，人咧講：「否極泰來，絕處逢生。」是m7是著是chit款的道理？明明看起來已經無希望也，啥知影「柳暗花明又一村」。
人攏是按呢，佇失志的時陣，定定攏會糟蹋家己，m7相信家己的能力，連一點點的風吹草動都驚到欲死，親像我仝款。m7過現在，我有了新的看法。chit三欉樹仔實在hou7我真大的啟示，雖然現在的咱無一定真如意，每項代誌攏順心，不過只要咱會tang3堅持，肯拍拚，雖然愛比別人加幾落倍的氣力，但是總有一工一定會使達成咱的願望。
最後，希望看著chit篇文章的人佮我，攏會使達成家己的理想。


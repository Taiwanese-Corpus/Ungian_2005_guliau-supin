
台灣人的母語要對叨位去
楊照陽


真濟人驚母語失落去，尤其看著囝仔講的母語，講到未輪轉，就愈驚慌，所以真濟人，找真濟方法，親像外國來的傳教士，咧學咱的母語，就用教會羅馬字音來拼，嘛有用英語的子音跟母音來鬥，要來解決母語的發音，以及文字使用的流傳問題。
我就一直想，我在學校學真濟年的英語，就是無法度，跟外國人講話，我嘛真認真要學羅馬字拼音，就是看攏無，完全是羅馬字音，拼出來的文章，準講是要看捌，可能愛用真濟的時間。
咱來想，到底有外濟人，會用幾落年的時間，來學不一定有成果的物件，抑是本來10分鐘，就會了解的物件，愛用半點鐘，去讀互通才會了解。
咱閣來想，當一個囝仔，擱在一個完全不捌的語言環境內底，2年後伊就講到嚇嚇叫、真滑溜，根本無發音，跟文法使用的種種問題。
咱若要互母語文字化，續來放棄已經有的漢字跟用法，重新來學ABC幾落年，才擱落去咱的母語，是不是倒頭行？敢未當將任何文字，當做工具的符號，較重要是會當，在(ti)7家己已經捌的漢字出現的時陣，會當真標準，唸出母語，不是斤斤計較，用啥物字寫的。
在此我用家己的看法講出來，咱共同來思考跟討論。第一：母語本來無文字，黃河流域傳到閩南，閣對閩南傳到台灣，數千年無斷去，你我講的母語，並無走精去。第二：用一篇全漢字寫的文章，由你我來用鄉土母語來唸，不但標準而且滑溜，所以母語文字化，若保持用漢字，嘛不是未通。
為甚麼囝仔人，若講著母語，就講到不答不七，主要是統治者的惡質心態，有意矮化封殺各族群的母語，創造出A是最優秀的族群，用北京語發音，是高級有水準的假象，互真濟做父母的人，去認為家己的囝仔，毋通去學無水準的母語，對厝內破壞，續落去對學校，文化傳報媒體，全面來干涉封殺，達到A的目的。
現在咱奮鬥的目標，應該擱在爭取母語，在無壓制的自然空間，自然表現出伊L的所在，除了咱知影，母語是真好聽真美妙以外，嘛愛互咱的序細知影，藉著各種發言機會用母語，改變彼陣人，強調北京語發音的人，是最優秀的心態。同時尊重別人，用A家己母語的權利，這才是咱應該努力的目標跟理想。
以上「講好免相褒，講歹莫生氣」。
不知恁今嘛有原在勇健否（組曲）
楊照陽 

*  戀愛風黑白吹喉管巔
 
陪伴互相有意愛的人渡過青春期，有等待、有鬱卒也有真濟愛結合的理由卻是未收山；有失志也有真濟應該愛分手因由的人卻有好結尾。下一個朋友嘛無一定是較好抑是較歹，天下間並無對不對的戀情，干那隨在甲意的歡喜心情去感覺。
 戀夢有時親像春天的樹尾風真清涼跟甜吻吻，有時互透寒人的急驚風貫入心槽來打醒，戀愛故（事）對2圓跋有陳閣愈徹底愈有印象，有時親像熱人的西北雨洶洶將身軀渥到淡糊糊。戀花有時開在合適的時陣跟開在無應該的人的身上，有情人期待追逐感情來開花結果，隨著無結子來祝福無緣的朋友有幸福和美滿。
 
1.  家鄉的月娘閃閃爍爍
 
目珠在反黃的批信內底走找過往的形影，滯在投奪頭番仔族的黑肉純仔，伊有深凹的目珠窟仔和飽巔溫柔的性地，記得的海湧索續一湧接一湧滾龍過來。時間轉到初中的校外補習班，轉到頭汴坑蝙蝠洞點蠟燭扔磅孔的現場，我看著妳滿身淡汗就即時入去店頭買一條手巾仔互妳拭汗，妳假做是另外一層暗示要分手而流下珠淚。 
妳有一位腹腸廣闊的老母，伊會當容允老爸帶夥計入內厝內公家滯做夥，因為老母偉大的待客如賓，互彼位阿姨見笑轉歹勢來離開去，我的阿姨仔期待我交的查某囡仔的家境愈單純愈好。 
後來在批信的往返中間，你不斷提醒：青春無久長也無法度閣等待落去。彼時咧做兵的我對未來全然不知影也不敢決定甚麼，我有送一寡相片、郵票互妳留念。後來聽著妳結婚啊，我的目屎流落在阿蓮兵仔營黑色的柴板仔床，無外久閣聽講妳離婚啊，我真不甘心月下老人無仁慈真愛滾耍笑去奏變調曲來創治人，也想未出鬥相工的半滴步數。
 
2.  玲瓏仔響出聲我才知影代誌大條
 
阮有6個同窗是吳鳳工專駐在華南高商後尾門口的大使館2F（1F停歐拖拜），30年前真少人敲電話（緊急時打電報），阮專門負責和尚和尼姑兩校的聯誼連絡和批信轉達等，那會知影恁彰商的槍子顯猛打來到嘉義大使館，我本來甲意美嘉恬恬古錐兼甜甜迷人神魂的笑容，玲瓏仔咱的深入熟識是妳半中途插隊入來，在梧（油）桐樹開白花下腳有妳白底紅點洋裝端莊的身影。
 2擺陰差陽錯的相閃身，等我下定決心回頭要追求妳的時陣，妳已經名花有主囉。妳講：世界為愛而美麗，在世界上祇有一個異性知己。妳要歡喜去結婚啊，叫我不通為著世俗的禮節斷了珍貴的情誼跟參加婚禮，為著各人幸福設想我全然無勇氣去捧場驚攪吵著氣氛。妳柔美的清香在我的腦中無停的轉旋，我祇好收回我所付出全部的愛。
 
3.  愛未著諸羅山黑美人阿暖仔
 
妳的阿伯和阿姆直直鼓勵我，講出真濟咱有適配的理由；妳的老爸和老母也一直鼓吹我，講出天下間妳我上妥當、上界合；妳上愛釣魚的二兄和叔伯阿兄攏鋪排我真齊追妳的機會和撇步。雖然稅（租）厝在恁兜有通逐工見面，不過有要畢業跟等做兵的壓力，我愈激烈追求妳，妳卻是喘大氣喘未過來。 
我上愛吃妳敲（搖）互我的愛玉仔冰、土豆仁冰，畢業後做契約工拄著暗班的時陣，日時我照起落工就逐工準時送飯包去學校互妳吃中晝，頇顢用語言表達真情感的我，雖然鬥陣冬半久嘛無注聞著妳外濟心肝嬰仔，混亂的心情恬恬行向無明的結局。
 
4.  己經無影跡的港都巧合
 
滿足仔親像一隻美娥仔對澎湖飛來港都，我對中部調去總公司受訓要做儲備幹部，妳是律師的查某子有7個姊妹1個小弟，我是農家子弟有一個阿姐3個兄弟仔，妳像細隻溫馴的娥仔佔有我的腦智，我隨時有被調回分公司所以心內真趕狂驚從此看未著妳。 
有一日妳在辦公廳趴咧睏中晝，我咧看報紙無意中看著妳的第4指有掛1卡金手指，我假做是心內致覺著驚一跳，感覺腳手愛較緊的。所以在短短的4個月內，我寫長長將近5萬字的批信互妳，妳講：我的情批內底全是黑白改字兼錯別字一大堆（愛用嘓臆的）。我有送恁對山地門掠賺來，特別大隻閣有五彩色的美娥仔。  咱散步過春秋閣也有去金獅湖吃牛肉爐、泡（品）茶、划船仔。看未著妳的日子，  我只好用心肝記著著咱的泳過，我相信咱互相永遠未生疏，雖然妳階級意識深重。
 
5.  埔里巴則海族的麝香是我愛不對的對象
 
麝香對咱初熟識就是一段錯誤的開始。
等妳表明：我的意中人在咧做兵，伊一無所有，我未使在這個崁站，無情無義放捨伊；你事業、厝等逐項攏有，會當找著1個較理想的對象。
我氣喘喘講：「妳那不較早聲明。續將我當做使用人、車夫，24小時隨在妳差遣，害我浪費顯齊時間和精力，攏化做水泡。」
妳回應講：「我自頭到尾，攏將你當做大兄看待。那會知影，發展到我嘛控制未著家己，續未收煞。我一直講未出嘴，這不是我當初料想會到的。...」
追求幸福和美夢是每一個人所生存的基本權利，但是未使亂用欺騙、隱瞞、使弄等惡質的手段。雖然心內有怨嗟但也保留8張体態成熟兼有微微笑容的相片，以及處置無好勢的感情跟複雜的劇情故事。
 
6.  芙蓉仔來去一陣風
 
阮阿姊叫我帶伊去市內飛一工，看著妳在身邊講話反應真緊跟阿莎力，我假做是阮阿姊專工要安排機會互咱接近熟識。經過8張批信的往來，阮阿姊後知後覺才知影代誌真歹紡仔。伊講：某人和某一個「有某的」偷來暗去咧鬥（陣）。我祇好看破來切斷這條無正經的感情雙叉路，也感覺情海茫茫渺渺不知未來要如何是好，絃仔斷去仔聲音就自然寬寬仔無聲無息去。
 
7.  20世紀尾相親找愛人仔
 
老母目珠的雞母目（青光眼）慢慢變白內障，閣互赤腳醫生手術無順利，伊希望在伊還未完全青瞑進前，會當看著未來新婦的盧山真面目。
第一擺要去相3姑婆的乖查某孫仔，出門進前去弄破碗續未使去看美姑娘仔心內真未爽，我講甚麼時代啊莫信彼有的無的，庄腳人講會破相衰敗所以免閣講顯濟。經過第2擺去相著1位淑女身懸177公分閣職業不明。 
第3擺才去相著欠唚阿秀仔。阮互相甘願未記得以早的一切來重新寶惜後半軌（節）的人生路，阮無山崩地裂和山盟海誓的咒詛，相親後一個月訂婚、結婚、生一男一女等注定的命底，阮干那互相疼惜為著當下的決定無後悔來付出全部的生命力，20外年來的時間證明阮的選擇是正確的。阮攏生活在平凡家庭的甘露真情愛內底，同款有冤家、口角、憤怒、掠狂才用愛互相諒解、體貼、吞忍和惜命命。阮用土直樸實咧感受生命：無相欠債、無怨嘆、無缺憾。
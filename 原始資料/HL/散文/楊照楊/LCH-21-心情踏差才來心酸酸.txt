心情踏差才來心酸酸
楊照陽

有一日放假的下晡時，阿銘ham7阿謙兩個人相招作伴，去厝邊的溪溝也teh釣魚。釣到日黃昏的彼腳兜，兩個人才踏入厝門。阿銘攏總釣著十外尾的吳郭魚，ah佮三尾南洋鯽仔魚；阿銘to7將釣著的魚，全部剁做肉醬，提去飼in 兜飼的土番仔鴨，互伊加菜兼做點心。
阿謙較頇顢釣魚，也較無專心，定定徙來徙去，欲chhoe7較有魚的所在，結果干那釣著一尾南洋鯽仔，ah佮三尾吳郭魚ham7兩尾鼓吹魚。
阿謙轉去到厝內，to7將所釣著的魚仔，倒落去in 兜咧飼魚仔的水箱內底。後來佇隔轉工的早起，阿謙欲倒魚飼料去互魚仔食，soah看著水箱的水面，浮出一寡魚仔的屍體，干那偆本成to7有的兩隻龜，佮一尾較大尾的吳郭魚是活的。
原來細尾魚仔，去互枵鬼的烏龜看真未順眼，將伊咬死佮食一絲也肉去。阿謙足毋甘彼魚仔，是伊辛辛苦苦做一下晡久的相公，soah互龜咬死去，伊to7決定欲放捨彼兩隻龜，無愛繼續閣飼落去。
伊to7隨時敲電話，去互ham7伊上界好的朋友阿朝也。問看伊即嘛欲閣加飼兩隻龜否？若有欲飼！伊欲將即兩隻龜送互伊。因為買即兩隻龜的時陣，是早前in 兩人tau3陣去踅夜市也，有甲意才用一隻十箍銀買的。
阿朝聽著阿謙講欲送伊兩隻龜。to7真歡喜應講：「好也！」to7即時騎鐵馬來掠彼兩隻龜，用手koaN7的塑膠魚箱chah轉去。
後來，阿謙仝款會不三時，佮阿銘去溪也邊釣魚，也仝款會將釣轉來的魚仔，擱入去水箱也飼起來。但是每一擺，經過免外久，新飼的魚仔毋知是水溫的問題，抑是水質無清氣的問題，魚仔to7翻白肚死翹翹去。干那偆彼尾上大尾的吳郭魚，上有擋頭、活上久。
大概經過兩冬外，阿謙的阿姊名叫做阿琴也。突然間向阿謙講：「彼尾名叫呆呆的吳郭魚，伊ham7我上好閣上有感情，每一擺看著我，伊to7會家己泅對我即屏來，我to7緊閣用飼料互食。即嘛我已經考著二專，目nih to7欲開學，我to7愛出外去讀書，彼尾魚仔才拜託你，逐日照起工（準時）倒飼料互伊食。」
阿謙聽完以後。回應講：「莫啦！妳掠去校舍，家己用互食！ah若無？有當時也我未記咧用互食，伊會十七兩翹翹。」
阿琴聽阿謙的應話了後，感覺阿謙真無姊弟也情，連小寡iang一下to無通，to7無閣鼓請伊。家己行去灶腳向伊的阿i a(母)）講：「阿i a我若去滯學寮。彼尾魚仔才拜託您，逐工準時用互吃。」
阿琴的老母阿貞也回應講：「好啊！不二過一尾吳郭魚，那有啥物稀罕，通值得咱按咧費精神舉枷。上好是妳家己chah去學寮，家己看顧較適啪。」
阿琴聽著老母的話。就緊sai nai講：「阿i a您若有幫我飼魚仔，我的心內to7無掛礙，我才有法度，專心來認真讀書。ah若無？... 。」
阿貞到路尾to7講：「好啦！我答應幫妳飼魚仔，不過妳愛認真讀書佮認真耍，未使干那顧CD毋讀書。」阿琴聽著老母答應以後。to7足歡喜講：「阿i a，我向妳保証，一定真認真讀書。」
時間過著不止也緊，開學倏忽一下，to7過去三個半月。有一日的透早兩點，阿琴的老父名叫做阿竹也，半暝也膀胱無力，peh起來放尿；去鼻著厝內底，有一種死鳥鼠的臭腥味，伊to7四界chhoe7看是死啥物物件。
後來才看著是水箱的內底，彼尾魚仔已經翻肚死去也！伊to7將魚仔的屍體，相準準對二樓撣落去樓腳外口的糞埽桶也，閣將水箱洗互清氣，順續換清氣的水，才閣將「萬年青」擱佇水面。
到了彼日的暗暝，阿琴下課佮自修結束以後，阿貞才敲電話互阿琴也。向伊講：「咱兜飼的彼尾魚仔，已經死去也！」阿琴聽著伊心愛的彼尾魚仔死去也！心肝內真艱苦。to7問老母阿貞講：「ah恁按怎處置屍體？」
老母應講：「恁老父提去撣滯糞埽桶也，頭抵也已經互糞埽車收去也！ah無敢著提去埋hioh!」阿琴續落去閣講：「阿i a，ah無咱閣來去買一尾魚仔轉來飼，好否？」
阿貞回應講：「ah通！早前彼尾魚仔，給恁老父食三、四百箍銀的飼料。恁老父to已經心肝痛tiuh tiuh、足毋甘彼錢，妳即嘛猶敢閣siau3想欲飼。而且飼魚仔足費氣的，愛定定換水佮清洗，閣臭臊纏纏。」... 阿貞佇電話中，聽著阿琴塞鼻、塞鼻彼種哽哽的啼哭聲。
阿貞電話敲煞以後。to7向伊的翁婿講：「阿琴真毋甘彼尾魚仔。佇咧問講按怎處置屍體？ah佮想欲閣飼一尾魚仔？」
阿竹也講：「彼to7真怪奇！平常時阿琴ham7咱食過hiah濟魚仔的『屍體』，從來毋捌感覺伊有啥物各樣，ah佮ham7其中的一尾魚仔，去發生啥物感情。按怎平平一尾魚仔，那會差hiah濟，去ham7彼尾魚仔，發生hiah深的感情。」
阿貞講：「阿琴ham7彼尾魚仔，經過久長的poaN7 noa2才產生感情，即嘛突然間拆分開。而且，從今以後未當閣再看著伊的形影，伊當然嘛雄雄未適應。... 佇hiah濟的魚仔當中，干那彼尾叫做『呆呆』的魚仔，較有伊的甲目（深）緣，看未著莫怪伊會心酸酸。」

註：吳郭魚：本名「帝水魚」，是郭啟彰ham7吳振輝在新加坡掠的；在1946年掠轉來臺灣養飼，取兩人的漢姓做魚仔名。

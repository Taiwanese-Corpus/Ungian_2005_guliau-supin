

呼籲和喊呼要擋鬥久
楊照陽


阿當逐擺若是有閒，抑是坐落來，就大舌猴閣興啼淞，開嘴就講對推動母語文學，講是外呢重要的話題等等。
有一日吃暗頓的時陣，阿當閣咧向2 個小妹，話仙講母語文學的重要性。伊的牽手阿圓仔，定定聽這無變款的話題，聽到強要臭酸兼翻腹，伊足鬱卒聽未落去。
就向阿當歹聲嗽講：「母語文學也未使做飯吃的！甚麼話題嘛會使講，那就講顯嚴肅的問題。尤其今嘛的人，較愛講清爽開朗的話題。親像：爬山、唱卡拉o k 、跳原住民舞等等。」
阿當仔有夠驢馬，真正本性難移，大家就規頓飯攏愛配伊講的話。伊的話那親像汽水罐塞仔，洶洶打開、做一下衝出來，開始乒乓碰碰講未煞。
伊講：「對啊！臺語文學未當做飯吃的。這愛撥工解說互清楚，是按怎那見著五四散人，也講到嘴角全是波，甚至諍到頷頸筋反大條。目的是驚咱久長沿續落來的文化根源，在咱這代來斷絕去，彼是外遺憾的代誌。」
阿當那親像著熱狂。愈講愈續嘴講：「無自主的文化意識的人會講：『咱用外國文學，嘛會當表達咱的文化內涵，表達到真蹓掠（音）適拍（正確），做人個性那就顯堅巴、嗯頓、窩囊、咁固（音）。』」
阿當家己講家己回講：「對啊！外國文學嘛會當表達到真好勢，不二過彼跟咱的土地歹連接牽做夥，勉強用翻譯的方式，一定有多少的感受精差，因為每一種的風俗，會產生一寡特殊的思考和表達模式。」
3 個人攏恬恬聽、無應話。阿當就繼續認真講：「而且臺灣過去的外國話（日語和華語）彼攏是橫柴舉入灶的方式，用武力控制閣用政權力硬度壓制愛用，不是在咱這塊土地，用顧理性慢慢接受土地的母奶才訂根。若無？咱若全盤接受，嘛全然違反咱的淵源和尊嚴。」
阿圓仔聽到這段落。就插嘴講：「咱政府講一個中國，一個臺灣（中立）國的兩國論。有講咱臺灣是一個主權獨立的國家，按咧在語言上，咱咁愛有獨立文化意識的語言。」
阿當仔就應講：「事實上，在語言方面咱未使懶虛亂自來，咱更加愛用家己的母語來表達和創作，不通因為已經會曉，跟慣習外國的語言，就家己揚揚得意。咱愛先思考要跟家己的母語，擱在甚麼角色較好。如果無建立咱家己的母語文學，續失覺察去互『古哼古魔（音，重病）』失落去，要挽回可能愛正百冬的時間。莫怪咱臺灣目前的文學作品，攏是新、後殖民性的文學，才閣反倒轉咧恥笑，講咱才咧起步的母語文學，寫到不答不七、無夠幼膩。」
阿當仔早當前，在咧鼓吹母語文學的時陣，真齊人「打竹梳」講伊吃飽未消，吃老、老反癲，註衰尾運未成功。那會知影，風水輪流轉這變做是每一個人，今大（早）慢攏會倒轉來找根的覺醒問題，如果早一日變做全民性的運動，伊的發展就會更加驚人。
親像阿當的家後阿圓仔。初開始嘛認為顯麻煩，講連我已經吃到得要50歲，才要叫我對一仔做起頭，開始學習母語文學，未免太刁各人。... 後來不知叨一腸仔趴著，續去互致覺著重要性，變做喊上大聲的、上骨力的母語推動者。
阿當仔上大漢的小妹阿雪仔，伊體會出大兄講的含意。就贊聲講：「可見咱愛心中無掛礙，大聲表達咱的心意，m7通親像動物園內底的禽獸，以及人家飼的狗仔和貓仔，為著生活較好過，學會曉人的話意，據在人的使弄、欺侮攏未要緊，叫伊吃屎、伊就吃屎，全然無顧著動物的本性和尊嚴。」
阿當閣問上細漢的慢尾仔小妹阿真仔。問講：「阿真仔，在這方面，妳有甚麼無仝的想法否？」阿真仔回答講：「阮做秘書的人，比較較注重語言的功能，我認為我會甲意去學習各種的母語文學，對作品內底去學習和了解各種的風俗習慣。但是，要叫我去學習各種族的語言，比較上有較困難，這和生活環境有關係，我無時間和機會跟伊逐工鬥陣做夥。」
阿當聽著2 個小妹的贊聲支持，險險就歡喜到坐未著。就續嘴講：「90年教育部要開始，舉辦全面性的母語教育，彼當陣會閣面臨一寡新憂愁的議題。親像：教材內容的意識、母語文學的水準、新語詞、外來語的本土化、環保人文價值觀的提升等等。」
阿當仔真好聲嗽講：「到時陣，阮這陣做啟蒙的老戲虎，就無要閣扮戲互看囉！因為阮無才調比腳畫刀（手），去變出心新的步數，別人嘛會忍未稠看未落去。無定著愛靠恁這智慧懸、有力頭，受過後現代思想教育的新人類，來擔起上重的推動擔頭。」
阿當這頓飯吃到真有滋味，連在伊的心肝內嘛暗暗仔偷笑，因為這久伊感覺真有成就感。就是在生活中，在伊的不三時咧噴話鬚當中，去用正確的觀念影響著：阿圓仔、阿雪仔、阿真仔等，3個淑女對母語文學的態度。
尤其伊認為若是無法度對厝內的人，將道理講互一清二楚、明明白白，那有法度去感動著厝邊頭尾、朋友、社會各階層的人。由這點證明伊家己不是得著心理學中，有心理困擾的偏執（狂）症，是完成對理想的堅持，跟為著完成人生中追求美夢的願望，向面頭前的腳步，行了一大閥。

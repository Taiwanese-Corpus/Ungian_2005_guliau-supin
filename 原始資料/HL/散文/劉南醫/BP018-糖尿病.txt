糖尿病
D.M.－－Diabetes Mellitus
劉南醫
糖尿病是一種文明病，若經濟愈發達、生活愈富裕e5 國家，罹患率就愈koan5，m7-chiah 這幾年來，台灣這款患者愈來愈che7。台灣人為致糖尿病死--去e5 kap 三十年前比--起來，增加九倍。
一、 糖尿病是siaN2-mih？
     糖尿病就是尿內底有糖分e5 意思。正常健康e5 人，尿應該無糖分。血內e5 糖分若超過180 mg，hit 時尿chiah 會出現糖分。糖尿病e5 診斷，是根據血kap 尿e5 檢查來做判斷。一般來講，chai2 起空腹e5 血糖超過140 mg，食飯後兩點鐘e5 血糖超過200 mg，an2-ni 就是致著糖尿病。
    二、SiaN2-mih 款人khah 會致著糖尿病？
1.親chiaN5（尤其是近親）有糖尿病--e5。
2.四十歲起--e5。
3. 體型khah 肥--e5。
三、糖尿病--e5 有siaN2-mih症狀？
1.Kau7 尿、gau5 lim、gau5 嘴ta，三項che7。
2.體重變化，先肥chiah tauh8-tauh8 san2--落去。
3.Kui日感覺人long2 ia3-sian7。
4.性慾減退，iah 是月經各樣(koh-iuN7)。
5.皮膚會chiuN7，gau5起疹。
6. 神經痛，kha 手麻痺，目chiu gau5 疲勞。
四、糖尿病e5 分類。
1.第一型：Oa2 靠胰島素e5 糖尿病。Cheng7 細漢就發病，一定ai3 用注射胰島素來治療。
BONG報NEWS
為紀念王育德先生，由鄭兒玉牧師主催e5 台南神學院台語文化教室舉辦e5 台語師資訓練中期班第3期有17人通過考試，thang提著教師證書，3月21beh舉行結業典禮。3--月kap 6--月koh beh開初級班，9- -月chiah開中級班，借建國黨高雄市黨部會議室上課，若beh報名請chhoe7張復聚醫師，TEL：07-3897630。
2.第二型：非oa2靠胰島素e5 糖尿病。四十歲起chiah發病--e5。
五、 糖尿病kiam2 醫會好？
     糖尿病是be7 得thang 離療e5 慢性病。第一型e5 患者，無論症頭輕iah 重，一定ai3 注射胰島素。第二型--e5，病症重e5 時，ai3 注射胰島素，病若輕e5 時，用口服降血糖劑。有時免食藥，kan-taN 食物控制ma7 會tang3 控制kah chiaN5 好。
六、糖尿病kiam2 有法tou7 thang 預防？
若準講厝--ni e5 人有糖尿病，m7-thang hou7 變siuN 肥，若siuN 肥--a，ai3 減肥，hou7 體重正常chiah 好。M7-koh 有人體重正常koh 遵守各種健康e5 規則，ma7 soah 會致著糖尿病。上kai3 好e5 預防方法是請醫生做定時e5 檢查，早期診斷，早期治療。
七、 糖尿病e5人kiam2 thang lim 酒？
     Che，應該ai3 問你e5 主治醫生。輕症--e5 會得thang lim--tam7-poh8-a2。Tu2 注射胰島素e5 患者，若lim 酒，有時會發生嚴重e5 ke7 血糖症soah 就an2-ni gong5睏oh 醒，這時若當做是酒醉，kan-taN 治療酒精中毒，無即時治療ke7 血糖，che，就真害，準講救會得活命，ma7 是變成植物人。
八、有糖尿病--e5 kiam2 thang 出國旅遊？
當然thang，m7-koh ti7 出國chin3 前，一定ai3 計劃kap 安排適當e5 食物kap 藥a2，ma7 ai3 考慮著運動量e5 變化。
九、糖尿病有siaN2-mih 併發症？
1.胰臟病變：就是腰子病。尿e5 糖分koan5，細菌khah 會感染，gau5 發炎，演變到ai3 洗腰子e5 地步。
2.大血管病變：Khah 會發生腦中風，iah 是『心肌梗塞』（心臟麻痺）。
3.神經麻痺：Kha 手麻痺。
4.視網膜病變：Khah 快白內障，目chiu chhiN-mi5。
5.末梢血管病變：有時，kha tioh8 傷--a ma7 m7 知，無隨處理，就khah 會感染壞死，嚴重起來hoan7-se3 tioh8-ai3 截肢保命。
十、結論。
糖尿病雖然無法tou7 thang 斷根離療，m7-koh 若先做預防kap 早期診斷、早期治療，好好a2 控制血糖，khah be7 發生併發症，生活品質ma7 會得thang khah 好--一下。


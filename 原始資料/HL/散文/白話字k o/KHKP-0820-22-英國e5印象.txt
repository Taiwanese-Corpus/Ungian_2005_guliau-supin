
英國e5印象
1956:2.15 ti7英國黃西香
本篇筆者是總幹事牧師e5令媛。伊有高度e5批判力kap正確e5觀察，所紹介這篇印象記穩當beh引起咱真好e5興趣koh加添咱e5見識。 
Ti7舊年11 月e5教會公報，有讀著米牧師這pang轉去台灣了所寫英國人對英國e5印象，讀了感覺真趣味。今這tiap8我應主筆e5好意ai3做台灣人(抑是外國人) e5 立場，來寫淡薄我對英國e5印象。
我ti7 1955年8月1號，上陸倫敦到今，已經ti7英國迎接兩擺e5救主誕，kap 歡迎兩個新年--lah。這中間受上主e5施恩疼痛kap母會e5 關心照顧，以及ti7故鄉所數念列位兄弟姊妹e5鼓勵kap代禱，hou7我雖然離開台灣遠遠，iau2-ku2會 thang ti7 chia平安經過順序繼續我 e5學業，我代先be7禁tit ai3寫幾句ka7列位請安kap說謝。
我也有得著真好e5 機會，ti7歇睏中，去訪問hiah e5以前bat ti7台灣做工e5宣教師，就是：蘭醫生、醫生娘、萬校長、校長娘 (連雅麗姑娘)， 梅牧師娘、宋牧師娘、希牧師、牧師娘、文醫生、醫生娘、衛--先生、kap女學e5吳歷志校長等。In雖然 boe7 thang koh轉去台灣做工，iau2-ku2 in e5心暝日teh數念台灣，也ai3 我若有機會的確著替in ka7 in ti7 台灣e5 「朋友」請安！
今我ai3將我對英國e5印象簡單分做三部份來談：
1)	教會方面。
2)	教育方面。
3)	社會方面。
1)	教會方面。
Ti7台灣咱長老教會e5發展thang 講實在真特出，也平素咱所稱「教會」 e5 名詞也真單純，常常只有限ti7「長老教會」na7-tiaN7。總是ti7英國抑是外國就無hiah-nih簡單。咱e5母會ti7英國只有350間e5教會kap 倚七萬e5信徒，che比較著聖公會 (英國國教)有一萬間教會；組合教會u7 22萬e5信徒，kap三千外間e5教會；抑是浸信會有20萬e5 信徒，kap 兩千外間e5教會；thang 講是一個真細e5教派。這款教派複雜e5 体統，算是我對英國教會頭一個印象。
第二e5印象就是感覺教會真老。Che kap咱台灣少年e5教會有甚mih各樣？Tui3 積極方面來看，親像聖公會濟濟e5禮拜堂攏是ti7中世紀所建立e5,至少也有600—800年以上e5歷史。其他組合教會、浸信會、美美會、抑是長老會也攏有 200—400年e5傳統。 逐教派e5 崇拜儀式攏有in傳統的e5莊嚴性，這款e5現象ti7咱少年e5台灣教會是較oh-tit看--e5。信徒ti7這環境內長成，就自然承受系統的e5信仰 kap教理。
總--是tui3消極方面來看，教會既然老，就未免tit陷落無冷無燒e5現象，欠缺少年人hit號e5 活潑kap 活氣。除去小數熱心e5信徒以外，大多數e5會友雖然承認家己是基督徒，(in e5宗教若m7是天主教就攏是基督教)，iau2-ku2 in全然無關心ti7 教會。
雖然是an2-ni，iau2-ku2英國e5 教會tui3第二次世界大戰以來，特別 ti7這幾年來，受普世基督教聯盟(World Council of Churches)，抑是學生聯盟運動 (S. C. M.) e5影響，一發奮起全國e5信徒，促進教派e5 合一，復興教會，喚起平信徒e5 使命感，thang達到宣揚福音ti7 全國，以及全世界e5目標。
有一項真sui2 e5模樣hou7咱thang學--e5,就是in對教會e5使命e5 認識....「傳福音hou7萬百姓。」差不多每一教派攏有設特別e5學院，培養宣教師出去海外傳道。會友也攏真關心，逐家感心樂意贊助這個事業。
Ti7舊年e5熱天，tui3台灣來e5張德香、宋泉盛，kap我本身有去參加全國第二次基督教青年大會。除去天主教以外，全國e5教會攏有派代表，約略1000名。教會獻心e5 青年用「共同e5信仰kap共同e5使命」做標語，熱烈檢討教會 e5危機kap將來應該努力e5方針。Thang知英國教會雖然是老，iau2-ku2伊e5前途iau2可觀。
2) 教育方面。
我現在ti7 chia 所學習e5 專科是教育，所以我tui3 ti7 英國教育方面e5 認識kiam2-chhai2有比別方面較清楚。
英國e5教育制度，我tu2仔來e5時感覺真紛亂複雜，kap咱中國e5,抑是美國e5教育制度完全無相像。原來英國教育e5 起源並m7是小學，中學e5 建立，就是牛津 (Oxford 1168 A. D.) kap劍橋 (Cambridge 1209 A. D.)大學e5興起。到ti7 1382 A. D. Bun5-che5-su-tat8 (Winchester) e5主教才設立頭一間e5 文典學校 (Grammar School)，就是現在e5 中等學校。當時設立文典學校e5 目的thang講只有培養學生精通拉丁文，(因為拉丁文是中世紀e5學術言語)，thang升入大學深造，成做學術全才。總是普及的e5國民教育e5 推行是到500年後，ti7 1880 A. D. e5 教育法案通過了，英國e5教育史才展開新e5紀元，確立小學做國家教育制度e5 基礎。以後koh經過70年久e5奮鬥kap 變遷，ti7 1944 改行普及教育限定tui3 5歲到15歲。所以現在ti7英國每一個囡仔，到15 歲攏有享受一般教育e5權利，也in 的確著盡這個義務。
當囡仔承受普通教育e5機關e5時，m7免受考試e5壓迫，所以in thang 自由學習，盡量追求in e5興趣kap 特長。較常in攏注重ti7實際的e5方面，親像查甫囡仔注重工藝，技術；查某囡仔注重打字、料理家事等。總是ti7 in小學完畢hit年，11 歲 e5時，全國e5囡仔攏著參加國家試驗 (Selection Examination)，也tui3 這個考試e5成績分配中學e5升學，就是優秀e5囡仔 (20-30%) 照in e5 志願thang進入文典學校，抑是職業學校 (Technical School)。其餘e5 攏著繼續普通中學 (Secondary Modern School)，到in 15 歲完滿，國民教育e5義務就thang離開學校出去社會服務。
Chiah e5受選進入文典學校e5囡仔就繼續in e5學業，特別注重學究方面 (academic side)。In每學期有嚴重e5考試，到15歲e5時，koh參加國家試驗 (Exams for the General Certificate of Education)，16歲e5時，koh一回高級(high level) e5試驗。Chiah e5若攏通過就ti7 18歲 e5時，照in e5成績kap志願thang 申請升入大學，抑是普通e5學院。現在英國 (England) 攏總有10間e5 大學，thang講大學生e5 總數佔全國人口e5小部份na7-tia7,(無上10% )。An2-ni比較美國大量生產 (Mass production) e5教育制度，英國e5 特點在ti7重質(quality)；無重量 (quantity)。當然che也有伊e5 缺點；總是結論來講，英國e5教育制度就是典型的，英國民族性e5成果。教育e5成功在ti7好e5決策(Well organized scheme)，養成純良e5國民，kap保持社會e5水準。
3) 社會方面。
Tui3社會方面，我只有ai3簡單提出幾點做我對英國e5印象e5結論。
照咱所知，英國e5國家ti7政治，宗教，抑是教育每方面e5地基攏比較的堅固。自然ti7社會方面，一般百姓e5生活，無論精神上，抑是物質上，攏有相當e5把握kap安定。Che 當然m7是一朝一夕所達成，就是in對建國以來，奮鬥爭取e5 結晶。來到英國親身親目接觸著英國 e5文化，因為tui3各樣e5 角度來看，未免tit 經驗濟濟新e5見解kap 感想。總--是這中間有一項特別thang 注意e5,就是教會kap社會密切e5 關係。雖然頂面所講熱心e5信徒，只有佔人口e5 小數，iau2-ku2 ti7這個基督教e5國家內面，教會tui3 社會e5 影響真正大。一般e5社會方針攏用聖經e5教示做標語，就 ti7無形中，百姓e5行動舉止也影響。無論ti7甚mih 團体生活，學校抑是社會，基督教e5存在時常顯現ti7 in中間teh警戒操縱整個e5 國家。
最後順筆請安各位讀者，向望ti7無久e5將來beh歡喜kap逐家相見。
願主賜福咱。
(台灣教會公報第820-822號，1957年4-6月)
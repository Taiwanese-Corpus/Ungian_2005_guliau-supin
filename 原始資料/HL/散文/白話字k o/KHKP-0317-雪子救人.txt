
雪子救人
林茂生 譯
[Ti7內地有發行一款e5雜誌名叫「日曜世界」，每月一擺，是專專teh hou7主日學e5先生kap學生讀e5。Chit-pang chit-e5雜誌e5主-筆有去台灣巡視；轉來了就用六月號e5雜誌做台灣號來講起台灣教會e5消息hong5聽。中間有記偕牧師建置教會e5事，以及偌濟好聽e5代誌。有一篇是台北一個糖務係e5官吏，菅井(Sugai)君所記teh講起台北一個信主e5查某囡仔e5好心。我讀了teh想若翻譯這cham7 hou7列位看會相kap得著利益。]
我是台灣總督府內砂糖係e5當差。也有teh教一班主日學，kap偌濟囡仔平平teh受上帝e5教示。有一日出差去某製糖會社e5時聽著一層感心e5事，是一個日本查某囡仔名雪子(Yuki chiang) kap一個台灣查甫囡仔e5中間生起e5。
雪子e5老父是teh做一間會社e5買辦；就是teh ka7台灣人買甘蔗，tauh8-tauh8 kap台灣人往來。伊是真gau5做人，攏m7-bat看輕本地人。聽見講伊tui3 ti7內地e5時就熱心奉基督教。雪子是小學校e5五年生。平日去落學e5時，ti7路裡tauh8-tauh8受台灣囡仔用歹嘴罵。總是雪子永常時kap in老父作伙常常受上帝e5教示；也家己感激救主e5疼痛。今 teh想，hiah-e5罵我e5台灣囡仔是較m7-bat，我著koh較好款待in，chhoa7 in來拜真e5上帝。Tui3 an2-ni m7若無受氣in e5 歹嘴，續顛倒心內替in祈禱。
有一日雪子ti7糖phou7邊teh看人做工課；看hit-e5 kheh糖e5機器hiah巧路teh chhia-chhia轉。Goa7!平素ai3欺負雪子hiah-e5本地囡仔也倚來ti7機器邊teh sng2。囡仔e5中間一個siak落機器絞beh入去kheh。別個看見，面青sun2-sun2走到尾仔直；chhun雪子一個ti7邊仔大聲teh叫救人。總是機器lin3-long3叫，離較遠hian-e5做工e5攏無聽見伊喉叫e5聲。
跋落去hit-e5囡仔kap甘蔗做一梱直直hou7機器絞去，teh-beh活活tu著骨折肉裂e5悽慘。忽然phong3-long3 na2 親像重　e5物teh落來e5聲。像這個時陣hit-e5 teh轉e5機器　(roller)li-li le3-le3響到m7是聲說。Hiah-e5做工e5聽著聲緊緊走來看。可憐雪子ti7邊仔若親像teh亂心：用嘴喊，用手舉。大家看是ti7機器前有ka落一塊大石，也teh轉e5時去le3著才有這號音響。為著hit塊石tin3-teh，甘蔗續捲be7-tang3入。大家知hit塊石是雪子tim3落去e5,就嫌伊講，「你這個囡仔na2也真賤蟲lah！」雪子應講：「M7是an2-ni，甘蔗內有囡仔。」「Hng3!囡仔！」大家koh斟酌看ti7甘蔗內有囡仔e5腳。「He！! Hai7--lah！囡仔跋ti7這--nih8。」趕緊機器chhong3 hou7停。好佳哉！Hit-e5 kap甘蔗作伙beh入去機器內受研到碎骨粉屍e5台灣囡仔，tui3雪子bat道理有仁愛kap知識來拾著性命。
過五六月後，有一暝一陣ka-le2來扑這個糖phou7。Hit-tiap8一個台灣囡仔來背雪子走離。Hit-e5台灣囡仔是甚mih人？翻譯e5人講：「用聖教e5道理來做家庭教育e5根本，hit-e5感化e5氣力loa7大thang想來知。」
(台南教會報第317卷，1911年11月) 
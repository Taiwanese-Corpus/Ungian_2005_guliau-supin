論救少年人
San牧師
Hiah久有幾若人致意想怎樣thang救少年人免得嫖、賭、鴉片、戲佮攏總私慾。舊年祈禱會hit禮拜也有想。今年較詳細想。今年扑算thang學西國法，來建置救少年e5會。佳哉，有羅牧師tui3大英國來，排列西國e5消息。廈門中外e5牧師幾若人聚集，第先想chiah-e5 事誌，略仔扑胚模thang hou7 人想。後--來，到正月23日，就聚集ti7 鼓浪嶼，ti7 山雅各e5厝，來交陪，議論事誌。
聚集e5人，有本地少年人濟濟，老人也有。Koh有外國人，就是牧師，佮伊e5 親人、朋友。本地人有80。外國人18。大家第先食茶。後--來同心聚集有祈禱，也有吟詩，也彈琴、奏樂。大家攏歡喜。後--來，有人辯論設救少年人e5會。起頭，意思be7攏明，聽候大家相佮講詳細，才有受感動。有39個少年人才起--來，講伊愛入這號e5會。In e5名就liam5-piN 記ti7 簿--nih8。Koh 35歲以上，也有 10人也入。這號人就是有名無權，不過鬥幫贊，因為第1要緊，就是少年人著家己擔當伊e5 事誌。主理就是羅牧師；記事兩個，董事6個。Chiah-e5當職攏是逐教會有名聲e5人。論聚集e5時，起頭m7敢設傷濟擺，所以只有切要講兩擺，就是禮拜日1擺，來講究靈魂e5事誌；閒日1擺，來講究攏總有益e5事；不過 m7-thang khap8著教會e5禮拜，因為意思m7是beh害教會，是beh加添利益；就是少年人著展伊e5 才調相照顧德行；koh協力救外面人。
獨獨逐日e昏時人若有閒thang到ti7 聚集e5所在看冊，抑是新聞紙。聚集e5所在扑算ti7 泰山e5樓頂，免得攪擾。有人允$50.- thang買家私。論後來e5所費，少年講無oh。
論甚物人thang入會？無beh講伊前e5事，獨獨要緊chit-tiap8著立志做正經e5人。人boe7 thang扑算會隨便跳入、跳出，的確著知關係。到時beh設法這個事誌到斟酌，就是人beh入，著會內e5人保舉。
（台灣府城教會報 第33張，1888年4月）
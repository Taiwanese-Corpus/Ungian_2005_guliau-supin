
收成e5故事
約翰kap伊e5 老父相kap出去beh看作田人割稻。日頭真光，鳥仔四界飛。割稻e5人攏真出力。細漢e5約翰目珠金金teh看。約翰ka7伊e5 老父講：「爸爸--ah！割稻e5人無細膩。你看！Ti7這角有真濟稻in攏無割！」老父應講：「我e5細子！Hiah e5人刁故意an2-ni-siN。咱e5 聖經講，na7割稻e5 時，著留一部份無割。」約翰叫講：「爸爸，你看！Ti7 hit角今有別人來割稻。In m7 是咱chia割稻e5人！」老父講：「有影。咱著ai3歡迎in。In是散hiong人，家己無田園，所以會做得來chia割咱割稻e5人所留chhun e5稻。Ti7收成e5 時，咱ai3感謝天父，也ti7同時ai3 分hou7 別人。」
約翰聽這句了，就koh看tiap-a2-ku2,後--來就koh問講：「爸爸--ah！Hiah e5人真可憐！咱iau2有別項thang分hou7 in抑無？」老父講：「有--ah！真濟！你有bat看人扑hiah e5橄欖樹仔抑無？In 扑樹e5 時，就hiah e5熟e5橄欖攏落--落去，後--來就人ti7 樹腳攏總e5樹來得著真濟熟e5橄欖。後--來若聽候tiap-a2-ku2,hiah e5 iau2未e7熟e5橄欖就漸漸熟，總--是咱e5人m7 thang koh去扑hiah e5樹，第二擺來得著hiah e5較路尾熟e5橄欖，in留hiah e5 hou7散hiong人thang去得--著。In an2-ni分橄欖hou7 散hiong人。天父叫咱著an2-ni-siN做。Koh有葡萄。你真愛食葡萄。散hiong e5囡仔無葡萄園，所以咱留一部份thang hou7 in去挽。」
後--來約翰kap 伊e5 老父相kap行轉去in e5厝。當in teh行路e5 時，in iau2看見真濟作田人真無閒teh做工。In 那行路，那相借問，真歡喜。In就到ti7一個所在，ti7 hia有一隻驢teh行旋一環，一直行，一直行。約翰看伊teh an2-ni oe磨，來做麵粉。伊也看hit隻驢e5目珠是掩--teh，hou7伊boe7看路。伊就問：「爸爸--ah ! 為甚mih，hit隻驢e5目珠掩--teh？」老父應講：「你學驢一直行一環真濟擺來看mai7!」約翰就學驢一直行，一直行扑一環真濟擺，後--來頭殼眩，致到伊著倒ti7塗腳歇睏。後--來伊忽然間跳--起來講：「爸爸--ah！Hit 隻驢an2-ni行無眩，是因為伊e5 目珠掩--teh。」爸爸講：「An2-ni 著。」Hit隻驢就歇睏，所以約翰去beh ka7伊so一下，就講：「伊真sui2,koh真肥。」爸爸講：「是--ah！伊真肥，因為雖然伊e5 目珠是掩--teh，伊e5 嘴會thang食，也chiah e5 oe磨e5人攏hou7伊出在伊食，攏無阻擋。所以an2-ni-siN，這個收成也有分一部份hou7 驢thang用。」
In兩個就koh再行，約翰講：「爸爸--ah！咱也著分hou7天父來感謝伊。」爸爸講：「著--ah！Ti7 明仔再是感恩節，咱著提一部份來獻hou7天父，來感謝伊，因為咱所有e5 好物，攏是tui3 伊來。」
聖經節。利未記 19: 9, 10；民數記 25:4,24: 20, 21； 詩篇 100篇。
(台灣教會公報第779號，1953年11月)
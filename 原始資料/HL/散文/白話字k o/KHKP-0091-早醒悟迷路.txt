
早醒悟迷路
有人用鐵枝做器具，下餌teh tng老鼠，hit號物叫做鐵貓。Ti7某所在e5店主，伊內面老鼠真濟，就將鐵貓來當，到暝時，歸群e5老鼠it 著beh食餌就入去，活軌一下振動，門家己關，攏無路thang 走出去。Hiah e5老鼠就hoa7-hoa7吼，做伙teh議論講咱大家an3怎樣到chia mah？從中一隻teh講：「我看見有物就入來，門續關起，所以be7 tit出。」Koh一隻講：「我kan-ta顧目珠前e5餌，m7知怎樣thai3會來chia。」Koh一隻講：「An3怎樣到這所在，我真正想be7曉tit。」koh一隻講：「到就既然到，且來食chiah e5餌就好lah!」Koh一隻慘白色e5老老鼠，憂頭目結偌久，lian2白鼠吐氣講：「Lin2 m7免an2-ni lo5-lo5吼亂亂辯，攏是無路用，今已經到chia lah！若beh辯看對tah落入來，m7值著想看怎樣正會tit出去，是較好lah！」
店主聽見就吐氣講：「kui陣老鼠入去lah！」In it著食，ni7 be7記tit顧身軀，hit隻老老鼠所講--e5,知圖謀出，ni7 m7知張持入。今世間人貪眼前e5財利，ni7無顧著後來e5禍端，就是親像an2-ni。所以俗語講：「君子e5人beh謹慎路尾，m7值著謹慎起頭。」聖經也講：「有知識e5人代先知來閃避陷害；憨e5人，進前去，tu2著刑罰。」
(台南府城教會報第91卷，1892年11月)


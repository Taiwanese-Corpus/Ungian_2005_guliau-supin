辯神主論
今有接著廈門來e5批，前e5木主論已經批評定著。今照次序排列ti7 下底：— 
1.葉漢章，小溪。 
2.盧三元，鼓浪嶼。 
3.李超然，廈門。 
4.李記際，廈門。 
5.蔡天賞，泉州。
阮看chiah-e5論真大路用thang利益人，向望別日beh將頭幾若篇印規本。現時請將頭名e5論印ti7 下底。
做論e5因端
舊年尾，有接--著台灣牧師一個題目，吩咐唐山台灣教會內e5先生，以及會友，著做一篇論來辯明神主e5意義。我是淺學e5人，詳細想這個事誌不止oh得推考到明，本然m7 敢做論，總--是這個事誌盡在要緊，因為中國人，對古早就hou7 這號服事神主e5風俗所縛，那久那深，若無辯明，驚了教會內e5人hou7 世俗人嫌伊無祖無公，就無話thang應--伊；hiah e5外面人來聽道理，雖然o-lo2道理好，總--是固執hit號服事神主e5風俗，m7 肯放離來服事上帝；所以我就無見笑我e5 無學問，大略做幾句來議論服事神主e5 m7 著，佮信主e5人著怎樣來顯明真孝e5款式，向望thang做辨明孝道e5小可幫贊。若是其中有項無明，請列位e5牧師刪改，指示，是我e5 心所大大向望。
頭序
解明神主兩字e5意思。
今神主兩字，有人講木--主，che是較無合意思，因為木字解說是柴，主--字，解說是所歇e5位，的確著稱神主較合。因為神--字，是指死人e5神魂，主--字，是指神魂所歇e5位。因為中國對早有經起三教九流，用濟邪術異端譴損 迷惑人。其中有釋教，造出輪迴e5道理，引誘眾人。伊講人稟受天地陰陽二氣交感出世成做人，所以人e5身軀有三魂七魄；魂是陽氣，魄是陰氣；看『淮南子說山訓註』有講，魂是陽神，魄是陰神；魂指人e5智慧，魄指人e5精英。
釋教講人死e5 時，魂昇上懸，魄降落地；三魂，一條歸墓，一條歇ti7 神主--nih8,一條入陰間，後--來koh再出世，若是生前食菜，奉佛，誦經，禮懺，收心行好，就chhoa7到西天清淨e5所在，成仙，成佛，若是做歹e5人，神魂入陰間，著經過18重地獄，後--來koh再出世，有e5 做禽鳥、有e5 做走獸、有e5 做六畜。這號真正是異端，大陷害中國人，m7但平常e5人受伊e5 迷惑，就尊貴博學e5人亦受伊e5 迷惑，那久那深，不止oh得曉悟。今beh辯明這號服事神主e5 m7 著，向望hou7 人緊猛  放sak --伊，來服事上帝，thang行真孝，會享受上帝所應允e5長歲壽。Che是做頭序。
開拆
分做七段
第1段，設立神主e5款式。第2段。論設立神主e5源流。第3段。論古早帝王獻祭神主e5緣故。第4段。論設立神主e5本意。第5段。論設立神主e5 m7著。第6段．論獻祭神主e5 m7 著。第7段。論耶穌e5學生著tui3重真孝。 
第一段
設立神主e5款式
中國人e5設立神主，伊e5 款式無相同，總--是伊e5 意思大概相同。因為中國不指大，共有18省，逐省無一盡有神主。第一tui3重神主--e5,就是福建廣東兩省；ti7 只兩省e5中間，所設立e5神主亦無一盡相同。有所在無逐家有服事神主，只有伊e5 社裡有起祠堂，內面設1個公牌。若是前程家，抑是家長，以及有錢e5人過往，伊e5 子孫就將伊e5 名字寫ti7公牌--nih8。若是平常人過往，就boe7得thang寫ti7 公牌，只有設一本家譜，記載過往e5人e5事誌tiaN7-tiaN7。
論福建省，獨獨漳泉兩府盡在tui3重神主；所以逐鄉社有起祠堂，設立公正e5神主，koh逐家亦有設立私khia  e5神主。
這個神主牌，古早是用桑仔柴來做，有e5 是用栗柴來做，稱做祖宗來服事，是beh表明報本追遠e5意思。稽考『公羊傳』有講，虞子用桑柴，是取伊仁惠e5意思；周子用栗柴，是取伊堅定佮表明尊敬e5意思。
所以人死，就著買一仙神主，不論男女，攏著照伊e5 名姓來寫ti7 神主--nih8。譬喻查甫人姓陳，中央著寫，顯考陳公諱某名神主；若是婦人人譬喻姓林，著寫，妣林氏某名神主。右爿著寫孝男e5名。神主是兩爿來合--e5,內面寫死人e5生時日月，佮過往e5年、月、日、時，葬ti7 甚物山，以及分金  字向。
到ti7 出葬e5 時將神主chhai7 ti7 魂亭 --nih8,佮棺材扛上山，買一隻白雞角he7 ti7 棺材頂；若是富貴e5家，就請一個有爵位e5人ti7 beh進葬e5 時將白雞去刺血，點ti7 神主--nih8,號做點主，意思是beh hou7 死人e5神魂歇ti7 這仙神主--nih8。
已經點主明白，就將棺材安葬，然後才將魂亭扛倒去in厝，號做返主；到in厝，就排列牲禮獻祭，hou7 子孫親戚朋友跪拜，號做安位。到第3日透早，伊e5 子孫舉燈到墓，提一塊墓塗，沿路叫伊倒--來，號做叫墓；將墓塗he7 ti7 香爐--nih8,糊一座靈厝，一仙魂身，早暗排菜飯獻祭、燒紙錢，號做孝飯。散hiong人孝7日就煞，較會得過e5人孝14日，富貴e5人孝49日，然後請和尚來超度，號做拜懺；有人講，做功德，有人講，做功果，有人講，做香華；有--e5 做半日，有--e5 做一日，有--e5 做幾若日，攏無定著，是照伊家事e5有無；到e昏就燒庫錢，號做繳庫；到半暝，就將冥厝佮魂身一盡燒lio--去，號做除靈；然後只有逐月e5初一、十五佮年節孝菜飯定定；到一年滿，就做忌，號做對年；到3年，就將神主請入龕，有e5 請入祖厝。Che是設立神主e5款式。
議論第二段設立神主e5源流
今這號神主e5源流，真正oh得稽考，因為流傳不止久，常常聽見人講，是對丁蘭設起，但是無冊thang稽考，獨獨「日記故事」有大概記載伊e5 事誌tiaN7-tiaN7。是講：「漢朝丁蘭是河內e5人，細漢e5 時，父母早過世，boe7得thang奉養，到大漢數念父母養育深恩，無thang報答，就刻柴做像，服事伊親像活，伊e5 某服事日久，就無敬--伊，看做柴頭，用針鑿伊e5 指頭仔，血水流出。丁蘭看見柴像流血，心大憂悶，流目屎，問伊e5 某得知情由，就離伊e5 某。」對an2-ni，後來e5人就學--伊，設立神主做父母公媽祖宗來服事。
總--是細膩講究，神主的確 m7 是對丁蘭設起，因為有3項e5無合。第一項e5無合，丁蘭是小可e5人，無爵位，無好額，thai2-tho2會hou7 眾人攏趁--伊--ah ? 設使會hou7 眾人趁--伊，亦boe7會hou7 官府趁--伊；若會hou7 官府趁--伊，亦的確boe7會hou7 皇帝趁--伊。第2項e5無合，丁蘭是漢朝e5人，稽考神主較早就有，m7 是對漢朝起頭。第3項e5無合，「日記故事」e5冊，m7 是大經典，就是清朝道光年間陳彌光先生所著--e5。雖然有記載24孝，其中有項無實，不過是假設愛勸人行孝道定定，beh thai2會得thang做憑據--ah？親像an2-ni，這個設立神主的確是較早。
有人講是對周武王設起，因為史記有記載，紂王無道，殘害百姓，武王beh去伐--伊e5 時，大會諸侯ti7 盟津，ti7 眾諸侯e5面前發誓，勉勵眾人同心伐紂；所以設立伊e5 老父文王e5神主牌去伐--伊。因為紂王是人君，武王是諸侯，若用人臣伐人君是不忠，設使 m7 去伐--伊，出在伊暴虐百姓是殘忍。Koh天下諸侯三分有兩分歸周，che是天命令伊著去伐--伊，所以設立神主牌，用伊e5 老父文王e5名去伐--伊。Che 是設立神主e5源流，總--是亦boe7得thang做確實e5憑據。
Koh稽考「書經」，泰誓上e5篇記載武王伐紂e5事誌，就是武王續接伊e5 老父文王侯位e5 13年，正月，大會諸侯ti7 盟津，武王發誓e5話，其中有講：「商王受無beh服事上帝神奇，無服事伊e5 祖宗，佮我小可人承受伐商e5命令ti7 我e5 老父文考e5祖廟。」對這幾句thang 知，武王e5第先已經有神主--lah，因為武王講伊受命令ti7 文王e5祖廟。An2-ni神主e5源流 m7 是對武王設起，總--是oh得明明知是對甚物時起。雖然中國書冊不止濟，亦無thang稽考到準，只有第一早e5冊，就是書經，其中舜典有記載「正月卜日，終于文祖」e5句，文祖，是指黃帝e5廟 。Koh大禹謨有記載「正月朔旦，受命于神宗」e5句，神宗指堯帝e5廟。對an2-ni thang知，堯帝已經有神主--lah，因為有祖廟，就的確有設立神主，扑算這個設立神主的確是對堯帝起頭，是hit時只有尸主tiaN7-tiaN7，iau2-be7有木主；到周朝就koh加添設立木主；對an2-ni就有兩號e5神主。到漢朝才廢無尸主，獨獨有木主tiaN7-tiaN7。Che是設立神主e5源流。
第三段
古早帝王設立神主e5緣故
今古早e5人設立神主，就是beh獻祭祀；因為中國是不止早e5國，對堯帝e5 時已經有祭祀e5法度，就是有祭天地，號做郊社e5禮：看《中庸》，第19章有記載，「郊社之禮所以事上帝」e5句。Koh看《書經》，《舜典》有「肆類於上帝」e5句。Koh有祭名山大川e5神，號做「柴望秩于山川」；koh 有六宗e5祭，號做「禋于六宗」，就是尊敬e5祭；因為所祭有六項，第一四時，第2祭寒暑，第3祭日，第4祭月，第5祭星辰，第6祭水旱。
Koh有祭百神，號做「遍于群神」，就是祭山頭、墳墓、水邊，佮古早聖賢e5神。
Koh有祭祖宗；看《中庸》，第十九章，有「宗廟之禮所以祀乎其先也」e5句。Koh看《禮記》＜祭法＞，記載設立祖廟是對堯帝起；總--是hit 時iau2-be7齊備，到周朝周公加添祭禮，才大齊備。Koh後--來再koh加添祭祀不止濟；就是對三代以後，凡有設立法度ti7 百姓--e5,佮勤勞ti7 王事--e5,以及前代e5聖賢，攏著祭；亦有祭雲、虹、雨、灶、中霤，家神，外鬼，算boe7了。
稽考周朝e5法度，皇帝有設立7廟、諸侯5廟、大夫3廟、適士2廟、官師一廟、百姓無廟，若有寢室，就是廳堂。An2-ni 皇帝會得thang祭祀7代e5祖。諸侯5代，大夫3代，德士兩代，官書，百姓一代，就是thang獻祭伊e5 父，亦boe7得thang獻祭伊e5 祖。
皇帝7廟，中央e5廟chhai7始祖e5神主，左爿有三昭e5廟，右爿有杉木e5廟。照次序來稱呼--伊，伊e5 父e5廟號做考廟；伊e5 祖e5廟號做王考廟；曾祖e5廟號做皇考廟；高祖e5廟號做顯考廟；五世祖e5廟號做祖考廟。這五世e5廟ti7 五服內，伊e5 親iau2-be7盡；所以逐月一擺祭。到ti7 6代7代祖e5廟，號做遠廟，亦稱做祧廟；因為親盡著遷徙，無ti7 五廟e5數內，所以一年若有四時e5獻祭tiaN7-tiaN7。看《詩經》＜天保定爾＞ e5篇，有「禴祠烝嘗」e5句；春祭，號做祠；夏祭，號做禴；秋祭，號做嘗；冬祭，號做cheng ; 這個四時e5祭，號做孝享，是表明盡孝敬e5心；亦有春秋二祭。
親像an2-ni，thang知古早帝王設立神主e5緣故，是beh奉祭祀tiaN7-tiaN7；所以諸侯、大夫、適士、官師、百姓攏總趁--伊。因為an2-ni，中國人第一tui3重--e5就是神主，逐鄉社起祠堂，一年四時獻祭，歷代流傳無煞。Che是古早帝王設立神主e5緣故。
第四段
獻祭神主e5本意
稽考《書經》《舜典》記載「有能典朕三禮」hit句，意思是講：「有甚物人會治理我e5三禮--ah ? Hit個三禮，就是祀天神，祭地祇，饗人鬼。因為古早e5人扑算天有天神，地有地神，人死，伊e5 神魂猶原ti7--teh會來享受，來鑑納，佮會降福消災，所以才設立這個獻祭e5禮。
今愛議論古早人設立獻祭祖宗e5本意，大略有兩項。第1項e5本意，是beh追念祖宗e5功勞佮德行。所以五帝e5 時，用人做官，著查考hit 個人本身e5好德，koh著稽考伊e5 祖宗e5功勞佮好德；因為有德行e5人會致蔭伊e5 子孫。第2項e5本意，是beh向望祖宗e5神來享受來鑑納，thang降福hou7 子孫。
有人講古早帝王設立獻祭e5禮，意思m7 是beh向望祖宗會來享受，來鑑納，以及降福消災；獨獨是愛用一點e5孝心來追念祖宗e5功勞德行，thang續接伊e5 心志，傳述伊e5 事誌，表明報本追遠e5意思；因為祖宗ti7--teh e5 時會用盡禮來服事--伊，到ti7 過往，會用厚禮來埋葬--伊，然後亦著用盡禮來獻祭--伊，才會算是服事父母公媽祖宗e5齊全；是親像孔子講：「生，事之以禮，死，葬之以禮，祭之以禮」；an2-ni古早帝王設立這個獻祭，祖宗e5禮，專專是因為beh追念tiaN7-tiaN7。
就應伊講，m7 是an2-ni；雖然是講beh追念祖宗，但是大面是beh向望祖宗e5神來享受，來鑑納，thang降福消災。
稽考《詩經》中有3項e5憑據。第一項e5憑據：看＜清廟＞我將我享e5篇，有兩句講，「伊嘏文王既右饗--之」意思是講，會降福氣e5文王，已經降落ti7 牛羊e5右爿來享受我e5 祭物。第2項e5憑據：看＜臣工＞＜有瞽＞e5篇，有兩句講：「肅雝和鳴，先祖是聽」意思講，樂器e5和聲，親像致到祖宗e5神降--落來聽。第3項e5憑據；看＜商訟＞嗟嗟烈祖e5篇，有兩句講，「來假來饗，降福無疆」；意思是講，祖宗會來享受，來鑑納祭物，亦會降福hou7子孫。
已經有這3項e5憑據thang知古早帝王設立獻祭祖宗e5禮，m7 但是beh表明孝心來追念祖宗e5功勞德行，要緊是beh伊來享受，來鑑納，續降福hou7 子孫，是明--lah！
Koh咱現時e5人一年幾若擺獻祭神主，伊e5 意思佮早有各樣；因為m7 是beh追念祖宗e5功勞德行，專專是向望伊來享受，來鑑納，thang降福hou7 子孫定定。常常看見婦人人，ti7 年冬月節佮做忌獻祭神主e5 時，手舉起香，常常是求伊e5祖宗著保庇子孫，造化寺長歲壽，囡仔頭殼teng7,好育飼，攏m7 bat聽見伊講beh追念祖宗e5話；有時抵著家內e5人破病，常常是求伊e5 祖宗hou7伊緊好。Che是顯明現時e5人e5獻祭祖宗是全然向望祖宗來享受來鑑納，thang降福氣，消災殃，是明--lah !
第五段
設立神主e5 m7 著
今古早帝王設立神主有兩號，一號是尸主，一號是木主；這兩號攏無合情理，大約有兩層。第一層，論尸主有兩項無合情理。第就是到獻祭e5 時用伊e5大孫裝做祖宗e5尸像正正teh坐，hou7 同族e5人排祭物獻祭跪拜，表明孝敬e5意思；koh有異姓e5親戚朋友thang來助祭。所以古早極tui3重這號尸主，親像程子有講：「古人祭祀用尸，極有深意」。因為人死，魂氣已經散，孝子求伊e5祖宗e5神來獻祭，若無尸像就boe7會享受，因為死e5人boe7會食；所以用尸像替伊享受。親像《詩經》＜生民＞＜鳧鷖＞ e5篇有講：「公尸來燕來寧」，意思是講，祖宗e5尸像來享受伊e5 祭物，續降落福氣。親像an2-ni，雖然講beh獻祭已經死e5祖宗，實在是祭著iau2-ku2活e5孫仔。Che是設立尸主無合情理e5頭一項。
第1項，就是用大孫裝做祖宗e5尸像，hou7 通家e5人獻祭跪拜，就伊e5 父母e5拜尸像，是拜著伊e5 子；但是子受伊e5 父母跪拜敢 m7 是背五倫--mah ? 譬喻做戲e5人父子同一班，上棚搬戲，有時父裝做子，子裝做父，boe7免得父著拜子；che是戲謔e5人e5所做，正經人的確m7願去做，何況帝王公侯大夫君子e5人肯做這號戲謔e5事誌--mah ? Che是設立尸主第2項e5無合情理。
第2層：論設立木主有5項e5無合情理。第一項，稽考古早只有帝王諸侯會得thang設立木主；對卿大夫以下，攏總boe7得thang設立木主。現時眾百姓攏總有設立木主，che是僭權行帝王諸侯e5禮。Koh帝王e5設立木主，到7代就煞，諸侯5代，大夫3代，現時鄉社e5祠堂設立木主盡濟，有e5 到幾若十代。Koh m7但做父母公媽祖宗e5人死了會得thang設立木主，連少年夭壽e5人死後亦有設立木主，是koh卡背理。Che是設立木主無合情理e5頭一項。
第2項；設立木主e5人，意思是beh hou7 伊做祖宗神魂的siu7;獨獨無想人活，伊e5 身軀會容允得神魂--e5,因為有心腸臟府五官四肢；到死後神魂離開身軀入陰間，尚且boe7 koh入身軀來koh活hou7 子孫奉養，beh thai2會入ti7 神主hou7 子孫獻祭--ah？因為木主獨獨是一片柴。師父所做，beh thai2會hou7父母公媽祖宗做神魂e5 siu7來歇--ah？Che是設立木主無合情理e5第2項。
第3項；人甘願用錢去ka7木主師父買一仙木主，稱做父母公媽祖宗，m7 知甘願稱木主師父做始祖--mah？我知的確m7 甘願；已經m7甘願稱師父做始祖，啥事甘願稱師父所做e5木主做父母公媽祖宗--ah ? Che是設立木主無合情理e5第3項。
第4項；人若無驚，會用銀買別人e5子來做家己e5養飼到大漢thang奉養父母，佮傳後嗣；che是人情e5所相同愛--e5。親像俗語有講：「養兒待老，生子傳後。」設使若無父母公媽祖宗會甘願用銀買別人來做父母公媽祖宗--mah？Che是人情所m7 甘願。既然m7 甘願用銀買別人來做父母公媽祖宗，啥事去買父母一仙木主來做父母公媽祖宗，來孝敬跪拜？雖然講是beh敬父母公媽祖宗，實在是侮慢--伊；敢m7 是真憨--mah？Che是設立木主無情理e5第4項。
第5項；常常看見世俗人這家幾若十仙木主，有e5 是祖宗，有e5 是公媽有e5 是父母，有e5 是大官大家，有e5是子查某子，有e5 是新婦，大細無平，男女相參，攏總同一龕；親像an2-ni，男女無分別，大細無次序。設使chiah-e5人活e5 時會相佮企一間厝，相佮食一塊桌，相佮睏一張眠床--mah？的確boe7會。Che是設立木主無合情理e5第5項。
第六段
獻祭神主e5 m7 著
今這個服事神主大略有3項e5無合情理。第一項；人e5祭獻神主是扑算死e5人有來享受，來鑑納，攏無想神主是這片柴tiaN7-tiaN7，beh thai2會lim 食？試看獻祭明白，物猶原ti7--teh，攏無小可減，猶原是活人收去食，佮神主攏無干涉；是空空獻祭，攏無利益祖宗。稽考上帝創造萬物，獨獨因為活人e5路用，到死後就 m7 使用物；因為肉身歸土，神魂入陰間，這世間e5事誌攏總明白。親像俗語講：「三寸氣一下斷，萬項事誌煞了了」；beh thai2會享受祭物--ah？親像an2-ni，人e5獻祭神主，雖然是講beh獻祭祖宗，實在是獻祭家己。譬喻有人teh睏，若煮一碗好物，滋味盡在好食，下ti7 伊e5 床前，若無叫伊醒，尚且boe7食，何況人已經死，thai2-tho2會來食子孫所獻e5祭物--ah？設使死e5人若會來食，啥事 m7 一日孝三頓；獨獨一年e5中間只有十外擺獻祭定定；親像an2-ni，伊e5 祖宗敢無成做陰間e5枵鬼--mah？Che是獻祭神主第一項e5無合情理。
第2項；若是祖宗枵餓艱苦，就的確常常來討食；因何神主安然靜坐攏無振動？設使伊會吞忍枵餓，到獻祭e5 時，父母公媽祖宗齊來享受，的確相爭食。若是富貴e5家祭物濟濟，山珍海味排列滿桌，驚了祖宗食到傷飽，積傷致到破病。若是散hiong e5家，祭物少少。不過是菜飯定定，驚了祖宗食boe7飽，猶原枵餓。我be7 bat聽見陰間有破病鬼，佮枵鬼。Koh有人無後嗣thang獻祭，就ti7陰間常常做枵鬼，敢m7 擾亂最賊--mah？我be7 bat聽見陰間有賊鬼佮亂鬼。設使神主若會食，驚了無人敢獻祭；an2-ni人獻祭神主 m7 是beh hou7 祖宗食，實在是家己愛食。Che是獻祭神主無合情理e5第2項。
第3項；有人講，神主雖然boe7會食物，iau2-ku2會享受物e5氣味。就應--伊講，若會享受物e5氣味，啥事所祭e5酒無較薄，物亦無失味，甜--e5猶原甜，鹹--e5猶原鹹--ah？有人koh講，設這個獻祭e5禮，m7 是講祖宗會知，亦m7 是講有來享受來鑑納，獨獨是愛盡孝心tiaN7-tiaN7。試問祖宗既然m7 知，亦無來享受，怎樣是盡孝心--ah ? 因為孝道貴重真實，無貴重外皮；若愛用祭祀來表明孝心，是直直愛買孝子e5名，ti7 祖宗有甚物利益--ah？Che是獻祭神主無合情理e5第三項。
今用情理來論，設立神主獻祭神主固執掠做是孝敬祖宗，實在是大不孝，因為是欺騙祖宗。聖冊教示咱 m7-thang欺騙人；別人尚且m7-thang欺騙，何況thang欺騙伊e5 祖宗--mah ? 若是an2-ni，就是得罪祖敢 m7 是大不孝--mah？  
Koh對服事神主有時出濟濟艱苦；養子、娶細姨、買女婢，向望人丁較濟，thang做強房硬角，thang分祖宗e5家業較大份。對an2-ni常常致到冤家械鬥相告，有e5 強房欺負弱房。Koh有所在鄉社e5禮，人若生查甫子，ti7 正月著辦濟濟物ti7 祠堂--nih8,獻祭祖宗；然後請鄉里e5前程佮街長，號做辦丁桌；好額人辦會起，散hiong人辦boe7起，有e5 著賣田園；若無田園姑不chiong著賣伊e5 子來辦hou7人食。Koh有所在有輪流祭祖e5例，就是逐年做祖忌e5日，抑是年冬月節，逐房頭著輪流辦ti7 祠堂獻祭祖宗，然後請逐房頭e5人；定著逐擺著辦幾碗，一碗著偌濟物，攏boe7少--得；好額人辦會起，散hiong人辦boe7起，亦boe7煞--得，有e5 著賣子來辦hou7 人食。Koh有所在亦著分龜，就是著照伊e5 鄉社e5火鼎，一口灶分一個；有人若無分--著就beh嫌--伊，有時亦會致到冤家。前年有一個鄉社為著分龜e5事誌，一人無分--著，致到相扑，後--來告ti7 官府e5面前，雙爿了銀幾若百箍。對an2-ni看，服事神主真正是大不孝。
有koh較傷重--e5,就是得罪上帝。因為上帝條誡律e5第2條，是禁人莫得彫刻偶像，天頂地下水中萬項物，莫得做像親像--伊，莫得跪拜，莫得服事，亦人刁故意做神主來服事敬拜。che是背逆上帝。設使得罪ti7 iau2活e5祖宗就的確著受伊e5 責備；若是祖宗已經死了，雖然得罪--伊，亦 m7 使驚hou7 伊責備。總--是得罪上帝，得罪boe7免得伊e5 責備；因為上帝是永活全能e5主宰。伊e5 戒律有講，因為我耶和華就是lin2 e5上帝，決斷boe7容允別e5上帝匹配我；怨恨我e5 人，降災厄hou7 伊對父到子到3、4代。若是an2-ni，服事神主e5人著趁早醒悟。
第七段
耶穌e5學生著tui3重真孝
頂面所論服事神主是欺騙祖宗，koh得罪上帝；總--是信主e5人已經受聖神e5感化改舊換新，凡事tui3重真，棄絕假，歡喜執守上帝e5戒命，盡心疼上帝，koh疼人親像家己．這個疼人親像家己，著掠疼父母做第一要緊；所以第五條戒講，敬lin2 e5父母。An2-ni孝敬父母，是做人e5子兒要緊e5本分；大約有三層thang議論。
第一層：論著孝敬父母e5緣故。因為父母生咱、養飼咱、抱咱、照顧咱、教示咱；伊疼子e5心無所m7 到，劬勞e5深恩講boe7盡。親像《詩經》＜蓼莪＞e5篇有講：「欲報之德，昊天罔極；」親像an2-ni，做人e5子兒，就若行孝道到盡，亦m7 是稀罕e5事誌，不過是合該tiaN7 -tiaN7。
第二層：論父母生前e5孝敬。今父母iau2 ti7-teh，著及時孝敬--伊，早暗著服事甘旨，勤儉粒積來奉養--伊，報答父母養育e5深恩；m7 但著奉養伊e5身體，koh著奉養伊e5 心志，凡事歡喜順趁--伊，常常hou7 伊e5心歡喜。親像孔子講：「父母其順矣--乎。」因為外面既然有恭敬e5禮，內面的確有尊敬e5心。這號順趁父母e5命令，比奉養伊e5 身體是koh較要緊。設使奉養父母hou7 伊食穿充足，若無承順得著伊e5 心歡喜，佮養飼狗馬有甚物各樣？親像子由teh問孝，孔子應--伊講：「今e5有孝--e5,是掠做會養飼，到ti7 狗馬攏平平會飼，若無敬有甚物分別--ah ？可見服事父母的確著掠敬做要緊。
若是父母e5命令有合上帝e5旨意，雖然著磨亦m7 thang推辭，因為父母疼子，愛伊做有路用e5人，就常常愛hou7伊著磨；不論士農工商，的確時常教督；親像孔子講：「愛--之能勿勞m5乎？An2-ni做人e5子兒，應該盡力來行父母所命令，m7 thang侮慢--伊。」
設使父母命令是逆上帝e5旨意，就m7-thang趁--伊。因為父母會錯誤，咱m7-thang佮伊相同錯誤。總--是m7-thang佮伊做對敵，著遏止受氣，用歡喜e5面色、溫柔e5聲音、婉轉e5話，起敬起孝來苦勸--伊；親像孔子講：「事父母幾諫，見志不從，又敬；不違，勞而不怨。」an2-ni向望伊歡喜聽，會改伊e5意思，來趁上帝e5旨意；che才算做「生事之以禮。」
Koh服事父母，著學古早人e5模樣；親像曾子奉養伊e5 老父曾軾，m7 但逐日用好e5物養飼伊e5 身軀，koh凡事請問歡喜遵趁伊e5 意思，來養飼伊e5 老父e5心志。所以孟子有講：「事親若曾子可以。」Koh著親像舜e5服事伊e5 老父瞽叟，雖然瞽叟最酷毒e5老父，舜iau2-ku2會盡服事父母e5道理，致到hou7 伊e5老父瞽叟歡喜。這個是中國稱大孝e5人，咱著學伊e5 款式。
Koh有聖經所記載大孝e5人，咱一發著學--伊；就是約瑟，伊得志e5日，奉養伊e5 老父雅各，hou7 伊安然服事上帝到ti7 一世人，亦續照顧伊e5 通族。Koh有一人純全有孝--e5,就是救主耶穌；伊齊全遵趁天父e5旨意，奉差臨到世間，來行救人e5事誌，到一世人無一點仔e5欠缺。看＜約翰17章，第4節＞講：「我榮光你ti7 世間，你所交代我行--e5,我已經行--伊。」親像an2-ni，信主e5人beh行孝道，m7 但著學古早稱大孝e5人e5模樣，一發著學救主，才thang講是齊全e5有孝。
第3層：論父母死後e5孝敬。今信主e5人，m7 但父母活--teh e5時著孝敬，就父母死後亦著孝敬。就是父母死e5 時，著盡哀傷e5情，憂悶啼哭；koh照伊e5氣力備辦棺槨衣衾來葬--伊，來安伊e5 肉體；著企墓牌做記號；che才算做「死，葬之以禮。」到ti7 埋葬了後，就無物thang敬奉，若有守三年e5喪孝，來數念伊十月懷胎3年乳哺e5恩德。論到獻祭e5禮就m7 使用，因為屬ti7 外皮，m7 是真孝，攏無利益父母，反轉得罪上帝，所以m7 thang行獻祭e5禮。
雖然m7 使koh再用物款待父母，亦m7 是講孝道行會盡，iau2-ku2有thang行；就是翁某著和合，看＜以弗所第5章22節，28節＞；兄弟著相疼，來數念同胞e5義；看＜羅馬12章，10節；＞che是孝敬父母e5實心。Koh著和好宗族，顯明一本e5親，che是孝敬父母e5實事。Koh著照時巡視父母祖宗e5墳墓來照顧伊e5 骨頭；畫伊e5 大壽抑是肖影thang看伊e5 面貌。Koh著將伊e5好話，好e5品行記ti7 冊--nih8,thang教示子姪親人；設立族譜，記載父母祖宗e5生辰日月，佮過世e5年、月、日、時，佮葬ti7 甚物山，hou7 歷代e5後裔有thang稽考；che是孝敬父母e5實用。Koh著立身行和，盡力經營來照顧父母祖宗所留e5業，來榮顯伊e5 名聲；che是孝敬父母e5實德。親像an2-ni，才thang講是「報本追遠」「繼志述事」，盡孝道e5意義。
結尾
論行盡孝的確有大福氣
今孝是做眾項好德e5頭，信主e5人若會行頂面所論e5真孝，的確會得著上帝所應允e5福氣。因為第五條誡有講：「敬lin2 e5父母就thang ti7 耶和華lin2上帝所賞賜e5地方，來享受長歲壽。」看這句所包含--e5是不止闊；因為長歲壽是五福e5頭一條。古早舜會盡服事父母e5道理，得著稱做大孝；看書經堯典講：「克諧以孝；」所以得著上帝上帝所賞賜e5爵位、俸祿、名聲，長歲壽到老善終。
願咱信主e5人勉勵來行這號真孝e5本分，亦thang向望會得著這號e5福氣。設使boe7得著這世間外皮chiah e5福氣，iau2-ku2會得著心肝常平安，時刻佮上帝相親，較贏ti7外皮e5福氣濟濟，到ti7 過世e5日，thang享受天堂永遠活無窮盡e5福氣。是我e5心所願。
葉牧師e5辯神主論，今印明白。
(台灣府城教會報第18~23張，1886年12月~1887年5月)


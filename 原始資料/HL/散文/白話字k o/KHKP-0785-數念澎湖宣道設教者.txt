 
數念澎湖宣道設教者

安慕理
Tu2-tu2 68 年前，就是1886年5 月初6，有船tui3台灣出帆beh去澎湖。船是細隻帆船na7-tiaN7，若親像無甚mih特別e5所做，hou7咱68 年後iau2-ku2 ai3數念--伊。總是hit 隻船hit擺e5 出發實在是歷史中e5新e5出發點，因為船底 m7-na7 只有船員kap 生理人na7-tiaN7；亦有上帝盡忠e5奴僕3人，已經好膽決心beh用福音e5真光來照ti7一個烏烏暗暗m7-bat聽著道理 e5地方。有甘牧師、高長先生kap koh 一位，咱歷史e5冊無記伊e5名。總是咱知上帝無be7記得伊。
Koh兩日就新e5事已經發生toa3 ti7 澎湖島赤崁e5 漁民，就頭一擺看見一位大khou留嘴鬚e5外國人kap 兩位台灣人行ti7 in e5街路；in走倚來beh看e5時，就聽見in 講起一個創造人kap 萬物e5真神，就是疼--人，差伊e5子耶穌來替in死 e5上帝。In聽了真奇怪。有人心內hou7聖神e5風吹振動。隔日就附近Ka-poa3嶼e5人亦看見，聽見相像hit三個傳教者ti7 in 中間佈道。Koh兩日後就西嶼e5竹篙灣亦是an2-ni。
5月17，hit三個人就到媽宮，ti7 hit 個真濟寺廟e5所在koh再出聲，叫人放sak虛假e5偶像來歸向上帝。An2-ni in逐日四界奔跑，真劇烈努力teh傳道，致到甘牧師破病，姑不chiong著離開；總是有留高--先生ti7媽宮thang繼續佈道，建設教會。
咱68年後讀chiah e5事，若親像讀使徒行傳e5一章，hou7咱想起koh較早e5三位傳教者搭船去居比路島，到帕弗，ti7 hia 傳道 (看行傳13章)。An2-ni咱未免tit數念歷代e5聖徒用聖神e5氣力做工。總--是咱特別ti7這個5月初，ai3記念澎湖宣道設教e5頭一站。咱數念hit幾位去澎湖e5先生e5 勇敢，忍耐kap信心，就感謝上帝，ai3 beh學in e5好模範。 咱亦數念現在ti7 hiah e5島嶼著磨e5人，來替in祈禱，向望上帝koh 感動濟濟人e5心，hou7 in thang為著這個極重大e5工來關心。
(台灣教會公報第785號，1954年5月)
結實百倍
瑜生 記
美國加尼基翁是世界出名e5好額人、慈善家、平和論者。伊ti7 1838年，11月25日出世。老父是蘇格蘭e5散hiong人。細漢e5時，看見老父趁食e5艱苦，就立志講，別日的確著將家內e5散hiong根khau hiat-kak8 。就奮志讀冊，也抵好有安歷遜大作，將伊400本冊，teh借少年人佮囝--仔讀；伊就每拜六去ka7伊借。後來受感激，志願講，我別日若有錢，的確beh設圖書館，hou7人看無錢。
13歲e5時，beh去美國趁食，可惜無所費，佳哉有好心朋友贊成。第先到美國，是做紡織工場e5工。16歲e5時，去做電訊局e5配達夫。後來去入會社；hit-tiap8已經有趁淡薄仔，就份水油會社。抵著美國因為放奴才e5事， 南北起戰爭，伊就替國家監督軍事鐵道。後來南軍e5李將軍大敗，北軍thai5贏，伊就煞監督e5工，去家己創立3個鐵工場，偆幾若億e5財產。Tui3 an2-ni變做鋼鐵界e5王。後來大擴張伊e5事業，將伊e5鋼鐵會社組織做聯合鋼鐵會大會社，大大活動。
了後將這e5事業，攏交帶後進e5人，家己做閒身人。18年久，專務做利益世間，第一好模樣e5人。Ti7 1901年真無閒e5時，tui3實業退隱以來，散伊所積聚e5財產，來獻做社會人道佮慈善平和e5路用，實在是真濟。較大項--e5:
設圖書館，               6000萬箍
大學教授恩給費，         3000萬箍
加尼基財團，             5000萬箍
加尼基平和基金，      	  2000萬箍
寄付外國圖書館，         2000萬箍
寄付蘇格蘭大學，         2000萬箍
寄付獎勵義勇行為者基金：
美國，      1000萬箍
蘇格蘭，    300萬箍
德國，      300萬箍
法國，      200萬箍
因為鋼鐵會社職員， Y 1000,0000 
加尼基工業學校，    Y 800,0000
荷蘭平和宮建設費，  Y350,0000
寄付美國眾大學，     Y 3600,0000
以外iau2真濟記be7了。
伊ti7這路尾為著世界平和e5事，大盡力phoe命。可惜tui3世界發大戰爭以來，大悲傷伊hiah濟年所著磨苦心e5平和破裂。續致到神經衰弱，久久倒ti7眠床，到這幫續--過身。7、80年久出力為著家己佮世間來著磨，實在是基督tiam3 ti7 teh 活，hou7 咱不只thang恭敬數念無煞。也thang hou7咱學幾若項：
1、安歷遜大作e5冊會曉利用，無囥teh飼chian2-a2 。聖冊講，有機會thang tui3眾人行好，就著行。無論大小，歡喜盡心獻，攏會利益人：親像囡仔e5 5個餅，2尾魚也是功效非常。
2。加翁e5立志，借冊讀到成功。雖是「乞食下大願」 ，若是「有志事竟成」。所以少年人，m7-thang為著散hiong來絕望悲觀，要緊著立志：「仁理善願，天必眾志。」
3。加翁gau5做好事。加翁出身了，無背約。早受著人e5利益，今出力利益人。以前ti7世界，是世界e5富翁；今ti7天等也是好額，因為伊有寄be7算--得e5銀ti7天國銀行。koh伊e5氣力也是永遠ti7這世間teh活動。
今咱有錢，著學加翁gau5用伊e5錢來買be7 敗壞e5基業；m7 thang守到hou7蟲食，抑是飛去。今咱有才調也著提出來利益社會，才be7空空囥到生sian敗壞去。
(台灣教會報第420卷，1920年3月)

奇奇怪怪
陳瓊琚
1、近來ti7 台北州七星郡，士林庄e5 芝山巖附近e5 所在，逐家風聲謗影講有出仙水，所以無論甚物病，若lim hit 個水佮洗就會好，致到無論遠，抑是近e5 人；無論是查甫、婦人、老人佮囡仔，逐家oe-oe-khoeh-khoeh，逐日到ti7 士林e5 車頭teh 上落e5 人boe7 算得。
今in 是beh 創甚物？聽見講是beh 去iuN2仙水。我ti7 chia ai3 將眾人所teh 風聲謗影hit 個仙水，照29號e5 台灣日日新聞所出--e5 記事來寫，報咱看報e5 兄姊知影，續向望若koh 有 人teh 傳仙水，就thang 報in 知。
因為士林芝山巖附近較常攏欠水，逐家真艱苦。Chhau3抵kham2 1個查某囡仔ti7 芝山巖惠濟宮附近，有發見著一空無味無臭e5 he-tok8水e5 水源，亦抵著咱e5 人真好奇心。Tui3 an2-ni 逐家風聲謗影傳講ti7 惠濟宮（廟）有出仙水。後--來那傳那糊塗，續講無論甚物病若lim hit 個水攏會好，所以tui3 逐所在來參拜e5男女逐日有幾若千個。
今因為ti7 hia 出入e5 人每日有 hiah-nih8濟，所以政府當局後--來有iuN2來hou7 衛生試驗所檢查。一下看才知m7 若boe7 會醫好病，實在全然無合做lim e5 水。今親像為著這款無影無跡e5 事誌，來了錢佮了1刻千金e5 時間boe7 算得。Che是證明台灣人無開化e5 所在佮迷信。若beh 納地租稅抑是甚物稅金，抑是慈善事業，較濟攏無致意。若是親像用這款無利益koh 無路用e5 錢，顛倒逐家相oe 相khoeh ，相爭做第先，實在真真是奇怪e5 事。
2、Ti7 6 月26號，囡仔新聞紙上有出1位真好學e5 老女學生，名叫做「Hiraiwa shima-ko,」年歲是40。伊有去入ti7 東京市本鄉e5 實業女學校e5 一年。照咱所知，這款學校較常是13、4歲e5 女子teh 讀。論伊入學校e5 動機是為著ti7 幾若年前伊e5 丈夫過身，亦伊真ai3 chhiaN5-ti5 伊1個孤獨e5查甫子成做有路用e5人物，所以趁伊iau2 細漢iah8本身ai3 先去研究，後--來才會曉thang 教示子兒。扑算看報e5兄姊較濟的確掠做真奇怪e5 事。實在有影奇怪，因為咱本島人較常若嫁翁了後，就論研究e5 心肝攏無--去lah，何況年紀已經食到40-- mah？總--是其實論這個女士e5 好學不止有thang hou7 咱台灣少年e5 姊妹做模範e5 所在。
3、 前ti7 美國1個所在有1個女士佮1個紳士結婚。Hit 個新娘叫做Joe7-se-pin女士。伊身軀e5 重就是555磅；若算做咱這爿e5 重抵是400斤iau2 較加。若是伊e5 丈夫e5 體格抵才有伊本身3 分e5 1分重na7-tiaN7。
4、古早ti7 Hi-li7-ni5國有1個真出名e5 gau5 人。伊e5 名叫做Diogenes(The5-o3-ki-ni5-su)。當時眾人tui3 四方來就近伊，ai3 beh 聽伊e5 教示。有1日抵是中晝時Diogenes舉1葩燈tui3 街路--nih8去，四界看那親像teh chhe7 物1樣。有人問伊，講：「怎樣ti7 這個日chiah-nih8炎e5 時你teh 舉燈mah?」伊應in，講：「我是teh chhe7 正直e5 人。」
抵1擺亞歷山大王去哥林多e5 時，眾人攏出來迎接伊，獨獨Diogenes攏無看見；總--是亞歷山大專專是ai3 beh 聽伊e5 意見，所以伊m7 來見王，王就刁持去chhe7 伊。王看見伊倒ti7 路邊e5 塗腳倚ti7 1腳桶，那囡仔真歡喜日光佮燒氣，tiam3 ti7 hia 洋洋得意。今伊看著王佮濟濟百姓圍到烏kham5-kham5,就peh 起來坐teh ，煞金金看王e5 面。亞歷山大真疼伊，亦ka7 伊講：「Diogenes，我有聽著你e5 智慧真久lah！chit-tiap8 m7 知你有ai3 我幫贊你甚物，無？」伊應，講：「有；我ai3 你淡薄企較退，才免chah8 著我e5 日光。」亞歷山大真奇怪伊e5 應答，總--是攏無受氣，顛倒愈發o-lo2 這個奇怪人。Ti7 伊騎馬beh 轉--去e5 時ka7 伊e5 武官講：「設使我若m7 是亞歷山大，我的確ai3 做親像Diogenes hit 款e5 人。」
5、這個猶原是Hi-li7-ni5 e5 哲學者，名叫做蘇格粒底（Socrates）。伊一擺ti7 熱天有起一間厝，總--是真細間，所以厝邊e5 人真奇怪。逐家teh 想講，怎樣伊tiam3 hit 間會滿足？就問伊，講：「甚物理由，親像你這款e5 出名人來起到這間那鳥櫥e5 厝？是你beh tiam3 mah？」蘇格粒底應in，講：「實在有理由。雖罔這間厝chiah-nih8細間，iau2-ku2我若有真實e5 朋友thang toe2 到這間厝tiN7，就大滿足。」
(台灣教會報第512卷，1927年11月)

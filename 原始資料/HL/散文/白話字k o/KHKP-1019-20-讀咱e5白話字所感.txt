	 
讀「咱E5白話字」所感
老夫
舊事重提，再論白話字e5重要性。Ti7幾年前已經有強調teh呼籲講， 白話字m7-thang廢；m7-ku2最近事實上是漸漸teh荒廢e5款。雖然有真濟因素teh受影響，總是相信白話字猶原會繼續存在，咱ai3共同來努力維持。
咱知，日人時代，用同化政策強制統一台灣e5時，咱都攏認定白話字是咱教會需要e5文字，所以保存到今。
論白話字對咱台灣基督教會來看，是文化e5功臣，對教會e5 建立是有真大e5 幫贊力量。台灣初代教會e5時，bat字e5人真少，佳哉tui3 bat白話字會讀聖經，會吟詩，thang 遍傳道理ti7各地方，來興起教會ti7逐所在。白話字e5 貢獻也有教會公報，有以外e5刊物抑是冊，其他e5著作thang 讀，來提高會友文化e5水準。照老夫所經驗來証實，tui3 6、70年前教會人士比以外e5人，較早進步，較知bat e5因素大部份對白話字e5影響所造成e5力量不鮮。
Che是過去教會文化e5史實。Kiam2 thang 廢用白話字mah？
應該ai3鼓勵繼續推行，保存，thang 講父母話e5價值，也是教會文化史上e5重要問題。咱e5父母話就是閩南語，就是咱中華民國e5 方言，現時遍佈ti7東南亞 kap世界逐所在，也是真重要e5語言。最近青少年e5話語真無正確e5 發音，若用白話字，會thang正確。所以有心e5教會人士ai3留心這個問題。各國攏有伊e5文章kap文法teh發表伊e5思想，總--是也有伊e5言文一致e5文字，就是話kap 文siang7時表達出來，話是文，文是話，這號單軌性e5白話字真簡單koh好用，無文法，也免解釋，真快學習，真白，真好讀；學習白話字最慢幾月日就會thang讀聖經 kap以外e5刊物；若beh讀國文聖經就ai3讀幾若年，初中以上e5 程度才會曉讀，總是也be7順利。Tui3國民學校到初中ai3幾年久，kiam2無比白話字e5學習較為難？
我ti7教會生活60外年久e5 觀感，照看現時台灣e5文化水準iau2未達到理想e5程度，3、40歲以上e5會友，尤其是庄社e5男女會友，讀國文e5聖經會清楚--e5 iau2 是真少數。因為日人時代所讀e5國文bat無濟，攏是用白話字e5聖經kap詩較濟；ti7都市也差不多。我bat設讀聖經班，(ti7禮拜日) 讀白話字--e5真順序koh較會明白，讀國文--e5就較為難，也boe7順利，也oh明白hit個意義。白話字是言文一致；國文著koh解釋真oh 理解。我講一個事實，m7是偏重白話字，忽略國文，是咱中華民國文化e5 精華，是國民攏著學習 e5,總是ti7這個青黃不接 e5時代白話字是補助這個應付不及e5一種文字，也是幫贊國文e5 進展，因為tui3 bat白話字來學習國文e5人，ti7教會中不計其數，有甘字典、有六百字篇，有以外真濟e5 國文白話字對照e5冊thang 學習，幫贊國文e5進步。
白話字ai3 ti7主日學學校，ti7家庭這兩方面認真教育，m7-thang 荒廢，tui3細漢教到會讀會寫，有好e5基礎，就到老也可以thang用。我e5經驗，本人tui3細漢ti7家庭學，也我e5子孫自細漢教會bat，真便利，beh讀國文也好，beh讀白話字也好，ti7美國e5子兒用白話字寫父母話e5批，感覺真自然。
孫鴻鎮牧師再論起白話字e5重要性，同時提議希望改進e5幾點，也有「公報社e5厝邊」有所感言e5參考，今我無ai3多言評長論短，不過覺得白話字e5 「同音化」、「簡文化」、「簡字化」是理想案，總是實際上iau2有相離e5 點，希望此後再研究來合實用。
總講，白話字對咱基督教會e5 重要性，教會有心人士來相鼓勵kap 推行是所願望。
(台灣教會公報第1019&1020號，1967年12月)
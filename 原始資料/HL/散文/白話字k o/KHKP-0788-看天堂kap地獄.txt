 
看天堂kap地獄
吳瓊英
Ti7 鹹埔仔有一個姊妹，tui3 33年前到現在，受chhoa7 幾若擺去看天堂地嶽e5事，報hou7逐家知。這個姊妹20歲做親ti7草地，tui3 an2-ni 餒志冷心，致到有縫thang hou7魔鬼侵入。撒旦若來ka7 chhoa7 去，伊就暈--去，in父母若迫切祈禱，伊就koh好--起來。
有一日，一個老人來ka7伊chhoa7去peh一個un2-ku橋，起頭teh peh 真好勢，到後--來teh peh khok8 khok8 hian2,到beh跋--落去；伊真驚，m7敢peh。老人就ka7伊講：「我看你，m7免驚，」伊就koh ka7伊講：「你起頭teh peh 真好勢，che就是人若熱心teh peh攏真在，若冷心e5 時teh peh，著會hian2,beh跋--落去。」In peh過hit個橋就直直行。Koh 到一個橋真長，過去hit爿有一隻獅縛ti7 hia，peh起來行來行去，伊真驚，m7敢過，hit人就koh ka7伊aN5 hit隻獅，伊就閃--過去。Koh直直行到一坵果子園，有聽見真好聽e5聲音，koh看見真濟聖徒ti7 hia teh挽果子來食。伊看了真歡喜，也ai3 ka7伊摸看--leh，總--是摸攏無。 
後--來in 就koh行到聖城門口，忽然主耶穌kap天使chhoa7一個信徒 beh入去聖城，in就閃ti7城門邊hou7 in過去。 Hit個人是tu2仔tui3 世間受chhoa7--來e5,所穿e5衫bai2-bai2,koh面也是無sui2,san2-san2。Ti7 hia有一堀寶泉水，伊就落去洗身軀，hit時tui3聖城e5 內面有一個人提一軀白衫貯ti7一個金盤仔，捧出來ka7伊穿。Hit時e5人忽然kap以前攏無相像，變一個真榮光koh真sui2 e5人。Ti7 城內有一陣真古錐e5囡仔出來迎接伊入--去：in是tui3東門入--去。後--來阮就tui3南門入--去，到門口，門扑開有榮光照--出來。我hou7 hit個光照--著，我就倒退真驚，m7敢入--去，hit人ka7我講，你有toa3 罪來，才會驚。親像an2-ni，三擺 hou7光照，我攏倒退，m7敢入--去；後來伊才牽我e5手入--去。
聖城e5內面街路攏舖金，厝是光亮 e5寶石來起--e5,逐間房間攏真sui2。阮入--去e5時，逐個人攏teh食物，逐個攏teh看我，想著家己e5身軀 kap人無相像，真見笑，m7敢kiah8頭起來看人。我就頭殼chhih-chhih 直直過--去。
到我e5房間，伊ka7我講，這間是你e5,我就真歡喜beh tiam3 ti7 hia；眠床是寶石來做--e5,壁--nih有吊一軀榮光燦爛sui2 e5白衫，手chhun去 beh ka7伊摸，摸無，beh坐眠床也坐無，因為時iau2未到。Hit人就直直ka7我趕，叫我著koh toe3伊去。我應伊講：「M7--ah，beh tiam3 chia 就好，無ai3 koh去別位。」伊講：「Be7 使tit，著緊緊出--來去，因為你e5時iau2未到，趕緊出--來去，若無城門teh-beh 關--lah。」後來我hou7 伊強迫，就koh kap伊去。
阮兩人行到一個深淵e5所在，伊就chhun手牽我飛--過去，hit內面有啼哭哀慘e5聲，koh有看見烏煙tui3 內底直直chheng3--出來，我就問看he 啥貨？伊應講：「Che是早前e5 歹神tiam3 ti7 hia teh刑罰e5所在。」Koh 到一個所在親像墓真大個，也真濟。我就koh問，he啥貨？伊講：「Hit內面也是teh刑罰人。」Koh到一所在看見千千萬萬chho2-chho2 e5 人be7算--tit；有e5穿真sui2,有e5 穿真bai2,有e5頭毛金金，有e5頭毛sam3-sam3,ti7一個大e5 草埔e5所在。我看了真傷心，因為in攏無厝thang企，我問he是an2-choaN2樣？Thai3 tiam3 ti7 hia？伊應講：「Hiah-e5人theng3候審判。」
阮koh行，看見一個山有火teh 著，也有一陣一陣e5人ti7 hia teh 聽候beh落去火--nih燒，因為火內e5人若燒了起--來，就koh換別陣e5人落去燒，an2-ni相替teh 刑罰。我看ti7火內人，燒到牙仔giang3-giang3,我真驚，就ka7伊講：「我m7敢看，真驚。」伊就ka7我講：「你若驚，牽我e5衫仔裾去掩你e5目珠。」我就趕緊khiu2伊e5衫來掩，liam5-piN 到我e5厝精神--起來。總是目珠攏霧霧看be7明，家內e5人kap厝邊，親人攏走來看，相爭問，你轉--來lah，你有看著我某人抑無？我tu2-a2暈去三日兩暝。Hit時人若問我：「看阮某人有得救抑無？」就頭殼頂有光光e5 所在，koh有一人企ti7 hia teh應，ka7伊講有--ouh！有得救ti7 chia，an2-ni 到暗，就無koh看見，目珠就會thi2 金。
Hit時家內e5人講beh煮糜hou7 我食，阮老父講：「M7-thang hiah久無食驚了會危險，食am2較好。」我就 kap阮兄嫂teh講：「這時若來死iau2 會得救，若後日來死m7知會抑be7?iau2 m7知。」Tu2 teh講e5時，忽然看見天使kap主耶穌來beh chhoa7 我去，手--nih有捧一個金杯，叫我chhun手去接。我大聲講：「主來--lah，叫我chhun手去接杯。」阮老父聽--著，緊緊走來對主求講：「主--ah，m7-thang 這時chhoa7伊倒--去，驚了死e5 名會tu2著譏刺，hou7人誹謗，an2-ni 迫切對主直直求。」後--來主kap天使面越--過去，就直直行--去。我 ka7阮爸講：「主倒--去lah。」Tui3 hit 時我就好--起來。
Ti7 15、6年前ai3出ti7教會報，hou7逐家做參考，tu2著大東亞戰爭。白話字(公報社)續停版，tui3 an2-ni無thang印，延chhian5 到今仔日。後日有機會beh koh寫，因為ti7這十外年久koh受chhoa7去看真濟擺。
1953年4月23日，主e5使者koh 來對這個姊妹講：「起--來，m7-thang睏，我chhoa7你出來去看看-- le3。」兩人就去到一個所在，就放伊家己一人到兩choa7 親像石頭所疊、烏烏bai2-bai2 beh-倒beh倒e5厝。伊就tui3中央直直ka7伊行--入去，hit內面烏暗，koh 親像罩濛霧霧無看著頭前，ti7 兩爿e5房間攏有聲teh喝講：「Khiu2--le3,掠--le3 m7-thang hou7伊走--去，較緊較緊ka7伊掠--le3,m7-thang hou7走--去， 桌仔腳chhoe7看mai7-- le3,眠床腳chhoe7 看--le3。」
掠--le3 掠--le3,伊聽著這個聲驚到走無路，直直ai3走出去，總--是內面攏烏天地暗，若到戶碇，就tui3頂面有淡薄光放落來hou7伊看，伊就過戶碇koh直直走，beh走--出去，內面e5 聲koh直直beh 嚷--伊，就koh直直beh走--出去，若koh到戶碇 e5所在，就koh有光來ka7 伊照。An2-ni幾若擺，後來就走出外面，伊koh beh走e5 時，忽然ti7後面有聲teh ka7伊講，m7-thang走，伊就越--過來，看著主e5使者，伊對伊講：「你也thang放我一人險險hou7伊掠--去。」伊應講：「m7是beh掠你。」伊就koh問講：「無，是beh掠甚mih人？」直直喝圍喝掠，我驚到走無路，伊應講：「he是較早窘逐基督徒hiah e5歹人關ti7 hia teh ka7伊刑罰，若teh刑罰，in就phun2-phun2發出早teh掠人e5聲音--出來，m7是beh掠你，我猶原有kap你ti7--teh，你若beh過戶碇我就放一屑仔光ka7你照。 」
今咱koh進前來去，到一個越角，有看一個查某人，探一下，kiu--入去，伊就問講：「he啥貨？」伊應講：「hit 個人teh看人e5心內，若無主 e5神，伊就beh入--去。」後來koh 行到一所在，看見一人手提聖經kap 詩beh去禮拜，koh看一個鬼來teh ka7伊khiu2,伊就kap伊扑，較停koh一個鬼來，koh kap伊teh扑，後來就hou7 in中間一個khiu2--去，koh進前teh行，koh看見一人手提聖經kap詩，koh 看見兩個鬼倚來teh ka7伊khiu2,hit人看扑be7贏--伊，就祈禱：「主--ah，救我。」 主倚來，hit兩個鬼就走，進前koh行，看見一個人身邊有一人giah8一枝枴仔企--leh，koh khah停兩個鬼來teh kap伊相扑，這個姊妹就tui3主使者講：「邊仔hit e5個人thai2 m7緊緊ka7 伊ui7,thai2 beh 放hou7 hit兩個鬼ka7伊扑到an2-ni。」伊應講：「你恬恬，koh看。」到後--來hit人才知伊扑輸--伊，就大聲求講：「主--ah！救--我。」邊仔e5人才giah8伊e5 枴仔起--來，hit 兩個鬼就走--去。伊看到chia就直直進前teh 去，忽然tu2著一人aN3落去看伊e5面講，你單身出外--mah？伊攏無掠做甚mih意思，koh停tiap仔久，tui3後面有人來teh ka7伊khiu2衫，伊越--過去，看著兩個鬼，伊就直直kap伊相扑，koh khiu2 鬼e5手來ka7伊咬，鬼e5肉pho3-pho3,咬著koh無流血，伊就呸hiat-kak8,臭chhiN臭chhiN, koh ka7伊咬，koh呸hiat-kak8。
An2-ni kap in扑了看be7贏--in，就祈禱講：「主-- ah！救--我。」主e5使者就來，伊就ka7伊講，你也thang an2-ni放我一個險險hou7 in拖--去，伊就問伊講：「ti7 路中你有tu2著一個人抑無？」應講：「有，hit人對你講甚mih？」伊講：「你單身出外--mah？An2-ni你扑 m7見主，你iau2-ku2 m7知影thang chhoe7。今你著倒--去，時時刻刻khiN5 tiau5 ti7主，著時時讀聖經祈禱結連ti7主，m7-thang扑m7見主，人若單身出外真危險。」今這個姊妹ka7我講，伊若teh冷心失志e5時，主e5使者就會chhoa7伊去看看--le3,thang 教示伊，che也是真thang做咱e5 參考。
 (台灣教會公報第788、801-802號，1954年8月、1955年9-10月)
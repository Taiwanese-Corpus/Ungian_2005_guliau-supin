
痟狗
(周耀采記--e5)
論台灣人愛飼狗，是因為驚有賊仔，若有飼狗賊來就thang吠，hou7 主人知醒精神，thang持防有歹人beh來取偷。濟濟人m7知痟狗病，若咬著人會hiah厲害。日本人敢是有學西學才知續將狗tuh8-luh8扑獵--死。Ti7 台北大稻埕我有看見teh扑死狗，我攏 m7 知是甚物意思。
前無幾日也有聽見人講，嘉義城內日本人teh扑死狗，創車仔車去埋。台灣人有e5 m7 知是甚物事誌，續有人teh僥疑暗靜teh講，日本人第先除chiahe5狗，後--來beh thai5人，才無狗thang吠。台灣人e5生命是食到十數月na7-tiaN7，會hou7日本人做一個剿留去。也有人ka7我講：「先生--ah，若有錢著買買來食，若m7 食無路用。」我問in看怎樣？In就講日本人扑死狗e5因由；是beh剿滅台灣人，才無狗thang吠。
近來有人對台北寫批ka7我講，痟狗e5毒是ti7 伊e5 爛佮血--nih8。人若hou7 痟狗咬著，無liam5-piN 發痟狗e5病，有時3月日，有時6月日，有時年外才會發。咬了後兩禮拜久就發病--e5也有，總--是真少。病若發，病人看著水會驚，所以有時將這個病號做驚水病。痟狗病，有時貓、豺狼、狐狸，猶原會著這號病。M7-na7 teh痟e5狗咬著人會發這號e5病，就是未發病e5狗，咬著人猶原會發。Che是因為狗若染著這號痟狗e5病毒，無liam5-piN 發病，猶原著幾若月日，抑是年外才會發病；總--是雖然未發病，伊e5 身軀已經有這號毒ti7--teh。痟狗teh痟e5時較常愛食頭毛、稻草、爛土。人若hou7 痟狗咬--著，要緊著看hit隻狗是痟狗抑 m7 是；若是就ti7 未發病e5時著創藥；若到發病e5時就無藥，的確會死。狗或是痟，或是無，若咬著人e5時就著將hit隻狗縛teh一禮拜久，hit隻若是痟狗的確會知。
Thang分做3期來講：
第一期是憂悶期。對發病第1日到第3日，是親像teh憂悶e5款式。
第2期是發狂期。Tui3發病e5第3日到第4日，食、lim佮行路攏艱苦，也愛濫糝咬。
第3期是醉e5期，就會sau聲、愛睏。一禮拜久hit隻狗就死。人若錯誤將狗扑--死就著提狗e5龍船骨髓浸ti7 甘油--nih8寄hou7 醫生驗。


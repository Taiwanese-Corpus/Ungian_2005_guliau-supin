Ki5-ui2 (Kiwi)
周惠鄰 
Ti7 澳大利亞國有一款e5鳥仔名叫做ki5-ui2 (Kiwi )。這號鳥仔，一年e5中間kan-ta生一粒卵；m7-ku2卵是真大粒。鳥仔子對出卵殼hit日，就會曉家己照顧，m7 免倚靠伊e5 父母e5力。
今年e5中間有濟濟患者來入台南新樓醫館，其中有700外人以前攏 m7-bat 聽著道理。In ti7 醫館內攏有聽--著— 有e5 有接納，有e5 轉去in 兜iau2 teh想所聽e5道理，有e5 明明拒絕。總--是thang講已經有掖種子ti7 in逐人e5心內。可惜，hiah e5聽道理，接納道理e5人m7 是親像hit款Ki5-ui2鳥—in iau2著欠人e5照顧，In欠同伴，in欠好心e5人去chhoe7 in，佮in相佮講話談論上帝e5疼佮伊e5 恩典。講an2-ni，意思 m7 是指傳道先生na7-tiaN7 — ti7 台灣逐個拜上帝e5人會thang有份ti7 這款e5工。
保羅講無論甚物猶太國外e5人醫攏有欠in e5債( 羅馬 1:14)。咱thang講，咱拜上帝e5人攏有欠chiah e5人e5債— 或者ti7 醫館，抑是ti7 甚物佈道會，in聽道理只有一兩擺na7-tiaN7。
Ti7 美國有真大e5自動車e5會社，逐日有製造真濟新e5車。Teh備辦e5 時，in將車he7 ti7 長長e5皮帶e5頂面，就勻勻hou7 伊行ti7 hit e5大間e5工場內。車過e5 時有濟濟做工人企teh聽候，逐人攏有定著e5工。車行到逐人e5所在e5 時，抵抵hit陣攏著愛加he7一項器具落去。親像 an2-ni到尾車攏完全。若有一人貧惰，抑是無細膩看，車會過伊e5 所在iau2是欠缺伊e5 工。
讀1 哥林多12章，咱會thang看教會是略仔親像ti7 hit個會社內。咱逐家ti7 教會內一人一人有伊e5工著做。
Ti7 咱e5 醫館，抑是ti7佈道會，抑是濟濟別e5法度，福音e5道理有傳播ti7 台灣人e5中間。這個是kan-ta頭一步e5工—其他iau2有別份留teh hou7咱。M7 知咱大家有盡家己e5本分抑無？
(台灣教會報第560卷，1931年11月)

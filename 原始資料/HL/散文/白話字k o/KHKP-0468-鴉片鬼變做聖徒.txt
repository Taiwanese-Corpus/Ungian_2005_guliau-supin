鴉片鬼變做聖徒
文--氏歐 譯
人常常稱呼伊做老摩西，因為伊e5面發出榮光，親像聖經所記e5摩西。
從前boe7 聽著耶穌 e5福音，伊是ti7 罪惡中，hit時面貌攏無照光，反轉是黃酸koh san2-gian3 。伊e5鴉片薰吹是鐵做--e5,伊無ai3 柴--e5,是用這號較利便thang 摃對敵，因為伊不時ai3 佮人冤家相扑。伊鴉片食--tiau5-a，身體那lam2,續連累著伊一腳一手pian3-sui7 ；若beh 去較遠e5所在，著坐車，抑是坐轎才會到。
Tui3 伊承受道理e5了後，上帝e5權能有顯明，ka7 伊thau2 放，摩西就一盡 變換，身軀漸漸勇健，就那gau5 行。有一位e5牧師做干證，講伊bat 一擺看摩西行到舖外路，到禮拜堂。到位e5時，伊e5腳手iau2 真活動，面貌也歡歡喜喜，來顯出主e5榮光。
老摩西已經做基督徒，即時出憑據。得著救了後，就去chhoe7 伊從前所陷害e5族長，ka7 in 講：「得罪lin2 e5人是我，出在lin2 刑罰，無論用扑、關落監，抑是hou7 我死也thang。」In hiah e5人聽伊chiah 老實認伊e5罪，大家敬重，無一個敢掠伊。伊行動舉止真有合道理，逐個安歇日往回行兩鋪路到一間拜堂，teh 料理hit 內面e5雜事，也遍傳道理，引chhoa7濟濟人來bat 救主，致到城市e5百姓受感激。
有一擺外國e5牧師佮摩西去hia 巡聖會，hou7 這個舊官府請，赴茶餅會。到衙門，就有城--nih8偌濟e5會長來赴，已經食茶，hit e5舊官府起來tui3 牧師講：「阮請你來chia，是因為你ti7 這城內外所做e5工，實在做阮e5大有益。」Chiah 越lin3轉tui3 摩西講：「今仔日koh 較特別請你，因為阮看你果然有信e5憑據。阮不止知影你前--e5歹品行。今有改惡從善佮早時大精差，這號e5證據ti7 阮e5面頭前。聽見lin2 ai3 ti7-chia 起新e5拜堂，不過所兌e5銀無夠額，阮官府有師娘beh 補足。」
牧師聽in e5好話，真有感心，就講幾句ka7 in 說謝，續講：「阮到lin2 尊貴e5城市，m7 若 beh 拯救摩西na7-tiaN7 ，也大向望男婦老幼平平會信耶蘇，親像摩西做新創造e5人。」
Hit 年城市nih8 e5族長照舊款有設筵席；che 算是年年大鬧熱e5事。Hit-tiap8 不但叫摩西來赴，續請伊座大位。照例hit e5大位是著留hou7 官府抑是第一e5學問e5人。今，in an2-ni 好款待一個平常e5老人，掠伊做尊貴，是顯明in hit 日ti7 牧師e5面前所o-lo2-- e5會是真實無假。
有一擺牧師出外e5時bat ti7 摩西e5厝過暝，抵teh睏hit-tiap8 就看伊將一支空矸下倚門後。牧師問：「啥事創an2-ni？」 伊應講：「你敢 m7知 我是臭耳人？設使賊來sak開門，就hit 支矸扑加落an2-ni thang 叫我醒，免得物件hou7 賊搶。」 總是摩西無想到做賊--e5,時常tui3 灶腳挖空鑽過，較快搶內面e5物件。
某日摩西ka7 牧師講伊所抵著e5事。伊講，我beh 睏e5時陣，忽然腳大疼，那久那傷重，姑不chiong著去灶腳焚燒水；浸了就好，koh 倒teh 睏。明仔再我去灶腳煮飯，就看ti7 壁--nih8 ui 一空真大，liam5-piN 四界巡，ai3 知賊有提啥貨去抑--無？已經看了無欠半項，才知上帝e5好意，hou7 我有跤疼e5艱苦。抵好hit時就去灶腳，賊著驚逃閃。」
又koh一擺伊bat 問牧師講：「上帝hou7 我夢見一個夢，就看著5雙草--e5,一雙30錢，你打算che 是甚物e5意思 ？」 牧師應講：「我be7 曉圓夢，m7知是甚物兆頭。」總是摩西路尾得著默示 。到5月29日伊koh 念伊e5夢，5雙草--e5,一雙30錢。Hit 日落大雨，摩西就ka7 家內e5人講：「今我已經明白hit e5兆頭e5意思，就是上帝beh 報我知，淹水e5災禍beh 到，今著準備，趕緊將咱寶貝e5物件囥ti7 樓頂。」 厝邊頭尾無甚物信，所以無第先備辦。明仔再果然有影落雨，大水到，只有摩西佮伊較有tui3重e5物ti7 樓頂攏無受害。
Tui3 支那革命設民主國了百姓真淒慘。合該 當兵著保護百姓，總是in 反轉變做廢兵 真強暴，四界去搶劫，無論是資本家抑是較貧賤e5人，攏受大傷害。若有人阻止，in liam5-piN 開銃來扑。某日有去lah ，其中teh 吐氣時間緊過e5人也be7 少。人生宛然ti7 眠夢中--nih8 一樣。為著an2-ni ，就ti7 家庭，ti7 教會，濟濟基督徒，以及濟濟少年e5男女，大家相chhoa7,那準koh 一擺beh 去伯利恆e5馬槽--nih8來訪問hit e5非常出世e5嬰--仔，就是去教會赴祝救主誕。
Tui3 ti7 伊e5祝福，就前途有望e5信者beh koh 加添活--氣，連衰弱老mou7  e5老人也會一發勇壯，就少年人加倍活潑活動，逐家會thang 準備承接teh-beh 來e5新年。Tui3 ti7 救主誕後若有得著這號極好e5效果，就thang 恭喜。
Ah！基督e5能得更生e5活路，所以當時主耶穌tui3 尼哥底母講：「人若無重頭生be7看見上帝e5國」（翰。3：3 ）。若得著基督e5福音來重頭生e5人，雖然年年那老，iau2-ku2 能得對反那勇壯。
請問，聖誕是啥hoe3?m7免講；列位已經明明白白。m7是別項，就是神e5化身（incarnation ）成做人來出世ti7 世間。tui3 這個咱得恩惠，啟發活路。總是ti7 救主誕m7 若 kan-ta teh 紀念一個聖者來世間beh 救咱脫離罪惡na7-tiaN7；也m7是 kan-ta 祝賀hit 個捨身替咱死，來完成仁愛hit個偉人na7-tiaN7。其實也是teh 感謝天地e5主宰全能e5上帝。因為上帝e5祝福充滿ti7 地面上，上帝 e5富有是無盡藏，上帝e5疼痛用咱人有限e5智力be7 chhek-tok8-tit  ，盤過 ti7 咱e5想像 （看以弗所3：19）。
愛e5極度m7是 用珍重e5物品會換--得。愛e5至上，愛e5極點著有包含犧牲ti7 hit 中間，所以咱信上帝實在有將伊本身獻hou7 咱逐家（翰。3：16 ）。An2-ni 這號實事敢 m7是 救主誕e5本意mah？
犧牲獻身是天父e5本性。咱逐家有受著這號e5熱情。咱tui3 ti7 這號犧牲獻身德e5精神得著安然，得著拯救（看以賽亞，53章）。耶穌已經有親像人e5款式，就屈家治順服到ti7 死，甚至死ti7 十字架 （腓利比2：8）。
列位--ah！主耶穌用伊尊貴e5死獻hou7 咱，也咱自今以後beh 為著伊做啥貨？
（台灣教會報第468卷，1924年3月）


 
論女工
郭朝成

古早上帝創造亞當來管理世界。後來就koh創造夏娃來幫贊亞當。Tui3 an2-ni就成做完全e5家。亞當盡伊e5職。夏娃盡伊e5工，來料理上帝所組sui2-sui2 e5世界。可惜現今濟濟婦人人，放sak有路用e5工，來做有害ti7社會e5風俗e5事志。有e5家內m7治理，子兒無盡本份教示；不過食飽四界走，來學歹風俗，修整本身，大家衫鬥 sui2。Che m7-na7有礙著風俗，實在有礙著婦人人e5天性，今咱基督教專專是愛改良社會風俗，chhoa7人去邪歸正。所以ti7教會內e5女工m7-thang m7研究。
一、家內e5女工
(1)著用婦人人e5好模樣感化子兒。用好德行好模樣來感化人，這號力大koh是久長。古早文王是用伊e5溫柔好德行；所以聽著伊e5名--e5,大家歡喜順服。若是用兵刀武力是錯，koh是暫時順服若定。紂王kap項羽，伊是用伊e5強猛，致到無久，國就滅無。
今婦人人愛hou7伊e5子將來做好人，本身著有好德行thang hou7子學；因為細子be7曉分別好bui2,不過將所看e5來學。試看koe2印若是曲痛所印e5 koe2抑是痀；毛蟹母行坦橫，伊e5子亦行坦橫。耶洗別愛拜佛，伊e5查某子抑學伊。Tui3 chia thang知，做老母本身e5性格，kap子兒是有大關係。But看見婦人人teh扑子，人間伊扑啥事？伊就講這個囡仔gau5白賊，gau5歹嘴。其實本身愛gau5白賊，愛講歹嘴；伊用這號教法無koh樣毛蟹母teh教子，子坦直。今做人e5老母本身著端正，做子兒e5模樣，本身抑著tui3重祈禱愛讀聖經，愛守主日，行動舉止逐項照道理，就免oa7嚴伊e5子抑會學伊e5好，將來做好人。提摩太e5老母kap外媽是熱心e5人，提摩太抑學伊。明朝頭一個皇帝伊e5皇后本身好德行儉省，無偌久國內e5婦人人濟濟學伊。救主講：「好樹結好果chia2,歹樹結歹果子」。所以婦人人本身著有好模樣thang hou7子學。
 (2)著用婦人人e5好法度教子兒。用好德行來感化人，這號是ti心內體行內e5德育；用好法度來教人，che是體行外e5教育，二項m7-thang欠缺。囡仔e5性是親像水，做老母--e5,ti7這時若無斟酌，驚了伊e5子be7 會做好人。試想孟子e5老母有三擺徙厝，一擺近ti7墓埔，孟子就愛學 tai5死人，koh一擺近ti7街市，孟子愛學做生理，koh一擺近ti7 學堂，孟子就愛讀冊。俗語講：「就紅就變做紅，近烏就變做鳥」。Koh講：「kap好人行有布thang kiN，kap歹人行有驚thang生」。咱m7-thang kan-ta愛hou7子兒得著學問，hou7伊去讀ti7無宗教e5 學堂，將來信無神，基督做對敵。抑是為著財利hou7伊kap世kap人toa3,致到無守禮拜，無久就背教。抑是hou7伊kap世俗囡仔做，學濟濟歹話。Ti7這時做老母--e5著用好方法來處治伊e5子，學孟子e5好方法。
世界e5經冊kai3濟。總是做第一會培養人e5聖德會修養人e5神靈，除去聖經以外無別物冊。所以婦人人應該著盡心設法教伊e5子bat聖經。試想提摩太伊tui3細漢就bat聖經，伊e5德行hiah端莊，無m7是tui3老母e5 gau5教示。孟子一擺貧憚讀冊，伊e5老母看了心憂悶，想看用啥麼法度thang叫醒子e5心，後來就割斷布kui來警戒伊e5子，孟子果然大悔悟，將來做大名聲e5人，這實在是tui3伊e5老母e5好法度教伊。
有時bat看見囡仔大大iau2-be7曉讀b，ch，chh，食飽四界日月學歹嘴kap人冤家入禮拜堂kiauh8 kiauh8 jiang2無肅靜，祈禱e5時gau5創治人，m7-na7會友e5子有這號款，聽講某傳道e5子koh較gau5攪擾。Che不但 be7 thang e5囡仔做歹，家治e5子都an2-ni，beh豈敢約束別人e5囡仔著肅靜。所以教會e5婦人人m7-thang嫌囡仔歹教示無法得，著想獅kap虎是歹兇惡e5獸，iau2-ku2 hou7人教到m7敢咬人，能教到會做戲。也m7-thang講無閒thang教亦伊，著想孟子e5老母kai3貧著經布賺錢hou7子讀冊，iau2-ku2 ka斷布，liau2濟濟錢來教子；今咱著學伊正有合ti7上帝賞賜子兒託重咱教示e5積成。

二、教會e5女工
(1)著用婦人人教主日學囡仔ti7 10歲以下較有受著家庭e5教育，若10歲以上，有--e5著做工，有--e5著入學讀冊，koh有 e5序大人無 tu好e5法度thang教伊tui3 an2 ni信道e5心就漸漸放棄。所以設主日學就是愛補償ti7 6日內所失落--e5。
論到會知囡仔性情，有慈愛溫柔e5心，就是婦人人。所以西國中學以下e5學堂較濟是用婦人人做教員。Koh本身幼稚園（就是教囡仔學堂）e5先生也是用婦人人。Tui3 an2-ni thang知婦人人e5愛情kap囡仔是直接e5天性。咱e5主日學雖然無分別大人抑是囡仔，m7-ku2大半來講伊，是愛利益囡仔。所以咱用婦人人來做主日學e5先生是真合。
Koh會hou7婦人人知教會興衰，chhoa7人入聖國償也有積成。
(2)著用婦人人做佈道師。婦人人e5工是贊查甫人所做be7得到--e5。現時風氣boe7開，婦人人iau2故守舊款，若toa3 ti7房內m7 bat見著查甫人，che就稱做是深家女，有好名聲，若踏出戶碇外聽著查甫人甚mih，就掠做是見笑。這號人beh hou7伊聽著福音，信趁道理實在是oh tit。因為查甫人佈道攏是ti7鬧熱e5所在。
咱若用婦人人佈教ti7這號家是真合，因為婦人人tui3婦人人較好親近。Koh出入ti7這號所在無禁忌。Koh有e5 hou7人chhoa7去做細姨後內無得寵，受著濟濟艱苦無thang3講生前快樂福氣已經失望。女佈道師順機會傳教ti7這號家，穩當得著大歡迎，親像枵得著飯；嘴礁得著甘泉，hou7伊thang得著救主e5安慰，向望來生e5福氣。現今富家e5婦人人濟濟有食菜，較濟是食菜e5婦人人，順這個機會去引誘償。今咱教會e5女傳道師所以m7-thang減少，續較輸食菜e5人。
(台灣教會報第346~347卷，1914年1~2月)
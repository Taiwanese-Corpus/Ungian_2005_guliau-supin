
 
寒熱論
馬醫生
無幾年前，這個寒熱e5 病醫生攏m7知影an3-choaN2起。有--e5 teh扑算是食無清氣e5 水，有--e5 teh扑算是tui3 tam5 濕e5 地發起來，有--e5 teh扑算是tui3 曝著日才起，總--是無人的確知。今論這號病阮不止知影，比萬項病較詳細知。卻是真濟醫生同一樣teh 驗hit個病症才知，總--是in中間有一個較 gau5想 --e5,就是hiang3時有bat toa3 ti7 旗後名叫萬醫生﹙Manson﹚。伊teh看起寒熱 e5人e5 血lun5內有真細e5毒珠，好人 e5 血lun5無an2-ne-seN。總--是差不多像hit陣ti7 印度國有一個醫生teh 驗鳥仔 e5血，看血lun5內有毒珠親像起寒熱 e5 lang3 e5 毒珠一樣。Hit個醫生名叫Lou2-su﹙Ross﹚驗真久才知hit號鳥仔是hou7 蚊咬才起hit個病，蚊無咬就攏be7起。萬醫生聽an2-ne 才teh想kiam2-chhai2 寒熱e5 病也是an2-ne。想著才設這個試驗e5 法度。  
Ti7羅馬國有一個所在不止tam5濕，也不止歹地土。Ti7 hia逐人染著寒熱 e5 病，真濟人致到死；真久攏是an2-ne。後--來ti7 hia有設法起一間厝，這間厝是kap 別間各樣，就是四面攏圍鐵網m7 hou7 網仔鑽入去。也刁工派3個人去toa3 hit間厝；這3個人攏m7 bat tu2 著hit號 e5 病，若是照平常人toa3 hia無幾日久的確會起寒熱。這三個人也 ti7 hit間圍網e5 厝 2、3 月日久。日時出去lam2-sam3食hia e5 水，掘hia e5 土起來，曝著日；in 所做e5 攏是照舊底e5 醫生teh講若an2-ne 會染著寒熱。總--是逐e晡日beh暗才倒轉去hit間網仔厝，暝時攏無出入也攏無開門；toa3 hia 2、3 月日無半個人染著病。   
總--是驚了che是無夠額e5 憑據所以著koh 試驗。Ti7 hit tah掠幾若隻蚊hou7 in 咬有寒熱 e5 人；後--來hiah-e5蚊iau2 teh活，才裝ti7 盒仔內寄郵便到英國。Hit 時ti7 英國攏m7 bat有人染著寒熱，所以ti7-hia 揀兩個少年人將tui3羅馬國寄來 e5 蚊ka7 in 咬；中間一人是萬醫生e5 大子；過幾日這2人忽然teh 寒熱。看in e5 血，血lun5內有hit號毒珠kap 別國 e5 寒熱病e5人同一樣。照an2-ne看有夠額明 e5 憑據thang知這個病症是tui3 蚊咬著才起。  
 Tui3 hit-tiap8 以後也有真濟憑據。Ti7-chia、ti7-hia 人用這號鐵網來圍in e5 厝，抑是用別項e5 法度蚊攏be7 tit 倚來，tui3 an2-ne這號病攏無。Kiam2-chhai2 人iau2 teh giau5疑講，醫生e5 話有影是有影，iau2-ku2 hia e5 所在真遠；這個台灣e5 海嶼kap hia無像；雖然ti7-hia會an2-ne，總--是ti7 chia無的確。若an2 -ne辯駁阮chia e5 人也有明明e5 憑據thang 揀起。逐人知日本e5 兵營chim仔用這號鐵網teh圍，若是本然無an2 -ni。又koh ti7 醫學e5 新聞紙有報一層事。   
Ti7主後1897 到ti7 1900 年，兵營iau-be7圍鐵網，日本人病死 --e5,100份 e5 中間20 份是染著寒熱死。  
到1901，kan-ta  1、2所在圍鐵網所以病死 --e5 100 份 e5 11份tui3 寒熱死。   
到1902，病死 --e5 100 份e5 中間7 份tui3 寒熱死。   
到1903，兵營攏圍了，病死 --e5,200人 e5 中間kan-ta 1人是tui3 寒熱死。   
照an2-ne看m7但 ti7 外國，就ti7 台灣也有明明e5 憑據thang知這個症頭是tui3 蚊咬才起。若是hiah e5 蚊e5 中間，佳哉有e5 咬了無的確會起寒熱；若無逐人穩當會tauh8-tauh8起這個病。蚊e5 中間較濟咬了無甚mih相關，若是有一種kap其餘e5 較各樣才會an2-ne。Hiah e5 厲害 e5 蚊是較少。
 
這號代誌就較詳細講。人e5 血有血珠也有血lun5。血lun5也有2款，就是白血lun5 kap 紅血lun5。若看tu 著寒熱 e5 人e5 血，著用顯微鏡來看，才會看著紅血lun5有--e5 kap 平常 e5 紅血lun5淡薄增差，就是ti7 hit 中間有1 粒1 粒圓圓，看了真gau5 振動e5 款，chiah e5 就是寒熱e5 毒珠。Chiah e5 毒珠漸漸發較大到攏無看見紅血lun5,kan-ta 看見毒珠na7-tiaN7。M7-na7 an2-ne koh 變盡大 e5時陣內面會分做濟濟細粒，有時7、8 個，有時 20 外個。到chiah大無偌久，四圍e5 膜忽然間破去，chiah e5 上細 e5 珠四界行ti7 血水e5 中間。Hiah e5 第一細粒e5 珠行ti7 血水e5 內面無偌久會koh 入ti7 別粒紅血lun5,照原koh 變大粒。  
今thang 知影這個病an3-choaN2有定著e5 時陣teh 發寒熱，kiam2-chhai2 2 日1 步，抑是3 日1步。Chiah e5 毒珠雖然不止毒，iau2-ku2 是toa3 ti7 紅血lun5e 內面， koh有膜ka7 伊包teh，所以伊 e5毒 be7-tit-thang 害--著身軀，膜若破就毒攏入血才會害--著身軀。M7-na7 an2-ne chiah e5 毒珠攏有定著e5 時期，有e5 著2 日，有e5 著3 日，才會變大爆開，逐粒毒珠攏是同一時破開。因為an2-ne 真濟毒忽然間入身軀hou7人寒抑是熱。極細e5 毒珠koh再入ti7 紅血lun5,毒無liam5-piN koh再入血，著聽候膜 koh  1 擺破才會害著身軀。Tui3 an2-ne thang 快快知一個病an3-choaN2 會2日1 步，3日1 步。  
較懸e5 醫生，雖然無親身看病人，iau2-ku2 若用顯微鏡驗伊e5 血會知伊 e5 熱是甚mih款，也會知甚mih日倚甚mih時會起。寒熱有3款。有2 日 2 步，有3 日 1 步，也有無時無陣teh起。路尾hit款無定無著是較危險。阮叫做惡性e5 寒熱（Malaria）。  
論這款惡性e5 寒熱伊e5 毒珠卻kap 別物毒珠無甚mih增差。Iau2-ku2 有2項增差：1 項就是伊e5毒珠變大無同一時破，所以毒無做一下入血，才be7親像2 日1 步，3 日1 步hit款忽然起: iau1項koh 較要緊就是毒珠變大e5 時陣血lun5成做會黏e5款。黏ti7 血管e5 壁，卻大條血管黏be7 tiau5,因為血較緊流；m7-ku2 若黏ti7 微絲管，毒珠若真濟粒會塞著血。Koh有要緊kap無要緊 e5 分別，譬喻毒珠若塞ti7 腦髓e5 微絲血管，就hou7血be7 tit-thang 養飼腦，穩當會死。這款膜若破第一細e5 毒珠入血，照原無黏，後--來才會koh 見著ti7 平常e5 血管。  
前所講e5 毒珠be7會分別公--e5 抑是母--e5,是kan-ta 一款na7-tiaN7。雖然人起熱總--是伊e5 身體若夠額勇，無偌久會較贏毒珠，就毒珠攏死，人的確無koh再熱。Koh 1 項，蚊若食1 號毒珠ti7 腹肚內會死無koh 過別人。總--是詳細驗病人e5 血，thang知別款e5 毒珠kap 頂面所講e5 略仔各樣。An2-ne thang知蚊咬著病人m7免經過十外日就會hou7 伊起寒熱e5 症頭。所以thang知若hou7 蚊咬著e5 人起破病是無偌濟，因為毒珠著tu 仔變大 ti7 蚊e5 嘴才會hou7 人染著。
照我teh 講這號熱病是tui3 蚊咬才起，若無蚊的確be7 an2-ne。今著想看有甚mih方法thang來持防伊。卻有幾若個法度；中央會分別2款；頭一款就是著阻擋蚊hou7 伊be7-tit近倚咱 e5 身軀；koh一款著滅無生蚊e5 所在，hou7 蚊攏無。若beh 阻擋蚊m7 hou7伊近倚身軀，尚好e5 法度著歸間厝圍鐵網仔紗；若用這個法，雖然1半隻蚊有時會入來，iau2-ku2 較大面m7是hit號有毒e5 蚊，若有hou7 伊咬著也be7 起寒熱。  
可惜這個法度，著開真濟錢，驚了人做be7到。總--是若圍一二間 e5 房也是有路用，koh m7免開傷濟錢。好佳哉這號毒蚊日時真罕tit出來，攏是暝時才有出來，所以人較早去睏，早早起來就免tit hou7 伊咬著。Iau有一二項較要緊就是若無圍歸間，眠床應該著掛tu 好e5 蚊罩才會使tit。照看台灣人e5蚊罩罕tit有tu 好--e5,所用e5蚊罩有嘴，若一爿開hou7人入，就蚊toe3 伊入去，若beh ka7 伊趕出是真oh tit。實在無留hit 空較好。總--是m7-na7 著an2-ne 照顧身軀，koh著用法度蚊較少。  
咱知蚊蚊會生卵，卵就變做chhu，chhu就變做hang2;若是有水e5 所在抑是tam5濕 e5 地才會an2-ne。若無水抑是無tam5濕e5 地就攏無蚊。生卵了著過 3、4 日久才會成做蚊。Koh 一項，就是蚊生了罕tit飛去遠e5 所在，上遠會飛去較無100步。  
Ti7 台灣人e5 厝hit個水缸常常無kham3蓋，ti7-hia 隨便拚糞垃，抑是潑水ti7 塗腳常在tam5,tui3 an2-ne 盡gau5生蚊。總--是che是tui3 人m7知影。人內面e5 庭，外面 e5 空地若較清氣常常清潔蚊的確會較少。Tui3別位飛來卻是小可；蚊較濟是tui3 家己e5 所在發--e5,m7是tui3 外口來。An2-ne 人若較細膩斟酌穩當較 be7 染著熱病。  
Koh 一項著講。雖然用hiah e5 法度來持防，iau2-ku2有時會染著寒熱，hit時beh食甚mih藥，只有一項藥有功效就是kin仔粉。有寒熱病e5 人若食kin仔粉，koh無幾點鐘久若驗伊e5 血，就攏無看著hiah e5 毒珠。可見kin仔粉不只會應效；m7-na7 an2-ne，若逐日來食，雖然hou7 毒蚊咬著，iau2-ku2 hit 號毒珠 ti7 血lun5來be7 發生，才會m7免tu 著起寒熱；也有人bat tauh8-tauh8 an2-ne食，透年攏無停，每日有食 7、8  li5 重，到尾攏無起熱病。  
食kin仔粉e5 法度會 3 項要緊著知 :-  
（1）人起熱e5 時陣較好著食kin仔粉水。因為kin仔粉抑是丸較無功效；這個理氣是真快明。若beh泡kin仔粉kan-ta 用水是浮ti7 水面，ka7伊撈也be7齊散，著chham酸水才會攏散去。今咱人e5 胃內有酸汁，kin仔粉若到ti7 胃內hit個酸汁會hou7 伊散，藥氣才會行入ti7 身軀。總--是起熱e5 時陣胃較無出酸汁，有時亦攏無；所以kin仔粉食了攏be7 散，食落去就an2-ne 放出--來是kan-ta 扑算na7-tiaN7。所以起熱 e5 時陣較好著食已經泡散 e5 kin仔粉水。  
（2）人若秘結kin仔粉雖然泡tu 好來食也較無功效。真濟人bat來hou7 我看，代先起熱病有hou7 幾若e5 醫生看，雖然藥也創tu 好，總--是be7記tit有秘結抑無，tui3 an2-ne 熱就攏無退。若用瀉鹽hou7 伊食liam5-piN 退熱；所以要緊著會記tit，人大便無逐日下，有時下無夠額，應該著食kin仔粉水kap瀉鹽。  
（3）人若tauh8-tauh8 吐食kin仔粉是無路用。這個淺顯e5 理氣逐人快快知，總--是常常聽見人講，某人有熱食kin仔粉攏無效驗。詳細ka7伊問才知 hit個人tauh8-tauh8 吐，伊所食 e5 kin仔粉攏無tiau5腹，自然無功效。病人若an2-ne 就倩醫生來看；醫生著用注射 e5 法度，hou7 kin仔粉入身軀才會退熱。
(台南教會報第305~307卷，1910年8~10月)
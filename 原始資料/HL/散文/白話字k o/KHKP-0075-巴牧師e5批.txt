巴牧師e5批
近來阮有接著巴牧師e5批講伊過太平洋到加拿他一路平安。總--是伊另外有koh寫一張是白話字--e5 愛beh hou7 台灣e5教會公看，今將hit 張批印ti7 下底：
這3月15我ti7 安平落船，tui3廈門、汕頭過，24到香港。安歇日e晡參本地人e5教會聚集食晚餐。Ti7-hia敢有200外人入教，也有請一個本地牧師，所費攏是in家己出。另外也有別間e5拜堂，我卻無去看。拜一e晡參外國e5 先生、先生娘聚集做祈禱會。Hit-tiap8 in ti7-hia因為兩項代誌teh感謝上帝。一項是因為近來香港e5 官府有設法beh 禁hia e5 kiau2間，可惜現時ti7-hia 局真盛。
Koh一項是官府也teh設法hou7 行船e5人thang守安歇日。前chiah e5船若到位就直直起貨落貨，無論安歇日也攏無停。今官府beh禁in m7-thang，若是安歇日著歇睏。設使有人講in e5代誌真迫，不得已著做工，in thang去稟官府准--in，總--是著罰銀幾若百箍，所罰--e5濟少是照船e5大細。這層 m7 是因為官府ai3趁錢，是表明代誌真正切要，hou7 人betitt7ui貪財e5緣故來推辭講是扑損工。
這隻船管大車--e5有ka7我講，照伊所bat經過，人若守安歇 m7-na7伊e5靈魂較平安，身軀較爽快，又koh伊所做e5工be7較輸別人--e5。親像伊chham伊e5腳手做六日歇一日，kiam2-chhai2別人直直做無停，iau2-ku2 hia-e5人所做e5工be7較濟伊--e5。可惜有時chiah-e5薪勞頭家無這號e5意思是較難。所以濟濟人teh歡喜，因為官府設這個法度，今in e5頭家姑不chiong著趁。
我3月27 ti7 香港koh再落船；這隻船比來安平hit號--e5幾若倍較大，m7-ku2 iau2有船比這隻不止較大。阮外國人搭客差不多50人，日本人50外人，唐人300外人；行船e5人、煮食、排桌hiah e5總共也成百人。船也gau5行，一日一暝行差不多80舖路 。現時tu2-tuteh2過太平洋；tui3日本到亞美利加著行13暝日較加，水路e5中間也攏無看見山，四面攏是海水。總--是be7艱苦，無甚mih風，湧也靜靜；我一路攏無暈船。客廳也夠額爽；若beh看冊、寫批、彈琴、tioh棋攏thang ; ti7 船頂也thang四界行，也有人扑球。安歇日聚集禮拜攏是我teh做，船--裡無別個牧師；逐早起阮幾若人也聚集禮拜。
船--裡e5漢人是廣東省e5人；我幾若過有去，ai3 kap in講話，chhoe7無一人bat咱漳泉e5土音。Tui3中國到亞美利加in e5船租著差不多80箍。到位beh入加拿他國，in也著出80箍e5徵餉銀hou7 官府，才准in入。現時人m7 准in入花旗國；總--是kiam2-chhai2有e5 ai3 beh 偷入。Hit爿e5工錢較好趁，有人ka7我講，到位我若ai3 hou7人洗衫，每件著算兩角半銀hou7 in ! M7 知有影抑無。
今仔日是拜四，是阮e5 5月21，昨暮日也是拜四是5月21，就是這禮拜e5中間有兩個拜四，平平是第21日。其餘拜一、拜二猶原攏齊ti7--teh，就這禮拜e5內面算8日。這個代誌是難明，人著講究天文才會曉--tit；我na7 ai3講起hit個意思，驚了lin2 be7曉tit聽。總--是這個理氣 m7 但lin2 be7明；照我看船--裡e5朋友濟濟個be7曉--tit因為啥事，才著算an2-ni。設使人無親像an2-ni 重算一日，就be7用tit，到位會攏亂。阮到hit日，人ti7 山頂若叫做拜三，阮ti7 船--裡叫做拜四，所以ti7 路--裡著加算一日正會和。船若倒--轉-去日本，著顛倒lang3  一日，無算；猶原是hit個理氣。
頂面所寫是拜四寫--e5;今仔日今過禮拜e5拜三。阮已經有入港，向望下昏會到位。願lin2大家平安。我愛常常聽見lin2好e5消息：「大家那篤實靠救主來趁伊e5教示，koh大大加添人額。」
(台灣府城教會報第75張，1891年8月)

奇怪e5應答
較早有一個信主e5人，伊是做隱居e5讀書人，攏無ai3插俗事。Tu2--著某日一個人客來探--伊。Hit e5人客就問伊講：「你是拜上帝e5人houhN？」應講：「正是。」人客就koh講：「照lin2拜上帝e5人teh講天地間只有一個上帝逐所在ti7 teh。若是我攏 m7 bat 看著上帝，chiah m7 ai3信；請你chhoa7我去看就beh信--lah。」 
Hit e5信主e5人靜靜無應。停一下就aN3落土腳拾一個土丸，tui3 hit e5人客e5頭殼出大力就ka7伊tim3--落--去。Hit e5人客hou7伊tim3著痛，就大生氣，tui3官府去告。
官府就即時去調hit e5信主e5讀書人來問伊講：「伊請教，你既然 m7 應--伊，就啥事反轉用土丸tim3--伊，he有甚麼情理ah?」Hit tiap8 hit e5信主e5讀書人，慨然慨然tui3官府e5面前應講：「我用土丸tim3伊e5頭殼，就是teh應答伊所問。論頭殼tim3--著會痛，這號是人人所信，所知e5情理；m7 ku2無人bat看--著hit e5痛生做an3 怎樣。也攏無一人敢講，痛無看見無影有痛。An3-ni上帝是神，無形無像，永靈聖體，無所不在。Tui3古早以來無人bat看--著。若是tui3上帝所創造e5天地萬物，thang 知有一個上帝。這是自然e5理氣 ，無thang辯駁。的確m7 thang因為目珠無看見，煞m7信，就極大差謬。 
官府聽了奇怪伊所應答，掠伊e5話是對。人客見笑就去。 
(台南府城教會報第150卷，1897年9月)  
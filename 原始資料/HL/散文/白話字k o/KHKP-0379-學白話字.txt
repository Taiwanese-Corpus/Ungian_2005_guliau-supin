
 
學白話字
宋牧師娘
教kap學白話字有好法度也有 m7 好法度。好法度不但會hou7 學生較快熟koh會誠好教育種種e5目的，親像hou7 囡仔學順趁，致意kap專心。M7 好e5法度不但hou7 囡仔oh熟，koh會hou7 in學無趁，無致意，kap貧憚。
Ti7 主日學教白話字e5應用是beh hou7 學生thang bat聖經，後--來ti7 聖冊班來講究上帝e5教示。Chiah e5學生濟濟ti7 in厝無受教示，只有一禮拜一擺na7-tiaN7。所以教e5人著真切意hou7 in來較快進步免得kan-ta so5。今ti7 下底記hit e5教法hou7逐家來參考。
1.教台南e5字母( 一本一chiam  )。
目的：hou7 學生認字。備辦字母圖吊ti7 學生e5面前，做伙教。指圖，唸一字一字hou7 in聽，叫in唸到熟。有時叫學生起來家己指字圖--nih8,別人著注神看有著抑 m7著。已經教幾若字到熟熟，才hou7 學生看家己e5字母來認hiah e5。先生著巡，路尾做伙看圖來練習。
2.教廈門e5白話字母( 一本一chiam ) 。
目的：hou7 學生會認音kap鬥句。已經會曉認字thang用廈門e5字母來做讀本。M7免tui3頭，較好著tui3第2面下底hiah-e5 八音來學起。Che著學生隨人看伊e5 冊。總--是若有烏牌，學生iau2-boe7來e5代先，先生thang用印版字來寫所beh教e5 ti7 烏牌，猶原照頂面e5法度來教。這個字母若讀熟，學生就會曉鬥句。
 
3.教真道問答 ( 一本三chiam )。
目的：hou7 學生讀會較順，也會知意思。這本真道問答有thang可取是 ( 1 ) 字真明，句短短，有捷捷teh餾，無 liam5-piN 換生--e5。( 2 ) 用問用應hou7 讀 e5人較快知意思。( 3 ) 對這本thang漸漸bat道理。
著致意hiah-e5 碼址、連劃、大本字、點句，hou7 學生知影。若 m7 愛攏總讀也thang摘站。
Iau2有幾若項致意：
(1)若是一班e5中間有三幾個較會，總--是iau2-boe7會堪tit進一班e5資格，著設法來幫贊伊會得過別班，m7免聽候到年度。
(2)若有人真ham-ban7 toe3 be7著，的確 m7-thang tauh8-tauh8嫌；較好著看有甚mih兄弟抑是姊妹thang加教伊免得hou7 伊失志 m7 愛來。(太 8:5,6) 。
(3)Kan-ta認字kap鬥句be7會培養靈魂，所以逐擺teh教e5時較好著撥10分久用較快明e5詩抑是主日神糧hit節來教，抑是說明主e5來歷hou7 in對細漢會知thang就近主。
(4)無論甚mih人，雖然無來入主日學，也thang將這個法度去研究。
(5)字母讀了無liam5-piN讀詩是因為hit中間有e5 較深e5意思，較好著由淺入深，總是teh禮拜e5時若掀家己e5詩冊起來看，就那會曉得免另外教。
(台灣教會報第379卷，1916年10月)
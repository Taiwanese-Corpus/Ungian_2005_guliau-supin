
說要論
T.O.G
Ti7早年有一個少年婦人人姓Kam2,名激。Tui3細漢親近女學，受先生e5教訓，日日學習道德，不止有靈巧，koh濟濟人o-lo2伊e5女德。今已經讀了卒業，就轉去ti7伊e5本鄉；無偌久伊e5序大人ka7伊匹配hou7一個作田夫。平素hit 個作穡人是第一gau5激氣，也無受道理e5教示。有一日伊e5婦人人用道理苦勸伊，無疑誤常常kap伊做對敵。原本是向望beh引chhoa7伊e5丈夫兩人會來相kap信主，tauh8-tauh8用溫柔，謙遜做模樣hou7伊看；若是攏無采工，致到伊e5婦人人直直tam3志 ，續連伊本身也絕望。Koh也無ai3 ka7伊理家，蜘蛛keN絲土eng-ia 攏放據在伊。原本是清廉白耀e5人才；今續變做土牛俗蠢，濟濟人嫌，少人o-lo2。Che照咱打算，kiam2 m7是無法度thang koh再復倒 伊e5盛德 mah？
佳哉有一位傳道理e5人，姓Keng2,名界，伊常常出外講道理hou7人聽。所行e5路無定無著，chhau3-tu2-kham2有一日teh beh行tui3 hit個婦人人in兜過。Ti7 hit路--nih8遇著厭sian7,koh嘴礁，看見近兜有一te3厝，就越入去beh暫時ka7 in借歇，向望會得著淡薄仔水thang止嘴礁，無疑誤hit個少年婦人人一下看見隨時閃避。Keng2先生就ka7一個細漢囡仔討看有淡薄仔水thang lim抑無？Hit 個囡仔隨時舀來hou7伊。Keng2先生詳細看in e5內頭無甚mih清氣相，一四界專蜘蛛絲，就看見ti7偏僻e5所在有一兩本e5新舊約，也有幾若本是教會內較常用e5冊。看了be7免得略仔gong5-ngiah8 ，koh一四界ka7 in看較真，to也無服事柴頭佛。Keng2先生略仔認見hit 個婦人人ti7幾若年前有bat來某教會禮拜，真正有虔誠真實e5心肝。若是Keng2先生想ai3 beh ka7 hit個婦人人試問看chiah-e5冊是tui3 tah落得著，婦人人攏m7敢出來。
停有一時久Keng2先生beh起身e5時，就ka7這個細漢囡仔說多謝，續ka7 in講：「Ti7 lin2這內面有寶」，意思是看in e5內面夠額la5-sam5污穢，kiam2-chhai2連in e5心肝也是an2-ni，若無thai3 kaN2變這號行動舉止leh？伊今ka7 in講，這內面有寶，in的確會來peng2尋，世間人第一tui3重e5錢財，peng2若無就的確會掀開chiah e5冊來讀，若讀e5時上帝穩當會開啟伊e5心目，hou7 in會知罪thang及時來反悔。
Keng2先生tu2仔起身，hit個囝那隨時走去ka7伊e5老母講，頭tu2仔hit 個生份人ka7咱討水食，到beh出去e5時伊講，咱這內面有寶。Hit 個婦人人聽見心一時歡喜到be7顧tit，伊就代先tui3 ti7淺現e5所在來peng2,若是peng2攏無就看見架仔頂有濟濟本冊，就逐本搬落--來也看有挾紙票ti7 hit內面抑無？到路尾本就認見伊早前常常講究hit本，就掀開詳細看來讀：「上帝是光光無一點仔烏暗，這個是阮tui3主所受e5道理，來傳hou7 lin2。咱講用心交陪上帝，來行ti7烏暗是lam7-sam2,無誠實，上帝企起ti7光明，咱若行ti7光明，就心kap上帝交陪，上帝e5子耶穌基督e5血洗除攏總e5罪。」 (I.翰。1:5-7) 
Hit個婦人人讀了感激m7學伊e5心肝，就想起伊早前有就近ti7姑娘e5 kha-tau ，濟濟人o-lou2伊e5盛德，koh in勤講究上帝e5聖經，所行所做，無一項thang hou7人嫌，無疑誤這時會來放sak我e5救主耶穌基督。Koh吐氣講，今仔日來到ti7我e5家內m7是平常e5過路人，的確是上帝所差e5奴僕。想了心be7免tit有鬱卒e5艱苦，就會記得早前救主耶穌有一句話teh講：「出外就hou7伊toa3,褪腹theh著hou7伊穿，厭sian7就著好款待伊遇著枵嘴礁著hou7伊lim食」。今這時無來接接伊，就致到有哀傷流目屎。Tui3讀聖冊了刺chhak8著伊e5心，知伊本身是la5-sam5 e5人，就緊緊搬出伊e5 ke-si甕重，用水洗清氣，內面以及塗腳抑是an2-ni，koh伊本身kap細囝攏變做清廉白耀e5人，親像ti7下底詩--nih8有講：--
耶穌叫醒罪惡人，
除去舊性換做新，
掀開聖冊來講究，
刺chhak8我心大憂愁。
主今hou7我心清氣，
會tit就近伊身邊，
hou7人會知thang反悔，
信靠救主赦重罪。
伊e5丈夫ti7外面，beh進入內面，忽然間看見in e5內面真清氣相，koh看見伊e5婦人人有笑容e5面貌。伊e5丈夫ti7早前雖然gau5窘迫道理，若是伊e5婦人人續致到失落伊e5品行，koh再來興起--伊，hou7伊e5丈夫看了be7免tit受感激，續歡喜聽受婦人人e5苦勸，來相kap信主耶穌基督。
(台南教會報第289卷，1909年4月) 
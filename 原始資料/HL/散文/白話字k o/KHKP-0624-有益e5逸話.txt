有益e5逸話
柯設偕
在早ti7某所在e5路中，有兩個騎士相tng7,一個對hit爿來，一個對這爿去。        
Hit兩個騎士抵抵tng7 ti7一欉樹腳，也hit欉樹有吊一個盾ti7--teh 。       
 對hit爿來e5騎士看著hit個盾就講：「這個是金--e5。」對這爿去hit個騎士也看著hit個盾就講：「這個是銀--e5。」        
一個講是金--e5,一個講是銀--e5。        
對an2-ni hit兩個騎士，續相諍，m7 認輸，m7 相讓，那諍那熱，那諍那受氣，到後來續相thai5,也兩個攏死ti7 hit個盾e5下腳。        
真可憐！Hit兩個騎士，相諍，續相thai5 ，死ti7 in所相諍e5盾e5下腳！        
Hit個盾，一爿是金--e5,一爿是銀--e5。        
Hit兩個騎士，出力主張in 家己所看--e5,攏無相讓，攏m7 認輸，卻各人有伊一爿e5理。        
可惜，in 無尊重別人e5主張，無參考別人e5所看--e5,致到抵著這款e5相爭 。        
一般e5人有時出力主張in 家己e5所看--e5,所想--e5,卻是好；總--是也著會曉體貼別人e5主張，將別人e5意見，來參考，才會相利益。        
Ti7世間，較常人相爭boe7煞，是因為in 親像hit兩個騎士，看盾e5一爿，掠做真著，boe7記得猶有一爿ti7--teh 。        
著看兩面，才會齊全。        
向望咱逐家，無論關係ti7甚物事，會用相尊重，相體貼，相理解e5精神，來主張、參詳、相利益，來榮光上主e5名。    
[台灣教會公報第624號（芥菜子第134號），1937年3月]

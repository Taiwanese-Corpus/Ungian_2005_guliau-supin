
殘忍e5童乩
張清俊

  論中路e5教會，tui3設到今倚有8、9年久；前無拜堂，所聚集就是兄弟 e5厝；也無傳道，是大學e5朋友輪流 teh來禮拜。到今年教士派我來toa3,也無長老，只有一個執事；這個教會 是屬台南e5支會，離台南城2舖長長，屬鳳山廳管；倚ti7岡山e5所在。每禮拜較常有60 外人禮拜，到今年就起一間拜堂，開千外箍，四圍e5庄頭攏知。現時也有濟濟人ai3來看，也有新聽e5人來來去去。
  其中離中路倚6里，有一庄名茄苳腳，有3人來新聽，in e5名就是大松、和尚、里泉。In來聽2禮拜，就抵著in庄中e5童乩，上童，攏無過舊曆9月10日就beh燒in e5厝，講in去入教；今伊m7管in 3人去入教，的確beh燒in e5厝，tui3 hit tiap8 in就m7敢來禮拜。
  到舊曆9月7日，就是禮拜日，hit e晡我就去chhoe7 in，苦勸in著koh來；in講，佛beh燒阮e5厝。我就ka7 in講無影，若做有影就是人燒，佛be7燒。後來談論苦勸到日beh落，我就koh轉來到中路食下昏；食飽無偌久，差不多倚9點鐘，in e5厝就hou7火燒去。真正大可憐。因為hiah e5人 是散hiong，koh攏無提半項物出來，心想了不止艱苦，我就探聽看是an2-choaN2燒。
  有人ka7我講，是童乩放火，伊將香紮火柴ka7伊下ti7厝頂e5茅草燒。In厝主也知是童乩放火，總是m7敢ka7出所講。後來阮有參商的確著設法，抵好執事有當壯丁團長，hit-tiap8執事有佮幾若個兄弟去掠hit個童乩，ka7伊掠e5時有ka7伊講，教伊著賠。若無beh掠hou7出所。Hit-tiap8伊有認，也應beh賠20箍。後來掠hou7出所；出就召in e5保正，佮hou7火燒厝e5人；可惜hou7火燒厝e5人驚童乩會koh再害伊，煞m7敢講是童乩燒，講是燒草屑tou3著。保正也是驚an2-ni；也替童乩保無士。然後phah-phah放伊去，教伊hit間草e5佛廟著放火燒，m7-thang koh做童乩。HaiN3 ah！現時iau2有這號人怨恨道理an2-ni,實在真thang煩惱。今請lin2著替chiah-e5教會求上帝；hou7 chiah-e5人會得醒悟，知in拜佛e5錯；因為上帝的確會贏逐等e5神明。(看10月20號e5主日神糧)。
(台南教會報第272卷，1907年11月)




追念李休牧師
卓 To7-seng
牧師姓李名庥，英國蘇格蘭人，1867年奉差來台灣做頭一回e5牧師。伊做人老成、欣慕道理，救人e5心切；chhoa7 家眷離開伊e5本鄉，冒險萬里e5大海洋，直到廈門學台灣話；後--來續招黃嘉智先生過來台灣e5打狗，就是現時e5高雄e5旗後街；暫toa3前馬醫生醫病e5宿舍，tiam3 兩座做福音堂禮拜所；請洋行e5萬醫生kap黃嘉智先生料理行醫e5事。買地起洋樓做企家，謀設南神學女學；請澎湖林Kiam-kim先生幫贊教學生做傳教e5人。
論起頭就是黃深河、胡古、雷金、黃根源、劉握，陳仰華；較後--來就是林中貴也名華，吳蒙楚，koh有在學學生劉茂清、黃秀輝、徐春枝、陳新大、林添興、李福添、劉阿ke 7人。常常去訪問hiah e5來醫病e5病人，續替in 祈禱。出外佈傳福音，巡視會友，續toa3藥件；若有破病e5人就分hou7--伊，回家入門教學生，罕tit停歇。
記tit小生11歲拔馬 (就是現時e5左鎮)，初立禮拜所ti7敝家e5時，牧師kap牧師娘以及伊兩個細子，大-- e5名But8-e3,第二子軟骨病約3歲，無偌久死ti7旗後；in kap雷金先生來探看，招小生kap伊去旗後讀冊，hit時細漢m7肯；才chhoa7我e5胞兄卓基清去讀。
後--來聽著台東（就是古早號做後山），因為有左鎮，溝坪e5會友移徙去hia toa3,kap in e5厝邊鄉里欣慕道理e5迫切，伊無嫌盤山peh嶺，冒險生番e5危險，chhoa7 胡古先生對枋寮e5三條稜，盤過去後山視察；續設立成廣澳、新開園(又名石牌) 石雨傘、里?chiah e5教會所；合併高雄管內，直到琉球20外個教會攏是李牧家己建設，家己巡視照料；kek in 移轉變更古今名目e5不同。
到台南西教士買新樓地建築新大樓工明白；西教士共同議決合併。Ti7 1876年6月，李牧師chhoa7家眷對旗後移徙來台南，tiam3 ti7新大樓宿舍；續移轉伊e5學生頂面所記7人，因為建築新學校ti7新樓boe7完工，暫toa3 ti7 二樓口舊醫館；kap台南學生潘明新、卓道生、盧三元(伊是廈門人)、林天然、許朝陽、潘永安、潘金台、潘明珠、雷大弼計16人合併共學；校長巴克禮，英教授李休、甘為霖、施大弼。社監盧榮康、漢文師貢生王世傑，攏是廈門人，這就是台南部合併建立神學校e5起頭。
對chia協同做工、或是出外巡視鼓勵會友，入門分課程，輪流教學生，逐家真熱心cheng2 phiau 技能促進e5氣象。李，教舊約各本e5要理，及地理天文，續用大望遠鏡hou7學生窺看土、木星、月seh8 teh行e5形狀。甘，分解新約每本各情形，及耶穌事蹟權能，譬如loe7-li2。詩，說明創世記12 根源，20相對反，併地質學、物理。巴，教授出埃及會慕，羅馬1-8章，算術，保羅傳、書記、寫真，各行星軌道teh行e5款，與諸雜錄論文。
小生常kap業師李牧出外巡視教會，或有te5餅供食同伴，到所在入厝關門祈禱，聲出激動聽e5人e5感念，後--來才出來kap人交陪講話；這算是伊平常e5例。
看見有窮苦散hiong e5病人，就暗靜提出財物藥品送伊；禁戒伊m7 thang hou7人知。盤山peh嶺攏是步行；雖是甚然艱苦，boe7 bat坐轎，聽見伊e5平時也攏是an2-ni e5款，因為古早e5時無有自轉、自動、輕鐵、火車chiah e5;koh 道路狹細彎khiau、崎嶇；常看見伊腳指頭膨濟濟pha7,也是忍耐、慷慨進行；若大厭sian7 khian3 天倒he7草埔，boe7 bat看見伊有貧憚憂苦e5面容；bat看見穿破衫褲伊也無嫌，kap作穡人食焦蕃藷chhiam飯，配菜頭chang2 干、破籽；伊也掠做真甜，真正有快樂道理救人無厭sian7,m7是簞瓢路項顏回hit 輩所會kap伊比--titah！
看伊teh款待學生，無各樣慈心e5老父 teh 款待子，有時tu2著hit號無理e5歹聲嗽teh 應答，boebat7看伊有露出面容e5歹看；cheng7-iong7 thi5-su 勸誘，真正是所講博聞約禮e5好先生--ah！
早小生16歲初登台，宣講ti7台南e5亭仔腳禮拜堂e5時，因為台座是枋做，siuN懸koh隘細，家己坐ti7椅頂，抱企倚伊e5胸前，真正親像子有愛顧e5表象。
後--來因為教會南北街廳廣闊，教會e5代誌紛繁，出外巡視走盡北、趕落南；對東到西，過頭著磨，致冒熱症；回家療治，雖是有安彼得醫生藥品早暗照應治療，罔見缺效；無滿週間。上主煞伊著磨e5艱苦。奉召安然歸天，享壽44歲。過世ti7新大樓右邊e5宿舍。
Hai7--ah！ Gau5疼--人e5先生、好e5牧師--ah！An3-choaN2 hiah緊無去--leh? Be7禁tit流目屎傷悲--ah！Hit 1暝施牧師親做棺木，續收入身屍；隔日學生24人kap hiah-e5 牧師，攏送棺到安平聽候小貨船，相kap載到打狗，入港e5時7點外鐘，埋葬ti7現時高雄驛頭e5西爿邊山腳，kap伊e5子同穴。
小生筆記大略，hou7列位看伊e5努力奉事教會，phoe命擴張教會，盡忠到死，ai3顧教會，真正做好牧者e5好模範，咱這輩著追jip伊ka-chiah後e5腳步ah！所欽敬向望--e5。
Tui-eng7詩歌
冒險汪洋萬里重，
拋鄉離國倒Tai5-iong5,
宣傳救道欣然落，
Poat8-leng2 ka3-san put-koan3-iong5,
集募生徒設學宮，
人才增廣福音充，
諄諄善誘慈懷德，
Lin5-sut貧人薄chu7-kiong,
Chou2-pok tiok8-lam5 sun5 hoe7-hiong,
傷身毒熱受ji5-chiong,
興年四四蒙天召，
共子埋軀高驛kiong。
(台灣教會報第530卷，1929年5月)
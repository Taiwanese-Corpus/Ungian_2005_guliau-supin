 
故梁阿海長老
高端莊
梁長老ti7 A. D. 1872年出世ti7 新竹州下e5北埔庄。1902 年對吳威廉牧師受洗禮；30年前全家族就搬徙來ti7花蓮港耕農，直接、間接鬥建設教會ti7花蓮港。1918年受揀，當本會e5長老；經過幾若任，到ti7今仔日。
伊有5個兄弟，3個小妹，大家是熱心e5信徒，伊e5兄弟攏bat 職ti7本會。現時家族有80外個，雖然是大家族，總--是大家真協和，親像1個小社會，koh也是做本會e5大氣力。
伊e5令先父是北埔教會初代熱心e5長老，伊e5遺族會thang繼續ti7教會內teh 活動，toe3 in 序大人sui2 e5 腳步，實在是真希罕。
阿海長老有11個子，內外孫有20外個，有e5做醫生，也1個是現任e5執事，兼做主日學e5校長，koh再有得著文學士e5學位。以外有e5到中等學校，濟濟是做社會中e5有力者，算真相當e5家庭。
伊平素是真勇健e5人，起頭是對小可e5病起因，無扑算病勢變化hiah 緊，koh再發生合併症；雖然長老娘kap伊子；專精神無睏、無食來顧--伊，頭尾入院月外日。若是上主e5旨意ti7 6月20日，煞伊世間e5工，享壽63歲，hit日e5會葬者有400外個。
伊ti7地上有幾若項thang數念伊:--
1. Ti7 病中gau5体貼艱苦人：M7-bat 顯出艱苦，所顯出是歡喜e5面；常常對顧e5人講，伊e5心真平安真自由。
2. 精神結連主：Ti7病中ai3人kap伊吟詩、祈禱，幾若擺到ti7真危險，也會出聲kap人吟詩，同心kap人祈禱。這無m7是對有結連ti7 主，才會thang 看出這款。
3. 伊e5做人：是溫柔、和平、仁愛，對家庭是勤儉、kut力、樸實。Ti7 家庭m7-bat生出不和e5聲。Ti7社會中是信實，hou7人叫做聖人。到逐所在人歡迎--伊、尊敬--伊。
4. 對教會：是看做伊e5姓名。教會內較艱苦、較下賤e5工，伊歡喜做到週至；若有喪喜事，伊是kap人同情到透尾。Koh 真有責任感ti7教會e5事務，或是任職會、抑是小會以及禮拜日，除去破化抑是出外，m7-bat 缺席。逐禮拜日早早就看著伊笑容e5面來teh引chhoa7--人，hou7人加添敬虔thang服事上帝。禮拜煞，是kap人談論信仰生活e5事。尚且ti7病床iau2 teh唸，伊若好，beh緊來修理教會e5籬巴；an2-ni thang看出伊e5全精神是tiam3 ti7 教會生活。Koh 再禮拜早起早早就招全家來禮拜，tui3過身第一叫起長老娘e5悲苦--e5。就是伊講，今無thang koh 聽伊逐禮拜早起teh 招大細去禮拜e5聲--lah。
5. 對傳教者：Gau5体貼、gau5疼痛；m7-na7 m7-bat 講傳道者e5是非，也m7-bat聽伊講別人歹。伊bat對某牧師講1句話：「論人e5好我就知，beh講人e5歹，我是be7曉。」實在thang o-lo2、thang尊敬。總講，伊一生有盡教會e5職務kap人生e5使命。
梁長老是做阮本會e5大柱石，做家庭e5中心人物，做社會e5大枝光燈。實在失落1枝大枝手骨。總--是對伊本身是thang ka7 伊歡喜，因為伊已經征戰好e5征戰，已經盡跑走e5路站，已經守所信e5道理。
梁長老--ah！Thang講你為著教會有犧牲tek e5死，對你e5死，beh造就花蓮港教會真e5基礎；阮也信你beh ti7天頂來替你早ti7地上e5教會祈禱；也對你e5死，beh教示阮較會理解教會e5真意義；阮也beh努力、用你e5信仰來勇壯；你會thang做信仰e5勝利者，向天--nih e5迦南地唱得勝e5歌歸天見天父，thang ka7你恭喜！阮也beh toe3 你e5信仰向前無煞；阮也信你常常teh做阮e5長老kap阮相kap ti7--leh。
(台灣教會公報第606卷，1935年9月)

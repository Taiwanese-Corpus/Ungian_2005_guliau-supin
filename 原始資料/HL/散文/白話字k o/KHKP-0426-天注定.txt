天注定
郭水龍
注定是boe7 改換 e5 意思，講注定那親像講萬物是天生成boe7卜得，人常常愛講逐項是注定，ti7 山--nih 抵著生番逐人走離，只有某人 thai5 去，是注死。 某會友一家 7 人佮厝 hou7 大水流去， 6 人死，只有一個查某囡仔 14 歲擒椅仔 hou7 水流去，卡 ti7 竹圍--nih ， hou7 人救起，che--無注死。20外年前三貂陸軍牽 10 人去 thai5 ，一個 thai5輕傷， koh 幾若點鐘久koh 活。走去糊藥，現時猶ti7-leh，這個無注死。 某舍人伊 e5 父死了放幾 10 萬家業hou7  伊，後來開了 teh ka7 人分，che 注得伊乞食命。 基隆末廣 e5 頭家將旅館賣Y35000 。Koh 過 2 日失火全部變火灰，買主注了錢。俗語講：「生死天注定」；亦講：「有子有子命，無子天注定」；亦講：「好歹你 e5  命，姻緣天注定」。世俗人攏an2-ni 信，是注定著。 回回教 e5  信仰講，萬事天注定。聖冊也有講，萬事是上帝 e5  旨意。 Koh 有無信教 e5 人講：「無注定，逐項屬家己 e5 才能， teh 做佮境遇時機就成。」
今來想這個注定 e5 意思，會友也有人逐 hang7  an2-ni 想是注定。 我扑算也有錯誤 ti7--leh 。雖然是有定著，亦是 m7-thang 迷信。 設使某人若 m7 做 teh坐，敢有注定伊 boe7 餓有 thang食？ 若 ti7 流行病 teh phe 死鐵齒敢 thang 信注定 boe7 死？人若放膽phe 死頭毛試火，逆流逆水， 天父敢也注定伊 boe7 害--mah？
我去探會友抵著伊 e5  囡仔破病，我 ka7 伊講有危險e5  煩惱 著就醫生，伊講：「敢m7 免，che--是天父 e5 旨意，有命 m7 畏病。」 Koh  3 禮拜死；伊也信--注死。Koh 有一個會友 ka7  我講伊有牛死，對懸山有1 te3 石約 2 千斤落落來牛寮，牛 hou7 伊kham3 死。 我問以前 bat 落嗎？ 伊講常常有，這擺聽見 hu7-hu7 吼就緊走，有1 te3  幾若百斤落落來，無走的確死；亦常常落落來豬寮，稻埕。 我 ka7 伊講hiah 危險著徙位 m7-thang tiam3 hia 。伊講：「Hem5也 有要緊！生死是天父注好好。」， 我講：「天父敢有注定你 m7 thang 搬徙？」上帝好生之德是愛人活，敢有 ka7 人注定著自盡嗎？ 上帝愛好遠歹，hiah e5 博局、食鴉片、做賊、thai5 人， 敢是上帝 ka7 伊注定嗎？ 
世俗人講天注定是好，認天-- nih 有一個萬權 e5 主。會友 koh 較知天注定。 總是 m7 thang 親像世俗人 e5  信仰。有病著食藥，危險著閃備， m7 應該就 m7 thang phe死。人若熱心信主常常祈禱，設使所謂抵著e5 害天父也會救伊，thai2 thang 執意是注定？
(台灣教會報第426 卷，1920年9月)

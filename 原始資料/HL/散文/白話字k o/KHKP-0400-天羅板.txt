天羅板
偕睿廉　記　　
熱天已經近lah。空氣日日那燒lo7。Koh無久就大熱。熱若到大家就艱苦。雖然穿熱衫出力iat8扇，抑是吃冰水也是boe7秋瀙。日頭一下炎厝內liam-piN熱phong2-phong2。厝頂曝一下燒，燒氣tui3頂面hah--落來，無久汗就chhap-chhap滴，扇koh較iat8都boe7秋瀙。　　
厝內曝到熱滾滾，囝仔大細大家也是艱苦。Hip熱了病也liam-piN到。有e5生痱子，有e5生粒仔，有e5發起熱症，熱到，症頭也到。  
今m7知有甚物好法度thang hou7厝內較涼。較秋瀙無？有，有一個好法度。厝內著釘天羅板。厝若無天羅板，厝頂曝燒，燒氣liam-piN hah--落來。厝內若有天羅板燒氣就hah boe7落來。燒氣家己會tui3煙樓出去。An2-ni 厝內較無燒氣。厝若創天羅板至少會加秋瀙5度。An2-ni m7是小可。Koh一項。天羅板m7-na7會hou7厝內較涼，有天羅板厝內也會較清氣，較boe7 eng-ia。Koh再加好看真濟。　　
咱台灣e5厝第一欠是2項。1：天羅板；2：大e5窗仔。因為厝無天羅板，窗仔無到額大，所以熱天e5時厝會hiah-nih8翕。窗仔若創較大，厝內較有空氣，自然就較秋瀙。Koh再會較光。　　
因為有chiah e5利益e5所在，今望大家若做會到，今年熱天ka7伊試看。厝內緊釘天羅板。用板釘日本款m7免偌濟錢。也窗仔拆較大leh。熱天若到就m7免koh翕熱來抵著病。設使各拜堂e5宿舍若創，也會真大利益ti7傳道士e5身體。
(台灣教會報第400卷，1918年7月)

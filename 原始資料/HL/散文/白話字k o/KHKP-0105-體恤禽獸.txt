體恤禽獸

譬喻有某人做一項物，伊實在 m7-ai3 別人敗壞hit個物。上帝有創造禽獸，所以伊也m7-ai3人濫糝款待 in。 
禽獸是真心適亦有大路用。人若缺欠in，就be7免得大艱苦。 
人是較gau5 禽獸，亦有時伊e5 力是較大in--e5,所以伊快快會壓制贏過 in。凡若勇健--e5 kou2-chhiaN2酷橫軟弱--e5,就伊著受見笑。 
有時人無照法度款待禽獸，是因為伊無想著抑是be7 記得伊所做 e5 事誌是m7合宜。 
因為上帝e5 真理ti7 西國有應驗，君臣有設立命令，禁人歹款待禽獸。亦有仁愛e5 人cho3-hoe7常常謹慎，看有甚物人犯著國法，就有liam5-piN 告hou7 官府知。審問了若定罪就刑罰是重。 
現時 ti7 大英國有一個老宰相。敢是ti7 通世間無koh 一人 e5 gau5是較大 ti7 伊 e5。這個大臣有真大體恤 e5 心。當伊少年 ti7 學--nih8 做學生e5時，有bat 1-koe3看見別個學生 teh 粗殘創治一隻豬，就好膽 ka7 in 講若無煞，伊beh 扑 in。An2-ni-seN，若細漢有慈心，到大漢亦有。 
可惜！Ti7 中國男女老幼濟濟攏 bat 做殘忍歹款待禽獸。有人縛豬e5四枝腳做夥，就吊 ti7 畚擔來扛抑是擔，有e5 將一枝毛穿過 ti7 雞鼻 beh hou7伊精神，有e5用粗槌仔摃牛，有e5 將滾水淋狗，亦有e5(較常是囡仔 ） 拆鳥仔e5 siu7 害伊e5 子，捻胡蠅 e5 sit8--起來，佮吊蟋蟀e5 倪鬚，hit號。另外人所趁殘忍 e5 法度是算be7 了。 
屬教會 e5 人，或是大漢或是細漢，常常著學趁好款待禽獸 e5 模樣。基督徒應該著顯出大e5 光chhio7 著世俗人。論到頂面所議論 e5 事誌，in 著將家己 e5 好所行指示別人來歸榮光 ti7 上帝。敢是這節事各位教會 e5 兄弟姊妹著chhoe7機會來議論，亦kiam2-chhai2會想出有thang設甚物規矩，減少平素殘忍款待禽獸 e5 款式。禽獸be7 曉講話，iau2-ku2會曉分別朋友、對敵。願咱逐家立意從今以後 beh 放sak 逐項殘忍 e5 法度。若做 an2-ni，決斷無beh 失落報賞。
(台灣府城教會報 第105卷，1894年1月) 



見學 田嬰你有常看--著無？
常，無歸年攏有。不論ti7台灣，抑是唐山都攏有看著。身軀有六枝腳，兩對翅，大koh薄tiah。色緻有e5赤、有e5綠。飛e5力真大、緊親像風。頭殼有兩蕊目珠膨出koh thang光。Che 目珠是假--e5,創 an2-ni，是beh扑生驚別物e5活物。真目珠ti7嘴phoe2--nih，真細。嘴闊，嘴phoe2 teng7,所以gau5咬物。
伊所食e5物，是蚊仔、胡蠅、尾蝶，hit 款 e5蟲豸。性情貪食，一點鐘久，會食幾若十隻。囡仔常常ai3拈田嬰，著勸伊m7-thang。因為田嬰是teh 食害蟲，有利益咱。
咱bat看著田嬰teh飛，近水面，身軀au2曲，用尾仔tam水。He是teh生卵。伊秋天放卵，到明年春天才孵出。卵落ti7 水內，或是粘ti7石--nih，抑是tiau5 ti7 草頂；ti7 hia孵出做細尾蟲。伊有6 支腳，漸漸大，就發翅。Che 蟲名水乞食。身軀長兩寸，闊兩分半較加，色緻無sui2,較倚棕色。性情兇惡，常常咬細尾蟲去食。
到有一個時陣，身体厭sian7無力，食量減少，就趖去倚水邊e5草頂，khi5 ti7 hia，ka-chiah pit裂，有別款e5形体nng3 --出來；翅就發長。Che 就是咱所看e5田嬰。Sui2-sui2 e5身体，自由自在，飛來飛去。咱有欣慕，beh得著這款--無？                          譯者 陳憲國
(台灣教會公報第708號，1947年12月)


清國打扮
台灣iau2-boe7 hou7 日本管e5時，台灣人攏是清國打扮，無親像現時an2-ni，有e5 剪頭鬃、有e5無。剪頭鬃是學日本人，piN7頭鬃是照清國款。照清國款e5人iau2-ku2真濟；若問chiah e5少年人看這號款式to2位來，kan ta 知人有hou7清國管，所以chiah an2-ni，總 m7 知清國人an2-choaN2樣頭殼ai3 piN7一個頭鬃尾。 
有老輩e5人teh講，是因為早前滿洲屬中國，滿王有差人臣帶禮物來進貢中國。中國e5大臣ai3創治伊，就ka7伊剃頭，piN7 毛尾，做長衫hou7伊穿，有前補後補，創馬蹄ng2 ，掛素珠，穿烏靴，ti3頂戴有掛纓。Kau7伊講：「這款真好看，阮 e5 皇帝ai3將an2-ni報賞--你。」
滿洲e5人臣倒去真得意，滿王看了也歡喜，就命令百姓頭毛著剃， 頭鬃著piN7。滿洲人看這號做體面，其實是 teh凌辱in，因為中國人看in做畜生，比並in做馬。Hit領衫ka7-chiah有補掛，是比並馬鞍。胸前有素珠是比並馬勒索。手ng2隘隘掛針梭koh倒pih是親像馬蹄；腳穿烏靴也是an2-ni。頭戴頂戴有掛纓，是若馬鬃，頭鬃尾是若馬尾。人穿這號款，若仆落去，tu2-tu2若親像馬。
不幸中國煞屬滿洲，國號清朝，清王命令官府攏著照這號e5打扮，百姓也著學滿洲款。查甫人要緊著剃頭、piN7頭鬃。Tui3這個代誌hou7咱thang知，凌辱別人是凌辱家己。 
(台灣府城教會報第213卷，1902年12月) 
衛生佮厝
羅乾益 記 
衛生有幾若款，從中來講起厝亦有不止大要緊e5所在。厝是人企起e5所在，若無抵好就人tiam3 hit個厝，身體常常boe7平安。
本地人e5厝較濟窗仔佮門真細，koh日時日光照boe7著，暝--時門戶koh關密，就連一點仔空氣也boe7得流通。Hit 個空氣e5中間有幾若項ti7--teh，就是酸素  佮chi2-sou3  佮炭氣，三項e5中間酸素佮chi2-sou3是第一濟。這兩種是無形式，無味素e5氣。地面逐項e5動物抑是植 物若無倚靠這個氣就無活命。所以人著常常補吸新鮮e5空氣入到肺e5所在，就人會振起精神。
Hit個炭氣是有毒，若有好e5空氣，炭氣就較少，酸素就較濟。人所喘出e5有hit個炭氣比空氣中間e5炭氣較濟，所以人若ti7 密密e5所在無久hit個炭氣就滿滿，人就boe7活。
M7 -na7人著用hit個空氣，就hit個燈抑是燭會猶原是hit個空氣hou7 伊著。An2-ni若是一間厝e5內面一葩燈就是親像加3、4個人。4、5枝蠟燭是親像加一個人teh鬥食hit個酸素。
若是厝內烏暗，空氣boe7流行就寒熱症，抑是肺病種種e5病e5 虫就真gau5發生。譬喻若提肺病e5虫囥ti7 日光e5所在hit個虫就liam5-piN 死。
人若是愛較有衛生就著對厝來修整，第先著創窗仔較大e5,hou7空氣流通，佮日光會照入來。扑算台灣人e5花窗佮拖窗是不止好，總--是寒天人愛關因為是驚寒。今beh怎樣創hou7 伊boe7寒？著對內面創一塊枋對窗仔圍趨趨起來，hou7 寒氣對窗仔起才boe7寒，總--是空氣會流通。因為人所喘出e5空氣是較輕，所以倚天羅板e5下腳著創一個花窗抑是拖窗hou7 歹e5空氣會出去。
厝內塗腳佮厝邊e5溝仔若常常tam5就會生蠓仔，抑是逐項毒虫會害人真濟。所以若是愛塗腳boe7濕著鋪磚抑是抹洋灰，若是 beh koh起新e5 著貼地板離塗兩、三尺，hou7 濕氣boe7起--來就人e5身軀會勇。
(台灣教會報第403卷，1918年10月)

論甘蔗


這「五月圖」(見附圖p61-5)是畫外國kheh 蔗熟糖e5事誌，頂面有蔗園，kheh蔗e5器具看be7著，總--是下面中央thang看見鐵管流蔗汁落大桶。其餘--e5圖仔內有人熟糖ti7糖鼎teh la7,有e5 teh過濾蔗汁hou7伊清氣，也有e5熟了iuN2糖落lau7-chhai3  。
台灣e5甘蔗有紅--e5、白--e5,兩樣。紅--e5叫做紅蔗，白--e5叫做竹蔗，chhut-sek實在真濟，逐年糖出不少。但是園有好歹，糖有烏白，烏--e5裝落糖籠，白--e5 iuN2落lau7-chhai3,可惜咱這爿創phou7熟糖e5器具m7好，kai3糖e5功夫無夠，m7值著外國e5器具khiau2-sit，kai3糖e5法度真白，nia2 m7親像外國e5器具來an2-ni做--leh?
Ai3 beh插甘蔗，有新栽也有二年，斬蔗尾一節，從中e5兩目先浸水，聽候園犁好，用蔗尾來插，就是新栽。甘蔗剉了，猶原留hiah-e5舊蔗頭hou7伊發，m7免koh再插，號做二年--e5。Hou7 in 兩號快發，要緊著落肥糞，年冬e5雨水也著抵好，倚十月間已經大欉，蔗汁厚，才會piaN3-hng5好kheh。
來整一張phou7--起來，著有三、四百e5銀錢。雖然phou7亭是草搭--e5,m7-ku2器具teh siong-tiong7,所以逐位e5做穡人較常著相佮出錢，來整phou7 khia7 koa3:1 koa3有3隻牛，共著成10 koa3。又koh in著買石車1副，糖鼎6、7個，大桶一、兩kha，車ko5 1支，倩工e5人猶原有幾若號，有e5 hiaN5火叫做火工，有e5 teh kheh蔗叫做牛婆，也有熟糖e5,就是稱做師傅。
論本地人kheh甘蔗，in phou7內e5石車頂下有兩塊枋，車內有兩支心，一支落車ko5 hou7水牛teh tioh，若直直轉，這粒toe3 hit 粒，甘蔗對石車中央會 kheh--過去，蔗粕會對 hiuN3爿jih8--出來。An2-ni kheh 3擺，hou7蔗粕礁礁礁，蔗汁就攏對下底竹管內漏落糖鼎。因為抵仔漏落e5時，這號汁是真驚人，所以著參hoe-hun2落去la7,也著iuN2落紗篩來過濾ti7大桶，koh著拚過糖鼎hou7伊滾，這鼎過 hit 鼎，後來糖phoeh8拾了離，就會變做糖。便便thang裝落籠發賣。
今有要緊e5消息ai3通知lin2,就是近來阮祖家有一個出名先生teh講起，甘蔗有籽，hit個籽是結ti7甘蔗尾--nih8,細細粒仔，ai3 chhoe7著用ham3鏡來看，先生本身校勘了，將幾粒種落塗腳hou7 in緊緊發--起來。伊也teh扑算若是做穡人逐所在gau5 tui3重這號事，無偌久糖會較濟，koh會重倍較便宜。這敢m7是hou7咱知來講究上帝所創做e5物真正有大路用？人逐日著食e5米糧本是鹹e5較常，m7-ku2五味內猶原也著甜，所以糖是hou7咱做要緊e5物件，親像俗語講：食鹹it著甜，食甜it著鹹。
（台灣府城教會報 第61張，1890年5月）
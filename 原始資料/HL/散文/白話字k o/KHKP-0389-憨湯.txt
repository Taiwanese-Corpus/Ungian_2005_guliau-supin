憨湯
楊連福 半譯
酒做害就是古早kap現今e5人所明知。現今e5人逐個會曉鴉片做害，會hou7人傾家蕩產，會hou7 人e5人格趨下。看鴉片做囚仇物kap毒藥相同。殊不知酒e5做害kap鴉片不輸上下。現時人叫酒做憨湯，無 m7 是知人若食酒，雖然能達，iau2-ku2 hou7 酒性壓制e5時就變成愚蠢，無廉恥，粗俗，所以才號酒做憨酒。M7-ku2人teh叫伊做憨湯，反轉常常kap憨湯分be7離。若是an2-ni 敢是酒teh憨，愚見扑算是人憨。因為酒若是憨湯，就食e5人的確是憨人。
今為著酒e5事，照鄙人所知kap對別位所得著e5大略寄幾句ti7 下底，向望看著e5君子無棄嫌來相kap斟酌鬥想，就對an2-ni 敢-chhai2有thang大家相勉勵，也會榮光主，就真正是所向望kap榮幸。
人類食酒e5原因。
人an3-chaiN2 愛食酒？這項問題實在oh解明。自來論食酒e5冊真正濟，總--是ti7 這個簡簡要緊e5問題，反轉boe7 bat講--著。到ti7 近來論好酒e5因由，iau2-ku2有無明白e5解明，實在夠額thang奇怪。查考lim酒e5酒癖，是做通世界人類所相同有。世間逐款e5民族獨獨北亞美利加州愛斯基摩e5人種，對in e5地無五穀、果子，thang做kek酒e5原料，所以be7曉食酒。這個以外就是親像古早出外飼精牲e5人，到今仔日企起城市e5人無m7 逐人掠酒做生命。
所以酒e5發明kap應用，致到酒ti7 滿世界，實在 m7 是人去傳播，是對世界逐部分，各人發生。An2-ni酒kap人有緣份，伊e5 親到親像這款，總--是咱好酒e5原因反轉 m7 知。敢無thang掠做奇怪mah？
照彼得烈克用科學e5方法論好酒e5原因，伊講人除酒以外，伊所意愛--e5 iau2有真濟。親像俗語講：「食色性也」，所以人因為食e5因端引起濟濟著磨e5問題。親像懸低問題，食物出產kap分配e5問題。也bat因為好色引起種種問題，m7-ku2這兩項若beh解明伊e5 原理是攏無oh得。獨獨好酒性勢力e5大，流行e5闊，實在 m7 是小可。愛求伊an3-chaiN2 愛食酒e5原因就真正oh得--著。
食酒e5種類是照所在e5習慣所好。有人好幾若款e5酒，伊所愛--e5味素芳，臭，雖然無相同，總--是所食e5酒精是像一樣。( 酒精e5害看頂月e5報)。平常人常常講酒精有奮興作用e5能力，所以人愛食。總--是照現時e5學者所稽考，酒精實在是做鎮靜劑，m7 是做奮興劑。就設使有時thang做奮興e5路用也是kan-ta thang影響ti7 逐種e5情形；究竟be7會指做好酒e5原理。
Koh有人講酒精會thang增進人e5體力kap好膽力。雖然伊e5 路用be7會做真久e5路用；m7-ku2 ti7 tiap仔久e5中間，實在有非常e5功效，講che thang做好酒e5原因。總--是這款若照生理學家e5研究，就伊所講--e5即時hou7 人扑破。因為酒精不但be7會增進人e5體力kap好膽力na7-tiaN7，反轉夠額hou7 人知識e5力減少，知bat e5才調烏暗、記憶心衰弱、理性消蝕，伊e5 害講be7了。古早有一個大出名e5醫生，名Hai2-bo2-hok8-chu，bat講：「我平生所研究e5學術，攏有贏過別人所知bat-- e5以外，總--是我若見lim一滴仔酒，就一種聰明知bat e5力隨時無了了。」
親像an2-ni論到酒--字這項物雖然thang做人在生交陪朋友，報答序大e5路用，m7-ku2伊e5 陷害，真正算be7盡。因為對古早以來，對lim酒e5緣故，來致到破家盪產，陷落律法e5羅網，家事落薄e5陷害--e5,伊e5 數額m7 知有偌--nih8濟--lah！An2-ni酒精e5毒實在比毒蛇，毒蠍koh較毒；iau2-ku2人愛食伊較贏過家己e5性命。Che 真正hou7 人無路thang猜出原因--lah！
有人講酒這項物夠額hou7 lim e5人生起一時e5快樂，發起安逸e5滿足，所以人常常借這個酒來做消散憂愁e5好朋友：人愛食酒e5原因，就是an2-ni。
這款e5話，若忽然間聽--著，那準略仔倚ti7 理氣；總--是若koh詳細ka7伊想一下就有一種e5解說，m7 若hou7 人無滿意，反轉生起濟濟款僥疑oh解明e5問題。總--是照伊所講--e5,設使食酒是實在為著beh做解憂悶鬱卒e5路用，就咱thang講，食酒e5人攏是為著伊有艱苦憂悶無路thang 假，才chhoe7這個e5酒來食，向望ti7 酒中chhoe7看有快活，平安e5朋友。Che算是掠食酒做求快樂e5原因。親像這款e5說也是 m7 著，因為對古早到現今，人tiam3世間快樂e5路有濟濟款。親像歐、美州e5人、in e5快樂對有歷史以來所boe7 bat有因為教育e5程度發達，男女無侵犯。翁某平懸，家內父子兄弟e5中間無聽著歹聲音，逐日交際e5言語，親像幾十年久koh相見面e5好朋友。百姓逐日所做e5工，較濟是公共事業e5工廠，時間tiaN7-tioh8;待遇真好。百姓有受教育；逐日世間e5事，無論遠近逐人thang對新聞雜誌來知。
見若古早e5人，in iau2-boe7 bat想著快樂e5事，無 m7 hou7 in現時e5 人得著。In e5快樂到an2-ni，查考現時in有teh想食酒抑無？朋友teh想講敢無，因為in有hiah好e5機會thang快樂。總--是koh查考實在有teh食酒。In為照現時美國一種e5酒精，逐年造出20萬萬銀。An2-ni若是食酒是做快樂e5原因，in mih-sai2著koh食酒--leh！
Koh進一步來講。設使食酒實在是做欠快樂e5因端，就an3-chaiN2 女子比男子有食酒--e5較少，因為女子伊e5 艱苦較常比男子較濟。有人講女子比男子較快活，beh thai3有比男子較艱苦。殊不知女子有受男子制壓，無自由e5安樂，有時受男子e5制壓窘迫，激氣致到心神無一時e5青春，伊e5 鬱卒無安樂實在濟。An3-chaiN2 in反轉較無食酒，也男子反轉食酒--e5較濟？
Koh咱人teh講起快樂這兩字e5基礎，實在是在ti7咱e5身軀勇健，心神強壯做要緊。酒精是第一害身軀kap咱e5 心神e5物反轉去食hit號，講是beh求快樂。這款e5人tutu是親像食毒藥，beh求平安，真正是憨。
Koh有人講，酒精有麻醉性；人若食會hou7 神經麻醉，生育那親像對an2-ni得著反動作用；所以若lim酒thang除憂悶減艱苦。人類teh愛食酒大概就是為著這款。其實這款e5說也是無合ti7 情理；tutu是kaplim酒求平安e5相像。敢無想好額人kap富裕e5國家比散hiong人kap衰微e5國，伊e5 食酒甚mih人較重？
好額人快活較濟，酒食較濟。富裕e5國，伊e5 百姓較快活，伊e5 百姓反轉食酒較濟。若照an2-ni e5款來相比實在是tutu相對反。
頂面所講chiah-e5 ，攏無一項thang講是人愛食酒e5原因。經過彼得烈克研究了後，才漸漸得著人類好酒e5因由。照伊e5 意思簡略來講：「世界e5進步，專專是倚靠人會曉限制伊e5 心神，壓制心神hou7 伊會照tiaN7-tioh8 e5方面來行。因為人較各樣ti7 禽獸，文明e5人較各樣ti7 野蠻e5人是an3-chaiN2 增差？大概是因為伊e5 心靈e5作用，會曉壓制肉體e5作用e5緣故na7-tiaN7。親像文明那進步，就伊e5精神思想那深；m7-ku2思想e5精神be7會不時用；所以就計謀設歇睏e5法度。
Ti7 歇睏e5中間有分兩部分。親像安眠是做精神完全e5休息，醒醒無做工是叫做小部分e5歇睏。若beh較知小部分e5歇睏，就是平常teh講消遣散步。Che是an3-chaiN2 講？就是人ti7 消遣散步e5 時，會hou7 高尚思想e5作用暫時歇睏，也續hou7 較下等心智e5思想作用暫時盡伊e5 著磨。所以人若當伊e5 精神厭sian7 e5 時，就常常想愛kap朋友遊戲、行遊、作樂運動，扑球chiah-e5,就是刁工 hou7 精神歇睏e5明證；也是ti7 歇睏中續修養心神e5起見。
咱人企起文明e5時代；kap古早野蠻e5人相離真遠，生活e5法度kap古早人也大大無相同。所以腦力e5運用也有大各樣。M7-ku2有時咱若因為厭sian7腦力困苦，就較常愛學野蠻人e5款式，來hou7 咱e5心神歡喜。譬論親像現代做教員e5法律師、學者、抑是教士，這頂號e5人，每tu著精神困乏e5 時陣，就刁工歡喜去林野山間e5所在，扑獵，有e5 去河海泅水洗浴等等，掠chiah-e5 做歡喜。總--是這款專專是野蠻人e5款式，iau2-ku2現代文明e5人用來做快樂。敢m7 是因為高尚e5心神，困乏到極，就用野蠻人e5代誌來做消遣休養精神e5好計智。
總--是人ti7 這款運動消遣e5好法度以外，iau2有一種效驗e5藥品，人若食酒會發出效力kap消遣運動無增差，這款e5物就是酒精。因為酒精這項物會hou7 人e5神經麻醉，致到高等e5精神停止伊e5 作用；也hou7 下等e5精神挺出活動。所以人食酒實在是掠che做消遣休息神經e5好藥方。世界對野蠻到文明e5人掠酒做性命，大面是這個緣故--lah！所以人若有小可事纏身，憂愁擘腹，就愛食酒。An2-ni thang知人an3-chaiN2 愛食酒。甚mih原因？Thang講tu著憂悶e5 時酒做好朋友，補精神e5 時，酒做好藥；chiah-e5 就是食酒e5祕訣原因--lah !
照an2-ni想--起--來，酒e5路用真正是大，功效會thangkap運動消遣，走馬體操hiah-e5 做平。M7-ku2 koh想食酒kap運動消遣兩項e5利益，到尾結果佗落這項較有益？
人ti7 運動消遣e5方法伊e5 利益就是會hou7 體力那發達，思想無塞礙，無累著名譽kap資格，反轉hou7人恭敬，這款e5利益是世界所明認。食酒無利益，反轉會連累人一生e5判斷力、辯論力、抽象、觀念、預想、公正心、期望心、廉恥、恭敬kap其他種種e5志氣，一盡消失。又koh會hou7人下等e5神經活動；因為an2-ni就發出濟濟 m7著lam7-same5話，好笑，粗俗，無見笑e5心，kap小人e5所做chiah e5 款式，踏入非法e5所行。
照an2-ni看醉漢好酒e5人，常常迷失高尚e5思想，漸漸變野蠻，續行in teh行e5路徑，陷害講到ti7 時才會得了--leh！照an2-ni來扑算，雖然兩項攏是為著精神神經e5好法，總講 m7 值著趁運動e5法度，有益無損，利益現看--著，陷害穩當無？若是an2-ni酒敢真正thang食？願愛求利益e5人，著chhoe7實在有利益e5路，m7-thang想beh補咱身體，調養神經續去食毒藥，敢 m7 是應驗憨湯e5所講--mah？
(台灣教會報第389卷，1917年8月)
Lin2 m7-thang激子兒e5受氣
卓行利
Ti7 新約以弗所第6章頭站有論孝道e5道理。論孝道是東洋做第一要緊e5道德，所以講：「萬惡淫為首，百行孝為先」，意思就是講萬項e5歹是姦淫做頭，也百項e5品行就是有孝做第先。所以東洋tui3古早就看孝道做第一要緊，若boe7曉有孝，是看做禽獸像款。今論這層孝道，看做品行中是排ti7 第先，che卻是逐家公認e5道德，總--是論起孔子所教示e5孝道hit個教育法，對咱基督教ka7伊看是不完全；就是boe7會hou7做子兒e5人盡伊e5孝道。因為所教示--e5,攏是叫子兒著絕對的服從、順趁父母。攏無講起做父母e5人著怎樣來hou7 伊e5子會thang行ti7 孝道。若是基督教就m7 是an2-ni。咱若看以弗所 6章1節講「做子兒--e5,lin2 tiam3 ti7 主著順趁lin2 e5父母。」An2-ni佮孔子所教示--e5是像款，總--是an2-ni無夠額；ti7 第4節有koh教一句講「做老父--e5,lin2 m7-thang激子兒e5受氣」，an2-ni才有完全。因為若無koh加這句「m7-thang激子兒e5受氣」，雖然伊e5 子兒有ai3有孝來順趁伊e5 父母，總--是父母不時ai3激子兒e5受氣，an2-ni做子兒有有孝e5心煞變做不孝，an2-ni這個不孝e5罪敢是子兒e5--mah？所以凡若對父母e5攻擊來不孝，這個罪 m7 是子兒著擔當，就是伊e5 父母著擔當。
今咱屬主e5兄弟姊妹，咱ai3咱e5 子弟有孝恭敬咱，咱著真細膩，m7-thang激子兒e5受氣。咱若激子兒e5受氣來hou7 子兒不孝，是無te3 thang吐氣，講出hou7人聽。
今仔日有看見做父母e5人，濟濟來疼伊e5 子；就是tui3出世就mi5-noa7養飼嬰，買好物滋養品來hou7 伊食，剪sui2 e5布做衫hou7 伊穿，買濟濟e5 thit-tho5 物hou7 伊thit-tho5。後--來hou7 伊讀冊，學校一間讀過一間，錢銀開幾若千；做子兒--e5不止歡喜佮滿足，ai3緊出ti7 社會立功建業，來報答老父。總--是一旦一個長成，ai3 beh活動ti7 社會來興起伊e5 家，但是伊e5 老父看見子e5 gau5,煞著驚，所有e5財產驚伊知，所有e5事誌驚伊插。M7 若an2-ni，續 koh分一個子來寵愛，暝日ti7 伊e5身邊，疼伊贏過ti7 伊所生e5子，致到hou7 伊e5 後生失志吐氣講：「Ah ! 我e5 老父實在真可憐，boe7曉享福伊e5 福氣，甘願做愚憨。」後--來就想講：「我著叫醒我e5 老父，來想起早前養成養飼我e5 目的，到今仔日怎樣才來無視我。」老父聽子兒e5諫諍，m7 若無精神，反轉ai3 ka7伊離緣，舉刀ai3 thai5伊。親像這款e5老父來激子兒e5受氣，伊e5子兒beh怎樣來有孝伊e5 老父，別人m7 知有甚物法度--無，若有，請指示我。總--是若是我，實在boe7曉有孝。
所以做老父若ai3好命，著m7-thang激子兒e5受氣。若有這款e5老父，是真可憐、真三八、真無福氣，是老歹命。
列位e5兄姊--ah！咱有子弟--無？若有，已經長成，著款待伊是做一個大人，m7-thang看伊是囡仔。因為子兒長成，有伊e5 理性佮伊個性，咱若無視看輕伊e5 理性佮個性，是teh攻擊子兒e5受氣，是teh 蹧躂薄弱伊e5 人格，若an2-ni，自然做子兒--e5無beh降服伊e5 序大。做人e5父母若激子兒e5受氣，尚且hou7 伊e5子失落伊e5 有孝佮恭敬，何況 m7 是做人e5父母來激人e5受氣，hit 個反感敢是小可--mah ?
(台灣教會公報第609卷，1935年12月)
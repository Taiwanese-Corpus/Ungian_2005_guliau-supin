樹木 e5 利益
卓振德
今論到上帝所做--e5,照咱世間人 e5 肉眼是看be7會齊了。物有寶貝--e5,也有較粗俗--e5;若是beh 講起到齊備，是講be7盡。
小可舉起一項來講；地面上 e5 樹林，有甚物thang干涉 ti7 咱人 ？若略仔來想實在是有，真大。Hit號 e5 所在是較常有水，也較愛tui3 hia落雨；想到這個到底是甚物理 ti7--teh？真正有；的確是有理。因為樹林是屬ti7 高山嶺尾 e5 中間；若是伊常常茂盛，是tui3 較有罩雲 ti7 hia，就快快會落雨；平洋 e5 所在百項草木也toe3伊興起。 
Koh，樹 e5 根竄入ti7 深深 e5 塗，食 hit 內面 e5 水氣，也續會吸hit個水，hou7伊較浮--起來，就tui3 較低 e5 坑溝流--出來。常常有樹影 teh 致蔭--伊，無論是炕旱  抑是年尾時定著有活活 teh 流出；hou7 人平安來享受--伊。設使人若到ti7 這號 e5好景緻得著樹影 e5 致蔭，受著涼風活氣 e5 歡喜，心受著這時 e5 感激，可惜濟濟人be7曉得thang推到hit個源頭，是甚物人會得hou7伊an2-ni。總--是人著會曉保惜上帝所做 e5 物，伊所做逐項無m7是beh 做咱人 e5 利益。 
早亞伯拉罕hit時e5 人掠這個水真保惜，kiam2-chhai2 聽見e5 人的確掠做奇怪 e5事。這個水 beh-thai3 著chiah保惜？In 當時teh 保惜是用石盤鑿做井，內面是闊，嘴是隘，款式親像甕，thang用石koh來蓋--伊，若抵著炕旱抑是年尾時就利便通用，m7免有欠水 e5 艱苦。親像以色列百姓 ti7 曠野ai3 得到這點仔水（chui2)來止嘴礁，也無。 
今來比一所在，就是ti7 柑仔林早e5 時陣，前後有樹林水 ia7 充足流過 ti7 炕旱佮冬尾時，攏有thang潤澤，今無--lah！常常 ti7 年尾有欠缺水 e5 艱苦，che是因為無樹林thang致蔭。也是人tui3 起頭貪著小可財利用hiah-e5 樹剉來燒火炭，去賣錢。Che是捨本逐末，若是人會曉得用，就be7 會害到 ti7 根本。若會親像孟子所講 e5話是真好，伊講：「斧頭若照時入山林，就樹木用be7了」。Koh，禮記月令hit 篇teh 講：「季夏 e5 月樹木抵仔 beh 茂盛，就命令掌山林e5 官入去樹林內巡察 chiah-e5 樹木，是無ai3 hou7 人斬伐」。可見古早明哲 e5 人也通達這號e5 理，來做，thang保惜。今咱若會曉保惜這號 e5 賞賜，無m7是做咱e5大利益。 
Koh，來講一所在，就是ti7香港，早e5時親像死地無雨水thang潤澤，草木一概kou5-ta5 be7發。今有明理e5 人去 hia 開墾栽種樹木，後來樹木茂盛，就較有雨水以及涼風活氣。Tui3 an2-ni 就無koh 做曠野，煞變成極鬧熱 e5 所在。An2-ni-siN 若地獄變做天堂。Che也thang講：「讚天地之化育」。
(台南府教會報 第91卷，1892年11月) 
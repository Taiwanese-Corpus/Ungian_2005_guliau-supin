烏綠肉雞
吳清益
宣教師起頭來台灣e5時真心適，因為關係台灣e5風俗人情，較濟m7 相熟，所以常常生出趣味e5笑話。這陣ti7 chia所beh 紹介e5一題，就是叫做「好食e5烏綠肉雞」。有一擺某宣教師叫伊e5總舖去買雞，總是chhau3-kham3買著一隻烏綠肉e5紅閹雞，總舖掠轉宛然真得意，總--是某宣教師講：「這雞發病，肉色烏烏。」搖頭，m7 敢tih8 ，「這號雞阮西洋人m7 敢愛，你若敢食，請你緊緊掠去thai5 。」總舖聽了得意加加倍，心想後擺買雞e5時，著較骨力chhoe7,若koh chhoe7 有烏綠肉，就穩穩thang掠轉來去sah8。親像an2-ni連連幾若ke3,總舖恬恬享受，溫馴m7 敢說。某宣教師講：「阮e5總舖溫馴koh快樂。」總舖講：「阮e5頭家大量好款待。」總是烏綠肉雞好食無人知。        
列位ah！Tui3 ti7關係筵桌e5烏綠肉雞e5認識不足，hit個損害卻是小可；總是對ti7關係教界e5無形e5烏綠肉雞e5認識不足，hit個損害thang講是非常。總是咱亦著深深反省，雖然kiam2-chhai2 beh 有富人e5烏綠肉雞排ti7咱e5目珠前，咱的確m7-thang掠做來ka7 伊恬恬溫馴享受，是咱e5幸福e5完成，續be7 記得咱就是著為著主e5筵桌，beh hou7全世界e5人享受，來舉十字架跑走才是咱e5使命。          
[台灣教會公報第616號（芥菜子第126號），1936年7月]

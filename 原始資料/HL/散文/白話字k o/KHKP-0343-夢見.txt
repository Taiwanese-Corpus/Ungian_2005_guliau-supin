
夢見
昨暝昏我夢見，teh想本身有做函港教會e5傳道。有一日牧師來巡教會，到禮拜日黃庚kap陳博兩人抱in e5子來請牧師行洗禮。庚兄e5子叫做主恩，也博叔e5號做天賜。In生後生所以歡喜號hit號好聽e5名。Boe7行洗禮e5代先hiah-e5序大人有kap牧師以及kap教會立約，決斷beh gau5設法看顧in e5子，beh 創 hou7 in食，beh將聖經e5道理來教示in，也beh chhoa7 in來禮拜。Hit-tiap8眾人出聲吟詩講：「父母替子立盟約。M7-thang任伊趁世俗，常常教示信耶穌，日日引chhoa7行天路。」Teh吟e5時我就精神。
過無loa7久我就koh睏，也koh一擺夢見hit兩個囡仔e5事。這kiam2 m7是奇怪mah？夢見e5時我teh想hiah-e5囡仔已經9歲。我猶原toa3函港教會teh傳道，總是我e5心常常煩惱因為看信者無甚mih致意in e5囡仔e5身軀kap靈魂e5代誌。Hit兩個囡仔e5序大人是真散，也攏有飼牛。我濟濟擺去chhoe7黃庚kap陳博，苦勸in 著准主恩kap天賜來讀小學。In講in真煩惱，總是in e5囡仔的確著看牛，be7-tit去讀冊。Hit霎我真出力teh鼓舞，向望thang設小學，總是眾信主e5人攏推辭講囡仔無閒，著看牛。Hit幾禮拜e5中間我聽見「看牛」hit句hiah-nih8濟擺致到我掠牛做可惡e5物，也hit時我差不多立誓永遠m7ai koh食牛奶也m7 ai3 koh食牛肉。我對in講：「人kiam2無較貴氣牛mah？ 」
In雖罔 m7肯hou7 in e5囡仔來讀冊，iau2-ku2我常常出力苦勸in，到尾黃庚kap陳博甘願hou7 in e5子來讀。Teh讀 e5時，主恩kap天賜兩人平平真巧，實在有本事。總是in e5父母真散到hit時無人thang牽牛去飼，所以真艱苦。到後來黃庚m7肯hou7伊e5子koh來讀，伊講有牛無人thang飼，姑不chiong 著koh去看 牛。Teh飼牛e5時陣主恩捷捷kap其餘看牛e5囡仔chhit-tho5,m7免偌久就toe3 in歹嘴，學poah8-kiau2也罕tit來禮拜，因為禮拜日猶原著飼牛。
主恩較大漢就去做人e5 khou-loh8,連白話新約也be7曉讀，過幾若年就攏m7 ai3來禮拜。伊e5品行那久那歹，交陪娼妓，食鴉片，做不孝子四界流。伊e5老父猶原真散，主恩攏m7幫助伊，致到老父本身著去看牛。
總是陳博an3怎樣？起頭准子去讀冊hit時伊真艱苦，m7-ku2伊感心吞忍，hou7伊有機會thang讀冊。天賜有照規矩去讀小學，伊真正才情，有讀漢文，國語kap算術，也bat道理。禮拜早起伊e5老母gau5設法ka7伊洗面，hou7伊穿清氣e5衫仔褲去赴主日學。後來去讀公學校，卒業了就續去讀別物學。Hit-e5囡仔到大漢真正有才調，趁大錢，也真有孝父母。
到這tiap8主恩猶原做散hiong e5 khou-loh8,m7-ku2天賜今做醫生，又koh gau5疼人，逐禮拜早起ti7本教會teh hoaN7主日學。我teh睏hit-tiap8有大可憐主恩仔，因為原本伊e5才無較輸天賜--e5,iau2-ku2到這tiap8伊kan-ta做艱苦e5 苦力，總是天賜已經做好額e5醫生。甚mih人有害主恩？
我teh睏hit-tiap8 ti7門口有聽見一隻牛teh哮，我就精神也知攏是我teh夢見na7-tiaN7。
(台南教會報第343卷，1913年10月) 

 
福氣
梅牧師
逐人ai3福氣；m7-ku2福氣真oh-tit chhoe7。咱若問--人看伊有得--著福氣--無？大家講：「無」。若koh問：「你bat煩惱--無？」大家講：「bat」。
「煩惱甚mih 貨？」「煩惱無銀」、「煩惱腹肚枵」、「煩惱歹年冬，稻仔割少，土堆poe2無」、「煩惱錢趁be7了」、「煩惱做了錢e5生理。」
照較濟人teh想是tui3散hiong 才會煩惱；若好額就m7免煩惱。
Iau2-ku2咱若問有錢人看伊bat煩惱；伊也m7敢講m7-bat。伊teh驚賊會來cheng-piang3 ，teh煩惱伊e5銀hou7人借，利息 m7還伊，煩惱家內無和順，煩惱子不孝伊，煩惱家己身命lam2,煩惱本身食鴉片，be7假tit。煩惱東，煩惱西，有時無啥知伊teh煩惱甚mih，kan-ta煩惱na7-tiaN7。
其實上第一煩惱e5人較常是富人。金山有一個人teh chhoe7金，某日掘--著一粒值--著16萬銀。撞著一個朋友問伊講：「你teh歡喜--無？」應講：「無；我teh煩惱」。
幾若年前有一個猶太人tiam3 ti7德國；伊e5銀行kai3大；天下第一富就是hit個人（Nathan Rothschild）。人ka7伊講：「你真有福氣」。伊就應：「我有福氣！我攏無福氣」。
Koh美國有一個，本成散hiong，因為較有本事所以漸漸興，到有chhun 150兆銀（$15，000，0000）。伊講：「我比眾人koh較慘。看天下有一個值著我e5艱苦。小天堂就是！」
有e5 teh想講，尊貴是福氣，就真mi5-noa7 讀冊，ai3 beh進學，真出力計謀ai3做大官，宰相，若會thang做皇帝iau2較好。
尊貴kam2有福氣？這近來德國這個真出名e5宰相，破病就講：「我e5病是欠歡喜，hit號e5病。」
200年前法國e5 皇帝bat暝--時be7睏--tit。伊若倒teh想伊就想伊早時所做e5 m7著，致到擋be7-tiau5。所以著叫人作樂，伊就略仔會安--tit。
100年前法國有一個皇后，40歲e5人。暗頭仔伊e5頭毛烏烏，到明仔早起變白；是tui3伊e5心操煩過頭。
百外年前德國有一個真名聲e5皇帝，德國上第一名聲e5仁君就是hit個人。伊講：「我受艱難到an2-ni，hou7我e5對敵艱苦，親像in害我e5一份，我就甘願轉--去。」
十外年前俄羅斯國e5皇帝去丹國chhit-tho5,kap皇親相見。相別e5時就ka7伊e5查某孫講：「Lin2歡喜轉--去lin2厝，也我beh轉--去監牢」。意思是皇宮若準監館。
照an2-ni看，好額也m7是福氣，尊貴也m7是福氣。
今咱beh tui3 to2位chhoe7就有福氣？偌濟人teh想生子孫較濟，是大福氣。也無想hit句講人poah8落子孫交父母有時煩惱hiah濟頭嘴，大家著食。親像俗語講：「賣母、賣子，少頭嘴。」有時煩惱伊e5子無人beh嫁，抑是伊e5查某子無人beh ka7伊做。
有時煩惱伊e5子不孝，m7 toa3 ti7厝，抑是煩惱伊e5子歹io飼，oh大漢。
也有人想講長歲壽有福氣？Kam2是專專囡仔teh煩惱，也專專老人teh歡喜？反轉是人那濟歲，就那煩惱。囡仔較be7曉tit thang掛慮；m7-bat聽伊teh講：「我一日煩惱到暗」；m7-ku2 tauh8-tauh8聽老人an2-ni teh講。
有e5 teh想講食鴉片就心會較清。卻有影，teh食e5時陣有較choah8;m7-ku2過身了重倍艱苦。Koh所費傷重；也那食，身命那lam2,gau5致病。俗語講：「食肉心歡喜；討錢面憂憂」。所以人，鴉片食較久，較常ai3改；明明是福氣chhoe7無。
有一種e5人teh想thang tui3 poah8-kiau2得--著福氣。實在有影poah8贏略仔漸時歡喜；若是「贏kiau2是輸kiau2兆」。Poah8-kiau2人濟濟也是想ai3 beh改；有時咒詛m7-poah8,有時指頭仔斬--起來；tui3 an2-ni可見thang知poah8-kiau2猶原是無福氣。
有e5去歹子宮beh chhoe7福氣也是chhoe7無。有時致到落荒生瘡，thai2-ko 有時致到青暝也kaN2；伊若生子就oh tit活；親像俗語講：「歹子絕嗣。」M7但害身軀破病，續害心be7平安，良心tauh8-tauh8家己責備；boe7免--得著驚hit-e5死--後e5算帳，死--後e5刑罰。
實在福氣四腳，也人兩腳，jiok  be7著。散hiong也無福氣，好額也無福氣；乞食也無福氣，皇帝也無福氣。Beh tui3嫖、賭、飲來chhoe7,chhoe7無；是甚mih因端？是因為chhoe7 m7著所在。
咱所欠m7是欠物，是欠神；咱m7是精牲是天生。一隻知煩惱腹肚枵，也be7曉--得thang煩惱別物。m7-ku2咱e5煩惱m7是tui3腹肚枵，是tui3心神teh枵，心神teh餓。物會養飼咱e5小體，就是「身軀」，be7會養飼咱e5大體，就是「神魂」。Tui3 an2-ni人雖然五福臨門，得著富貴、財、子、壽攏齊全，心猶原是be7平安；中國hou7咱tin3 一半，也無thang講是福氣。
所以咱猶原teh煩惱，也m7在咱煩惱甚mih。是那親像tu2出世e5囡仔；咱beh hou7伊，be7 tit thang伊歡喜；金hou7伊，伊也無ai3;sui2 e5衫伊be7曉用；kan-ta會曉哮，也m7知伊teh哮甚mih歲，就是beh chhoe7伊e5老母。M7-ku2老母知影。
咱e5大e5老父就是天頂e5主，極大e5神。伊知咱e5欠缺，koh用tu2好e5法度來補hit-e5 缺。今拜上帝信靠耶穌有甚mih福氣？
1.頭一款e5福氣是咱靠耶穌就m7免驚犯--著，吐--著、煞--著。Koh m7免看好日。逐日是好日。Beh起厝、beh圍籬笆、chhai7木柵、釘khit8、beh進葬、beh相嫁娶逐日攏是好日。譬論來講，皇帝若做你e5好朋友，kap你相牽手，就攏無人敢kang7--你 ；也天頂e5主若做咱e5好朋友，就鬼神攏m7敢倚--來。咱若信耶穌就得--著一個好朋友thang hou7咱倚靠，thang kap咱交陪。
2.第2款e5福氣是咱得--著赦罪；就是咱tui3細漢到今所行、所講，數想e5 m7著，攏歸ti7耶穌，算伊e5帳；伊ka7咱食罪，ka7咱坐罪。
3.第3款e5福氣是咱若信耶穌就得--著伊e5好神tiam3 ti7咱心內ka7咱趕鬼；就是鴉片鬼、poah8賊鬼、耶穌鬼，不孝鬼、白賊鬼、貪心鬼，甚mih歹鬼攏ka7咱趕走；也好神定定tiam3 ti7咱心內，hou7咱會行好事。
4.第4款是咱若靠耶穌，就別日會到天堂，ti7-hia無病、無死、be7枵、be7嘴礁，ti7-hia無留目屎無吐氣，ti7-hia e5街路鋪金，城門真主，城牆寶玉；ti7 hia攏無歹人，攏無罪，無冤家落債，攏是相和相疼，久久長長e5大福氣。
所以咱若信耶穌就m7免驚死，反轉講，死好代；死比活koh較好；夭壽比長歲受kah有福氣：
看死那睏，E
Thai5頭那扑chhun3。
(台南教會報第287~288卷，1909年2~3月)

腹肚內e5 感化
廖得
現時唐山劉永祥會友，三歲e5 第8 後生：頭長，圓形；頷頸短koh 大；目珠大koh thou3-thou3;兩枝手骨短koh khiau；指頭仔3 枝，有薄膜相連；ka-chiah平koh 直；兩枝腳腿彎khiau，gau5 行走。
原因是囡仔e5 老母有身e5 時，去iah山芋，煞hou7 大隻水雞驚--著；無扑算腹肚內e5 囡仔煞變做水雞形：che 是胎教e5 大關係。所以父母e5 身體勇lam2、智識e5 關係、人才e5 sui2 bai2、德行e5 好歹，以及境遇e5 喜、怒、哀、樂、愛、惡、慾；無論先天（boe7生），後天（生了），攏大影響ti7 子兒。世俗講是囡仔歹八字，oh育飼；其實是父母歹積德所致。
婦人人「若tiam3 ti7 信佮仁愛佮成聖兼節制，伊就beh tui3生子來得救。」（1 提摩太 2：15）。「伊莉沙白一下聽見瑪利亞請安，胎孕ti7 腹肚內就tio5跳...因為你請安e5聲一下入我e5 耳孔，ti7 我腹肚內e5 胎就歡喜來tio5跳。」伊莉沙白有身，tiam3-bat8 5月日久，全心交陪主，teh 做胎教e5 工。瑪莉亞beh 生救主，著行20外phou3路來chhoe7 熱心e5 伊莉沙白來專心3 月日久，備辦好胎教e5 法（路加1 章）。
列位--ah！咱台灣現時第一欠--e5 是甚物？社會teh 要求是甚物？是好人！是親像行洗禮約翰佮救主耶穌這款e5 人物！M7 知啥人ai3出這款e5 子兒？尊貴到親像祭司撒加利亞e5 好，老到親像伊莉沙白--e5,也好；下等到親像箍桶約瑟--e5 會用得，少年到親像瑪利亞15、6歲--e5,也會用得。上要緊是著備辦，也著甘願；就上帝beh 用hit 個 人e5 子兒來做天國e5 開路先鋒，抑是做台灣社會e5 救主。
世界古今，各國逐教門，所出e5 大聖賢佮先知，大部分是tui3好家庭出：子兒e5 好歹、家內e5 興衰、教會e5 光暗、社會e5 死活，攏是婦人人做好母、歹母感化e5 關係。
伊莉沙白--ah！請你替阮生天國e5 先鋒--ouh！
瑪利亞--ah！求你ka7 阮社會生救主--ouh！
烏暗到極！Teh 沈淪--lah！你若m7 生，m7 製造；就你是空空活，空空死；hou7 你出世無功勞。若願生，願做上主e5 器具；雖然你是好額老婆，抑是散hiong e5 少年嫂；去生著33 歲無好死e5 夭壽子，也是世界e5 福母，「流芳萬世」。Hou7 你出世有功勞！
(台灣教會報第471卷，1924年6月)
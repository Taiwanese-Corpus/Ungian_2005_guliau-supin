
勤勞營(Work Camp)是甚mih？
張逢昌
— 「勤勞營」是chiah久常常聽見 e5 新語。今hit個意思是甚mih? 起源是怎樣？Tu2好有前青年處e5總幹事張逢昌牧師去日本實際參加，現地見聞，今ti7 chia ka7咱解答，請讀者注意。— 
熱天到--lah，ti7這個時間咱有濟濟 e5聚會，有e5是全省性--e5,有e5是中會性--e5,也有e5是教會家己設法e5地方性--e5,就是夏令會，S. S. 教會靈修會等，咱台灣也已經有別所在有，咱也有teh發動。M7-ku2 其中有一項咱iau2未有e5,就是我這時所ai3 beh介紹e5「勤勞營」，這個名詞，是我譯--e5,以外若有較tu2好e5 向望相指教。
為著咱台灣iau2未有e5緣故，舊年我有受派去日本直接見習這個工作，向望ti7咱台灣也thang 實行。今年為著準備be7到，所以明牧師有kap我teh想，按算明年就beh來開始。
勤勞營e5起源kap精神。
1920年有一群e5青年男女ti7 熱天到ti7法國。為著tu2著第一次世界大戰e5緣故，成做荒埔e5地方，in恬恬用祈禱kap流汗來teh 做再建設e5工程。Chiah e5青年攏是基督徒，in是tui3瑞士、荷蘭、英國、美國，甚至也有前e5 對敵德國人在內。
In 雖罔國籍、人種、歷史、背景攏無相同。總是有一點相同，就是歡喜ti7十字架e5下面來食苦e5 精神，in五月日久忘寢癈食來服務ti7 種種e5建設事業，che就是今仔日 ti7全世界年年ti7濟濟國，有數千地方也是數百萬e5青年所teh服務 e5 勤勞營e5 起源。In e5 工是修理道路，建築，扑地坪，種樹仔等。
這個運動開始是tui3一個瑞西人，伊是數學教授，也是平信徒，名叫做(Pierre Ceresole，所以這個勤勞營e5運動 thang講也是純粹e5 「平信徒運動」，是tui3 平信徒來開始，也tui3 平信徒來teh推行e5 工作。同時這個運動也是超越人種、國境、宗教、民族。「M7是用話，是用流汗工作」，是這個運動e5 標語kap精神，tui3這個精神所生出唯一e5目的，是tui3有志自發的通過勞動，用和平e5方法來解決對立 e5方法，養成親善e5精神，離開顧家己e5心來服務。所以這個運動現時是普遍ti7全世界，也已經成做基督青年男女beh「研究社會e5 實驗室」。
所以這個勤勞營是無有甚mih真深oh-tit理解e5理論，精神，抑是哲學。勤勞營e5對象m7是kan-ta 為著教會na7-tiaN7，也是為著社會，也是hit個社會看做最需要e5事業，抑是施設做對象來著手。總是絕對m7-thang 影響hit地方e5勞動者e5生活做條件。
勤勞營e5精神第一是，「服務」，無求報酬，完全自己否定，所以每年有真濟青年歡喜犧牲寶貴e5休暇，不但為家己e5國家、社會，也到ti7 別個國家去服務。Che絕對是基本 ti7主e5疼，無扑算盤，koh參加者是自主的應募，無受任何方面e5 壓迫才參加，he kap戰時e5 勤勞奉仕隊無相同。
第二是「建設」，勤勞營的確著有具体tek e5建設，譬如起拜堂、修理道路、造橋、舖路等。
第三是「互相理解」，因為所參加--e5,較濟是青年，koh是學生，各人e5 人種、民族、國籍、政治攏無相同。Chiah e5 經過數禮拜e5共同生活，thang-tit互相理解，消無敵視，所以有人叫勤勞營做「和平e5建設」。時間也無一定，有時一個月，抑是兩三日也可以。Beh參加e5人m7-thang想「Beh得著甚mih？」是著想「我會thang做甚mih，beh獻甚mih？」所以赴會e5人只有toa3「錢，時間kap身軀」。以外攏無需要甚mih，無向望人e5報酬，無想結果，只有用疼心來做工，koh較要緊e5,是著會記得「M7是ti7講話，是ti7行動」。  『Not words but Action』e5基本精神。
(台灣教會公報第812號，1956年8月)
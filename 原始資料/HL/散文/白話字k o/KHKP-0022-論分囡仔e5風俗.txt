論分囡仔e5風俗

Ti7起頭上帝創造人，一男一女，就是亞當、夏娃，也後--來hou7 in生囡仔，這幾若人合做一家 。Koh較後來上帝對亞伯拉罕teh應引，才來講：「天下萬百姓（照本文e5話是「家」）beh倚靠你來得著福氣（創世記12：3）。」Ti7申命紀6：7有嚴e5話勸父母著將上帝e5命令教示in e5囡仔，就是講：「勤勤教示子兒，企ti7厝--nih，行ti7路--nih，或是睏或是起--來，常常將chiah-e5做教示。」An2-ni-siN 對聖經咱thang真正知上帝e5主意，人著照一家一家e5款來企起ti7地--nih，也人m7-thang濫糝犯--著這個法度。又koh設使囡仔被in e5父母不近人情，無用可憐e5心，將in ka7分hou7別人，in beh thai3會齊全曉得上帝較要緊e5道理，親像 hit層所論疼惜e5事。Ti7聖經有記載chiah-e5話：「譬喻老父疼伊e5子，敬畏伊e5人，耶和華憐憫伊（詩篇103：13）。」咱也受教示著祈禱：「阮e5父toa3 ti7天--nih。」若是父母放離in家己e5囡仔，就in be7得thang照規矩來顯明上帝佮人e5仁愛，也失落in本分所著盡e5意義。囡仔m7是親像家業thang出在父母去買賣抑是hou7別人。In m7是奴婢。
當 hit 時教會e5人teh 帶in e5囡仔來領洗禮，chiah hiah-e5父母將in來獻hou7上帝，就上帝e5意思是親像beh koh還in，續交待父母用教示佮所行引chhoa7 in來做耶穌e5學生。牧師較常用這下底所講e5話，就是：「上帝是照約e5上帝，伊准lin2本身來，續帶子兒獻hou7伊，受hit個約e5記號，lin2著向望上帝恩典e5幫贊，著立志，用道理佮所行，引chhoa7這個嬰仔hou7伊家己做耶穌e5學生，kong-heng5 認救主e5名 ，到hou7聖會會接納伊ti7主e5桌，主本身接納ti7伊e5天堂。」又koh ti7囡仔領洗禮e5時陣，伊e5父母顯然認定著e5主意beh將道理教示伊。Ti7 hit 時牧師所問，父母所著應--e5,是親像下底。「這個囡仔漸漸大，lin2的確著照機會盡氣力hou7伊得著這個道理e5教示，thang知thang趁：lin2有這號決斷e5意思抑無？」設使父母將in e5囡仔分hou7別人，就in beh thai3會盡 hit 號e5本分？看以弗所6：4。論這層事誌人若違逆上帝e5旨意，也ti7世俗人e5面前無顯明好e5模樣，伊e5罪是不止重，致到be7 得thang閃避刑法。
人雖然是散hiong，iau2-ku2 m7-thang因為hit個緣故去放離伊e5某，哪thang為著伊是散hiong就來扑算放離伊e5囡仔--mah？實在m7-thang，猶原是m7合宜。人較好著想：「上帝，因為耶穌基督，teh-beh將伊e5好額來盡lin2 e5所意愛。」（腓立比4：19）
上帝若無hou7人生查甫e5囡仔，伊m7-thang對別人e5家內去得著。誠實e5基督徒ti7這項以及逐項e5事beh 歡喜承受上帝e5旨意。活動e5學生不時beh用專心信上帝賞賜伊逐項所欠缺--e5。看詩篇34：8，9。婦人人m7-thang it--著別人e5查某子。囡仔e5性情本合ti7家己e5父母，人m7-thang ka7伊拆離開--去。論囡仔骨肉e5親父母人m7-thang移易瞞騙伊。父母以及囡仔若將伊真實e5人倫放無要緊--去，就是極重e5罪。有e5囡仔罕罕得參in親e5父母、兄弟、姊妹相佮講話，有時續藐視看輕in。這個過失全歸ti7做父母e5人，也若到末日in的確著擔當hit個關係。
從今以後，阮teh 向望教會e5人beh聽chiah-e5苦勸，亦不時ti7逐項e5事來趁聖冊e5道理。
(台南府城教會報第22張，1887年4月)

論婦人將來e5使命
陳瓊琚
今來論淡薄東洋e5婦人人e5狀況。雖然ti7印度，ti7古早女子是做家庭中e5女王，真有權、真自由，佮男女攏平平，koh女子e5教育亦真致意。若看hit本聚集出名e5女王，抑是gau5 e5女士所the唱e5歌集「Veda」就知影。雖是an2-ni，女子e5地位到後來漸漸低，koh為著hou7波羅門教e5僧侶e5專制壓迫，致到婦女e5自由佮權利漸漸無--去，到後來齊全變做男子e5奴隸。若看hit本《Maun》聖典就知影，有記載真濟看輕女子e5事ti7-teh。
Koh ti7波斯國，為著受回教規則e5束縛，現時猶原論女子攏無一肖仔e5權利，koh一世人伊絕對boe7得thang ti7社會中來活動。
Ti7中國tui3早早就有hit款「三從chhit-it」e5教示，koh親像講：「女子無公事。」論中國文明e5要素e5中央，儒教是佔大部份。所以若beh論中國婦女問題e5事，的確著tui3四書五經來提材料。總是論儒教e5女性觀以前我bat出一擺lah，所以前所有講--e5,ti7 chia無ai3 koh講。今ti7 chia kan-ta ai3加添淡薄早前無講e5所在，就是ti7論語內面有講：「子謂公治長可妻也，雖在縲非其罪也，以其子妻之。」koh ti7別位有講：「子謂南容邦有道不廢，邦無道免於刑戮，以其兄之子妻之。」Tui3 an2-ni thang看出中國e5聖賢掠女子做一種e5禮物，抑是獎勵品e5證據。
亦論男女間e5禮儀做法定真詳細。今tui3言語上，ti7禮記有記，講：「查甫人無講厝內事，查某人無講外面事」；koh「外口e5事無入到戶限內，iah8內面e5事無傳出到戶限外」。Koh tui3社交上教示講：「男女若m7是經過beh定著，m7-thang相佮知名，m7-thang受送物，koh亦m7-thang相交陪」。「行路e5時男子tui3正爿，女子tui3倒爿；車才tui3中央」。
Koh論ti7家庭中e5教示講：「內面佮外口m7-thang sian7古井，m7-thang相佮洗浴桶，無相通往房間，koh衫，無相佮用，koh男子入內面m7-thang指。暗時入--來著舉火，若無火就m7-thang；亦女子出門的確著遮面；暗時行路e5時猶原業舉火，若無就m7-thang。」
Koh論tui3親戚e5教示講：「無論是家己e5大姊抑是小妹，若己經嫁了koh倒轉來thit-tho5 e5時，雖是兄弟亦m7-thang相佮坐，亦m7-thang相佮食飯。」「koh小叔死e5時，兄嫂m7-thang倚著伊e5身屍；小叔tui3兄嫂e5身屍亦是an2-ni」。
論中國古來tui3這個男女e5教示是真嚴，總是我m7是講這款教示攏m7好，不過hou7咱thang想，論這款e5教示，thang講是親像法律一般樣，攏無一屑仔e5疼情。雖是家己e5至親e5姊妹，抑是家族中e5親人著佮一般e5外人用像款e5款待法。論儒教e5教示實在有濟濟項hou7人thang斟酌想e5所在ti7--teh。所以論中國e5婦女tui3精神e5發達佮教化攏無進步，kan-ta是養成齊全e5服從。
總--是tui3中國第一革命e5時起，就有發生hit款「女權擴張e5運動」。Koh ti7 1919年，ti7中華民國8年，就發出「女子e5參政權」；到1921年尾ti7湖南省e5憲法有明明記載承認女子有參政e5權利，koh無偌久ti7省議會就有選出女子e5議員。Ti7 1923年1月1日ti7中華民國黨e5宣言中有明明記「男女平等」e5告條ti7 teh。親像an2-ni，現時ti7中國，論女子e5權利佮自覺參古代來相比有天淵e5增差。
(台灣教會報第510卷，1927年9月)

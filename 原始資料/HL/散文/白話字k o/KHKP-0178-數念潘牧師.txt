
 
數念潘牧師
余饒理
我近日tui3台灣接著一張憂悶e5批，就知平素所欣慕e5潘牧師已經過往。論到潘牧師實在是我不得不著用全心來疼痛欣慕，尊敬伊親像我e5親兄一般--lah。我也的確知ti7 台灣眾教會kap基督徒無 m7 為著伊過往來傷悲。想潘牧師在生有濟濟好德行。伊e5 存心時常的確beh chhoe7逐個機會來利益教會內外e5 人。Koh伊好德行中間kai3 顯明--e5,就是誠心祈禱濟濟時；別人已經睏，伊iau2-ku2 teh祈禱。Che 代誌實在是芳芳thang chheng3到天頂，上帝定著歡喜接納，因為伊有hit號敬虔e5心--lah。但是伊又koh時時專務學習上帝e5聖經，che法實在會kap上帝相thang,家己亦會得有才能氣力來幫助別人靈魂e5欠缺。所以無論甚mih人，若無時常祈禱勤勤讀聖經，就be7 tit thang號做上帝e5好奴僕--lah。
論潘牧師做人，大概所做各項事，必定留神注心，正致到會成功。想伊ti7 大學e5時，十分迫切讀冊，所以事事攏會贏過同伴。到伊做傳道先生e5時，真gau5感化人e5心，無論伊所到to2位e5會堂，to攏得著濟人來聽真理。Koh勸人敬拜上帝kai3有好法度，又迫切勉勵人出力來幫贊聖會。當伊ti7 中學做先生e5時，教冊十分出力hou7 學生大得著利益；koh較要緊--e5,愛引chhoa7學生緊緊歸耶穌。照我teh想，親像這號盡力e5赴事真正是難tit--lah。
當台南今才設大會e5時，伊十分盡力幫助，因為伊有大見識，所以有大功效，會得成就所設e5新法度。到大會選伊做牧師了後，功夫koh 較大勞煩，因為伊所著料理--e5有9位會堂，獨獨伊無嫌艱苦，決意ai3盡伊e5本分。但是an2-ni咱chiah-e5 所疼痛欣慕e5潘牧師堪hou7濟濟人尊敬，因為伊常常顯出溫柔謙遜e5模樣。Koh 各事有親像咱代先所深疼e5涂牧師一般樣，也thang號做kap摩西像一類e5人--lah。
不論甚mih人若kap伊相bat的確o-lo2伊e5好品行，因為伊所行e5事堪做咱e5 模樣--lah。設使咱chiah e5 專心倚靠上帝，也thang做有路用e5人，就kap潘牧師無各樣--lah。
上帝因為伊e5 盡忠信實，亦的確賞賜伊榮光be7敗壞e5冕旒。伊在生身體有濟濟艱難困苦，獨獨今一下伊到e5所在，的確得著永遠脫離病疼災難，來享受永遠e5平安--lah。伊在世間e5時熱心kap耶穌相結聯，今ti7 天堂kap主做伙toa3,的確得著齊備e5福氣--lah。設使咱逐家所行逐項事，會熱心愛敬耶穌，就咱e5福氣，亦的確充足--lah。向望列位做伙得著che真寶貝e5利益，真正是心所願。
專專寄hou7 列位e5教士kap兄弟姊妹公家看。
(台灣府城教會報第178卷，1900年1月)
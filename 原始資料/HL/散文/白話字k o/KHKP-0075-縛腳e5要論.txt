縛腳e5要論
詩經有講：「天生眾百姓。」論到這個天e5稱呼，卻m7是青青e5天，就是宇宙大主宰e5上帝。照按呢來看，chiah-e5百姓竟然講叫是天生--e5,in e5身軀雖然是tui3父母出，總是hou7 in有肉體，hou7伊e5活命，實在是tui3上帝e5主宰，m7是本底有--e5,亦m7是家己會有--e5,情理是明明。
所以會看、會聽、會講話、會振動，心leng5-lai7、手敏捷，四肢百體攏合逐項e5路用，推到萬國，傳到萬代，無m7攏是an2-ni，自然應該攏總受伊，來齊全歸--伊，thai2-tho2  thang順趁私慾。
今將腳來論。Kiam2有扑算中國e5查某囡仔，卻有hit個縛腳e5風俗leh。Tui3細漢來包、來纏，到久久chih8-u ，親像斷去，細步勻勻仔跕腳行。講叫短、細是水，就續致到hou7七尺e5身軀，若親像百斤重，行踏艱難，振動be7會自然。
HaiN7！真奇怪--ah！Boe7 bat有罪，因何受選腳目的刑罰？總--是因為beh學人sui2,才甘願做跛腳e5艱苦行，真正堪tit奇怪。
我久久看hit個風俗m7忍tiN3 恬，iau2-ku2 boe7設立議論。舊年看閩省會報，有讀美國Bu2-lu2-su2(Bruce)，論縛腳e5冊。從中所指e5毛病，真確實；所講e5情理真有影。真正會堪tit叫醒臭耳人hou7伊聽見，開明青盲人，hou7伊看見，來做雨水流betit7去e5石柱，挽回已經敗壞e5風俗。可惜！Hit個論iau2-boe7刻印版，be7 tit thang齊pian3流傳。
我因為開拆伊所講e5意思來hou7眾人看，向望這tiap8做父母e5人看著這篇，來反悔改換。
今論上帝teh生人，不論查甫、查某，逐人hou7伊兩腳，本底beh hou7伊gau5行、快走。查甫--e5就是beh 因為國、因為家，行東去西；查某--e5是因為beh hou7伊服事序大，教示子兒，ti7內面相幫贊來拖磨，因為beh盡伊振動做工e5本分，的確著用腳手。
現今出在查某囡仔縛腳，直直是將大路用e5身體歸ti7無路用e5所在，辜負天e5恩情，背逆天e5真理，違逆天e5命令，罪惡攏總生出；親像這是一項m7-thang縛--e5。
Koh有孝是百行e5根源，朝廷用孝教示天下，聖賢用孝來感化世間。若是敗壞身體，hou7筋骨受損傷，有這號肢體，be7 做這號路用，何況歸身攏是父母所留e5體。
有一te3仔傷害，的確驚了醫治be7 好，致到欠缺有孝e5道理，只有到腳就刁持來妝做，甘願損壞，這是不孝。父母替查某子縛腳，就是引 chhoa7 查某子做不孝。
孝e5道理既然欠缺，其餘e5德行有甚mih thang講leh？這是兩項m7-thang縛--e5。
聖人講：「身體、頭毛、肌膚攏是對父母承受--e5,m7-thang毀壞損傷。」這是講，著保惜、照顧父母e5遺體。至於保惜家己所生e5體，就是仁慈e5心，人雖然極殘忍，無m7疼伊e5子，來保惜伊，抱伊，摸--伊，逐時關心，這是天性e5自然。
設使有人傷害咱e5子一手，抑是一腳，是誰仔恬恬無話，甘願hou7人陷害--mah？An3怎獨獨縛腳hit個因端就甘願家己傷害；又koh驚了傷害無夠額，致到hou7查某子痛疼艱苦be7 會堪tit，啼啼哮哮勻仔縛，做父母e5人m7但無憐憫e5心，反轉kiah8 chhoe5仔ka7扑。
俗語講：「虎雖然毒，亦無食子。」親像 hit 號e5人，伊e5惡毒、殘忍親像甚mih leh？做父著有慈心，竟然到hiah殘忍，就是無慈心lah！這就是第3項m7-thang縛--e5。
孔子講：「Sui2 e5面貌是惹出姦淫。」古早人講an2-ni，不過是講抹粉、點胭脂、hoa-hiat穿綾羅na7-tiaN7，iau2-ku2 m7免有惹出姦淫e5責備。況兼腳步行踏，若無端正，實在是惹姦淫e5款式，不止thang見笑。我驚了風俗對an2-ni衰微，人心對an2-ni敗壞。可見縛腳e5傷風敗俗。這是第4項m7-thang縛--e5。
又koh料理煮食，是查某人e5本分，以及採桑種麻，亦著勤緊幫贊丈夫，況兼散hiong好額無平平，若是散hiong--e5做丈夫出腳落手，去種作終年拖磨，做某--e5,就坐teh看親像縛死，一點氣力to be7相幫贊，tu2著無啥事已經be7 堪tit艱苦，設使tu2著緊急事，m7-na7 be7 chhoa7 查甫，抱查某，出在伊所愛去koh驚了累著丈夫，罕tit會家己顧。雖然富貴e5家m7免替in拖磨，就是有thang飼奴僕女婢來扶來牽，行踏亦是無快活。這是失落幫助，就是第5項m7-thang縛--e5。
天e5道理是世間e5光，是土地e5鹽。本然向望所講thang做發度，所行thang做模樣；親像光thang照暗，親像鹽thang照顧朽爛。教會內e5人應該著脫離hiah e5歹e5風俗，cham2然絕斷伊，來hou7人看樣。設使挨推無決斷，親像蓮藕at斷，hiah e5絲iau2-ku2相連。人就beh chia3-toan辯駁--咱，講，咱教會e5人都亦明明有這號背理逆天e5氣習，致到藐視天e5道理，hou7人顛倒，別人kap家己攏受著連累，做歹無反悔就是明知故犯。這是第6項m7-thang縛--e5。
扑算地球幾若百國，獨獨中國有縛腳e5風俗，真正無合情理，人若看見、聽見，無m7 liam5-piN驚惶奇怪。雖然中國親像慣勢自然，無一點仔奇怪，已經m7是現時國王e5法度。
我bat看Tiong-hoa-liok8一部冊是康熙e5年間，鑑定e5,從中記載各朝平定e5起頭，tauh8-tauh8有beh 禁縛腳e5代誌。總--是禁無成，an2-ni看出傷害身體，已經m7是各朝愛百姓e5治理；koh辜負上帝創造人e5本真。又koh教示百姓e5人著將改換風俗，做in e5本分，都也無聽見一人起來苦勸人，因為an2-ni Bu2-lu2-su2所以姑不chiong著講。
我ka7 伊翻譯解說，刊版流傳，hou7做父母e5人攏知縛腳e5歹氣習，無利益，掛有損害。逐人會存順天有孝慈悲e5心，出力除去引chhoa7 姦淫，kap失落幫贊，刁持犯著hiah e5毛病；反碾轉改換舊e5款式。可見一人若做起頭，幾若百人攏toe3 伊。若是an2-ni生，才無辜負天生眾人e5路用，亦無辜負Bu2-lu2-su2做這篇論e5苦心。我實在teh大大望lah！
頂面所寫 hit 層事較合ti7婦人人e5路用，所以請教會e5姊妹要緊來讀。可惜！Ti7教會內猶有這號毛病，就是有縛腳e5囡仔。
今向望對看 hit 篇論了後，lin2教會e5姊妹koh較決斷e5心，無beh趁這個風俗。若是an2-ni就快快會除去這個弊病。
近來ti7府城以及ti7草地有聽見姊妹kap囡仔幾若人歡喜留腳。今向望那久那濟愛學這號好模樣，變換舊底e5歹風俗。
(台灣府城教會報第75張，1891年7月)
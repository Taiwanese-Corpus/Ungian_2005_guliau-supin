白話字e5利益
廈門e5牧師，冬顯理舊年有出一個論請漳泉台灣各教會e5人來做：題目就是：「白話字e5利益」。後--來有接--著九人e5論；就請馬醫生，甘牧師kap伊鬥看，評取懸低；第一名賞銀五個，第二名賞銀三個，第三名賞銀兩個，第四名賞銀一個。評了取：--- 
1. 葉牧師，toa3 ti7 小溪。 
2. 劉茂清，台灣府城。 
3. 李插來，鼓浪嶼。 
4. 黃德善，廈門。 
盧三源，鼓浪嶼。
冬牧師今轉去大英國：有將chiah-e5論交阮：阮想--著印hou7 教會e5人齊知，hou7 逐人欣慕讀白話字。今將第一第二這兩名e5論照次序來印ti7下底。因為頭一張e5教會報印未了，聽候第二張才koh印。
葉漢章
論做白話字e5要緊
今起頭做這個白話字--e5,伊e5 意思是怎樣--ah？就是beh hou7 人會bat，所以指用23個字母tiaN7-tiaN7，就是a,b, ch, chh, e, g, h, i, j, k, kh, l,m, n, ng, o, ou, p, ph, s, t, th, u;che是beh hou7 人會認。Koh ti7 23個字母e5中間有分別唇音、齒音、舌音、喉音、鼻音e5各樣；親像b, p, ph, u, 是唇音；ch,chh, g, k, kh, s是齒音；h, i, j, l, t, th是舌音；o, ou, e是喉音；m, n, ng是鼻音；che是beh hou7 人讀了會分明。( 看1 哥林多 14：9. ) 
Koh有用八音做記號，來分別平仄，hou7人開嘴就有懸低重輕e5次序，m7 使混亂。Koh用切音做法度來鬥成字，有e5 兩字鬥成一字，有e5 三四字五字鬥一字，che是beh hou7人會讀。總--是字母雖然少，若用伊排列相鬥，就有千變萬化用攏boe7了。Che是頭緒，下面排列五段大略議論。
第一段
論讀白話字較贏讀中國字，就是會讀，koh m7 使另外解說；因為中國字不止濟，解說不止難；稽考康熙字典e5字boe7算--tit,一字常常有幾若號解說。囡仔對7、8歲入學，著讀冊到7、8年，10人中聰明--e5 kiam2-chhai2有一兩人大概會bat較淺e5字，只有bat字音tiaN7-tiaN7，攏boe7曉tit解說；著koh讀10外年才會解說。Kiam2-chhai2所解有時亦會錯誤，oh-tit逐字逐句分明，che m7是中國字e5 m7 好，獨獨是因為學問e5 oh-tit精工，koh解說boe7一定e5緣故。
今大略舉起一兩字做憑據。親像故--字，有所在解做緣故，有所在解做本然，有所在解做所以。Koh親像以--字，有所在解做用，有所在解做thang,有所在解做因為。M7 但an2-ni，iau2有濟濟oh-tit解e5字，雖然就博學e5人亦boe7會逐字解說到明。看牧師有時請秀才來教聖冊，亦bat解說m7 著，m7 是因為伊m7-bat字，抑是boe7曉--tit解說，獨獨是因為字義e5解說boe7會一定e5緣故。今hit號有學問e5人尚且boe7會解說到tu2好，何況淺學e5人thai2-tho2會解說聖冊到無錯誤--ah ? 若boe7會解說聖冊，beh thai2會明白道理--ah? 所以有心設教e5人愛傳道理ti7 逐國，的確著將聖冊翻譯hit所在e5字到明，hou7 人thang讀。
總--是中國字不止oh-tit解說，所以才做這個白話字hou7 攏總e5人thang學；koh將聖冊kap逐號e5冊翻譯白話字讀，家己講究冊內e5道理。設使無這號白話字，就不止少人會曉tit讀聖冊。Che是顯明讀白話字有較贏讀中國字。
第二段
論寫白話字較贏寫中國字，就是會寫，koh逐字thang寫，因為中國字不止oh寫，淺學e5人boe7 曉tit寫較深e5字，亦攏boe7 曉tit寫批；設使有時寫批，其中常用土字，攏無解說，hou7 看批e5人boe7明伊e5意思，就會錯誤，若是博學e5人寫批，較常是用深e5字眼，hou7人看了攏boe7曉tit,m7 值著寫白話字e5批，逐句分明攏boe7錯誤，亦是會寫，人若學寫，kiam2-chhai2一月日，kiam2-chhai2幾若月日，不論查甫人，婦人人，以及囡仔，攏總會曉tit寫批，koh所寫逐句分明，hou7 看批e5人一盡會曉tit伊e5 事，免tit錯誤。
論到記數，亦是an2-ni,因為中國字有濟濟無字thang寫，有時著借用別個字來替--伊，譬喻人名，有e5 無字thang寫，若借用別個字，獨獨寫e5人家己知，別人看了就boe7曉--tit，m7 知是指甚mih人，設使用白話字來寫，就m7 使借用，因為攏有字thang寫，亦hou7 看e5人m7 使錯誤，che是寫白話字較贏寫中國字是明。
有人講，的確較輸中國字，因為中國字會通行ti7 中國十八省，kap日本，安南，高麗，琉球chiah e5國，白話字不過是漳泉兩府會應--tit na7-tiaN7，到較遠e5所在音語不相同就boe7用--tit，怎樣講較贏中國字--ah ? An2-ni-siN，是親像用小嶺來比大山，用溝流來比大海，是不止錯誤。
就beh應伊講，m7 是an2-ni,所講e5較贏。M7是因為通行，是因為合用tiaN7-tiaN7，因為這個白話字m7 是攏總人通行e5路用，獨獨是做解說聖冊無錯e5路用，解說中國字e5聖冊常常有解m7 著，an2-ni就驚了會錯誤道理，因為中國字boe7會逐字定著e5解說，設使聖冊若一字e5錯誤，就驚了那久那錯，近若差毫里，遠就差千里，(看2彼得3：16. ) 設使將聖冊一概翻譯白話字，自然一字亦boe7錯，hou7 讀e5人心明道理，就無m7 通達。
稽考在早chiah-e5 博學e5人聚集ti7 埃及國e5亞歷山大城，將歸部新約翻譯做希利尼 e5字，要緊是beh保護聖經，驚了後--來e5人傳錯，因為希利尼e5字逐字有定著e5意思，所以到今hit 個冊iau2 ti7--teh,thang做新約e5本文，hou7 逐國信主e5人m7 使錯誤道理 。
做這個白話字雖然未比tit希利尼e5字，iau2-ku2向望會保護逐聖冊無錯誤e5路用，hou7 漳泉兩府信主e5人攏會明聖冊要緊e5意思，koh論到伊e5 路用，亦thang講是真闊，親像前年杜嘉德先生有做一pho白話字典，是做chiah e5西國人學習漳泉土音e5路用，可見白話字會利益真濟e5國e5人，koh近時打馬字先生有做字類便考，伊e5 字音解說攏是用白話字做主，hou7 逐號e5人會會bat中國e5字，che一發顯明白話字e5利益。
第三段
論白話字大利益ti7 有學悶e5人以及眾人，就是hou7 有學問e5人thang將聖冊翻譯土音做註，kap翻譯逐號e5勸世文，來教示逐號e5人，總--是hit e5有學問e5人beh教示人，要緊著因人而施，hit 個平素有讀中國冊e5人，就照伊所bat e5淺深來教示伊，hit個平素無讀中國冊e5人，kap婦人人、囡仔，比有讀冊e5人加幾若十倍，設使一概用中國字來教示伊，到尾oh-tit成，著用白話字教伊；向望攏總會成，明白道理信救主來得著救。
我想上帝將聖冊賞賜世間，m7 若beh hou7 有學問e5人得著教示，是beh hou7 攏總e5人受伊e5 教示，因為萬國e5人無論男婦老幼，無m7 是上帝e5子兒，上帝做萬百姓e5父，伊用萬物養飼人e5身軀，第一要緊，是用道理養飼人e5心神，是hou7 有學問e5人代先受教示，然後thang教示別人。
所以傳道理e5人到逐國設教，的確著用hit所在e5字翻譯聖冊來教示人，今到中國就將聖冊翻譯中國字來教中國e5人，總--是中國字雖然通行，亦不止有koh 樣，有所在若使讀字音就知意思，親像官音e5字若讀字音就會明意思，以外雖然讀字音，無夠額thang知意思，的確著過解說土音到明，才會知意思。
所以傳道理 e5 人到逐所在著照 hit 所在 e5 人 e5土音做成白話字 hou7 人thang 學，到攏總會曉tit讀聖冊，kap逐號 e5 冊，an2-ni 白話字 m7 若 一樣，的確著合 hit 所在 e5 土音才會用--tit,親像上海、福州、廣東、汕頭、廈門、台灣，攏有伊 e5 白話字，雖然逐所在 e5 白話字無相同，總--是讀白話字 e5 人，伊得著利益無相同，就是明道理，反悔罪，信耶穌，得著救，來享受永遠活，對 an2-ni 看，白話字 e5 大利益是明。
我有一個知己 e5 朋友，是做牧師，伊前年有得著一本新聞，記載一個有孝 e5 查某子感激伊 e5 老父 e5 代誌，詳細讀這本冊不止有意思，就請一兩個同音 e5 兄弟相kap讀，逐人 e5心無 m7 受伊 e5  感激，細膩想若會刻印版，印送人看，無論教內教外，的確有利益，總--是冊內字義 iau2 深，其中有濟濟oh-tit改，無 ta-oa5 請放下--teh。
到舊年伊有 koh 讀白話字 e5新聞雜錄，其中有記載歷史家 e5 代誌，心肝不止欣慕，忽然想著這本新聞kap歷史家差不多，就將這本冊翻譯白話字，送交打馬字先生印成冊，向望 hou7 人讀亦會受感激，che 是一發顯明白話字大利益 ti7 有學問 e5 人，以及眾人。
 
第四段
論人要緊著讀白話字，今頂面已經議論 e5 大有利益，親像 an2-ni,就無論男婦老幼攏總著殷勤來學到熟，到會曉tit講究道理，就本身 thang 得著利益，亦 thang 利益別人；m7 若查甫人na7-tiaN7，就婦人人來學亦 thang 教示伊 e5 子兒。因為婦人人beh 讀中國 e5字到會教示人，是不止oh;設使有人會，亦是較淺e5 冊 nia7-tiaN7，若讀白話字到精工，就會教示人讀逐號 e5 冊。
稽考西國 e5 婦人人較濟有讀冊，攏會教示伊 e5 子兒，免費伊 e5 丈夫 e5 心神，hou7 伊 e5 丈夫 thang 料理外面 e5 代誌；可見婦人人讀冊真有利益。總--是婦人人讀中國字不止oh-tit成功，因為字不止濟；若是讀白話字，就無 m7 成，因為伊 e5 字不止少，koh koe7  讀e5 緣故。
有人講，白話字真是oh讀，因為有人讀了攏 boe7曉--tit,有人雖罔會曉讀，亦oh-tit熟，怎樣講是koe7 讀--ah?就 beh 應伊講，che是對伊 e5 無留心kap無明其中 e5 法度；設使若留心殷勤，koh 明伊 e5 法度，就的確 koe7-koe7 會曉tit,亦會熟。Bat 看見教會來 e5 囡仔會讀這個白話字到盡好聽，koh 會教示別人，亦會寫字到盡 sui2;che 是顯明白話字 koe7 讀 e5 憑據。
今人若留心來讀就的確會成功；可惜現時教會內精工 ti7白話字 e5 人不止少，m7 若m7 bat 中國字e5人嫌oh m7 愛讀，就有學問 e5 人亦m7 愛讀，因為伊扑算讀中國字慣勢，讀了好聽 koh 成句，若讀白話字著呼，著鬥，亦oh-tit成句，對 an2-ni m7 愛讀。Che 是對伊無tui3重白話字 e5 緣故，獨獨無想讀中國字著用十外年 e5 功夫，設使讀白話字若甘願親像讀中國字十份一份e5 著磨，的確會較贏讀中國字 e5 熟。
Bat 看見西國 e5 牧師 teh讀白話字比讀中國字較熟，較成句，因為讀西國字慣勢，koh 中國字不止濟，亦oh-tit解說，白話字不止少，亦 m7 使另外解說。Koh 讀中國字 m7若oh曉tit解說，亦oh明道理，m7 值著讀白話字 e5快，會曉tit快明道理；所以人人要緊著留心殷勤讀白話字。
第五段
論讀白話字 e5 法度。今人若 beh 學逐項 e5 代誌，的確著代先明伊 e5  法度，學了才會成，無得著法度--e5,雖然愛學，到尾亦oh-tit成。
親像 an2-ni，人 beh 讀白話字，kap寫白話字，要緊著代先明 hit 個法度，看頭緒所論這個白話字 e5 要緊；雖然是不止簡，總--是其中有隱微 e5 法度，咱 m7-thang 看輕；要緊著細膩講究到明，然後學習，才向望會精工。
今有四項排列 ti7 下底。第一項著認明字母。第2項，著分別八音，頭音無記號；第2音，用一撇做記號，親像「′」；第3音，用一拖做記號，親像「、」；第4音，用四字he7 ti7尾字做記號，就是h，k，p，t；第5音，用人--字做記號，親像「^」；第6音是kap第2音相同；第7音，用一劃做記號，親像「-」；第8音，用親像第4音，koh 加一崎做記號，親像「︱」。今這個第2項，名雖罔有八音實在若有七音 nia7-tiaN7，因為第2 kap第6兩音相同。第3項是相鬥 e5 記號，起頭用兩字鬥做一字，kiam2-chhai2 用3，4，5字鬥做一字亦有總--是人著認識，看某字鬥某字是甚mih字，一下看見就會認tit,攏免用切音來呼。著學到 an2-ni，才thang 算是 bat 白話字 e5 人。第4項，是著明逐號 e5 記號，因為有起句kap人名地號名 e5 記號，攏著用大本 e5字he7 ti7 頭字來分別伊。Koh 有到句未到節，是用一點koah   有拖尾做記號，親像「，」koh 有到節 iau2-boe7講明白伊 e5 代誌--e5,是用頂面一點，下面一點 koah 有拖尾做記號，親像「；」；koh 有到節已經講明白伊 e5 代誌--e5,是用一圓點做記號，親像「. 」；koh 有三連句不論兩字抑是三字，是用一劃 ti7 中央做記號，親像「-」；koh 有話尾，是用兩小劃 he7 ti7 尾字 e5 中央做記號，親像「--」；koh有問 e5 記號，是用一彎企，下面加一點做記號，親像「？」；koh 有奇怪kap吐氣，是用一直企，下面加一點做記號，親像「！」；koh有引聖冊「抑是別號 e5 冊」e5 話，頭用兩點koah 拖尾勾起，尾面用兩點 koah 拖尾勾落做記號，親像“ ”。今人若這個法度留心去學，知怎樣著起，怎樣著煞，有字著讀較重，有字著讀較輕，讀到熟悉，就讀這個白話字比讀中國字較好聽不意思亦較 koe7 明。
論到寫字亦是 an2-ni，對 an2-ni 看，白話字實在有大利益，咱 kiam2 m7 著對重留心來學--mah？
(前第1、第2、第3張e5教會報，有印葉牧師所做論白話字e5利益。今將劉茂清第二名e5論印ti7 chia hou7 lin2讀。伊所做--e5 較短，所以thang做一下印。) 
天下逐國e5字無攏像款；到底攏有路用；今製白話字也是文字中e5一類，伊e5 利益，比別號e5字，iau2有較緊較快。今將伊e5 路用大略來講ti7 下底。
白話字會幫贊教會興旺，tu2著窘逐be7廢無。教會所以無興旺，因為入教e5人無深知道理；無深知道理，因為家己be7 曉讀聖經；be7 曉讀聖經，因為m7 bat字。孔子字oh解說，若bat無深，猶原看be7 來；kan-ta聽先生講，就所bat--e5有限，無聽--著就m7 知；聽久--e5 又be7記--tit，何況有時雨來水深阻擋；世事攪擾，病疼阻礙，be7會逐禮拜攏到禮拜堂聽道理？聽道理e5人肯勤讀白話字，就一年久不論男婦老幼攏會家己讀聖經，較知道理；m7 免聽候到拜堂聽道理，ti7 家內早暗也thang讀，得著利益。Koh有時tu2著阻擋be7 tang3到拜堂受教示，就thang家己看淺明道理e5冊，養飼心神，也會利益聽e5人。教會e5人若無看輕白話字，的確會那久那大進步。Koh聽見亞非利加e5東爿有一個海嶼，名馬達加斯加，ti7 hia教會tu2著窘逐，25年久無牧師ti7--teh ;到窘逐煞，牧師koh去，看見信主e5人比前koh較濟；就是因為有本地e5白話字e5聖冊ti7--teh，人會曉家己讀。Che thang憑據教會e5人m7 thang無讀白話字。
 
白話字會hou7 女人有智慧，婦人人e5才調無較輸查甫人，所以會無學問，因為孔子字oh讀。若boeh讀白話字，對6歲到10歲四年e5久就無be7 曉寫e5字，亦無be7 曉讀e5冊；an2-ni kiam2 m7 是真大e5路用？
白話字會hou7 逐等做工e5人會曉讀聖冊，kap知濟濟項e5代誌。逐等做工e5人逐日有工纏poaN3，iau2-ku2若boeh讀白話字穩當會起--來。我看現時teh聽道理--e5較濟是作穡kap走趁e5人，本 m7 bat半字；對聽道理正逐擺安歇日學讀字母，當tu2仔teh讀e5 時 m7 敢想會bat,但是到尾攏會家己讀，m7 免定定倚靠別人來教。將來白話字那濟人來bat,就白話字e5冊也會那出那濟樣，kiam2-chhai2天文地理e5冊；抑是算學格物e5冊；歷代e5代誌，逐國e5新聞；che攏會加添人e5智慧；an2-ni生kiam2 thang講白話字 m7 免讀會做--tit?
白話字會hou7 人較快bat孔子字。若先讀白話字到會寫，ti7 讀孔子字e5時凡有m7 bat e5字，kap be7 曉解說e5意義；若sai2問先生一擺，用白話字注明，就會家己讀，m7 免驚koh be7記--tit；an2-ni是讀孔子字，也著兼用白話字。白話字會hou7 m7 bat讀孔子字e5人bat孔子字。我所bat e5傳道e5人，內中有兩人自細無讀冊，到20出頭歲才聽道理，學讀白話字；現時連唐人字e5聖冊，kap新聞也看會來；若 m7 是bat白話字thai3-tho2有thang an2-ni?
白話字會hou7 人快著冊。人若bat白話字凡有利益e5代誌，ai3著冊報人知，thang隨想隨寫；m7 免煩惱無文法，無點句，hou7 人厭sian7 m7 ai3看伊所著e5冊。亦會hou7 看冊e5人快明，m7 免有e5 看會明，有e5 看be7明e5阻礙。若用孔子字著冊無hiah快，beh看人所著e5冊到攏明也是難。M7值著白話字合兩爿e5人e5利便。
白話字會hou7 散hiong人e5子弟有智慧。散hiong人e5子弟才情be7攏較輸好額人e5子弟；可惜細漢e5時伊無讀冊；抑是讀無幾年koh去做工，到尾有讀那無讀，猶原m7 bat字。白話字若讀到會寫，就 m7 免驚會廢無--去，因為字母thang切音，一下呼，字就ti7--teh;看beh講甚mih話，想來鬥就有字，m7 免親像孔子字有讀--著--e5正bat，無讀--著--e5就m7 bat。Koh著有讀--過，正知hit個故典，無讀--過，就 m7 知hit個因由。Koh人若beh bat孔子字到看會來，寫會去，著對細漢直直讀到成10年久正會，也有到成10年久，教伊讀分人聽，講be7 tit來；有代誌教伊記，寫be7 tit來。白話字 m7 免讀hiah濟年：m7 免對細漢讀若到bat,beh讀beh寫無 m7 隨意。教會中e5人食到30外歲，40外歲，50歲才學讀白話字e5人不止濟，割示到熟悉會讀hou7 別人聽。有製白話字，散hiong人e5子弟 m7 免苦 m7 bat字。
白話字會無受教化e5人變做有學問；舊底無字變到有字。早日南洋濟濟海嶼無受教化；m7 bat 禮儀，甚至thai5死人續食肉。對有牧師去傳道理，學習伊e5 土音創白話字；對an2-ni風俗大變換，人漸漸有智慧，國度那久那興；教會人額一年一年加。M7是白話字，thai3-tho2會hou7 無字e5 所在變做有字，變換到hiah緊？咱e5皇帝知山--nih8 e5生番 m7 bat禮儀，刁持設義學請先生來教，對設到今將近8年久；差不多無一個bat字。因為字kap話無像，代先kan-ta讀字音攏be7 曉甚mih意思，讀了著koh解說。Hiah e5生番e5囡仔kan-ta聽先生講，那親像鴨仔聽雷，聽一個聲tiaN7-tiaN7。譬喻若將白話字翻譯in e5音，讀in 話e5,的確較有應效。
我照我愚戇e5意見，將白話字kap孔子字相比來論，m7 是嫌孔子字無路用；不過講白話字較快bat，hou7 人較快進步；m7 免到久久tiaN7-tiaN7 hou7 字縛--teh。又koh合ti7 男婦老幼，貧賤富貴逐等e5人攏讀會起。An2-ni kiam2 m7 是不止大路用？
人準若bat孔子字到真深，na7 koh加bat白話字，也是加一項e5路用。Kiam2有人嫌講bat siuN濟樣字 m7 好--mah ?
(台灣府城教會報第1~3、7張，1885年7~9月、1886年2月)

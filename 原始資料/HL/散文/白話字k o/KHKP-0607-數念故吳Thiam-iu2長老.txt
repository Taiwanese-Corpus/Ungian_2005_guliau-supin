
數念故吳Thiam-iu2長老
潘Mou5-li2
南崁教會e5吳添友長老，ti7 8 月25日有受主揀召離開世間倒去天堂，享壽81歲。吳長老e5做人是樸實忠厚，對教會、對國家真出力奉事，有頭、有尾，真誠實清廉、清氣，熱誠信主；hou7人人所數念，一下聽見伊離開世間，真m7甘。1 3歲e5時就無老父，得著賢母e5牽成，到9 歲e5時，有入書房讀冊。到14 歲e5時就出ti7社會來擔當1家e5生計，tiam3 ti7南崁店仔做淡薄e5生理。到26歲e5時，有轉業來ti7現時e5所在經營農業，直直到ti7伊過身e5日，做1個篤農家ti7南崁。
論吳長老對國家、對教會、對家庭e5貢獻，我ai3排列淡薄，thang hou7咱相kap榮光上帝e5名。
A.對國家e5職務。Ti7帝國領台當時，明治29年，有擔當分結守，ti7 32年有當選做總結守。33年受命做臨時土地調查委員。34年受選做保正，（保甲制度對這年創起），直直繼續到ti7現今，攏m7 bat lang3 cham7。38年受命做南崁公學校學務委員。39年受命做土地整理委員。大正9年，有擔當區總代。Ti7大正4年，有出力鬥招呼勸勉人來加入南崁信用組合，續受揀做評訂委員。其他受10外團体e5囑託，講be7盡。對ti7伊有忠實，伊e5工有貢獻ti7社會，致到有總督e5表彰5擺。Koh再總務長官、州知事、廳長、郡守、庄長、其他各團体e5表彰數10擺。Chiah-e5 thang 証明吳長老e5盡忠報國。
B.對教會e5職務。吳長老原來是熱心信偶像宗教e5人，不止有宗教心。Ti7明治23年，南崁初設基督教會e5時，對ti7伊e5宗教心e5表現，有勇敢來研究道理。到知這個宗教是真e5時，就放棄伊前所服事e5,來領受主e5福音。雖然hou7人恥笑，攏無搖choah,一發熱心；ti7明治35年受揀做執事，盡力ti7執事e5工，出力ti7拜堂e5改築。明治38年受揀做長老，直直到ti7臨終e5日，攏無斷cham7。常常去赴中會，也bat 去赴大會，bat--伊e5人攏o-lo2伊e5信德。伊近年較濟歲，耳空重，所以無去赴中會；總--是伊路尾擺e5赴中會是7 年前，tu2-tu2是伊e5後生吳天命受設立做教師e5時，上帝e5攝理真奇妙。
C.對家庭e5職務。Thang講吳長老有大興起e5家族。伊ti7 3 歲e5時老父過身，伊e5老父兩兄弟，只有見伊1 人thang傳嗣。Ti7 這款e5時，得著賢母e5牽成kap上主e5致蔭，伊有長成，建置家庭。伊kap長老娘結婚已經60年久，人teh講m7-bat看見in 相加話。Thang講真和睦，相kap奉養老母，養餇牽成序細。相kap信主領受主e5恩典。對in 這款完滿e5家庭，上帝有賜in 50外個序細 ti7 in e5身邊，60年久對in兩人有傳，若含外孫續算，有倚80 外人。對chiah-e5序細，伊真gau5牽成教育，雖然伊e5家計m7是富裕，iau2-ku2 gau5 chhiaN5-ti5序細。大子細子有設法續接伊耕農。第2子做醫生，第3子做藥局生幫贊二兄。第4子獻hou7主，現時擔任台北神學校教師。查某子e5中間也1個獻hou7主，現時ti7淡水女學院做舍監，栽培女子。其他e5孫也是攏棟樑--e5。大孫有擔任南崁教會e5執事。大子這擺有受揀來接伊做保正。Koh 再伊真致意引chhoa7 chiah-e5 序細來拜上帝，不時掛慮序細e5信德。實在thang 講對家庭e5職務有盡。
有幾若項thang hou7 咱數念伊:--
1.熱心信主。吳長老m7-bat 歇睏禮拜日頂e晡e5聚會，若有歇睏，是出外抑是身軀無爽快。常常kap傳教者去佈道，伊較常是用聖詩來傳道理。真gau5体貼傳教者，若bat去南崁擔任e5傳道者，就攏知伊e5疼心。
2.清氣心肝。熱心信主e5結果，有hou7伊e5心肝清氣，伊攏是講出好話，我來南崁頭尾5年久，m7-bat 聽見伊講粗魯e5話，無對講話來跋倒。吳長老實在有純潔kap美麗ti7社會人群中，無m7超過眾人。逐人欣羨伊e5清氣相。
3.上帝盡忠e5奴僕。吳長老真gau5鬥幫贊教會e5工。做長老也歡喜鬥幫贊執事e5工。真克己，甘願降低來服事人，所做有利益--人。看世人teh枵，teh嘴礁，常常將主e5道理hou7人lim,hou7人食。Thang講伊是主所疼e5新娘。
4.Gau5 還孝伊e5老母。我有聽人講，南崁有出2個孝子，1個是吳長老，koh 1個是張執事。伊常常ti7子孫e5面前，來講明伊e5老母e5事，勸勉in來數念--伊。吳長老這款e5信徒，有得著主大祝福--伊，hou7伊長歲壽，得著紀念鑽石婚e5日子。Koh伊e5序細攏有toe3 伊e5腳步服事上帝。Thang講伊是主e5新娘，內外攏sui2,ti7早早就hou7耶穌過訂，到ti7 8月25日就hou7耶穌娶去。伊beh 過世e5時攏無掛慮，因為世間e5事伊攏創明白，嘴攏是講面e5事，腳phoat 來phoat 去，人問伊kan2 beh an2-ni，伊講耶穌kap我ti7--leh，聖神kap我ti7--leh,我teh行路beh 來去天堂，全然無1屑仔e5憂愁。實在真感謝上帝e5所在。
 
人一下聽見伊死，真m7甘，眾議一決，就扑四塊石碑來chhai7 ti7伊e5墓--nih,做久長e5紀念。庄長1塊寫講「奉公至誠」。保甲聯合會1塊寫講「克職廉正」。信用組合1塊寫講「始終一貫」。南崁教會1塊寫講「為主忠僕」。伊實在會堪tit受這 4 款e5稱呼。
Ti7 9月3日有告別式，有官廳、民間、以及教會幾若百人來會葬，有濟濟人讀弔詞，也有弔電幾若十張。對台北方面有幾若個牧師來會葬。韋彼得牧師、神學校學生攏有備辦弔詞來哀弔。咱有這款先輩來造就這cham7 e5好歷史ti7教會，真正是榮光e5所在。今伊iau2有長老娘kap遺族，向望上主安慰--in,頭到尾，gau5 toe3 in e5序大e5腳步來行天路。
(台灣教會公報第607卷，1935年10月)
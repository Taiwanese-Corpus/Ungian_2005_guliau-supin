ChiaN2食做無病延壽e5法度
陳添旺 譯 
( 1929. 10. 通問報1370號，萬真女士 ) 蘇東坡講，蜀青城老人村真濟五代孫相見，路途極險koh遠，hiah e5 人一生ma7 bat鹽、醋，以後道路小可有通，漸漸會知五味，就in歲壽那衰短。
伍秩陽博士學西法衛生，食chiaN2 20年，老一發健康。一族某人有患肺癆病，食chiaN2 20年伊e5 病好，深信知chiaN2食有利益人e5生命。
曾文公衛生六事講：「早頓食一碗白飯，無配著一屑仔菜，」我實行幾若年確實有效驗。
近日才知，每日食菜thai3濟也有害；也每遍厚味，親像醬類逐項，佮煎炒e5品類koh較 m7合宜，試棄絕一類幾日試看，身體氣力神氣攏較爽快，che是伊e5 效驗。
西國人多食肉，少五穀菜蔬；也抵抗瘟疫病e5力真薄弱，koh一證明大勞動筋骨e5人，血氣旺盛thang食鹽濟濟，( 因為汗流出鹽 )，若無勞力e5人，血中含有鹽質過濟，就血凝結較慢，續生出種種e5病候，koh一切e5菜蔬肉類攏含有天然e5鹽質，m7 免另外加增加，所以養生家著每日食一頓白飯，其餘養法也愛較濟食五穀，較少食山珍五味；濟食肉e5愛斷絕，因為是有害無利益。
我譯這篇hou7 列位高見做參考，試驗，實驗看bai7,也研究果然有理氣抑無？若有就有功效。記得早先知但以理，m7 食王e5好物，專食菜蔬lim水，in e5面貌風姿贏過別人(但以理1：15節 ) 
Bat看新聞teh論說，講食肉類傷濟，生子孫會較憨，也講中國人歷代以來有食肉傷濟，所以富家e5子孫有e5變做憨，che也敢有koh一項e5原因，「家富小兒嬌」，愛奢華宴樂，做出無道德e5行為，也會害子孫，「財散人亡。」
俗人有e5 下願減大頓，每早一頓無食，也有每早一頓食青菜，m7-ku2有食鹹物，若無就佮頂面所講beh相同。
斯文人有e5 早頓ai3等食好物，致到會誤時間，若鍛練到早頓會隨便食chiaN2，就真利便，時間佮食料費用攏經濟；che是人種增加e5改善法，也是生活程度大問題。
(台灣教會報第539卷，1930年2月)

停1刻仔！
王慶芬
近年中，美國有1個真出名e5囡仔名叫約翰。伊真勇敢koh 真gau5,無論甚物合理e5事，伊攏歡喜去做。總--是可惜後--來有染著歹習慣e5病「停tiap-仔久！」hou7 伊漸漸變相。
Bat 一擺伊e5 老母叫伊去學校讀冊。伊應講：「好，總--是請慢--一下--ah！」An2-ni 以後歹e5勢力日日較贏，時間無赴、出席無齊、學課荒廢、校規無守，chiah-e5 魔鬼也同時倚--來lah！甚至看輕學業、藐視先生、夜郎自大、倒行逆施chiah-e5;也一波boe7平，一波又起。做到an2-ni，致到先生棄sak 伊，同學無認伊做朋友，校長亦無beh 容允伊koh tiam3 hia 來損害學校e5名聲。伊e5 父母看見這款e5情形，心傷萬分，極力設法愛beh 矯正--伊，總--是因為疼--伊e5 情傷過度，m7 願重重譴責--伊，致到hit 個病根愈來愈利害，到差不多be7用得收拾--lah！佳哉in ti7 這時有迫切祈禱，上主有指示、開路，hou7 in 想一個法度來ka7伊推翻伊e5 魔王。
夏天到--lah！學校也放假lah！In 就寫1張批hou7 伊e5 阿叔，請伊來toa3 約翰去伊hia ，設法改伊hit 個歹習慣。伊e5 阿叔是toa3 ti7 庄--nih8,家己有真闊e5田園，總--是攏無細子。伊佮伊e5 婦人人無論做甚物事，攏準準照伊所定e5時間去做。伊ti7 這時聽著伊e5 阿叔beh 來chhoa7 伊去鄉庄--nih8 thit-tho5 ，心內極其歡喜，因為伊真ai3去hia ，thang 看hia e5鳥獸佮花木。Koh 伊e5 阿叔不止疼--伊，所以大家就商量好勢lah！到hit 時伊e5 阿叔果然來lah！約翰歡天喜地到攏be7 顧得，就佮伊e5 阿叔做夥去庄--nih8。到e5 時，伊e5 阿嬸chhoa7 伊四圍去thit-tho5 ，約翰也真歡歡喜喜ti7 hia 過伊天真瀾漫e5日。Beh 上床e5 時，伊e5 阿嬸tui3 伊講：「約翰，阮明仔日8點鐘beh 食早頓，我7點半來叫你。」伊答應講：「好，阿嬸若來叫我，我就起--來。」
隔日早起7點半鐘，伊e5 阿嬸就來叫伊，講：「約翰起來--ah ！8點鐘beh 食早頓！」「好！阿嬸，我chiah 起來。請你等候1刻--leh ！」約翰雖然是應--伊，koh tiap仔久伊就翻一下身，（鼻著炒肉e5芳味，佮聽著阿嬸ti7 廚房內teh 預備早起頓e5聲），就講：「我穿衫真緊，mih使著hiah 早起--去？停一下--ah，ma7 be7 慢。」不料煞沈沈koh 睏--去lah！到醒--來e5 時，已經是8 點3刻。所以就緊緊peh 起來，落去一下看，厝內靜chiauh-chiauh，一點仔e5好物都無--lah！後--來看見桌頂有一張紙寫，講：「阮有緊急e5事著出--去，真可惜你無起來食早頓。你若枵，ti7 架仔頂有1 te3 麵包，你thang 提--去食。」In an2-ni 款待伊，hou7 有真戇ngiah8,因為伊知一頓e5好物in 已經攏食了了--lah！所以姑不chiong食hit te3 麵包出去thit-tho5 。In照所定e5時刻就轉--來，一頓e5好物佮早起伊晏起--來e5事攏無提起。
Hit e晡伊去魚池--nih8 thit-tho5 ，放一隻細隻e5機器e5船仔hou7 伊走來走去e5 時，忽然聽見伊e5 阿嬸teh 叫e5聲，「約翰，約翰，緊來食e昏頓oh！我已經備辦好--lah！」伊猶原應講：「阿嬸，我liam5-piN去，請停一下--ah ！」這個歹e5習慣tiam3 ti7 伊e5 身上佔真大e5勢力，致到家己煞不知不覺koh tiam3 ti7 hia 遊戲lah！到伊轉--去e5 時，in抵抵食一隻雞去lah 。阿嬸tui3 伊講：「可惜太慢，阮已經將雞食了了--lah！今你提麵包佮果子糕去食heh！」伊看見這個情形，腦海中親像波浪澎湃起來，因為伊toa3 ti7 厝--nih8,伊e5 老母的確會聽候--伊；上無，也會ka7伊留起來hou7 伊。
Hit 時阿叔接續講：「阮明仔日歸日beh 坐馬車去 1座真sui2 e5山thit-tho5,也beh toa3 一隻雞佮點心去ti7 hia thit-tho5、挽果子、看光景。10點就beh起身，你今m7-thang koh 無赴heh！」聽見chiah-e5 話。約翰e5心就tui3 煩惱一變到歡喜笑bi-bi，心內e5小鹿仔也就亂跳--起來lah！
第3 日早起，約翰早早就起床，看見天氣清涼，心肝快樂到極。早頓食了後，約翰就koh 去魚池hia ko3 船thit-tho5,伊e5 阿嬸吩咐伊講：「千萬m7-thang koh 傷晏轉--來。阮10點的確beh 出發。」伊到魚池無久，又koh be7記得阿嬸e5話lah！「約翰，約翰，緊緊來，oh！」「Koh tiap仔久就來！」伊應了又koh 接續teh thit-tho5 到有一下仔，才轉--去。Ah！可惜--ah！阿叔，阿嬸攏不知去向lah！馬車e5影也m7 知已經經過到幾千里。去lah！Kan-ta看見一張紙下teh na7-tiaN7。Hit 張紙所寫--e5,就是：「親愛e5約翰，真可惜！你無照時轉來，be7 thang 佮阮同去真好e5所在，ti7 hia 來快樂；總--是阮攏be7 會小聽候你tiap仔久。」伊看了這幾句話，就liam5-piN大哭：「In怎樣款待我an2-ni？Ah！我知，我真正錯--lah！若koh 再親像an2-ni e5放縱，世間beh thai3有thang hou7 我存在e5所在？M7,m7 lah！決斷beh 反悔lah，緊緊回頭佮我e5朋友親戚相見面，求in 著赦免，才會享受無窮e5 福氣neh！」伊想了che 良心e5裁判佮督促，不得不著悔悟--lah！
時beh 到--lah！Lin2著反悔改變！
(台灣教會報第497卷，1926年7月)

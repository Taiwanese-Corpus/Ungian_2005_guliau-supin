
感恩e5心
亞伯拉罕較贏對敵了後，就將所爭奪e5物十份抽一份獻hou7默基洗德，做敬奉e5禮物。Che是顯明亞伯拉罕有感恩e5心因為上帝助伊得勝。人若真知上帝e5仁愛自然ai3獻禮儀來表明感謝e5虔意。Tui3人teh獻禮儀e5款式，就thang看出hit e5人實在熱心teh服事上帝抑--無。
論亞伯拉罕所獻e5可堪做眾信徒進獻e5規例。論希伯來人e5產業，或是tui3田園，或是tui3精牲，或是tui3戰勝所得著財物，永著先10份踏一份獻hou7上帝，後來將其餘--e5來家己用。論in家己用hit 9份果然thang得著大福氣，因為已經代先抽10份一起來。在in卻常常想，若無an2-ni先抽hit一份，的確be7安心享受上帝賜in e5福氣。為著an2-ni-seN所以in著常常存辦克己e5心來報答上帝。
著看in所存e5心意就知上帝有tui3重抑--無。人若出tui3誠心意愛來獻，上帝才歡喜接納；設使若無hit號實心，雖罔有獻iau2-ku2上帝掠做親像空空。論希伯來e5人親近上帝來獻禮物，在in掠che做極大e5福氣；若be7 an2-ni做就永掠做第一凌辱e5事。
今希伯來人e5方法thang做咱眾人e5模樣。咱基督徒m7 thang較輸in，著記tit保羅bat吩咐哥林多人講：「每7日e5頭一日lin2 chiah e5隨人照伊所收入來chek下。」論人每年e5得利來抽十份一卻是好koa3容易趁e5法度。信徒卻無hou7律法把縛；若出tui3勉強，無甚mih甘願來獻禮儀，上帝就無歡喜鑑納。總是若真正誠心服事上帝就hit號勉強e5克己會變做欣慕意愛。人若將所爭奪e5物來相分，hit-tiap8心是歡喜；總是若將hit e5物e5上好e5來獻hou7主，心iau2-ku2較歡喜。
照希伯來人所趁e5規例，thang教示咱知第一大e5福氣是tui3心會甘願獻生出來。是親像馬拉基講：「著納十份e5一份入ti7庫房hou7 tiam3 ti7我e5厝得著好物，將che來試我，聽候我破開天e5隙，將有chhun e5福氣拚落--來hou7你算be7 tit了。」
(台南教會報第295卷，1909年10月) 
上帝e5織工
人活ti7世間一生e5履歷是親像teh織布e5款式。若beh織布著有布規kap逐項e5機器。論上帝hou7咱所經過e5時候，譬論親像布規一經一緯teh織。人e5心teh應接代誌是親像線索teh經過經緯。所用e5線有烏kap白兩式。烏--e5是那準人tu2著煩惱，白--e5是親像得著歡喜。織工著有一個版thang看樣。論teh織beh成做叨一樣，人看be7見，kan-ta上帝知na7-tiaN7。有時hit號心e5線索纏著濟濟條烏線，也咱m7知是an3怎樣。著聽候到著an2-ni。因為有時著配白線親像hou7人歡喜，也有時該得著kah較濟烏線親像hou7人煩惱；若無an2-ni就be7 tit thang照上帝所ai3做成e5樣。所以人若得著快樂就thang歡喜；若是tu2著艱苦猶原著歡喜，因為這兩層e5線索平平是上帝所用來做成伊e5布。
(台南教會報第295卷，1909年10月) 
社會：宗教
黃朝祥 
這個題目扑算有濟濟位 e5 牧師佮先生 bat 講起，列位大概也攏明白。我想ai3  koh 一 擺來談論，向望有小可利益，kiam2 -chhai2 會做點這個浮漂 e5 世間 e5 利益。
現時社會中所做 e5 事業，人所做 e5 職業，各等 e5 科學：自然科學（Natural  Science） 文明科學（Cultural Science） 理想科學（Ideal  Science）。照看佮宗教攏無關係。宗教另外一項物，攏是論神靈上 e5 事誌。科學，事業，所 teh 做 e5 目的無相同。
Koh 有人想對古早宗教就是1 科，其餘 e5 科學也是家己1 科。卻照現時看是那親像 an2-ni；m7-ku2若 ka7 稽考hit個起頭，就會知濟濟科學是對宗教分出來 e5。來舉起幾若項。
法學、政治學，ti7舊約上帝命令摩西ti7 西奈山做10 條戒。這--就是法律 e5 開祖 ，今仔日iau2 有存 ti7 法律 e5 內底。哲學、倫理、心理學有be7離開得 e5 關係 ti7-teh。音樂不論 ti7 東洋抑是西洋，源本攏是 ti7  獻祭敬神e5 時 teh 用-- e5 。 教育佮醫學，古早攏是教會、寺廟、牧師、和尚所做 e5 工。今現時 chiah-e5 濟濟攏家己獨立--lah。 An2-ni thang  講科學是對宗教分出來--e5 。 m7但  an2-ni，社會所 teh 做 e5 事業也濟濟是對宗教出。親像慈惠院，孤兒院，救濟所，赤十字社攏是咱基督教這個疼人 e5“疼”--字生出。若是這時無宗教 e5 人也 teh做，煞變做粗俗。
論宗教 thang 講是眾項 e5 本源。譬喻親像1 叢高麗菜，內面有一hah8一hah8。眾項是親像 hiah-e5  hah8 。若是高麗菜一 hah8 一 hah8 擘了會無--去，m7-ku2 宗教是到這粒地球攏冷--去，攏無半人 ti7 世間，伊也是 ti7-teh，就是無起頭無煞尾。 今 beh  an3-choaN2 樣想這個宗教？ Thang 講是1 粒種子，耶穌 bat 設譬喻講是芥菜子（馬可 4：31）。這--真正有意思 ah ！ 種子是有活命有力。伊若掖落地，會發芽、會釘根。科學若有宗教就有活命，有力。力對佗位來？ 對耶穌基督來。耶穌 ta7世間常常對人講：「安心。」「著安心。」這句 koh 有一個意思，是講：「著元氣。」元氣就是生起氣力 e5  意思。 Pian3-sui7-e5  著生元氣就會行。耶穌死了學生親像羊無牧者，失望慄膽，耶穌出現安慰 in ，in  就好膽會傳道理。這句“安心”是咱宗教 e5 大氣力。 Ti7 這世間時時 e5 安慰。
這世間有真濟 thang  hou7 人驚，致到咱 e5 精神 beh 衰弱軟 chiaN2 親像 pian3-sui7--e5。有時肉體破病親像hit個血流 12 年 e5 婦人人；有時抵著逆境親像耶穌 e5 學生抵著大風湧。 朋友無夠額 e5 安慰，死失窘逐，現在世間無夠額 e5 同情。若是咱對耶穌 e5 話 ti7 咱 e5 耳孔邊 teh 講：「著安心，我佮你 ti7 --leh。」Hit時咱 beh koh 生起大力。失敗 beh koh 得著成功，逆境悽慘 beh得著向望。 Beh 得著世間人做be7到-- e5 ，就是神 e5 力佮安慰。
咱若逐日為著肉體來拖磨，計較會敗壞 e5 米糧，但是精神上無 thang 受安慰，就這世間有甚物福氣--mah ？若無得著宗教 e5 安慰 hou7 咱 e5 精神滿足，toa3世間親像地獄。 所做 m7 是正目的，肉體是做機器 teh用 na7-tiaN7 ，是茫目的 e5 生活。
世間 e5 錢財，名聲是甚物？無較贏出埃及 teh 拜金牛仔像，第 18 世紀西歐大陸 e5 空勳章na7-tiaN7。
今佳哉有咱 e5 宗教 hou7咱活命，氣力佮安慰。 不論做甚物職業 thang 得著安身立命。 Che 就是咱，m7但是咱，就是社會眾人佮宗教be7會離得 e5 關係點。
(台灣教會報第421卷，1920年4月)

守錢奴
林清潔 譯   
Bat看新聞teh 講 ti7 外國有一個守錢奴，伊有積聚不止濟錢囥 ti7 厝內，也伊心肝常常teh 注意hiah-e5錢因為驚了會失落，所以常常將門關--teh，就提出伊所積聚e5錢來算一遍看leh，算了就koh包起來囥。這個守錢奴已經真老--lah，無某也無子，因為伊驚了娶某生子會開了伊e5錢，伊只有飼一隻鸚哥鳥 ti7 厝內佮伊做伴na7-tiaN7。守錢奴若teh 食飯e5時，hit 隻鸚哥佮伊 ti7 桌頂食，伊若teh 算錢e5時，hit 隻鸚哥也 ti7 伊e5身邊跳來跳去teh 看，所以除去hit 隻鸚哥以外無別人知伊e5錢銀囥 ti7 佗位。    
有一擺伊teh 算錢，算了忽然減不止濟，伊e5心真奇怪真煩惱。隔幾若日koh算看又是koh較減，所以hit-tiap8 伊e5心真煩惱到boe7食boe7睏得，獨獨m7 知伊e5錢對佗位失落。有一早起伊早早起來開門忽然看見門口霜雪e5頂面有囡仔e5腳跡，伊就想che是昨暝有一個囡仔來偷提伊e5錢。所以緊猛對hit 個腳跡直直停直直chhoe7,去chhoe7 到一堆舊柴料疊真大堆e5所在，ti7 hia有一個孔伊就aN3--落去看內底果然有一個成十歲e5查某囡仔 ti7 hia寒到gim5-gim5-chun ，伊就緊ka7 khiu2--出來也本身nng3入去chhoe7 看伊所失落e5錢有ti7 hia無？總是chhoe7 攏無，後來出來看見hit 個查某囡仔真寒真枵真可憐e5款，伊就生出憐憫e5心ka7 伊chhoa7倒--去in 厝備辦物hou7 伊食。食飽就問伊講：「你有父母抑無？」查某囡仔應講：「父母兄弟攏無，只有我家己一個na7-tiaN7，我是到極艱苦無依倚e5囡仔。」守錢奴就講：「若是an2-ni 你佮我tiam3 chia好--mah?」查某囡仔應講好。查某囡仔不止乖，所以守錢奴不止疼伊，做衫hou7 伊穿，也送伊入學校讀冊。這個查某囡仔e5名叫做美人。    
伊有一日teh peh樹thit-tho5 e5時chhoe7 著一個鳥siu7內面有真濟金poat8仔 ti7--teh 伊就去報守錢奴知。守錢奴去看就認得是伊前所失落e5錢，就是teh 算e5時hou7 hit 隻鸚哥偷咬去，今koh得著真歡喜；所以koh較疼美人，款待伊做家己e5查某子。美人真gau5 讀冊也有hou7 同伴招去讀主日學，美人聽道理不止受感激，伊就決意信耶穌，守錢奴也無阻擋伊。美人16歲e5時守錢奴就死--去，伊所積聚e5錢銀攏hou7 美人得去。美人有想伊所得著e5錢銀明明是上帝賞賜--e5,所以伊就立志beh 將伊本身佮所得著--e5來做教會e5利益。後來就將伊e5錢寄附真濟 ti7 禮拜堂、醫館、學校，也伊本身koh入神學校讀冊卒業，做姑娘四界播揚道理，不止有利益教會。俗語講：「人teh 做，天teh chhiau5 。」咱起頭看見守錢奴teh 守錢逐人ai3嫌伊，總是結尾來看猶原是上帝e5意思。箴言有講：「人e5所做到尾攏歸上帝治理。」
(台南教會報第423卷，1920年6月)

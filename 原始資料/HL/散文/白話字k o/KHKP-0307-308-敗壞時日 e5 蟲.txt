
 
敗壞時日 e5 蟲
高金聲牧師
 蟲有真濟種，大概來講有2類。親像水雞食稻仔蟲，肚kun2 會hou7 土鬆，蠶會吐絲，蜂會放蜜，chiah e5 號做有利益e5 蟲。草蜢會害所種e5 五穀，白蟻會車柴，chian2-hi5食冊，蚊仔會釘人，chiah e5 號做害蟲。論時日 e5 中間kiam2也有害蟲？細膩來想，m7-na7 一種；排列 ti7 下面。  
1.破病。病痛m7是咱所ai3,總--是人be7 免tit 會病。早時孟擭雖然猛，孔明7 擺放伊去，猶原koh掠著。崑崙關卻堅固，更鼓扑3下hit時，就hou7 Tek8-chheng 佔去。若是破病一下到，隨是有智識 e5 人，英雄e5 將，無步thang 禁伊莫tit 來，kah 伊緊緊去；想到平常e5 百姓koh較是an2-ni。有e5 透日倒眠床，chhun一下氣neh--leh neh--leh。有e5 那久那瘦，通年hiN-hiN 呻。 In 雖然ai3 讀冊，讀冊be7會，雖然ai3 做生理，做生理無法tit。氣力tui3 an-ni 衰，志氣tui3 an2-ni 無。光陰空過，甚mihhou7 伊an2-ni？無m7是hou7 病thang5 chhng2去。  
2.扑m7見物，chhiau-chhoe7。天地有定著e5 位，萬物攏有伊e5 次序，家內e5 物也著an2-ni。設使物無定著位，亂亂choh8 ，就要用e5 時，無thang用。Kiam2-chhai2 衣裳，kiam2-chhai2 經冊，chhoe7幾若點鐘，m7-a7 iau2-boe7著。有時1 個目鏡kui3 ti7胸前，褪來提ti7 手nih8,出去chhit-tho5。到倒來tu2好郵便提批來，就ai3 提目鏡來看批；摸無，就chhiau身軀，掃塗腳，外口四界chhoe7,tu著人就問，tui3黃昏e5 時到10 點鐘，chhoe7攏無著。某口灶有豬寮，位無堅固，1隻豬續走出去，通家e5 人攏去chhoe7,到掠著，已經歷過2點鐘。這家8 人，共費16 點。Koh 物件hou7 賊偷提去，著chhiau-chhoe7 e5 時間，he m7免講。論到腦髓e5 力衰lam2, liam5-piN he7,liam5-piN be7 記tit，為著an2-ni 來chhoe7物，廢時kai3濟。  
3.放chhiong3私欲。真慘﹗私欲teh害人。私欲是用快樂好看來遮蓋，hou7人be7記tit 後--來 e5 災禍。所以憨人常常去花街柳巷來chhit-tho5,扑算in kap唐明皇teh 遊月殿無各樣。無偌久，破病圓纏，慘到be7講tit，形狀續變親像Thek-koai2 仙。食藥就若有應效，也著真濟年。少年子弟入鴉片館，teh 想食淡薄無相干。M7-ku2 路尾tiau5 鴉片，m7 ai3食be7 煞tit。Tui3 an2-ni 暝續接日，倒眠床騰雲吐霧，有時兩尾龍搶珠。扑算日子真可惜﹗又koh 百姓不睦愛相thai5,邦國失和起交戰，爭戰久久，時日tui3 an2-ni hiat-kak8,koh 較可惜﹗  
4.愛相告。官府本是為著治理百姓才有設，百姓受冤屈就去紛訴，che是自然e5理。總--是相告e5 人，伊看相告做chhit-tho5;無量e5 人，扑算見官是合理，tui3 an2-ni 衙門e5 案件重重疊疊。相告e5 日到兩爿對訊，或是這堂烏白難分明，就向望第2堂，或是今仔日iau-boe7判決，就望後日。總--是代誌有唐突，常常有廷期，kiam2-chhai2 3 年 5 年案iau-boe7結。細膩省察in 所相爭e5 財產，實在be7 較貴去所歷過e5 日子。時若去，kiam2會koh來？    
5.做工be7曉設tu好。苗栗有人倩1 個煮食--e5,1擺kah 伊提5 chiam錢tah豆油kap 買蔥頭。Hit 人倒來，頭家kah伊著去買肉。買了就差伊koh去買豆干。Koh有人ti7-chia beh 冊房還數，大人廟收厝稅，醫館討藥。伊無算hit個點鐘kap 路站e5 次序，才去辦代誌。亂亂做，冊房還數，大人廟收厝稅，醫館討藥。頂面hit 2人in來往 e5 時，kan-ta 用10 分鐘來算，你看了時偌濟。  
抑是有人teh 煮晝，一味顧煮飯，be7 曉tit 趁飯iau-boe7熟e5時，先切菜去煮，然後飯熟菜也熟。工be7 省，是koh緊，就敗壞時日e5 蟲害咱kiam2會著？
6.做工無定著e5 心。Bat看著學仔e5 學生teh 讀冊，tiap仔久仔so腳pe5手，tiap仔久仔iuN2 水灌tou7猴，tiap仔久仔hiat 球鬥輸贏，tiap仔久仔樹腳拾果子，延chhian5真久，一本冊讀才會熟。Koh有人bat 學國語，半路煞去，倒去作穡。到後--來kap 日本人交陪，嘴開thih8-thuh8哮，才反悔beh koh 學國語。總--是前所學e5,今be7 記tit，不得已著tui3 初學扑起。又koh咱若做工無定著e5 心，自然無定著e5 工，歸日所做無次無序，不tap不chhit8,liam5-piN 讀舊約、liam5-piN 學詩調、liam5-piN 拚內面、liam5-piN io 囡仔。到e昏詳細想今仔日e5 所做，那準無物。一日 e5 時陣歸to2位，kiam2 m7是ti7 無定著心e5 蟲腹肚內mah？日日若有定著工，不致到an2-ni。  
7.無合時陣e5 chhit-tho5。Chhit-tho5 e5 事卻有利益人，若無照時來做有陷害。扑球e5 人ti7球埔走來走去，身軀teh運動，血氣會流通，身體會勇壯。設使歸日攏an2-ni，hit個時日就歸ti7 空。Tioh棋是趣味e5 chhit-tho5,會開人e5 智識，加添人e5 靈巧。日時若tioh m7 煞，甚至通暝也an2-ni，的確著1 擺大睏；時日的確去，m7 聽候你睏醒。早日我起頭學釣魚，掠著1 尾身軀無3吋長，心真歡喜，續be7記tit 我是ti7 水邊。He﹗釣魚kai3心適。總--是若hou7 伊迷去，攏無限定時間，就份來e5 代誌，會致之度外。An2-ni，是將有路用e5 日子，he7 ti7 無路用e5 所在。HaiN7﹗時已經去，追be7著。  
8.貧憚。貧惰e5 人無志氣，慇懃是甚mih，時日是寶貝，伊e5 心be7 通達。所以日頭若落山，伊無吐氣，早起時日出，伊無歡喜。家內e5 人講，東爿光lah，你著爬起--來。伊講，好；若是猶原teh ti7 眠床--nih8 翻來翻去，親像門ti7 門khu。Lam2手koh睏，想ai3 小眠一醒，較停才起來。平素愛閒，四界so5 ti7 厝邊頭尾，來講所m7 應該講e5。當伊teh 出去做工，萬萬親像tioh 牛車；到做明白，倒轉來親像銃枝箭。就有時做工真緊，也是潦草。Koh代誌若到手，常常家己an7講，日iau2早，快快小停才做。有時講，明仔日才做，be7慢。招伊做好，出嘴就推，講，我昨日腳nau2著be7行，kiam2-chhai2講，頭痛m7敢吹著風，請慢幾日才來去。Tui3 an2-ni，致到百項代誌攏m7好，所做淡薄，廢時kai3濟，真thang怨恨。  
日本tu仔來台灣hit-tiap8,西螺地方，有人拾著1 kng2大bong2 kng2 e5 紙，知是日本人e5 物，總m7知是甚mih物，就去埋ti7 土nih8。因為驚hou7 日本人查知，續hou7 伊thai5。後--來朋友tui3 hia過，有將這個代誌kap 伊談論，才知是金票。掘出來看已經瀾了了，就吐氣無煞。俗語講：「一寸光陰，一寸金。」廢時廢日e5 人也親像an2-ni，這tiap8 m7知thang 疼惜時日，後--來反悔是較遲。  
今日子m7是咱e5,是主所賞賜；咱放sak m7 用，是棄sak伊e5恩，承受來m7用，是辜負伊e5恩，用無照合宜，是違逆伊e5旨意。所以除去天然病（m7是自取e5)，偶遇然e5 代誌，以及tui3 m7知影來扑損日子e5 以外，若無保惜光陰，驚了有罪。這世間，無一人無hou7 敗壞時日e5 蟲所圍困，就是 ai3 除去，除也be7 了。照我e5 愚見，咱著來學作穡人teh 剿滅害蟲e5 法度。所種e5五穀著蟲，ai3 除去be7會，就濟，kap害蟲交戰，就害蟲家己滅無。Beh 除敗壞時日e5 蟲，hit個法度著an3-choaN2？  
1.著tiau養身軀。聖經講：「Tiau養身軀，hit個利益小可，敬虔服事主，hit個利益大。」雖然an2-ni，身體m7 照顧，來講性命天註定，致到衰lam2,beh thai3 會做工。拖過年月，kiam2有合上帝e5 意思？保羅ka7 提摩太講：「莫tit kan-ta lim水，thang 食淡薄酒，因為你e5 脾lam2。」照顧身軀是著，才be7 廢了光陰。  
2.對重咱e5 工，當堯帝e5 時，大水氾濫天下。堯差鯀去治水，無chhai2工。後--來差伊e5 子名禹，伊娶某無幾日，就去治理水，hou7 伊thang緊消。In婦人人生子，伊 3 擺tui3 門口過，聽見伊e5 子teh哮， ou ou-aN5 ou-aN5，攏無入去看，也無入去歇睏食點心。Chu-chu掠治理水救百姓做要緊。Che是tui3重伊e5 工。所以凡若做宣教師e5 人，那親像禹王tui3重伊e5 工，就所行的確學使徒。阮專務祈禱傳道理。  
3.學耶穌。今基督toa3世間e5 時，天phah phu2光入殿教示人，日中晝井邊傳道理，黃昏時，山頂教學生，筵席e5 中間，設譬喻叫醒眾人，歇睏e5 時用濟濟項教示百姓。主e5 歲壽無窮盡，尚且tui3重光陰，何況咱這世間e5 百姓？日月浮ti7 天--nih8,咱be7會hou7 日無行ti7 Ki-pian3  e5 地，月暫停ti7 A-iaN5-lun5 。He，日月teh 去，年m7 hou7 咱留，咱著出力來除去chiah-e5 敗壞時日e5蟲，學咱e5 主，1 寸光陰也保惜，做所應該著做e5,就咱e5 工那濟，才免辜負上帝賞賜咱e5 年月，也無見笑咱活ti7世間。
(台南教會報第307~308卷，1910年10~11月)
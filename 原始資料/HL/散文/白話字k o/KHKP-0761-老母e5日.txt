老母e5日

列位小朋友，5月第二禮拜日，濟濟人beh 結剪絨花ti7 in e5胸前來禮拜。有e5人結白色--e5,有e5人結紅色--e5。是因為teh紀念慈愛e5老母。少年到老，逐人攏有一個老母。有e5人e5老母iau2活ti7世間，有e5人e5 kiam2-chhai2已經ti7 天頂。總--是平平來teh數念。Che是一個真好koh sui2 e5所做。老母iau2活e5 人結紅花，過身e5人結白花來分別。Che 是甚mih意思--le3?
美國東海岸一個細細e5庄社--nih，有一個婦人人，做主日學e5教員26年久。伊真熱心，koh gau5 in2-chhoa7細子bat 道理。伊bat一擺說明十條誡e5第5條「著孝敬父母」e5時，有講起向望tui3 lin2中間會想出一個法度來紀念老母e5 大疼痛。Hit時伊e5查某子也ti7 hia。伊不止印象老母所講這句話。後--來這個婦人人過身，教會有開追悼會來數念伊過去e5奉事。Hit時伊e5查某子有將一籠e5剪絨花來妝飾式場。這個就是用剪絨花e5起源。後--來有一個大生理人贊成這個事，就ti7五月第二禮拜日，tiam3 ti7伊e5店內舉行老母e5紀念會。Che是老母日e5起源，是tu2-tu2主後 1908年e5事。這個好事就漸漸遍傳到世界逐所在。
用剪絨花表現老母e5疼情，有幾若項e5 意思：
白色是純潔。
紅色是熱情。
芳味是疼痛。
茂盛是仁慈。
青翠是吞忍。
咱要緊m7-na7紀念，著實在ti7老母在生e5 日，來孝敬--in，m7是只有用物件，著用順服kap尊敬；koh著有可取e5信仰生活，免hou7 伊掛慮，也m7-thang kan-ta 用一日來紀念，著用逐日來紀念。保羅先生教示講：「著尊敬你e5父母（che是頭一條有kaN5 應允e5誡），beh hou7你亨通，長歲壽ti7世間（以弗所6:23）。」 		
（台灣教會公報761卷，1952年05月）
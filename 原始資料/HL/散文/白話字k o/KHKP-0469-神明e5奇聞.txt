神明e5奇聞
李水車
帝君佮伊e5同伴hou7火燒死
Ti7礁溪有一仙e5帝君600外年久，百姓真信仰--e5。逐年正月13日有將大龜teh ka7伊做生日。正月8日有號頭城e5人請去謝神。因為蠟燭火倒--落-來，燒著帝君e5衫，續燒身軀，攏總有燒5仙去，有e5變火灰、有e5燒一半、有e5燒手佮面、厝攏無燒著。到天光起來才知，hit e5人真驚，緊來ka7礁溪e5人講。礁溪e5人m7放伊煞，hit e5人tiaN7-tiaN7據在人扑，講：「你若ka7我扑死，我也無thang創還lin2,che是姑不chiong --e5。」這e5人請神beh求福氣，反轉抵著災禍。Koh帝君抵著火也boe7指示伊，也boe7走；是柴e5物，倚著火自然會燒--去。現時庄--nih8 e5人真憂悶，講：扑算今年會真歹年冬，所以才會an2-ni。
天師beh降臨
Ti7舊年舊曆7月宜蘭有一個和尚，謠言講張天師beh降臨，有來ka7伊託夢，講7、9月2月日e5中間，天下e5人beh死一半，有印廣告，四界報人知。Hit張廣告我本身有看見，就是講：若是看見這張e5善事，抑是好心e5人著緊緊寫7張報人知，koh著食一帖e5藥--仔。這e5藥方ti7廣告單內有寫明，若無an2-ni行e5人會吐生血，半點鐘就會死。看見e5人真驚；有e5緊去拆藥--仔；有e5緊寫廣告報人知。後來hit 個謠言e5和尚有hou7警官掠去館仔內拘留，hit e5事才煞。
九王公退神
Ti7兩年前羅東e5母老坑有兩個飼牛囡--仔做一仙e5土--尪仔，騎1隻e5土牛，就ka7伊拜，後來人就風聲講，這個土--尪仔會ka7伊看牛，也會掠魚hou7伊，講若有腹肚疼，問伊隨時好。有人講，會hou7 khiau龜--a會直，就ka7伊liap號「九王公。」忽然間一日幾若千人去行香hia，去hia燒金e5人，有提4項轉去醫病： --
1、	舀溪水轉去lim。
2、提石頭轉去煎茶，煎好hiat ti7 路邊；人koh拾去煎，食著破病iau2會好。
3、khau草仔轉去煎茶，hit位e5草仔khau到無半支。
4、提金灰佮香灰做爐丹。
Hit位無半項物ti7-teh，kan-ta兩，三te3大石ti7-hia na7-tiaN7。後來有警察官去hia顧，m7-hou7人拜，也續牽草索仔。有人看警察官ti7-hia，m7敢倚去拜，遠遠向九王公e5所在拜拜teh就緊走。
阮也有去hia播道，真濟人聽著真gong5-ngiah8 ，ti7 我身邊有一個著寒熱，寒到khi7-khi7-chhoa。我問伊講：「你有問九王公抑--無？」伊講：「一日拜3擺，m7知伊e5神無管到chia抑m7是。」今才久攏無人ai3去拜伊；人就講是退神--去。因為是捏造假e5神，所以興boe7久。 
(台灣教會報第469卷，1924年4月)

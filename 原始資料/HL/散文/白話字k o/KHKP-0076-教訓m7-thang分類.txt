教訓m7-thang分類
印度國本底e5百姓從前有分別貴賤重輕e5類，因為hia-e5讀冊人較少，所以若會讀冊tit，就家己扑算伊比別人較貴氣，看hiah hia-e5無讀冊e5人一概藐視in；行an2-ni慣勢成風俗，到今已經久--lah。
近來歐羅巴kap美洲各教會傳道e5牧師ti7印度設男女e5學堂，專專收hiah-e5無讀冊--e5來入學受教示，對小學起，漸漸高升到入大書院止，所成e5人才極濟，致到在早hou7人看輕--e5,hit-tiap8顛倒hou7人敬重koh較贏過本地e5讀冊人。實情印度e5新報論這層事有講：「印度本地e5讀冊人向時看輕教會，現在教會內有成就人才，無論查甫查某攏會讀冊，親像兄弟姊妹一般樣，攏無輕重e5分別，將來thang做國peng-heng5 chian5-kok通商e5大路用；英國e5朝廷歡喜揀這號人去用，到後來續thang感化本地e5讀冊人，在早稱呼做讀冊人e5子弟，往往比別人較聰明，現時經過教會an2-ni來栽培，無分別類，驚了hiah e5讀冊人e5子弟到尾kaN2無的確會比別人較贏--lah。」公報講起an2-ni，可見in讀冊已經深深尊敬教會--lah。
(台南府城教會報第76張，1891年4月)
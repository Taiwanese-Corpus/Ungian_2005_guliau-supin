培養囡仔

凡囡仔斷乳 e5時be7-tit-thang一盡共款。總著看母身佮囡仔 e5 身軀an3怎樣。設使做母 e5 人身體無勇健，就應該著早斷乳較好；大約若到8、9月就thang ka7伊斷。若是母身氣力充足，囡仔軟弱，著聽候較慢，才thang。凡若囡仔今才發嘴齒，m7-thang斷乳。嘴齒若慢發，也m7-thang斷乳，大概著到度晬才來斷。因為一年了後，母e5 乳漸漸無力，be7 會培養囡仔。若beh 斷乳也 m7-thang忽然間，著第先教伊食別物慣勢，tui3 漸漸到自然。凡7月日 e5 囡仔，每日兩擺著用好e5 牛乳 hou7 伊食，佮水攪齊，然後水thang漸漸減較少；抑是和淡薄麵粉煮hou7伊食，抑是米糜也thang。若beh 斷乳著斷暝時，kan-ta 日--時早暗兩擺hou7伊食，既然食無偌濟，乳汁也tui3 an2-ni 那少。Kiam2-chhai2 囡仔m7肯食別物，不妨等候伊枵才hou7伊食，糜飯、麵包攏thang，獨獨囡仔ti7 18月日 e5 第先，的確著用乳做根本，一概chhiN臊、油膩、菜蔬、果子，要緊 m7-thang hou7伊食。有做父母 e5 人，不論chhin3-chhai2物攏hou7 囡仔食，致到有時be7 消化，破病續死，或是無長歲壽。有時漏瀉 e5症頭攏是tui3 這號--出來。因為用大人 e5 食物 hou7 囡仔食，若親像將大人e5 工hou7 囡仔做，的確是做無法，的確會受傷。所以一概茶佮咖啡攏 m7是合食乳囡仔 e5 路用。親像酒是koh 較厲害，做父母--e5佮照顧囡仔 e5 人著謹慎警戒。
(台灣府城教會報 第113卷，1894年8月) 
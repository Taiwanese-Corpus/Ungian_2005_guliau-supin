
掠風掠影
潘文明
代先來論起風及影，就知掠風掠影是空空，論這個風是有thang 聽伊e5聲，無thang 看伊e5形，這個風是活氣。人無thang 知這個風定著tiam3 ti7 tah落一所在，也m7 知吹去歇ti7 to2位，不過人看伊所吹e5草木，thang 知是tah 落來，也tah落去。風teh吹就是對hit號活氣teh走，hit個活氣若大下走，風就大，也真緊，liam5-piN吹來，liam5-piN過去，若是寬寬仔走就平和。這個風是大利益人，kap逐項物。若無這個風，人及萬物be7 得著活。
論影亦是無物ti7 hit內面，不過是對有形才有--e5,若是ai3看著hit個影，著有三項齊全；就是，－1. 著有光；2. 著有形；3. 著有土腳抑是壁。設使若kan-ta有光無形，就無影thang 看，若有形無光，亦無thang 看影，kiam2-chhai2 若有光有形，若無土腳抑是壁，thang 照--著，亦be7 會看著影，譬喻人若企ti7臨墘e5所在，伊e5影若射對崁底落去，就攏無thang 看--著伊e5影。頂面所講起hit兩項物，一號是目珠看會見，就是影，koh一號就是耳空聽會著，就是風；這兩項雖是聽會著，看會見，m7 久be7 tit thang 用手來掠--伊。
既然是an2-ni，怎樣講掠風掠影？就是人e5所做濟濟是an2-ni,親像富貴貧賤，以及人kap世間攏是親像風親像影；譬喻人愛計謀來得著功名，抑是愛得著富貴，這號人e5所做是親像掠風掠影，因為m7應該得著功名，伊亦是暝日來想，有時是kan-ta費伊e5心力到尾是空空，有時有hou7伊得著，m7-ku2 人無甚mih o-lo2 hit號e5人，看傳道4：16；親像這號人是tu2-tu2成愚憨。Ai3得著好額e5人猶原是an2-ni,雖然hit個錢財ti7 hit個虎嘴e5內面，也m7 驚，kan-ta it著錢，無要緊家己e5性命，就失落性命伊也甘願。HaiN7 ah!人kiam2 thang 看輕伊e5性命，來tui3重親像風親像影mah?
Tui3 an2-ni來看，m7-na7是富貴貧賤，是親像風親像影，就是真大真闊e5物也會an2-ni,就是這個天地。看馬太24：35，講：「天地thang廢無。」這句話m7 是別人講--e5,就是咱e5主耶穌親嘴講--e5。Koh看ti7以賽亞51：6，講：「lin2 啥事m7 kiah8 頭看天，aN3落看地？天的確續親像煙，天下的確破親像衫。」Ti7希伯來e5批，kap ti7 彼得第2張e5批，亦攏有講起天地beh崩倒。
照世間有名聲e5國來論，亦是無久長，有e5國早時真出名，也真強猛，到今是軟弱掛衰微，也續荒廢--去；親像巴比倫城本是極堅固，亦不止勇猛，去交戰無m7 較嬴，親像救主boe7降生5、600年e5中間，連耶路撒冷也hou7伊攻破，ti7四邊e5國無m7 降服--伊，到這tiap8險險chhoe7 無伊e5蹤跡。m7 但巴比倫國an2-ni，就別國也是an2-ni，親像其餘，米太、巴洗、希利尼、羅馬，chiah e5國，前hit tiap8是真出名e5國，聖經比並 in是金銀銅鐵，看但以理二章，通章所記就知，到這陣無甚mih聽著in e5名聲lah！這號kiam2 m7 是親像風親像影mah？
就an2-ni來看，人toa3 ti7世間kiam2 會比天地較久較長mah?因為世間尚且會廢無，何況咱世間人，人出世toa3 ti7這世間，不過是幾十年na7-tiaN,就歸土，若看彼得第一張e5批1：17所講--e5就知，講：「人就是寄生ti7這世間。」Koh看ti7希伯來13：14，講：「Ti7世間咱無久長e5城來企起。」對an2-ni thang 知人猶原親像風kap影，無定著tiam3 這世間，親像人今仔日ti7世間，明仔日抑是過幾若日死--去，kiam2-chhai2 今年ti7世間，到明年身軀e5肉已經爛了lah。人是tu2-tu2親像風吹--來liam5-piN過去，人若是扑算伊beh tiam3 ti7世間久久，hit號人是掠風掠影--e5,thang 講是憨憨，所扑算是空空。因為世間是借人toa3 ，就世間所有逐項物亦是借人用，be7 tit thang 將伊ti7生前所計謀所積聚hiah e5名聲富貴相kap葬ti7地穴。若是an2-ni beh 怎樣？Kiam2 thang 閒閒過日來聽候死mah？實在無這號e5意思，因為人有四肢，的確著盡伊e5氣力來做工，的確be7 tit thang 閒閒過日來聽候死。親像保羅寄批hou7帖撒羅尼迦e5人講：「人若無beh做工，就m7 thang hou7伊食。」看後書3：10，不過ti7做工e5內面著想，就是m7 thang 掠做工較過頭ti7服事上帝，猶原著存一點敬虔服事e5心，看提摩太前書4：8，講：「調養身軀--ehit5個利益是小可，敬虔服事主hit個利益是大。」人常常為著做工致到成掠風掠影e5所做，是想伊所做e5工，所得著--e5是出對伊本身e5本事，就m7 知hit個會hou7伊做工--e5是是誰。M7但an2-ni na7-tiaN7，續有時因為ti7做工ai3得著富貴，來失落性命。人的確m7 thang 有這號e5 pe7-peng7,著親像羅馬6：13，所講--e5:「莫得放縱四體做不義e5器具，來犯罪，的確著親像復活e5人，獻本身hou7上帝，hou7四體做義e5器具來服事上帝。」
今凡屬主e5人，著kap這個掠風掠影無干涉，因為信主e5人所計謀--e5,就是真--e5,有形--e5,久長往往ti7 teh e5國，無變換e5所在，真e5尊貴榮光，就是天堂e5福氣，聖經講是「永活上帝e5城，天頂e5耶路撒冷」看希伯來12：22。論這個城是榮光掛寶貝，ti7默示錄21：21，講：「用金鋪街路，用珍珠做城門。」亦是be7 廢無e5尊貴。保羅講得著be7 敗壞e5冕旒，看伊哥林多 9：25。論ti7 hia e5家業，使徒彼得講：「得--著無敗壞，無la5-sam5,無廢無e5家業，替咱備辦ti7天裡。」I 1：4。M7 但這幾節有干證，咱e5主耶穌亦bat講：「著積錢財ti7天--裡，ti7 hia蟲be7食，sian be7 扑歹，賊be7 偷提 e5所在。」看馬太 6：21。這號福氣kiam2 thang 無計謀來得著伊麼？因為ti7世間--e5會廢無，親像風kap影e5福氣，人尚且甘願phoe命來得著，來計謀，若是後來e5福氣koh較著加添出力，來經營--伊。若是會曉想an2-ni，後來亦會曉thang 來chhoe7 這號e5福氣，就be7 親像掠風掠影e5人e5所做，因為掠風掠影是kan-ta空空著磨無利益。
                                   (台南府城教會報第87卷，1892年7月) 
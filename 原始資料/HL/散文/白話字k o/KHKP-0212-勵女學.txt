勵女學
王接傳譯
自開臺以來已經200外年--lah。但是孤單這個海嶼，文風也真少。當hit-tiap8 iau2未入日本帝國版圖以前，就100家e5囡仔入學讀冊大約無到10家；就10家e5中間會bat 字精光到會做文寫批--e5,驚了較無1家。查甫囡仔尚且an2-ni，若是查某囡仔koh較少。Tui3入日本版圖e5了後，官府有設立學校，不論散hiong好額e5子弟攏有thang入學受教訓；就那漸進文風e5氣象。若 m7 是hit號青瞑、硬心、死守e5人，也的確知子弟入學受教訓e5要緊。今論到查甫囡仔入學，逐年加添。但是查某囡仔來入學讀冊iau2真少；怎樣會hiah少？推磨伊e5緣故，有4項e5弊端。
（1）台灣e5婦人人無慣勢出外，若見著查甫人就畏；che是tui3父母、兄弟自細漢就嚴禁止伊，m7-thang男女插雜e5緣故；che是一項e5弊端。
（2）Tui3細漢就ka7伊縛腳，無煩惱伊e5 艱苦行，佮傷害身體，kan-ta往來就tiam3 ti7厝內，teh chng-thaN7 伊e5 身軀；che是兩項e5弊端。
（3）流傳講，婦人人若入學讀冊bat字無路用，驚了有損害；若嫁--人e5了後，只有是舉舂臼槌舂米，提簸箕簸米、掃地、服事翁姑、養飼子，就夠額盡婦人人e5本份--lah。bat字無路用；che就是3項e5弊端。
（4）Tui3重查甫、看輕查某；父母若生查甫就歡喜，生查某就厭惡，是講若生查甫有thang娶某，生查某著嫁別人。逐家an2-ni相貪相流傳，才囥這號看輕e5心，無愛替查某囡仔設法hou7 伊入學受教訓；che是4項e5弊端。
今大概來講查甫人e5權過頭ti7 婦人人。對千百年前到今，婦人人受無理e5壓制；到現今也是an2-ni。親像查甫對婦人人有妒恨e5心、有囥邪e5心、有戲弄e5心、有欺侮e5心，這4項e5所行是款待婦人人輕薄至極。Koh 1項禁止伊出外，款待伊親像鳥獸關ti7鳥籠；用腳帛縛伊e5 腳，款待伊親像柴像teh戲弄。
Koh 1項，人敢 m7-bat叫婦人人做內助？若婦人、囡仔無受教訓，到大漢thai2-tho2 會幫贊家內，整齊家內、撫養細子？因為ti7 家內整齊撫養細子，佮ti7 學堂e5教訓平平要緊。咱愛向望子兒精攻智識，純全，就 m7-thang無ti7 家內教示；ti7 家內教示攏是倚靠老母e5責成。若是做老母細漢 m7-bat受教示，敢會教示伊e5 子兒--mah？決斷無這個理氣。古早人較有智識--e5,也有掛慮這個事誌，bat tu3女學冊。親像劉向e5《列女傳》。近世e5人親像藍鼎元也bat tu3女學冊，咱敢m7著想古早有智識e5人tu3冊感激心--mah？今論到tui3重查甫、看輕查某e5風俗，m7-na7 1日na7-tiaN7，若是將我1人來痛改勉勵，也是空空著磨。所以願眾人會明白，來除去這號毛病。
Koh試問1項。親像生查某著嫁別人，就看輕伊；若生查甫有thang娶某就tui3重伊，逐家無分別這家、hit家，攏是講飼查某是別人e5,所以攏無hou7 伊入學受教示；查甫娶別家e5婦人人，就攏無受教示--e5,眾人攏受這號弊端，beh tui3佗位去娶gau5 e5 婦人人--mah？
An2-ni thang知 m7-thang失落天所賞賜e5德行。現今東西逐國，門戶大開，有設立新聞報thang通世界e5消息。凡若名聲國，怎樣仁愛、好風俗；國家怎樣興旺，m7 免出門會thang知。現時世界文明國會興起，有設女學堂、女新聞以及女先生、女醫生，婦人人會教示勉勵，會舉筆寫字做文，怎樣會thang得著這號智慧e5福氣？就是照平常e5人類來款待查某人，hou7 伊入學受教示，就有得著這號智慧，平平thang做大路用e5人。
可惜台灣e5查某囡仔，較濟無入學，是tui3做父母e5人無愛hou7 入學讀冊。今大勉勵做父母e5人著款待伊e5 查某子佮後生平平要緊，hou7 伊入學受教示，正會hou7婦人人thang撥開雲霧，看著青天，免得久長tiam3 ti7 烏暗e5地獄中。
（台灣府城教會報 第212卷，1902年11月）
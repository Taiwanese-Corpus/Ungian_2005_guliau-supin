辯聰明智慧

今論到士、農、工、商，m7若1等號e5 人，無koh m7 各有智慧聰明。總--是用家己 e5 智慧聰明，卻也真濟。若m7是趁 in 私偏 e5 意見，m7知thang反悔改變，就是hou7世俗氣習把縛，be7 免得變通。HaiN7--ah！親像 hiah-e5講是智慧聰明，究真攏無智慧聰明ti7--teh。Che是甚物緣故？獨獨boe7 bat聽見聖經所講：「敬畏上帝便是智慧，離開歹事就是聰明」 hit號 e5 教示。 
試將 in 倚靠家己 e5 私心來論，知讀冊人弄人相告來做狀書，向望食筆尾e5 錢。做田人be7 曉培養稻仔，常常放teh 拋荒。工夫人做出奇怪淫慾 e5 器具。生理人用歹物假貨來騙--人。甚至有e5 放sak 本業，去食衙門飯。有e5 下賤去做娼優隸卒。有e5 學習異端來亂風俗。有e5 學習邪法來迷惑人。親像這輩無照hoat-bun5-keng，實在算be7 了。大概in e5 心親像毒蛇，in e5 性親像豺狼，無敬奉上帝，敢做歹事。在生雖然會thang僥倖脫離國法 e5 刑罰，死後的確be7 脫離得陰間 e5 審判，家己誇口in e5 智慧，殊不知 in e5 智慧已經沉淪，in e5聰明攏用 m7 著路。 
Che敢m7著深深可惜--mah？照本份來講，讀冊人應該著精攻詩賦文藝，做田人應該著天時 bat 地土，工夫人應該著盡力經營做工課，生理人著 bat 行情gau5 算數來做利路。親像che是in本性本份所應該有 e5 智慧，所著盡 e5 聰明，是誰仔敢講 in m7著？An2怎樣hou7氣習把縛be7 記得in e5 根本，去信佛教、趁老子，來teh 食菜修行，koh用柴塗來做偶像。設使讀冊人會上懸，做田人有偆粟，工夫人真奇巧，生理人 gau5 趁錢，也不過是生前暫時享受榮顯 e5 福樂，無的確死後會保領 in e5 靈魂，beh thai3 值著敬畏上帝，離開歹事；終身清氣，歡喜做聖教 e5 徒，死後升天，永遠享天堂 e5 福氣？Che 算是盡智慧大聰明-- lah。願趁家己私慾 e5 人要緊著量早反悔改變，除去歹e5 經紀 ，koh再掖好e5 種子，世俗 e5 把縛 tui3 an2-ni會變遷，就人道 koh 尊崇天道，做夥行hit條好路，敢m7 真正好--mah？
(台灣府城教會報 第113卷，1894年8月) 
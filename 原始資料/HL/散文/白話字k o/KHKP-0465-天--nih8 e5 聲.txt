天--nih8 e5 聲
R. S. P.
Thang 講有300年來e5 文化，世界所算有著e5 東京帝都這班因為受著非常e5 地動 ，以及火災，一時間各種e5 事業，逐樣e5 機關，就經濟界、教育界、政治界各方面受大影響。這個繁華盛觀e5 帝都，倚成半，ti7 一目--nih 久e5 中間宛然變做曠野火燒埔。
HaiN7--ah ！震災前hiah e5 大間懸樓，創sui2-sui2 e5 商店、古蹟、名所、街路，是普通眾人欣慕愛到，愛看e5 所在。但是到這陣所偆 e5 是hiah e5 燒無去e5 磚仔koeh8 ，鐵片佮火燒灰na7- tiaN7 。真正是慘澹，thang 可憐e5 狀態。 
我雖然ti7 震災後成月日才入京，雖是無看著hit號壘壘墜墜e5 身屍，抑是火teh 著e5 實境；iau2-ku2 看著所偆 e5被難民，火燒跡，骨頭灰e5 現象，自然也會得料想當時慘狀e5 光景。也m7 是筆舌所形容會盡。論這號m7 免我koh ti7 chia 寫到偌詳細來攪擾列位e5 目珠，也是所知影e5 事。不過這班這號地動，kiam2-chhai2 學者對地質學來講，是地質e5 原理也ku2-kaN2 ，卻有影，boe7免得；iau2-ku2 ti7 chia 咱做信者e5 一份子，敢會免得想這款天災地變，無各樣宛然是一種天--nih e5 聲。
這款間接e5 聲，對ti7 10外萬e5 死失--e5 ，透過到ti7 市民e5 心內。這款聲果然濟少有叫醒，感觸著市民靈德e5 心。
He 是an2-choaN2 講？因為列位攏知，都市愈大，市街愈鬧熱，是hou7 人心奢侈，虛榮愈強。文明學問愈懸，就倫理道德愈敗；人情風俗愈bai2 。對an2-ni，宗教心，信德就日月那墜落。Che 是社會一般自然e5 法則。
前日有人beh 講：「黃金萬能，抑是科學萬能。」若換話來講就是錢抑是學問做本位，有力贏過萬項，所以對an2-ni 宗教ka7 伊掠做一邊。今到ti7 這陣這號說，差不多hou7  hit 個大自然be7 抵抗e5 力扑破去--lah！因為人心較知影今無抵抵是an2- ni ，因為ti7 雜誌、新聞，常常有看見m7 是信者，到這個時，iau2-ku2 所寫，所用e5 言辭，字眼，思想是有較倚ti7 宗教e5 傾向。
An2-ni 物質這面雖是thang 可憐，iau2-ku2 神靈這面thang 向望歡喜，因為良心受覺醒，人較知國家、社會、個人e5 缺點。當ti7 這個動搖要求宗教e5 時代，ti7 這個時，基督教敢會忍心kan-ta攬胸teh 做旁觀者？M7 著be7忍得同胞e5 艱苦，基督教乘這個機會，極力用種種e5 手腕teh 援助救濟。
比並寄付錢、食物、日用品，臨時設宣教所，開主日學等等。從中明治學院基督教學生e5 青年會佮前班到台e5 河川(Kagawa)先生也組織一個團體，ti7 幾若所在teh 活動。
所以今後m7-na7 我個人，就一般帝國基督教界攏teh 舉頭熱望國民全體會受著精神上真正e5 洗禮。對根本tek e5 覺醒，將來教會e5 大振興、發展，beh 對chia 出發，順續建設精神tek e5 文化，thang 實現咱人所teh 理想e5 教會。M7-na7 an2-ni，就在來e5 舊東京beh koh 出現做一個永遠新koh 大e5 東京。若果然an2-ni，咱be7免得講，是轉災禍hou7 伊變做福氣。「koh 咱知萬項相佮來hou7 疼上帝e5 人得著利益。」（羅馬 9：28）。
(台灣教會報第465卷，1923年12月)

可戰而後可和
「著會堪得佮人相 thai5才會堪得佮人講和。」這句成語有合 ti7 晨報新聞前日所出的論。今將hit個事誌記 ti7 下底：    
英國 e5 宰相佐治是 toa3 ti7蘇格蘭 e5 愛登堡城演說講：「近來有不只oh  e5 大問題 2 項：－（1）俄羅無張持失落相 thai5  e5 氣力，致到大局損害。（2）德國e5無限制 e5 潛水艇戰阻擋四通八達行船 e5 業。」
論俄國致到軟弱。宰相講：「德國對東戰線調到西戰線 e5 軍隊濟koh 勇猛。咱 e5 國oh得著美國 e5 幫助。在國所調來 e5 兵，限定有德國對俄國 e5 戰線調到軍隊 5 份 e5 1 份，所以現在西爿e5 戰線是第一 危險 e5 地位。」   
這個事誌，親像興登堡佮偉爾遜（就是德國e5 元帥佮美國 e5 大統領）toa3 ti7 運動場賽會 e5 相像。一 個對俄國調大軍來攻擊咱協約國；一個對美國調大軍來幫助咱協約國。一 個攻，一 個助，甚物人較緊就是hit 個先嬴，甚物人大先就hit 個較有利益。德國第2 擺攻擊 e5 時 teh-beh 到。這擺 e5 攻擊的確比前 koh 較大相 thai5 。總是贏輸 e5 影響是有歷史以來大 e5 事誌，世界 e5 文化野蠻對這個有分別；咱國 e5 存亡也是這個關係。所以 chim2 仔 e5 情形勢面，是隨人所第一應該注意 e5 日。雖然be7得免這個危險，總是咱英國、法國、美國佮意國西戰線 e5 軍隊攏總聯絡同意。無論德國按怎樣猛勇攻擊，我深信咱 iau2-ku2 抵伊會tiau5。聽候幾月日後美國 e5 大兵攏到，就取攻扑 e5權力，的確會嬴。        
論英國船路 e5 事業。宰相講：「英國船路 e5 事業是那準協約國 e5 嚨喉，這 tau2 久仔 hou7 人 thai5 割，雖然無接陣相 thai5 也是輸。」 舊年 e5 中間潛水艇戰 e5 影響嶄然大，到chim2 仔竟然會得制壓伊，咱 e5 海軍暝日除滅潛水艇，不止盡力。若是那久就咱攻扑潛水艇 e5 效果的確那大。到今仔日咱所毀 e5 潛水艇已經盤過 ti7 德國所做 e5。 
Koh 再協約國製造 e5 商船，日日那濟。今年所做 e5 頓數，已經比舊年重倍。明年的確比今年 5 倍濟。美國 e5 造商船比英國較緊。 聽見 in e5 船政部總長 teh 講，以後美國 e5商船，逐日造好 e5 濟少，chhe2-un5 的確逐日會得著1萬頓1隻 e5 商船。 Koh 再日本國造船也嶄然濟。又 koh 中立國，親像娜威也暝日經營來製造。對 an2-ni 看，潛水艇戰雖然 be7會看伊作全然失敗，到尾 ti7 世界 e5 戰爭協約國會嬴；be7會 hou7 這個潛水艇戰所阻擋。
論商業水手。宰相不止 o-lo2 伊 e5勇猛，講：「捷捷看見扑沈船 e5水手幾若暝日toa3 ti7 救生船 e5 中間，性命在一 tau2 久仔，親像 1 葉樹葉漂流 ti7 海面；到會得上山，liam5-piN 慷慨跳入船中猶原盡伊 e5 義務。 咱英國 e5 水手 e5 精神 chiah-nih  堅固，親像詩 teh 講：「眾志成城」（意思是眾人 e5 siang7 心愛國成作城來保護，永遠 be7 敗壞）。
（大家聽見宰相講 chiah-e5 話，歡喜 tah 手）。
論組織和局。宰相講：「這擺相 thai5 全部慘酷，講oh得了。」設使政府萬一會得講和，我無 m7盡這個心肝氣力來贊成。咱國 nih  e5 中間逐個愛和 m7愛戰，因為是為著人道 e5 起見，chiah-e5 人雖然知這個和是好，總是 m7 知這下隨便來作，就好 e5 事誌會生出 m7 好 e5 事。有 2 項不止危險 ti7 這--nih 。（1） 德國 e5 人民看見咱國 nih  e5 新聞報，知 chiah-e5人愛和 e5 話，的確 in 逐個就講：「英國 e5 人民見著相 thai5 著驚流目屎；今，英國 e5 勢面敢會親像俄國輸阮。」
An2-ni-siN  chiah-e5 人趕緊愛 beh 講和，反轉會討相 thai5 ，比論宋國 e5 人愛 beh 幫贊秧仔大 ka7 伊拔起來，敢 m7 是親像 an2-ni mah？（2）咱國--nih 因為相 thai5 來離開父母兄弟某囝，be7 得 thang 作夥聚集 e5 人已經有千千萬萬，he，m7 愛相 thai5 e5 心肝的確不止慼。 1 tau2 久仔聽見這號話，都欣慕這個和局有緣故，我的確佮辦國家戰事 e5 人商量贊成。
Chiah-e5 愛和平 e5 人講話雖然著，其實效果是會加添對敵 e5 威風，續滅無咱自己 e5 志氣。 Be7 會講和 e5 時陣，m7-thang 佮人講和，看 chim2仔俄國就會知--lah ！若和局到 hou7 咱會扑算得，咱的確 beh 盡彼個氣力來做。百姓 e5 所愛才愛，百姓所 m7愛才 m7 愛，都是政治 e5 要緊。
鄙人 e5 歷史逐人攏知。厝內散 hiong，無勢力，所以今仔日會得當宰相 e5 職份，攏是 chiah-e5 同袍 e5 舉薦。 設使一日be7  thang hou7 人民信用，就是我離開責任 e5 日子。HaiN7--ah ！ 相 thai5 經過 4 年，贏輸 e5 機關迫到目珠前，lin2  chiah e5 子弟 toa3-ti7 戰場獻出大功勞，我會得倚靠 in 來安穩睏；獨獨向望 in 堅忍到 thai5 贏倒來 e5日，都無偌久--lah！ Hit時的確有一款 e5 新世界，太平 e5 款式。
(台灣教會報第402卷，1918年9月)

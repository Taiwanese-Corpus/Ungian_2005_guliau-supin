論風俗
陳本來 
今試想風俗，算是真濟款。各國都有各樣，親像外國人頭毛是將剪--e5。中國佮台灣是用剃四圍留中央；抑是穿插亦不同，卻是1位1位e5款，m7 免講甚物國較著，其中逐位永有好處ti7--teh。
今請將咱本地e5風俗佮khian3-sng2  來相佮議論幾句。總是有e5 無甚物thang嫌，但是有e5 真 m7 好；親像現今拜佛e5款真m7 好看，無論抵著甚物災厄，就心生出猜疑，講是天氣 m7 好，抑是甚物妖精鬼怪入境內。為著an2-ni就扛佛遊街趕鬼，逐家放sak kan2-ki2 頭路了錢真濟；an2-ni逐家真歡喜親像hit個犯著鬼--e5,提石頭家己傷，掠做榮光快樂（可5：5）。In an2-ni是親像青瞑teh 扛半遂，攏 m7 知活人teh扛甚物；實在真可憐，攏 m7 知這號災厄是tui3上帝來，ai3 beh 叫人反悔去邪歸正。
Koh一項較 m7 好 e5 款，就是人若生查某囡仔就扑死。論到出這號惡毒殘忍e5心，比禽獸是較厲害。禽獸雖是歹，iau2-ku2 m7甘害死子；但是人比禽獸是較智識，怎樣忍心來害死子？又koh m7 是hit號憨憨e5百姓有an2-ni；就hit號明理達道e5人亦bat an2-ni。M7-na7是無聽道理e5人bat an2-ni，就聽道理e5人亦bat koh做這號事。人做這號事，罪佮thai5 人無各樣。因為上帝將子兒賞賜人，人的確 m7-thang分別是查甫抑是查某，的確著歡喜替上帝養飼、教示。亦向望tui3咱聽道理e5人行hou7 世俗人看樣，才向望這號事會煞。
論到平埔人in有1項不止 m7 好，就是嫁娶不止亂，1個人娶幾若個是因為娶過無偌久liam5-piN 煞，就查甫--e5 koh娶，查某--e5 koh嫁；有e5 kiam2-chhai2 娶月外日，就隨人家己扑算。Che是敗壞人倫污俗。總是咱聽道理e5兄弟姊妹，著知若an2-ni是真無合上帝e5道理；因為上帝起頭創造人，hou7人匹配翁某是到1世人；亦是一男一女na7-tiaN7（馬太19：4）。今咱聽道理e5人著想咱是親像死，身軀、靈魂攏是基督hou7 咱 （加拉太2：20；羅6：6）。
Koh生番e5風俗bat聽見講in e5囡仔若出珠 ，就掠去水邊將塗沙lu3 ，用水洗就會好。又koh in若抵著瘟疫，就出去thai5 人就瘟疫會煞。Hiah-e5 出去thai5人--e5,若thai5有才敢倒--來，若是thai5 無，就煞m7 敢倒--來，因為驚人笑，講無英雄。
節氣人常ti7 這個3月初三teh守節；這個久續成自然，m7 知tui3佗位設起，kan-ta世傳世na7-tiaN7。究勘 這個節，是tui3 ti7 漢朝e5時有1個人，姓芒名得功，伊因為老辭官倒來厝--nih8。到這個清明日伊有chhoa7伊e5 某子去塚山，有續帶物食；總--是伊beh食e5第先有先祭祖先，祭了就toa3 hia做夥lim食。總--是後來e5人煞看hit個樣，就加創chiah-e5牲禮、金、香、紙、燭來teh祭墓。
Koh ti7 晉朝e5時，有一人姓介名子推，伊服事晉文公。照冊--nih8講晉文公出外有10外年抵著無thang食。這個介子推就割伊e5 腳腿肉hou7 晉文公食。後--來晉文公koh倒來本國，佮伊出外e5人臣攏有得著賞；但是這個子推賞無著；伊為著an2-ni就佮伊e5 老母去bih ti7 綿山。晉文公就beh請伊出--來，伊 m7出--來就放火ka7伊燒山，伊m7 出--來就續 hou7 火燒--死。晉文公悲哀伊hou7 火燒--死；hit時抵抵是清明前3日，文公續命令百姓清明前3日著備辦熟物thang食，就禁火煙，所以號做「寒食節」。照冊teh辯駁講，晉文公跟te3 e5人臣無這個人e5名。總是ti7 《史記》卻有1句teh指這個人。但是古早人明明辯駁講這條e5道理be7信--tit，因為文公會枵，伊本身敢 be7枵？怎樣會thang割家己e5 腳腿肉，來飼文公iau2-ku2 be7死？Che決斷be7信--tit。今古早人明白講無影，但是這時的確m7-thang 相趁相喊。
Ti7 咱chia hit個正月初一hit日人愛講好話，m7 愛講歹話。抑是ti7 hit日無愛人食am2著lim茶，是因為hit日若食am2,後--來若去人兜，就會抵著落雨。又hit日也 m7-thang掃內面，講hit日是掃帚做生日；抑是戶碇頭hit日也m7-thang坐，因為hit日講是戶碇做生日。總是ti7 這幾日內人暝--時無歕hoa火，講神去天頂，iau2-be7倒--來，著到正月初4才會倒--來；ti7 初4 e晡就接神。到初5 e昏hit暗，就早早火著歕熄；是因為hit暝，老鼠teh嫁查某子。人用這個法度意思是beh hou7 老鼠跋折腳骨，才m7 免hou7 伊生湠真濟。又koh ti7 這個正月時，若頭1擺雷tan5,人ti7 門扇後搥，撞；因為門扇後有kau2-hia7壅，人若cheng，就hiah-e5 kau2-hia7空會cheng密--去，就kau2-hia7 be7-thang出入，hou7 伊死ti7 空內，才會無kau2-hia7。也有人講，是beh hou7 雷be7 得thang起--來。
Koh ti7 這個正月15暝；人講是上元暝，hit e昏人愛tiam7  逐項e5瓜籽，講15暝種瓜會teh倒棚。Che是隨在咱講。
害--ah ! 咱本地e5歹風俗尚且放iau2-boe7會離；今就koh加添幾若項e5歹，m7 知beh到佗位為止？論日本人e5風俗也是真歹，是咱逐家親目teh看，大略摘1項來講就是in食酒e5歹款。咱著細膩 m7-thang照hit號歹模樣，因為酒e5害是講oh得盡。
今咱出世ti7 這個時陣 m7-thang m7 謹慎。若beh謹慎，的確著佮基督相連，將伊做衫來穿--teh，向望得著主e5力贊咱逐家。
（台灣府城教會報180~181卷，1900年3~4月）

天真瀾漫
托爾斯泰  作
惠光  譯
兩個查某囡仔ti7兩間厝腳e5 小路仔相tu2--著；tui3田--nih8流--來e5 lok8-kou糜 水，攏流到ti7 這條小路仔，變做一個水窟。一個查某囡仔真細漢，iau2一個較大漢一sut 仔。In兩人e5 老母攏ka7 in穿新e5 衫。細漢--e5 穿一領藍色--e5,大漢--e5 穿一領黃色--e5;koh in兩個ti7 in e5 頭毛攏有縛一蕊e5 紅色e5 iah8 仔。逐家ti7路--nih8 tu2著e5 時，是tu2-tu2 tui3 拜堂轉--來，起頭in teh展in e5 sui2 衫，後--來相kap ti7 hia thit-tho5。忽然間in m7 知想an2-choaN2，想著beh落去水窟nih8 sng2水。細漢e5 穿鞋自an2-ni 想beh 潦--落去，大漢--e5 ka7伊擋講：
「M7 -thang an2-ni 踏--落去，阿美，an2-ni lin2阿母會ka7你罵！我beh褪鞋起--來，你ma7 褪你e5 鞋起--來。」
In 褪鞋起--來，lang2裙就潦--落去。水到阿美e5 腳目，伊就喝講：
「阿理--仔，水hiah nih8 深我會驚--lah！」
「來！」阿理--仔ka7 伊應，一面想beh 伸手ka7伊牽，m7-ku2 驚了裙放--落去會ko7 著水，「M7免驚--lah，窟仔boe7 koh較深--ah-lah。」
伊beh行倚去e5 時，阿理--仔ka7 阿美講：「阿美，你著行hou7 好--ou5,m7-thang踢水。」
Tu2-tu2 an2-ni teh講e5 時，阿美e5 腳踢著水；水噴著阿理--仔e5 衫，也噴著伊e5 目珠kap鼻。阿理--仔看著伊e5 衫la5-sam5去，受氣起--來，jiok beh扑阿美。阿美家己知，也真驚，趕緊peh--起來，想beh走轉去厝--nih8。阿理--仔in媽媽ti7 這個時tu2-tu2 tui3 chia經過，看著in查某子一身軀bak kah烏so5-so5,就講：
「你這個作孽囡仔，你是an3-choaN2 bak kah一身軀烏so5-so5!」
「阿美刁故意ka7人創--e5 lah !」阿理--仔聽著媽媽e5 聲就無koh jiok阿美，用an2-ni 應伊e5 老母。
阿理--仔e5 老母聽--著，就對阿美ka7 khiu2 --teh，對伊頷頸e5 後面ka7伊捻幾若下。
阿美哭真大聲通街路e5人攏有聽--見，阿美e5 老母就出--來。
「你是an2-choaN2扑阮查某子？」伊an2-ni 嚷，就開始直直罵阿理--仔in老母。In兩個開始相罵。查甫人也出--來；街路nih8隨時圍kah烏kham5-kham5,hi7-hoa7叫，無人teh 聽別人講話。In直直罵，khiu2來khiu2去，差不多強beh相扑--起來，阿理--仔e5 阿媽一步一步行來到中央，beh來ka7 in講和。
「Lin2 ma7 想看ma7--leh！今仔日是復活節，ma7 m7-thang an2-ni tiam3 ti7 chia ti7-teh失體面，hiah nih8憨ti7-teh thin7囡仔piN。」
In攏無beh 聽阿媽e5 話，強強beh ka7伊kheh倒--落去。
In teh相罵e5 時，阿理--仔入去厝內，已經將la5-sam5拭清氣，koh走去水窟仔e5 所在。伊提一粒扁扁e5石頭對水窟仔e5 邊仔挖一choa7 溝，水流對路--nih8來。阿美也提一塊枋仔出--來，teh ka7 阿理--仔鬥創。In hiah e5 人那大聲，teh beh 相扑e5 時，窟仔e5 水已經流到阿媽企--e5所在。兩個查某囡仔te3 hit e5 水那hoah 那走。
「阿美jiok hou7 著！Jiok hou7 著！」阿理--仔直直喝，那喝那笑，直直走對這陣人chia 來。
枋仔ti7 水頂teh 流，囡仔看了那歡喜，那笑。阿媽看著in兩個，對 hiah e5 人an2-ni 講： 
「Lin2 an2-ni kiam2 boe7見笑，hiah-nih8愛thin7 囡仔piN，」「人in兩個都攏boe7記--得lah，tiam3 ti7 hia teh thit-tho5!」「Lin2 比chiah e5 囡仔較憨！」「Ah！乖孫仔！」
Hiah e5 人看--著，家己感覺真見笑。逐家續笑--出來，逐個人轉去in 兜。
「Lin2 若無越倒轉親像囡仔--e5,決斷boe7 得入天國。」

(台灣教會公報第894號，1962年9月)
罕有
王守勇
  日本thang 講是佛教國，總--是tui3 明治初代就淡薄仔bat 耶穌基督。Tui3 hit-tiap8了後受基督教e5 影響實在oh 得測度。第一 hou7 咱
thang 注目--e5,就是ti7 5 年前咱有開世界日曜學校大會（第8回世界主日學大會）ti7 東京，有大大影響ti7 佛教。
  Tui3 hit 時以後in 有大覺醒，知著教示囡仔來bat in e5 道理e5 要緊。所以就趁咱基督教e5 法度，設日曜學校（照佛教teh講，in e5 日曜學校tui3 第6世紀就已經有，m7-ku2 …？）In teh進步e5 聲，實在hou7 咱聽了到會驚。譬論來講，現時in e5 學生總數有贏過咱e5  3、4 倍。In e5 先生e5 總數有贏咱重倍較加（che 是現時ti7 日本e5 比較）。
  In有不時teh 學咱 e5 款，將咱 e5 名義拾去做教示。親像咱有讚美歌（抑是養心神詩）；in 就設讚佛歌（翻譯是養心佛詩），抑是青年會、婦人會，以外有真濟款。亦有用風琴吟詩、禮拜、講道理。真罕有！ 
  我teh 想將來in kiam2-chhai2會變做佛教皮入基督教餡e5 款。果然若是an2-ni，穩當無較輸hit 款基督教皮入佛教餡e5 宗教。
  聽見講ti7 京都，第一第先厝頂有掛大e5 時鐘e5 厝，就是同志社。 這個時鐘iau2 ti7 teh，古早有行，這陣也teh 行，較早e5 人掠做奇怪，風聲謗影 ，四面e5 人oe-oe tin7-tin7來看，無一個無著驚。真罕有！Tui3有這個時鐘，四面e5 百姓加真興，因為是文化e5 光燈，boe7 免tit有真濟學生，致到賣物e5 店舖加真濟間。今現時學校卻不止大間，因為建設e5 基礎是用基督教e5精神，Sin-to2 先生用血汗來成--e5,所以tui3 設了後，直直興，現時學生有4、5 千。
  Koh無偌久ti7 京都teh-beh設1個不止大e5 時鐘ti7 帝國大學，就是電氣時鐘。時鐘架e5 懸百2尺，指示時間e5 字1字直徑尺3 ，逐字有入電球。短針是3 尺半，長針5尺8長，這2枝針合teh 有48貫  e5 重。長、短，這2枝針猶原入電球，所以雖罔是暗時，tui3 遠遠亦會看見時間。這款e5 時鐘ti7 世界也是無幾個。實在真罕有！
  Kiam2-chhai2有人beh 講，怎樣有這ho7 事，thai2-tho2有人會做這ho7 器具？M7-ku2有，總--是咱著知，「人koh較gau5也boe7 佮天做對頭。」上帝在早創造日頭，到chit-tiap8 m7 免chun7,亦 m7 免chhiau5。伊有大權能，嘴講出就成。怎樣萬人boe7 曉尊敬？人若那文明，無的確hit 個生活就會那快活。富--e5誠富，散--e5誠散，百般生理真oh得趁。M7-ku2 雖罔不景氣，iau2-ku2不止濟人愛看戲，致到了銀，無眠koh 失神，兼頭殼暈。所以戲園抑是活動寫真館，為著ai3 咱e5 銀，就chhe7 縫，用法度來迷咱e5 精神，將宗教tek e5 戲抑是寫真，搬hou7 人看，來做趁錢e5 手段。現時這款e5 宗教寫真不止流行ti7 一般e5 戲界。譬論來講尼羅王窘逐教會、摩西e5 10誡、Sat-lo5-bi2 求約翰e5 頭殼、抑是所多瑪、俄摩拉，這款e5 寫真ti7 四界teh 搬。雖罔人到極愛看，總--是向望tui3 an2-ni來受感化，反悔改變--e5,敢chhe7 無一小半。
  現時ti7 日本e5 佛教團有teh-beh組織1款佈道e5 宗教活動寫真。 所以ti7 京都東本願寺，已經有teh 設法ti7 10月中，beh 將「Mou5-kong」e5 寫真6卷，來宣傳in e5 宗教ti7 通國。（「Mou5-kong」意思就是用頭毛來扑e5 索仔，一大tiN7飽飽）。這ho7 索仔，就是較早一間廟hou7 火燒--去，後--來teh-beh koh 起，總--是無hit 款到極勇e5索仔 thang lui7 hiah e5 大杉柱，所以hiah e5熱心e5 婦人人，甘願將in 所保惜e5 頭毛獻hou7 in e5 佛做路用。這款e5 頭毛索仔，這陣iau2 5、6 條ti7--teh，人若到京都e5 時，隨便thang 看。Che 實在teh 顯明in 佛教e5 信者e5熱心，甘願獻in 所tui3 重所寶貝e5 物hou7 in e5 佛教甚物款。真罕有！
  今這款e5 寫真穩當會濟人看，總--是beh tui3 che 來得著信者敢chhe7 無一半。因為逐家掠做心適，boe7 曉beh 學道德，結局猶原亦是無利益。
(台灣教會報第488卷，1925年11月)


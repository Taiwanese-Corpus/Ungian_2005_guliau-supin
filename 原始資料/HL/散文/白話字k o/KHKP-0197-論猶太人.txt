
論猶太人
萬姑娘
聖經幾若位有講，猶太人著掠做代先。救主本身也是吩咐伊e5 學生著代先去耶路撒冷傳福音。保羅是不止明白耶穌e5意思，所以要緊代先家己趁，講hou7 in聽。
今驚了咱異邦人較常be7記得；be7記得咱e5 主是猶太人；be7記得聖經是對猶太人e5手出。咱較濟所有--e5是對in m7-tihN8--e5 續到ti7 咱；m7 是咱較會堪--得，是恩典白白hou7 咱。聖經有講：「因為in m7 信hou7 上帝at折，lin2 因為信來留存，著細膩驚惶莫得有自高e5心肝 ( 羅馬11：20 ) 。Koh講：「In若信耶穌，會那親像對死koh活e5人。」
祖家教會m7 是攏總be7記tit in。Lin2 已經知咱英國e5長老教m7 但差阮來台灣，也有差牧師、姑娘、醫生去廈門幾若位，汕頭幾若位，koh Sit8-lat8也有。Kiam2-chhai2 lin2少少人知ti7 迦南地e5北爿，一位號做Aleppo ( 算是A-lan5 e5屬地 ) ti7-hia 也有阮e5牧師、牧師娘、醫生、醫生娘，去toahia3 ; koh in teh向望無偌久有兩個姑娘便便thang去hiatau3贊猶太e5婦人人來信耶穌做in e5彌賽亞。
Koh ti7 倫敦城e5東爿也有傳道先生teh出力引chhoa7猶太人。教會e5牧師，長老，以及姑娘有去贊。姑娘刁故意去學希利尼，希伯來e5字thang kap in談論較明白。有設濟濟法度要緊愛救--in。有設醫館顧--in ; ti7 厝內tau3贊工，也有開暗學hou7 in有機會thang bat聖經，koh有教示in e5細漢子做工藝趁食。對an2-ni有濟濟個信救主，真熱心贊in e5先生。Hia e5人愛請咱這爿著切切替in求。對an2-ni向望逐家會kap保羅同心一意來講，兄弟--ah ! 我心所意愛是以色列會得著救續替in求上帝。Lin2若切切替in求，上帝會大大歡喜。Lan2著體貼耶穌e5情；若無，驚了伊就m7-tihN8--咱。
(台南府城教會報第197卷，1901年8月)

印度會外e5人干證道理

Srinivasa Sastri是印度1個出名最有經歷e5人，伊是會thang hou7 人尊敬做印度實在e5百姓e5代表tek e5人。
Ti7 主後1921年有代表印度去赴國際聯盟，koh 受委託去視察奧地利亞，Sin-ngi2-lan5、加拿大，替伊e5 同胞ti7 hia 設法in e5問題。伊是樞密院e5顧問官e5一個，是倫敦e5自由民。Thang 講是印度人e5上級e5 一個出名人。論基督教e5道理伊有an2-ni 講：
「我m7 是基督徒，亦無親像我e5 同胞濟濟人，去ti7 基督教e5 學校讀冊。總--是ti7 濟濟年中間，我bat觀看基督教e5 活動。M7-bat 讀基督教e5 冊，所知影基督教e5道理是tui3 我專心致志來研究英國文學佮詩文學。Tui3 我所經驗基督教e5 信徒，thang 講世界宗教中著名e5地位是屬基督教，因為伊有感動力hou7 人獻身佮博愛e5奉侍。
基督教有組織宣道會ti7 世界逐所在，ti7 文明e5國民佮野蠻e5百姓e5中間。Tauh8-tauh8抵著人無同情、人反對、毀謗iau2-ku2無sian7無懶，知有甚物物thang 興起人第一懸佮第一高尚e5品性。
印度e5艱苦大面是因為無智識koh貧憚。宣教師teh 教m7-bat 字e5人也是teh 開闊基督教。因為in無惜錢佮氣力完成chiah-e5 重要e5事，基督教teh 征服世界，將來會koh 較大成功。
基督教iau2 有濟濟著造成e5事。交戰iau2 boe7廢止。耶穌基督e5宗教，是平安王e5宗教，boe7廢止交戰e5心be7 thang 講是完成伊e5 主旨。
印度宗教者攏著實行克己。因為an2-ni，基督教e5宣教師盡克己甘願出力ti7 下級佮受壓制--e5中間，無掠世間e5奢華事情做要緊，伊是hou7 印度人尊敬poaN5過逐人e5頂面。」
Chiah-e5 話那想，那知影，十字架e5力今仔日無輸使徒hit 時代e5力--lah。
(台灣教會報第531卷，1929年6月)


數念恩師
楊士養
鄙人ti7 台南神學校在學中，有三位相接續做校長：廉德烈牧師kap巴克禮牧師，宋忠堅牧師。廉牧師性情溫純，面容笑chhi7,hou7人好親近；凡事也真認真。實在是好e5校長。巴牧師e5事m7免我講，濟濟攏知。伊是傑出e5宣教師，博學多才koh也多藝：精通濟濟e5學術kap語言。伊有教早代e5神學生續研究物理、化學、天文、地理等等。伊m7-na7有高深廣大而且有純情e5神學思想gau5教學生；koh 也改譯白話字新舊約真照原文。巴牧博士漢學真飽，用基督道綱抑是基督教與科學做課本來教學生，koh 有讀三國誌、二度梅等等e5漢冊 kap小說。伊會彈琴教聲樂，也會扑球kap行棋。巴博士tui3重靈修，每日讀上帝e5 話：新舊約聖經每年定著讀一遍；出外旅行中也照常無lang3。Ti7神學校伊有時講「咱來禮拜」。是kan-ta祈禱na7-tiaN7。巴博士kap鄙人tui3 上海beh倒--來e5時 (1922 ni5)，ti7福州相kap隔一暝。Beh 睏e5以前巴博士講 「咱來禮拜。」我想是親像ti7學校e5時kan-ta beh祈禱na7-tiaN7。無扑算伊提一本新舊約大大本e5聖經出來交讀才相kap 祈禱。禮拜了，我講kan-ta ti7-chia 隔一暝na7-tiaN7，你也提新舊約來！巴博士講：「著--nou3!ai3讀m7 to7 提--來」。實在有真好e5模範。學生若去chhoe7巴博士講話，beh 離開e5時伊常常招人祈禱。以前ti7 神學校拜六無讀冊，有祈禱會。眾先生kap學生攏聚集。逐人有一塊草tun2,祈禱e5時逐家攏跪ti7草tun2 e5頂面。人講巴博士e5褲ti7 腳頭u e5所在濟濟有破空， 是因為伊常常跪teh祈禱e5緣故。(現時英國劍橋神學院也是an2-ni??－禮拜祈禱 e5時逐家攏跪--落去)。
宋忠堅牧師做神學校長，也有留真濟e5感化ti7學生e5腦內。伊e5性質雖然有較急，總--是教學認真，對學生有熱烈e5疼情。實在是疼教會、疼學校，也真疼學生e5校長。伊家己e5日常生活非常儉樸，總--是有疼心gau5同情艱苦人。宋牧師真嚴守時間；m7-bat 慢來。m7-bat拖過點。逐項真ai3照規矩，講話若石鏨字。
Ai3 koh寫一項數念宋牧師才來結束。A. D. 1918 年，澎湖東吉e5中弟林宗來對宋牧師請派學生去夏期傳道。已經決定派楊昭義kap楊思勇beh去東吉。林宗兄弟ti7 6月尾來台南買杉料，ai3倒去thang起厝做企家kap聚會e5所在。材料辦好，就來ka7 這兩個學生講，咱做伙tui3 chia 坐船到東結較利便；m7免 hou7 lin2坐船到媽宮才koh 來東吉e5艱苦。阮聽了真歡喜，m7-ku2 著koh幾若日才歇熱。所以就去ka7宋牧師講。宋牧師聽了就講：「我決斷m7准，因為學校 iau2未歇睏。」 Hit時阮實在有不滿，因為精差四、五日na7-tiaN7宋牧師 m7准阮去。後來著加開所費，hou7 阮坐船彎真遠加偌濟艱苦。總--是校長m7准to7是m7准，無法度只有順服。1918 年6 月30日，林宗兄in e5船tui3安平出境了後，就起風颱。Hit隻船kap船內e5人不知去向；以外有損失真濟船隻。後來ti7 虎井有人拾著兩枝杉，koh三個身屍，是kap 林宗兄siang7船e5 人。
到七月初，阮tui3高雄坐火船到媽宮。阮坐奉天丸入港e5時，楊世註牧師kap幾若個兄弟上船生真直直 chhoe7。楊牧師看著阮e5時，搭心肝講：「好佳哉，好佳哉！阮真煩惱，驚了lin2坐宗兄e5船。」因為宗兄kap 船犯風，不知去向！Hit tiap8 阮聽了才知著感謝天父，也著感謝宋牧師。若m7是宋牧師講：「我決斷m7准」，就阮m7知tui3 to2位去--lah！(約翰 13:7)
(台灣教會公報第819號，1957年3月)
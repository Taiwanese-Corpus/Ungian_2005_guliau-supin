
粟鳥仔

早日孔子看見一個用網仔teh tng粟鳥仔 e5 人，所掠--著攏是細隻e5 粟鳥仔。孔子就問伊講：「Thai3 無掠著大隻e5 粟鳥--leh？」Tng鳥 e5 人應講：「大隻粟鳥會曉知thang驚，oh得掠--著；細隻粟鳥仔貪食快快入網內，所以攏是掠著細隻--e5。總--是細隻粟鳥仔若toe3大隻--e5,就網be7著；因為會toe3 大隻--e5 飛走。大隻粟鳥若 toe3細隻粟鳥來食餌，就大細隻攏網會著。」
孔子聽了，就越頭ka7 伊e5 學生講：「會知驚惶--e5,thang閃避陷害；貪著食--e5,m7知叫災厄即時到。獨獨所趁有分災禍佮福氣；所以君子e5 人謹慎 ti7 所趁；趁老練有智識 e5 人，thang保全身軀；趁細子e5 憨，致到滅無。」 
今看這層e5 故事，正親像俗語所講：「鳥為食亡，人為財死。」敢 m7是thang做警戒--mah？ 
咱e5 救主有指示講：「著謹慎、著祈禱，免得入迷惑。」  
現時台灣屬ti7 日本；be7免有濟濟人去hou7 in倩做工、食 in 衙門 e5 頭路。 
咱台南教會內也有濟濟少年人去學日本話，去趁 in e5 食，卻是較好趁錢。M7-ku2 著真細膩。因為有人致到安息日be7全守；就道理那無要緊，心肝直直冷淡。 
論去學日本話卻無m7好，因為若m7-bat in e5話，be7-thang相通真費氣，若有抵好機會 bat 淡薄是好。若kan-ta為著好趁錢煞放sak真理，失落神魂；是若箴言所講：「鳥入籮網，到刀teh剖腹肚，就知生命無--lah」。（箴言7：23）
(台灣府城教會報150卷1897年9月) 

 
掃帚星
何希仁
無偌久ti7天頂teh-beh 出一粒上第一大 e5掃帚星，ti7新曆 5月頭會看第一明，扑算hit tiap8 咱 e5目神金金看會著。這粒星運轉一周圍著75年久，逐暝日所行 e5 路300，0000 e5 台灣里，照 an2-ni算一分久所行 e5路是 2000外台灣里。這粒星頂擺出現 ti7 耶穌降生1835年，人an3怎樣會先知，ti7甚mih年，甚mih月伊會發現？因為ti7 1682年有一個講究天文kai3 gau5  e5博學師用千里鏡詳細看天有大粒e5 掃帚星，推算hit粒星運轉天頂e5日，著有75年度出現一擺，伊就查考逐國前 e5史記；果然會 tit知ti7 1607年、1531年、1456年，chi2  3年極大e5掃帚星有相續出現，75年 tu2-tu2一tian5 度。可見明明e5 憑據是像hit 粒星teh運轉，伊就讖語佇1758年會koh出現，到時果然有影，今無偌久這粒星beh koh 再來。        
前台灣人看這號星掠做奇怪講，天意teh-beh 反亂，早時別國也是無各樣。有 e5掠做好兆頭，親像一擺ti7 1066年，歐羅巴 (Europe)一個大臣掠做是伊無偌久beh 做英國 e5王，ti7  1456年兩軍 e5兵對面紮營beh 相thai5,看見這粒星就驚，倉惶逃走。古早 e5人若看見掃帚星，oan-a2是掠做歹兆頭，講是teh-beh 相thai5 ，飢荒，災厄，國王死，chiah  e5代誌。        
今咱著趁這時kiah8目看天，因為ti7 1985年咱這輩 e5人大概kaN2 chhoe7 無幾個 ti7這地面上，thang koh再看這粒星，已經歸ti7 創造星辰宇宙萬物e5大主宰。   
(台南教會報299卷，1910年2月  )
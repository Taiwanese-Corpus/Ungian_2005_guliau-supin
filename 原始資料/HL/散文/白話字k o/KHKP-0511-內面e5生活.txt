內面e5生活

蕭樂善

有一個散赤e5畫圖家一擺ti7伊e5頭腦內有想一張真sui2 e5圖beh畫。伊上台e5時就boe7記得世間e5事。到伊落來台腳e5時就想著米甕內無米，koh無偌濟菜，總是伊koh上台e5時伊e5頭腦內koh想出 hit張圖，宛然親像入ti7天國一樣，真平安、真歡喜、真快樂，攏無聽見世間e5聲音；總是若koh落來e5時，就有散hiong e5艱若到ti7伊。這兩款生活hit 個增差是真大。
逐個真實e5基督徒是一個畫圖家teh畫永遠活。Ti7伊e5心內所想--e5,就是疼痛佮正義。伊若teh畫這e5時就無世間e5攪擾。伊若愈捷畫，世間e5若痛愈無到ti7伊，不論怎樣伊平平好過日。雖罔常常落台腳受世間e5艱苦，iau2-ku2伊常常koh一起去，就世間事攏boe7記得--去。這款e5心beh有天國ti7 hia。
古早ti7中國有一個人常常聽見月e5故事，心真愛去看。伊看見月常常歇ti7對面e5山頂，扑算若到hit個山就會入ti7月e5世界，就賣伊e5業，khoan2包袱、toa3雨傘，就起身。行幾若禮拜久e5路，看見月無各樣ti7厝--nih8所看，攏無較近，心肝愈失志。一暗到ti7一欉大樹腳厭sian7 beh tiam3 hia過暗。Beh眠去 e5時，忽然有一個樹神搖伊講：「你beh去佗位？」伊講，「我beh去月e5世界。我行幾若禮拜久攏無較近，m7知著行偌久才行會到，houN2？」Hit個樹神講：「你真憨；無人會到hia。你若是ai2看月內面e5款，我有兩粒e5膨鏡你若tau2好勢就會看見。」Hit個人ka7伊說謝，將信將疑就越倒轉去。後來果然tau3做望遠鏡，內面逐項看真明，就歡喜到極，喝講：「月走入鏡內--lah！」
耶穌講：「上帝e5國臨到m7是顯然，亦boe7講ti7 chia抑是ti7 hia，因為上帝e5國是ti7 lin2內中。」
人tui3外面四界beh chhe7天國。聽候將來beh得著天國，有安慰na7-tiaN7，無有歡喜ti7-teh，這是無穩當，因為天國是ti7人e5心內。注意ti7心內e5款式e5人，ai3閃避世間e5攪擾，專心向上帝，心肝ai3佮耶穌e5心相和e5人有天國ti7-teh。
Thok-ma2-su Khun2-phit-su(Thomas a Kempis)講：「著專心向上帝，放sak這世間，心肝會得著安息。著鍛鍊棄sak世上e5事誌，亦專心掛慮內心e5事，你就知上帝e5國臨到ti7你心內。」「上帝e5國是義佮平安佮ti7聖神e5歡喜」（羅馬14:17）。上帝e5國無beh到ti7無ai3成聖e5心。
(台灣教會報第511卷，1927年10月)



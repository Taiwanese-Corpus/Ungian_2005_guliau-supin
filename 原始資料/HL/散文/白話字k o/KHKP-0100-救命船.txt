
救命船
耶穌tui3伊e5百姓e5心內m7但有除去罪惡koh有生起好e5性情。An2-ni-seN，較熱心e5聖徒常常teh想有thang設甚物仁愛e5法度來幫贊別人。Ti7西國從中所設e5法度就有一項是大e5路用，就是造救命船。倚ti7海墘若tu2著大隻船扑破，就救命船有出去看會tit-thang救人e5性命抑be7。有時這號工是極危險，因為風真thau3湧真大，亦ti7 hit時平常船攏be7用tit出港。
造救命船應該著大要緊幾若項e5代誌，從中thang講起就是下底四個：
1.船著gau5浮ti7海面；雖然水潑入ti7內面到攏充滿，iau2-ku2著chhong3 hou7伊be7沈落去。因為ai3 an2-ni-seN就ti7船頭尾、邊仔kap底有chhong3空殼e5所在闊大koh密chiat8。船底有分別兩層。下底層有phaN3-phaN3 e5樹皮(若親像玻璃矸塞仔)kap添氣。Ti7頂層、頭尾，kap邊仔hiah-e5空殼e5所在攏有添氣。PhaN3柴kap添氣是較輕水，所以會hou7船浮起來。
一位e5圖thang hou7人略仔知tu2仔講起船hit一項e5款式。人有坐ti7中央e5所在。若tui3頂面看是親像ti7 chit-e5下底e5圖所譬如e5。人tiam3 e5所在是四角。
2. Ti7水裡船著cham2然企在，雖然風湧有大siak著邊仔，iau2-ku2著chhong3 hou7伊oh tit khi斜。若造船真闊就會an2-ni-seN，m7-ku2若peng2過去就較be7 koh再peng2過來，所以有造別物款，就是釘重重e5物料(若親像鐵，hit號)ti7 chhiam2仔底。(看頂面t頭一個圖，hit-e5像下底e5烏雲就是)。
3. 船若倒peng2落去，著chhong3 hou7伊家己會翻lin3轉起來，譬如有雙頭尾做密e5桶仔，ti7邊仔若縛一支鐵，就攏總hiat落水，hit-e5縛鐵e5爿常常beh翻做下底，因為hit爿是較重，頂面e5所在是cham2然較輕。救命船有hit-e5款式，獨獨ti7頂面e5中央有調做lap空thang hou7人坐。
4. 船若受水潑入來著創 hou7伊緊緊放koh出去。Ti7頂面已經有講人造救命船真gau5浮。設使船有滿載人e5腳所踏e5地板是較高船外e5水面，所以若開空ti7船底潑入來e5水beh tui3 hia家己流出去。創這個法度獨獨有這項m7好勢，就是船若thim3湧到非常深水beh tui3 hit-e5空沖起來ti7內面，所以人ti7 hit-e5空頂面e5口有加做一個kan-ta會開落去e5門，Tui3下底ai3入來e5水若撞著chite5門就伊會起來到平平。攏be7過開，因為有墘吐出來欄止。
究竟咱thang知救命船是極奇異，是tu2仔合ti7伊e5用，亦是真穩當。
救命船thang譬如耶穌。海裡e5危險是若準咱tichit7世間為著罪惡kap試煉teh-beh沈淪。山頂是親像天堂。咱若無倚靠救世主的確無thang得著救。另外實在無別物e5法度是穩當。向望咱大家beh趕緊來一盡靠耶穌，就koh無偌久ti7天裡thang永遠享福。是心所願。
(台南府城教會報第100卷，1893年8月)

聖誕樹e5來歷
Tui3閩南聖會報摘錄
當耶穌出示ti7伯利恆e5時，信上帝e5人攏m7知聖誕是甚物事。Hit時陣出世e5囡仔目珠e5福氣，也無親像現今e5囡仔所享受e5大。查考耶穌e5父母當日e5情境真正散hiong。伊出世e5所在m7是皇宮，就是馬tiau5。耶穌所睏e5床，m7是chhu膨被e5搖床；就是充滿稻草e5馬槽。耶穌e5家雖然是chiah艱苦，chiah卑微，伊卻是上帝獨生e5放sak天頂e5寶座，降落世間做人，tiam3 ti7罪惡貫滿罪人e5中間，用上帝e5大疼痛來教示世間人。
當耶穌出世hit日，天頂bat有真濟天使組織吟詩班，吟真濟好聽e5詩，hou7伯利恆城e5人聽，其中第一好聽e5一首就是：「Ti7頂面榮光歸上帝，地面和平，人得著恩典。」Hit時tiam3 ti7曠野顧羊e5人，聽見天使歡喜e5歌，都也無seh8一叢聖誕樹坐--teh慶祝聖誕；in只有是放下伊所顧e5王。In chhoe著耶穌e5時陣，就仆teh拜伊。Ti7 hit時都也無人想到聖誕樹這個事。
照流傳聖誕樹是tui3甚物時才有neh？查考耶穌基督降生後732年，ti7日耳曼（德國）有一個聖人名Ui-but-liat8。伊chhoa7一陣祭司beh去chhoe7 hiah 個拜雷公e5人，beh教in著改換來信耶穌。照史記所講，當in振起精神ti7 hit個暗樹林e5厚雪e5內面，勇敢進前到ti7野蠻人（條頓族）聚會e5所在，就是，叢大松樹（e5雷公記號）下腳e5時，抵抵是救主誕e昏。Hit時有一個白頭毛e5老人，抵teh備辦將族長e5子做牲禮獻hou7雷公。Ui-hut-liat8看見了，趕緊走進前去na5伊e5刀，救hit個古錐e5囡仔e5生命。Hiah e5野蠻人因為in所疼e5囡仔得著救，攏真歡喜，koh無偌久就攏改換來歸依耶穌。Ui聖人這時舉hit個老人e5斧頭，phut hit叢松樹；松樹teh beh倒--落來e5時，煞hou7雷kong到碎碎。忽然ti7原舊位看見一叢chin2-chin2 e5杜松樹puh--出來，真青翠，koh金na3-san3。In就將這叢杜松樹扛到族長e5廳中央chhai7-teh。大家攏歡歡喜喜teh seh8這叢樹。條頓族e5人聽見耶穌e5故事佮大e5疼痛，ti7 tiap仔久e5中間，攏ti7這叢杜松樹腳變做基督徒。Che這是聖誕樹e5來歷。
咱切切m7-thang boe7記得，聖誕節是耶穌e5生日。當咱seh8聖誕樹圍teh坐e5時，著將咱e5心做禮物獻hou7耶穌。耶穌今仔日。Tui3咱講：「將你e5心hou7我！」若lin2肯an2-ni做，耶穌m7若報答lin2平安歡喜e5心，hou7 lin2 ti7聖誕節享受be7了，續beh hou7 lin2一世人享受be7了。這時是lin2獻身hou7耶穌第一合e5時，這時天使koh teh 吟ti7伯利恆所吟e5詩：「Ti7天頂榮光歸上帝；下面和平，人得著恩典。」Lin2有甘願為家己e5緣故佮為耶穌e5緣故an2-ni做mah？
(台灣教會報第501卷，1926年12月)


 
子較贏老父
Ti7 外國有一個作穡人tui3田--nih8倒轉--來，伊e5 細子忽然就ka7伊問講：「父--ah ! 我想ai3入教，若是tu2著晚餐e5日會thang kap老父老母相kap去守規矩好--mah？」In老父聽chiah e5 話大歡喜，將伊e5子抱--teh，連聲o-lo2講：「乖e5子--ah ! 你對出世到今攏hou7我歡喜，我真正是疼--你；總--是因為你chit-tiap8 iau2細漢太chiN2 chhioh，我放be7落心thang hou7 你去，我想聽候別日長成才來入教，將你e5 名he7 ti7 教會簿；an2-ni卻也be7遲。」細子聽這號e5話大大失落向望，心肝激到chat8 thong2-thong2,連半句話也be7講出，就恬恬無koh做聲，家己走去偏僻e5所在跪--teh求耶穌來幫贊伊。
過幾若日這個囡仔kap伊e5老母做伙toa3 ti7 厝內，in父去山--nih8倒--來，忽然想--著hiahe5羊仔be7記tit趕--來，就叫伊e5 囡仔ka7伊講：「子來！你會替我去田--nih8看羊仔有倒--來抑be7?」囡仔歡喜應講：「會nouh！liam5-piN 就去」。In老父看伊歡歡喜喜出門。
無偌久細子koh倒轉--來，in父就問伊：「看羊仔有趕倒--來--無？」子應講：「有--ah！」In老父koh問講：「有攏入寮--無，寮門有續鎖--無？」子應講：「有--ah ! 攏收好好」。In父心肝m7 安穩，就koh再問伊：「連hiah-e5 羊仔子有攏收入寮內--無？」Hit時in子就用溫柔恭敬來講：「父--ah！我想hiah-e5 細隻羊仔iau2幼chiN2，才hou7 伊tiam3 ti7 外面，聽候到別日hou7 伊大隻，hit時才加入寮內也be7遲--lah !」In父聽che話心內觸--著。就隨時近倚來ka7細子講；「Gau5子--ah！你e5 智識比我較贏，我後禮拜就beh對牧師講起你e5 名字，看會tit thang 續 hou7 你入教會抑be7?」
這頂面所寫--e5照我想是會堪tit做咱e5利益，驚了咱台灣e5人也有這號e5錯誤，往往扑算囡仔人be7曉tit，koh軟弱--e5;想聽候in到較大漢才beh設法度引chhoa7,在in扑算是an2-ni較著，較有利益，事不知an2-niseN真正無利益：因為做父母e5人較常是那久那冷淡，無管顧無教示，放據hou7 in去thit-tho5,致到hou7 子弟大漢攏m7-bat道理攏無規矩；到hit時才beh來勉強壓jih8,做一時拗熨be7落，kiam2 m7 是較費氣mah ? 不如趁in細漢hit-tiap8;一--來私慾iau2 boe7發起，二--來讀冊也較好記持，三--來逐日有功夫teh學習，也慣勢，自然會漸漸bat道理；到大漢長成逐個著成子不知歹舉動。請lin2教會內人不論傳道、長老、執事、兄弟、姊妹著盡心盡力設好法度來引chhoa7教會內e5囡仔學白話字，讀聖冊來就近耶穌。M7是kan-ta教in bat字到熟，就thang放煞，驚了in也煞--去；總--是teh教hit-tiap8常常驚in字be7記--tit，所以無機會會續講hou7 in聽。M7-ku2若到禮拜著kapin聚集ka7 in開拆，續教in唸幾若節e5聖經，以及幾若問e5問答；第一要緊著替in祈禱，也kap in祈禱，向望聖神開in e5心，hou7 in tui3細漢會曉深信來得著救。
若果然hou7 逐家e5人攏bat白話字會讀聖冊，就遇早遇暗thang做禮拜，大家輪流讀一兩節，抑是相和做伙讀；用an2-ni時時敬拜耶和華，這個真正第一好聽--lah！
(台南府城教會報第84張，1892年4月)
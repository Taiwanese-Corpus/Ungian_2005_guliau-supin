交朋友e5譬喻
論到咱人toa3 ti7世間，逐家著歡喜相幫助，所以朋友著tui3重；m7-ku2有利益--e5也有損害--e5,m7-thang濫交無分別。若是an2-ni，就交朋友著謹慎，因為略仔m7謹慎，驚了續kap匪類平般樣。小可連累是敗壞品行辱著身軀，大項禍端是破家蕩產。Chiah-e5害算be7 了，可見交朋友e5道理要緊著細膩ti7起頭。
今將Sou2-pho3-li2-sek e5代誌來譬喻。Hit個是德國智識e5讀冊人，家教真嚴，常常教示伊e5子兒，m7 准in kap歹品行e5人來往。有一日伊e5查某子teh-beh出去外面chhoe7 一個朋友，老父知hit個朋友平素無cheng3-chong ，就教伊m7-thang去。查某子講：「老父--ah！你有疑----mah？Hit個人，我kap伊交陪m7若一半日na7-tiaN7；伊雖然m7 好，beh thai3 會害我？伊做伊，咱做咱，伊e5歹敢會來沐著咱--mah？我敢是冒險去toe3 伊親像無知e5小子--mah？」
老父聽見查某子這話就恬恬，停tiap8仔久將一塊火炭hou7伊，講：「提去m7 使驚，這是無著e5火炭，be7 燒著手。」查某子趁老父e5命令，提火炭ti7手--裡，伊e5手liam5-piN沐到烏ma3-ma3;koh，伊所穿e5白裙也沐著--烏。
查某子ka7老父講：「子真不肖be7 曉家己謹慎，致到清氣e5手hou7伊沐 la5-sam5。」老父講：「這話真著；你知無著e5火炭be7 燒著手，啥事m7 知無著e5火炭iau2-ku2會沐著手leh？朋友若交著歹人，路尾的確hou7伊傷害。子ah！你thang liam5-piN醒悟lah！」查某子就恬恬退--去。
HaiN7--ah！人設使m7 謹慎ti7起頭，雖然gau5 扑算會顧家己，少少人無敗害ti7路尾。何妨朋友tiam3五倫e5中央，那thang m7 謹慎來揀選leh。古早人有講：「kap好人交，親像入芝蘭e5厝；kap歹人交，親像入鮑魚e5厝。」An2-ni成做芳，成做臭hou7伊，伊也家己攏m7 知，因為漸漸沐、漸漸深e5緣故。今看Sou2-pho3-li2-sek e5話對細項thang看出大項，對淺會bat到深，凡天腳下 hit 號m7 好--e5攏thang看做親像火炭。
(台灣府城教會報第64張，1890年8月)
 
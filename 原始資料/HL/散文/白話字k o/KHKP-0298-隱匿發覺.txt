
 
隱匿發覺
舊年6 月市內三界壇總督上情有掘著金條。Hit時因為hiah-e5 做工--e5 有分4線，早有查出 21 條na7-tiaN7。近日有koh 發覺6 條，kap前 hit 21 條，計共值金13500 箍。今將所查出 e5事由記ti7 下底：--    
近日有巡查捕聽見人teh 會寄金條ti7 朋友e5 厝有不平 e5 事，就去報告警務課。有一個人來toa3 ti7 三界壇米店--nih8,聽見人掘著金條，伊也去搶 7 條，寄4 條ti7 伊e5 朋友兜，也另外將一條hou7 伊做謝禮。這個朋友是澎湖人，然後轉去澎湖。   
警務課有派人去澎湖查出續召hit個人來問講，前某人寄你4條金條有ti7-teh 無﹖伊應講，4塊有還伊，不過伊有將1塊hou7 我做謝禮。伊就提hit 條出來hian3。Siok8-ji5-hou7就去寄伊hit人e5 厝查問。Hit人是toa3 ti7 Siau-lang5 po2,大潭庄。證已經有來hian3 兩條。警務課有去叫hit 個澎湖人來對指，總--是伊m7認講，所寄e5 有還伊，硬硬無。M7-ku2 警部信hit個澎湖人還伊了e5 話是實。   
後--來別個警部kap一個巡查捕去Siau-lang5-po2 hit個人in兜暗查。伊有假做本島人。In 去就kap伊話東話西，續講tui3 金條e5 事去。Hit個人m7 知伊是警部beh來暗訪就kap伊nauh-nauh 講，續漏口講伊有囥金條2 條。警部就ka7伊講：「我是大人，你著ka7 我講看囥ti7  to2位 。」伊應講：「Ti7 厝內nih8。」 Ti7 本月8日就差人去掘，掘攏無，知伊白賊。後--來有叫伊去嚴嚴訓喻，伊就講，是囥ti7 伊厝內e5 竹thiau7內﹔去chhoe7果然有2 條ti7-hia。警部看伊e5 行跡，扑算iau2有，就koh細查。近日有得著伊2 條去寄ti7 朋友e5 厝。Che是tui3 伊有查出這4 條。   
又koh 市內有1 個婦人人。得著1 條去寄ti7 Cho3-bih8-ke人兜。近日也有發覺。An2-ne計共有 6 條，kap前是計共27 條。每條有9 兩8 錢重。是親像香爐e5 款。
(台南教會報第298卷，1910年1月)
 
排灣族e5 嫁娶
黃素娥
排灣族e5嫁娶kap咱平地有大精差，聽了也有可取，也有趣味，也有可憐e5所在。所以一發感覺著傳道理，將基督e5光chhio7--in。今ai3簡單來介紹。
1.做親。
排灣族in e5做親，起初無親像用媒人介紹。就是男女若達到結婚e5年歲，男青年著ai3到女青年e5所在常常去thit-tho5、唱歌、講話相交陪，有時ti7 chia，有時ti7 hia，後來才chhoe7出意氣相和合e5人來進行親事。Che是in tui3古早以來e5風俗，是in 做親e5起頭，無論甚mih人都ai3 an2-ni。這款e5交陪，in e5話叫做(khi-su2-juh)。設使若有青年較無趣味ti7這個，就老人ai3攻擊，beh講：「你無beh去(khi-su2-juh)，甚mih人beh匹配你。」In 男女e5交陪，雖然是逐家e5公認，iau2-ku2是be7用-tit私khia交陪，著ai3 tiam3 ti7家庭序大人e5監督下來公然交陪才會用tit。Koh 平常e5例，女青年m7-bat去chhoe7男青年。
2.親事e5成立。
In男女an2-ni交陪，若chhoe7出有投合--e5,男這爿就央媒人去做親。也女這爿，媒人若來講，才開親族會議來參詳。設使親族中若有一人無贊成，雖是男女青年真意愛，也是著煞--去。若有攏贊成，男女兩方才定期日來參詳聘禮。(In teh 做聘禮e5物，就是鼎、am缸，鋤頭、牛犁、古珠、酒、豬、牛、錢)。聘禮若參詳好勢，才決定結婚e5日。(In較常用有月e5日)。日若定了，ti7十外日前就舂粟仔做粟仔酒，到時thang請人客。又koh 相像ti7 hit個十外日內，青年男女，抑是親人朋友，逐暝著ai3來女家跳舞唱歌。若是頭目著ai3縛真懸e5 韆鞦hou7新娘kap一般朋友haiN3，逐暗thit-tho5到真暗。Che是in結婚前e5鬧熱，也是in所tui3重e5,若無做粟仔酒，無跳舞e5 結婚，就是序大人無贊成，家己自由e5結婚。
3.結婚式。
結婚式是ti7女家來舉行。到hit個當日，新娘、子婿kap一般e5人攏盛裝到ti7庄中會合e5公埕，ti7 hia 唱歌，跳舞，食酒來鬧熱。若是頭目著真濟人來haiN3韆鞦。An2-ni 就是in e5結婚典禮式，也這個典禮式是大概tui3 e晡時e5 三、四點鐘起，到hit暗e5 半暝後才有煞，有時到天光也bat。今式若煞，子婿e5 朋友著來aiN7新娘去子婿e5厝。到hit時新娘kap伊e5 親人，朋友，著流離別e5 目屎，後來才hou7 人 aiN7--khi3。總是有時式做了後，新娘無隨時去子婿e5厝，自an2-ni koh 轉去in tau 隔 幾若日才去--e5,也是有。
以上所講是一般人e5 結婚式，總是若是頭目e5 結婚就m7是an2-ni na7-tiaN7。有時beh娶一個新娘來到厝，著ai3 娶幾若日才會到，che是怎樣？就是ti7這中間新娘ai3 beh tui3子婿來討真濟物，in teh講，飼查某子beh tui3伊來得著物，就是這個時na7-tiaN7，所以盡所會這個時間著ka7伊延chhian5 hou7伊久久。今in這中間 beh用怎樣來得著子婿e5物，就是新娘hou7人aiN7到途中有樹仔e5 所在，伊to7 tui3 樹仔枝khiu2--leh，an2-ni就是伊m7行。Hit時子婿這爿to7 koh提物件抑是錢去ka7伊kou-chiaN5，叫伊to7放，thang koh 行。總是hit 個物件hou7伊看了若無滿足，著ai3 hou7伊到滿足才會用tit，若無，伊to7 m7行。親像這款e5代誌，m7是一擺抑是兩擺na7-tiaN7，是照新娘e5所做，beh 幾擺，攏著照an2-ni。我親身知，一個頭目去娶一個頭目e5查某子，娶3日才到庄腳，tui3庄腳到厝30分e5路na7-tiaN7，總是新娘m7行，koh kou-chiaN5十外擺，chhian5八點外鐘e5時間，加用了20外塊布，koh 相kap來娶e5人e5錢也攏 kheng5--出來相添。親像這款e5風俗，舊慣e5人掠做真体面，看做真要緊。總--是近來較有智識e5人也感覺an2-ni是m7好，有漸漸teh 改。
(台灣教會公報第789號，1954年9月)
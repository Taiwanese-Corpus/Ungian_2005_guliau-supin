
凌辱成做榮光
有時人講話無甚mih tu2好，是tui3 in無斟酌想，kan-ta看外皮，無救kham3真實 。致到掠見笑做榮顯，掠體面做見笑。在早使徒  hou7 in e5 序大人掠去關監受扑，in掠做榮顯﹙行傳5：40，41﹚；驚了咱若tu2著hit號 e5 代誌就beh掠做真漏氣。當時耶穌死ti7 十字架，hit-tiap8照人看是tu2著大見笑極凌辱；伊e5 對敵攏得聖體面倒去 in 厝。總--是究實有an2-ni 抑無？咱著斟酌想正知，hit一日只有耶穌有名聲體面，其餘眾人攏見笑落lian2。今來想in一人一人e5 情形，看有影是an2-ni 抑無 。   
1.本多彼拉多。伊是羅馬國e5 大官，teh 管猶太撒馬利亞兩省，有濟濟兵屬伊管轄，百姓攏著順趁伊；伊有權thang hou7 人死，也有權thang ka7人釋放。Hit日擬定耶穌 e5 死罪了後伊倒去舊王宮有奴僕女俾teh 服事伊；伊thang toa3 ti7 hia快樂，無人敢違逆伊。An2-ni kiam2 m7是大名聲？其實ti7 hit日真有愧。因為伊知耶穌是無罪 e5 人，想beh 釋放伊，m7-ku2 m7敢自專。伊是官府，iau2-ku2 hou7 百姓一下haN2，伊就降服in。伊真看輕hiah-e5祭司讀書人，iau2-ku2 hou7 in壓落頭去就in，成in e5歹意思。M7若an2 -ni，koh到現今天下萬國攏有得著福音，濟濟人知彼拉多e5 情由，m7 -ku2無一人o-lo2 伊e5 名望， 逐 人攏嫌伊無膽m7 成官府e5 體統；因為hit日天下第一好 e5 人來hou7 伊審問，伊也無才調thang 保護伊。   
 
2 .希律王。Hit日伊來耶路撒冷坐伊e5 座位，伊e5 人巡攏圍teh ka7 伊鋪排；伊有聽見耶穌e5 代誌，久久ai3 看伊。今彼拉多計耶穌去hou7 伊辦；在希律王拍算耶穌穩當歡喜趁伊e5 意思beh行一個較奇怪e5 事，hou7 王親目看見，看了就較甘心來釋放伊。M7 -ku2耶穌m7若無行hit號事，連國王teh問伊，也無出聲in一句；che2是怎樣？是因為希律王所行e5 代誌真歹，有敗壞人倫﹙馬可6：17，18 ﹚，m7但be7 堪tit做王，也是be7堪tit kap老實人講話。王量必知影耶穌 e5 意思，m7敢辦伊，kan-ta戲弄伊，送伊倒去hou7 彼拉多辦。M7 -ku2心內暗靜有真見笑，因為當眾人 e5面前tu2著耶穌藐視﹙路加13：31，32﹚。後--來希律王hou7皇帝貶伊e5 王位充軍流去西爿，續死ti7-hia，無koh 倒轉--來伊e5 本國 。   
3 .祭司讀書人。In掠耶穌做冤仇對敵；耶穌bat當眾人 e5 面前大責備in。In 久久計謀beh掠耶穌，總--是無機會，掠be7過手。到hit日in-e5 圖謀正成，有趁in e5 心意，掠耶穌 hou7 官府擬罪訂ti7 十字架，算是得聖方面倒去 in 厝；kiam2 m7是真人去，顯明in-e5 本事hou7百姓koh 較驚畏伊？其實也是無。Hit日in 三擺漏氣。一擺是tui3彼拉多講，凱撒以外阮無別個王。這句卻也有好意思，m7 -ku2 in講hiah-e5 話儼然親像teh講in是平常e5 國無各樣別邦國，lian2-chun2 m7是上帝 e5 百姓也無teh向望彌賽亞來做in e5 王。又koh一擺講，伊e5 血歸ti7阮以及阮e5 子孫。後--來這句話真正有應驗。Tui3 hit時到今猶太人勞祿四散tu2著濟濟項e5 艱苦﹙馬可13：19，20﹚。外國人歹款待in，卻大大thang嫌：m7-ku2 也thang講che2是in 自取辱--e5,家己做tit來--e5。第三項是in 出去看耶穌死ti7 十字架看見伊e5 頭殼頂有寫斬條講，Che2是猶太王拿撒勒人耶穌。In看著che2字樣真正見笑，be7免tit hou7羅馬人恥笑in；m7 -ku2無法tit ta-oa5,因為彼拉多刁工寫an2-ni beh譬相in；因為m7 甘願hou7 in 較贏去。雖然講是得聖，iau2 -ku2 in無甚mih名聲。
4.耶穌 e5 學生。耶穌tu2著艱苦e5 時伊e5 學生卻攏無tu2著；in攏走離，安然倒去in厝。總--是心內無甚mih安然，be7免tit有餒志，因為後--來會hou7人嫌in hit暝hng 無盡力來保護in e5 先生，lun2-neh 逃走。彼得m7但an2 -ni，又koh用計智來保伊e5 性命出力講白賊話無beh認耶穌；m7 -ku2伊liam5 -piN想苦慼，be7免tit有啼哭流目屎。照咱拍算伊穩當一世人m7敢be7記tit hit暝hng e5 所做。猶大m7但惜命又koh有趁30個銀錢；m7-ku2到尾真凄慘實在thang可憐。照an2-ni看hit一日耶穌e5 學生攏有毛病ti7-teh；只有hiah-e5 婦人人盡忠可取，in有行倚tiam3 ti7 伊e5 十字架腳，替耶穌煩惱；到第3日伊代先去巡墓，看見伊koh活。   
照人teh看，hit時耶穌大見笑，hou7人釘死ti7 犯人e5 中間，伊e5 對敵kap 過路e5人攏恥笑看輕伊；伊kan-ta 恬恬吞忍。總--是咱知hit -tiap8是大榮光 e5 時，tui3 hit-si3 伊做世間人e5 救主。伊本身講，我若hou7人舉起離開地就引chhoa7 眾人就近我﹙翰。12：32﹚。因為an2-ni 上帝高升伊極懸，顯赫 e5 名賞賜伊贏過萬名﹙Hui 。 2：9﹚。因為an2 -ni 地面上e5 教會kap天頂 e5 天使永遠 o-lo2 伊講，hou7人thai5  e5 羊羔會堪tit得著權柄、好額、智慧、才能、尊貴、榮顯、福氣﹙Bek8。5：12﹚。 心所願。   
所以咱著分別虛實。若盡忠toe3主來tu2著墾築hou7人笑，che thang算做咱e5 榮光：若棄絕主來得著尊貴、錢財，世間 e5 名聲，che thang算做見笑。
(台南教會報第300卷，1910年3月)


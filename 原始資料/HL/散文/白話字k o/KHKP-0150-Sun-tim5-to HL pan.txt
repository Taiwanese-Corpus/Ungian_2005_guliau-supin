
Sun-tim5-to
Ti7大德國e5南爿撒克斯省德斯丁城，有一人名sun-tim5-to，伊ti7西曆1700年就是中國康熙e5時陣出世。伊e5祖上是做德國e5大官員，入救世教e5人；伊本身自細漢就真敬虔熱心拜上帝。
伊也是大才調博學e5人，入出名書院讀冊濟濟年，bat幾若國e5文字腔口；所讀e5冊雖然真濟樣，若是伊致意專就是真理e5冊。伊e5親戚真ai3伊著學習國法律例e5冊，thang出身去做官來世襲in序大人e5官爵，得著富貴名聲。若是Sun-tim5-to立志ai3傳道救人。
到1、20歲就出書院，去法國遊歷；21歲倒轉去in本城德斯丁。當時Mou5-liap8-oa2教會e5人，為著道理受大窘逐，in就逃走來chhoe7 Sun-tim5-to;伊攏接納好款待照顧in。伊常常傳道理ti7望主庄(向望主e5庄)，這庄全是拜上帝e5人企起；也去濟濟大書院傳教，hou7院內e5學生聽。Koh m7若傳道理ti7 in本所在，也去外省kap別國傳。
Sun-tim5-to 31歲e5時，倒--來in本國柏林京城。Mou5-liap8-oa2教會e5人就設立伊做大教師，來掌理教會事務。逐日傳教，來聽e5人真濟。伊teh講道理極簡切；大概講成刻久，就要緊e5真理hou7人聽攏明。Koh所傳會hou7人認耶穌做in e5救主。
論伊所傳切要e5道理有四條。(1)救主真正是上帝。(2)雖然是上帝，真實生做人。(3)人ai3得救，除去求頂面，以外無法度。(4)人著得著道理e5利益。
Sun-tim5-toteh傳道理e5時，不論散hiong，好額，gau5 kap憨，攏受感動。有人giah8筆來記伊所講--e5;有e5印做冊，hou7 通國e5人買去讀。有人kiah8筆beh記e5時，忽然受感激到目屎chhe7-chhe7倒，beh ai3用筆ka7記起來，續若準be7 記tit。
Bat有人問Sun-tim5-to講：「你用甚mih妙法講道理，致到會感化人到an2-ni leh？」應講：「無別項，獨獨ti7 boe7講道理e5代先，一點鐘久，家己靜靜想本身e5罪惡kap眾e5罪過，是極重極深，實在應該著沈淪ti7地獄悽慘；koh想上帝e5大恩典真高真闊，thai3-tho2會thang報答。親像an2-ni來想，就thang將咱本身做法度來講hou7人聽。」
伊一生hou7眾人真大敬重，享受60歲過身ti7望主庄，安葬e5日，來送葬e5人有兩千外人。人雖然已經死久久，m7-ku2好名聲無毀壞。
這是摘伊e5大略來講na7-tiaN7。人若ai3較詳細；著看(教師列傳第3章)。
今咱有人做傳道先生幾若年久，著家己省察，看咱逐擺講道理有感激人抑無。Beh講hou7人好笑m7免三幾句話就會。若beh講道理hou7人心肝振動，受著感激到流目屎，顯明反悔罪；這m7是容易事。
所以當傳道e5職份，的確m7-thang hou7家眷su-khia e5代誌，來混雜攪擾。致到無心情 thang講究聖經備辦道理，也無代先全心祈禱；不過臨時趁例上台頂隨便就講，所講散散亂亂，hou7人聽be7清楚m7-na7無利益，驚了有損害。
著親像Sun-tim5-to有代先虔誠備辦心，將所備辦beh講e5道理獻hou7上帝用。就到時teh講活活動動，有權有力，夠額thang感動眾人e5心。
(台南府城教會報第150卷，1897年5月) 
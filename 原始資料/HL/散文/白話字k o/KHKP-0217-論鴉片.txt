論鴉片

大日本來扑台灣hit時，總督出告示講in 定著e5意思，m7 准人食鴉片，的確beh攏總禁。總--是因為有人已經癮鴉片，驚了若liam5-piN 禁in m7-thang食，in忽然無食，會受害著病kiam2-chhai2 會致到死。所以hit號人著憐憫--in，容允伊iau2-ku2食；總是別人若beh學食的確 m7 准--伊。就將鴉片e5生理攏歸ti7 國家料理設法，m7 准別人再來賣。
逐家聽了真歡喜，向望無偌久台灣攏無人食鴉片。總--是幾若年e5中間若準親像無應效，食薰e5人無較少。阮近來有得著in e5消息，看年年偌濟人食鴉片，也有食偌濟。舊年e5消息佮前年e5消息阮卻iau2-boe7有接--著。總--是將明治30、31、32、33年，就是1897、1898、1899、1900 hit 4年e5數記ti7 chia hou7 lin2相比。
I.食鴉片e5人額。   
Ti7 1897年有 54,435人食。   
Ti7 1898年有100,548人食。   
Ti7 1899年有152,948人食。   
Ti7 1900年有164,763人食。
照an2-ni看hit 4年e5中間人額是那濟，m7是那少。論in食鴉片e5人，每百人e5中間差不多7個是婦人人。Ti7 1900年有368 iau2未20歲e5人食薰；也有1,777  70外歲e5人食。
II.每年賣鴉片偌濟。   
Ti7 1897年賣2,315,193兩。   
Ti7 1898年賣4,435,094兩。   
Ti7 1899年賣5,453,439兩。   
Ti7 1900年賣5,365,744兩。
照an2-ni看煞尾年有賣分分仔較少；che 卻是好消息。
III.每年賣鴉片值偌濟。   
Ti7 1897年值1,631,887箍。   
Ti7 1898年值3,720,733箍。   
Ti7 1899年值4,662,603箍。   
Ti7 1900年值4,616,761箍。
頂面chiah-e5 攏是算日本銀，m7 是銀票。煞尾年也是值較少。總--是人猶原是真濟。台灣人常常teh煩惱in 真散，無銀thang開，beh thai3逐年有500萬箍thang扑損；m7-na7扑損，也是了錢來害in e5身軀。
今阮有聽見講日本有定著e5意思擋這個鴉片；現今teh食--e5卻iau2-ku2 thang食；總--是m7 准別人來學；若有人愛beh領牌去食，就決斷 m7 hou7 伊領。若有人破病，醫生講著食，才beh准伊領，總--是別人m7-thang。今阮ai3問lin2逐所在e5兄弟，看ti7 lin2 hia果然有an2-ni抑無？這兩年e5中間有影無hou7 人領牌去食？所teh食薰e5人攏是兩、三年前已經領牌了抑 m7 是？
這號真正是好消息。照in日本官teh算，ti7 50年後ti7 台灣攏無人食鴉片。Kiam2-chhai2 m7 免hiah久。In若嚴禁，就koh 2、30年e5久，食薰e5人嶄然少。總--是向望人無用酒來替換伊；因為食酒e5風俗也真厲害。
日本官若果然有影擋，實在是真好，顯明in 愛利益百姓。現今in賣鴉片hou7 台灣人食，年年趁幾若百萬箍做國家e5所費。總--是in甘願煞這個生理，來剋虧hiah濟是真好意；顯明利益百姓是較要緊趁錢。向望咱英國e5官thang受感動，來學這個好模樣。
（台灣府城教會報 第217卷，1903年4月）
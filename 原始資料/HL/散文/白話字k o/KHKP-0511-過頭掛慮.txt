過頭掛慮
「莫得為著明仔日來憂慮」（馬太6章34節）
人an2-ni想，掛慮明仔再e5事，這是人生的必要。人ti7這世間teh活e5中間著衣服、著食物、著住宅；若有父母e5人，著ai3想父母老後e5事；有子e5人著ai2煩心子e5教育。家己boe7得thang掛慮chiah e5事e5人，別人也著ko7伊掛慮。全然無掛慮後來e5事e5人，不但伊e5子孫，就伊家己也著受滅亡。聽見in an2-ni講，實在不止有理氣e5款，若是其實in有誤解這兩字「憂慮」e5意思。
基督是講：「莫得憂慮明仔再e5事。」伊無講：「M7 thang準備明仔日e5事。著計劃將來e5事，準備後來e5事誌，這是聖經常常teh苦勤人e5所在。」箴言第6章e5內面有記，講：「貧憚e5人啥事m7看kau2-hia，學伊e5知識？伊無聽候序大人e5命令。夏天e5時備辦米糧，做穡e5時聚集物。若是lin2貧憚，想beh睏，甚物時beh醒？Lin2束手teh睏，講，beh ka-che7  tiap仔久，翻身beh起。M7知散hiong teh-beh到，較緊出外人，較緊bu2-chiong3。」
就是親像kau2-hia ti7熱天做工來準備冬天e5款，人的確也著計劃將來e5事。若m7是an2-ni，散hiong teh-beh親像賊，缺乏teh-beh親像兵士來攻擊--伊。
保羅ti7 2帖撤羅尼迦3:10有an2-ni講：「阮在早ti7 lin2 e5中間吩咐lin2,有講，人無beh做工，莫得hou7伊食。」就是為著beh得著食物來得著保存家己e5活命--者，著親像保羅本身做模範e5款，無論甚物人著十分來做工。Koh再tui3所疼e5提摩太（1提5:8）an2-ni講：「無照顧親戚，無數念家內e5人，是放sak道理，比be7信e5人koh較歹。」Tui3 an2-ni來看，人m7若為著家己來做工，也著為著家族。若是信者，咱thang知hit個責任敢 m7是koh較大？親像an2-ni，為著將來來計劃，為著家庭，kiam2-chhai3有時也著為著別人來掛慮，這是聖經所教示e5。總是ti7這方面有teh大大炯戒富貴榮華e5人。雖罔無用這個做唯一e5目的，將心肝分做兩個來服事兩個主人，同時拜錢也拜上帝，這是boe7會e5事。基督有an2-ni教示咱。保羅講：「著想天--nih8 e5事，m7-thang想地nih8 e5事。」希伯來 e5記者講：「著將這所在來做滿足。」約翰講：「M7-thang疼這世間佮ti7這世間e5物。」
Ti7一爿，為著明仔日e5事來掛慮，來著磨，一見親像人e5義務e5款，維持這個教理e5聖句不止濟。Ti7別邊，為著明仔日來憂慮一項事，看了也若絕對m7好e5款；指示這款教理e5聖句也boe7少。總是上帝的確無將兩個正反對e5教理來hou7人迷路，的確著講是tui3 ti7解說m7著這句「憂慮」是甚物意思？照解說e5款式，會成好，也會變歹。若簡單來講，就是明仔日e5事「m7-thang過頭」掛慮，致到貪憚ti7今仔日e5意思。Chhui-su siok-kho3前途e5事，來盡今仔日e5義務，才是人e5本分，上帝e5命令。
基督教示咱莫得憂慮明仔日e5事e5第先，伊有教示咱著第先求上帝e5國佮伊e5義。這句「第先」咱著注意。所有e5思慮，所有siok8考，所有e5計劃，所有e5準備，攏總著囥ti7天國e5義咱做標準。過頭想未來e5事，濟濟會失了這個準繩。
Koh再過頭掛慮ti7明仔日e5事e5時，較常會致到貧憚ti7今仔日所著做e5義務。今仔日有今仔日十分所著做e5本分。今仔日e5本分若做了，就明仔日有明仔日新e5義務thang盡。
今仔日若貧憚ti7今仔日e5義務，明仔日著盡明仔日佮明仔日兩日份e5義務才會用得。到路尾茫茫渺渺致到boe7做半項。
Koh再做事是現在，成事是未來。人較常是看路尾，無看第先，想結果，無想原因；憂慮明仔日來無張持今仔日，跋落空想較濟是屬ti7這類。
明日會成，boe7成，無煩心e5必要。所beh行e5事若合ti7天國佮伊e5義，無驚惶來做，這是人e5本份。
(台灣教會報第511卷，1927年10月)

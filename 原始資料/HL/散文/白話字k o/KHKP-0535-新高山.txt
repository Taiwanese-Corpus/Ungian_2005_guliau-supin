新高山 
偕睿廉
久久欣慕ai3 peh 新高山，ai3 看台灣第一懸e5 山尖。今年ti7 歇熱中我佮我e5 家眷共7 人，相佮做陣去嘉義。得著官廳e5 許可，過日起身去阿里山。Tui3 嘉義到阿里山著坐火車7點外鐘久。路中e5 景致真好看，有大山、深坑佮大樹。Tui3 嘉義到阿里山火車著peh 7558尺 懸，所以ti7 路中氣候漸漸冷。到阿里山e5 時若親像秋天e5 款式。
抵抵beh 到阿里山e5 時ti7 路中有看見幾若欉大樹，攏是siong7-ngou5,其中第一大欉e5 號做神樹，就是通東洋第一大欉--e5。伊e5 周圍（離塗5 尺）有66尺；若近倚塗面來量有103尺。若是講hit 欉樹有13人攬，逐家較快了解。耶穌ti7 加利利海teh 招呼學生e5 時這欉樹已經有1000年。
阮ti7 阿里山旅館歇暗；天光8點koh 起身。有阿里山e5 警官4人好意ka7 阮chhoa7 路，中間3 人有舉銃，koh 有2個隘勇ka7 阮揹行李。
這2人攏是阿里山e5 生番；不止好生做也真勇。行4點鐘久，經過大樹林；樹較濟是siong7-ngou5,大欉e5 周圍大約有3 丈。也有濟濟款e5 花ti7 路中，黃--e5、紫色--e5、白--e5,攏有；較sui2,較大蕊e5 就是百合花。也有竹仔發歸山，hou7 風sian3 到boe7 大，看了親像草e5 款。Ti7 這所在鹿仔佮山豬真濟，生番1日bat 扑50隻。
行到hit e晡2點鐘到塔塔加  e5 駐在所。Ti7 chia 有4 個警察，佮4 個隘勇。行1日路cham7,路中無抵著1個人，也無看見1間厝。阮ti7 塔塔加歇暝得著警察e5 好款待。Ti7 這所在暝時真冷，只有55度，親像台北冬天一般樣。塔塔加較懸海大約9000尺。
天光tui3 塔塔加koh 起身，有3個警察舉銃koh ka7 阮chhoa7 路。這日所行e5 路cham7真遠，山真崎，有所在親像樓梯；所以逐家行了較 thiam2,也因為ti7 懸山e5 所在空氣較薄，喘氣較為難，beh 趕緊也是boe7 用得。
Hit 下晡，peh 到西山e5 山尖，懸11698尺 ，ti7 這日e5 路cham7攏無koh 看見siong7-ngou5。因為較懸，地塗較冷，所看e5 樹大概佮歐美e5 樹像款。景致也親像加拿大e5 洛磯山。Hit 下晡到新高山，10500尺懸。Ti7 chiah e5 懸山e5 所在逐下晡攏是雨。若是早起時天不止清。新高山腳有駐在所。幾若個警察tiam3 ti7 hia。In 將所在借阮，得著in e5 好款待。阮ti7 hia 歇暗。暝時真冷，43度na7-tiaN7，所以ti7 厝內著烘火。
隔日透早koh 起身peh 新高山尖。4個警察舉銃佮阮做陣。路中有樹林，山坪有濟濟款e5 花，也有溪仔，水真清。Beh 到山尖e5 所在攏是大石，路真歹行。雖然ti7 chia 有淡薄樹仔，hou7 風所sian3 也是細細欉。連連peh 崎3 點鐘久就到新高山尖13072尺 ，就是台灣第一懸e5 所在。Tui3 山頂看--落-來景致實在真sui2。Ti7西爿會看見海，也會看見南部淡水河e5 源頭。Koh會看見西山11698 尺懸、東山12816尺 懸 、北山12760尺 懸、南山12786尺 懸。Chiah e5 攏是台灣e5 懸山。Tui3 頂面看--落來，看見懸山一面koh 一面；藍、綠、紫色，遠遠有海，附近有樹林、有深坑、大石，新高山e5 景致sui2 無比。阮坐ti7 石磐頂，ti7 這恬靜e5 所在，相佮吟詩o-lo2 上帝。就將古早e5 平埔調相佮吟：
上帝百姓ti7 曠野，
無thang lim 食無thang 企，
天父暗落看艱苦，
憐憫幫贊開活路。
後--來koh 再落山，倒轉到新高山腳。Ti7 hia koh 再過暝；後--來koh 行1日路到塔塔加。Hit 日生番有扑著1隻鹿，所以hit 暗有鹿肉。天光tui3 塔塔加起身，koh 行半日路就倒轉到阿里山。Ti7路中攏有得著警察e5 保護。到阿里山koh 歇腳1日，後--來koh 坐火車到嘉義，tui3 hia 倒轉到淡水。
(台灣教會報第535卷，1929年5月)

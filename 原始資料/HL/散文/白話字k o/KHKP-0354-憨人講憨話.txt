
 
憨人講憨話
K. Ts. L.
     Ai-su-lan5 (Iceland)一個少年人走過某沙陸地，tu著一人騎一隻細隻馬，行狀驚惶真奇怪，就kap伊相kap講話。Ai-su-lan5人問講：「君尊姓大名？」應講：「名Su7-the5-hun。」Koh問伊是甚mih人e5子？應講：「Thoat-ni2-su-theng3 e5子。」koh問伊講：「君beh to2去？」伊應講：「我因為偷掠一隻羊，beh去監獄。」koh問伊講：「你已經犯罪，怎樣無人來帶你去？」伊應講：「衙門公事真濟，無閒通來掠我，吩咐我家己著去，所以hou7 我一張單做入監e5憑據。」講煞，大家相離別。後來koh一禮拜，少年人koh倒轉猶原對原路經過，無扑算koh tu2著hit 人，奇怪問講：「Su7-the5-hun 君你kam2 m7 是講beh去監獄？」應講：「正是，顧--監e5 m7 接納我。」問伊講：「怎樣m7 接納--你？」應講：「因為前所hou7 我hit 張單扑m7 見」伊m7 信我偷牽羊e5事，設使be7會chhoe7 著hit 張單，就eng7 m7 接納--我，an2-ni 真煩惱，請教老哥，我著將羊牽去hou7 伊看，亦是著求官府koh出一張單hou7 我。」少年人苦勸伊講：「伊m7 愛你入監，你著倒--去。」Su7-the5-hun講：「HaiN3！已經be7 tit thang入監，亦是著倒去tiaN7-tiaN7。」照Su7-the5-hun 雖然知罪家己想著受罪e5刑罰，無想著chhoe7別條路來解圍，真正憨人講憨話。
    俗語講：「蟲飛入火（Thiong5 hui jip8 hou2 ），自損其身。」監獄刑具是人所畏忌，啥人有扑算台北5月13日Su7-the5-hun hit 輩大街小巷滿滿是，舉枷、揹盾 、鎖鏈、手銬，三步一跪，迷路難返盡力投入地獄，m7 知基督是救主，信靠伊做中保，雖有罪，有法通解圍。        
(台南教會報354卷，1914年9月)
論結婚
陳瓊琚
人tiam3 ti7 這世間，除起有特別事情e5人以外，boe7會獨身生活，就是著建設一個家庭才會用--得。講較明，就是逐人著有一個好同伴相佮企起，相幫贊。有事誌相佮斟酌，同甜同苦，有好相獎勵，有歹相忠告，就是所講異身同情，同心佮同意e5好同伴，才thang 安心快樂經過這個世間。
咱若ka7伊看，hit款孤獨生活e5人e5情形就知hit個無趣味，無心適，無歡喜佮淒慘e5所在。所以有父母兄弟，姊妹，親戚佮朋友e5人是真幸福，因為會得著濟濟項e5利便佮福氣。總--是若kan-ta an2-ni，其實是無夠額，因為頂面所講hiah e5人逐個有in e5境遇，義務，權利佮使命，所以的確無thang向望in會得thang佮咱tiam3到歸世人，thang來相幫贊；所以上帝beh補足這項，才設這個結婚e5法度。所以論這個婚姻e5事是真要緊佮神聖，的確 m7 thang無致意佮忽略來看輕伊。
今，論ti7 台灣較常有teh行e5結婚法，約略有4款，照下底：
(1)指腹為婚。
(2)新婦仔io。
(3)好歹問神佛e5結婚。
(4)父母指定e5結婚。
頭一項e5結婚法就是iau2 ti7 腹肚內就ka7伊定著；就是父母佮父母兩爿真相好，koh抵著像月beh生子；所以兩爿e5父母約束，講：「若一個生查甫，亦一個生查某--e5,才大家相匹配。」
第2項e5結婚，是ti7 家己e5子iau2細漢e5 時就替伊設法來育一個查某囡仔，大約佮家己e5查甫子年歲beh像款。Ti7 iau2 細漢e5 時就ka7伊娶來家己e5家內養飼。一項thang差用，亦到大漢就thang ka7 in sak做堆，thang較省所費。
第3項，是為著迷信e5父母去ka7伊e5 子抽籤、看命、卜卦佮跋杯，問神佛；就是beh hou7 神佛來替in e5子兒chhe7某。所以那若神明ka7 in講，著去娶一個歪嘴koh跛腳e5查某囡仔來做某；雖然 m7 愛，iau2-ku2 m7 敢keh8神佛e5命令，猶原姑不chiong亦著去娶，就是專專hou7神佛主意e5結婚法。
第4款--e5,就是出在父母主意。父母若講好，就好；若父母 m7 愛就boe7成。所以有人teh排斥，講台灣人e5結婚是親家佮親家，亦親姆佮親姆teh結婚，m7 是子兒teh結婚！
論以上所講頭hit 3項e5結婚法著排斥，亦這個第4項e5結婚法著大改良才會用得。怎樣我講著大改良？因為在來e5嫁娶大部份thang講是無照結婚e5精神teh行。父母若看好，就子兒攏 m7敢違keh8。聽候到娶--來了後若 m7 好，才看是beh ka7伊離緣，抑是ka7伊lok囥ti7 後房才koh娶細姨。所以信者著細膩，因為be7信道理e5人嫁娶chhin3-chhai2會用--得。In看娶某，是那teh買鞋一樣；若boe7合穿，隨便變換koh買別款--e5會用--得。總--是信道理人是無像款，因為咱看家己e5婦人人是那家己e5腳手，所以boe7 chhin3-chhai2--得簡便ka7伊斬hiatkak8  koh換新e5腳手。
孔夫子講：「君子e5道理是對夫婦起點」；koh再聖經內亦有講：「著離開父母去佮伊e5 某結連做一体。」An2-ni hou7 咱知影嫁娶所要緊e5是著對重hit兩個beh結做翁某e5人。總--是咱e5 人較常 m7 是an2-ni。有e5 m7 是teh替子兒揀好koh gau5 e5某，是teh要緊人e5業產。Koh再女子hit爿亦是an2-ni。有hit款e5父母攏無teh替in e5查某子揀好e5丈夫，kan-ta若好額e5子弟就好，因為聘金thang收濟濟，那親像teh賣物件一樣。
今咱知若是用錢teh嫁娶，自然是對重錢，無對重人。若an2-ni，自然錢若開了就無愛tih8 --人。錢財雖然是真有路用，koh要緊e5物，iau2-ku2 m7 thang看錢較重過人，若an2-ni就真 m7 著。
古早ti7 羅馬國講起一擺有幾若個婦人人teh聚會e5 時，亦逐人teh展in e5金銀寶器e5值錢。中間一個做老母e5人，chhoa7伊兩個子倚ti7身邊ka7 in逐家講，伊所第一寶貝e5是hit兩個子。實在真有影；koh較貴氣e5鑽石抑是甚物寶貝e5物亦是死--e5;結局 m7 值著teh活e5細子萬分e5一分。人若會曉對重子兒親像hit個婦人人，m7 才thang證明講人有做萬物e5頭e5資格。所以咱做父母e5人若 beh ka7子兒娶親，抑是嫁查某子e5 時，的確著真致意一項，就是的確 m7-thang用咱所疼，所貴重，活活e5後生抑是查某子，去娶抑是去嫁hit款死死boe7振動e5田塗。
咱著知beh造成理想e5社會，hit 個根本是在結婚；因為結婚是做家庭e5基礎，亦家庭是國家佮社會e5根源。今理想e5家庭甚物人有建設？聖經講：「有智識e5婦人人會建致家庭；愚戇e5婦人人顛倒敗壞。人若beh造成理想e5社會，著第先建設理想e5家庭；亦理想e5家庭e5要素就是理想e5夫婦。聖經講：「好e5 婦人人做丈夫e5榮光，那頭殼戴冕旒；歹--e5是hou7丈夫見笑，親像骨已經朽爛。」實在真有影；親像這款不賢koh歹e5婦人人，不但本身著受恥笑，就伊e5 丈夫佮家內e5大細都續會受連累來受批評。所以論好歹e5婦人人hit個影響，對目前來看，抵抵親像聖經所講，就是大關係ti7 伊e5 丈夫佮家庭，總--是若ka7伊看較遠，實在有大關係ti7 國家佮社會e5興亡。
論為著歹某來敗壞國佮滅亡家己e5性命e5真濟講未了。譬喻來講親像楊貴妃敗壞唐朝，亦妲己敗紂王，koh褒姒敗周幽王。俗語講：「差之毫釐，失之千里」實在有影。
Ti7 beh娶親e5 時若無真細膩斟酌逐項，kan-ta趁私慾所要求--e5,就是親像kan-ta講sui2 某e5人後--來的確會為著某e5 sui2來抵著淒慘。聖經講：「Sui2某是hou7目珠歡喜。」娶某若是kan-ta beh娶來hou7 目珠歡喜e5 人，就應該著愛去專門chhe7真sui2--e5做某。總--是結婚e5精神 m7-ku2 m7 是kan-ta為著目珠e5因端。我卻m7 是teh苦勸人娶bai2某，所以向望看報e5兄姊的確 m7-thang誤解我e5 真意。著對頭看到尾，koh亦著取hit個好e5所在來得著利益才好；決斷 m7-thang看一半句來惹受氣，致到看佮寫e5人攏無利益。
我ti7 頂面有講 m7-thang hou7家己e5子佮查某子kan-ta去娶業產抑是去嫁好額人e5意思，無夠是苦勸咱做父母e5人著會曉致意掠人做主 ( master ) 亦用錢財做賓( servant ) an2-ni na7-tiaN7，全然 m7 是刁持苦勸人m7-thang佮好額人嫁娶e5意思，所以請咱著了解。
講較明就是論嫁娶第一著尊重人格，致重內才koh著取女德佮查甫e5品行人材。若是論到好額抑是散hiong，這款是附屬e5問題，決斷 m7 是結婚e5根本e5問題。錢e5利是親像刀，所以若有人gau5 ka7伊活用卻是真有利益人，koh亦會幫贊地方，國家佮社會e5發達。總--是若ka7伊濫糝用就 m7 但會害死家己e5性命，koh亦會敗壞風俗佮害著國家參社會。
俗語講：「有錢使鬼會挨磨」；總--是我講無影。試想人若愛得著好e5子，若 m7 是會曉用好e5法度來引chhoa7教示，koh再會曉hou7 子兒就近好koh gau5 e5先生來得著好 e5教育，參得著好e5感化力，kan-ta倚靠咱e5 好額；親像an2-ni，會得著gau5 koh好e5子兒--mah ? An2-ni證明錢 m7 是萬能，所以kan-ta倚靠錢e5氣力beh來得著理想e5嫁娶，kiam2-chhai2較oh。總講，理想的e5結婚是人格佮人格e5結合，夫婦e5生活是愛--e5生活。人tiam3 ti7 世間做第一光榮--e5,m7 是hit款會管轄濟濟人抑是會hou7 濟濟來服事佮跟隨伊--e5 ，顛倒是hit款會服事眾人--e5。
講較明就是gau5做人e5差用，gau5 為著別人e5幸福佮向上來出力e5人，才thang講有達人生e5目的，koh再這款e5精神抵抵是咱基督教e5真髓。所以人若會曉照基督教e5精神來建設新家庭，就抵抵是親像hit款gau5e 人起厝ti7 石磐頂e5款。因為夫婦會曉相服事，就是萬項事誌做丈夫e5人會曉疼某，亦某會曉體貼丈夫，逐項相照顧相奉事。若果然會an2-ni beh造成理想e5家庭是無oh。
照現時內地e5統計表ka7伊看，論tui3女學卒業了後看愛佮甚物等號e5人結婚，10人e5中間有倚8、9人希望愛佮好額人結婚。
對an2-ni7 ka7伊看就知影，現代ti7 內地e5女子大部分攏iau2無實在e5覺醒。所以beh佮男子平等iau2無hiah nih8快，因為濟濟人iau2不止愛做人e5 thit-tho5物，想愛 m7 免做工，有thang奢華宴樂。總--是論女子e5思想，m7 但kan-ta日本an2-ni，扑算咱台灣敢亦是差有限。論 m7 免做工，有thang食koh會得thang碰家己e5意思來奢侈，用錢利便，有查某kan2 thang差；這款e5所在較濟人愛去，卻是無奇怪。總--是若koh斟酌ka7伊想，後--來會抵著淒慘、艱苦、冤枉、無te3 thang講。暗靜家己啼哭流目屎後悔 ( regret ) e5婦人人，較濟亦是ti7 這款所講上流社會e5家庭內。
若無實在得著基督教e5真理e5教示e5好額子弟，較濟娶某那親像teh換衫一樣；一個換過一個，不時棄舊換新。所以嫁好額e5人是那親像teh拈鬮一樣，就是伊e5 運命不定。若抵著hou7 丈夫得寵是萬幸；若無，是宛然親像古早e5皇后teh禁落冷宮一樣。若抵著這款境遇e5姊妹就知影hit個淒慘到怎樣。若無，ma7 bat看著戲teh搬。
東洋人攏是為著hou7 這個家族主義害--著，就是為著這個舊款 ( Conventionalism ) 致到家庭boe7改良，因為koh較濟人都是攏tiam3做伙，亦雖然有四十歲e5子兒亦已經娶某生子，連伊e5 子差不多已經倚ti7 beh好娶親--lah，總--是若是父母iau2 ti7--teh e5 時，雖然是80歲亦是逐項事誌著hou7 伊主意設法。親像這款e5主義e5社會beh thai2有向望thang得著理想e5家庭？較好就是若子兒大漢已經結婚了著續hou7 in去家己試tiam3-bai7--teh，就是做父母e5人著會曉造成青年人e5意氣，hou7 in thang去建設一個新e5家庭，亦逐項事誌做父母e5人較好莫得去干涉--in，就是kan-ta做隱居e5人。若會an2-ni才有thang向望台灣e5家庭有進步發達e5日子。聖經亦有講，新酒的確著用新e5皮囊te2才會用--得；所以ti7 新e5家庭若beh來用舊思想e5人做主，的確hit個家庭會破壞，那親像新酒用舊e5皮囊toe2一樣。總是講an2-ni m7 是teh藐視抑是看輕老輩e5人e5意思，因為若著去請教e5所在，雖然是另外toa3 e5新家庭e5夫婦，in亦的確會轉來請問家己e5序大人。所以的確 m7 是講企家無同就是不孝，顛倒若an2-ni設法koh較會有孝，因為人若無hit點孝心ti7--teh，就雖罔做堆tiam3,顛倒是逐日teh hou7序大人激心。若an2-ni m7 達著相離那遠那好。
咱知坦橫行e5毛蟹母( crab ) 的確boe7教伊e5 子teh坦直行，所以咱東洋這款 ( Conventional Family System ) ( 固執e5守舊e5家庭制度 )，若無先改良，beh造成理想e5新家庭的確無向望，因為是時代變遷，亦文明e5進步是那親像早起時e5日teh peh上懸一樣，所以iau2親像suh鴉片薰teh大睏e5人的確看日teh出e5光景boe7著。
今總講，論結婚所要緊e5是著尊重子兒e5意見，m7-thang kan-ta定定想講子兒是咱生，咱飼伊大漢，所以到死逐項攏著聽咱e5話。著知影子兒是上帝e5,所以咱做父母e5人無夠是做上帝e5奴僕女婢teh替伊照顧na7-tiaN7，所以萬項事誌著趁主人e5意思，做奴僕女婢e5人著細膩逐項事 m7-thang碰家己e5意思來做才boe7得罪主人。
願大家得著平安。
(台灣教會報第500~501卷，1926年11~12月)


歷史 韓文公e5 佛骨表
胡文池
韓文公e5 名韓愈（A.D. 768-823）是唐朝e5 大學者，也是文章家。自細聰明，端正，愛讀冊。無驚權勢，為著義真勇敢，總--是也be7看輕--人。 
佛教ti7 後漢e5時傳入中國。Ti7法翔 (Hoat-siong5) e5 法門寺有塔 (護國真身塔)，塔內有釋迦e5 指頭仔骨一節，這個塔30 年有開一擺。Hit時e5皇帝憲宗，差人去gia5這個佛骨來宮內囥3 日。韓文公hit時做刑部侍郎e5官。看皇帝所做會害咱中國，所以好膽做奏章干証。後來果然惹皇帝e5 受氣，受貶去做潮州刺史。Hit時是819年正月，過真濟艱苦，過秦嶺e5霜雪，所做e5詩有ti7千家詩咱攏知。今將伊e5佛骨表來介紹hou7逐家知。
 (這位先生ai3將佛骨表，用韓文，印上報；可惜本局，漢文無完全，所以我翻譯白話字印ti7 chia，來表明歡迎先生援助公報e5好意。Koh為著紙面有限，be7 thang翻譯siuN長，只有一部份 na7-tiaN7)。
照臣所想，服事佛，是番仔e5法度。Tui3 後漢e5時，佛e5代誌，就傳入中國，總--是ti7古早咱chia，攏無這號。早年，黃帝坐位一百年，食110歲；少昊坐位80年，食100歲；顓頊坐位79年，食98歲；帝嚳坐位70年，食105 歲；帝堯坐位98年，食118歲；帝舜kap禹，攏食到百歲，這時天下太平，百姓安樂長歲壽，hit-tiap8中國攏無佛。
後來殷朝湯王也食100歲。湯e5孫，太茂坐75年，武丁坐位59年，史記無講食偌濟歲，推測in e5年e5數額，也是攏無減少100歲。周文王食97歲，武王食93 歲，穆王坐位100年，這時佛e5法度iau2-boe7傳入中國，頂面 hiah-e5,m7是因為服事佛才致到an2-ni。
漢明帝e5時，才有服事佛e5法度。明帝坐位，tu2仔18年，後來擾亂死失相續，國位無久長。宋、齊、梁、陳、元、魏，chiah e5 朝代以後，人服事佛漸漸謹慎，年代koh較短。只有梁武帝坐位48 年，前後3擺，放sak身軀，獻hou7佛。宗廟e5 祭祀就無用牛羊，日時食一頓， 只有是菜kap果子，後--來續hou7 Hou7-keng3 所趕逐，餓死ti7 臺城(是當時e5宮城)，國也滅無。服事佛是beh求福氣，續 tu2著災禍。Tui3 an2-ni來看，就知佛，m7-thang服事。
今仔日咱中國會常常tu2著天災，人災濟濟e5 悽慘，設使若漢文公iau2 ti7--leh，伊kiam2 m7是會責備中國人teh拜佛--mah？
「總--是我bat差我e5 眾奴僕，先知就近 lin2;是早早起來差伊，講切切願lin2 m7-thang行這個可惡e5事，我所怨恨e5。獨獨in無聽，亦無aN3耳空，無越轉離開in e5歹，猶原燒香ti7別號e5上帝。因為an2-ni，我e5大受氣拚出ti7猶大 chiah e5 siaN5。」(耶利米44:4)    譯者 陳憲國
(台灣教會公報第704號，1947年8月) 
見學
火車ti7時才有？
台灣北部，清朝時，就有；南部，日本人來管台灣，才看著。世界甚mih所在，甚mih時，代先有火車？英國e5厝，較濟有煙筒，thang hou7 灶腳e5火薰走出，款式親像細間會社。煙筒--nih，有一枝鐵hoaiN5-koaiN；hit枝hoaiN5-koaiN，有縛鐵鍊仔，墜--落來，鍊仔尾有縛一個鉤仔，thang kui3 茶kou2、鼎、oe仔，kap逐項e5器具。Hiah-e5 物攏有khian仔thang kui3 ti7 hit個溝。
有一日，一個查甫囡仔teh備辦滾水beh ka7伊e5老母泡茶。水大滾，水煙tui3茶kou2 chheng3--出來。為著水煙e5力，茶kou2著tin7-tong7-hiN3，搖來搖去，鐵鍊也toe3 伊teh搖。Hit個囡仔那看就那想，家己講：「Ai3--ah，hit個茶kou2若有輪，的確會行。」
這個囡仔，就去一間馬口鐵店，問店主，看hiah-e5零星e5鐵，有歡喜hou7伊拾去用--無？店主應講歡喜。店主看伊gau5 用，m7-na7將零星e5鐵hou7--伊，連烘爐kap ke-si也續借伊用。Teh 想hit個囡仔，心內m7知想ai3 beh做甚mih大奇怪e5物件。停無偌久看見伊勤勤teh做；m7-na7零星鐵kap ke-si借伊用，續本身幫贊伊hoaN7-ioh8,將hiah-e5鐵ka7伊粘。無偌久，濟濟人去hit庄--nih，看伊造出一張車仔，ti7 路--nih teh行來行去，逐家無m7 憨ngiah8。
然後有一個好心e5 人，開路hou7 伊去大學讀冊，到畢業。Teh讀e5時，心內攏無放sak伊所興味--e5。冊--nih有記講，伊不時teh練習，m7-na7用鐵teh 鬥，koh用紙畫hit個樣。
到長成e5時，kap一個同心e5朋友，相kap開一個鐵器e5會社；個人造成一張火車，會行，koh會載人，kap 物。
頭擺製造e5火車，m7是親像現時e5輕快，gau5 走，是真重，koh慢慢仔行。  
別人去看in e5樣，那研究，那成功。火車路，是較慢才設。載物e5火車是1825 年就有，載人e5是ti7 1829 年才設。
In兩人，造真濟項e5器具，政府o-lo2 in e5 gau5,設in 做大官，koh用功勞e5賞，來賞--in。可見盡忠ti7小可e5代誌--e5,會堪tit交託伊大e5責任。英國囡仔真gau5!                           
(台灣教會公報第705號，1947年9月) 

 
蜜蜂e5類
蜜蜂分做三等；一等是公--e5,一等是母--e5,koh一等是受差--e5。母--e5身軀腹肚較長，腰也小細，翼較尖，尾e5刺彎彎be7叮--人，嘴kap跤攏是火夫色。蜜婆e5頂面有一隻母--e5號做蜂王，chiah e5蜂攏是這隻生--e5。公--e5身軀肥、腰厚、目珠大，tiam3 ti7較頂面，beh相連；鬚分做13節，腹肚圓圓，尾刺直koh長，也gau5叮--人。受差用e5蜂比公e5、母--e5較細隻，伊e5色緻是紫色、烏色，腹肚底有橫痕。母蜂無做別物代誌，到春天來，獨獨掌理所放e5卵。所放--e5就是做受差e5蜂，koh放--e5就是做工--e5蜂；第3擺所放--e5猶原做受差用e5蜂。
一siu7蜂中間，公--e5數額濟--e5 2000隻，少--e5也600隻。受差用--e5數額濟--e5有20000隻，少e5也有15000隻。另外有一種e5卵，專專是出母--e5做蜂王，一年不過是3、5隻na7-tiaN7，所出e5王kap別e5蜂有各樣，受差--著替伊去chhoe7食。到20外日攏平平大，ti7蜂siu7 e5內面han2-siaN出--來，無偌久就將新e5蜂領--出來，內面有幾若個王分做幾若隊。
受差用e5蜂伊e5嘴不止奇怪，有人用顯微鏡ka7伊看，前半koeh8分5個長齒，中間一齒較大，雙爿邊有濟濟細仔齒，其中大齒會長會短，不止利便thang採花心e5粉。近中央ti7大齒e5所在，koh有兩支嘴齒，伊e5齒尾有刺，就是幫贊中央e5大齒，後半koeh8攏有sok-仔來sok hit個5個長嘴齒。後腿e5前koeh8中央空空親像細e5袋仔，雙爿有刺親像門，嘴食花粉直直吞到後腿蜜孔e5所在，來裝到滿滿，用雙爿e5門刺照顧。
這號e5蜂也愛食花心汁，吞到腹肚內化做蜜，蜜滿就倒轉來伊siu7內e5空房，照數額來吐出，hit個貯蜜e5房也足奇怪，驚了蜜流出--來，以及有空氣入去來扑歹hit個蜜，所以代先做蠟來糊，hou7蜜攏be7流一點仔出--來，而且無透風。Koh另外用一半e5蜜，一半e5花粉來ho5 ，親像bin7-thau5  e5款式，下入siu7內hou7起頭出世e5蜂通食。又koh hit個房m7是四角m7是圓，六面有尖角，因為四角有蜂入 hit 內面，四角頭攏有hit個空所在。圓--e5就是房kap房相連，外面猶原有空所在。獨獨6面就有逐個房來相接，做房真濟，也堅固，koh hit個房逐choa7有一列橫--teh，設使有一choa7 ka-lauh8,中央就減一choa7,蜂e5往來較不便，又oh tit將這choa7歹房重起ti7原位，因為an2-ni，才做橫橋ti7 hit 頂面，hou7伊往來利便。Koh接續hit個房，不致墜落來，這kiam2 m7是上帝e5意思hou7伊有智識--mah？
蜂e5性做第一有義。一隻蜂有得著濟花e5所在，的確招歸群e5蜂逐家來相kap取。美國大沙漠e5地方有濟濟蜂。有e5 ti7山石e5穴內，也有e5 ti7古樹e5樹縫內；hia e5總名叫做野蜂，beh得著hit個蜜，代先著用玻璃箱，裝淡薄仔蜂蜜到山頂，看見蜜蜂，就hou7伊入箱內食 hit 中間e5蜜，tiap8 仔久蜂hou7伊出--去，停--一下，就koh有蜜蜂來，猶原hou7伊入箱內食，較久那到那濟，攏總親像前--e5,然後放去一、兩隻，照伊所飛來toe3伊，就得著蜂siu7 e5所在。蜂看見人到伊e5蜂siu7邊，的確入siu7內ka7伊e5同伴講，就歸群e5蜂一盡出--來，thang出在人來割hit個蜜。
(台南府城教會報第86張，1892年6月)
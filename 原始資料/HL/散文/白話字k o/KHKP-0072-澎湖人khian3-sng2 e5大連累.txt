
澎湖人khian3-sng2 e5大連累
這個澎湖是浮嶼，四面攏有海圍--teh，有濟濟船隻teh往來。台灣有解濟濟犯人來ti7這個所在，親像革過水一樣，也有生番仔解來ti7遮。若是chiah e5犯人ti7 chia攏be7 艱苦，因為攏無縛--伊，也無鏈--伊，逐日也有thang 出--來買賣；總是若beh 出--來買賣e5時，著領一支簽才thang 出--來。這支簽長有三尺二，闊有6寸，中間攏有寫字。在ti7今年e5年冬，照人講有beh 加倍好收，an2-ni m7 但較濟船隻往來買賣，可惜也有hit號chhng2 空e5人，假借神威，來拐騙澎湖人e5錢銀，就是相kap計謀，將in南鯤鯓王爺，用大隻e5討魚船載來澎湖遊嶼。若到hit所在，人若愛請in e5王爺上宮廟來迎遊境，就著銀hou7--伊，才beh houin7請起--來gia5;限定看beh 請幾日，大約一日著十數箍hou7 in。親像媽宮ka7 伊請起--來，gia5三日30箍ka7 伊請，從中來這澎湖趁有成百箍。M7 但an2-ni來扑騙澎湖人e5錢銀na7-tiaN7，koh thang chiah e5犯人beh 載in走倒去台灣。
Ti7 7月初9暝，王船e5董事姓王名Jim7-kui3,通四名犯，載到台灣約銀200箍，時期定著。王 Jim7-kui3 ka7 in ba7 Peh-tau3 Chian5-tai7 e5船beh 載in去。總是王Jim7-kui3有騙 Chian5-tai7 講：「這4人是我朋友，ti7 chia有查某事，若今暝開船就beh 貼伊20箍。」到hit暝將近四更，這4名犯就挖空走出--來。總是這間監，有關20外人，所以其餘--e5看見in走出--去，就22人也攏續走出--去，去王船內。若是Chian5-tai7看見chiah 濟人，就延遷poe2-hoe7。監內iau2有兩個生番仔teh睏，無偌久睏醒，忽然看見攏無人ti7 teh ，就喝喊講：「犯人攏走了了lah！」人liam5-piN 就追jiok 到，就將兩隻船e5人及犯人攏掠去，天光續封船，王爺船e5舵也續 ka7伊chhoah 起--來。
較e晡三府坐堂審問，陳前及王Jim7-kui3供來供去，王Jim7-kui3也有認是伊通往--e5,講：「大老爺你若恩典我，王爺講，的確會保庇你。」三府講：「你teh講甚mih憨話？」就喝扑，扑有兩三百下，到流血。扑問了，王船三人收監，Peh-tau3船陳前一人收監，餘--者伙記攏koh放去。到十三e昏，王Jim7-kui3有chhoah 斷腳扣手扣，拆厝瓦空走出--來，顧監e5人知醒喝救，眾人就追到大街路，koh掠--著，拖入衙內。二爺就扑問甚mih人kah你走，王Jim7-kui3應講：「一個烏烏--e5叫我走。」二爺講：「若是an2-ni-siN，怎樣無chhoa7 你走離？」今是王爺叫我扑你，所以扑到不止siong重，到今iau2-boe7 放。有人講beh 解去台北府，有人講beh thai5 。
現在王爺ti7媽宮e5王爺宮幾若月日，也攏m7 免半個圓hou7伊，也別所在無beh 請伊去遊境。Hit隻王爺船iau2-ku2 ti7海墘曝到beh壞--去，可惜有時iau2-ku2有人去teh燒金拜跪。

(台南府城教會報第72張，1891年5月)

紀念Sui7-hui7第一代e5信徒
故張Thou5-kui兄
吳榮松
所數念e5 Thou5-kui兄，ti7文山郡地方出世。是福建人，職業是農業kap雜貨、做餅e5生理。21歲e5時kap李--氏圓姊結婚。In 是服事雜神教，有轉居來Sui7-hui7村38年久，ti7昭和9 年2 月中，聽著基督教，歡喜來信主耶穌，迫切祈禱，伊e5腳有生粒仔33年久，得主e5恩典完全好。昭和9年8 月12 日，in 翁某kap林--氏品姊、黃本來兄、黃--氏春花姊、陳純隨兄，6 人做陣去玉里教會領洗禮。Ai3有1個所在thang 服事上帝，就將伊e5大廳獻做集會所；黃本來兄e5厝獻3間做宿舍，有kap別位以及去hia toa3 e5基督徒參詳，來稟請傳道局派1個先生ti7 hia 傳福音。
論講議所、宿舍、雜費，in beh 負擔。Ti7 昭和10年4 月3 日，傳道局命令小生去tiam3 hia 傳福音，Thou5-kui兄in 翁某kap以外e5信徒，常常對個人証明道理，來信主--e5有那加添。Thou5-kui兄、李氏圓姊、黃本來兄，bat tu2著迫害，有受傷，也無失志，勇敢信託基督，棄sak 邪教，為著聖會ai3 hou7 伊發展，歡喜出錢、出工鬥鼓舞。Ti7 昭和10年11 月14 暗起，腦溢血病，15日e晡6點歸天，面容好看，18日e晡2點做告別式。
(台灣教會公報第616號，1936年7月)
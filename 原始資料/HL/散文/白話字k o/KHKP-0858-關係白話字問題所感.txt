 
關係白話字問題所感
雲隆
教會公報，ti7 1960年5月號有報宗教師e5報告，〈請安心〉e5 內容，講政府有准咱koh繼續用白話字e5事，同時也有謝經先生 teh論起〈啥事禁止咱用白話字〉e5呼籲；這兩項事實e5情形來對照，是真thang檢討e5所在，台灣長老教會，若禁用白話字，就教勢e5發展，信仰e5進步不止有問題。
教勢、信仰kap白話字有甚mih干涉？Kiam2有影響到an2-ni mah？  咱看過去將近100年e5 長老教會，台灣宗教史hit個教勢，信仰kap其他e5進步，攏是得著白話字e5貢獻真大。雖然日本統治台灣50年，看白話字聖經kap看日文e5聖經e5對比，是天差地；也現時--leh，也是an2-ni，雖然無統計。咱想會知，也致意teh 讀聖經e5,大多數是老人；總講用白話字所培養e5 信徒是絕對大多數，尤其是田庄大部份攏無讀國文，攏用白話字teh進步ti7基督教教育。
白話字照所讀e5字母來應用、變化，就會明白，攏總e5意思，若國文--leh，bat字也著會曉解釋，甚至有時著意譯才會明白；白話字用父母話寫--e5,真淺明，會曉講就會曉讀，也會曉寫真自然，真利便。
今政府准咱繼續用白話字，m7-ku2咱家己有發生矛盾e5消息。我聽講主日學校長會議，有決定 beh將國文做主日學教育e5文學，無beh教白話字。Ti7 台南e5教會有這件事，後來教員e5 強調才koh繼續教白話字。Ti7 台南都有an2-ni-- le3,相信別位kiam2無這個事--mah？啥事主日學校長會議beh將國文做基督教教育e5文字？各人kiam2 m7是tui3白話字讀聖經較快，較明白。若siang7 時陣學習白話字 kap學習國文到會讀聖經來對比，tah落一爿較快。白話字是幾禮拜就會，若用國文kiam2-chhai2著偌久，oh-tit按算；因為國文字濟，解釋複雜，che是眾人所知。照謝經生先生 e5引例，有時常常讀be7 清楚，hou7人聽be7明，che 是事實，我免koh提起。若用白話字做基礎，就意思較明，就音也較正；m7-na7 an2-ni，我所知e5實例，無入學校e5老人，tui3學習白話字會讀國文，也會寫批，tui3 白話字獨學去學習國文到會曉做傳道師也幾若人。若設使 m7是有白話字基礎，就無這號機會。Ti7咱台灣，宗教像e5 刊物 (雜誌抑是冊) 真少，佳哉近年有活命米糧，家庭e5朋友，女宣道會誌，在來e5公報，攏用白話字，才會thang普及，才會thang加強培養健全e5信仰， hou7教世進展。白話字e5貢獻 m7是小可，此後教會教育應ai3 加強教白話字是最要緊e5問題。
(台灣教會公報第858號，1960年6月)
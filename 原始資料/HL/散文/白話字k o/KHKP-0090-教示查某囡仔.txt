
教示查某囡仔
逐國e5中間，有boe7受教化e5生番，查甫--e5貧憚無beh做工，攏是伊e5某teh做。凡一概耕作以及養飼家內e5米糧，攏是差教婦人人去做，親像差用女婢一樣。若是查甫--e5閒閒坐teh食，這卻m7免論。
總是有受教化e5邦國，女人知thang 讀冊明白理義，夠額來幫贊家內以及辦理煮食，所以男人敬--伊、聽--伊。對an2-ni看起來，有讀冊明理義，及無讀冊無明理義相比，就是人及禽獸e5分別lah!總是做父母e5人，m7知thang 教示伊e5查某囡，hou7伊在厝做賢e5查某囡仔，出嫁做賢e5婦人，koh後來做賢e5老母。若無an2-ni教示--伊，beh thai3有較各樣hou7伊逐日行禽獸e5路ah！
Kiam2-chhai2有人講，查某囡仔就若會聽趁教示，知thang 讀冊，知thang 寫字，總是be7會出門做別項事，鬥趁錢財，kan-ta做伊一身e5享福，an2-ni親像無利益。怎樣m7知，既然會讀冊明理義，雖是be7得著趁一下錢，m7久伊e5利益實在是無限量；是怎樣mah？就是一家e5中間，老父出外趁食，就教示子兒e5權，較濟是在ti7老母，設使細漢囡仔受所應該受e5教示，做所著做e5代誌，ti7逐項有次序有規矩，做老父e5人看見豈無真歡喜mah？若是這號權攏是對老母teh教示--e5,ti7十口灶有6、7 口灶。
譬喻青瞑人beh thai3會引chhoa7青瞑人ah？所以做老母若無讀冊明義理、beh thai3會教示子兒麼？就聰明智慧e5丈夫及愚蠢e5婦人beh thai3會相和；是怎樣mah？因為愚蠢e5婦人，伊e5性情是親像囝仔，伊e5見識亦是親像囡仔，究真be7會kap聰明智慧e5丈夫做伴tit。Kiam2 -chhai2丈夫憂悶e5時，就be7會相安慰；或是tu2著困苦e5景況，伊be7會相苦勸；因為伊所要緊--e5,獨獨會曉tit穿sui2衫，插金器；設使看見有新款e5手環，就求伊e5丈夫著緊緊ka7伊買，若iau2-boe7 ka7伊買，伊就早暗攪擾cho5-chak,到ka7伊買--來正hou7伊e5心會安靜。今這號e5婦人人beh thai3會幫贊家內--ah！
Koh有人講，女人近ti7文墨，恐驚了伊軟弱be7擔當代誌。M7知已經受教示，會明白義理，就家內的確有次序，內頭清靜，衫褲也樸素，逐項安排到整齊，也thang 歡喜及亂雜e5家大有分別，kiam2 m7真好mah？所以上帝看男女攏無各樣；因為女人e5靈魂kap男人e5靈魂是相同寶貝，也ai3男女相同明白義理，今養飼查某子若無教示--伊，hou7伊有智慧聰明，漸漸加添才能；若無an2-ni，就伊beh對tah落得著永活e5路來行mah？Koh伊受利益受損害，kiam2是一家na7-tiaN mah？今願看這篇--e5著盡力教示伊e5查某囡仔，hou7伊對細漢學習義理，到長成著成做明理e5婦人人。
 (台南府城教會報第90卷，1892年10月) 
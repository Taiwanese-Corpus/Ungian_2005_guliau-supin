兒童教育e5一方向
王守勇
囡仔有兩款e5性，抑是講有兩款e5傾向（tendency）。就是有會學--得e5性（learned tendency）佮boe7會學--得e5性，（unlearned tendency）。若換話來講，就是囡仔有著教佮m7免教e5性 ti7-teh。譬論來講，囡仔出世了後，無久就會曉suh乳，老母敢有教伊著怎樣suh?伊攏m7免人教，出世就會曉。這就是boe7會教--得e5性。Koh一項就是著教，才會曉。親像學讀冊、學寫字、學算數，這攏著教才會曉。所以教育e5義務就是ti7 chia。著培養這款會教--得e5性，hou7伊得著發達，thang來得完全，就是人e5本份。
今beh教囡仔著koh知兩項是要緊，就是「位置」（situation）佮「反應」（response）。譬如來講，咱看kou-koe-a2下ti7籃仔內e5時，這就是「位置」。今將這隻雞仔子ka7伊放出來，koh ia7米ti7伊e5面前e5時，這隻雞仔子e5位置就是企 ti7米的頭前。今這隻雞仔子，雖罔無人教伊著怎樣食來，iau2-ku2家己會曉teh起來食，這就是「反應」。抑是講囡仔若hou7老母抱ti7胸前e5時，伊e5「位置」就是ti7兩粒乳e5身邊，所以aN3 落去suh就是叫做「反應」。咱知古早孟子e5老母，三擺徙所在來教子，就是teh說明「位置」佮「反應」e5例。
今咱e5目的就是宗教教育。若是an2-ni，宗教著怎樣教？著引chhoa7囡仔bat上帝，佮教示種種e5通理是要緊，m7-ku2 koh較要緊e5就是「宗教性e5位置」。著hou7囡仔有機會thang相佮份ti7宗教，著引chhoa7 in來赴主日學，hou7 in有份ti7禮拜，抑是ti7宗教集會e5時，著hou7囡仔有份才會用得。Tui3宗教e5位置，hou7囡仔有機會thang反應in e5宗教心。咱e5教會較常大人chhoa7囡仔來禮拜，這款我想真好，因為hou7囡仔佮大人平平有份ti7禮拜。雖罔囡仔道理聽m7-bat，m7-ku2 in e5宗教心e5反應無較輸大人。請逐家疼囡仔，致意囡仔，引chhoa7囡仔來入上帝e5國，hou7 in thang受主祝福。這是主所歡喜。
(台灣教會報第510卷，1927年9月)

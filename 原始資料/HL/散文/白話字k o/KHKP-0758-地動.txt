
地動

Tui3 10月22號 e5 地動以來，東[tang]部到今仔日逐日teh地動，hia e5人攏疏開ti7 空地搭草寮teh過日，真thang 同情。
TaN ai3介紹關係地動e5 常識。
一、地動e5原因。
大概有四款e5原因：火山性e5地動，是tui3火山爆發所生起e5 地動。這款e5 地動較be7影響到真遠，總--是因為所chheng3出e5火灰 kap滾chhiang5-chhiang5 e5塗糜，附近受災害真thiam2,親像A. D. 79年，Be-su-bia（Vesuvius威蘇威）火山爆發，致到Pong2-pe（Pompeii龐貝）城攏埋--落去。
（2）地lap--落去e5地動。地殼內石灰性e5大石，hou7地下e5水溶--去，生起空洞，地殼lap--落去，所生起e5地動。這款地動，也影響無遠，光復後永康地方e5地動kaN2是這號。
（3）塗沙移動生起e5地動。原來構成海底e5物質較重，構[kou3]成陸地e5物質較經，也河水不時teh流塗沙落海，tui3 an2-ni 河口漸漸積沙，就地盤e5動無平均，致到生起地盤e5變動，就生起地動。這款e5 地動較常是ti7溪，抑是河e5 近兜，也影響較遠，這擺東部e5地動kiam2-chhai2 是這款。
（4）大陸移動所生起e5地動。
二、地動e5程度。
大概[khai3]分做6級。
一級：特別注意e5人才有感覺e5程度。
二級：一般e5人攏會感覺門窗小可振動 e5 程度。
三級：厝真大搖，門窗、雨扇搖到出聲，吊--teh e5物攏大搖，器具內e5水也振動e5程度。
四級：厝大大搖，器具內e5水會piaN3--出去。時鐘會恬--去e5程度。
五級：厝、壁會裂痕，牆、煙筒會倒e5程度。
六級：厝倒、山崩，地裂e5程度。
Na2親像地gia5浮--起來e5款，是水源真近，捷捷teh gia5懸、gia5低e5動，是teh beh有大地動來，著緊走，若是勻勻仔搖e5 地動，震源較遠，所以較無要緊。			
（台灣教會公報758卷，1952年02月） 
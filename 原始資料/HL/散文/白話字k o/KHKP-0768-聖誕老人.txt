
聖誕老人
聖尼古拉 (Santa Claus) e5 故事
尼古拉是一個好額人，總--是愛用伊所有e5錢幫贊別人。伊m7愛得著人e5感謝，也m7愛hou7散hiong人覺得見笑，所以常常用暗靜e5法度來送錢。得著錢e5人煞m7知著感謝是誰。
Ti7城市內有一個真散hiong e5人kap伊3個查某子。這個人真可憐，因為伊無錢thang hou7伊3個查某子做客。尼古拉決心beh幫贊這個人。伊想來想去，就到路尾想出一個真好e5法度。
尼古拉聽候到暗，就用烏衫來moa，趕緊到ti7 hit e5人e5厝。是真oh chhe7,因為hit所在e5城市真chat8 ，koh這個人e5厝是真細間。尼古拉行到ti7 hia e5 時，就四界看，看無人，趕緊tui3 伊e5 衫提出一個toe2滿金e5袋仔。有一個窗仔門開--teh，所以尼古拉無出聲，用hit袋仔錢he7 ti7內面，就liam5腳離開去，轉去伊家己e5厝。
隔日，hit e5散hiong人看著hit e5錢e5 時，就滿心歡喜，總--是攏m7知hit e5錢是tui3 ta2落來。伊就liam5-piN設法hou7伊大漢e5查某子做客。攏無人會thang ka7伊講hit e5錢是tui3 ta2落來。
尼古拉聽候幾日，就ti7 e昏時koh一擺用烏衫來moa，koh無hou7人知，就行到ti7 hit e5散hiong人e5厝，照舊用hit 袋仔金lok ti7窗仔內，就liam5腳趕緊離開去。隔日hit e5散hiong人koh一擺chhe7著一袋仔金ti7伊e5 厝內，就真奇怪，koh真歡喜，想著「今我e5第2查某子會做客。」伊四界問人，無人會ka7伊講是是誰an2-ni teh hou7伊錢。伊就決斷beh調查--出來。Tui3 an2-ni，逐暝m7敢睏，常常teh聽候hit e5送錢e5人會來抑boe7。
Koh過幾若暝，就尼古拉照前兩擺moa烏衫提一袋仔金，暗靜行到ti7 hit e5散hiong人e5厝。伊真正細膩，驚了人會知。伊無出一點仔聲，總--是當伊tu2-tu2將錢he7 --落去e5 時，尼古拉e5面hou7燈火e5光照--著。Hit e5人就知，是這個真有疼心e5監督teh幫贊伊。伊就走出門去，跪落去ti7尼古拉e5腳，一直ka7伊感謝。隔日就hit e5第3個查某子也hou7人chhoa7做客。
尼古拉m7但疼散hiong人，伊也疼細漢囡仔，常常有thit-tho5 物beh送hou7 in。到伊做真老人e5 時，伊iau2-ku2是an2-ni。囡仔攏總愛看伊笑容e5面。Ti7尼古拉過往e5 時，男婦老幼攏數念伊，koh叫伊做「聖尼古拉」。翻譯做荷蘭國e5話，就是「Santa Claus」。有真濟流傳teh講起Santa Claus e5事。這個就是講逐年聖誕24 e 昏，就Santa Claus來到ti7逐個細漢囡仔e5厝送thit-tho5物hou7 in。英國e5囡仔叫伊做「Father Christmas」。Koh咱台灣e5囡仔也數念伊，這個好e5老人，實在bat活ti7這世間，koh是真有疼主e5人，tui3 an2-ni咱現時iau2 teh數念伊。

 (台灣教會公報第768號，1952年12月) 
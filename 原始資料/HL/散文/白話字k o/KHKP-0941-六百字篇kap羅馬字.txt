 
六百字篇kap羅馬字
鄭全sang
Ti7咱e5教會教育到底著用甚mih款字？Che是咱所tu2著一項 e5困難e5問題。有時因為hit個問題性大，致到hou7咱若準目珠放khoeh無ai3 ka7伊想，也teh向望時間會解決。M7-ku2事實是boe7 thang hou7咱無ka7伊想，因為che kap咱現在e5事工(特別是教育) 真大關係。
回顧台灣百年e5宣教歷史，白話字e5貢獻確實是大。白話字e5 聖經m7-na7是一本不止尊重ti7 原文聖經e5譯本，而且是一本不止sui2 e5廈門音e5冊。過去 m7知偌nih濟人bat tui3這本聖經來得著四正e5了解上帝e5話，也m7知偌nih濟人bat tui3 這本聖經來學習四正koh sui2 e5 台灣話? 確實白話字是有利益--e5。Hit個特色是親像姚正道牧師(鳳山)，ti7伊所編著e5「實驗白話字文法」 (台灣宣道社發行)， 第一面e5序所寫： (1)老母話，照咱e5思想，感情會thang直接表現。(2) 學習簡易。(3) 容易理解聖經。(4) 交讀方便。
若準有人bat講一個例講：「我 e5心肝iN2仔，一點氣?--leh，gia5 be7起來，真艱苦。」 Che這句m7知中文是an2-choaN2寫來表現? Koh也bat有人講：「某扑鐵店頭家beh娶新婦真歡喜。」拜託人寫門聯。伊講ka7我寫「若無lin2爸早時e5 hi3-hu7 khih8-khok8-khiak8,na2有今仔日e5 lak8-tak8-chhih8,lak8-tak8-hoaihN8。」意思是ai3講，因為伊早時辛苦做扑鐵師父，才有in後生今仔日teh 娶某請鑼鼓鬧熱歡喜。M7知中文是an2-choaN2 寫才會thang tu2-tu2照這個感情來表現？我想，用中文是無可能thang表達。台灣話e5形容詞特別濟，koh攏有伊獨一e5表現。 Kan-ta 講「烏」「烏烏，」以及「烏---烏烏！」to7 差tit真濟。抑是講：「烏so5 so5」，「烏ma3-ma3」等等e5表現，to7 m7-si7一字「黑」字會thang講清楚。Siang7時tui3這個話也thang看出民族e5 特性，因為ti7話語e5內面有包含著hit個民族e5文化kap 性格等。所以雖然子兒讀別款e5 語言；若是ti7伊tu2著甚mih gu7發e5事件發生e5時，大概都是發出父母腔(老母話)。Thang知，hit個老母話ti7 hit個無形中已經流入ti7子兒e5血內，成做靈感 e5通路。An2-ni，用chhoa7人体驗上帝e5疼做目的e5基督教教育，自然是著利用學生e5 老母話來教學，比較較有靈感是真明。不過，問題是現在teh教kap teh讀e5人，就是主日學e5教師kap學生，差不多漸漸teh boe7曉--tit講台灣話。Che是teh報咱知，現在e5青少年漸漸teh 離開台灣人e5 款式。Ti7這款e5 狀況中來觀察咱e5主日學e5教育e5時，咱beh發覺著複雜e5危機。因為咱既然ti7台灣話做老母話來成長，若是teh喪失hit個最第一快受靈感扑動咱e5心e5 通路。最近因為teh準備thang貢獻ti7設教第二世紀e5台灣教會e5教育計劃，小弟有tui3 全省e5主日學教員調查。Ti7已經集倚--來e5調查表246張中關係主日學e5教育e5著用台語抑是國語e5統計，是親像下面： 
贊成用台語84個。.
贊成用國語24個。
台語kap國語lam7 teh用138個。
Kiam2-chhai2後來koh寄來e5 會hou7這個統計換款，總是ti7現在e5統計數字夠額hou7咱想咱 e5前途。

中文真好，是表現咱e5國家民族e5優秀文化kap特性；總是台灣話也是beh表咱台灣人e5 想法kap性格。所以這兩項攏boe7 thang放sak，koh較著設法hou7伊兩全其美。我想，咱kiam2 boe7 thang ti7教會e5教育使用中文600字kap羅馬字e5拼音，親像日文抑是韓國利用漢字kap in家己e5字。親像「基督徒是上帝e5子民，主耶穌永遠做in e5 大祭司，扶持in e5 軟弱，幫助in勝過一切e5困難 kap試探。」若 an2-ni 是一舉兩得。Ti7基督教教育e5 短短e5時間內thang 用淺現e5文字來chhoa7人体驗上帝e5話。免得因為文字深boe7了解，抑是因為無用老母話，致到失落另外一方面e5教育價值。
(台灣教會公報第941號，1964年9月)
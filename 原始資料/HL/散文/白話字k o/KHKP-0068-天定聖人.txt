
天定聖人
許先生對oa7 報翻譯
孔子講：「君子e5 人，心平坦廣闊；小人e5 人，心長長憂悶。」因為人會順天安命，就所tu2著也家己安穩，無一所在m7 妥當。設使有私心掛慮欣慕愛趕緊得著功名利祿，beh thai3 會時時顯出快樂e5 心mah?何況人所企起e5 所在，安、危、順、逆所tu2著e5 第一無定著。今有一人企起ti7 極危極逆e5 所在也be7致到喪失伊e5  生命，到尾會得著保全，因為有天命ti7 hit 中間。  
親像前有一個回回教e5 人名埃基巴。伊因為本國匪類擾亂，出外行遊逐國；伊一身所帶e5 物只有3 件，以外無別件物。3 件 是甚mih?1.就是一枝燈，ti7 暝間利便thang 看經冊。 2.一隻雞，早起thang 啼，聽 見伊e5 聲thang 起來。3.一匹驢仔，出外thang 替行。埃基巴一日ti7 路--nih tu2著日beh 落山 e5 時，koh 身體有厭sian7,忽然看見頭前有鄉庄，心內不止歡喜，扑算庄內e5 人的確會憐憫過路e5 人客，thang ka7 in 借歇過一暝。到庄中四界ka7 人借歇，無扑算hit 庄--nih e5 人攏總無好意，無一人beh 借伊toa3。Hit 一時日beh 暗，進退兩難，ti7 無奈何e5 時，看見庄邊有一叢大樹林，內面蔭影青翠，就打算beh hit 所在過一暝，親像飛鳥暫歇樹林一樣。就揀一位來睏，因為霜寒雪凍睏be7成眠，翻來翻去家己吐氣，也家己安慰講：「想hit 庄中無一人肯留我，的確是上帝e5  旨意大先注定，較有好意ti7 hit中間。」  
Tui3 an2-ni 就起來坐，點燈看經冊，看boe7到一頁，樹林內起狂風將燈吹化。埃基巴就猶原家己安慰，koh 講：「我ai3看經冊也m7 thang mah?Che 也是上帝有好意hou7 我m7 thang 看經冊。」對hit-tiap8 koh 倒teh 睏，聽候天光才koh 扑算beh 行，抑是beh 歇，目珠tu2仔合；就一隻豺狼來，對hit 隻雞咬--去。埃基巴koh 講：「清早teh 叫 我起來e5 朋友koh 失落--lah!Che 無m7 是上帝e5 旨意。若是今仔日所tu2著e5 境況是真苦楚，我e5 產業已經失落一大半，iau2-ku2 m7 知有甚mih患難無？」講tu2仔煞，忽然一隻獅來，將驢仔咬去食。  
埃基巴就吐氣講：「雞hou7 豺狼咬去，驢仔hou7 獅咬去，燈hou7 風吹化。今隨身所帶e5 產業一盡無--lah!Beh 怎樣--ah!Beh 怎樣--ah!今仔日所tu2著e5 實在一世人所boe7 bat 有e5。」就反轉來想，koh 家己安慰講：「今所 tu2著e5 苦楚攏無出ti7 上帝e5 意外。」伊所講an2-ni m7-na7 無怨恨上帝，koh o-lo2 上帝；o-lo2 煞koh 倒teh 睏，翻來翻去到半暝，be7會成眠；聽候天光就去庄內扑算愛beh 買一隻驢仔來替行。到庄中無看見一人，心內teh 戇ngiah8 奇怪，何況時已經m7 是早，就有e5 teh 好睏，chiah 晏kiam2攏無一口灶e5 人起來嗎？就家己一個ti7 庄來行來行去；行有不止久，猶原無看見一人起來，心內大大疑礙，實在be7曉得hit 個 緣故；就聽候到久久，猶原是an2-ni 。到hit 時be7會忍tit,就ti7 逐家e5 門縫探看，看見厝內e5 情形，忽然大驚惶，因為厝內e5 身屍倒來倒去，肉血淋漓，koh 有箱籠偃倒ti7 土--nih。埃基巴看見這號景況，忽然知是 昨暝的確有大賊來thai5 人搶劫。  
Hit 時埃基巴家己吐氣講：「我看咱這世上e5 人，攏親像近視e5 目珠na7-tiaN7；看近有看見，看遠就無看見，較濟是an2-ni 。」Koh be7禁tit家己e5 心暗靜歡喜講：「若昨暝庄內e5 人肯借我歇，就我續kap庄內e5 人攏總滅無。若燈無hou7 風吹化，光照出樹林外賊的確知樹林內有人；雞若無hou7 豺狼咬去，一會啼的確hou7 賊聽見；又koh 驢仔無hou7 獅咬去， 賊聽見驢仔吼e5 聲，就會知樹林內有人，的確會來劫殺，我 kiam2 m7 是hou7 燈，雞，驢仔所連累mah?若是我e5 物無去，人會得著保全ti7-teh。Che 若m7 是上帝e5 氣力be7會an2-ni。今以後我獨獨倚靠上帝。」  
HaiN！親像埃基巴e5 人企起極危極逆e5 所在，攏無怨恨上帝，也無koe3 siau3 人，企起艱苦e5 境況掠做平常，就thang 講伊 是「知天命e5 君子；也thang 講伊是達天命e5 君子。」   
（台灣府城教會報第68張，1891年1月） 
財勢力
陳添旺
這 3項 e5 問題是真闊，也是人所愛。 所羅門ti7  傳道10：1 節有講：「人調和 芳膏真好，一下入毒虫隨時變臭。人有尊貴榮光齊備智識，名聲播揚真遠，一下行m7 好也是an2-ni 。」人有驕傲貪心自大e5 性質，boe7會自制；常常會將這 3項誤用過頭到無限量。今用這 3 項陸續寫明ti7 下底：
1.財：就是錢財。Che 是逐人所欠用，hou7 人收入用出e5 憑據。古早是用物換物。現今生番也有。聖經講：「錢財是上帝所賞賜，著磨來得著才安樂享受。」人逐項愛用計策來圖謀趁錢，總是君子愛財，取之有道。聖經講：「貪財是萬惡e5 根源。」看這tiap8 社會有真濟款。有e5 散hiong 來thiam2-bi7人，有e5 做下賤致到犯罪，也有交托事業就受賄，也受托辦事一sut 仔權就受mai2- chiok ，有做大官細官也受賄不少，續了官敗名是真濟。有e5 到好額愛用銀粉豉死人：親像 哈曼愛害末底改佮猶大族，願用伊e5  錢納入國庫。m7-ku 路尾害家己。 
現今也有用錢e5 勢頭來欺侮人，害人。有e5 濫糝用，嫖、賭、飲、害名、害身軀。Che 攏是損害講boe7了。所以保羅有勉勵提摩太，著苦勸好額人gau5 做好事，gau5 施濟。美國e5 富翁賈南奇君平時散hiong，到得著地步，開鐵工廠有大趁，以後半世就散錢財做好事；共有幾若千萬銀。就是寄付藏書樓，勞動會社，萬國和平會，教育界。若有這號人就實在是慈善家。m7-ku2  無的確真好額才會，若盡伊e5 本份照伊e5 氣力來幫贊，也是慈善家e5 人。伊是對克歛來成--e5 。
聖經講：「上帝賞賜人錢財，愛人gau5 用。」烏 甲講：「上帝hou7 我食，穿夠額就知足，驚了好額來奢侈，無敬拜耶和華。」散hiong 會做賊，濫糝咒詛。聖經講：「求仁義e5 人m7-na7 得著仁義，會得著好額佮尊貴。」耶穌講：「上帝國佮伊e5 義著求，就 chiah-e5 物自然會加hou7  lin2。」看所羅門王就是an2-ni 。An2-ni 錢財是人所愛，若無斟酌常常會犯罪。以利沙e5 奴僕基哈西，暗靜去收乃曼e5 銀佮物，所以乃曼e5  thai2-ko 移hou7  伊。Che 是犯罪e5 遺傳，m7 是小可。
2.勢：就是有權勢。Che 也是無限。逐人所著有--e5。大丈夫m7-thang 一時無權，總是著有準節，制限佮寬容。保羅講：「我有權，總是我m7 用伊；」koh 講：「上帝賞賜我有權，m7 敢濫糝用，反轉ai3 幫贊人。」若會到an2-ni 有權是真好，免驚誤事，反轉有利益人e5 所在。耶穌e5 學生看見in 先生hiah 有權，一擺看人m7 反悔，叫伊對天求火來燒死hiah-e5 人。耶穌無 an2-ni ，伊有大憐憫e5 心。司公西門 看使徒有權，手hoaN7 就受聖神，愛用錢買這個權。彼得講：「錢佮你攏著滅無，你扑算上帝e5 賞賜會用錢買--mah ？」Hiah-e5 人看耶穌行神跡，就問：「你用甚物權行an2-ni ，是誰賞賜你這個權--ah ？」An2-ni thang 知，人若看見有權真愛，m7-ku2 有時會用錯，親像掃羅be7反悔e5 時，借公會e5 權害教會，所以後來深深反悔以前e5 m7 著，m7 敢用伊e5 權。
論勢，現時人真濟濫糝用。早阿哈王藉權佔善良民拿博e5 園，上帝命令先知咒詛伊，hou7 伊流血來死。大衛王藉勢佔盡忠兵烏利亞e5 某。上帝命令先知咒詛伊，後來災厄無離伊e5 家。以利兩個子告in 老父做祭司，tiam3 殿內濫糝做，致到攏滅無。俗語講：「靠勢 hou7 勢誤，一代phiN 人，著三代 hou7 人 phiN。」An2 -ni 雖然有勢，著gau5 幫贊人，m7-thang 欺侮人，脅制人，才有合天理。若藉權勢，不論家，抑是國攏會敗。支那會敗到an2-ni ，ma7 是相爭權勢所致。德國王會敗，也是藉伊e5 權，來梟吞別國。照看凡事若是藉權勢--e5 到尾攏敗，因為天不從。人有善願天才會從伊。An2-ni 上帝賜人才智無平平，有權勢e5 著寬容幫贊軟chiaN2-e5;扶持伊，牽救伊，體貼伊，栽培伊，才有照良心合天理。
3.力：就是氣力，勇敢。這項著逐人有，m7-ku2 大細是無平。早有武狀元，是愛救駕保護君王。有e5 練武藝是保護國家。現時有大漢e5 勇人，到逐位相ian2,是愛展in e5 勇，留in e5 名聲，實在是好，因為無害人，m7-ku2 若害人關係是大。有e5 學拳頭，扑人害人e5 生命，有e5 用大力搶奪人e5 寶物，有e5 大力就藐視人。親像哥利亞身穿鐵甲，手舉大刀來出戰，就藐視上帝e5 百姓，致到hou7 一個無名聲e5 囡仔，大衛，thai5 去。參孫是出名勇e5 人，因為好淫亂展伊e5 勇猛，續boe7記得上帝所吩咐-- e5 來露出家己e5 軍機，頭毛hou7 人剪去，就致到死。
早法國王拿破崙反歐洲，到hou7 人掠去充軍ti7 海島e5 時，才吐氣講：「古今立帝國e5 人親像亞歷山大，凱撒等，以及我做王攏是靠財力，兵力，獨獨耶穌基督所立e5 國全然用仁愛e5 力。這時耶穌雖然離開世間千外年，也為著耶穌e5 名來死-- e5 boe7 算得。別人所立e5 國，身死國亡；kiam2-chhai2  我出外ti7 這個海島be7 死e5 日國滅，身被關監。今世間e5 英雄ti7 佗位？若是耶穌所立e5 國，普天下堅固久長ti7--leh ，榮光無衰敗。」冊講：「人死留名，虎死留皮。」An2-ni 人e5 好歹名就分別，是到永世代，m7-thang 無留好名聲。
照所看見，也參考過身佮近代以及目前e5 事，若用這 3 項誤用e5 人實在有大損害--啦。第先是害別人，後來是害家己佮累著子子孫孫e5 害。大衛be7接王位e5 時，有好款待hou7  伊害e5 對敵，就是掃羅王。若算大衛hit時有錢，因為民心歸倚伊chio2 kheh 錢；koh 有權，因為上帝差先知立伊做王；有力，會 thai5 哥利亞。An2-ni  3項齊備。Koh 3 擺thang  thai5  伊e5 對敵，攏m7 做，反轉勸伊e5 將軍m7- thang 害伊。m7-na7 無害伊e5 生命，到掃羅hou7 對敵thai5死續牽成伊e5 後代，hou7  in 無艱苦。An2 -ni thang 講無誤用。耶穌來傳真道攏m7 用伊e5 權害人，攏是用權幫贊人；醫病、趕鬼、行神蹟，續苦勸學生m7-thang 掠有權做歡喜，著gau5 傳真理做歡喜。保羅講：「著有準節才會得著賞。」An2-ni 咱做耶穌e5 學生，不論居甚物職份，的確著準節，m7-thang 有誤用頂面所講這 3 項，才會榮光上帝佮主耶穌基督e5 聖名。
(台灣教會報第432~433卷，1921年3月)

∮紀念林萬寧老師——siau3 念e5 心情

Siau3念萬寧老師
陳憲國
頂幾日，接著林淑期老師e5 電話，講萬寧老師因為心臟 e5 問題，koh再入院開刀，劉明新老師有去ka7看--過，狀況親像無kai3 好；我隨連絡TNT電台e5 德謙兄，想beh 做夥去ka7 看--1下， 因為都合上e5 關係，連絡無好勢，想講chiah koh另外約時間；想be7 到過無2、3工，就接著林老師e5 電話，講萬寧老師已經離開--lan2-lah，我感覺chiaN5 m7 甘，ma7 感覺人生e5 無常。
1年外前，聽講i緊急入去台大病院開心臟，我有約闕杏芬老師做夥去看--i； hit pai2 看i e5 面色be7 bai2,聽i講這款病症e5 發作無張無持，照操刀醫生e5 講法，算是1pai2 成功e5 大手術，命會sai2 算是khioh--著e5 ；倒tng2來厝--裡，我去請教另外1個醫師，i e5 講法ma7 是kang7款；若照an2-ne講--來，萬寧老師這1、2年來，ma7 算是加趁-- e5 ，若an2-ne來 ka7 想，lan2 1 koa2 親朋好友，可能就會tang3 想khah 開，心肝khah be7 hiah 艱苦。
2、3年前teh編台語社社刊[掖種]e5 時chun7,有接著萬寧老師1篇台語文──「A-pa牽牛車」，我讀了真感動； i描寫 in a-pa當年為著1家大細e5 生活，透早天boe7 光就出門去車塗炭、送塗炭，到 kah真暗chiah 倒tng2--來，1點1滴long2 寫 kah真生真活掠； 我想be7 到1位基層e5 老師，會hiau2 用chiah-nih8 端摘、chiah-nih8 口語化e5 台語，寫出chiah-nih8 好e5 台語文，ma7 真歡喜有1位好同志，做夥來行這條無kai3 好行 e5 台語路。這幾年來，便若為著台語文e5 保存、教育kap 鼓推，che7-che7 e5 請願、公聽會，iau2 有台灣e5 民主運動，行街頭遊行，萬寧老師long2 真chio2缺席，1路kap lan2 做夥行--過來。
有1年koaN5--人，聽萬寧老師講 in教師聯盟tiam3 松山區某1個公園beh辦活動，來宣揚台灣獨立自主 e5 理念，i招我做夥去看mai7--leh，goan2 1到位，就看著來參與e5 老師，tak8-e5 long2 親自動手做穡，搬桌椅、搬傢俬頭a2,萬寧老師kap 我ma7 toe3 in 動手tau3做。Hit 暗，in有請萬寧老師kap 我發表1 koa2意見，聽萬寧老師講是i頭1pai2 ti7 公開e5 場所對公眾講話，雖然聽眾無講kai3 che7,對i來講，算是1種新e5 經驗；我ma7 有kang7款e5 感覺。
舊年9--月，我本人開始去TNT電台做義工，擔任台語新聞早報，有tang 時兼做來賓，tiaN7-tiaN7 ti7 TNT出入，不時long2 會tu2 著萬寧老師，i tiaN7-tiaN7 去電台錄音，參與in教師聯盟製播e5  TNT帶狀e5 節目；lan2 聽i用標準 e5 台語，來宣揚i e5 本土教育理念，1句1句講 kah清清楚楚；i ti7 TNT所用e5 心血，相信受著真che7人 e5 肯定；1個外月前，我接TNT 1個禮拜日中晝 e5 台語節目， 本底是為著 thap 空，hou7 TNT 中晝1點鐘 e5 時間成做1個完整 e5 帶狀台語節目；照講禮拜日che 是khah 冷門 e5 時段，m7-koh，每1pai2 long2 會接著萬寧老師 Call-in 入來ou-ian2, 提出1 koa2 華語新詞 e5 台語講法， 由chia hou7 lan2 感覺講i實在是1個對台語文真正有熱誠 e5 老師。
萬寧老師自本對台灣 e5 民主運動就非常投入，這pai2 2000 年總統大選，i ma7 投入 be7 chio2 e5 心血，萬寧老師離開--lan2,lan2 當然是真m7 甘；m7-koh i過去e5 phah 拚，已經有得著tam7-poh8-a2 成果，五十外年 e5 專制獨裁政權已經倒台，國民大會 e5 大怪獸ma7 liam-mi beh斷氣；萬寧老師，相信你知影這款成果，ma7 有小khoa2安慰chiah tioh8;萬寧老師，goan2真siau3念--你，goan2會照你e5 路繼續行--落去，你會tang3 放心 hioh-khun3--a！


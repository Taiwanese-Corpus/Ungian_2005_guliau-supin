講母語是lan2 e5義務
ma7 是lan2 e5權利
陳憲國
最近，有一個中國新黨 e5 立法委員傅崑成，ti7 立法院練 siau2 話，質詢教育部長吳京，講台大kap 一koa2 大學 e5 教授用台語教學，影響學生 e5 教育權，是一種違憲 e5 行為，要求教育部tioh8 -ai3 查辦。雖然教育部長吳京並無 toe3 i起siau2，m7-koh，這件消息經過新聞報導，引起che7 -che7 台灣意識者 e5 抗議，ma7 引起che7 -che7 台灣人對ka -ki7 母語 e5 重視，che 對台語文界講--來，ma7  e7-sai2 算講是一項意外 e5 收成。
1997 年 10 月18至19，有che7 -che7 台灣e5生態保育團体，tiam3 師大分部舉行第二屆全國民間生態保育會議，主題是「永續台灣──生態保育與國家發展」；大部份 e5 人long2 用華語發言，kan-taN  有一位澎湖來 e5 陳--先生， 是用台語發言； 另外，我ma7 有發現一個ui3 嘉義Phoh-a2-kha來e5 sui2 koh kou2 -chui  e5 cha-bou2 gin2 -a2 ，口才chiaN5 好，我私底下 ka7  o-lo2 講i口才真好，若 e7-tang3 用台語講，iau2 -koh khah 好。Ti7 討論 e5 時chun7 ，i有提起這chan5 tai7 - chi3 ，i講i會hiau2 講台語，m7-koh i是原住民，i若講原住民語，驚講無人聽有，為著 beh 尊重少數聽無台語 e5 族群，所以i beh 用「國語」發言。 我絕對 m7 敢講i無原住民e5 血統，m7-koh，我相信i kap 我 kang7 款，上少有部份「漢人」 e5 血統；I beh 用 saN2-mih 話講，我並無反對，m7-koh soah 尾，i講為著 beh尊重少數聽無「台語」 (Holo話) e5 人， 所以i用大家 e5 共同語言 --「國語」來講。Che hou7 我感觸chiaN5 深，i e5 講法，我真phaiN2 了解； 照講生態m7 是 kan-taN 講自然生態 na7-tiaN7 ，ma7 應該包含社會生態；我承認少數人有需要尊重，m7-koh，多數人kam2 tioh8  m7 免受尊重？過去少數人 kam2 bat 尊重過多數人 e5 族語？親像 an2-ni，多數人 e5 族語，已經 hou7 人壓 kah be7 起身 --a， kam2 有人 teh 重視、保育？我 m7 是講 kan-taN 「台語」重要，台灣各族群 e5 族語，包含客家話、原住民語，long2 真重要，chia e5 族語，long2 已經kiong7  beh 絕種--a； 這款語言生態，kam2 tioh8  m7 免保育--le？Bat 有一位ui3 CANADA tng2 --來 e5 台僑醫學博士--- 陳雷先生，i ma7 是一位真出名 e5 台文作家，用台文寫講：台灣用 ti7 「環保」 e5 錢， 照人口比例，ti7 世界是排有著等--e5，m7-koh 環保成績ma7 是世界排有著 e5 bai2，到 taN 已經無「環」thang「保」--a，因為long2 總破壞了--a。I建議環保署/局應該改做「環造署/局」—— 「環境再造署/ 局」，重新製造適合人 toa3  e5 生態環境。I koh 講tng2 --來台灣真chio2 聽著人講台語， 想講是行m7 tioh8 國--le ， ma7 建議比照以早「國語推行委員會」 e5 模式，設立「語保署/局」，來保護台灣各族群 e5 族語；各族群chiah be7 遭受著台灣平埔族 kang7 款滅族 e5 運命。
我提案表達以上 e5 觀念了後，觀察各種 e5 反應，e7-sai2 講真chio2 人聽無我是 teh 講siaN2 ；Soa3--落來 e5 反應，正面--e5 是有一koa2 教授開始用部份台語來表達意見，m7-koh 聲勢無大。另外有部份人發言，講台灣若需要共同語言， in 建議選擇 e5 順序是英語、華語、日語，雖然我知影in 無kai3 贊成我 e5 意見，總--是 ma7  m7 敢反對；其實，in e5 意見我ma7 無反對， m7-koh這場議題──「從社會文化談永續台灣」 e5 主持人杜正勝先生 (中央研究院歷史語言研究所所長 ) 有意見； I講：過去獨尊「國語」 e5 錯誤政策，造成今a2 日有che7 -che7 人犯著失語症，這款情形必需改正。I e5 觀點是任何人long2 有義務ka7  ka-ki7 e5 族語留--落來， 傳 hou7後代； 任何人ma7 long2 總有權利講ka -ki7 e5 族語，別人若聽無，m7 是你 e5 責任，是in e5 責任。Ti7 台灣這te3 土地所有 e5 人，long2 tioh8 -ai3 有這種觀念chiah tioh8 。
Che7-che7長期為台灣phah 拚 e5 「民主」人士，beh chhoe7 幾個人有以上e5 概念？以前 in 講台語來得著lan2  e5 選票， Chit-ma2 in 大部份long2 算是檯面上 e5 頭人--a； 便若「甘蔗頭」( MAI-KHUH) tu 到 in面頭前 e5時chun7 ，就台語放 be7 記了了，開始咬唇捲舌，講hit 款無siaN2  lian3-tng2 e5「國語」，in e5 理由是：「語言只不過是溝通的工具而已」；Ma7 有人講：對 in chia-e5 人來講， 「語言只不過是騙選票 e5 工具na7 -tiaN7 」。Kam2 an2-ni？

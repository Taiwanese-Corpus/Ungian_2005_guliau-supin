Gin2-a2時chun7 e5 tai7-chi3

陳桂容
自細漢我就真好命，日子過kah真khuiN3-oah8,因為我出世ti7 一個 富戶人e5 大家庭。厝-- ni e5大大細細，long2 認真phah拚，tioh8 作田ma7 tioh8 做生理，做生理真無閑，無閑kah連gun2 gin2-a2 都愛tau3 kha手。
我是a公、a-ma2 e5 大cha-bou2 孫a2,ti7 gun2 老pe7 老母十七八歲e5時chun7 ，就來落塗出世，m7 -chiah a公、a-ma2 對我特別疼惜。尤其是a-ma2 ，到kah chit-ma2  iau2 時常提起：「你--ou ！Iau2 是幼嬰--a e5 時，就kah a-ma2 做夥睏，半暝a2 若是ma3-ma3 hau2 ，a-ma2 long2 ma7 peng2 出老奶脯來hou7 你suh，一直suh到你斷奶chiah無koh  食！」Tak8 pai2 long2 an2-ne講，實在厭氣。
想起gin2-a2 時代，kah a-ma2 tau3-tin7  ti7 灶kha煮食e5 情景，就像電影kang7 款一幕一幕浮tiam3目chiu前：有一pai2 ti7 過年前幾工，a-ma2 ti7 灶kha teh炊粿，我就ti7 a-ma2 e5身軀邊toe3-chiuN7 -toe3-loh8,不時問a-ma2 tioh8 chhong3 siaN2-mih khang-khoe3--無？A-ma2 chiaN5 好性地，long2  m7驚我ka7 纏，i 若叫我theh8  hau7-hia，我soah giah8 飯le7  hou7--i ；a-ma2 叫gun2扛lang5-sng5,gun2就theh8 米thai ；i 叫gun2  giah8  火ngeh ，gun2就giah8 鐵鉤a2    ，每一pai2 giah8 m7 tioh8 --去，a-ma2 就大大聲ka7 gun2  講：「M7 是--la！M7 是--la！Koh  去chhoe7！」long2 be7  siuN7 氣。
Gun2 tiam3 灶kha seh8 來seh8 去，seh8 kah頭昏昏腦鈍鈍，m7 知beh去toh-ui7 chhoe7,hit-e5時chun7 我long2 an2-ne想：有影chiaN5 頇顢，a-ma2 交帶e5 tai7-chi3 na2 會做be7好勢，kan-taN 坐tiam3塗kha tau kek散散，無愛koh  chhoe7,a-ma2 看著an2-ne，就tiam7-tiam7 ti7 邊--a笑kah嘴a2 裂sai -sai。Iau2-koh  有一件真趣味e5 tai7 -chi3 ，大概是發生ti7 beh讀冊晉前，有一工，toa3-tiam3社頭舊社e5 表姊來gun2 tau chhit-tho5,i ka7 我問講：「Lin2 chia e5 oh8-a2 tiam3 toh-ui7 ？」gun2  就chhoa7  i 去菜市a2 看人teh賣o-a2,表姊講：「M7 是chit款o-a2--la！」ah無？…ah！我知--a！Gun2 liam-mi chhoa7  i 去gun2  田--ni，看ou7-a2 園e5 ou7 -a2 ，chit時陣，gun2 兩人大目看細目，看過來koh看過去，實在chiaN5 離經笑死人。無i 法，最後表姊chiah   koh  問我：「將來你beh去toh-ui7 讀冊？」原來表姊beh問--e5 是學校e5 oh8-a2 ，m7是beh食e5 o-a2 ，iah是田裡e5 ou7 -a2 ？Thai3 會知？Gun2 tau好額是好額，khah早庄kha人也無人teh讀siaN2-mih幼稚園，na2 會知影oh8-a2 是hong5讀冊e5 所在。 
想起gin2-a2 時代實在chiaN5 心適，ma7 chiaN5 hou7 人懷念！
 ps:變調e5 部份學--起來感覺chiaN5 食力，是m7是請老師koh 再詳細講--一pai2 ，可能有影像老師你所講--e5,chit部份特別phaiN2 學，你用真大e5 苦心，費真che7 e5時間chiah hou7 你學會曉，若an2-ne就勞煩老師，將這個經過講hou7  gun2 做參考，也thang指點gun2會tang3  ka-ti7 chhoe7 著一條門路，感謝！

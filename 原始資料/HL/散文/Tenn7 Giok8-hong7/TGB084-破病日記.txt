破病日記
Giok8-hong7/鄭玉鳳
赤iam7-iam7 e5日頭
點toh8生命e5源頭
軟sio5-sio5 e5身軀
擋be7 tiau5發燒e5溫度

看tioh8清文燒hut-hut tu2出版e5小說集《虱目仔e5滋味》, 內底有1篇〈生kap死e5 Melody〉, 讀了我有真深e5感觸kap體會. 小說主角阿卿, 遭遇真悲慘, 原本美好e5前程, 因為破病, 人生就開始變色. M7-tann7訂婚e5 cha-pou人毀婚, koh出國pang3-sak i kap原本e5承諾. Chim-chiok想--起-來, chit種e5人生遭遇, tng li2面對生死關頭, siong7需要愛人e5關心e5時, soah得tioh8真殘酷e5回應kap對待, hit種e5遭遇m7知beh怨天iah是beh怨地? 山盟海誓若tu2 tioh8殘酷現實e5考驗, to7知是真是假? 人生有時chun7 to7是e7 tu2 tioh8 li2無法tou7計算e5 tai7-chi3發生, 今a2日風平浪靜, siann2人知bin5-a2-chai3 e7起風颱? 破病就是siong7普遍e5意外, 雖然阿卿是小說內底e5人物, m7-koh i e5遭遇to7活跳跳ti7現實e5社會tu2 e7 tioh8, ma7 e7出現ti7 lan2 si3-khou-lian3-tng2 e5親chiann5-gou7-chap8--nih.

故事e5主角tai3 tioh8『紅斑性狼瘡』(SLE), kap goa2 chit-ma2 tioh8--e5是不止a2接近e5病, long2是『免疫系統』出問題e5病. Goa2 ti7 2000年joah8天, 證實得tioh8『肌無力症』(MG), m7-koh症頭ti7 khah早1997年to7出現--a, kan-tann是症頭iau2無嚴重, ma7無明顯, to7 1冬過1冬到完全發病, chiah知tai7-chi3大條louh. Koh-khah衰--e5是koh tioh8『類風濕關節炎』(RA), 1種「be7死e2癌」, 真正是人若衰, 種pu5-a2 iah8 e7生菜瓜. Ka-chai3生ti7醫學發達e5現代社會, 發明e5藥a2 hou7人chiah8 thang3海--e5, 若是li2 e5八字有夠重.

Goa2 kap主角無kang7款--e5是goa2破病chin3前to7結婚--a, goan2頭家根本to7 be7-hu3後悔, koh goa2 gin2-a2已經生--落, hou7 i無法tou7變khiau3, 橫直i to7是ai3負責到底, 只好認--a, chit點goa2真清楚. Ka-chai3 goa2 e5病是嫁ang了chiah發病, 若無ti7婚姻chit條路, 一定ma7親像故事內底e5主角, ai3面對殘酷e5社會現實.

身軀e5病疼無算siann2-mih, siong7艱苦--e5是心理精神上e5折磨kap壓力. 過去學生時代, goa2 to7是愛運動e5 gin2-a2, 走sio-jiok,『吊單槓』, hou7人e5印象to7是粗勇粗勇a2 koh活跳活跳. 想be7到chiah kui2年e5時間, goa2 to7 ui3 1隻活跳e5「鹿a2」變做1隻『趴趴熊』, 連一般人普遍時a2 siong7基本e5動作: 行, 走, 跳, pe5, long2變做chiok chiah8力, chit種「無力感」是chiok大e5打擊. 30出頭e5人, 拖tioh8 70外歲人e5體力, tai3 tioh8 chit種病e5好處是提早體會做「老人e5滋味」. 好lih-ka-chai3西方有出高人(ko-jin5)發明『大力水手的波菜(大力丸)』kap美國仙丹, hou7 goa2 koh e7-tang3維持基本e5生活能力, 雖bong2有be7-chio2 e5副作用ai3忍受kap承擔, m7-koh he ma7是不得不e5選擇. 病久--a, 對生死有khah開闊e5想法, ma7學e7-hiau2 ai3擔輸贏, che算是1種不得不e5成長.

2006.08.14

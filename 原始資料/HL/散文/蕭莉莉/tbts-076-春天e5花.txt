春天e5花			蕭莉莉

我tu2 tui3台灣過來，台灣chit ma2是春天。陽明山規山e5花開kah足sui2，我e5媽媽選ti7這個日子來離開，相信是上帝替伊選e5日子，媽媽真親像春天。媽媽e5笑聲是春天e5溪水，chiah-nih開朗、樂觀，hou7人聽了真歡喜。媽媽e5歌聲是春天e5鳥仔，規日teh唱，唱無停，唱kah真快樂。媽媽e5感情chiah-nih豐富，不管是對人抑是做代誌，攏是用伊全心全意e5感情，親像春天e5花蕊，用in全部e5性命teh開花。
	人講一個藝術家一定ai3有豐富e5感情。媽媽就是一個藝術家，伊tui3台北第三高女畢業了後，就去日本東京體育音樂大學讀冊。伊ti7大學四年內，非常拍拚。伊tui3 m7 bat摸過琴，學到會曉彈世界名曲。媽媽真愛跳舞，大姨ma7講，媽媽e5國際標準舞有職業e5水準。伊上大e5天份是編舞劇。有時為著編舞劇，規日聽音樂，靈感一來，半暝peh起來，比看mai7趕緊寫落來。媽媽編e5舞劇，真現代，有創意，有藝術e5眼光。
	伊大學畢業了後，去京都e5女子學院做講師，後來轉來台灣，ti7長榮女中教冊。Hit時長榮女中英國籍e5女校長，真欣賞媽媽，推薦伊去英國進修，因為阿媽保守反對才去無成。Ti7長榮女中教冊hit段日子，媽媽有真che7好朋友。伊kap後來長榮中學e5校長劉子安先生，台大e5張采湘教授，koh一寡當時e5少年人常常做伙peh山，in去peh幾na7擺玉山。Hit時e5玉山猶無路，in to7家己開路、peh山、hip相。轉來了後、家己設暗房，洗相片。In e5生活充滿文化kap藝術。
	對一個愛藝術e5人，灶腳e5代誌就真食力。媽媽bat對我講，伊做一個家庭主婦實在真無彩。爸爸對媽媽e5疼，媽媽ma7真清楚。伊做一個主婦比別人koh khah拍拚。媽媽生阮e5時，因為年歲khah大，阮三個囝仔體質攏無好，媽媽chhoa7阮比別人加倍辛苦，但是伊教阮真che7道理。細漢e5時爸爸不時出差，無ti7厝，伊ka7阮講，恁第一ai3感謝e5是上帝，第二ai3感謝是爸爸e5辛苦。因為按呢，結婚了後，我會曉體貼尊重我e5翁婿。媽媽kap我e5阿嬸、阿姑，感情攏真好，親像親姊妹。細漢阮認為是當然，大漢才知影beh做到chia真無簡單。
	媽媽是有福氣e5人，伊上大e5福氣就是認bat上帝，也因為按呢，伊be7欣賞這個世界。伊食物，穿衫過日子攏真簡單。Ti7新竹e5時，爸爸有參加扶輪社。Hit時伊kap許金德先生、嚴家淦先生，koh一寡有名人士e5夫人，大家攏有鬥陣。Hit時陣新竹女中e5女校長曹金英女士bat講，ti7 chiah che7夫人內底m7 bat掛珠寶e5，只有伊kap蕭局長夫人。媽媽無欣sian7這個世界，ti7基督e5路，伊行了真歡喜。
	媽媽第二大e5福氣是認bat咱多倫多教會e5兄弟姊妹。這段日子，不管透風落雪，不管路遠，恁攏不時去探訪伊，飼伊食飯，ka7伊安慰，m7驚麻煩。恁做ti7我媽媽身軀頂e5，上帝攏會記念恁。媽媽帶著大家e5疼去上帝e5厝，伊會真平安。
	我ti7 chia介紹我e5媽媽，我感覺我是一個真幸福e5囝仔。

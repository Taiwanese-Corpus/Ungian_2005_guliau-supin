感恩
倪寶玉(內政部彰化老人養護中心)

      我是一個庄腳查某gin2-a2，1951年出世ti7鹿港海邊a2 e5一個庄頭，因為頂面有三個兄哥、一個大姊，下面有一個小弟，厝內又koh散赤，所以父母kan-na hou7阮讀到初中出業，tio7無繼續讀冊。後--來去公路局服務食頭路，chiah日--時做工，暗時讀夜間高中。這段時間雖然真艱苦，試過各種e5鹹酸苦chiaN2，m7-ku2感覺chiaN5有意義。會記得有一擺，放學beh轉--去，be7赴坐學校e5交通車，只好去等公共汽車，等規半晡攏等無車。這個時陣，tu2好有一個查甫同事，ma7是仝款讀夜間部大學，taN5放學經過chia，看我一人孤單ti7車牌a2 leh等車，就順續載我轉來彰化。
       Hit當時，gong7-gong7 m7知影hit個同事是teh合意我，thiau-kang chhoe7機會kap我接近講話，載我去四界chhit-tho5。經過5年e5交往，我發現也已經合意這個少年家。這中間，雖然有真che7媒人來講親成，我ma7了解這個少年家in tau無好額，頭嘴koh che7，兄弟姊妹攏總有8個，我猶原m7管父母e5阻擋，堅持beh嫁這個少年家。
        1975年結婚以後，猶原ti7公路局彰化站做售票員，三 年後生第二個gin2-a2，tio7辭頭路tiam3厝裡規心顧kiaN2。等候gin2-a2離腳手去讀小學e5時，chiah koh去空中商專進修。這中間服務過彰化基督教病院、幼稚園、證券公司。一直到1980 年，內政部彰化老人養護中心leh招考監護工，心內想講公家頭路khah有保障，就去應徵被錄取，就一直上班到chin2。
        空中商專出業2 年後，koh去讀空中大學，今年已經出業。目前翁婿kap gin2-a2攏ti7 國民小學教書，生活安定，感覺chiaN5安慰。真歡喜這擺靜宜大學ti7咱彰化市大竹國小開台語文研習班，hou7阮有機會來讀chiah-nih趣味e5母語。回想50幾年來，心肝底只有「感謝」兩字，感謝天、感謝地，感謝阿娘kap阿爸，感謝所有疼惜我e5人，ma7感謝刺激過我e5人，chiah有今a2日e5我。

（靜宜大學台語文讀寫彰化班學員作品：2001年）


Pi-thau5-poe3行踏
Bou7-chin

Tak8 kai2若去到1 e5 chheN疏e5所在, goa2 long2 e7想:「M7知toa3 ti7 chia--e5是an2-choaN2樣e5人? In long2 teh想siaN2?」想beh了解kap goa2 toa3 ti7無kang7所在e5台灣人, in e5生活kap想法. An2-ne e5想法tiaN7-tiaN7出現ti7 goa2心內.

雲林, 西螺, Pi-thau5-poe3, chiah-e5所在ti7今年熱--人chin3前, 對goa2來講, long2是真chheN疏e5地理名詞, kan-taN phou2-phou2-a2知iaN2雲林是農業為主e5縣市, 總--是, chia e5人, chia e5故事, goa2 long2無了解.

2004年熱--人, goan2來到雲林縣e5 Pi-thau5-poe3辦台語生活營, 想beh ui3「社區」kap「產業」e5角度, 來了解在地e5人kap生活.

日頭赤iah8-iah8 e5 6月天, goan2 ti7西螺e5街a2路si3-ke3看, ti7 Pi-thau5-poe3社區行踏.

Chia e5人口一直搬徙tui3外去, 留ti7 chia--e5 khah che7是老人kap外籍新娘. Ti7有真che7稻a2田kap菜園e5 Pi-thau5-poe3, in是維持傳統農業siong7重要e5角色. 5 kang e5行程中, goan2有機會thang好行入去菜園, 看第1線e5 choh-sit人an2-choaN2 khau菜洗菜, goan2 ma7實際參與kap chih接, 聽tioh8 in siong7在地e5心聲.

生thoaN3 ti7雲嘉南地區e5農民, 是台灣現此時農業發展e5重心, m7-koh農業政策e5執行, 無考慮tioh8 choh-sit人實際e5經驗kap需求. 田邊洗eng3菜e5 a伯大聲hoah出:「讀冊m7-thang讀去kha-chiap-phiaN!」Siong7基層e5農民kap政策制定者之間, 是離kah hiah-ni7-a2 hng7!

農業政策應該以choh-sit人做主體, hou7貼近土地e5實際參與者, 有權利決定ka-ti7生存e5問題.

「社區」e5發展kap營造ma7 kang7款, 應該ka7決定權還hou7 chit e5社區, hou7社區自主e5意識ti7民間puh-iN2, hou7人民e5心聲有thau2放e5空間, 透過對家園e5整理, 對公共事務e5參與, 用做決定e5經驗來累積ka-ti7, 成全ka-ti7 e5時chun7, ma7成全社區.

Ti7 Pi-thau5-poe3行踏e5期間e7-tang3發覺, 延續過去kap現代性命力, 連繫社區性命共同歷史記ti3--e5 to7是「故事」e5存在.

「故事」hou7人kap人感情kiN5 sio-oa2, ma7 hou7社區tin2動--起-來. 講故事--e5 kap聽故事--e5, hou7百外冬e5古厝活--起-來, hou7田岸邊e5 soaiN-a2樹有性命, 歷史e5記ti3 kap經驗, 透過故事流傳, 歷史e5教示ma7透過故事講hou7 lan2知.

有故事e5所在to7有特色, 有故事e5人to7有活力. Ti7 Pi-thau5-poe3社區聽tioh8 hiah-ni7 che7故事, ma7 hou7 goa2想beh tng2去故鄉chhoe7 ka-ti7故鄉e5故事.

Ti7 Pi-thau5-poe3 chit choa7行踏, 看tioh8真che7有故事e5人, 聽tioh8真che7基層e5 hoah聲, 無論是豆ki皮工場e5印尼新娘, 洗目chiu e5 a伯, 田底e5 choh-sit人, kam2-a2店Ou-eng姐--a2 e5 chhi3-khak粿, khau heng7菜e5 a姨, 洗eng3菜e5 a公, 坐ti7亭a2-kha peh phok-a2籽e5 a-ma2......熱情koh溫純e5人, long2是chit te3土地siong7 sui2 e5光景, in ma7是goa2今年熱--人siong7深e5體會.

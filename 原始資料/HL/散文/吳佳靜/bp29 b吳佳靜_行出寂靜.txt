台語新選組
		行出寂靜

吳佳靜
[Beyond silence]是1齣德國電影，Lala 是女主角，i e5 爸爸媽媽long2 是聽無e5 人，自細漢因為父母e5 關係，i 會sai2 ka7 手語比kah chiok 好--e5,i e5 爸爸媽媽講若無Lala，正經m7 知ai3 an2-choaN2 chiah 好。舉例來講，in 爸爸問--i：「落雪是siaN2-mih 款e5 聲音？」你koh 會看著Lala坐ti7 電視邊--a，teh 替in 媽媽翻譯連續劇e5 對話。除了che 以外，i ma7 時常做i pe7 母kap 銀行職員iah是老師之間e5 溝通，雖然有時chun7 會ka7 無順i 意e5 話自動thai5 掉，但是i 實在是1個乖巧e5 cha-bou2 gin2-a2。
有1年e5 Christmas，Lala e5 a姑將ka-ti7  e5 烏笛a2 送--i ，自hit 時起，Lala 就開始發揮音樂方面e5 天份，但是事實上m7 是hiah 單純--e5,因為有1個in 爸爸kap a姑之間e5 無爽快藏ti7 內底。
你有看過聽be7 著聲音e5 人特別使用e5 教堂--無？kui 間教堂內底，雖然管風琴iau2 是teh彈，但是牧師用手語講道，tak8 個用手語唱聖歌。這個社會，雖然弱勢是佔少數，但是in kang7 款希望會sai2 過好日子，準講tak8 個有心，tioh8-ai3 去照顧in e5 需要，hou7 in e5 生活盡量利便。
有1年e5 熱天，Lala 為著準備音樂學院e5 考試，搬去kap a姑toa3 ，beh 去chin3 前，溫柔e5 媽媽對 i講，細漢e5 時，i kioh是每1個人大han3 以後就會曉唱歌，時常提梳a2 ，當做是Mai-khuh，khia7 ti7 鏡e5 頭前表演，希望會sai2 唱歌e5 hit 工趕緊來。對lan2 來講，唱歌是1件簡單e5 tai7-chi3 ，但是對in 媽媽來講，竟然是ai3 慢慢殘忍e5 知影：i e5  願望永遠無法tou7 變成真--e5。
這齣電影無一直強調這koa2 人有joa7 可憐，只是ka7 in e5 生活hip--落來，其實in 無需要lan2 e5 同情，但是一般人ai3 去了解koh 體諒in e5 生活。可能導演koh 有beh ka7 lan2講1 件tai7-chi3:音樂不止是好聽e5 聲音nia5,是1款an2 心內e5 感受，用心chiah 是重要。  

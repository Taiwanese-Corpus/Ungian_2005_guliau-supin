台語新選組
Hit 工暗時
吳佳靜
Hit 工半暝，按燒hoang3-hoang3 e5 棉被so5--出來，輕聲ne 腳步，行出房間，去泡1kou2 水蜜桃口味e5 茶，心情kap 9月天kang7 款，iau2 是hiah-ni7 hip……。
「日記是用來記心情--e5,無想beh 記tai7-chi3 是an2-choaN2 發生--e5。」
會記得你an2-ne ka7 我講。
Aih！你到底teh 想siaN2-mih ？我感覺真m7 值，竟然ai3 用這款phiat 步來了解--你，陪--你e5 這段日子，孤單、寂寞這款感受怎樣會一直出現--le？我ti7 你e5 心內kam2 chhoe7無1個位？你想beh ka7 ka-ki7 封--起來？Hngh！Kioh是我是溶冰e5 hit pha 火--le？
貓a2 e5 目chiu ti7 無月娘e5 暗暝是hiah-ni7 明，ma7 是謎：清楚，m7 koh ioh long2 無，hiong5-hiong5-a 看--著，chhan 像hou7 1chun7 割--人e5 冷風掃--過。你--ah，有siaN -mih be7-tang3 ka7 我講--e5 le？
「人long2 是無依無oa2 來到這個世間，上尾koh 1個人離開這個世界。愛情e5 意義就ti7 chia ：人long2 需要伴，牽手為理想phah 拚，尤其ti7 失去勇氣kap 熱情e5 時，會tang3 有人互相tah tah、惜惜--le，就有法tou7 繼續衝--落去。無m7-tioh8,lan2 2個人對未來有共同e5 理想，我ma7 承認，幾lo7 pai2 是你hou7 我有希望，將1teng5 kham3 1teng5 e5 目屎chhit hou7 ta，平靜khia7 --起來。但是最近狀況變--a，雖然hiah-ni7 oa2 行ti7 kang7 1條路頂頭，2個人kam2 teh 看kang7 款e5 方向？形體上e5 接近kam2 有lou7 用？」
我上好e5 朋友，你走去toh--a？
Tam--1嘴，茶已經涼--a，我e5 心ma7 涼--a……。 


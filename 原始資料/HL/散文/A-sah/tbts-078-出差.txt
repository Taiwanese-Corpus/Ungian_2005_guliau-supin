                  出差		A-sah 
   
	舊年有一cham7， 我tak8禮拜攏著ai3去美國出差，常常ti7禮拜下晡離開，拜五暗才轉來到厝。按呢chong5來chong5去，m7-taN7真thiam2，也感覺真無安定。
阮e5公司是ti7三年前hou7一間美國e5大公司買去。大間公司食細間公司，ti7北美洲是真正常e5代誌。這間美國公司是一間跨國公司，資本真大，除了加拿大以外，英國、法國、比利時、荷蘭等等e5國家ma7攏有伊e5分公司。公司換頭家，走be7去ai3大改組，大變動，員工e5士氣受著真大e5影響。加拿大chia e5主管除了是tui3美國新調來以外，公司也大裁員，真che7人失去頭路。
阮這個部門，雖然khah好運，頭路無無去，m7-koh chit-ma2著ai3直接受著總公司相關部門e5指揮，變做是人e5新婦仔，失去家己e5自主權，人若叫你做啥，你著ai3做啥。
Chun5年e5年底，我e5老板問我講：「美國總公司當teh欠人，你敢會tang3去ka7 in鬥腳手三個月？」我想想leh，公司改組了，有機會去美國熟sai7 hia e5人，瞭解hia e5業務ma7是真好e5代誌，而且三個月真緊to7會過去，所以就按呢ka7答應，唯一e5條件to7是公司ai3允准我tak8禮拜轉來厝。
其實我m7是一個真愛離開厝e5人，我khah愛每日照時間上下班，轉來厝了後做家己愛做e5代誌，抑是規暗khut tiam3電腦頭前，這款e5生活方式對我來講是khah適合e5。過去我雖然有tang時ma7著ai3出差，m7-koh時間攏真短，teng7加一禮拜。
阮e5總公司是設ti7 Georgia州e5 Atlanta，離Toronto飛機ai3飛兩點外鐘。Atlanta是美國南部e5一個歷史城市，hia有南北戰爭留落來e5痕跡，有名e5電影「Gone with the Wind (飄)」 to7是ti7 hia拍e5。今仔日e5 Atlanta是真che7大公司總部e5所在，Coca-Cola kap CNN電視網e5總部攏是設ti7 hia，四年前e5 Olympic運動會to7是ti7 hia舉行e5。Atlanta是水蜜桃e5故鄉，真che7街路攏是用peach來號名。
我是ti7舊年e5一月中旬開始去出差e5。Tu2到Atlanta，感覺天氣真好。美國南部e5寒天，be7寒ma7 be7熱，清涼清涼，非常爽快。出去外口，一領薄薄e5外衫to7會使，kap Toronto比起來，實在差別真大。一月e5 Toronto有冰ma7有雪，零下20度C e5溫度是非常正常，ti7這個時陣出差，感覺時間選了真tioh8。
 因為我是長期出差，公司替我租一間A-phah-tou3 (公寓)，無toa3 tiam3旅社，一方面是價數khah俗，另外一方面是beh轉來厝e5時，行李m7免check in、check out , 加真方便。A-phah-tou3是稅ti7 Atlanta北旁Buckhead e5所在，chia是Atlanta郊外上好e5地區，環境清幽，治安be7 bai2，無美國大都市e5問題，上班離公司駛車20分鐘to7到，算真方便。A-phah-tou3 e5設備真好，內底有房間有客廳，有膨椅ma7有電視，be7輸旅社，另外koh有冰箱、爐、碗盤、食飯桌、洗碗機、洗衫機，tak8項攏真chiau5全，非常舒適。
雖然A-phah-tou3有廚房e5設備，m7-koh家己一個人pin7-toaN7煮食，beh hak油、鹽ma7真費氣，所以我攏無用著，冰箱內底ma7不時空空。反正是公司出錢，我三頓攏ti7外口解決，所以有機會thang試各種無仝e5料理，但是對有歲e5人來講，tak8日食餐館，並m7是真健康e5代誌。
我暫時ti7美國工作，薪水照常由加拿大e5公司付，than3 e5是加幣m7是美金。加拿大一般e5薪水比美國khah低，我有去hou7公司phiN去e5感覺。公司雖然著ai3付我e5食、toa3，每禮拜來回e5機票kap租車e5費用，m7-koh對公司來講，是猶算真會ho5 e5。因為臨時beh chhiaN3有實際經驗e5人，入去了後m7免訓練to7隨時會tang3開始工作，實在是真phaiN2 chhoe7。
美國kap加拿大雖然有自由貿易e5協定，m7-koh美國移民局對加拿大人去美國工作，管制真嚴。美國e5海關就近設ti7 Toronto e5機場，直接ti7機場to7會tang3過美國關。頭幾禮拜過關e5時，我ka7 in講是beh去美國總公司開會、受訓，出入攏無問題。第四禮拜，移民官感覺奇怪，我na2會tak8禮拜出出入入，我只好照實講是公司臨時派我去美國工作三個月。按呢講了，隨時be7 tit8，移民官chhoa7我入去移民室，na2親像是tu2著犯人，問東問西，做記錄兼錄音，態度koh真bai2。伊講，你今仔日be7使入去美國，你轉去叫恁公司出一個證明，說明是按怎be7 tang3 tiam3美國chhiaN3人，一定ai3調你去e5原因。
Hit禮拜，我只好留ti7 Toronto。美國e5公司也真著急，趕緊寫一張beh hou7移民局e5批，也chhiaN3律師替我準備申請工作簽證e5文件，寄來hou7我。第二禮拜，我theh8 chia e5文件，去機場申請簽證，才無事通過，一簽to7 hou7我三年e5 L1工作簽證。Hit擺了後，我通關攏無問題，m7-koh對移民官產生真bai2 e5印象。
我ti7美國e5 khang-khoe3相當無閒，壓力ma7真大。每日透早出門，到暗暗才離開公司，時間真長。暗時是上蓋稀微e5時陣，孤單一人e5滋味無真好過，A-phah-tou3雖然舒適，總是m7是家己e5厝，m7-taN 無人thang講話，無正常e5家庭生活，ma7無法度做想beh做e5代誌。Tak8暗the tiam3膨椅，na2看電視na2 tuh-ku是唯一e5娛樂。
我每禮拜歇睏攏會轉來Toronto，轉來冰雪e5所在，chia天氣雖然寒冷，m7-koh轉來到厝，心情隨時thau2放，感覺加真輕鬆，家己e5厝總是khah溫暖。我經常是拜五下晡早早to7離開公司，趕去機場，轉來到厝已經暗時8、9點，時間浪費真che7。禮拜下晡beh koh出門e5時，人to7開始鬱卒，對出差愈來愈感覺厭sian7。
公司e5 khang-khoe3真phaiN2按算，本來講好e5期間是三個月，結果khang-khoe3愈做愈che7，一延再延，到六月才結束。這中間，我雖然bat有幾禮拜留ti7 Toronto，m7-koh生活上，感覺非常be7安定。特別是對一個有家庭e5人，長期e5出差確實是真困難e5代誌。經過這幾個月e5經驗，以後若是koh有這種e5機會，我想我是be7 koh去答應lah。

人生自古誰無死
黃傳家

彼一工e5早起時，chit間國中e5三年五班，拄好咧讀「華文課」，進度是教到文天祥e5正氣歌。
資深e5班導師，伊e5名叫做胡溪凡，是一位純純正正e5「山東大老鄉」，若是講著伊e5做人，真正有影是忠直兼老實；若是做代誌，勤快又閣拍拚是通人知，認真講：咱e5教育高層有需要給伊好好也頒獎表揚chiah是應該。
胡老師毋但給教冊e5規矩定到足嚴格，尤其是伊閣身懷絕技，練到一門爐火純青「一指神功」e5獨派招數，若是予伊拍著，好好衫隨著變做桌布。所以伊e5真名正姓，人早to7攏總未記得了了囉！不過，若是提起著「烏雞丸」chit塊金字招牌，噢！夭壽仔會驚死人，實在是頂港強強滾，下港炒米粉，連拄chiah出世e5紅嬰仔囝聽著，嘛會起加lun2恂。
胡老師便若徛上臺仔頂，毋但是足認真咧講課，而且是講到嘴角全全波，竹篙tau3菜刀，san2肉參米糕，好食又閣未臭臊。
當伊講到文天祥彼首正氣歌「人生自古誰無死，留取丹青照．．．」e5時陣，一下taN頭，雄雄看著坐佇第五排彼個真愛睏－秦艾昆同學拄也好佇咧夢見周公，按呢猶無打緊，上界離譜e5是伊閣睏到未翻身，續落去嘴瀾水是一直chhap8 chhap8 tin。
喔！胡老師無看猶無代誌，看一下是足受氣，即時火熱心狂跳起來chong5,伊想講「俺老身e5徛tiam7台仔頂，chiah呢辛苦咧教冊，而且教到滿身流澹汗，iah 你chit個猴gin2仔疕，坐佇椅仔頂秋凊納涼，閣睏到會流嘴瀾，有夠好大膽，實在siuN ham3 a3。」
即時，胡老師依照慣例，施展著伊e5獨派絕招「一指神功」，給一截粉筆提起來，隨用「神指」tiak出去，果然是好厲害e5紅蚼蟻，會行會趖閣會peh崎，會chhoe7物夯貨佮走相掠。彼截粉筆予胡老師用一指神功彈出去，就無歪無斜，拄也好準準khian著真愛睏伊嘴角頭e5彼ko5嘴瀾。

古早人咧講：「嚴官府出厚賊；若嚴先生to7出阿堣ㄨF。」這句咱祖先自古早流傳落來e5名言，雖然並毋是百分之百e5準確，不過若以現代所注重是「愛」e5教育來看，佮「人性管理」e5地位角度做比較是相當接近。
佇即馬chit種講求人權自尊佮民主自由e5意識前提之下，咱e5教育方式，是以關心取代指責、以鼓勵轉換處罰、以勸導改為拍罵，按呢有可能較會得著接受佮認同，獲得圓滿、融合e5效果。
續落去咱來看彼個真愛睏予胡老師施展著一指神功，用粉筆當做「飛鏢」khian一下，雄雄佇周公遐醒過來，一下緊張，嘛毋知欲如何是好？
chit個時陣，胡老師當然是無好面chhiuN給問講：「人生自古誰無死的下一句是啥物？」
真愛睏頭殼搔搔咧想了一睏也，親像是得道開悟了，雄雄足大聲喝講：『老師！我知道了，人生自古誰無“屎”，拉屎就要用“衛生紙”。』


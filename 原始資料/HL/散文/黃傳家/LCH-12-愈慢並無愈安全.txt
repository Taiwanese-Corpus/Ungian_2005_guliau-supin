

愈慢並無愈安全
黃傳家

阮兜是滯佇台中ｅ郊區，最近手頭實在是較「an5」。為著欲節省淡薄仔所費，所以出門只好改用「公車」來代步，雖然是有較無利便，不過攏是比用11號仔「步輪」ｅ有加好真濟啊，你講著否咧？
若是講起坐公車這款大型ｅ運輸交通工具，一般人攏是認為車速愈慢就會愈好勢，愈慢一定會愈安全。毋閣我所坐ｅ這班公車，卻是情形特殊，狀況不斷，假使你若是閣再用以前彼種古板ｅ思考方式佮想法，he道誠實是聽著牛母徛佇水溝仔頂放尿──大差咧囉！
因為這班公車ｅ速度已經有夠慢囉，未準時無打緊，而且一直發生意外ｅ事故，若不是給人撞倒牆圍仔頂，就是碰著電火柱仔；今仔日闖紅燈，明仔再就是撞安全島，乎所有坐這班公車ｅ人客，逐個攏嘛心驚膽寒phi7-phi7-chhoah，連公車ｅ公司也認為不可思議，所以也著成立調查委員會，斟酌來調查這件罕有ｅ怪代誌。
經過一番深入又閣詳細ｅ調查佮分析，結果發生事故ｅ真相亦已經明白清楚有結果囉。原來，所有坐這班公車ｅ人客，無論是上車佮落車，逐個人一定攏會問司機一句話講：「即馬是幾點啊？」

這個司機一方面欲開車，一方面閣愛應付人客詢問時間幾點啊，又閣愛注意所有人起落車ｅ安全問題，確實是有夠忝(thiam2)、有夠煩，規工無閒實在是一粒頭二粒大，這款壓力即大ｅ工課，若是未出差錯，即是奇怪。
公司方面為著欲徹底解決這個問題，真緊道佇駕駛台ｅ頂懸掛一個大時鐘，A想講：這個大時鐘一旦掛起去，所有起、落車ｅ人客攏會看著時間，毋免閣再麻煩司機，按呢，彼個司機老大哥道減輕壓力，專心駛車，從今以後，這班公車道會當走較平安，較順序囉。而且，人客著會當抱著：安心爽快免煩惱、歡喜快樂享成果ｅ心情來坐這班公車。
會用得講：公司做出這個決策，真真正正是一勞永逸、萬事ｏｋ，實實在在是一項「創新」ｅ好辦法。
毋閣，偏偏仔千算萬算to7毋值著「天一撇」。雖然這台公車內面已經掛著大時鐘，閣愈奇怪ｅ道是這班公車嘛是猶原慢分攏無準時，而且事故依然一直發生，狀況不斷，致使乎逐家大驚失色，毋知欲用啥物好對策。
上界可憐ｅ一個人，道是彼個司機老大哥，原來伊嘛想講：既然佇伊ｅ駕駛台頂懸，掛著一個大時鐘，已經是滿足人客ｅ需要，以後，逐家若是起、落車ｅ時陣，A看Aｅ時鐘，我駛我ｅ公車，只要我若專心駛車，負責給人客平平安安載到目的地，按呢我就盡著義務，完成責任。從此以後，一定有通好輕輕鬆鬆、爽爽快快ｅ過著好日子囉。哪會知影，天下間ｅ代誌，無奇不有，好孔亦是歹孔攏免相搶。
其實，會造成第二擺公車發生事故佮無正常，只有一個小小ｅ一句話，就是所有起、落車ｅ人客閣給司機老大哥問講：「恁這個時鐘有準亦無？」

‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾

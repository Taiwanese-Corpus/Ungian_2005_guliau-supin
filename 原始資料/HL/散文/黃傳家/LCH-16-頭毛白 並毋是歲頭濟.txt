

頭毛白，並毋是歲頭濟
黃傳家
佇幾工前，我的一個學生上課上到真無聊，欲坐又閣濟未稠，無張無弛的忽然間，就問講：「老師，你今年是幾歲？」
會記得聽人講：「人生七十才開始」。十歲的gin2仔才像拄出世，二、三十歲親像睏佇搖籃裡，四十、五十當幼齒，若我今年拄好才六十爾爾，根本都無算啥物，看著八十的人滿滿是，九十算來無稀奇，以前咱攏期待食百二，若即馬的人攏嘛向望永遠健康、幸福、平安閣如意，目標囥佇食到二百四。
毋閣彼個學生講：「老師，你的白頭毛若無chiah濟，會當少年二十歲，看起來一定是足迷人的。」
過去，看著一寡較有名望的學者、專家、博士、教授，大部份的人攏嘛有白頭毛，尤其是in的專業知識佮學術權威，一直使我深深的尊敬佮欣羨。同時，我認定「頭毛白，並毋是歲頭濟」，換一個角度來看，頭毛白應該是代表一個人傑出的成就佮有專業經驗的累積才著。
所以，佇he真早、真早以前，我就一直等候，等我若「頭毛反白的時陣」，就是我欲展現學術佮經驗的開始囉！等到這陣，我的頭毛真真正正已經白囉，所以我徛滯講台頂懸，給「柳邊求去地、頗他曾入時、英門語出喜...的台語發音系統」，真誠意、真自信給傳授落去，這就是我上界神聖、上界光彩、上界驕傲向台灣歷史佮所有同胞，做著上界有意義的偉大任務。


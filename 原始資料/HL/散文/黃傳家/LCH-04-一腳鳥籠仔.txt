一腳鳥籠仔

黃傳家

會記得我細漢的時陣，阮厝門口埕有一窟古井，逐工 e 透早佮下晡時，所有厝邊隔壁，街頭巷尾 e 阿嬸、阿姆、阿妗、阿姨仔攏會集合，來咧洗衫閣兼開講，真正鬧熱、也嘛真正趣味。

有一工，滯佇街仔尾彼個阿狗嬸仔，衫洗好就先欲走囉！其他猶未洗好 e 阿嬸阿姆仔就講：「阿狗嬸仔，小等咧啦！閣再留 tiam3 咧開講，咱逐家嘛較有伴。」

阿狗嬸仔就講：「未用哩啦，阮厝 e 彼個鳥籠仔破去啊，我愛趕緊轉去做一腳新的。」

喔！我彼陣聽到足歡喜 e，因為足愛飼鳥仔，拄好欠一腳鳥籠仔。就真好嘴講：「阿狗嬸婆仔，你若是做鳥籠仔，拜託咧，嘛順續做一腳互我。」

無想到第二工的透早，阿狗嬸仔就來阮門口埕。大聲喝叫：「阿家 e 仔，你 e 鳥籠仔做好囉！緊來提喔！」

當我足歡喜，走出去門口埕 e 時陣，三看四看都攏無看見有啥物鳥籠仔，干那看著阿狗嬸仔提一領用麵粉袋仔做 e 內褲互我。我實在是莫名其妙就講：「哪是這款 e 物件。」

阿狗嬸仔就講：「對啦！這就是『鳥籠仔』啊！若不相信，去問恁母仔就知影啦！」?
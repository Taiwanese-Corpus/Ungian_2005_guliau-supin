


騙人去死，免講道理
黃傳家

會記得細漢e時陣，阮彼個莊頭有流行一首囡仔詩謠，是按呢唸：「白賊七仔飼鳥鼠，鳥鼠偷食無情理，偷食拔仔放銃子，偷食龍眼放木耳，若偷食蘆藤就連鞭死。」
我較不才，不過我毋是白賊七仔，今仔日欲佮各位分享e就是：「騙人去死，免講道理。」這個主題e故事，實在曲折離奇真趣味，教化人心有意義；請恁逐家斟酌聽，即未陷眠拍著驚。
佇民國40年代，阮隔壁抵好滯一個刑事隊長，佇彼款專制e年代，做一個刑事隊長，伊e權威佮勢力，是比即馬e警察局長閣較威風。照理講：這個隊長是愛全力維護社會治安，真心保護善良百姓，負起伊e神聖任務，即是應該。
毋閣，真正可惜，一丈煞差九尺，伊續顛倒利用職權佮黑道勾結，狼狽為奸、專門恐嚇揩油，欺壓好人、冤枉無辜e百姓，變成地方上e大惡霸。所有知影伊e底ti3 e人，攏是咬牙切齒，詈伊緊死，毋通留滯世間食了米。
上介大條e代誌，就是有一個小司仔(小工友)阿清仔，逐工攏去隊長e宿舍整理環境掃厝內，後來續乎隊長誣賴做賊仔，共掠去關起來。
其實，阿清仔是一個散赤、老父早死e莊腳囡仔，生做忠厚古意、敏捷勤快，佇13歲未上就來刑事組食頭路，已經做三、四年e時間，即馬續乎隊長賴伊是偷提雞卵e賊仔，掠去關，又閣愛遭受央B打、灌水、燒腳底、研掌(cheng2)頭仔e重刑，真正有夠苦憐，實在使人同情。
當時e我，為著要替阿清仔脫罪，救伊出獄，想盡辦法來解決難題。好得佳哉！因為我原本就飼一大陣e鳥鼠仔，母e、公e、大隻、細隻，加加湊湊起來，攏總有30外隻，閣再配合Ae本性佮優點，經過二禮拜無暝無日e編組操練，結果，訓練出一隊身懷絕技，功夫一流，專門偷搬雞卵e鳥鼠「特種軍團」。續落去，對阮兜e壁角挖孔透過隔壁隊長A厝，乎這隊陣容堅強e特種軍團做通路。我所講：鳥鼠e本性，就是A愛偷物件，若是Ae優點，就是鳥鼠e尾溜真長閣有力，所以訓練大隻鳥鼠做先鋒，會曉偷開菜櫥仔門，然後，用尾溜加規粒雞卵捆起來撰絯，即搬落土腳。另外訓練較細隻e鳥鼠徛土腳來接應雞卵，閣愛用前腳加雞卵輪入去去孔內，就是按呢大、細隻鳥鼠互相支援，逐家合作，順利完成偷搬雞卵e工課，會用得講是：神不知，鬼不覺，乎彼個拍不見雞卵e刑事隊長氣到無頭殼。
人講：戇人戇福氣、燒香有保庇。抵好我e特種軍團訓練好勢，決定欲全力出戰e彼一暗，彼個刑事隊長嘛配合我e任務，稱(chhin3)真濟雞卵轉來囥。一不作二不休，我就指揮全軍出動，加所有e雞卵搬到清清氣氣，連一絲絲仔雞卵屎都無通留咧，乎彼個隊長，看著面色反黑，四肢無力煞暈倒落去。
等伊清醒過來，立刻了悟，回想著伊做刑事已經30外冬，所辦過e大條案件不計其數，乎伊判刑e人濟過千千萬萬，那會知影，干單雞卵拍不見e小寡代誌煞顛倒無法度排解，今仔日，彼個苦憐e阿清仔，明明猶關佇籠仔內，毋閣厝內底e雞卵仝款一直phang3見，按呢就會當證明一項代誌，證明阿清仔是無辜e、是受枉屈e，啊！天啊，世事難料，人生無常，實在無面子佮人展英雄。
彼個刑事隊長趕緊加阿清仔放出獄了後，留落一份遺書就吊tau7自殺，結束性命，乞求洗清伊一生業障佮罪孽。
原本，我訓練鳥鼠軍團去偷搬雞卵，只干單抱著一個單純e動機，就是欲解救阿清仔，會當趕緊恢復自由，實在想未到會喚醒著一個大惡霸，乎伊開竅頓悟、即時懺悔，以死謝罪。算起來，我是替天行善，做了一件大功德。
所以講：這個故事實在曲折離奇真趣味，教化人心有意義。各位好朋友啊！咱著愛疼惜別人那家己，就一定會平安健康食百二。
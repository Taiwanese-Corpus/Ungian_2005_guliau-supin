Call-in趣談
黃傳家

「我真頇顢講話，但是我真實在......」，相信各位好朋友，應該攏捌看過這這即廣告才著。
咱台灣九二一大地動前後e5腳兜仔遐，我嘛是佇民主電台主持過節目，大約有三年外e5時間。
若論起民主電台佮一般商業電台來做比較，Ae5經營方式，主持e5型態，完全大不相同，一般e5商業電台，是以廣告為主，Ae5電台本身，亦佮播音員主持人，完全愛靠銷售產品e5業績利純，來維持生活佮開支。
若是民主電台，就攏無商業廣告e5支援，完全愛靠有志同好，佮聽眾朋友e5熱心贊助tau3相keng7才有法度通好維持，連續發出正義e5心聲，所以講：欲經營民主電台，並毋是hiah呢也簡單e5代誌。
尤其佇民主電台播音節目e5主持人，完全攏是義務性質e5志工人員，A為欲給節目主持乎有聲有色，必須愛研究歸山坪e5資料，愛參考歸車庫e5檔案，不斷求新、求精、求實、求正確，來應付五色十花、匏仔菜瓜、各行各業各階層e5聽友現場Call-in，開講論問題兼ha燒茶，千萬毋通來出chhe5。
當然啦，佇長期主持節目e5過程，三不五時，嘛捌拄著聽眾朋友，出一寡也料想未到e5疑難雜症「考考你」，乎你臨時緊張到目屎澹目墘；嘛有e5問題心適閣真趣味，chit款問題一旦若給排解乎順利，所有e5成就to7是咱家己；猶閣有朋友，專工選出e5是刺佮chhoaN，彼款難度懸過山，乎主持人毋知欲按怎收攤。
偏偏也有一暗，是我主持半暝也11點至1點e5時段，徛佇12點遐，有一個80外歲e5阿媽Call-in給我講：咱e5節目確確實實有夠讚，乎伊聽著攏未懶，講伊是聽咱節目大漢e5,順續問我講伊盈暗睏未去，會tang3播一首歌乎伊聽否？
咱心內想講：若欲聽歌，chhoe7我to7著也啦！咱干那台語老歌e5 CD有千外片，其他有各種音樂旋律e5唱片不計其數，chhoan5到應有盡有，毋驚世事；有求必應，趴咧免驚著銃，毋過我給問講：欲點叨一首歌e5時陣，伊唯一愛聽e5,干那彼首「南無，阿彌陀佛」。


其中必有緣故，機關藏佇倉庫
黃傳家

緊張、緊張、真緊張，.........刺激、刺激、有夠刺激，.........
咱台灣有史以來頭一屆鄉土母語支援人員教學e5檢核考試，首先愛恭喜所有通過錄取e5好朋友，有恁長時間e5努力犧牲，過五關斬六將e奮鬥付出，才會當喝醒彼e5「醉生夢死、茫茫渺渺」，濟濟濟濟「迷路e孤魂」。
原本，台中市是預定欲錄取「閩南語」e5教學人員47個名額，後來閣增加一名，「彼個人就是我」，變做錄取48個人。
哪會發生這款好孔e5無底比，親像青盲貓碰著死鳥鼠，實在是歡喜到未曉言語，不過，為何會如此呢？各位親愛e5好朋友，一定真迫切欲知影這個秘密houN3，這就是「其中必有緣故，機關藏佇倉庫」。請各位勻勻仔聽我給天大e5秘密公開予恁逐家知。
這個原因是出佇五月初五，上尾一關e5「口試」。
彼一工透早，我戇戇也走入考場 e5時陣才知影欲考一篇「中文翻譯讀做台語」文章。哇！我苦，毋知是我毋捌字；抑是字毋捌我，彼篇文章提起來一下看，to7攏結結粘相倚，以前，阮阿爸不時罵我講：「讀冊讀無專，瑞字攏讀做端」。果然有影，彼工真正給「何瑞奇醫科，讀做阿端哥醬料」。
歸篇文章，愈讀soah愈毋著，歹勢到強強欲滲(siam3)尿；愈看是愈未曉，煩惱到直欲起痟，實在是緊張到phih8 phih8 chhoah，親像欲hong5掠去E佮割，會記得明明四書五經to7讀透透，那會知影時到soah毋捌「黿、鼇、龜、鼊、?」。一直chhoah到鐘仔liang時間到，就按呢予口試委員揲出去等候食中晝。
明知影「寡婦死囝－無向望」。口試這關免想欲通過，毋過，勞心苦戰遐呢久，如今全部心血攏總化做烏有，我實在毋甘願，一定愛chhoe7出搶救e5辦法，予家治e5前途有出脫、好得佳哉，因為我原本是專門研究飼鳥鼠咧做實驗，只要tiam7鳥鼠e5 身軀下一點仔工夫，絕對會當達成我e5願望，所以我趕緊加工製造一隻「幻想」鳥鼠來做實驗。
這隻幻想鳥鼠產生了後，我就佇伊e5頭殼灌入去「電腦網路e5 I.C」、佇目睭裝入去「傳真e5晶片」、嘴尖e5所在輸入「文書處理e5掃描儀」、耳孔遐，連結「紅外線感應e5超音波」、尾溜裝設著「衛星導航e5系統」。就是以我「超智慧」e5研發，組合出一隻「超科技」e5數位幻想鳥鼠，通好完成「超功能」e5特殊任務。
到到五月十九暗，亦就是放榜e5前一個暗暝，就指派這隻幻想鳥鼠偷偷仔侵入考試委員會e5資料庫內面，偷偷也調出我e5成績單來看，喔！無看猶無代誌，看一下才是大受氣，口試e5分數拄好予我拍59.5分爾爾，若拍較懸一點點也就及格也。實在心肝有夠凝，莫怪人講：「氣著尻川phe2會pit兩爿」。
其實，我e5要求並無偌濟，只干礁運用幻想鳥鼠嘴尖e5掃描儀，佇成績單面頂，給59 e5 5輕輕加劃一畫爾爾，結果修整做89.5分。會用得講是神不知鬼不覺，連遐e5考試委員嘛攏捎(sa)無頭殼。
雖然這個過程充滿緊張、刺激、又閣驚惶、恐怖，不過，一旦達成願望，通過錄取，心內當然是得著真大e5安慰。
這就是「其中必有緣故，機關藏佇倉庫」，全部e5秘密大公開啦！
付記：會記得自從細漢到大漢，一直到已經是老漢e5我，一生中拄過難以計算e5筆試，攏毋捌咧補習，嘛攏無咧讀冊，因為古早人有講：「無飲較未醉；保持清醒較免費氣」。逐擺e5筆試，我攏用我家治一套秘密e5撇步，就是翱輾豆仔來定輸贏就賺到嗄嗄叫，所以我對考試e5處理方式有自創e5至理名言：「考試無師父，靠輾豆仔分數就有」。
那會知影，這擺有史以來e5口試，看是真簡單，實際上是上界複雜、困難、麻煩，soah予我踢著鐵板，親像唐山人講：「雷達液體蚊香」－變無蠓。
無論如何，既然咱攏勇敢接受挑戰、咱攏堅心欲擔起改寫歷史e5責任，咱一旦給艱難e5腳步踏出去，已經是無「撤退」佮「後悔」餘地，向望所有疼惜「本土文化」e5前輩佮好朋友，咱用真情結合，互相扶持，真心提昇鄉土母語，使伊成長勇健、開花結果。期待咱來「誠懇做伙」，繼續為咱優美、純潔、清芳e5蕃薯樂園更加努力，開墾拍拚。


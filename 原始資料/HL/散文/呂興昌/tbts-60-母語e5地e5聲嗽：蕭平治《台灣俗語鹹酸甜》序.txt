
母語e5地e5聲嗽：蕭平治《台灣俗語鹹酸甜》序
呂興昌
舊年（1997）四月，ti7一個真偶然e5機會，tng-tong我tiam3網路內底tit-leh chhe7資料e5時，無意中看著一個教人輕輕鬆鬆學做homepage e5網站，原本對電腦無半撇e5我，一時好奇，有看na2看--leh，加減ka gioh8--一下，soah發現kan2-na m7 ai2紡e5款，就toe3伊e5說明bong2 liap8 bong2做，結局，五分鐘，無ka7你騙，真正五分鐘nia7-nia7,我就會曉做homepage啦！
這個「歷史性e5五分鐘」hou5我親像雷摃--著，m7是啦，是hou7雷聲chim--著仝款，kui-e5腦筋chiau5開；斯當時，我參好朋友為著開拓台灣文學研究，每個月ti7清華大學月涵堂舉辦e5小型「台灣文學研討會」已經完成伊歷史性e5任務，足需要另外開發無仝e5活動形式，致使一下學著編寫homepage e5 phiat步，我就知影beh加速、加強台灣文學研究e5水準，建立專業e5研究網站是目前上kai3理想e5方式，所以我就開始起造「台灣文學研究e5 kam2-a2 店」，尾--a， 感覺「kam2-a2-店」雖然是當時「店面」e5實情，m7-koh想著未來e5發展方向是beh行學術e5路，號一個a2 khah合軀e5名無定著khah會久長，自an2-ne，「台灣文學研究工作（http://140.114.123.98/~taioan）這個網站，才ti7網路來kap台文同道見面。
我整個e5計劃是，這個網站e5正式語言至少應該包括台語、華語、日語、英語這四種語言，an2-ne才有法度表現台文研究e5歷史特質。不過，人e5生命、氣力有限，我仝一個時陣beh掠四隻兔仔，有影是阿婆--a生囝，chiaN5拼--leh！所以初步決定先用我家己e5母語──ma7是大部分台灣人e5母語──做頭陣，向望後手有趣味e5朋友，oan-na7褲腳pih--起來，做伙liau5落來tau3-saN-kang7,將其他三種語言keng7--起來。
我深深覺悟，台語na7無緊透過正式教育e5傳授kap推廣，免joa7久就會hou7獨尊獨霸e5華語斬草除根兼滅種！但是，台語教育正規化e5 時間表tang時才有法度sa--出來？照現此時e5勢面來看──hong5 洗腦洗kah對母語失落感覺無要無緊e5人，特別是少年輩，愈來愈濟──實在是hou3-suh破孔真phaiN2講。所以咱be7-tang3 koh再等，咱愛大步先haN7--出去，親像過去所有惡質制度e5改革，攏是民間行進前，官方tiam3後壁哭父哭母大聲hiu大聲hoah，講擋--leh， be7 使變 be7 使改，na7 m7聽，ka7你掠起來thai5,ka7你關入去籠a2內！總--是，歷史事實證明， in 阿國--a終其尾 ma7是無法度違抗民意，過去beh掠beh thai5 e5一寡觀念，m7甘願ma7攏tioh8拾起來做，什麼戒嚴、黨禁、報禁、a-sa-phuh-luh烏白禁，才一項一項破功，才變成咱今仔日民主e5場面。所以咱beh推sak台語就愛親像hia-e先覺仝款，拼勢對草根e5所在做起，無論理論或創作，做hou7伊闊、做hou7伊深，做hou7伊在腹穩當koh齊全（chiau5-chng5)，做hou7伊有一工，茫茫渺渺e5台灣人半暝精神--起來，反悔beh chhe7父母話e5時，soah來ka7咱感心o-lo2兼tak-舌！
自an2-ne，我就抱tiau5為母語奉獻e5心，經營這個孤手起造e5網站，無論研究者採用to2一種e5書寫語言，我一定用台語穿針引線做紹介；我beh證明，台語除了是活跳跳e5生活語言以外，ma7真有資格成做學術論述e5語言。另外，我知影我這沿五十外歲a2 e5人，母語已經失落be7少，總--是，有心拾，猶koh會當拾足濟轉-來leh，猶m7免親像第四台e5布袋戲，將華語直譯當做是台語：明明「無定著」「hoan7-勢」這種真通常e5話句，tiau-kang講做「ia7-hi2」（也許），真正是敗壞母語罪大惡極！所以我就想藉上kai3原汁上kai有台灣味e5俗語來進行母語重建e5 khang-khe。
在我想，市面冊店有關台灣俗語e5書（chu）雖然真濟，m7-koh攏是用華語來leh解說，重點kan2-na是beh hou7人瞭解俗語e5意思，並無建立台語思考甚至書寫e5目的，這對台灣俗語來講，雖然算是有關心，但是這扑算大部分是為華語服務e5關心，並m7是徛〔khia7〕ti7 台語本身本體的〔tek〕e5關心，因an2-ne，我就ti7網站內底設立一個專門討論台灣俗語e5專頁，用我家已自細漢就leh講e5話語來開講，號做「台灣俗語鹹酸甜」；每日選一句俗語熬〔go5〕一chhiam2做一篇，向望利用這種方式來回憶、記錄kap發揚台語優美e5精華。
Hit當陣，這個想法kap做法有得著一寡同道e5認同kap支持，親像研究室ti7我隔壁語言所e5連金發教授就真ka7我鼓勵，ma7介紹伊e5學生入來網站交陪。m7-koh，論實際e5 ou5-ian2幫贊，ti7白話字「台語網」（taigu@formosa.org）這個mailing-list討論群熟sai7 e5田中央蕭平治老師，卻是我這一生特別愛感謝e5好兄弟。
伊kan-na7大我二歲nia7-nia7,m7-koh對母語e5認識kap研究theng2-ho2做我e5先生，ti7獨力熬鹹酸甜e5個外月中間，凡是我白話字音無妥當e5所在，伊攏一字一字，無惜時間kap氣力替我訂正，hou7這個專頁減少真濟ngo7-tanN7。我想這種人材thai3會使放hou7伊「冗」〔eng5〕lih！所以我就招伊liau5落來tau3熬，一三五、二四六，公家輪流來做鹹酸甜。路尾，因為我教學kap研究e5壓力實在siuN過頭重，漸漸無時間thang寫，kou-put-ji7-chiong，面皮就激厚厚，kah伊參詳，講免koh輪--a啦，kui-khi3攏hou7你來hoaN7啦。啊，兄弟a2 m7是做假--e，伊一聲就答應--落來，hou7我擔頭一下放，身軀chiau5輕鬆。
續--落來，時間一日一日過，鹹酸甜一工一工濟，一年，年半就an2-ne累積出hou7人想 be7 到e5成績，有研究生每日收集伊e5作品，有bat貨e5人探聽伊e5底-ti3,ma7有人講教育部有leh設獎肯定台文e5著作，伊應該去試看mai7--leh。平治兄就寫批問我e5意見，我講做你去參加，thang hou7 hia-e5評審鼻一下a2芳，欣賞寡台灣話sui2-tang-tang e5風景。果不其然，伊撿ti7網站發表過e5二百五十chhiam2去參賽，輕輕鬆鬆就sa五萬khou e5獎轉--來！koh有朋友講，獎雖然有--a，m7-koh有法度用電腦讀伊物件e5人總是有數，kui-khi3來出版，好食tau3相報，an2-ne對台文e5推廣加真有利益。平治兄koh問我，我講免細膩，你e5作品，m7-na7  be7 失人禮，顛倒人會感心你e5扑拼kap水準。]
論真，平治兄表面上雖然是leh討論台灣俗語，但是目睭金e5人攏知影伊是藉著俗語leh發揮伊e5思想kap智慧。頭起先，咱會感受著伊hit種對台灣有血有目屎e5深情，hit種向望台灣早一日建立主體性e5期待，這，做一個台灣囡a2,做一個聲聲句句beh搶救母語e5 基層老師，是上基本e5出發點，這，平治兄，蕭老師，hou7咱一個真平實e5模範kap希望。
另外，平治兄e5生活經驗非常豐富，五花十色e5社會動態、me5-me5 kak-kak e5人情世事，攏ti7伊利劍劍卻不失溫柔e5筆下，展現出值得咱進一步思考e5問題意識，這kap現代其他有心e5文學書寫仝款，攏有歷史見證e5價值。
最後，平治兄e5台語書寫──這是伊這本冊穴脈e5所在──，上大e5特色就是盡量將咱台語特有e5語彙kap用法記錄--落來。除了俗語本身無話講e5 sui2以外，伊ma7真拍拼寫出會當kap俗語水準相當e5 話語，所以整個看--起來，這本冊soah無輸是提供hou7台語be7 siaN lian3-tng2 e5少年家一個重再認bat母語e5機會，伊e5教育意義非常e5深遠。
平治兄這本冊，ti7伊創作e5過程中，我是第一個讀者，內心早就有真深e5感動，chit-ma2冊beh出--來a，伊叫我講幾句a2話，我就將這段淵源簡單幾句報告一下，並將內心e5感動koh再講--一遍：啊，平治兄，你所展現--e，正正就是母語e5奶芳，在地e5聲嗽！
1998.11.10　ti7府城

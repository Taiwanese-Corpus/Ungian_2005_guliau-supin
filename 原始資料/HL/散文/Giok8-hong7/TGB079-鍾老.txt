鍾老
Giok8-hong7
過年前goa2去前衛搬1堆冊, 年過, 開始無眠無日ka7大部份e5冊看了, che是goa2 e5慣勢, 身軀邊若有新冊, 心情to7 na2像買宵夜, 若無ka7食hou7了to7睏be7去. Goa2讀冊e5速度e7-sai2講chiann5緊, 除非是goa2無kah意iah是chiann5 phainn2讀e5冊, chiah e7 hou7速度慢--落-來.

鍾肇政e5回憶錄上下冊, koh有i kap張良澤kui2 10年來kui2-na7百張e5 phoe信往來, 看了hou7 goa2 chiann5有感觸, goa2本底對回憶錄to7特別有趣味, 自細han3 to7真kah意搬椅頭a2坐ti7大人e5聚會聽in pho3-tau7講古, 對teh寫別人人生過程e5傳紀, long2 e7 hou7 goa2真迷.

Goa2 bat見過鍾老kui2-na7 pai2, 1 pai2是ti7南投參加台員e5客家營隊, ka2-na2是1994年左右, hit chun7本土論述e5討論tng熱, i來上課, 戴1頂真有特色e5帽a2, 耳a2掛助聽器, 看--起-來年歲不止a2大--a. Koh來kui2 pai2是ti7遊行e5隊伍--nih, goa2發現有i ti7 e5所在, kiam2-chhai2是i e5歷史定位, e7有1種hong5尊chhun5 e5感覺.

Ka7鍾老e5人生經歷看了, i ui3淡江中學, 戰前e5彰化青年師範學校, 到龍潭庄kha做小學教員, 無放棄對文學e5趣味kap堅持, ti7做教員e5日子, 學習ui3日文轉做中文寫作, 用驚人e5意志力克服工具e5使用問題, chit e5過程e5心酸kap艱苦, hoan7-se3超過lan2 ui3中文轉做漢羅iah是全羅, 莫怪chiok che7 ti7日本時代活跳e5作家, 戰後因為無法tou7轉換使用e5文字soah來放棄.

另外1 e5 khah主要e5原因, 是hit chun7 e5文藝空間普遍是「反共文學」kap「愛國文學」teh主導, oa2近台灣e5文學khah oh hong5刊--出-來, koh有言論思想e5控制, to7算克服文字e5使用問題了後, ma7罕leh有發揮e5空間kap題材.

Hit chun7 e7-tang3堅持寫--落-去e5日本時代作家無kui2 e5. 鍾老無放棄為台灣文學發聲e5機會, 發行1份《台文通訊》來聯繫iau2 koh teh寫e5朋友, 互相鼓勵, 有鍾理和, 李榮春, 陳火泉, 施翠峰, 廖清秀, 許炳成(文心) long2總7 e5人, chiann5 seng5 lan2 TGB chit-ma2 e5狀況. Hit chun7無E-mail, 1份作品寄--出-去, 先讀e5人看了, ti7 5工內寄hou7後1 e5, chiah koh ka7意見評論寄hou7鍾老, 刊ti7後1期e5通訊, 寄送了後chiah koh cho3-hoe2討論.

An2-ne phoe信往來, 了時間koh了khui3力, 鍾老kui心beh搶佔hit chun7 e5文學版面, 雖bong2人chio2, 文章數量ma7 chio2, m7-koh soah有驚人e5意志力, beh替台灣文學留chit8-koa2成果落--來. I e5堅持ma7 hou7 i chiann5做台灣戰後創作大河小說e5其中1 e5, 當然台灣文學ti7 hit chun7是非主流兼弱勢, che過程e5 kiam5酸苦chiann2是lan2想be7到--e5.

後--來鍾老接吳濁流e5《台灣文藝》, 苦心經營, i e5堅持kap意志力, hou7台灣文學有1 e5肥底, ma7培養出che7-che7文學作家, 累積大量koh優秀e5作品, m7-tann7 hou7台灣文學繼續發聲, ma7 teh做質kap量e5累積. Kap鍾老有teh往來e5戰後台灣作家, 差不多long2是chit-ma2出名--e5, ui3 chia ma7 e7-tang3透過鍾老e5一生, 看tioh8台灣文學e5發展. Ka7 i e5回憶錄看了, goa2認為i已經為tioh8 i e5理想phah拚--過-a, chit世人無遺憾--a.

寫chiah che7, 想beh表達--e5是, 照lan2 chit-ma2 TGB e5處境kap狀況, 工具kam2是問題? 環境kam2是問題? 資源kam2是問題? 人數kam2是問題? Goa2相信kan-tann有思想e5問題, 路線e5問題, 意志e5問題.

想看mai7-a2鍾老in行--過e5路, lan2 chit-ma2寫e5環境kap行動e5環境, m7知pheng7 hit chun7開放, 自由, 利便joa7 che7倍, lan2 ai3對ka-ti7有信心, 互相hou7對方chit8-koa2壓力來充實ka-ti7 e5實力kap戰鬥力, lan2 e7-tang3 phah出1條路, 無論是tann2-ma2-ka路iah石頭a2路, 無論是10冬, 20冬iah 50冬, 若無放棄to7有機會.

2006.02.16

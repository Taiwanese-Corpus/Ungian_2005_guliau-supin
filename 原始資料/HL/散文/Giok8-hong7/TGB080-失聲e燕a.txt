失聲e5燕a2
Giok8-hong7
70外歲e5 A燕婆是toa3 ti7 gun2 tau對面田中ng e5老厝邊, ui3 in tau beh過來gun2 tau, ai3行過火炎伯e5田岸, hann7過1條細條e5排水溝, peh起lih大路, 過大路to7 e7-tang3直接行入gun2厝頭前e5石頭路. 雖bong2對A燕婆來講, chit段路有tam7-poh8-a2食力, m7-koh i若是有eng5, iah是天氣好e5時, to7來chhoe7 gun2 tau e5「sui2 a-ma2」開講.

A燕婆是sui2 a-ma2 e5知己朋友, iah8是a-ma2忠實e5聽眾. A燕婆若來, in講e5 tai7-chi3總--是離be7開厝邊頭尾e5人情世故kap遭遇, 大部份e5時間long2是聽gun2 a-ma2 seh8-seh8唸, 先咒罵gun2 a公tang3-sng koh偏心, koh來to7唸厝內底hau7-senn, 新婦, 大細han3無爽快e5 tai7-chi3, 當然ma7 1堆怨嘆, 不平. Goa2 tiann7-tiann7懷疑, 是an2-choann2 A燕婆tong3 e7 tiau5 gun2 a-ma2 e5『疲勞轟炸』? I總--是hiah-ni7有耐心, tiam7-tiam7 teh聽, 雖bong2 i無siann2-mih回應, 眼神ma7 tiann7-tiann7看tui3 hng7-hng7 e5地平線, chit chun7 e5 i hou7 goa2 e5感受, 是1 e5有氣質kap有涵養e5庄kha a婆.

A燕婆人真矮, koh烏san2烏san2, 烏烏e5頭毛用1 khang 1 khang e5烏網chah8--leh. I有掛耳鉤a2, 1對金e5耳鉤a2, 因為年久月深, ka7 i e5耳鉤khang giu2 kah真大khang. 細han3, goa2 siong7愛坐ti7 i e5身軀邊, chim-chiok看i e5耳鉤khang, khang e7 ju2來ju2大, goa2心內不時teh想, tang時i e5耳鉤khang e7 lih8--開-leh? 另外, i chhiang5-chai7穿烏色e5衫, ti7 goa2細han3 e5記ti3內底, 看--起-來chiok嚴肅koh莊嚴, ti7 i烏色e5世界藏siann2-mih款e5秘密--leh?

大han3了後, goa2 tauh8-tauh8-a2了解A燕婆tiam7靜, 嚴肅, 莊嚴e5形象, 是因為i坎坷e5運命. I有3 e5 hau7-senn, m7-koh long2無kang7姓, 分別姓蘇, 姓黃, 姓林. A燕婆ti7 i 40歲chin3前, bat招過3 e5 ang-sai3, m7-koh long2短命往生--louh, i前後守寡3 pai2. 庄--nih e5人, 總--是對i受運命e5 chhong3-ti7有種種e5傳言kap猜測, a-pa講是「A燕婆斷掌e5關係」, goa2想beh證實a-pa對goa2講e5 tai7-chi3: 斷掌e7死ang. Tak8 pai2 i來chhoe7 sui2 a-ma2 e5時, goa2 to7趕緊借機會隨時beh偷看i e5手, goa2對i雙手e5手底痕真hounn3-hian5, 到底斷掌是生做siann2款? M7-koh自頭到尾, goa2 long2無法tou7順利看tioh8 A燕婆e5雙手. Gin2-a2人m7-bat tai7-chi3, m7知che hoan7-se3是A燕婆siong7大e5禁忌.

A燕婆雖bong2 san2 koh薄板, kha手soah真liu2-liah8, 落田種作無輸cha-pou人, 總算io飼3 e5 hau7-senn大han3, 娶bou2生kiann2, hou7 i過1段平靜e5日子. M7-koh死亡e5暗影猶原tiam7-tiam7 oa2近in厝內e5 cha-pou人, tai7先是姓蘇e5 hau7-senn, 生養1大tin7 gin2-a2, soah ti7 40外歲to7 tioh8癌過身, hit chun7, i e5牽手koh有身, 真正是悲慘. 續--落-來, 姓黃--e5 hit房ma7倒--落-來, 留3 e5 iau2 teh讀國中國小e5 cha-pou gin2-a2. 厝內已經有3 e5守寡--e5, A燕婆koh 1 pai2行ti7死亡e5深谷內底. 除去看顧iau2細han3 e5孫, i猶原giah8鋤頭, 繼續ti7 i e5土地頂面活--落-來. 現此時, 想tioh8 i 60外歲iau2 ti7田中ng艱苦choh-sit e5形影, goa2心內有講be7出--來e5稀微.

一直到goa2讀高中e5時, 死亡koh來ti7對面e5古厝. 姓黃e5大han3孫ti7工場上班, 小夜班後tng2--去, 過tng2天to7死ti7 ka-ti7 e5眠床頂, i chiah 19歲. Goa2永遠e7記--得, hit工thau3早, 黃e5新婦A春姨, 真驚惶走--出-來, soah poah8落ti7田底, 歸身軀long2是田塗, na2哭na2 hoah, 來叫gun2 a-pa去in tau, 講i e5 hau7-senn死--a. Ti7 A春姨悲慘e5哀哭聲中, 親像看tioh8 A燕婆e5運命ti7 i e5新婦身軀頂出現, che是siann2款e5人生--leh! Goa2 teh問ka-ti7......

大han3了後, goa2 kian3-pai2若ti7 gun2 tau e5稻埕看tui3 A燕婆已經pha荒--去e5老厝, koan5 koh大chang5 e5竹林, ka7 chit間無人出入e5紅磚老厝包kah密密密, to7 e7想起已經過身e5 A燕婆, 是m7是pinn3做1隻烏色e5燕a2, 繼續飛ti7 in tau e5厝頂, 竹林kap田園--leh?

時間e5長河, 總e7 ka7死亡e5記ti3 tauh8-tauh8-a2沖散--去, na2生活應該to7是先活--落-去e5道理--a!

2006.02.16

A瑤班長
Giok8-hong7

A瑤是goa2小學時e5班長, ma7是hit-chun7偷偷a2欣賞e5對象, i生做真kou2-chui ma7真古意, i be7 chhong3-ti7 cha-bou2 ma7 be7欺負同學, 真乖ma7真gau5讀冊, 老師long2真惜--i, 有kui2-e5 cha-pou同學e7食醋, 有時a2 e7 ka7欺負, m7-koh, A瑤班長long2 e7忍--落-來, 無kap in計較.

Goa2讀e5小學, tak8年long2 kan-taN「忠、孝」2班nia5, 6 e5年級long2總chiah 12班. Goan2有1 e5傳統, to7是kang7姓讀kang7班, 親chiaN5 e5 gin2-a2 long2 e7讀kang7班, goan2 chit班有kui2-e5大姓──蔡, 游, 吳, 鄭, 林, tak8-e5是親chiaN5, 對同學e5家庭背景long2真了解.

Goan2班e5麗琴是A瑤班長e5親chiaN5, koh toa3 ti7 kang7 1 e5竹圍a2內底, 3年a2 e5時, 有1 pai2聽tioh8麗琴講, A瑤班長無ma-ma, in a母ti7 i細han3 e5時to7死--去-a. Hit-chun7, goa2 to7開始同情班長e5遭遇, tak8年母親節做『康乃馨』e5時, goa2 to7感覺A瑤班長真可憐.

麗琴講, A瑤班長放學了後ai3煮飯, hiaN5水, 洗衫, in a-pa teh飼豬, 無時間煮飯hou7 i食, A瑤班長m7-bat chah便當來學校, 中tau3 hioh-khun3時間, i long2行路tng2去食飯, 食飽chiah koh行路來上e-pou e5課. Goan2 chiah-e5同學無人去過班長in tau, 班長ma7 m7-bat去其他同學厝--nih chhit-tho5.

A瑤班長真tiam7, 無愛講話, tak8-e5 m7-chiah long2 e7 ka7 chhong3-ti7, bu2 kah hou7 i笑iah是hou7 i siuN7-khi3 chiah beh放i soah. 麗琴kap班長toa3 siong7近, 同學to7 ka7 in 2人「sak做堆」, 麗琴活跳koh愛講話, kap A瑤班長個性天差地--leh, 同學若ka7 chhong3-ti7, i ma7無人法tou7, kan-taN e7-tang3不時khah警覺--leh, kap A琴--a2離khah hng7--leh, khah免hou7同學講eng5-a2話.

印象siong7深--e5, 是A瑤班長無論好天iah是落雨, long2穿1雙黃hia管, 另外koh chah 1領黃雨moa, 頭殼ti3 1頂破破kam-a2色e5學生帽a2, ham7體育課phah球, i ma7 kang7款穿hia管, 實在真心適.

小學畢業典禮, A瑤班長領tioh8縣長獎, 鄉長獎kap村長獎, i領tioh8真che7獎品tng2--去, hit-chun7 goa2領tioh8品德獎, 獎品是1本相簿. 小學畢業了後, goan2厝toa3 ti7庄尾, kap其他同學無讀kang7 1間國中, koh來to7無機會koh見tioh8 A瑤班長--a. Koh見著i, 是14冬後e5同窗會.

其實goan2 chit班有辦過kui2-pai2同窗會, m7-koh goa2 long2無參加, 一直到goa2 ka7台北e5 khang-khoe3辭掉, tng2去故鄉chhoe7頭路, hit年, Lan2-lang5 chiaN月初3 e5同窗會, goa2去參加, m7-koh hit-pai2 A瑤班長無來.

食飯e5時, goa2好玄問講:「班長nah e7無來?」坐隔壁e5麗琴講:「A瑤phoa3病, 無法tou7來參加.」A琴繼續講:「班長做兵e5時, ti7兵營內底hou7人欺負kah真thiam2, i long2無報告hou7頂司知, 後--來精神to7失常失常, 兵iau2-boe7做soah, 部隊to7 ka7 i送--tng2-來, 講i ti7部隊內底起siau2--a, kui工seh8-seh8唸, 無人知iaN2 i teh講siaN2-mih.」

「Nah e7 an2-ne?」「班長一定是siuN tiam7--a, 人koh siuN古意, ti7部隊內底一定hong5 chau-that kah m7是款!」其他做過兵e5 cha-pou同學long2替A瑤teh不平. Tak8-e5心內long2真怨嘆, 1 e5 phah拚, 古意e5少年人, 人生e5前途to7 an2-ne hou7無人性e5軍隊暴力害害--去.

食飽tau3, 其他同學提議講:「Lan2來去看班長!」同學駛5~6台車tang5齊去班長in tau, 10外年無見面--a, chit-pai2 sio-tu2, i變kah愈tiam7, 看tioh8過去e5同學, i kan-taN tiam7-tiam7坐ti7椅a2頂, 眼神--nih有tam7-poh8-a2驚惶ham7不安. I變kah真san2真san2, 反應ma7 chiaN5慢, 其他同學hiong5-hiong5 m7知beh講siaN2, tak8-e5心頭酸酸, 過去e5模範生完全變做另外1 e5人.

行出班長in厝, 路途中經過hit-chun7 e5校園, khong3闊e5運動埕--nih, goan2親像koh看tioh8細han3 e5時, A瑤班長穿hia管phah球e5形影.

Goa2 giah8頭看tui3 hng7-hng7 e5山邊, 看tui3開闊e5宜蘭平洋, 4 peng5 tiam7靜a2 tiam7靜, tiam7 kah na2 A瑤班長--leh.

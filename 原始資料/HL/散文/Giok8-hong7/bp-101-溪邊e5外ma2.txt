∮Kou2意台灣人
溪邊e5外ma2

Giok8-hong7 


Toa3 ti7 溪邊e5 外ma2,是goan2 a母e5 養母，細han3 e5 時，goan2 long2 e7 kap a母tng2 去溪邊e5 a-ma2 hia。A母tiaN7-tiaN7 講：「生--e5 且1邊，養--e5 功勞khah 大天。」A母嫁ang 了後，iau2 是kap 養母關係khah 親。
外ma2 toa3 ti7 宜蘭平洋溪北1條真大條e5 溪邊，大han3 了後，我chiah 知iaN2 chit 條溪叫做「得子口溪」。外ma2 to7 toa3 ti7 得子口溪中chat，hit peng5 e5 田叫做「lom3 田18甲」，種choh kap收稻a2 tioh8 ko3 船a2,hia 塗質khah 軟，choh-sit人雙kha 踏入去lom3田e7 沉--落，田塗e7 im 到胸坎，外公e5 田差不多to7 是an2-ne。
外ma2 e5 厝內真簡單，m7-koh 是有樓頂e5 厝，m7 是有錢chiah 起chit chan3樓a2厝，是hia e7 做大水，一定tioh8-ai3有2樓thang bih 大水。雖bong2 厝無真好勢，m7-koh 對iau2細han3 e5 我來講，a-ma2 in tau真正是gin2-a2 e5天堂。
Koh有，厝前1條細han3 看--起-來na2 海hiah-ni7 闊e5 溪，to7 有夠好sng2--a。A母tng2 來後頭厝，tioh8 先ui3 厝--nih 騎1點鐘鐵馬，了後，ka7 車chhah ti7 溪邊e5 橋頭，chiah koh ko3鴨母船半點鐘，chiah e7 到外ma2 in 厝。鴨母船真長，a母khia7 ti7 船尾，goan2 gin2-a2 分配坐ti7 船身kap 船頭，a母用1枝真長e5 竹篙，真有pan7 ka7 插入去溪底，ng3 前出力，船to7 e7 ti7 溪水頂面快速ng3 前行，竹篙koh 抽--出-來，koh 插--落，看a母theN kah chiok 輕鬆--e5。
Tak8 pai2 坐船我to7 真好玄beh 摸船外口冷冷e5 溪水，頭想beh 貼ti7 水面看溪底e5 魚a2,小小e5 身軀be7 認份，m7 tiam7-tiam7-a2 坐hou7 好，烏白tin2動，chit 時khia7 ti7 船頭e5 a母to7 大聲罵--人，因為烏白tin2動e7 peng2船，chiok 危險--e5。
溪底有真che7魚a2、蝦a2,像南洋tai7-a2 (吳郭魚)、鯽a2 魚、tai7-a2魚，koh 有毛蟹a2、蝦a2 ham7 lou5-moa5、thou5-sat，厝前e5 埕--nih tun2 kui 堆a公liah8 魚、電魚(用陷阱) e5 ke-si。溪邊e5 pat8-a2欉、竹a2欉chhin3-chhai2 看long2 有外公khng3 e5陷阱。當然，kan-taN liah8魚、sng2魚to7 chiok心適--a。
另外，挽果子ma7 真心適，外公菜園有種木瓜、柚a2,溪邊koh 有1欉pat8-a2樹，chit 欉生--出-來-e5 是紅心pat8-a2,細粒koh bai2-bai2,m7-koh 真phang koh 真好食。Tak8 pai2 tng2--去，紅心pat8-a2 一定long2 走去goan2 gin2-a2 e5 腹tou2內。
厝後壁koh 有真che7 毛蟹a2 khang，in e7 出來si3-ke3 so5,毛蟹e5 管a2 真厲害，tak8 pai2 goan2 gong7膽空手to7 beh ka7 liah8,結果hou7 咬kah ki-ki叫，iau2 是a母khah 厲害，a母用i e5 大頭母kap 中chaiN2 ui3 毛蟹e5 後壁teN7--落-去，tak8 隻毛蟹long2 走be7 去。
外公koh 有飼鴨a2,鴨a2 是飼來生卵thang 賣hou7 人做鹹卵--e5。Ka7 鴨a2 leng5-ti7 ma7 真心適, 用竹篙ka7 kui陣鴨a2 趕來正peng5 koh 趕去to3 邊，到尾--a2 koh ka7 in 趕落去溪底，看鴨a2 「a2~ a2~」叫，實在chiok 好sng2--e5。Chit chun7 若hou7 外ma2 看--著，to7 e7 大聲hoah：「鴨a2 hou7 lin2 驚驚--leh，卵long2 生be7 出--來！」「Koh 趕鴨a2,liam-mi ka7 lin2 liah8去溪底tu7水。」
去外ma2 hia，ui3 船頭sng2 到溪邊，koh sng2 tui3 菜園去，kui工sng2 kah 無想beh tng2--去，long2 tioh8 a-ma2 用趕鴨a2 e5 方式，theh8 1枝長長e5 竹篙，chiah e7-tang3 ka7 goan2 押chiuN7船，乖乖a2 toe3 a母tng2厝。
A母是新婦a2,細han3 to7 真認份，做khang-khoe3 kha 手真liu2-liah8,外ma2 e5 親生gin2-a2 long2 有去學校受教育，kan-taN m7 是親生e5 a母be7-tang3 去讀冊，kui 工ti7 厝--nih 做khang-khoe3。A母講i 6歲e5 時聽a舅講--著，to7 知iaN2 ka-ti7 m7 是外ma2親生--e5,m7-chiah e7 受著委屈，i long2 chiaN5 認命.
Goan2 a母in 村--nih e5 人long2 叫i「紅毛--e5」，到今a2日，有tang時a2 有人kha3電話來goan2 tau，ma7 是叫i「紅毛--e5」。A母上重要e5 khang-khoe3 to7 是顧『唐氏症』e5 細han3 舅kap 顧鴨a2、khioh 鴨卵。
A母有1台la-ji2-oh e7-tang3 聽，i e7-hiau2 唱文夏、洪一峰e5 台語歌，聽歌、唱歌是a母19歲嫁a-pa chin3前，消磨i 青春獨一e5 gi7-niu7。
□
 


對台語e5看法
    最近報章雜誌對台灣母語教育e5報導真鬧熱，台語網(TGB)頂面ma7真熱烈。
    為tioh8讀白話字聖經，透過李勤岸教授kap我熟似e5阿華兄是留學台灣e5馬來西亞僑生，koh ti7台灣e5苗栗上班了後才移民美國。伊講：「台語絕對ai3用白話字，不過beh達到這個目的之前，上好是ai3經過漢羅這個過渡e5階段，以後才來完全推廣全羅e5用法。韓國tioh8-si7按呢，雖然ti7 500外年前諺文(Hangul)已經發明ah,m7-ku2猶原是無法度ti7民間推廣；所以幾百年來e5情形是一半漢字一半諺文，尤其是學識程度ju2高用漢字e5狀況ju2嚴重，一直到二次世界大戰以後，情形才有chiaN5大e5改，chit-ma2一般少年e5韓國人大部分long2 m7-bat漢字lah。這是經過上下不斷e5努力才達到e5成果，咱ma7是ai3有chit種e5心理準備；當然我有信心，台灣免koh等hiah久，兩三代以後tioh8做會到lah。」
Koh有一位中國人寫e-mail hou7台灣羅馬字協會前理事長，伊按呢講：「恭喜lin2 e5 9.6大遊行完滿成功，我看了lin2(台羅會)e5章程，我感覺lin2應該像台灣正名運動按呢來推廣台灣羅馬字，將來羅馬字推廣成功了後，就應該爭取用羅馬字代替現在e5漢字北京話作為官方e5唯一文字kap語言，按呢就可以增加台灣人民e5認同感，我瀏覽中國論壇e5文章時，中國大陸e5人常講，只要台灣用漢字，大陸人就對統一充滿信心。漢字對異族人同化為漢族人e5同化力量是不可忽視e5。台灣國名beh正名，文字ma7 ai3[撥亂反正]。」
    各位台灣人e5看官，你e5高見如何？

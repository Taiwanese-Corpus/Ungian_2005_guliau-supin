荒漠中e5行者
葉治平
最近ti7公論報讀著『新台灣』新聞週訪問史明先生e5文章，hou7我koh再數念著這位堅定e5台灣民族主義者。
做學生e5時陣，我就是史明先生e5「崇拜者」。Ti780年代，伊每到美國參加夏令會，攏會來阮兜toa3一禮拜左右。一方面小可歇睏一下，另 一方面也努力向我「傳道，受業，解惑」。雖然，小資產階級軟弱性格e5我，結局ma7是看 be7 破「大是大非」， be7 tang3追隨伊行向「勞苦大眾」。但是，bat史明先生確實改變真濟我對人生e5看法。
史明先生來美國演講，隨身e5物件攏真簡單。但是隨機運送e5卻是二大袋真重e5冊及刊物。彼陣演講者攏已經使用投影機來放圖片ah，史明先生卻猶是用彼號老式手畫e5掛圖。 所以，每到各地講演，伊攏chah一支長軸卷筒，內底khng3二卷掛圖，一卷講 『社會主義』，一卷講『民族主義』。每擺去機場接伊，看伊ka7長長e5卷筒揹ti7腳脊phiaN，揹斜斜，足成一支三八步槍。伊e5身材高chhiang5,白頭毛留長長kham3過頷頸，而且伊攏穿一su褪色e5牛仔裝，彼個形，hou7我聯想著「功夫」影集中，揹長笛仔，行過沙漠e5甘賈成。
揹一大堆冊ham掛圖坐飛行機，hou7伊感覺真無方便。 為了beh增加「行動力」，七十歲e5史明，開始學駛車，koh考著執照。1988年熱人，伊買一隻七百箍e5舊車，an3加州開到美東，koh ui3華府開到德州。到Dallas chhoe7我e5時，已經是oa2勞工節ah。Toa3無幾工，伊tioh8雄雄狂狂beh趕路。告辭了後，伊開始發動車。M7-koh彼隻早著愛報廢e5老爺車seh8美國一lian3了後，實在是已經力不從心。 史明武十外分鐘ka7車發動起來，規條街攏是汽油味loh。
我想，伊e5年紀已經真高， 英語koh無啥會通，駛這款筒管仔車，beh駛過炎熱e5東德州kap亞力桑納，實在有點仔冒險。所以勸伊駛我e5車子去，但是伊堅持無愛，嘛是koh駛伊彼隻lok8-khok8-me2 lok-song7 lok-song7駛起去二十號公路。
彼暗， 我接著史明e5電話。原來，伊ti7十號公路邊一個偏僻e5加油站停落來了後，車tioh8 m7肯koh走loh。加油站是有修車場，m7-koh已經關lah，愛等第二工才會tang3修理，所以伊就決定beh tiam3車裡睏一暗，叫我免煩惱。第二工下晝，伊koh kha3電話來講，車愛修理ian5-jin2,m7-koh彼工拜六，接落去koh是勞工節，所以可能愛等到拜二才會好。加油站e5人ka7伊講，上近e5汽車旅館ti7六十哩外，所以伊beh tiam3車裡koh龜--幾瞑ah。我ka7講m7通，我來ka7載伊轉來，伊真婉轉ka7我謝絕，笑講若比伊當年偷渡去日本坐e5芎蕉船仔，這部『汽車旅館』算是『上頂房』loh。
拜二，修車廠ka7伊講，車e5 ian5-jin2完全報銷lah，愛去埃爾帕索市買新e5,可能愛等二、三工。幾工後，車廠e5人koh ka7伊講，彼種老車e5零件已經無teh做啊，所以愛去附近e5城市chhoe7舊e5 ian5-jin2來換。就按呢，一工過一工，ti7德州邊境e5公路邊，七十歲e5史明tiam3伊e5『汽車旅館』龜二禮拜外。這段期間，阮逐工用電話連絡。伊ka7我講，車廠e5人對伊真好，下暗嘛有警察來參伊開講。伊逐下早仔幫車廠掃土腳，車廠e5人嘛hou7伊tiam3便所洗身軀。我問伊是按怎消磨其他e5時間，伊真歡喜ka7我講，這擺意外e5『休假』，hou7伊有時間ka7馬克思e5『資本論』按頭到尾重讀一遍。 
尾---啊車修好ah，大家攏足歡喜e5。聽講彼個舊ian5-jin2最後是ti7鳳凰城chhoe7著e5。車廠e5老板對這個特別e5東方老人，不但好奇，也有好感。所以特別請伊去厝裡食一頓牛排慶功。史明先生嘛問我講將來轉去日本會使寄啥物禮物通hou7車廠e5人。我講，海帶、紫菜kap魷魚絲以外，逐項攏通寄。問伊看這擺『落難』，有啥物感想？伊講，這個經驗hou7伊愈有信心。伊有體力及能力通『做運動』。另外，伊kap車廠e5技工做夥幾若工，伊了解美國大概是 be7 發生工人革命。  
每擺想到史明先生，我攏會想起這個十年前e5往事。十年來，台灣社會e5變化真大，反對運動e5變化koh khah大。過去所持守e5信念，現主時已經hou7人笑是「基本教義」;已往所堅持e5原則，甚至hou7民進黨講是「誤國誤民」。Ti7彼個peng2烏peng2白、急功近利、吵hong3-hong2 e5反對陣營內底，每遍聽著史明先生堅定、清楚而且前後一致e5言論，攏hou7我聯想著--ti7彼個炎熱而且足濟蚊蟲e5荒漠中，史明先生心平氣和坐ti7破車內底研讀『資本論』e5情景。會記得， 修車廠老板bat ti7電話中問我，這個老人是不是某種宗教e5修行者? 我笑笑仔ka7回答，這位老人是一個無神論者，不過伊確實是一個忠於信念 e5實踐者。 
《編按﹕原文中文，編者台譯》

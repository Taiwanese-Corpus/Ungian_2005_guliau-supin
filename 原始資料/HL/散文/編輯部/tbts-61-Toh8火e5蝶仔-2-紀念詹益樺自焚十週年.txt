Toh8火e5蝶仔-2-紀念詹益樺自焚十週年
中文原作：曾心儀(1989.11.2)		全羅翻譯： Loonng X(1998.8.5)
本刊改作漢羅， ti7詹益樺自焚十週年(1999.5.19)進前刊登，來紀念伊。 
II
	舊年(1988)，民進黨黨慶的時ti7台北士林的廢河道辦園遊會。園遊會內，每一個團體家己擺擔仔，有的賣物件，有的設計一寡chhit-tho5的活動。我有時仔家己一個走去seh8,有時仔kap朋友做伙去。有一kai2 ti7園遊會內去tu2 tioh8王勝宏。伊是高雄縣，真老資格的民主運動者。伊ka7我講，伊kap戴振耀想欲tiam3高雄阿蓮鄉辦一寡民主的座談會來探討農民問題，伊向望我會伊去講演。
	自我所知，詹益樺kap戴振耀真ba7,真choe7時陣攏kap伊teh做伙。Giah8頭向王勝宏 in 的擔仔位看過去，tu2好看tioh8詹益樺。伊體格無啥koan5,看起來恬恬，有一點仔pi3-su3,我知影火山猶boe7爆發進前toh8是按呢恬恬kohpi3-su3。我想tioh8,ti7 "許曹德、蔡有全聲援會"活動的尾仔，我捌kap 伊吵kah peng2去。鬧kah無法度收煞的時，我toh8 chhoe7邱義仁來做公親。後來，聽朋友講，別人ma7有一寡類似的情形，邱義仁一直是詹益樺kap阮之間的萬能丹。橫直這款冤家toh8 chhan像"家內事"共款，吵罔吵，到底猶是一家伙仔。M7-koh，吵過了後，心內猶是會感覺 ngaih-gioh ngaih-gioh。我ka7王勝宏講，我boe7啥會曉演講，我會使講一寡我個人參與政治抗爭的經驗，ma7會伊ka7我所採訪的一寡政治案件的資料hou7參與的人知影。我koh特別kahoan7-hu3,我欲去講演的代誌，事先愛得tioh8詹益樺的同意。
	王勝宏感覺真奇怪，為啥麼愛先得tioh8詹益樺的同意？伊ka7我講辦活動是團體的代誌，詹益樺只是其中的一個人niaN7-tiaN7。
	我ka7王勝宏講，我捌kap詹益樺冤家，恐驚伊會無歡迎我去。而且，我真尊重黨工兄弟kap草根的工作者。我真敬重詹益樺kap戴振耀 in 所teh做的草根工課。真choe7方面我攏toe3 boe7 tioh8別人，邀請我去演講，講起來ma7有一寡心虛，m7-koh 我真歡喜會伊借這個機會來kap運動的前輩kap草根工作者來熟似。
	王勝弘一直講詹益樺的代誌無問題，伊轉去到高雄kap朋友安排好時間chiah koh kap我連絡。
	無想tioh8,王勝宏邀請我去高雄演講，竟然變做詹益樺自焚了後，我siau3念伊，為伊寫冊的開始。
III
	519彼工ti7總督府頭前靜坐e5現場，我知影詹益樺有留幾張仔遺書。彼暗，群眾 kap鎮暴部隊對抗，kap代先宣佈e5仝款，靜坐ti712點toh8來結束。
	轉到厝e5時，聽厝nihe5人講，暗時e5新聞有放送詹益樺 in 小妹舉辦e5記者會，講是民進黨害死 in 兄哥…詹益樺 in 小妹是警察方面安排出來講話，這層代誌阮ti7台大病院太平間看tioh8阿樺屍體e5時陣toh8知影。我歸e5人攏猶ti7阿樺自焚e5情景內底，根本toh8無teh插媒體是按怎teh扭曲阿樺e5自焚。
	心情誠bai2,隔工透早倒tiam3眠床頂無想欲起來。報社記者khah電話來問我陳婉真e5消失，因為十幾年前，我toh8已經kap陳婉真做伙打拚過。昨昏519伊ti7 Nailong e5喪禮頂面出現，我成做"保護"伊e5一份子。歸的遊行e5過程，我攏恬恬khiati7伊正peng5。Khah電話來e5記者想欲知影一寡消息，我ka7講無啥通講e5。記者ma7 kap我講tioh8詹益樺e5新聞，伊講報紙頂面刊真choe7 in 小妹講kah無啥好聽e5話。我ka7記者講，自昨昏開始，我無teh插電視，媒體按怎teh報導。至少，我本人已經進入Nailong kap阿樺自焚e5境界，媒體e5報導對我來講是另外一個世界。
	我相信，我會tangk3a阿樺自焚了後e5代誌擔起來。M7-koh這項工課m7是短期來會tang3完成e5代誌。為Nailong 守靈e5時陣，我得tioh8消息，519欲有khah衝e5行動。519彼kang，現場傳來"詹益樺自焚"。我chiah 知影是啥物人，用啥物款e5方式。我無法度ti7阿樺自焚了後，傷心，siau3念過toh8 ka7這層代誌khng3 toa3邊仔或者是khng3 tiam3心肝底。一個比我khahoaN3參加反對運動的基層工作者，ka7生命奉獻出來，而且是採取有計劃e5行動。按各方面來講，我攏有道義上e5責任。別人無定會用 in 家己e5方式，ka7阿樺自焚了e5後事扛起來。M7-koh，我知影，我有特別e5責任，ka7阿樺自焚後e5重擔扛起來。
	我倒tiam3眠床頂teh想，toh8算講無愛插媒體按怎扭曲，我也是會凍透過媒體先為阿樺來做一寡代誌，hou7關心阿樺自焚e5人除了惡意扭曲e5言論以外猶會tang3聽tioh8一寡無仝e5聲音。事實上，至少有數拾人，為519的行動事先有寫遺書。我是其中一個，我e5遺書e5影印本ti7519彼工早起toh8已經交hou7自立晚報記者吳典榕。內容大概是 ：準講我若hong7掠，m7免替我請律師，ma7?免辯護。若因為反抗國民黨來死，向望屍體火化，骨灰倒tiam3台北飛向火燒島e5飛行機頂ka7 ia7落去，自空中ia7 tiam3我所愛e5這片土地。事先預備遺書，是m7知影519彼工會發生啥物代誌，m7-koh 願意為參加519行動來奉獻出生命。阿樺自焚了後，我chiah 知影，伊經過誠精密e5設計，做出上徹底的奉獻。我ka7阿樺有留遺書這層代誌ka7吳典榕講。伊koh問我講遺書是欲寫hou7 siang2?內容是啥物？
	我ka7講，有一份遺書是hou7蔡有全。其他e5我boe7使講。我的ka7講阿樺e5遺書內底有一份是欲hou7蔡有全，是欲hou7記者知影我e5消息m7是家己編的，而且，有全猶teh監獄內，這部份一定需要我來鬥saN -kang7。我siong7尾一kai2 kap周慧瑛去龜山監獄看有全，是Nailongka7家己關起來e5時。透過電話，有全向望我ti7監獄外會tang3幫伊照顧慧瑛。
	這kang (520) e5自立晚報刊出來我hou7吳典榕e5消息，阿樺有留遺書。
	Soa3 落來，各報公開阿樺e5幾張遺書。
	婉真ti7519暗--a，朋友ka7安排toa3 e5所在了後，包括新聞界，政治單位攏m7知影伊ti7叨位。婉真第一kaI2 e5記者會了後，我koh開始"保護"伊，會使講一kha步to無踏soa2開。按呢一直到婉真e5案件進入去司法程序，我chiah投入全部e5時間準備為阿樺來出冊e5代誌。這m7-taN是一項文字工作，出冊nia7-tiaN7。真有可能文字工作猶未完成，冊無法度出版，我歸e5人toh8已經進入到阿樺死亡e5世界，m7知影家己會變kah按怎。
	阿樺自焚，必然是一項歷史性e5事件。我是文字工作者，反對運動e5基層工作者，而且koh是得tioh8伊相關消息其中e5一個。準講我若boe7 tang3盡我家己e5氣力，做一點仔代誌，我giau5疑，未來，m7知會用啥物款e5形式來記錄阿樺e5自焚？按519了後，toh8已經出現真choe7錯誤e5謠言傳來傳去。這種情形若koh繼續落去，toh8會hong5
感覺真煩惱。我m7是siong7好e5,唯一e5記錄者也是詮釋者。我堅持e5是愛順其自然。至少我boe7 tang3騙我家己寫一寡家己toh8無法度相信e5代誌。我m7是歷史學家，屬於歷史e5部份，應該hou7歷史學家去做處理。我做過記者，隨時會tang3用自由記者e5身分做新聞工作。M7-koh，我並無ka7阿樺e5代誌當做新聞來處理。若ka7阿樺e5代誌，用新聞來處理，我toh8會chhan像kap田僑仔仝款hou7人討厭。我要求家己，ti7我家己宗教觀e5基礎頂面，koh進一步來思考。Ka7宗教e5心情khng3 toa3現實e5生活來看這層代誌。包括下筆e5每一字，一句。我對文學，藝術e5感受 kap 欣賞，無法度避免e5,加減會對阿樺這層代誌造成影響。藝術創作kap欣賞有無限可能e5空間。我提醒我家己，若阿樺e5代誌hou7我有藝術性e5吸引力e5時，我愛嚴格來遵守一寡基本原則。Toh8是對一個人，用上痛苦e5方法奉獻出伊e5生命，我必須用嚴肅e5心情來面對這個人，這個人e5生命，這個人e5死亡。我千萬boe7 tang3凍迷失ti7藝術性e5吸引力內底，hou7情緒亂走，行m7 tioh8路。若按呢，我m7-taN對不起阿樺， ma7會傷tioh8家己kap其他e5人。
IV
	離開台北，到高雄縣的農權會去走chhoe7阿樺ekha5跡，是臨時決定e5。皮包仔內底kan-taN chhun二千khou，toh8按呢來出發。
	長期投入基層e5工課，通常，若參加一場政治抗爭，所面對的是歸e5統治階層全面性e5打擊。Toh8算講是一場小型e5抗爭，我ma7是專心來投入，隨時注意統治階層e5戰術，以有限的人力kap物件結合民眾來對抗統治者。Ti7這種狀況下，想欲靠寫稿來趁稿費toh8無法度。我已經有足久e5時間無固定e5收入，ka7頂遍的一寡私khia開了，toh8 kan-taN會凍向親成開嘴借錢kap贊助。toh8按呢，恬恬仔ti7反對運動e5基層來工作，參加一場koh一場的抗爭。聲援一個koh一個弱勢者，被壓迫者。我得tioh8e是啥物？等hou7鎮暴部隊打，掠去監獄niaN7-tiaN7！
	為 Nailong 守靈e5時陣，我ka7 519e5行動當做siong7重要e5代誌。我ka7遺書攏寫好勢，當然ma7無可能ti7這段時間koh 去趁錢。等待519行動e5時，我根本無法度去想，也m7願去想519了後，我會ti7叨位？若會凍平安轉到厝，toh8真ka-chai3 ah。519行動了後，有一kai2 hiong5 -hiong5想tioh8,我竟然平安倒轉來ah，我那會一直無發覺這項代誌leh？
	對真choe7人來講，519了後， in 開始愛去面對現實e5生活。519行動hou7咱知影反對陣營內底，真choe7方面攏猶真脆弱。阿樺徹底奉獻e5實踐能力，hou7伊成做台灣e5傳奇人物。伊已經行入歷史，無屬ti7這個俗世。519了後，我一時猶看boe7出來，猶有啥物代誌值得我用生命去對抗？認識反對陣營e5缺點，進一步確定基層e5工課需要koh khah打拚去做，這ma7算是一種啟發。M7-koh，這有真大e5部份是按阿樺自焚e5刺激chiah思考得tioh8e。對阿樺來講，伊付出e5代價想大 ah！
	聽講，阿樺ti7準備家己519自焚行動e5時，身軀頂已經無半sian2錢。519欲 oa2–a2欲 oa2 e5時，有人欲hou7伊錢，起頭仔 kan-taN收人100 khou，大概是提去做車錢。後來伊收一張500khou，可能是m7願hong7並屍體e5時，hong7當做是走頭無路e5散赤鬼。這是關係阿樺欲死進前有一張500 khou e5傳說。
	519行動了後，我toh8無感覺反對陣營有啥物值得我來奉獻生命。m7-koh，我ka7這種可能保留hou7 chhan像阿樺e5人。若有人欲做chhan像阿樺按呢e5代誌，我無法度阻擋，我考慮kap伊做伙行。我認為這攏是生死e5愛。這種可能捌出現過(m7-koh 後來我發現，我捌認為kap阿樺真接近e5人，漸漸無hiah單純)。
	我家己坐貨車落南。到高雄縣農權會了後，我toh8真自然去接觸彼寡阿樺接觸過e5人。我無設計問題，ma7無引chhoa7 in 講啥貨。我ka7 in 講，我欲寫一本阿樺e5冊，我恬恬仔聽 in 講一寡阿樺e5代誌。通常， in 會主動ka7我講一寡阿樺e5代誌。 in 若提出問題，就我所知e5範圍來，我ma7會講hou7 in 知。Tu2 tioh8無方便講e5代誌，我toh8恬恬，並無講白賊ka7 in 應付。
	Ti7高雄縣e5農權會，hou7我感覺衝擊真大e5是一位長老教會e5信徒阿賓，伊真了解阿樺ti7生活上kap政治上e5一寡困擾。伊chhoa7阿樺離開是非圈仔，鼓勵阿樺去開發農民運動。這位朋友幫贊阿樺得tioh8草根工作內底真難得有e5快樂。
	阿賓因為負責520遊行e5工課，519soah無去台北。阿樺e5自焚，對伊e5心靈造成真大e5傷害。我真siau3念，阿賓teh kap農民鬥陣e5時，面頂謙卑e5笑容。我ma7永遠無法度放boe7記，有一kai2我kap阿賓講tioh8阿樺e5時，有一寡話伊boe7凍諒解，toh8停止對話，ham7 ti7深深e5痛苦內底。這個少年人hou7我真深e5印象。伊真少年，chhan 像一面鏡共款，照出代誌簡單e5是非。伊hou7我發現，想欲改變阿樺hou7人感覺無好鬥陣e5印象，kap想欲改變阿樺生活e5空間是有可能e5。事實上，阿賓toh8已經做到ah。阿賓幫贊阿樺，ti7反對運動內底，會凍同時做一寡有意義e5代誌，koh會凍同時享受tioh8快樂，甜蜜e5生活。
	M7-koh，這欲按怎解說leh，阿樺竟然無ka7自焚的計劃ka7伊這為好朋友講？我按怎講ma7講boe7清楚，伊竟然ka7草根工作kap好朋友放leh，走去台北自焚！來自南台灣草根工作鄉土e5聲音hou7伊躊躇e5時soah輸hou7死神e5引chhoa7。死神是透過啥物款e5方式，ti7世間ka7阿樺掠去？這是阿樺死了後留落來e5問題，我ka7伊留hou7歷史。
V
	我kap戴振耀已經熟似十外年ah。我一直真敬重伊，伊ma7攏對我真友善。阮鬥陣e5時陣無goa7-choe7,因為大家攏真無閒。m7-koh大家做伙，攏會感覺真溫暖。
	阿耀toa3 ti7高雄縣e5橋仔頭。高雄縣e5在野派，長期來，余登發家族e5勢力siong7大。中國kap美國建交e5時，1978年，增額e5中央民意代表e5選舉soah來取消，後來國民toh8掠余登發 in 父仔囝。黨外e5人士，頭一kai2 ti7戒嚴令下舉行"橋頭示威"，聲援余家父囝。後來，koh發生高雄事件，阿耀ma7 hong5掠去關過。
	阿耀坐監轉來了後，我bat去高雄縣看過伊。伊真趣味，chhoa7我去seh8街，伊ka7厝邊隔壁紹介我講 ："這位是曾心儀，toh8是余老縣長hong5掠e5時，ti7 hia罵警備總部官員e5小姐。"阿耀ka7我提起過真choe7 kai2,高雄縣真choe7人呵咾我真勇敢。伊真ka3意ka7我紹介hou7當地e5人熟似。
	有一kai2,阿耀駛車載我去彌陀鄉探視因為高雄事件hong5關e5蔡有全。彼kang，有全無tileh7,我頭一kai2看tioh8 in 年紀真大e5父母。有全 in taui7真偏僻e5海邊，附近看起來真乾躁，hong7 pang3-sat e5感覺。有全 in 厝toh8 ka2-na2孤單，恬恬khia7 tiam3 pha-hnge5田頂面。Ti7這塊pha-hnge5所在，這個宗教e5家庭出一e5熱心koh充滿愛心，嘴仔定定笑笑e5少年傳教師。有全e5愛慕者詹益樺，ti7有全第二kai2坐監e5時，透過phoe信，講伊e5心聲。阿樺上尾仔留落來ephoe5 信，寫ti7519彼工透早，寫hou7有全，貼tiam3台北新北投有全kap慧瑛 in 厝e5壁頂。
	長期參與反對運動，看tioh8堅持信念e5同志一kai2 koh一kai2 e5受苦，看tioh8早期hong7期待 kap 愛護e5人士變質脫隊，看tioh8新e5人士加入隊伍。我看tioh8阿耀這幾年來，骨力做工課，打拚teh奮鬥，toe3運動穩定e5來成長。有全kap 阿樺是兩e5典型悲劇中e5戰士。有全第二kai2坐監e5時，我心內誠疼，專心投入去聲援e5工課。這陣想起來，有全坐監帶hou7咱e5猶m7是siong7疼e5,ka-chai3,有全會曉珍惜生命，猶有相逢e5機會。阿樺soah ti7519彼 kang，幾分鐘來toh8死去ah。咱按怎做toh8無法度 koh hou7伊活過來。
	阿樺死了後，我koh一kai2來到高雄農權會，真痛苦。Ti7這個我所ka3意e5所在，已經減一個人。阿樺為各種抗爭所留落來e5形影，toh8 ka2-na2猶ti7目睭前。舊年我受邀請來chit講演，我真注重阿樺e5感受。Ti7農權會看tioh8阿樺的時，伊轉teh 無閒寫環保活動抗議用的布條仔。彼kai2,阿樺並無ka7我為難。M7-koh這kai2為著阿樺e5代誌來到chit，阿賓ka7我講，我頂kai2來e5時，阿樺有ka7伊講 ："我無ka3意曾心儀"。準講，我頂遍若知影伊無ka3意我，我會艱苦。M7-koh ti7伊自焚了後，我toh8 boe7因為按呢來艱苦。伊自焚e5原因，其中一項toh8是boai3 hou7外省人第二代鄭南榕e5自焚無人通比pheng7。伊欲展現台灣人e5氣魄，台灣人e5尊嚴，可愛e5台灣人。我捌因為我boe7曉講台灣話來拒絕去一寡圈仔。其中toh8包括阿樺定定去e5所在。我boe7因為按呢toh8 kap阿樺猶是kap阿樺sio-siang7的人來對立。我會tang3包容。基本上，我認為台灣e5統治權猶原是hou7少數e5外省人所控制。 in giu2一寡台灣籍e5政客做kham5-pang2,oai-ko-chhi7-chhoahe5政治結構hou7台灣e5生態被破壞，本地e5語言ma7受迫害。
	高雄事件發生了後，我kap有全彼時e5女朋友慧瑛定定去探監。kap慧瑛開講度時間e5時，慧瑛講伊原本對政治攏無興趣，ma7無了解。m7-koh高雄事件hou7伊頭一kai2"恨外省人"。這幾年來，慧瑛漸漸了解政治，並且ti7有全第二kai2坐監了後開始khia7 ti7演講台對群眾來講演。伊已經會tang3凍chhan像有全，阿耀仝款，包容外省人。
	阿耀batka7我講過，伊kap有全讀小學e5時，放學攏會經過眷村附近，kap外省囡仔相拍。相拍了後攏會真驚，因為:
	"彼寡外省囡仔e5老爸攏是軍官！真驚會去hou7 in 掠去槍殺。"
	Kap 阿耀 in kang7輩e5囡仔，攏有ti7學校講台語來hou7老師處罰e5經驗。老師並且設計辦法，愛 in 檢舉同學講台語。阿耀甘願家己hong5處罰ma7 m7願檢舉別人。伊這個個性ti7伊為tioh8高雄事件坐監e5時猶原仝款。Ti7黑牢內底，獄使仔會分化受刑e5人。叫社會刑案e5受刑者迫害政治受難者。獄使ma7會ti7政治受難者中間進行分化e5工課。阿耀ti7監獄來hong5拍kah真慘，伊攏忍落來，伊堅持理想的原則koh khah確定。
	阿耀講， in 細漢e5時陣hou7外省人欺負， in toh8罵外省人是豬，講 in 講e5話是豬teh叫。M7-koh 伊做兵e5時，聽一寡老兵講， in 本來ti7中國e5時ma7是作穡人。是hong5掠兵到台灣來e5。伊toh8按呢chiah改變觀念，會凍接收ma7是處ti7弱勢e5外省人。
	阿樺自焚了後，伊一寡khah熟e5朋友若講tioh8阿樺，攏會講tioh8阿樺對彼寡感覺家己koan5人一頂e5外省人真討厭，連帶e5,ma7真討厭 in e5語言。
	當我知影阿樺自焚e5原因之一是為著欲表現台灣人e5尊嚴kah氣魄e5時，我真悲傷teh哭。彼個時陣，我chiah發現，按我出世、大漢，所有e5問題攏結結做伙，走出來。
	我想tioh8,Nailong自焚了後，阮猶原按照計劃，四月初八ti7桃園愛生勞工中心舉辦聲援馬赫俊神父，絕食祈禱24點鐘。Ti7絕食祈禱e5時陣，有一個外省籍e5中年人信徒，公開表達伊e5心聲。伊講伊ti7台灣toa340年，soah m7-bat想tioh8欲認同這e5人，認同這塊土地。經過馬神父hong7趕kap鄭南榕自焚這寡代誌，伊開始改變生活e5態度。彼時，阿樺猶boe7自焚，準講阿樺若聽tioh8這位中年人e5話，是m7是會改變對外省人e5想法leh？若有koh khah choe7的外省人士會凍有這位中年信徒e5想法，若這款想法會凍khah早出現leh，真choe7悲劇toh8 boe7發生ah！
	阿樺自焚了後，一開始我聽tioh8 e5是伊想欲展現台灣人e5氣魄，無欲hou7外省人第二代台灣人鄭南榕無人會tang3比pheng7。M7-koh，傳消息e5人並m7知影阿樺ti7接近519e5時陣，彼款宗教的境界。519阿樺接近獻身進前，伊ka7一位教徒講，伊欲學習耶穌e5精神，表達對台灣e5大愛。



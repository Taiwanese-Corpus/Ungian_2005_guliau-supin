珍愛民主，台灣出聲            陳水扁

　　今a2日下暗，阿珍就beh出發去美國進行十日e5訪問。昨暗，伊猶koh teh問阿扁--a，伊出國ai3 ka7 我chah啥物禮物轉--來？我ka7講你無安排shopping e5時間，其實，kan-na你身體健康，會堪得長途辛苦e5行程，會tang3平安順利、完成任務倒轉--來，to7是送hou7阿扁--a上好e5禮物。 
　　前一cham7 a2阿珍e5胃腸無真好，有手術過，幸妤ma7 teh beh生，teh準備迎接小孫a2 e5心情kap掛念，會tang3了解。這擺e5訪問，旅途真thiam2，hou7阿扁--a真m7甘。
　　Tui3確定beh出去訪問開始，阿珍就親像beh準備大考e5學生，每日ti7厝內用功讀資料，演講e5內容修改koh再修改，che大概是伊大學畢業了kap無做立委以來，上認真做功課e5一擺。
　　恁看阿珍平常時ti7 khah-me-la e5頭前，會tang3無看稿一直講，真輕鬆笑詼，時常有好e5話語。M7-koh伊真注重這擺e5訪問，也用真che7精神準備。因為伊知影，伊並m7是kan-na?代夫出征，koh khah重大e5責任，就是beh ka7政黨輪替了後e5民主台灣，kap兩千三百萬台灣人民對國際社會e5貢獻，向美國e5朋友做詳細e5介紹。
　　有人講，che是半世紀以來第二位台灣e5第一夫人訪問Washington D.C.，所以意義真大。其實，就我對阿珍e5了解，伊一直用平常心來看待「第一夫人」這個職位。伊感覺，根據中華民國e5憲法，總統上che7 kan-na做兩任八冬，換一句話講，第一夫人e5任期上che7也是八年。一旦總統卸任，第一夫人就是一個平民，ti7民主社會，這款角色e5轉變是真平常e5代誌。
　　恁m7 thang看阿珍e5身體san2-san2 hiuN hiuN ，ti7 阿扁--a一生中，阿珍一直是我上有力e5靠山，也是上忠實e5同伴。我teh失意e5時，伊是鼓勵我e5力量；我成功e5時，伊to7扮演監督提醒e5角色。今a2日，伊beh koh坐輪椅，辛辛苦苦代表阿扁--a、代表台灣行--出-去。
　　Chit-ma2台灣e5國際空間受著無合理e5打壓，咱猶原無餒志，反倒轉beh koh勇敢去爭取屬ti7 咱e5權利。仝款，咱珍惜每一個會tang3 hou7台灣ti7國際發聲e5機會，主要e5目的就是beh ka7台灣e5民主成就kap世間人分享。 
　　所以，koh khah thiam2、koh khah遠、koh khah無方便，若有機會，咱就beh把握。雖然今年e5中秋節阮翁a2某be7 tang3作伙賞月，但是阿扁--a對阿珍e5感謝，就親像中秋e5月亮，koh 大、koh 圓。

(這篇文章是tui3海翁e5網站掠--落-來，原文是中文。因為真平實，讀著真感動，編輯室ka7翻做漢羅kap TBTS e5讀者分享。)

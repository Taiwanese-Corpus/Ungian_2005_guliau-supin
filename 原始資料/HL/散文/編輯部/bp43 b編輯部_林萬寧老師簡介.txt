∮紀念林萬寧老師

林萬寧老師簡介
編輯部
1954年ti7 台北出世，讀螢橋國小、建中，中原大學建築系出業，原本ti7 營造業工作，bat 1 cham7 ti7 樹林a2 柑園國小代課，1989年修完教育學分了後轉任教職，ti7 土城清水國小（自然科)教冊。
林老師e5 老pe7 khah 早過身，i 一直kap 老母做夥toa3 ti7 永和。萬寧兄1998年ka-ti7 寫e5簡介資料講：「個性：樂觀隨和、勤儉樸實、明理負責；人生觀：1枝草，1點露、天公疼gong7 人；興趣：台灣文學、音樂歌謠、風土民俗、生態保育、自然旅遊、修行養生，khah 愛過有台灣味、台灣文化e5 生活。」
林萬寧老師10年來積極投入台灣tak8 項社運議題，參與上深--e5 有台灣教師聯盟台文寫作會kap TNT寶島新聲廣播電台，tiaN7-tiaN7 做社運e5 義工，是tiam7-tiam7 做khang-khoe3 e5 台灣文化基層工作者；無想到ti7 4月19soah 為著心臟手術來離開世間，享年47歲。5月初3 e-pou ti7 台北縣立殯儀館舉行家祭kap 公祭了後，就隨火化。
抱著m7 甘kap 悲傷e5 心情，眾有志（特別感謝闕杏芬老師奔波chhoe7 資料）chhoe7出1 koa2 林老師e5 手稿kap 設計圖（設計ka-ti7 e5 厝），希望ti7 近期內thang 出1本紀念冊，紀念冊iau2-boe7 出chin3 前，BONG報先ka7 iau2 無ti7 chia 發表e5 台文作品刊--出來，ng3 望hou7 讀者加減瞭解這位認真phah 拚 e5 萬寧兄，lan2透過chiah-e5 文kap 圖看i 所行--過e5 路，用an2-ne 來siau3 念--i。

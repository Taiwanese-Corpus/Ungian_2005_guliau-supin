台文BONG報出世
編輯部
Che是台文寫作會同仁kheng5錢出刊e5非同仁雜誌，創刊e5費用是一個人tak8個月出一千khou，m7-koh雜誌iau2是歡迎各界投稿，題材e7-sai2是詩、散文、小說這類e5文學創作，ma7歡迎其他非文學e5專業介紹，講醫學、科學、工業、法律…各行各業long2好，kan-taN一項要求---用台文寫。
台文運動到這個kham2站，作品iau2-koh真欠，上食監--e是客話kap原住民系統e5台文創作，真ng3望這方面e5作者khah拚si3--leh，m7-thang看著台文BONG報全HOLO--e，目khang赤，講goan2大HOLO主義。
作品少e5原因kap發表e5園地有牽連，海內外有刊台文koh編輯會曉處理台文e5刊物無che7,大概iau2無華語文雜誌e5百分占一分。寫台文e5無te3 hou7 in發表，創作心就khah ke7；goan2所知影e5朋友，ma7有人寫真che7--a，long2無機會發表。
BONG報e5社址kap台文通訊台灣總聯絡處kang7所在，工作人員ma7是kang7班人，m7是講台文通訊無beh koh出刊--a。台文通訊e5編輯khang-khoe3是北米洲deh做--e，in做gah真艱苦，有tang時a2都合上e5問題會拖著出刊e5時間。Goan2想beh出一份kap通訊有所區別--e，按月照khi2-kang出，chiah會有台文BONG報出世。
Ti7台灣，一份本土意識e5雜誌beh維持會tiau5,m7是簡單--e，台文--e，koh khah困難，ng3望大家來tau3-saN-kang7。Beh參與有三款直接e5辦法，第一，寫作品寄--來；第二，做訂戶，一年五百khou nia5,ma7介紹人來訂；第三，一個月捐一千khou做社務委員。當然，ti7台北地區--e，ma7歡迎來tau3 phah字、編排、郵寄…做義工。
本社e5發行人、社長、編輯…long2義務職--e，感謝這tin7人e5奉獻。續--落，goan2 beh列出每個月捐一千khou認做社務委員e5名單，歡迎koh khah che7人加入。
台文BONG報社務委員：
TiuN , Sou3-hoa5
  (張素華)
Tan5 , Hong-hui7

  (陳豐惠)
Tan5 , Hian3-kok
  (陳憲國)
Tan5 , Beng5-jin5
  (陳明仁)
Ng5 , The5-beng5

  (黃提銘)
Ng5 , Ka-hui7

  (黃佳惠)
Lu7 , Chu2-beng5

  (呂子銘)
Lim5 , Sek-iong5

  (林皙陽)
Lim5 , Goan5-choaN5
  (林源泉)
Liau7 , Sui7-beng5

  (廖瑞銘)
Khu , Bun5-sek
  (邱文錫)
IuN5 , Ka-hun
  (楊嘉芬)
Iap8 , Kok-heng
  (葉國興)
Chng , Hui7-peng5

  (莊惠平)
Chiam , Sui5-iong5

  (詹隨陽)
Ang5 , Gim2-tian5

  (洪錦田)


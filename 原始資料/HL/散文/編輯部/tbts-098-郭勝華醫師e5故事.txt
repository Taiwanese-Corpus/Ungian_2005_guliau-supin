郭勝華醫師e5故事

「你好！我是宜蘭人。」
	真che7宜蘭鄉親見著我，知影我是郭章垣(hoan5)醫師e5查某kiaN2，攏會真親切對我講這句話。我攏會回答「我ma7算是宜蘭人，雖然我kan-na ti7宜蘭toa3過三個月，toa3 ti7我老母e5腹肚內。」
	我是1947年10月出世ti7嘉義e5溪口。1947年3月，我e5老父(pe7)，前宜蘭省立病院e5院長，因為228事件hou7人槍殺ti7頭城媽祖廟e5頭前。我是老父死了才出世e5查某kiaN2。
	我e5老父郭章垣醫師是嘉義溪口人，是一個代書e5大kiaN2，真早就去日本讀冊。Tui3日本慶應大學醫科畢業了後，留ti7慶應e5外科工作。伊bat ka7發明味素e5鈴木梅太郎教授開刀，有上當地e5報紙，日本天皇特別送伊二罐清酒kap 300 khou e5日幣。1945年日本宣佈投降e5隔轉工，我e5阿公kha3電報hou7我e5老父講「日本已經戰敗，咱已經koh做中國人，你應該轉來替咱e5祖國服務。」因為買無船票，我e5老父一直拖到1946年2月才轉來台灣。經過慶應e5前輩王金茂醫師寫介紹批，去見當時陳儀e5衛生局長經利彬，我e5老父雖然be7曉講北京話，但是伊e5英語真好，直接用英語kap經局長交談，1946年5月伊接任宜蘭省立病院e5院長。Hit年7月宜蘭地區就發生cholera (lau3-吐症)，hit個時陣cholera猶無特效藥，是真危險e5傳染病。我e5老母講我e5老父無暝無日照顧患者，救百外個人，所以真che7宜蘭人到taN猶真siau3念我e5老父。
	我e5老父為啥物受害？
	我除了聽我e5老母講一koa2原因，我ma7去chhoe7真che7資料，看真che7冊。我想主要有二個原因：一個是擋人財路。Hit當時聯合國e5救濟總署（UNRRA）有撥一筆救濟金beh幫助宜蘭病院復建，相信當時e5宜蘭市長朱正宗對這筆錢有想beh貪污。另外一個原因是中人e5計。228事件以後，台灣各地方成立228處理委員會，宜蘭地區3月初5成立，我e5老父擔任委員會e5主席。伊kap朱市長講好，in二個beh用性命維持宜蘭地方e5和平，支持台北e5 32條要求。後--來我tui3南京檔案才知影陳儀3月初2就向南京討救兵，21師3月初5離開福建，3月初6就來到台灣e5外海。Chia e5台灣知識份子m7知影中國人e5政治，猶koh gong7-gong7 teh成立228處理委員會。結果chia e5台灣人領導份子，m7是死，就是逃，che就是中人e5計。 
我e5老母出世ti7雲林土庫e5一個真好額e5家庭。伊是台北第三高女畢業，經過媒人介紹，ti7 1940年kap我e5老父結婚。結婚了後一禮拜in二人就作伙坐船去日本，ti7日本生活7冬。我相信這7冬也是我e5老母一生上幸福e5日子。
我e5老父死了後，我e5老母轉去我e5老父e5故鄉嘉義溪口，一個真大、真複雜e5家庭。阿母講「人在人情在，人死人情亡。」伊ti7 hit個家庭e5地位完全無--去。伊ai3 khioh柴、ai3煮飯，特別是ta-koaN非常重男輕女，伊生--e5 koh是一個查某gin2-a2。總--是，阿母認為伊既然有我，伊ma7是beh ti7 hit個家庭toa3--落-去。
後來發生真che7代誌，一koa2若真若假e5故事，暝暝中間親像我e5老父希望我e5老母會tang3 chhoa7我轉去伊e5後頭toa3。我e5阿舅雖然疼小妹，總--是ma7 ai3經過阿妗（kim7）e5同意。後--來ti7我5歲e5時，我e5老母才chhoa7我轉去伊e5後頭雲林土庫。雖然無過名，我e5阿舅hou7阮母-a2-kiaN2有一間厝thang toa3，也hou7阮二甲放領地，有淡薄a2收入，過基本e5生活。
Ti7我猶koh是細漢嬰e5時，我e5阿母to7想beh栽培我做醫生。我原本讀虎尾女中，高中e5時轉去讀嘉義女中。我e5老母陪我去嘉義讀冊，我不時笑講「孟母三遷」，我e5老母是四遷。為著beh hou7我有一個khah好e5讀冊環境，阮搬過4擺厝。阮租e5厝攏真細間，有時kan-na kam2-a2店e5樓梯厝a2，用水ma7無真方便，阿母tak8日陪我讀冊，有時陪到暗時1、2點，煮點心hou7我食。
阿母雖然希望我讀醫科，但是伊講咱厝無錢，若是考著台大醫學院才hou7你讀。我猶會記得大專聯考放榜，阮母-a2-kiaN2二人ti7收音機e5邊--a聽，台大醫學院聽無我e5名，台北醫學院ma7聽無我e5名，一直到高雄醫學院火車尾才聽著「郭勝華」。雖然我感覺有爭著一個面目，特別是對一向重男輕女e5阿公，但是也開始煩惱，私立--e5？Beh按怎？無法度thang讀，我kap我e5阿母攏真失望。
後--來，有朋友ka7阿母講「beh考著醫學院是真無簡單，你一定ai3 hou7讀。」阿母只好ka7伊身軀邊e5錢攏kheng5-kheng5--leh，勉強會tang3付第一學期e5學費，心內想先讀一學期才koh想辦法。後--來我老父慶應大學同學會e5陳拱北教授知影這項代誌。Hit時陣tu2好慶應大學成立100週年，台灣慶應同學會有beh寄付100萬e5台幣hou7母校，募款了後koh有chhun 一、二十萬，陳拱北教授就建議ka7這筆錢e5利息hou7我做獎學金。差不多有2千khou，但是猶無夠，路尾我有一個叔公原本是一個醫生，後--來醫生無做開一間藥廠，答應每一學期beh hou7我獎學金。學費是無問題，但是ti7高雄租厝、食飯e5費用？每一學期開學進前，我轉去溪口，阿公kap阿叔有e5 hou7我50 khou，有e5 100 khou，有e5 300khou，tau3-tau3--leh，差不多1,500 khou，hou7我帶去高雄做生活費。
我e5老父有留真che7相片，特別是ti7日本讀冊e5時代，細漢e5時我不時kap我e5老母作伙看相， 我對老父e5認bat就是tui3一張、一張e5相片kap阿母e5說明得--來-e5。可能因為ti7莊腳大漢，我kan-na知影我e5老父死ti7 228，但是我並無清楚228是啥物？也m7知228是社會e5禁忌。有二項代誌hou7我印象真深：讀高雄醫學院e5時，因為需要二個保證人，阿母bat chhoa7我去chhoe7阿爸慶應e5一個同學，ti7高雄做醫生。阮母-a2-kiaN2 ti7樓腳等二點外鐘，伊人ti7樓頂，就是m7敢落來ka7我kham3印a2。另外一項，自細漢我to7聽我e5阿母講，王金茂醫師替我e5老父寫介紹批hou當時e5衛生局長經利彬。我讀高醫6年e5時，王金茂教授教阮公共衛生。有一擺下課e5時，我特別行去講臺chhoe7--伊，我講「王教授，我叫郭勝華，是228事件郭章垣醫師e5查某kiaN2」，無想著王教授一個面反烏，一句話攏講be7出--來。我家己ma7驚一tio5，m7知影啥物講m7-tioh8。
1973年，我tui3高雄醫學院畢業就結婚出國。出國了後無外久我就有身，我心內想真簡單，我接我e5阿母來ka7我照顧gin2-a2，我to7會tang3繼續讀冊、工作，我ma7會tang3照顧我e5老母。無想到ti7我e5老母teh辦出國手續e5中間，因為需要阮老父一張死亡證書，出che7 che7 e5麻煩。等我e5阿母會tang3來到美國e5時，我e5 gin2-a2已經會行--a！
也因為按呢，我開始想，為啥物beh愛我e5老父一張死亡證書會chiah-nih困難？到底228事件是啥物？為啥物禁忌？我開始tui3報紙、tui3 che7 che7 e5冊去chhoe7答案。我ma7 bat寫批hou7蔣經國討我e5老父e死亡證書，結果最後我收--著-e5是阮郭家40戶e5戶口謄本。Che m7是我beh愛e5物件，我beh愛e5是死亡證書，是ai3交待我e5老父是按怎死？敢有拘捕令？敢有審判？Hit粒槍chi2是啥物人--e5？是啥物人命令開槍？我需要答案。
舊年911事件，ti7 2點鐘久內底死3千外人。大部份e5人chhoe7無屍體，但是至少in知影啥物人是幕後兇手，美國政府也為著這項代誌發起戰爭。越戰也有真che7美國軍人死ti7越南，但是若有chhoe7著in e5骨頭，美國政府會用各種方法，甚至DNA e5證驗，儘量beh chhoe7出in是某某人，裝入棺柴，kham3國旗，送轉來美國交待hou in厝e5人。每一冬e5越戰紀念日，我若看著犧牲者e5家屬，ti7 Washington D.C. e5越戰紀念碑摸in親人e5名，我to7留目屎。美國政府是按呢疼惜in e5公民。
我e5老父是宜蘭省立病院e5院長，也算是公務人員，伊身犯何罪？罪犯to2一條？三更半暝掠人，無拘捕令，是綁架；無經過審判就thai5人，是謀殺；挖二個空就tai5--落-去是滅屍。我非常感慨，beh哭ma7無目屎。
228到底死外che7人？有人講2萬，有人講6萬，也有人講10萬。總--是，悲劇已經發生，但是咱需要深深來思考，咱tui3這個事件學著啥物？咱be7使be7記--得，也m7 thang hou7歷史koh再重演。
（2002年2月，郭勝華醫師口講，TBTS編輯部整理）

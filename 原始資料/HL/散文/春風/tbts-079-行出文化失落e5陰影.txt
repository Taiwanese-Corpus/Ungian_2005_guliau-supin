行出文化失落e5陰影		春風

今年加拿大台灣同鄉會年會有一場有關社會文化議題e5演講。感謝主辦單位邀請著玉山神學院童春發院長，伊用原住民文化認同e5失落kap再生做演講e5主題，hou7我對這次大會有一個真深e5印象。
真趣味e5是伊用家己五個名e5轉變，作上簡單koh親切e5例，tui3 hia牽引出歷史變遷e5過程kap hit時in所tu2著e5困境。也hou7咱認bat著，che對原住民e5生活有受著真深e5影響。 演講內容深深感動在座所有e5同鄉，因為咱大家攏是hit e5時代e5受害者。真自然就toe3伊koh一擺行過歷史演變痛苦e5過程。
	Ti7演講中，有時伊m7知是m7是刁工用無正確e5發音來弄hou7大家笑，總是我感覺hit款笑是一種含著目屎e5笑，無奈e5笑，笑出家己e5悲哀，che也是伊演講精彩e5所在。Ti7笑e5中間，咱會tang3體會出外來統治者對人性尊嚴kap文化e5輕視kap破壞。被統治者除了受著文化、教育、宗教、語言、生活種種e5改變以外，也失去自我，連家己e5名to保be7 tiau5。
	當咱oat8頭看過去e5歷史，有時咱真正m7敢相信，hit時咱nai2有hiah大e5耐心？Hiah-nih認命？甚至gong7 gong7 koh用統治者hit套去教家己e5學生，家己e5子弟？好佳哉！歷史是toe3時間teh行，伊無可能永遠停ti7 hit個所在be7 tin2動。雖然taN咱頭毛已經漸漸反白，總是真歡喜e5是，咱有看著歷史e5轉變。
	台灣這塊土地受著外來政權不斷e5 蹧躂，但是toa3 ti7這塊土地頂面e5人民雖然受著真choe7 e5壓制，總是這個代價也無白白付出，顛倒有換轉來大部份百姓e5覺醒，hit種追求家己做國家主人e5意志比任何人koh khah迫切。這個願望一直推動咱向前行，無回頭e5餘地，這股力量na2親像排山倒海e5強，無人會tang3阻擋，伊e5威力一定會ti7台灣這塊土地展現出奇跡。
	果然，ti7今年3月18日，國內、外有本土意識e5同胞團結一致，推出土生土長，散鄉人子弟陳水扁先生做咱國家領導人。雖然伊個人e5努力是事實，但是che ma7代表眾百姓追求民主決心e5勝利。媒體e5醜化、金錢e5煽動、冤枉kap亂罵攏拚be7過民意e5制裁。經過這次選戰，百姓koh khah有信心，民意才是一切e5主宰，各政黨e5作為kap in領導人e5好phaiN2攏需要經過民意e5考驗。
	TaN咱希望現任e5總統，身負chiah-nih choe7人e5期待，一定ai3全力拍拚，咱也知阿扁仔現在所面對e5一koa2困境。總是咱對新政府e5信心kap支持be7使消失，甚至ai3愈加強愈堅定才tioh8。因為che是阿扁仔政府上需要e5資源。
話koh講倒轉來，當咱看著原住民ti7追求家己失落e5文化beh hou7伊再生e5時，咱ma7 ai3提醒家己kap所有e5人民，無論種族kap語言有啥物無仝，咱攏是共同生活ti7這塊土地頂面e5人，會使講是「性命共同体」。咱對國家未來e5前途，應該行出e5方向，必定ai3有一個強力e5共識，按呢咱才khia7會在，be7搖搖chhoah chhoah。Ng3望真緊咱會tang3行出一條平坦koh光明e5路。

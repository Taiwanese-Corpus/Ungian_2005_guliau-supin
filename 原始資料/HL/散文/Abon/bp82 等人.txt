∮Abon thih8-siong5
等人
Abon Lais
活--leh ka2-na2 teh 等1個人。Hit 個人ti7 toh 位？我m7 知；i tang 時e7來？我ma7 m7 知。I 生做siaN2 款？我koh-khah m7 知。我kan-taN 知iaN2 我teh 等--i。若是tu2 著i，我隨e7知iaN2 i to7是我teh 等e5 hit 個人，免aisiachuh，免相借問，i 若行oa2--來，我隨to7知。
我kam2 敢ka7 i 講是我teh 等--i？I kam2 e7知iaN2 我用我e5 性命teh 等--i？Ka7 i 講to7是我teh 等--i，是an2-choaN2 beh 等--i？等--著beh chhong3 siaN2？我m7 知，我kan-taN 知iaN2 等著i我e7 chiok 歡喜--e5。
I khia7 ti7 擔a2 頭前，i 問我ang-a2 書是siaN2 人畫--e5,我講m7 是我畫--e5,是我e5 手畫--e5,我e5 手kap 我e5 頭，1 peng5 起1國。Ang-a2 書是我e5 頭殼想--e5,圖是我e5 手畫--e5,我ai3 尊重雙手e5 獨立，講hou7 我等--著e5 人知iaN2：我e5 手是獨立--e5,kap 頭殼是無kang7 款--e5,to7 na2 像i 是獨立--e5,chham 全世界e5 人long2 無kang7 款。
I ui3 桌頂ka7 我e5 手畫e5《KhoaN3 siaN2？》theh8 起來看，用金sih-sih e5 目chiu teh 看我想--著-e5、我e5 手畫e5 ang-a2 書，我知iaN2 我teh 等--e5 to7是i。I 講nah e7 long2 看無。我e5 嘴iau2-boe7 要求獨立，tak8 項好料--e5 long2 tui3 嘴入--來，上好聽--e5 long2 ui3 嘴出--來，無siaN2-mih thang iau 飽吵。我iau2-boe7 獨立e5 嘴出聲ka7 i 講：「Nah e7 chiah 大han3 koh m7-bat 字？無chhai2 你生做sui2-sui2 khiau2-khiau2!」I e5 頭aN3-aN3，面紅紅。
我e5 嘴koh 出聲：「Lin2 公司e5 人long2 m7-bat 字siouh？An2-ne 真害--ou！」I giah8 頭ka7 我看--1-下，面kang7 款koh 紅紅，應講：「Gun2 公司kan-taN 我m7-bat 字nia5,mai3 因為我phah phaiN2 gun2 公司e5 名聲。」我koh kek-khui3 講：「Boe7--lah，lin2 公司本chiaN5 名聲to7無joa7 好，你koh 比lin2 社長khah gau5 講台語」。I 歡喜kah kui sian 人險a2 跳--起-來：「正經--e5?你m7甘嫌--lah！」
等1個人ai3 了 joa7-che7 時間？等1個人ai3 費 joa7-choe7 氣力？1世人kam2 有夠？我m7 知，我tu2 著i，ti7 我iau2 青春少年e5 時tu2 著i。
有人問我：「A-leng5 是siaN2 人？」Chit個cha-bou2 gin2-a2 ti7 我e5 手寫e5 故事內底活跳跳，kap 我做夥歡喜，我艱苦i soah 比我khah艱苦，我kan-taN 知iaN2 A-leng5 是我teh 等e5 hit 個人，A-leng5 是chhin3-chhai2 sa 來借用e5 名，我m7 知我tu2--著e5 hit 個，i e7是siaN2-mih 名。SiaN2-mih 名long2 e7 有。
我tu2--著e5 i，我m7 知i 是siaN2-mih 名，i 生做siaN2 款，我ma7 be7 記--得-a，m7-koh 若koh tu2--著，我一定知iaN2 是i，害我了2本ang-a2 書koh be7-hiau2 讀羅馬字e5 hit 個人。

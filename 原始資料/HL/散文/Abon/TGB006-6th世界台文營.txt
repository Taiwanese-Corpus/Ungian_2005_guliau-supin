第6屆世界台語文化營
Abon

Chin歡喜, 這pai2世界台語文化營辦ti7 lan2台灣島內, hou7 koh khah che7人有法度參與kap了解, ma7會sai2 hou7台灣島內e5台灣人知影, 台語文運動m7是 1種siau3念過去, 恢復古早e5『復古』活動.

台語文運動是世界性--e5, 是beh ka7語言「文字化」「現代化」, 是beh phah破別國對台灣殖民控制e5民族運動.

Ti7 chia, ma7 chin感謝主辦單位, hou7「學生台灣語文促進會」有這個機會ka7營隊tau3出腳手, hou7台語學生會sai2 ka7 tak8-e5做服務.

美麗島事件hou7人思考tioh8台灣e5政治問題, ti7運動過程中, 除了政治問題, ma7有chin che7人想tioh8台灣m7-taN政治問題ai3解決, koh有che7 che7代誌hou7外來殖民統治者chhong3 kah lu慘慘. 這pian3營隊e5主題「台語文」, to7是大家long2煩惱be7了e5問題.

Ui3 hit-chun7開始有人寫詩組詩社; 有人收集資料, 編枕頭字典, 保存古早e5話詞; koh有人teh研究台語e5「文字化」; ma7有辦過幾loh8-pai2台語營.

有 1-tin7學生teh思考beh an2-choaN2 ka7台語「現代化」, 電腦chiah tu2入來台灣, kan-taN有法度用英文操作, chia--e5學生想tioh8用羅馬字, koh用「123」標調, 到尾--a2直接無標調.

In ti7電腦世界內底開始用台語文寫Mail, kap無kang5學校e5台語學生聯絡, 討論社會, 政治, 國家kap文化e5問題, 台語文kap上進步e5電腦結合, 10年後Chi-na話chiah有法度用chiok奇怪e5辦法入去電腦世界.

Chia--e5台語學生組成學生台灣語文促進會, 一直到chit-ma2, 這tin7台語學生ma7是繼續堅持講台語, 寫台文, 堅持用台語來思考台灣e5問題, ma7 khia7 ti7文化e5觀點, 想beh用台灣文化做基礎, 創造 1個新koh理想e5獨立台灣.

Gun2 beh tih8--e5是, 真正有台灣主體立場e5母語教育, 用ka-ki7 e5母語來熟sai7台灣, 用台灣e5目chiu來看世界, 學 2種以上e5台灣人母語, 唱台灣人唱e5歌, 看台灣人poaN e5戲, 讀台灣人寫e5冊.

Gun2無愛Chi-na人強迫lan2學Chi-na話, 無愛Chi-na人e5電視節目, 無愛Chi-na人唱e5歌, 無愛Chi-na人poaN e5戲, ma7無愛Chi-na人強調e5皇帝文化, 無愛Chi-na人toe3人kha-chhng後e5世界文化, koh khah無愛 1禮拜 1點鐘「大Chi-na沙文e5假母語課kap Chi-na人e5鴨霸cha-pou人體制.

台語學生用台語生活, 用台語創作, 用台語吸收世界文化kap新智識, 用台語寫--出來, 講hou7全台灣e5人聽, 台語是台語學生e5生活方式, m7是想--tioh8 chiah提來soh-soh看看e5 chhit-tho5-mih, ng3望tak8-e5 ti7世界台語營做伙來創作新e5台灣文化.

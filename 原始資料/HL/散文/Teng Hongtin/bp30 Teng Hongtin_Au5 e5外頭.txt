台灣人寫真
Au5 e5 外頭

Teng Hongtin
有一工透早，我問au5:「Au5,為siaN2-mih lan2 tau 叫『a母』號做『au5』leh？」I笑笑a2 講：「Gong7 gin2-a2,我 ma7 m7 知，ah to 嫁來西勢湖，lin2 a-ma2 就教我ai3 an2-ne 叫。」原來 au5 m7 是自i細漢就叫「au5」--e5,i叫 toa3 ti7 湖a2 內e5 a-ma2 「a母」。這2個a-ma2 long2 已經過身，au5 ma7 已經是一堆gin2-a2 e5 孫，gun2 a嫂long2 叫i「媽」，小弟小妹 ma7 long2 改叫「媽」，m7-koh，我iau2 是愛叫「au5」，因為叫「au5」e5 時chun7,會hou7 我感覺khah 接近au5 e5 過去。
自從開始叫a-ma2 「au5」了後，au5 出世、長大e5 湖a2 內，就變做i e5 「外頭厝」，ka-ki7 e5 老pe7 老母變做是「外頭」e5 人，這世人就ai3 ka7 西勢湖庄當做是ka-ki7 e5 故鄉，ti7 chia 生thoaN3 釘根，m7 管i對這個所在有siaN2 -mih 感覺，m7 管i是 m7 是坐紅花轎來e5 hit 工chiah 開始了解這個所在。生做一個傳統e5 台灣cha -bou2 人，1嫁去別人tau，就已經是一個失去ka-ki7 故鄉e5 孤雁鳥。這款寂寞e5 心情ai3 等到我嫁去別人tau 時，chiah 會tang3 體會。
庄kha 人e5 sit 頭真che7,娶一個新婦是想beh 傳後嗣，順續加一個tau3 做khang-khoe3 e5 腳手。因為腳手tak8 日無閑大大細細e5 tai7-chi3,所以想beh tng2 去外頭就真無容易。Ta-ke 若是答應beh hou7 你tng2--去，日頭落山前你tioh8-ai3 趕tng2 來煮食，若無後pai2 就無信用。我是au5 e5 第6個cha-bou2-kiaN2，a公a-ma2 ti7 我出世chin3 前就過身，而且a-pa kap a伯 ma7 已經分家伙。所以，au5 e5 生活就加真自由，m7-koh，我感覺chiaN5 奇怪，a-pa iau2 是無kah 意au5 tng2 去湖a2 內a-ma2 tau siuN 久。為siaN2-mih a-pa beh hiah-ni7 凍霜--le ？害我long2 sng2 無夠khui3,就ai3 koh 趕tng2 來西勢湖，beh 走e5 時，a舅kap a-ma2 就會 khia7 ti7 埕口送，面容chiaN5 失望，一直怪au5 m7 肯加坐--1-khun3-a2 。
TaN5 開始，au5 是驚a-pa 做工tng2--來看無人，會受氣kah phi3-phe2 叫；後--來，i是煩惱a兄in 放學tng2--來，看au5 無ti7 厝，會si3-koe3 pha7-pha7 走。我國中一年a2 e5 時，外公外ma2 long2 過身，二舅、三舅kap a姨 toa3 ti7 高雄，只 chhun 大舅kap 4舅 toa3 湖a2 內，au5 一年罕得tng2 去1、2遍，大舅有 tang 時a2 會氣au5 是 m7 是看i be7 起，chiah m7 tng2--去。高雄e5 a姨、a 舅 ma7 tiaN7 leh 招au5 去chhit-tho5,m7-koh，au5 是真傳統e5 婦jin5 人，i有1群gin2-a2,a-pa ma7 m7 肯歇khun3 陪i去。見若講著外頭厝，寂寞就爬上au5 e5 目眉頂，無注意是看be7 著--e5 。
Au5 有4個小弟1個小妹，i上大，聽i講8歲e5 時chun7,a-ma2 破病真嚴重，i 1個人ai3 擔水煮食，有1遍差1點a2 淹死ti7 古井內。Au5 嘴--ni 講--出來e5 gin2-a2 時代long2 是真可憐e5 故事。我 ma7 有3個a姊、2個a兄、1個小妹、1個小弟，au5 long2 總送hou7 我7個兄弟姊妹，相拍相搶e5 時chun7 真恐怖，m7-koh 相依相偎e5 日子，chit-ma2 想--起來，猶原chiaN5 溫暖。我ti7 庄kha 看過真che7 因為娶bou2 soah 無ai3 兄弟e5 tai7-chi3,自細漢，我就 ng3 望gun2 兄弟姊妹 mai3 an2-ne，所以，我想，au5 看著a舅in 互相冤家，聽a妗in 互相tau5 來tau5 去e5 閑a2 話，i e5 心肝內一定真艱苦，所以i愈來愈無ai3 tng2 去湖a2 內。
大人e5 恩怨，gin2-a2 人無想beh 去了解，ma7 管be7 著。m7-koh，講實在--e5,a舅對gun2 這8個gin2-a2 long2 真好，見若來，就會買等路來hou7 gun2 食，叫gun2 好好讀冊。顛倒是gun2 a伯a-m2,真討厭，見若物件歹--去，拍 m7 見，就來tau5 gun2 au5,講一定是gun2 做e5 好tai7-chi3,所以，tak8 遍我若看著hit 個抹粉抹kah 白 siak-siak e5 a-m2,long2 當i是妖怪。但是，a-pa koh-khah 討厭，tak8 遍long2 是i e5 兄弟khah 好，au5 e5 外頭khah bai2,ka-ki7 都hiah-ni7 散赤--lou ！koh ai3 ka7 錢借a伯，免利息。A兄tiaN7 kap i冤家，講i讀高中，無半領新衫，a伯in toa3 樓a2 厝，開轎車，欠lan2 錢koh m7 還。A-pa 是真愛面子e5 人，無愛人嫌i e5 兄弟，就 ka7 a兄拍--落去。我想，對a-pa 來講，就算a-m2 過去koh-khah an2-choaN2 欺負--gun2,i對a伯e5 kiaN2 iau2 是khah 有感情，lian7 in 做兵欠錢e5 時，ma7 會寫phoe 來 ka7 a-pa 借。手足情深ah！真是不可思議。A舅in 有 tang 時a2,ma7 會有欠用錢e5 時，為著beh 借錢，半暝a-pa 就會對au5 發性地。以早lian7 a舅in 來gun2 tau，au5 beh 提菜送--in，long2 ai3 趁a-pa 無看。看ti7 我目chiu 內，對嫁翁e5 cha-bou2 人，感覺真悲哀。Au5 讀2年e5 日語小學就tu2 著戰爭，m7 bat 字，a-pa tiaN7 罵i m7 bat tai7-chi3 、生番。其實，m7 是番m7 番e5 tai7-chi3,只不過是因為自私，a-pa kan-taN 記得伊有自細相依大han3 e5 兄弟，卻 m7 肯體會au5 ma7 有小弟小妹e5 心情。
我做「au5」e5 kiaN2 已經beh 30冬，看過湖a2 內二舅kap 二妗少年恩愛e5 相片；看過a-ma2 來gun2 tau 替au5 做月內，hit 時小弟出世，a-ma2 pu5 ti7 灶khang e5 鵝卵，phang kah hou7 我流 noa7;看過a公倒ti7 浸水庄道安病院內，i e5 面容chiaN5 黃，hit 時我be7-tang3 了解au5 e5 心事， a公就來過身；看過au5 na2 hau2 na2 爬入湖a2 內e5 a-ma2 tau，因為a-ma2 ti7 高雄過身e5 時chun7,au5 be7 赴見i最後1面；看過酒精中毒愈來愈嚴重e5 緣投4舅，i ti7 表小妹出嫁e5 大埕，唱hit 條「心事siaN2 人知」e5  Kha-la O.K.；看過高雄二舅亂糟糟e5 灶kha，二妗綑3、4百萬，toe3 人走--去，留--落e5 3個後生變做二舅生存e5 意義；看過驚惶無助e5 4妗走來bih ti7 gun2 tau 半樓頂，因為4舅koh 起酒痟，講i討契兄，淺拖提ti7 手--ni jiok來gun2 tau beh 拍--人；看過二舅信心滿滿，ui3 高雄搬來大肚山頂，做大盤生理，賣燒酒螺重新phah 拚；看過3舅氣 phut-phut leh 罵，講庄內e5 叔伯a姨嫁cha-bou2-kiaN2 iau2 無放帖，若是看i be7 起，大家kui-khi3 切切來斷路；看過a-pa 對khia7 ti7 埕尾e5 4舅大聲罵，講i若beh 來gun2 tau，落雨天tioh8-ai3 穿雨 moa，人來到位，就入來厝內坐，mai3 kan-taN khia7 ti7 埕尾，m7 知e5 人若看--著，會掠準是gun2 m7 准i入來坐；看過au5 遠遠罵已經臭頭半廢人e5 4舅，叫i mai3 koh 來hou7 gun2 a-pa 罵；我koh 看過烏烏瘦瘦e5 二舅，i今年真衰運，倉庫去hou7 賊a2 放火燒，1時周轉be7 好勢，講是欠人4百外萬，i講厝若會tang3 辦貸款，i beh 賣爆米香自頭koh 開始，為著i e5 3個後生。我iau2 看過au5 頭殼頂e5 頭毛反白，我看過au5 目chiu 內e5 目屎流 ta，我看過au5 面前e5 hit 片天色，有時出日、有時烏陰、有時落雨、有時罩霧，總iau2 是 ng3 望雲開見月明，日出看天光。
兩冬前我結婚--a，我開始 ma7 有ka-ki7 e5 「外家厝」，hit 種心情e5 轉變，好親像是beh 將人e5 性命連根對塗--ni 拔--起來，然後，硬去hou7 人種ti7 1個全新e5 所在，你hou7 人教育ai3 去適應，ai3 去接受。當初，我實在無法tou7 去體會愛著一個人，竟然tioh8-ai3 放捨ka-ki7 e5 過去。Gun2 外頭e5 人long2 是真傳統、真古意e5 人，in 將老祖先訂e5 生活方式，當做是1種聖旨 leh 看待。Gun2 a-pa 雖然真 m7 甘i心愛e5 cha-bou2-kiaN2 送hou7 別人，m7-koh，i真了解，cha-bou2-kiaN2 大han3 總--是ai3 嫁去別人tau，捧人e5 飯，生別姓e5 kiaN2，奉待別姓e5 公ma2 。雖然草屯e5 ta-ke-koaN 對我chiaN5 好，但是，「嫁做別人tau e5 新婦」，害我tng2 去出世e5 所在，soah 變做是 leh 「做客」，我e5 戶籍已經tui3 彰化縣埔鹽鄉西勢湖除名，白紙黑字，我已經無法tou7 證明ka-ki7 是「彰化人」。好ka-chai3,因為thau5-lou7 e5 關係，我 toa3 ti7 台中，離草屯kap 埔鹽差不多hng7,an2-ne，我e5 心情 ma7 好親像得著1koa2 補償。
無tiaN7-tioh8 是我自作多情，想 siuN 過頭。Au5 ma7 已經真久無tng2 去湖a2 內lou，以早i是想beh tng2 去ka-ki7 e5 厝，chit-ma2 i是tak8 日 leh ng3 望嫁--出去e5 hit 3個cha-bou2-kiaN2 會tang3 常常tng2 來hou7 i看。I已經63歲，有1大堆孫--a。A舅in e5 tai7-chi3 ma7 是常常會hou7 i心煩，m7-koh，i上煩惱--e5 是in kiaN2 e5 tai7-chi3 。Long2 是i辛苦10個月生--落來e5 骨肉，辛苦操煩40外冬，為siaN2-mih 後生會嫌i大細心？「是 m7 是無愛得i這個老母--a？」我若 siuN 久無tng2 去埔鹽，就chiok 驚au5 an2-ne 哭hou7 我聽。
生kiaN2 了後，m7 知an2-choaN2，gun2 cha-bou2-kiaN2 見若tng2 去埔鹽，看著頭毛白 chhang2-chhang2 e5 a公就開始哭，1哭愛騙2、3點鐘，long2 m7 chhoe7 gun2 外頭e5 人﹔ah 若tng2 去gun2 翁in tau， long2 真緊就慣勢，所以，我心肝頭就感覺gun2 kiaN2 chiaN5 不孝，埔鹽e5 a公a-ma2 是媽媽上親e5 人，gun2 kiaN2 na2 會sai2 1看著in 就哭--le 。這時，我chiah 愈來愈接近au5 e5 心情。因為a-pa kap au5 常常為著a舅in e5 tai7-chi3 冤家，所以gun2 愈來愈無愛去a-ma2 tau，尤其是大han3 了後，感覺去湖a2 內chiaN5 無聊。Hit 時，無kiaN2 想著au5 e5 心情，見若au5 beh tng2 去湖a2 內，gin2-a2 就1個 sak 過1個，無人beh 陪au5 tng2--去，chit-ma2 想--起來，感覺chiaN5 不孝。以後，假使gun2 kiaN2 若是討厭tng2 去埔鹽a-ma2 tau，hit 個時chun7,我是 m7 是iau2 會感覺著「嫁去別人tau」e5 孤單……。


感情記事(4)－－破碎的糞埽桶
Teng Hongtin
有一寡代誌，雖然咱無合意，感情上m7願去回想，而且，ma7好chhan像咱生命中從來就m7捌發生過，m7-ku2,佇無張無弛的時間內，佇足久真遠的歲月以後，忽然間，就會有一寡記持浮上頭殼頂，這時，你才發覺當初時極力排斥去回想的往事，已經變做一片純白的存在。
33歲的你，已經是人的老母，一個下晡leh倒糞埽的時陣，你的查某囝講伊欲陪你去倒糞埽。5歲的查某囝佇下晡時的日光中，閃閃sih-sih發出生命的光彩。你想起家己的囡仔時代，彼時厝裡的糞埽桶不三時to破kou5-kou5,三不五時桶內的糞埽就會流出湯汁，將土腳弄甲垃圾li-lo5,「為啥物細漢時糞埽桶攏破甲時常愛換leh？」你一時間@記得原因，只是想講：「奇怪！chit-ma2的糞埽桶一個會當擋10外冬。」你讀大學的糞埽桶到 taN嘛猶真好用，攏@破。
糞埽撣了，心情嘛變輕鬆，你佮查某囝散步佇有風吹來的下晡。有囝了後，才慢慢會當了解父母飼囝的心情。平常時日時愛上班趁錢，暗暝轉來厝裡，心內雖然想欲歇睏，m7-ku2,你有幼囝愛顧，家庭的工課愛做。究竟m7是鐵拍的身體，有tang時仔，你或者是翁婿，嘛會對活力充沛的查某囝大聲馬吼。有可能是因為你的體力無法度應付隨時攏精神飽足的伊；有可能是因為疲勞的你，希望伊mai3有hiah濟囡仔人的向望。你向望伊健康生長，閣希望伊會當早日體貼你做父母的辛勞，期待伊會當安靜知足。
是啊，你的父母大概嘛有按呢的想法，尤其是佇過去散赤的年代，阿爸透早天光就出去做土水，日頭落山才會當轉來到厝，?日時愛四界去做小工趁錢，閣愛顧阮兜彼khu分外地的田，暗時愛煮食、洗衫，三不五時閣愛做家庭加工，好比講：縛雞毛chheng2、撕荷蘭豆。厝內有八個囡仔，不三時就吵吵鬧鬧，厝頂強欲peng2過來。是m7是按呢，阿爸佮? 才會逐日冤家相嚷leh？所以，阿爸不三時就提糞埽桶出氣，怨嘆家己為某囝做牛做馬的人生？
細漢時m7捌代誌，心內只會曉驚阿爸，囡仔攏偷講伊是「惡人」。少女時代，開始討厭老父，更加討厭家己血內流著彼種歹性地的個性。你佇這種情緒中，一直靠著老父做土水所趁的錢，一路讀到提著碩士。了後拄著意愛的人，了後生一個真古錐的查某囝，這一切，攏是你的父母做牛做馬為你鋪成的人生光明路。下晡的日光中，你開始思念你的阿爸佮? 。
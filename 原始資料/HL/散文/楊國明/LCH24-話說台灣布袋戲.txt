話說台灣布袋戲
楊國明

pin pin piang3 piang3激烈的廝殺，精采的演技，趣味的對話，管汰你佇台頂講到嘴礁喉渴，猶原無法度吸引過路的人，台腳干那有幾個gin2仔佮老大人，伴著舞台正對面彼幾尊，上忠實的神明，等待煞戲，來給開錢倩這棚戲的頭家，說多謝，這to7是目前台灣的「布袋戲」，看著chit種常景，不免令人想起阮gin2仔時代「掌中風雷動，十指逞真章」，彼咧看布袋戲鬧熱的情形。
「布袋戲」有人講「掌中戲」，是台灣廟會用來敬神、謝神的戲種之一，伊佮傀儡戲、皮猴戲（皮影戲）同屬傳統的尪仔戲，佇猶未有電視以前，風行全台灣，每逢廟會鬧熱四界攏有伊的演出，曾經是大細漢愜意的休閒娛樂，庄頭若有廟會演布袋戲，親成朋友攏通知，請A來看戲，順煞食好料理。夯椅條到戲棚腳號位等候欲看戲，戲若無煞，看戲的人客絕對無走，可見逐家對布袋戲的熱愛程度。隨著全球資訊媒體的發達，電視、電影各種娛樂戲劇一大堆，如今乏人欣賞，昔日的業者紛紛轉行，布袋戲漸漸沒落，淪為國家需要保存的「傳統藝術戲劇」，不禁令人感嘆。
宜蘭縣五結鄉的國立傳統藝術中心為著欲傳承這項傳統布袋戲劇，特別佇今年(93)暑假舉辦「布袋戲研習營」，我真幸運會tang3報名參加，課程ui3戲尪仔的製造DIY、操偶演練、鑼鼓經、樂器、工尺譜的學習、前後場實際排練，攏有全程參與，所以對布袋戲更加深入了解，借本文來談布袋戲的興衰始末予逐家知影，ng3望咱的下一代會tang3珍惜並來傳承chit門藝術。
相傳，在明朝末年有兩位秀才，梁炳麟佮孫巧仁，同齊上京赴考，有一暗借滯廟裡，卻夢見神仙來chhoe7A，隔轉早又佇廟內抽一支籤，籤文寫講：「三篇文章入朝廷，中得三頂甲文魁，功名威赫歸掌上，榮華富貴在眼前」，A真歡喜，認為抽中這支籤一定會「金榜題名」，想未到卻「名落孫山」。佇失望的時，A兩人只好tng2去故鄉教冊為生，有一工，A出門看著有人teh演傀儡戲，感覺傀儡戲用線牽來牽去，操作複雜閣麻煩，引起動機，若能將木偶收於掌中更加靈活，遂將柴木刻成各形體尪仔頭，再為A量身定做，裁縫製衣，一偶歸於一掌，然後套上三國演義、西遊記等有名的歷史故事，手那弄，嘴那講，兩、三個人to7會tang3搬一齣戲．．．．．想未到chit種演出的方式，當時竟然造成轟動，彼時A才領悟出籤文中「功名威赫歸掌上」的真正意思。後來chit種演出方式加上後台配樂不斷改良，傳過來台灣，變成即馬的「布袋戲」。
布袋戲的戲尪仔對造型、穿chhah真講究，無論尪仔頭的刻工，面譜的彩繪，尪仔身的服飾配件攏非常精緻幼膩，劇中人物有分真濟角色，如生、旦、淨、末、丑、雜、獸等，攏是不可欠缺的角色。
生──大部分是一齣戲的主角，主角的魅力若無夠份量，情節必成敗筆，由於劇情是由他生，所以稱「生角」，是戲中上重要的男主角，依年齡又分「花童」「文生」、「武生」、「春公」、「白闊」......等。
旦──是戲中重要的女主角之一，造型新蛢M秀，講話以「假腔」發音，行路婀娜多姿，有分「女童」、「齊眉旦」、「梅芳旦」、「圓眉旦」、「雈飽v、「花面旦」、「毒旦」......等。
淨──花面扮相，若是好人即正直粗豪，血性方剛，若是歹人行為惡劣、心術不正。分「黑花」、「紅花」、「青花」、「白奸仔」、「紅奸仔」......等。歹人淨角的出現，觀眾的感覺多是憎恨、唾罵，演技上它必須露出兇狠、惡暴，行為令人咬牙切齒，所以唱詞語氣嘛必須雄偉有力、先聲奪人。
末──是角色中最年長的老人，頭毛斑白、行動緩慢，如「怪老子」「白闊」。
丑──是戲中的甘草人物，扮演笑詼的角色，舉止輕盈、滑稽可笑，定定出chhe5鬧出笑話，是劇中潤滑劑，人客的消氣完，穿插劇中，絕對未冷場，分「小笑」、「笑生」、「三花笑」、「紅鬚笑」、「紅猴」......等。
雜──如神仙、鬼怪、雷公、七爺、八爺、海龍王、孫悟空、豬八戒、沙僧或關公、包公、濟公......等。
獸──如獅、虎、飛禽、走獸、怪獸......等。
有了chiah個人物來配合劇中各種的角色，搭配一座用木柴彫刻而成，貼上金箔仔的戲棚，遠看像一座金碧輝煌的樓閣，稱為「彩樓」，就會使佇戲棚內表演。操弄戲尪仔的叫做「前場」，前場的操演司傅愛利用五指來模仿各種肢體動作，無仝的角色有無仝的習慣動作，所以愛不時觀察思考各種人物的動作言行，再用五指模仿練習，甚至弄尪仔對鏡練習，才會tang3將死板無靈魂的戲尪仔練到若真e5。
「後場」就是tiam3佇後台，負責戲中穿插配樂的khang課，通常由四位樂師組成，有分「文場」的管絃樂器佮「武場」的打擊樂器兩種，文場包括：吹(嗩吶)、phin2仔(笛子)、殼仔弦、二胡、三弦、月琴、大筒弦......等，武場有：單皮鼓、扁鼓、通鼓、手板、扣仔、大鑼、小鑼、鈔......等樂器，chiah個樂師為著精通各種樂器，所有愛熟背「鑼鼓經」以及各種樂曲的「工尺譜」，對大鑼柱頭(俗稱鼓頭)的帶領指揮之下，將各種樂器串聯起來，配合前場人物的喜、怒、哀、樂各種動作，營造不同的音效出來。
前場的主演司傅，除了平常勤練弄尪仔的功夫以外，上重要的to7是詮述劇中的口語對白，男女老少聲調愛分明，才未予看戲的霧煞煞，用語氣的輕、重、浮、沉、急、燥來表現出戲尪仔的喜、怒、思、憂、悲、恐、驚，這才是真功夫，若欲有chit把功夫，平時to7愛勤讀詩書、勸世諺語、成語典故、處世道理充實家己，才法度呈現出主演者的滿腹經綸，一位成功的布袋戲藝師，戲尪仔弄起來to7愛馬上入木三分，達到「一聲呼出喜怒哀樂，十指搖動古今事由」的程度才會使。其實台灣佇文風缺乏的早期，看布袋戲嘛是教育方式的一種，所以這to7是A定定予人稱作「作戲先生」的原因。
回想五、六十年代，阮猶gin2仔的時陣，chit種傳統布袋戲雖然隨著電視的誕生，漸漸無人欣賞，但是另一方面，卻又經過戲偶、聲光、攝影的改革，搬上電視銀幕演出，造成全國轟動的「金光布袋戲」。業者將戲尪仔的「頭」改變較大粒，而且面部目睭會睨(nih)，會流目屎，嘴會振動、相殺過程閣會濺(choaN7)血出來等多種功能，布景、場地並無限佇單調的「彩樓」內面，配上五光十色的燈光，融合東、西洋的樂曲，使觀眾有現代的臨場感，所演出每一齣戲劇中，出色的人物，攏是阮讀冊gin2仔模仿的對象，印象上深的to7是彼陣雲洲大儒俠劇中的「藏鏡人」、「哈欲兩齒」、「真假仙」等人物。
會記得阮滯山頂，有一種生佇土腳底野生的青薑仔，薑頭的形體，拄好佮布袋戲尪的頭平大粒，阮若放學to7去挖幾粒仔轉來，家己用鉛筆刀仔去彫刻，愜意啥物人to7刻出啥物形體，刻出的人物，用水彩畫色水，毋免做衫予伊穿，用「一指神功」to7弄到扳過，每一個同學，去學校的時歸冊包仔底，毋是史艷文、劉三to7是兩齒e5的頭殼，可見伊帶予gin2仔的影響力有外大。
布袋戲隨著先人移民來台灣，嘛有三、四百年的歷史，經過時空的變化，ui3「傳統布袋戲」、「金光布袋戲」以及即馬的「電視布袋戲」，自然演變出台灣獨特具有本土特色的藝術形象佮觀賞價值，因為「伊」會tang3結合地方語言、民俗音樂、彫刻、彩繪、刺繡佮台灣的藝術環境產生互動關係，並牽動宗教、教育、文化的力量真大，大人gin2仔攏愜意，佇無仝年代，提供民眾上好的娛樂佮休閒需要，雖然佇chit咧科技的新時代漸漸沒落，但是伊猶原會隨著時代潮流展現出戲劇的魅力，從chit點看來，莫怪國立傳統藝術中心欲開闢這門課程。經過chit遍六日的研習，我深深體會，該中心為著欲保存chiah個布袋戲文化所付出的苦心，最終目的to7是欲「傳承」，所以我嘛會將所學著的帶入學校，用戲尪仔做教具，一方面傳承布袋戲，一方面教台語，相信小朋友一定真愜意。
我有一個同事，嘛是台語老師，看伊年紀輕輕，三十出頭歲to7有法度考著台語老師，而且台語嘛真標準，真無簡單，我問伊台語是佮啥學的？若無to7是父母？伊講伊是外省人第二代，台語是看布袋戲自然學來的，予我驚一趒，又講自細漢to7愛看布袋戲，無形中一寡俗語、文言音攏ui3布袋戲中的對話學來的。所以我對目前政府佇咧推動台語的教育政策，嘛有一寡也思考方向佮建言：gin2仔因為愜意戲偶或者卡通人物，所以「伊」的一舉一動，包括語言攏會受著模仿，教育單位若會tang3掠著chit點，將國外引進的卡通片中，語音部分完全翻錄做台語發音，若按呢！咱的gin2仔嘛會tang3 ui3看卡通片中學著台語，一定比台語老師徛佇台頂，有嘴講到無瀾閣較好，自然達到娛樂教學的效果，恁講著否？
(僅以本文向國立傳藝中心主辦單位工作人員及亦宛然掌中劇團黃僑偉、蘇意閔老師致謝)


教官趕be7走!
Pasuya

Cha-hng騎outoubai去上班, ui3淡水出發, 到竹圍a2上(chiuN7) Kan-tau7橋, oat過蘆州hit向, 順『疏洪道』pou3岸外口e5路行.

平常時a2 goa2 long2行這條路去台北, 青紅燈khah chio2, 車ma7無hiah che7, be7像行市區e5路hiah ak-chak. Goa2 ai3一直騎, nng3過高速公路大橋kap中山橋橋kha, 到重新橋chiah peh過pou3岸hit-peng5, tui3三重埔thang3--過, 走中興橋去到台北.

行ti7這條路--nih, be7感覺ka-ti7是ti7台北, 路2-peng5 long2是田園kap草埔, be7看tioh8商業區koan5-koan5 e5大樓, ma7看be7 tioh8市外chap8-chap8 e5工場. 行ng3南這向e5時, to3手peng5路邊草埔koh khah過就是pou3岸, pou3岸hit-peng5是蘆州ham7三重埔; 正手peng5看--去, hng7-hng7 hia是觀音山, 山kha是五股, koh ng3南去是泰山kap新莊. Ui3 chia看觀音山, 看--tioh8-e5是kui遍墓a2埔地.

車騎beh到中山橋e5時, 正手peng5是「萬善同」, 廟a2頭前這te3空地以早是夜市a2, goa2 bat來seh8過幾pai2. 這個夜市a2 kap台北其他所在e5夜市Style真無kang5, chia就像下港e5夜市, ti7 chia擺擔a2--e5, 穿chhah講話khah有塗味, 看--來是走來台北choan2食e5下港人. 若tu2-tioh8六合彩beh開e5日a2, chia一定chiN gah na2 kau2-hia7-siu5--leh, m7知kam2是1種siau-thau2?

M7-koh, 1冬外前, 縣政府硬ka7這個空地拆掉, 起做『疏洪公園』了後, 廟a2是koh ti7--leh, 人soah an2-ne散--去, hit種草根塗味e5性命力ma7 toe3-leh無--去-a.

Goa2 tng注神teh看坐ti7廟埕a2 e5老歲a2人, 這chun7, to3手peng5 pou3岸頂, kui-tin7學生a2 na2行na2唱歌, goa2心內houN3-hian5, ka7車chhu tui3路邊停--落-來, 相tui3 hit-peng5去, 看in koh排kah 4 4角角, 1下gah聽, 是teh唱軍歌.

這chun7 goa2 chiah看--tioh8: 有1個穿草a2色衫--e5, phaiN2-chheng3-chheng3 toe3 ti7學生後piah, na2行嘴--nih koh na2大聲teh ka7學生嚷.

Goa2知--a, 百面是軍歌比賽到--a, 教官押學生teh練唱軍歌; goa2讀高中e5時ma7 hong5操--過, hit-chun7心肝底kan3-kiau7 gah beh死, 不時都想孔想縫beh lau3-phau5. 無想tioh8 kong, 「教官退出校園」e5口號hoah hiah che7冬--a, 當初時giah8這枝旗a2--e5 ma7 long2有權有資源--a, chit-ma2 e5學生gin2-a2 iau2 an2-ne teh hong5 chau-that.

自細han3去到na2軍營e5學校開始, 穿kang7款e5衫, 講kang7款e5話, 行kang7款e5路, khah大han3了後, 若有thang koh讀--起-lih, koh加教官來tau3管, in熱phut-phut e5性命力beh an2-choaN2開展?

Ti7 chiah-ni7清爽e5天氣, ti7 chiah-ni7曠闊e5草埔, chiah-ni7有活力e5少年家, m7是ti7 hia走相jiok, ma7 m7是ti7 hia歡喜唱歌, 這koa2少年性命e5熱情, 顛倒hong5 tiau gah na2像chit-ma2 e5「萬善同」, tak8-e5都死酸死酸去.

Seh8台灣1 lin3
Pasuya
利用lang3-phang7 seh8台灣1 lin3, 滿si3-ke3 long2是殖民者e5影jiah.

清國時期3大「叛亂」, ti7新竹long2看e7 tioh8參與鎮壓e5記錄. 竹北e5「采田福地」, 是新竹平埔Taokas動員鎮壓朱一貴事件了後, 清國皇帝賜hou7 chiah-e5半chhenn熟e5「化番」e5七姓宗祠. 新埔義民廟後piah 2 e5大墓tai5--e5, 是鎮壓林爽文kap戴潮春事件e5「義民」, 『褒忠』大大字掛ti7廟門. 替統治者鎮壓造反叫做「義民」「義勇」, an2-ne反抗者是siann2?

鹿港kap北港e5媽祖廟long2 teh強調清國皇帝e5賜封, 鹿港天后宮內底, 壁--nih掛1張征服台灣e5「施琅將軍」畫像; 鹿港新祖宮廟門e5聯a2 an2-ne寫:『聖母顯靈安黑水, 清師乘勢奪軍山.』講--e5是林爽文事件e5時, 媽祖引清國軍隊渡過烏水溝, 順利chiunn7岸鎮壓反抗者.

Chiunn7阿里山e5公路口, 吳鳳廟iau2 chiann5大pan7 chhai7 ti7 hia teh恥笑Tso e5族人, 吳鳳神話chit e5日本時代編--出-來e5殖民peh8-chhat8 hong5 thuh破了後, m7-tann7無ka7吳鳳廟thiah掉, iah是chhai7牌a2批判kap說明歷史e5扭曲, 顛倒用遊客中心e5形式繼續執行「洗腦」e5功能!

Ti7台南, 強調本土e5「獨派市長」真chhia-iann7 teh肯定「鄭成功開台」e5形象, 「文化古都」正正是用China讀冊人e5正統思想thah8--起-來-e5, 心情實在真沉重.

歷史解說權ti7 siang2手頭? Lan2 iau2 teh肯定外來殖民統治者e5價值判斷, iau2無有歷史kap文化透底e5反省, 批判kap清洗, an2-ne台灣kam2非殖民化(decolonization)--a? Chit-ma2 kam2是後殖民--a?

講tioh8歷史解說權, chit-ma2號做技能訓練所e5泰源kann獄, 藍色恐怖時代e5泰源事件ui3歷史記ti3--nih無--去-a, 泰源事件kam2 m7是台灣人光榮e5反抗ho7-jiah? Iah是講he是暴力起義, 無符合「理性, 和平, 冤枉」e5「平反」價值標準?

久年來e5社區營造kap觀光文化產業, 強調--e5到底是siann2? 是經濟優先e5短線利益? 是政治ka3力? 是利用資源來勢力重組?

像三義e5柴刻街a2, 店a2賣e5 mih8件真che7 long2是「made in China」, 在地e5柴刻產業e7得tioh8重新發展e5基礎, iah是e7 koh khah緊瓦解? 舊山線勝興車頭經過社區營造chiann5做觀光地, pian7若hioh-khun3日, 人to7 che7 kah na2山, m7-koh觀光客chah--tng2-去-e5是siann2? 在地留--落-來-e5 koh有siann2? 在地歷史kap文化有thang an2-ne來得tioh8自主發展e5機會? 池上kap關山ma7有chiann5 che7社區營造e5庄a2, m7-koh觀光型e5社區營造到底hou7在地有siann2根本e5改變? 地方產業結構原在, 政治決定一切原在, 觀光型e5收入有thang維持joa7久長? Hou7在地e5機會有joa7大? 在地參與, 經濟kap文化層面kam2正經有thang自主發展?

Ti7台東E’dolan(都蘭), ui3高雄搬soa2來chia e5作家真phinn3-siunn3台灣資本主義e5市場運作, i講台灣e5 BOT根本to7是好tioh8財團, hoann7權e5民進黨根本to7無文化e5涵養, chiann5 che7文化資產iah自然景觀long2 BOT hou7財團bau2錢, 像高雄柴山e5英國領事館BOT hou7漢王飯店「管理」, kui間soah pinn3做大餐廳, 經濟利益khah重過文化kap歷史e5意義!

Ti7花蓮壽豐, 1 e5 Truku朋友講i kiong7 beh精神分裂--a, 看新聞e7 un-chut, 看hioh-khun日花蓮觀光客滿滿si7 ma7 e7 un-chut, 想tioh8部落e5未來kang7款e7 un-chut, 想tioh8 ti7台北享受體制資源e5都市原住民精英, koh khah e7 ut-chut!

In部落e5少年家hoah beh oh8人來做社區營造, i認為ai3先想清楚是an2-choann2 beh社區營造? 社區營造beh hou7部落siann2-mih改變? 經濟地位kam2有thang改善? 社區營造是an2-choann2是專家學者teh審查? 社區營造行e7通, an2-ne是an2-choann2 koh tioh8 hou7村里長teh食了米? 社區營造e5正面意義long2 hou7人過頭肯定, 負面影響ham7限制soah顛倒無人beh面對, an2-ne來, kam2是體制收編e5作用? 村長kap發展協會, kam2是變形e5派系分化統治手路?

Ti7花蓮美崙a2, 過去是台語學生e5 sianpai真煩惱chit-ma2學校e5母語教育, 像in hia e5國校a2, 原住民學生差不多long2是Truku, 學校soah ka7原住民集中--起-來, chhap-chhap是toh 1族總教Pangchah語, 教育若無社區化在地化, 若無ka7母語chiann5做教學語言, kan-tann單純是1禮拜1點鐘e5「母語課程」, 在地認同kap在地自主long2 koh離真hng7.

經過Khong-a2-liau5核四廠e5時, 想tioh8 10外冬e5反核運動nah e7戰be7過政治現實? 在地人生存意願chiah是反核siong7要緊ma7 siong7有力e5訴求, tiau5 ti7政治對決, iah是ka2 ti7行政, 法律, 政策e5層次, kan-tann是ju2 la7 ju2 be7清. 觀光, 社區營造, 文化資產, 環保, 母語, 運動, chiah-e5進步e5觀念kap訴求, 核心e5關懷kam2 m7是ai3以人做主體? 在地人e5生活, 意願kap感受, soah long2 ai3服從學客, 政客, 社客, 財團, 官僚kap專業, chiah符合「進步」kap「理性」e5標準?

Ti7宜蘭做發chai(育苗) khang-khoe3 e5陳大哥講, in研究1項稻a2 e5新品種siong7無ma7 tioh8 10冬, chit-ma2 lan2 e5政策long2是政治決定一切, 改良場e5計畫tiann7 long2 2~3冬tioh8-ai3結束, 政策koh khah害, long2考慮beh 2~3月日to7看tioh8結果, an2-ne lan2到底是beh an2-choann2活--落-去?

想tioh8 lan2台灣社會未來e5出路, 若m7願ui3根本做起, 若無beh有久長koh闊面e5思考, ma7無beh ka7原則hut hou7明, 心思kan-tann toe3 hiah-e5政治人teh起起落落, kan-tann tiau5 ti7目chiu前e5輸贏, lan2 kam2 e7有真正e5出路kap ng3望?
2006.05.22.?

有尊嚴e5勞工
Pasuya

2002年台染工會顧問Kian3-chi3兄熱心牽線, TGB開始kap樹林a2山a2-kha e5台染工會chih接, 台染是「染整廠」, 是南亞集團內底e5事業單位.

TGB 2002年chhim2去台染工會e5時, in e5會員有400外e5, 到chit-ma2 chhun 200 thong2 e5 nia5, 冬外來, 公司一直束編, 訂單ma7愈接愈chio2, 真che7業務soah徙去China, 看--來關廠是緊早慢nia5; m7-koh台染工會幹部真phaiN2 thih頭, 意識強koh團結, 公司m7敢ou-peh8 bu2, 到taN ma7 iau2一直安tah講有『永續經營』e5 phah算.

頂月日去工會e5時, A-peng5兄ka7 goan2講工會e5處境kap立場, 雖bong2公司1步1步teh動作, m7-koh工會iau2無beh出手, 現此時khah要緊--e5, 是維護會員兄弟e5工作保障, 廠--nih任何人事調動, 若無尊重當事人e5意願, koh無遵守kap工會e5約束, hou7調職者khah有保障e5勞動條件, 工會一定e7出面chhap手.

Chit月日koh去e5時, 工會ai3面對--e5, soah ui3「保障工作權」變做ai3準備「爭取生存權」--a. 廠--nih長久來一直裁員, 業務量koh一直束--去, che long2有可能是關廠e5準備. Chit-ma2 koh放風聲beh實行「生產責任制」.

「生產責任制」若正經做--落, 第1, 勞工實際薪水變chio2, 準加班趕khang-khoe3 thang達到預定工作量, ma7無加班費, che是剝削e5手路; 第2, 平均工資基準e7降低, 未來退休金iah是資遣費e5金額e7 kiu水, 公司e7-tang3省不止a2大筆e5成本, 準beh關廠, ma7 e7-tang3減納chiaN5 che7費用; 第3, 無論是景氣影響iah是公司無心beh繼續經營, 了--e5 soah徙來叫薪勞負擔, m7-koh勞工無相對參與管理, 經營kap了解公司實際經濟ham7資金運用狀況e5權力.

台染工會幹部有共識, 反對「生產責任制」chit條底線ai3守hou7 tiau5, ma7 ai3避免會員兄弟hou7公司pian2--去. Chit項管理制度若無經過工會同意to7 nge7行, 算是無員工同意to7改變勞動條件ham7勞動契約, 工會be7 tiam7-tiam7據在公司an2-ne bu2. Che是kui e5南亞ham7台塑集團甚至是台灣勞工勞動條件e5鬥爭, 守有tiau5, 對工運e7有鼓舞e5意義.

南亞iah是台塑, na2用經營困難做借口, tauh8-tauh8-a2 teh裁員, koh na2繼續teh申請引進外勞, 像麥寮e5六輕 koh beh chhiaN3萬thong2 e5外勞, che表示生產線iau2有欠工人, an2-ne是an2-choaN2 koh beh裁台灣工? 講經營困難beh束sio2規模, nah koh teh提China投資計劃? 講資金chiaN5 an5經營食力, soah有才tiau7一直關台灣廠, 徙資金去China投資設廠?

總--是台灣勞動者e5工作權kap生存權, m7是財團teh顧慮--e5, 剝削了to7無價值--a, tak8黨e5政客ham7官僚, ma7 kan-taN beh tih8選票e5時, chiah e7 ka7保障勞工e5政治支票sa出來lang7, 最後beh交換, 分贓利益e5時, 犧牲--tioh8-e5, 猶原是佔siong7 che7選票ma7納siong7 che7稅金e5勞動階級.

A-peng5兄一直強調, 台灣工人ai3團結, ai3一致, chiah有活--落-去e5機會, m7-thang hou7財團, 政客kap官僚騙koh再騙, 一定ai3堅持勞動者e5立場, 爭取勞動者e5權益; 準行kah無路--a, beh死, ma7 tioh8拚1 tu3, mai3 chhai7--leh等死, ai3做有尊嚴e5勞工.

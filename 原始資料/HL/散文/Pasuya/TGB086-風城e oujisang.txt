風城e5 ou-ji2-sang2
Pasuya
時代e5發展緊kah hou7 lan2 hoe-sa3-sa3, chiah無joa7久chin3前, lan2 iau2 teh大聲hoah beh ian2倒國民黨nia5, 目chit8-e7 nih, 民進黨已經「政黨輪替」「執政」6冬外--a; lan2 iau2 teh歡喜台灣人to7 beh出頭天nia5, 腐敗無能e5陳水扁政府, soah kiong5-kiong5 koh beh hou7國民黨食倒tng2--去--a. 台灣人kap國民黨chhia拚kui2 10冬, 換--來-e5 nah e7是an2-ne?

8月中, A-ka兄紹介kui2 e5 ou-ji2-sang2 kap goan2熟sai7, in long2是過去「風城民主聯盟」e5成員.

Hit chun7, 話chit8-e7燒loh8, chiah-e5 ou-ji2-sang2講起過去. In入社會bat tai7-chi3了後, chhoa7-bou2生kiann2, chiah8頭路, 創事業, 若mai3 chhap「eng5-a2事」, 生活long2 be7比一般人khah phainn2過. M7-koh in soah選擇無kang5 e5人生.

活ti7戒嚴統治e5時代, 社會si3-ke3 long2是無公平無合理. In無tiam7-tiam7吞忍, 開始ui3支持黨外到親身參與, lou7尾koh組織做「風城民主聯盟」. 有e5 bou2-kiann2, 頭路, 事業long2無teh顧, siong7寶貴e5青春long2 he7 ti7運動, 行街頭, 組訓, 助選......tak8項to bu2, chit世人to7是beh ka7國民黨拚hou7倒, be7-gian3 hou7人一直chau-that--落-去.

Chit-ma2 in老--a koh無頭路, siann2-mih to pun無, 生活ma7無khah好過, in無後悔. In he7性命去拚--來-e5, teh享受--e5 soah是hiah-e5穿se-bi2-loh--e5, m7-bat正經出力--e5, an2-ne ma7無要緊. M7-koh in真怨嘆講, hiah-e5 hoann7權--e5 soah ham7 1項改革to做be7到, 過去ka7 lan2 chau-that--e5 iau2 teh chhang3-chhiu, che kam2是lan2 khai hiah大e5代價beh tih8--e5? M7-tann7無改革, hiah-e5人koh顛倒oa2過舊底e5既得利益kap統治階層hit peng5, lan2 hiah-e5頭人pun--tioh8-e5, 是e7-tang3 cho3-hoe2 chau-that台灣人e5「權利」!

Nah e7 an2-ne? Chiah-e5 ou-ji2-sang2認為, 一切long2因為無清算, chit e5社會chiah e7 chiah無是非. Koh khah害--e5是, hiah-e5因為運動peh--起-lih e5政客, 教授kap頭人, 頭殼內ma7 long2 iau2是國民黨hit套思想.

In強調講, in老--a, chhun e5性命無久--a, m7-koh in m7甘願kui世人拚--e5, soah變做chit lo7款, in想beh ka7過去tau3-tin7 teh拚e5老朋友koh招招--出-來, 想beh為tioh8 kiann2孫koh來拚1 tau2.

在場有人問in講kam2 beh組1 e5團體去登記, an2-ne khah有資源? Chiah-e5 tiau5直e5 ou-ji2-sang2 sui5應講「免」, lan2 m7是beh名beh利, 準無資源, 用ka-ti7 e5 khui3力kam2 to7做無tai7-chi3? Koh再講, to7是beh kap chiah-e5無公平無正義--e5 chhia拚, 是an2-choann2 soah tioh8 ka7 i登記!

2006.10.

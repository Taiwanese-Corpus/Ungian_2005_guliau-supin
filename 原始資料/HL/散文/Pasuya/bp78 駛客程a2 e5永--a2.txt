∮台灣人寫真
駛客程a2 e5 永--a2
Pasuya 
「An2-ne kam2 有公平？」永--a2 hiong5-hiong5 大大聲hoah--出-來。
Ti7 龍山寺廟埕，永--a2 kap 1-tin7 人teh 辯，chiah-e5 人平常時都tiaN7 ti7 chia 開講、pho3-tau7,真che7 是有路無厝e5 羅漢kha-a2,in 是青旗a2 e5 死忠票。「Lan2 1991就獨立--a？無，是teh 講siaN2 siau2 話？96年m7 是koh 叫lan2 ai3 tng3 hou7--in，台灣chiah 會獨立？話long2 據在in teh 講--e5?」永--a2 有嘴講gah 無noa7,kiong7-kiong7 beh 起phui3 面。
永--a2 teh 駛客程a2,kap 2~3冬前比--起-來，平平走10點鐘，than3--e5 soah 減千外khou，「政黨輪替」了後，「在野黨」一直用「經濟變bai2」teh 攻擊hoaN7 政權e5 台灣黨，雖bong2 對台灣黨愈來愈chhe3 心，m7-koh i 無an2-ne 就肯定hiah-e5「在野黨」。
「自有投票權開始，我long2 be7-gian3 tng3 hou7 顧面桶--e5!」細han3 不時都聽si7 大teh chhoh 顧面桶--e5,做兵hit 3冬，koh hou7 hiah-e5 老芋a2 蹧躂，「顧面桶--e5 ka7 lan2 台灣人sng2-tng7 gah an2-ne，無ka7 peng2 nah 算是人！」
細han3 ui3 後龍(Au7-lang5)搬來台北杭州南路，kui-phian3 枋a2 厝long2 下港來台北討生活e5 台灣人，環境bai2 gah be7 講--得，無浴間a2 ma7 無便所，gin2-a2 人long2 ti7 厝外路邊洗身軀。
「你e5 學費會tang3 買幾斤肉你kam2知？」讀高中e5 時，老pe7 作sit tng2--來，tiaN7-tiaN7 都an2-ne ka7 khau，熱--人若chun7 電風吹，一定hou7 老母siah kui 工。In 老pe7 teh 踏3輪車，老母50~60歲--a koh teh 做女工，雖bong2 讀--e5 是hit-chun7 真出名e5 高中，m7-koh 知iaN2 厝--nih 無錢，無機會chiuN7 大學，就an2-ne sng2 3冬。
Chhim2 退伍i 就結婚，in 厝ma7 搬去新莊，i ti7 信義區做業務，thau3 早8點到公司，暗時8點半chiah 有thang 下班，in 厝到公司tioh8 khai 1點鐘，真緊家庭就出問題，in bou2 怨i kui 工ti7 外口，tng2 到厝就是睏，ang-a2-bou2 感情愈來愈bai2,2個不時都teh oan-ke。厝--nih 這款氣氛hou7 i chiaN5 chak，kui-khi3 去走船，khah 免ang-a2-bou2 tak8 工見面都phaiN2 面chhiuN。
朋友紹介i 去基隆。「真che7 人long2 kioh-si7 討海chiaN5 好than3,無iaN2--lah，艱苦gah beh 死，錢ma7 無iaN2 than3 khah 有，準有，艱苦錢ma7 留be7 久--lah……」講著走船e5 日子，永--a2 就滿腹心酸。1-choa7 出--去tioh8 3月日chiah 有tng2--來，hit-choa7 是去北海道liah8 魷魚。船出海走半個月chiah 到位，koh 來是上艱苦--e5,網a2 落--去、起--來、liah8、khioh、送冷凍庫、落冷凍艙……1工chiah 睏2點鐘。
3月日後船tng2 來基隆，i 分著5萬khou。1-choa7 tng2--來，kui 隻船船員分無到4成，chhun--e5 long2 船公司e5。船員e5 部份ma7 m7 是tak8-e5 公分(kong-pun)，船長分5份，輪機長kap 電報員分3份，永--a2 講船長in 做gah 真sang2-se3,顧出嘴nia5 顛倒分khah che7,討海--e5 long2 ka7 叫做「食肥--e5」；大車、二車、3車kap 漁lo 長分2份，其他船員kan-taN 分著1份。
尾--a2 koh ti7 高雄走1-choa7,hit-choa7 去liah8 sambah(秋刀)，出海2~3禮拜，魚a2 liah8 siuN che7,船chih-chat be7 tiau5,船長宣布棄船，in 落救生船無joa7久 ，船就沈--去-a，kui 船liah8--著e5 sambah ma7 long2 了了--去。這choa7 tng2--來1-sian2 都無than3--著，i choaN-a2 無愛koh 去討海--a。
討海kam2 有iaN2 than3 無siaN2？永--a2 講，1-choa7 出--去tioh8 幾na7月日chiah 有tng2--來，in 出海chin3 前，long2 tioh8 先ka7 船公司借安家費，ma7 tioh8 借koa2 所費買這幾個月ti7 船--nih 需要e5 mih8-kiaN7，分錢e5 時，船公司chiah ka7 借--e5 扣--起-來，實際分--著-e5 就chhun 無幾sian2--a。討海人1-choa7 tng2--來，tioh8-ai3 ti7 港邊等有sit 頭chiah koh 出海，像高雄港港邊eng2-chun7 long2 是涼水間，討海人 long2 kui-tin7 ti7 hia na2 等sit 頭na2 食酒poah8-kiau2,無2~3手錢就khai ta--a，出海chin3 前chiah koh ka7 船公司借，艱苦錢long2 留be7 久，kan-taN 1-choa7 1-choa7 出--去，錢是愈欠愈che7。
離開高雄了後，永--a2 就tng2 台北送gasuh，1月日kan-taN hioh 2工，1工做12點鐘，薪水無koan5,m7-koh i 真kut-lat8 做，經理koh 對i be7-bai2,靠1-koa2 外路a2 生活ma7 算會過--得。2冬後，i 想講年歲ma7 有--a，gasuh 這途做be7 長久，chiah 改途去駛客程a2,時間khah 自由，ma7 be7 hiah 艱苦。
Na2 走車na2 聽lajiouh做gi7-niu7,soah 去chun7 著地下電台，i koh seh8 to3-tng2 來想過去是an2-choaN2 hong5 蹧躂--e5,soah 愈聽愈soah-phah。尾--a2 有1-tin7 做運動--e5 tak8 禮拜6 ti7 台北市政府辦「市民講台」，i 真感心，走去做義工tau3-saN-kang7,就an2-ne 開始參與運動e5事工。
96年年中，永--a2 聽人kiau7 講Kan-tau7 1間地下電台kui 工teh 批青旗a2 kap 獨派，i 想講是siaN2-mih 青面獠牙--e5,好玄ka7 chun7 來聽，hit-chun7 台灣人teh siau2 kap 顧面桶--e5 拚總統位，hit台--e5 soah批 講選舉這lo7 路線顛倒是teh 出賣台灣人運動，i 愈聽愈認為有道理，主動走去ka7 寄付，soah choaN-a2 tiau5--leh，koh hong5 鼓勵chiuN7 線做節目，ma7 bat tau3-tin7 ti7 龍山寺公開講演，i chhoe7 著ka-ti7 e5自 信kap 尊嚴，ma7 決志beh 一直ka7 運動做--落-去。參與hit 個電台，hou7 i 轉變chiaN5 che7。
電台尾--a2 hong5 抄--去，走車koh 愈來愈phaiN2 than3,m7-koh i 無失志，一直ka-ti7 讀冊，ma7 不時teh kap hiah-e5 電台熟sai7 e5 基層兄弟聯絡。I 知iaN2 chit-ma2 勢面bai2,in 這tin7 兄弟chit-ma2 無才tiau7 做siaN2，m7-koh iau2 是tioh8 繼續準備，早慢koh tioh8 出來拚。
「我有自覺，特別是過去艱苦--過，知iaN2 ka-ti7 若無拚，後pai2 e5 人beh an2-choaN2？」永--a2 心內一直an2-ne teh ka7 ka-ti7 鼓舞。

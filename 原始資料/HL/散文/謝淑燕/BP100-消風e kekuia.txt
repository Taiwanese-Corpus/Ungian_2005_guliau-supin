消風e5 ke-kui-a2想beh飛
謝淑燕

A-pa3 又koh 再起性地，a母kha3電話來問beh an2-choaN2？我beh 上班，chit chun7 無法tou7 tng2--去，kan-taN e7-tang3安慰a母，叫i m7-thang tioh8急，等--chit8-下我chiah 請假tng2 去處理……。
83歲 e5 a-pa3，20外年前得著糖尿病，ui3 hit chun7 開始，a-pa3 to7 tiaN7-tiaN7 ai3 食藥a2 kap 注射。少年時e5 a-pa3，han3草san2-thiu，khan 1副烏框e5 目鏡，生做真ian-tau5，ti7 鐵路部食頭路，是司機員e5 佐理。A-pa3細han3 e5 時，pe7母離緣，老母改嫁，6歲時，老pe7娶後母，ui3 hit時chun7 開始過著無pe7母thiaN3惜，ma7 無家庭溫暖e5 日子。7歲e5 時tioh8-ai3 tau3 做瓜笠a2 kap 厝內e5 khang-khoe3，koh tioh8 看顧kang7 pe7 koh母e5 小弟、小妹。Hit種無依無oa2 e5 心情，正港是beh 哭無目屎，委屈無人知，kan-taN a-m2 ti7 背後偷偷a2 ka7 安慰。
14歲閃過1 pai2 比「九二一」koh-khah 嚴重e5 大地動，ti7 台灣受日本統治e5 時代，a-pa3 走空襲、bih 炸彈，ma7 bat去過廣東做日本兵。25歲娶bou2，開始獨立生活，toa3--e5 是塗kat-a2厝，1 te3 碗、1雙箸，long2 是ang-a2-bou2 2個人靠ka-ti7 雙手phah拚得--來-e5。生6個gin2-a2，3個後生、3個cha-bou2-kiaN2。斯當時，靠a-pa3 1個人領e5 月給，實在無夠hou7 gin2-a2註冊kap 日常e5 生活費用，除去種田有tam7-poh8-a2 收入，a母koh ai3 擔phun、飼豬、種菜、賣菜，koh 兼做雜差a2工加減來補貼。
過去，a-pa3 有chit8-cham7-a2 真放蕩，heng3 poah8-kiau2、lim酒。一直到我出世，3歲 e5 時tioh8『小兒麻痺症』，a-pa3 kap a母aiN7 我si3-ke3 chhoe7 醫生，為著beh kheng5 我e5 醫藥費，a-pa3 徹底改kiau2。下班了後去踏3輪車、aiN7番藷chhiam、走烏巿增加收入。另外，koh chhoe7 師傅學接骨ka7 我thui kha。到6歲hit年我chiah 開始學行路。A-pa3 不時teh 講，hit chun7 e5 醫藥費，若用10 khou e5 紙票thah8--起-來，比chit-ma2 e5 我koh-khah koan5。雖bong2 我行路iau2 是不便，m7-koh 日常活動無受影響，che long2 ai3 感謝a-pa3 kap a母無暝無日ka7 我照顧，keng過chit段艱苦e5 日子，致蔭我chit世人過kah幸福、快樂。
武松是a-pa3 e5 名，i e5 個性kap「武松phah虎」故事內底e5 主角真kang7 款，做人講信用、重義氣，不時幫助親chiaN5朋友。Poah8-kiau2輸錢是i chit世人上大e5 失敗，i 四常苦勸人m7-thang poah8 phaiN2-kiau2，chiah be7 家庭si3散。為著我，a-pa3 去學漢醫接骨，平常時a2 若有患者來chhoe7--i，i long2 用做好e5 藥a2，盡全力替人醫治，若是san3-chiah人m7-taN7 看診免費，koh e7 theh8錢救濟--人，人long2 講i 是『再世華陀』。I heng3 研究藥方，eng5 e5 時ai3 種chit8-koa2 藥草，厝前、厝後不時to 看e7著a-pa3 認真工作e5 身影，總是chiaN5 有精神，氣勢十足。
A-pa3 55歲退休，kang7 hit 年大兄想beh 開工場欠本錢。A-pa3 ka7 i 領--著e5 勞保退休金long2 hou7 大兄。正經是pe7母thiaN3 kiaN2 長流水。I ng3望大兄後日a2 e7-tang3 khah 有出脫。經過20外年e5 經營，大兄、二兄、3兄tau3-tin7 kut-lat8 phah拚，當初時a-pa3 theh8出e5 資本，m7-taN7 早to7 than3--tng2-來，khah 早hit間細細間e5工場ti7 3兄弟kang7心phah拚之下，現此時ma7 chiaN5做1間有規模e5 公司--a。Che是a兄e5 成就，ma7 是a-pa3 e5 驕傲。E7 記得a公beh 過身e5 時ka7 a-pa3 講：「Lin2 ang-a2-bou2 終其尾也出頭天--louh。」A-pa3 聽--著感覺chiaN5 有面子。
受日本教育e5 a-pa3，有真堅強e5 個性，ui3 細han3 到老，總--是m7願向命運屈服。I一直是chit 間厝e5 大thiau7-a2，厝內看e7著e5大大細細tak8項mih8件，long2 是a-pa3 kap a母同齊勤儉建立--起-來-e5。目1 nih-a2，i kap a母結婚ma7 50外冬--a，古早老koh 舊e5 塗kat厝，ma7 換做現代透天e5 樓a2 厝。食過真che7 鹹、酸、苦、澀，天公thiaN3 gong7 人，總算ka7 6個gin2-a2 chhiaN5 養大han3，long2 無變phaiN2，che是i 上kai3 安慰e5 tai7-chi3。自25歲到83歲，i kap a母合作演出e5 家庭悲喜劇，ma7 tauh8-tauh8-a2 beh 換角色--louh。已經做外祖--a，m7-koh a-pa3 上大e5 心願是e7-tang3 khah緊做內祖。
度過1甲子koh 23冬，1世人為著kiaN2兒si7細奮鬥付出，換--來e5 代價是頭毛嘴鬚白。早前hit個ian-tau5 e5 少年家，受著病疼拖磨，動過2 pai2 大手術，勞動幾10冬，肉做e5 身軀ma7 tauh8-tauh8-a2 衰lam2--louh。
Chit chun7 e5 a-pa3，ti7 輪椅頂面na2像1粒消風e5 ke-kui-a2，kui工無愛講話，goan2了解i e5 無奈，i 想beh ka7 天公伯--a2 抗議，i ma7 真想beh 像khah早kang7款，e7-tang3 ka-ti7 自由行動，m7-koh i 無chit款khui3力--a。
Phoa3病身命本底to7 是人生過程中無法tou7 避免--e5，無論是健康e5 a-pa3，iah是phoa3病e5 a-pa3，long2是goan2「偉大e5 a-pa3」！To7 親像goan2 是a-pa3 e5 kiaN2，無嫌sui2-bai2，tak8-e5 long2是i e5 心肝寶貝。Ng3望a-pa3 e5 病e7得khah 緊好--起-來，ti7 後半段e5 人生路程有奇蹟出現，hou7 chit 粒消風e5 ke-kui-a2 koh再起飛，飛koh-khah koan5、飛koh-khah遠。     □




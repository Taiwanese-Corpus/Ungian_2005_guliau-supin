教師組散文第三名

 一個hou7人感動e5笑容
                                         大村國小 黃照英

兩年前，chiah來這間學校e5時陣，亭仔腳邊這塊拋荒e5植物室外口iau2 koh掛一塊寫「水耕植物園」e5 牌仔。牌仔頂面e5字iau2 koh清清楚楚。M7-koh tui3內底斟酌ka7看，kan-na看著lak--落-來e5紗仔網、幾支仔鐵管ham7一塊發雜草e5土phiaN2，其他啥物ma7無。
    無幾工，ham7我同齊入來這間學校e5林老師，我tiaN7-tiaN7看伊ti7無課e5時陣、中晝歇睏、抑是放學e5時陣，ti7這間「水耕植物園」內出出入入。有tang時仔也會看著伊chhoa7 in hit班e5學生囝仔來chia整理、掃土腳。無外久，一欉一欉青lin3-lin3 e5盆栽已經khng3 ti7這個原本拋荒e5教室。Hit塊「水耕植物園」e5牌仔無看見--lou。Chia已經是一間看--起-來清幽su3-si7 e5植物園，chia-e5植物全部long2是為著迎接「蝴蝶」beh來所準備--e5。就親像tih-beh 做人父母時，為著beh出世e5嬰仔準備一間囝仔房仝款。
    禮拜時，林老師會ka7伊e5牽手kap兩位古錐e5 囝仔，chhoa7去南投，去八卦山脈走尋koh-khah濟刺辣仔蟲e5食料kap蝴蝶蜜源e5植物。只要有人ka7講叨位有，hit個所在一定有in kui家夥仔e5腳跡。有tang時，ti7荒郊野外，一下無細膩，身軀頂ma7會chah蠓仔送in熱情歡迎e5禮物轉--來，伊long2覺無要緊。
    另外一位李老師，慢阮一年入來這間學校。無外久，伊也投入起造「蝴蝶園」e5工課。伊是學美術出身--e5,對藝術有真深e5研究kap才能。拜三下晡，看in ti7日頭腳，chhoa7 in班e5 ta-pou學生搬磚仔，囝仔排kui排，一塊一塊、一個接hou7一個。一塊一塊e5磚仔khng3 tiam3蝴蝶園內，伊講：「用chia-e5磚仔起一條參觀e5路線，m7-na7 美觀而且雨若來，ma7 be7 tam5-lok-lok。」
    看in兩人chiah-ni7 拍拚，心內ti7-leh想：「校長實在真有福氣，學校內面有這兩位為校園e5建設chiah-ni7認真拍拚e5老師。」
    仝款是一個拜三e5下晡，已經beh五點--a,我整理好勢準備beh轉--去e5時，看著林老師pih褲腳iau2 ti7蝴蝶園leh無閑，褲腳koh bak kah 全全土。我忍be7-tiau5問伊：「你chiah-ni7無閑，kam2 be7-thiam2?」伊笑笑對我講：「Be7--lah!真趣味--neh,看蝶仔ti7 hia飛來飛去真心適neh!」原來學校內面有福氣e5人m7是kan-na校長一個，林老師ma7真有福氣，因為伊已經ti7工作中chhoe7著趣味。
    Chit-ma2,學校內面已經有一間鬧熱滾滾e5蝴蝶園，不時都有美麗e5蝴蝶ti7 hia飛來飛去，每一隻蝴蝶輕快e5舞步，hou7人看kah入迷--去。
    林老師可能也想beh kap蝴蝶搶光彩，ma7 iau2 koh ti7蝴蝶園出出入入「飛來飛去」。Ti7 伊e5面容，long2是展出汗流sam2滴e5笑容，我認為這款笑容是上sui2 e5笑容，也是上hou7我感動e5笑容，我想蝴蝶一定ma7同意我e5看法。

芬園是一個好所在 
芬園國小  林佩芬  

彰化縣「芬園鄉」，有人叫伊－－「芬芳家園」，古早時代叫Ka-lo2,因為鄉內種chiaN5濟「薰仔」，滿四界long2是「薰仔園」，「薰」kap「芬」仝音，煞hou7人改名號做「芬園」。伊ti7八卦山東旁山坪，彰化、台中、南投這三縣e5交界處，kap環境優美e5「中興新村」共同分享「貓羅溪」e5甘醇水質。鄉民大多數是作田--e5,其中楓仔坑米粉、荔枝kap chit-ma2人leh風聲講e5「SARS剋星」e5鳳梨就是「芬園三寶」：
八卦山合適e5風、貓羅溪甘甜e5水koh加上在來米e5芳味，hou7芬園「楓仔坑米粉」成做聞名全台e5埔里米粉e5上大代工廠。
行ti7八卦山東麓，滿山遍野long2是唐朝美女楊貴妃上愛e5「黑葉荔枝」，五月節荔枝大出e5時，荔枝樹頂一pha一pha大粒又koh紅ki3-ki3 e5荔枝，m7-na7大人囝仔愛食，青啼仔（『綠繡眼』）kap白頭殼仔（『白頭翁』）ma7 ti7林間飛來飛去，食kah歡歡喜喜。
土壤肥饒、日照充足，所以鳳梨ma7是本鄉e5特產，tiaN7聽我e5先生講起伊細漢e5時陣，逐遍鳳梨期一到，就是伊苦難e5開始。二十外年前，交通設施kap機械設備普遍欠缺，山頂每一粒鳳梨long2需要靠人力盤山過嶺，擔到「採集場」賣hou7販仔，趁一點仔下一學期e5學費，一個鳳梨期落--來，肩胛頭long2紅koh腫兼結lan(『結繭』），che也造成他be7大漢e5原因之一。
因為八卦山e5阻隔，hou7阮芬園鄉e5消費、產業顛倒kap南投縣有密切e5關係，親像電信、電力long2是南投縣提供--e5,che是一個真特殊e5現象。這幾年來交通建設一件一件e5進行，可比講第二高速公路、中投公路、中彰快速道路kap鑽過八卦山脈e5草屯漢寶快速道路以及二高南投埔里支線，che long2對縮短芬園鄉e5「城鄉差距」有真大e5幫助，m7-kuh我ng3望阮芬園鄉會tang3一直保有庄腳人樸實e5民風，因為伊是我e5第二故鄉啊！


也是「代溝」		郭靜子
若是kap下一代比--起-來，咱這代e5人，會使講是父母e5乖kiaN2。若m7信你想看mai7--leh，咱過去聽父母e5教示，khah嚴重--e5，be7去放火thai5人；khah輕--e5 ，食飯碗be7留飯粒a2。因為咱自細漢to7 hou7人教講，若食飯留飯粒，大漢to7會嫁著 貓a2面e5翁。我e5面有貓jiah，是我結婚了才有--e5。我相信是阮先生tai3 hou7--我-e5，所以我一直相信「飯粒變貓a2面」e5講法。我就用che來提醒我e5子女，想be7到，這款e5好意，soah hou7 in懷疑是愚民政策，因為「貓a2面是一種傳染病，根本kap食物件無關係--mah！」
	「別人食飯了留飯粒，soah hou7你變貓面，che根本to7是迷信--mah！」gin2-a2大聲辯。
	實在講，我並m7是IQ零分，ti7我上第一節生物課e5時，我to7知影chiah che7冬來家己攏hong5騙--去。Che雖然是迷信，但是無浪費米糧，是勤儉e5美德，所以m7驚身裁變型，ma7 ai3食hou7一個飯碗清氣liu-liu，而且自細漢到taN一直攏按呢。
	知影「迷信」be7 tang3服--人，所以我就講細漢聽來e5「真人真事」。古早有一個好額e5員外，伊e5查某kan2 tak8擺去溪邊洗米，時常無小心ka7米粒a2 lak落去水裡。Ti7下流e5所在e5散赤員外，就真小心ka7 khioh轉去。好空--e5無常在，村裡發生旱災，好額e5員外田無收成，食kah ta-ta-ta，變作乞食。Ti7伊來到散赤員外e5厝pun食e5時，好心e5散赤員外，m7-nia7 hou7伊一碗飯，koh hou7伊一袋米。好額員外感激kah目屎流目屎滴，散赤員外講：「你m7免ka7我感謝，應該是我ai3感謝你才tioh8，因為chia e5米攏是恁以前ti7溪邊洗米e5時流--過-來-e5，我ka7 khioh轉來曝乾囤--起-來-e5-lah！」好額員外感覺見笑，說謝了就離開。
	Che是一個真有教育性e5故事，勸人ai3 khioh-sip。我細漢e5時聽了真感動，當然ma7希望我e5 kiaN2兒會tang3親像散赤員外按呢。
	「溪hiah-nih大，米hiah-nih細粒，下流e5散赤員外怎樣khioh會著？」大漢查某kiaN2無相信講。
	奇怪我nai2一直be7像伊按呢懷疑--neh？
	「大概是ti7溝a2裡洗--lah！」
	「溝a2 hou7水泥kham3 tiau5--leh，怎樣看會著內面e5物件？」
	「以前e5溝a2，攏是無kham3蓋--e5！」
	「Lah-sap鬼，啥物物攏lak--落-去，食了一定會破病！」
	Lah-sap？ Koh有影，我怎樣m7-bat想--過-leh！「媽咪ah！你敢m7是教阮be7使騙--人？恁大人上愛騙阮gin2-a2--lah！」
	Che是啥物logic，明明是beh教in勤儉e5道理，顛倒soah ka7咱消遣kah chiah-nih無面子，實在真害。
	「我是你e5老母，絕對be7害--你，聽我e5話一定無m7-tioh8。」
	「聽你e5話食溝a2內面e5物件？」Be7曉看人面色e5細漢kiaN2猶teh大細聲「指正」。大漢查某kiaN2看我強beh發脾氣，才「同情」講：「好--lah！好--lah！阮聽你e5話就是--lah！」
	「媽咪！你m7-thang受氣我，我乖乖！」細漢查甫kiaN2看扮勢講：「但是你be7使hou7我食溝a2裡e5物件ouh！」
	Ai-ioh！Koh是水溝，ti7邊--a teh看鬧熱e5先生細聲ka7我講，ai3注意我kap gin2-a2中間e5差距，已經不止是水溝，teh beh變作大河louh！看伊第三者hit款輕鬆e5扮勢，hou7人真受氣。
	「你敢hiah-nih “孤陋寡聞”，m7-bat聽過chia-e5故事？」
	「我當然bat聽過--a！只是我比你khah聰明，我才be7去相信--neh ！」
	我敢真正gong7？才m7是--leh！我是相信「迷信無罪，勤儉有理」--lah！     
( 原文是中文，賴柏年翻譯做台文。)


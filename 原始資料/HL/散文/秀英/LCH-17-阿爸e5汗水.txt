阿爸e5汗水
秀英
阿爸置阮細漢e5時，每工騎鐵馬，載砲城去台中市仔咧販賣，即馬阮若駛車經過中港路e5時陣，就會來想起阮阿爸用盡歸身軀e5氣力， 踏鐵馬咧peh中港路崎。
彼個時陣e5情景，汗流散滴一點一滴澹到歸腳脊骿，乎阮想著心肝頭攏嘛會心酸佮毋甘，往返四十外公里遙遠e5路途，阿爸你從來毋捌喝艱苦，為gin2仔讀冊所費，勞碌咧食苦，阿爸你e5汗水，勞苦換阮今日免作青暝牛，阿爸你e5汗水養飼阮人懸、漢草大，阿爸e5汗水，乎阮毋免餓腹肚佮受風寒。
囥置阿爸肩頭e5重擔，嘛有夠重，一肩擔兩頭，一爿是序細頭嘴真正濟，一爿是序大e5 ng3望佮堅持，
     阿爸肩頭重擔有阮e5夢參理想，阿爸e5汗水，若像墨
             水，寫tiam7阮記智內上深e5所在。

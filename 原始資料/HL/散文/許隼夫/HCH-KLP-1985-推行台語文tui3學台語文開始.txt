

推行台語文——tui3學台語文開始             /許隼夫

Ti7台灣國內以及海外e5台僑long2 teh簽名爭取，ai3台灣政府設立台語做國家語言e5一種。總是，ti7台灣國內iah8是國外，講台灣話的人有，若是寫台灣文e5人就真少。這是一個非常可惜e現象，也因為使用e5人少，會hou7政府官員認為必要性無真大。
  換一句話來講，人民teh爭取e5本錢就是台語文有「必要性」。這個必要性tioh8 ai3表現ti7台語有真濟人講，台文有真濟人寫kap 讀e5頂面。
  講實在話，現此時五十歲以下e5台灣人，講話khah常會kam5一koa2華語，有時陣華語比台語khah濟。所以，咱ai3出力加強推行台語文運動。Hou7台語文變做台灣人e5家庭、社區、同鄉會普遍使用e5語言。講台語、寫台文e5人若lu2濟，爭取台語文立法e機會自然就lu2來lu2大。
  咱台灣人有人想講中國人口hiah-nih8濟，講華語khah有路用，chit-e講法我並無反對。總是，細漢囝仔學習語言e5能力極強，父母若決定tiam3厝內long2講台語，in e5-tang3去中文學校學華語，也去正規學校學英語。按呢無幾年，in三款語言long2會曉，koh khah好、koh khah有路用，kiam2 m7是？。將來in beh求學、就業e5機會long2會比別人khah大。
母語是台灣文化e5命脈，是台灣人認同e5根。無有台灣家己e5語言文字，thai3會有台灣文化呢？所以，我鼓勵咱鄉親大家ai3出力參與推動台語文運動，也鼓舞咱大家ai3開始學習讀、學習寫台語文。
台語學校e5初級班已經有真濟人參加，現在beh koh開一班「進步班」，聘請洪蜜女士來教授。洪女士對細漢就ti7台灣長老教會長大，精通「白話字」（一般稱做羅馬字）kap台灣話，伊一定會真緊教你會曉讀、會曉寫台文，希望大家擁躍去報名參加。
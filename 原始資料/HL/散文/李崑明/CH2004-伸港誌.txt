教師組口說藝術 第二名 

2004伸港誌

伸港國中 李崑明

〈響板〉
〈男〉E5∼今仔日紹介全伸港，〈女〉ng3望各位long2愛知。
〈男〉先民開墾費心血，    〈女〉後人享受笑hai-hai。
〈男〉小瑋，〈女〉小涵，〈合〉上台行禮。
〈瑋〉講著伸港，著愛tui3清朝皇帝雍正開始講起。
〈涵〉Ouh∼若按呢是幾百年前--leh？
〈瑋〉簡單！long2總270年。
〈涵〉你thah會知？
〈瑋〉我問--你？伸港幾個庄頭？
〈涵〉14個--a！
〈瑋〉著--a！14就是兩個七！所以就是二百七--a！
〈涵〉Ouh！你gau5!
〈響板〉
〈瑋〉開鄉上早叫「溪埔」，就ti7 1734年，
後來開墾「埤仔墘」，續尾「汴頭」得水利，
「七個頭家」齊拍拚，「崙仔頂」邊現生機，
「后湖」勤儉祖先情，「泉州厝」出九甲戲，
「溪口厝」趕大肚溪，形成伸港第一phian3。
〈涵〉E5∼e5∼e5∼等--leh！我煞long2聽無？你講「溪埔」ti7 1734年就開始--a，「溪埔」ti7 to2?
〈瑋〉「溪埔」就是「泉州厝」北peng5到福安宮附近e5所在。Hit個時陣long2是大肚溪e5
       兩岸。
〈涵〉Ouh∼ah「埤仔墘」、「汴頭」、「七頭家」、「泉州厝」che我long2知，「崙仔頂」是啥物？
〈瑋〉「崙仔頂」就ti7「七嘉」庄內底。
〈涵〉SaN2？「拭腳chhng」？mai3 滾笑。
〈瑋〉是「七嘉」庄，一二三四五六七e5七，嘉義e5嘉。
〈涵〉【Tim3頭】Ah「后湖」、「溪口厝」--leh?
〈瑋〉Mai3緊張，講hou7你bat，hou7你嘴鬚long2拍結，你beh tui3 to2一旁先知？
〈涵〉上鬧熱e5新港街？
〈響板〉
〈瑋〉「新港」地名真怪奇，一下仔走東koh走西，
原本地名ti7大同，現在變做這所在。
〈涵〉等--leh！等--leh！che是孫悟空七十二變，ma7是地牛翻身大走山，為甚麼會變？
〈瑋〉早前港口ti7大同，新港因此ti7大同。
〈涵〉Ouh∼che就心適，an2-ne講，chit-ma2 e5新港就是後來e5港口--lou3。
〈瑋〉Aih！M7-bat koh假bat！三兩人koh想beh講四兩話，斟酌聽。〈響板〉
      日本治台為方便，強佔媽祖e5厝地，
      地方人士望還地，日本只好揀「水尾」，
      保正被迫入水尾，起新厝，做買賣，形成一條新店街，
      新舊地名用上手，新港猶原toe3到底。
〈涵〉Ouh∼原來如此！
〈瑋〉Chit-ma2 e5新港m7-na7 hit陣e5「新店」「水尾」，koh包括「后湖」「六塊寮」，不過「六塊寮」後尾koh分入大同村，所以chit-ma2 e5大同就是「六塊寮」加上早期e5新港所形成--e5,你chi m7 chi？
〈涵〉Ai7-chi！Ai7-chi！好！Koh來講附近e5「泉州厝」如何？
〈瑋〉講著「泉州厝」，講到三暝三日ma7講be7煞，你知影宋朝理學大師『周敦頤』先生--無？
〈涵〉知！讀過<愛蓮說> long2 ma7知。
〈瑋〉「泉州厝」就是周大師e5後代。
〈涵〉【著驚】Hou5∼ah為啥物叫「泉州厝」--leh？
〈瑋〉Che有兩種說法，第一因為庄頭大部分e5人long2是ui3泉州來--e5,所以叫「泉州厝」。
〈涵〉Ouh!若tui3「廣州」來--e5,就叫「廣州厝」；tui3「美洲」來--e5,就叫「美洲厝」；tui3「巴西」來--e5,就叫「巴西厝」。
〈瑋〉著∼tui3「gian3頭」來--e5,就叫「gian3頭厝」，你ma7『行行好』。
〈涵〉Hah!另外一種講法是啥物？
〈瑋〉因為庄頭e5人大部分long2姓周，所以叫做「全周厝」嘍！【自大狀】
〈涵〉你真是烏矸仔te2豆油，看boe7出。好！為甚麼「泉州厝」chit-ma2變做泉州ham5泉厝，無可能像破西瓜，將地名破做兩爿--pa3!
〈瑋〉E5∼你講了有理。
〈涵〉真--e5!
〈瑋〉當然ma7是八十歲阿婆有身--a！
〈涵〉啥物意思？
〈瑋〉假--e5 lah！He是因為泉州厝人口siuN choe7,所以將當時e5「崙仔腳」、「菅林」、「草湖」「北泉州厝」改合做「泉厝」。
〈涵〉我知--lah！另外「大庄」、「小庄」、「東西厝」、「堀下」、「南泉州厝」就叫做「泉州」。
〈瑋〉【著驚】Che真是數百年來頭一層，你nah會知？
〈涵〉因為我toa3「泉州」--a！
〈瑋〉著--lah！咱e5目的就是beh hou7在地e5子弟知影在地e5歷史，你讚！
〈涵〉你ma7無頇慢。
〈瑋〉好！我koh ka7你紹介伸港一寡因地理位置號名e5庄頭。
〈涵〉Che我知。Hou7我ioh看覓。
〈瑋〉為啥物？
〈涵〉因為我是『地理小老師』啊！
〈瑋〉Ouh∼『學以致用』。好！來！「曾家」村舊底ti7大肚溪出口所在？
〈涵〉溪口厝。
〈瑋〉【著驚】「海尾」村！Chin3前接近海岸所在。
〈涵〉【懷疑】kam2講是海尾仔。
〈瑋〉Gau5!
〈涵〉按呢，「溪底」m7就是大肚溪底，ah∼伸港早期ma7有海底人--ou！
〈瑋〉妳真正食無三把蕹菜，就想beh上西天，烏白來，「溪底」是大肚溪岸e5溪埔地。
〈涵〉【無辜狀】我m7是故意--ma3,我是講kah續嘴續嘴，失禮--lah。繼續介紹--ou！
〈瑋〉好--lah！原諒--你，be7使koh一支sai2-pe嘴，theh8 leh chhap8-chhap8滴。續--落-來紹介人文建設e5影響。
〈涵〉Ouh！願聞其詳【作歌仔戲狀】。
〈瑋〉E5∼搬歌仔戲，好！來。【55 65 6 5 22 5】
      大姐 kam2知 「蚵 寮」tui3 to2 來
〈涵〉一定 因為 飼 蚵仔e5 所在
〈瑋〉六股圳內有「水汴頭」--a。
〈涵〉【發現狀】Ouh!汴頭村！
〈瑋〉六股圳邊有大水埤，theng3好來種作。
〈涵〉我知！是「埤仔墘」，就是現在e5「埤墘」村。
〈瑋〉Kui欉好好~無剉(無錯)。汴頭庄內koh有「三塊厝」「十八張」，其中「十八張」ham7「埤墘」內底e5「豎埒」long2 ma7是田地e5範圍。
〈涵〉Ouh！Ouh！Chin3前你有講著溪埔地，除了溪底這個所在，koh有to2?
〈瑋〉Ouh!好！Koh來！〈響板〉
溪底西邊有草埔，地段尾叫一七三。
兩個地段成新庄，就是現在「定興村」。
〈涵〉【Tim3頭】Ngh。
〈瑋〉海尾北有頂溪埔，加上東旁溪埔地，
現在工業上kai3 chheng3,現在地名叫「全興」。
現在地名叫全興【了不起的結尾】
〈涵〉【算數狀】
〈瑋〉你teh算啥物？
〈涵〉我tui3頭算到尾，就是十三個！欠一庄。
〈瑋〉講到這個庄頭，是咱伸港開發e5重點，大財主有錢有勢，大家族有人有力，開墾long2無問題。Ah！這個庄頭khak是由大家出股來開墾--e5,當初抵好十股，所以就叫做「什股」，因為chin3前是出海口e5海岸，所以有地名叫做「海岸」。
〈響板〉
〈涵〉今仔日多謝瑋先生，ka7 阮紹介chiah-ni7 choe7;
〈瑋〉Ma7愛感激涵小姐，聽阮紹介chiah-ni7 choe7;
〈合〉Koh愛感激眾聽眾，無嫌無罵坐chiah che5。
〈瑋〉小瑋，〈涵〉小涵，
〈合〉感謝大家【行禮】，lou2-lat8!

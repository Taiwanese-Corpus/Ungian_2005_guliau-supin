「台文通訊十週年感言」			黃聲宏

	咱tu2-teh培養taN才十歲e5寶貝gi2!-a2，伊e5名叫做「台文通訊」。伊是上天委託咱好好去疼惜、去照顧，hou7伊m7 nia7 boe7為著食穿toa3來煩惱，boe7 tu2著擔當boe7起e5災難、病痛，也期待伊早日自立成人，幸福勇健出頭天。Ng3望伊受人尊重，去發揮伊e5特有e5個性kap功能。
	十年以前，咱有抱一個夢：ti7五年、十年以後期待海內外e5台灣人，起碼多數認同台灣母親e5蕃薯a2 kiaN2，m7-nia7嘴講台語，亦會曉讀寫屬ti7咱家己e5台語（母語）文。
	「台文通訊」這個刊物ti7鄭良光為首e5幾位有志，好膽ti7 1991年7月初1創刊以來，到taN所遇著e5種種經歷m7是一言幾句會tang3講盡e5。
	每期（平均一個月一期）e5發行是由一群熱愛台灣，疼惜咱e5文化遺產，有使命感e5兄弟姊妹用in e5心血chek出來e5產物。
	TaN咱是teh迎接才89期e5出刊，che m7是某一位特別優秀e5天才會tang3做到e5代誌，是大家協力合作努勞e5成果！
「台文通訊」kap「聰美姊基金會」e5緣分是按怎來，講起來若親像查甫、查某結連做翁某仝款，關係已經深（親）kah分boe7開了。
	Ti7 chia我感覺真欣慰e5就是咱e5「台文通訊」，ti7舊年（2000）年開始有得著87位e5共同發行人積極teh扶持kap參與，期待今後繼續作伙來拍拚。
	舊年底，小林善紀出版e5「台灣論」冊中有teh提醒咱，日本人是經過八百年e5時間khah形成in獨立完善e5日語文（小林中文版， p.166-167）。文化語言是需要久長e5努力，栽培e5。一個國家e5基盤若無伊e5文化認同做基礎，是khia7 boe7 chai7 e5啦。
（黃聲宏醫師是聰美基金會主席）

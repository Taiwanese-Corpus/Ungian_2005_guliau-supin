心靈著傷				黃聲宏

Cheng7到taN咱若知影彼號人有糖尿病、肝病、胃潰瘍、關節炎…等等，咱會自動去關心，知影這個人是需要特別e5看護。
	但是，仝款是真需要人人關心e5 一種古怪病，常常hou7人用輕視、曲解、甚至棄sak e5心態，冷遇這種受苦e5人。結局，hou7伊愈痛苦，愈無機會得著醫好。
	最近有一位年輕有身e5婦仁人過著充滿美夢kap對未來抱真大期待e5好日子。Tak8項代誌攏照計劃順利teh進行。將近十個月e5預產期，伊想猶早leh，開始準備beh入院生產e5時刻，大概猶有2-3禮拜。伊照常khia7 ti7灶腳teh準備暗頓，想be7到無張無持羊水( Amniotic fluid)漏tui3褲底，續落去是一chun7一chun7 e5陣痛，伊直覺羊水膜破去，就趕緊安排入院接受產科醫e5照顧，也保護腹內胎兒。按呢ti7 24小時後，順利生了第一胎看起來真正常，親像小霸王e5查甫嬰a2，ka7伊號名叫阿雄。
阿雄ti7出世好好tiam2媽媽身邊過了二日，做父母e5亦初次感受著天倫幸福e5滋味。
但是這個福分kan-taN是暫時nia7-nia7 。Ti7第三日，阿雄忽然開始呼吸困難，面色變青，醫生趕緊插管入去伊e5氣管，koh ka7伊送入去特別醫療管理室[I.C.U]，用人工呼吸器來維持這個弱小e5生命，亦用種種e5藥物ka7伊醫治。到第五日醫術萬藥攏無效，就按呢結束了伊短短e5生命。
這個婦仁人出身ti7富裕e5家庭，到taN千事萬事攏真好勢，m7知世間猶有啥物擔當boe7去e5代誌。Cheng7到taN知影e5是人生幸福快樂e5一面。伊相信人e5運命是靠家己e5氣力來控制，好好去設計e5。伊確實ti7懷孕這段時間有小心照顧家己kap胎內e5細kiaN2， m7敢過勞、過食，m7敢烏白食藥a2，亦m7-bat poah8 倒受傷。
想無nai2按呢會發生這款e5代誌？伊m7-bat chiah-nih傷心過。伊心內想這款e5心痛是親像生kiaN2 e5 陣痛，是正常e5現象，liam5-piN就會好。
但是經過一個外月，伊原在無法度專心做一項代誌，目前所看著、所感覺e5是hoe-hoe空空，茫茫渺渺，親像一片乾燥無望e5沙漠，伊對四周圍所有e5代誌也失去趣味，規日感覺無力，厭sian7，頭殼重kah giah8 be7起來。暗暝亦睏boe7好勢，倒ti7眠床著開始做夢，常常夢起阿雄或是家己喘氣喘boe7 li7。
早起時想beh起來，但是感覺有一支箭射入去ti7心臟e5所在，釘死ti7眠床peh boe7 起來。家己知影按呢落去一定會起siau2，想起來，生不如死。伊感覺ti7身軀深深摸boe7著e5所在有著傷，一定是重傷。伊亦真愛ka7伊醫好。
類似這款e5例，你敢m7-bat聽過抑是看過？
譬如仝車e5好友ti7車禍中死去，伊好運無受傷；也有人遇著天災地變e5大地動，雖罔無斷腳斷手；Koh再講二二八事變，白色恐怖e5受難遺屬；猶有hiah-e5受過暴力虐待e5 gin2-a2或是老人；參加激戰好運轉來e5軍人；甚至hia e5失業、失戀e5人…經歷一段恐驚、無助、受壓制、受病痛e5拖磨，心靈受著衝擊傷害。
這款看boe7著e5傷害，大多數e5人有法度ti7短期間療傷康復。M7-koh亦有boe7少(約20%)e5人就無法度ti7 1-2個月內恢復本來e5平安kap自在。In繼續長期慢性(多年)感受憂傷、驚惶、無希望…漸漸陷落ti7嚴重e5憂鬱症，甚至拖到自殺e5地步。
咱ti7 chia beh ai3問一koa2問題：
n	咱實在瞭解這款病到啥物程度?
n	咱抑是病人上煩惱e5是啥物？
n	關係健康e5祕訣kap祕密是ti7 to2位？
n	Beh按怎來得著thau2放？
一般來講，ti7 受傷幾禮拜後，hia-e5症頭若猶未消失，著愈早chhoe7 對這個問題有經驗e5專才識(精神科醫等等)，愈早治療伊e5預後(Prognosis)就會愈好。
發生這款病症e5人，ti7 in e5身軀內常常也有神經生理化學上、神經內分泌物質上e5變化，hou7腦內管理感情、精神e5化學物質失去平衡。這方面的虧欠，最近有好藥會tang3補救。
當然受這款病痛e5人真需要厝內e5人kap四周e5人積極ka7 in關心扶持。病人本身亦需要做相當e5努力，去克服重重e5阻礙，thang行出hit個陰影。

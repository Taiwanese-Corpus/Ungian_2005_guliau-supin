∮光景bong2 oe7 
KoaN5--人e5 樹a2
原文(華文)：吳松明
台譯：三線路
頭pai2 e5 寒流來--a，窗a2 外3~4樓koan5 e5 龍眼樹猶原 om7-om7-om7,chit種樹a2 無論koaN5 iah 熱，kui 年thang3 天long2 be7 lak 葉a2,我m7-bat 看過i kan-taN chhun 枝骨hit 種形體。日頭tauh8-tauh8-a2 落山，金紅e5 光線thang3 過葉a2 縫，閃閃sih-sih，ti7 冷冷e5 空氣--nih，感覺1-sut-a2 燒lo7。無注意，時間ka7 我ka2 tng2 去舊年。
8月初，飛leng5 機ui3 桃園機場起飛，tng beh chheng3 koan5 e5 時，m7 甘離開台灣e5 心情，hou7 我kui 面phak ti7 玻璃窗a2,目chiu thian2 大蕊，看我熟sai7 e5 所在，ti7 茫霧--nih tauh8-tauh8-a2 無--去，beh tng2--來e5 機票是訂moa5年e5 chit時。
來到Paris (『巴黎』)，我kan-taN 想beh tiam7-tiam7 toa3 ti7 chit個城市。Ti7 chit個城市生活，to7算tak8 工seh8 kang7 款e5 街a2 路，行入去kang7 款e5 phang2 店、TABAC，ham7 無kang7 款皮膚e5 人sio 閃身，long2 無要緊，kan-taN 想beh tiam7 靜過上普通、上簡單e5 日子，無hong5 攪吵、ma7 無去吵--人。我無急beh ka7 chit個城市seh8 透透，ma7 無想beh si3-ke3 去旅行，我真厭sian7 ui3 chit個城市koh 徙去另外1個城市、ui3 chit間旅館koh 換去另外1間旅館，cheng-sin5 tioh8-ai3 先問ka-ti7 chia 是toh 位。
Chhim2 到e5 時是熱--人，ui3 toa3 e5 位行出巷a2 口to7是Seine河(『塞納河』)邊。岸邊大欉e5 梧桐青leng3-leng3,koh 來beh 到秋--nih-a，葉a2 開始反色，ui3 黃到ta，lak 到kui 塗kha，koaN5--人到--a！Chhun 褪光光e5 樹枝，像4散無齊e5 箸插ti7 樹a2頂，暗暝若到，淒黃e5 路燈chhio7 thang3 過樹a2,變到koh-khah 大欉，看--起-來giang3-giang3。冷ki-ki e5 空氣，hou7 khong2 色e5 天罩kah 低低低，深phu2 e5 雲chah8 著金koh 圓e5 月娘，若tu2 著載人客e5 船駛--過，船頂chhak8 目e5 電火chhio7--過，ka7 樹oe 影射ti7 岸邊樓a2 厝e5 壁--nih，樹oe影toe3船teh 走，1枝thah8 過1枝，船拖著樹oe，1欉拖過1欉，愈拖愈長，變形e5樹oe影teng5-teng5-thah8-thah8,親像1齣看be7 煞e5 電影。
離開台北愈hng7、離開台灣愈久，無kang5 e5 空間、語言kap 文字，soah hou7 我脫離原來e5 想法，記智--nih e5 故鄉、pun3-so3 新聞、ak-chak e5 氣味……像葉a2 beh 換新衫，ui3 我e5 身軀1葉1葉lak--去，感覺ka-ti7 像hiah-e5 ti7 街頭e5 樹欉，ti7 冷si3-si3 e5 koaN5--人puh-iN2。我ti7 外國e5 季節變換--nih，chhoe7 著新e5 生活方式kap 節奏。Hit-chun7,我tng teh 刻〈KoaN5--人e5 樹a2>chit幅圖。
Iau2 e7 記得hit 暝元宵，幾na7個朋友beh 來厝--nih chhoe7--我，我chhoan5 電熱器等待。In 入門e5 時long2 穿厚厚e5 裘a2、圍am7 巾、掛手long5,1個人koh chah 1項菜來，chit種聚會方式goan2 long2 真慣勢--a，1時a2 久nia5,自來tiam7 靜e5 工作室to7鬧熱滾滾--a，無kang5 口味e5 菜kap 幾罐a2 紅酒，排到kui 桌頂，to7是欠a母so e5 圓a2,che 是我第1-pai2 無ti7 台灣e5 koaN5--人。
朋友看著oa2 壁e5 hit 幅圖，好玄問講，橫橫、直直、koh 斜斜e5 1堆樹oe，是an2-choaN2 感覺烏陰烏陰？我ma7 m7 知beh an2-choaN2 講chiah e7 清楚……。
Che kam2 m7 是出外人e5 心情溫度--le？

San-pan魚
Lim5 Hou7-chou7

細漢e5時, goan2 tau頭前hit條溪--nih, long2是san-pan魚teh siu5(泅). San-pan魚性命力chiaN5強, 又koh叫做「相phah魚a2」.

M7-koh, chit-ma2 ti7 goan2 tau頭前e5溪a2底, 是an2-choaN2 long2看be7著san-pan魚--a-leh?

我想, 環境破壞是上大e5原因.

Lan2若beh檢討台灣e5環境問題, 有影是檢討be7了. 山坡地亂開發, hou7雨水ka7山頂e5 lok-kou5-a2-moe5 long2流落來溪底, 害魚a2無法tou7繼續生存--落-去; koh有1項, 就是作sit人亂用農藥, 造chiaN5溪--nih e5 san-pan魚giong7 beh斷種.

San-pan魚雖然chiaN5細尾, m7-koh攻擊力chiaN5大, koh khah大尾e5魚a2 ma7 chih-chat be7 tiau5. 像講草魚a2, 大頭鰱ah是tai-a2(鯉魚), long2是san-pan魚攻擊e5目標. 目chiu是魚a2上弱e5所在, san-pan魚long2用上緊e5速度攻擊大尾魚a2 e5目chiu, soah害大尾魚a2看著san-pan魚就先chhoah leh等, 緊閃--開niu7 hou7 i過.

可惜, lan2 e5環境敗害kah siuN嚴重, chit-ma2想beh ti7溪底看著san-pan魚, 已經真oh--a！

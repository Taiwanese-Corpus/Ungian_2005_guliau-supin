迷路e5季節鳥       阿秀

     Hit工是你e5追思禮拜，我有代誌ai3先離開，beh走進前我去交誼廳看淑娟姊為你佈置e5相片，一張看過一張。有一張hou7我印像真深，是一個sui2查某gin2-a2，頭毛留kah長長長，強beh到土腳，邊--a e5說明講是你去參加民族舞比賽，koh講ti7比賽中你kap張小燕爭冠亞軍，若無看著這張相片，我猶m7知影你細漢是跳舞e5高手。另外有一張相片，是你ti7中山女中e5教室內，khiu5 khiu5 e5短頭毛，大大蕊e5目睭，掛一個青春e5笑容，雖然是舊相片，我知影che to7是我熟sai7 e5淑慎姊。
    TaN熟sai7你，to7感受著你e5親切，你親像春天e5風，ka7溫暖吹hou7四khou圍e5人。你gau5做手工藝，愛唱歌，ma7參加聖歌隊，koh做旺梨酥來hou7阮食。我自來糊塗，熟sai7你真久，才知影你是parkinson’s e5病人。我有問你，你講無愛提起，是希望周圍e5人攏會tang3感受著你e5喜樂，m7是你e5病疼。你bat ti7教會做見証，講上帝真疼你，雖然你be7 tang3親像正常e5人行動hiah自由，m7-ku2若有藥a2控制，你ma7會tang3自由行動。Ti7你teh見証e5時，我有注意著你e5手微微a2 chun3，可能你人ma7艱苦，但是你講你已經真滿足，ti7生命烏暗e5日子，你体驗著上帝e5慈愛。
   你真愛chhng珍珠phoa7鍊，chhng--出-來e5 phoa7鍊比百貨公司teh賣--e5 koh khah sui2。Tak8擺我若掛你chhng e5 phoa7鍊出--去，一定有人o-lo2 sui2，koh問我to2位買--e5？我攏真驕傲講是我e5朋友chhng--e5，伊是珠phoa7鍊e5設計師。我心內想，你一定是專心teh chhng珠a2 e5時，ka7你e5艱苦病疼，攏chhng ti7 hit中間。我猶會記得有一擺你kap淑娟姊，ka7你chhng e5珠phoa7鍊攏總theh8來阮tau，拜託阮翁hip相，你講每一條phoa7鍊攏無仝形，因為有真che7人beh買，你希望ka7每一條攏hip相留做紀念。Hit工咱四個人無閒一下晡。相片是留--落-來-a！你人to2位去？
   移民來Canada e5台灣人，有人因為家庭事業一時放be7開，台灣、Canada來來去去，我攏講in親像季節鳥，冬天飛--去，春天飛--轉-來。這幾冬你ma7不時轉去台灣陪你e5翁婿，看無著你，我心內想你ma7是季節鳥，春天若來，你to7會koh倒轉--來！
   雖然今年e5寒天特別寒亦特別長，m7-ku2春天e5花攏已經開--a！Robin ma7飛倒轉--來-a！淑慎姊！你敢是chhoe7無轉--來e5路？飛--a飛，飛去上帝e5厝，ti7 hia你發現是一個好所在，無koh有目屎，無koh有煩惱，無艱苦病疼，ma7無戰爭，你決心beh安歇--落-來，無beh koh再飛！
   Ti7 chia阮雖然知影你放落你e5重擔，m7-ku2阮永遠數念你。
   

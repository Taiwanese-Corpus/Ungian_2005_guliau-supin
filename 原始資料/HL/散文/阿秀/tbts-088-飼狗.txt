              				     飼狗		阿秀

	有一個朋友，用gin2-a2 e5角度寫一篇「飼狗」，分頂下篇刊ti7「時行」17期、20期。伊真臭屁，送一個電子批講「伊無意思beh講這篇文章寫了外好，只是認為台文應該開始脫離悲情、理論kap批評，應該有khah che7趣味e5文章寫出來才tioh8，飼狗是這種性質e5文章」。我入去台語網站（www.daiqi.nthu.edu.tw）讀伊e5文章，確實真趣味，這種笑詼e5筆法，應該是台文另外一個發展e5空間。
	我雖然無飼狗，手真chiuN7，ma7想beh寫一篇「飼狗」。好佳哉！狗a2 m7 bat字，若無台灣e5狗a2 一定會傷心流目屎，講「Na2差chiah che7！」講起來，加拿大是狗a2 e5天堂。
	讀冊會e5阿惠kap Susan攏有飼狗。
	阿惠人無大漢，聲音真大，伊有一隻真sui2 、真大隻e5烏狗，看起來有阿惠e5二倍大。伊講in e5狗屬Bernese Mountain，是駛遠遠e5路專工去美國Ohio州掠轉來e5。伊koh講這隻狗m7是普通狗，伊e5阿公、阿媽、老父、老母，攏bat ti7狗a2 e5名種比賽tioh8等（Breeder Dog Show），是名門e5後代。
	Susan e5翁婿是眼科醫生，伊有4個kiaN2，生活真無閒，伊ma7飼狗，m7是飼一隻，是二隻。伊講原本kan-na飼一隻，看伊孤單無伴，koh飼一隻kap伊做伴。伊講一隻是German Shepherd，另外一隻是Saberian Husky，伊特別交待，Husky e5種類真che7，伊e5是Saberian Husky。
	哇！飼狗第一課「品種」，be7使是流浪狗，be7使是土狗，ai3有純e5品種，上好是名門後代，ka人仝款。
會記得幾冬前Susan tu2開始飼狗，每一擺tu2著朋友to7是beh討塑膠袋a2，真奇怪！塑膠袋a2真普遍，每一擺去shopping to7 phang5一大堆轉來，為啥物無夠用？Susan講，政府規定chhoa7狗a2去散步，狗a2若放屎，ai3家己khioh轉來厝內tan3掉。伊e5狗a2猶是baby，有時in ai3一路khioh狗屎，所以需要真che7塑膠袋a2。
哇！飼狗第二課，「家己khioh狗屎」。莫怪ti7社區、ti7公園散步，從來m7 bat看著狗屎。
阿惠最近真無歡喜，因為有一個厝邊講in e5狗烏白吠。為著這項代誌，警察來in厝做記錄，寵物委員會e5工作人員ma7來訪問。但是阿惠講m7是伊e5狗，伊e5狗be7烏白吠。總是有厝邊抗議，雖然感覺狗a2可憐，伊ma7 ka7伊掛一個狗籠a2（muzzle）。但是代誌無結束，伊e5厝邊猶原繼續抗議，甚至kha3電話來伊e5厝，前二日聽阿惠講伊已經ka7這項代誌交hou7律師處理。
哇！飼狗第三課，「be7使hou7狗烏白吠！」
前幾日我ti7厝e5頭前種花，giah8頭看著一個白人厝邊chhoa7二隻狗行過。Hit二隻狗看著真iang7，行路有風，我想狗知影in是主人e5寶貝，無人敢欺負in。
白人一般真疼狗，ti7公園若遇著in chhoa7狗a2散步，親像人攏o-lo2咱e5 gin2-a2古錐，咱ma7 ai3 o-lo2 in e5狗a2 sui2，問in e5狗a2是啥物品種？In會真歡喜，講真che7狗代hou7你聽，恁無看in hip全家福e5時，狗a2 ma7攏佔一位。
最近籌備加台會kap台文通訊十週年紀念e5節目，吳醫師講kan-na伊會tang3參加，醫師娘ai3留落來顧厝，為啥物？伊講「無人顧狗」。聽起來kap我e5講無人顧gin2-a2仝款，理由充分。
台灣e5流浪狗，一直是社會e5一個頭殼疼e5問題。無定狗a2原本是你e5寶貝，後來有種種原因，你be7 tang3繼續飼狗，將伊放生。伊ti7外口流浪，生育無辦法控制，koh再生一大堆流浪狗，無人替in洗身軀，四界放屎顧人怨。因為人對in無友善，狗to7烏白吠。但是這種情形m7是狗a2造成e5，是人e5責任。飼狗e5好環境，是人創造出來。
台灣是一個美麗島，希望有一日台灣ma7會tang3成做狗e5天堂。

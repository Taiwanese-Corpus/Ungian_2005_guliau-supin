【讀冊心得】『安安靜靜台灣人』          阿秀

	我讀高中e5時，伊叫做「碧竹」，我真愛讀伊e5文章，除了ti7報紙讀，ma7買伊e5冊來看。
後來，伊改名叫「林雙不」，寫e5物件kap「碧竹」完全無仝，我猶原愛讀伊e5作品。
95年ti7 Cornell大學e5美東夏令會，我遇著伊，聽伊講故事，無想到就是tui3 hia開始，新e5人物，新e5故事，hou7伊新e5感動。
X'mas前幾日，有人交hou7我一套冊。我想是上好e5禮物，陪我安安靜靜過這個假期。六本冊，八個故事，我歡喜有人將伊寫落來，為歷史作見證。
＜安安靜靜黃聰美＞。
是這套冊唯一e5短篇。寫聰美姊短短美麗e5一生，因為「台文通訊」e5關係，也是我揀來讀e5第一個故事。雖然聰美姊／井上魯鈍e5故事m7是頭一擺聽著，林雙不用寫小說e5手法來描寫，有真che7細節讀了hou7人非常感動，我感覺會tang3 ti7「台文通訊」頂面寫文章，是真光榮e5代誌。
＜安安靜靜鄭啟賢＞。
林雙不用真長e5篇幅交待鄭啟賢一家e5背景，tui3台灣苗栗苑里寫到美國，tui3讀體育系寫到開餐館，溫溫a2講，慢慢a2寫，我讀了開始感覺有一點煩e5時，伊才寫出故事e5重點，hou7我真著驚。會記得96年民進黨提名彭明敏出來選總統e5時，有獨盟e5朋友舉一koa2例講伊m7是好e5人選，我感覺只是理念無仝，但是tui3今a2日讀e5故事，m7是理念是品德e5問題。我心內想這位彭教授敢是我讀「自由e5滋味」hit位彭教授？這套冊ti7台灣出版已經超過4個月，無聽著任何風吹草動，我想大部份e5台灣人攏kap鄭家一家相仝，古意、樸素、忠厚、處處為人想。
＜生活描寫王博文＞。
「捐錢ai3捐到落袋a2會痛」是這篇故事hou7我印象上深e5一句話。另外我上愛e5一部份是對親情e5描寫。因為烏名單e5關係，王博文一直be7-tang3轉去，老父經過長時間無希望e5等待，決定beh趁家己猶有體力坐飛機來美國看伊e5大kiaN2，二十冬m7-bat見面，王博文講第一眼看著伊e5老父e5時，伊驚一tio5，老父不但kiu水，ma7坐輪椅。
Ti7美國e5時間，伊chhoa7老父四界行，四界看，老父坐輪椅，伊ti7後壁sak，沿路sak，沿路流目屎。伊講一世人m7-bat chiah容易流目屎，流chiah che7目屎。Ti7機場送別e5時，老父講e5一句話，koh再hou7王博文目睭一片烏，因為老父講：「萬一我有啥bai2代誌，你m7免倒轉來！」
隔轉冬，老父真正破病真嚴重，王博文e5心若火teh燒，想beh轉去，入境e5簽證，be7准就是be7准。後來接著小妹e5電話，講老父已經離開ah，無想到5分鐘be7到，電話koh tan5，是國民黨e5協調處kha3來，講簽證已經批准啦！王博文安安靜靜，一句話攏無講，重新ka7電話掛斷。
烏名單雖然已經是歷史名詞，總是有人寫落來，白紙烏字，替惡質e5政府留記錄。
＜北美阿里山＞，寫周烒明kap吳秀惠e5故事。
1949年因為參加建國中學e5畢業旅行，周烒明kap吳秀惠ti7阿里山相遇，一kha藍色e5皮箱hou7 in e5故事有一個真甜e5開始，但是tui3 in e5故事咱感受著這對翁a2某對理念e5堅持，也因為按呢，in ti7美國過幾na7冬無護照，無身份e5日子。
周醫師個人ti7伊e5專業非常有成就。
1987年，周醫師kap北美洲台灣人醫師協會轉去台灣訪問，最後一日安排見李登輝，周醫師臨時改機票，早起10點就離開台灣。後來聽講李登輝見訪問團，第一句話問：「To2一位是周醫師？」
1993年，周醫師得著「台美獎」e5時，主辦人特別安排連戰來頒獎。周醫師知影了後，非常受氣講：「台灣人e5獎為啥物ai3 hou7國民黨e5大官來頒獎？」伊無愛領獎，越頭轉去旅館，khoan2行李，就beh離開…
故事e5尾a2，是ti7 1995年，周醫師去紐約參加台灣人e5遊行，學生會e5謝良瑜一直ka7看，後來忍be7 tiau5問伊：「周醫師，你e5手，敢是Pakinson？」
周醫師講：「應該是啊！」
謝良瑜目睭thih8大大蕾，koh再問：「按呢以後beh按怎？」
周醫師回答：「以後ai3靠恁啊！台灣獨立建國ai3靠恁少年人！」
當周醫師kap吳秀惠beh離開e5時，in猶原滿面笑容，越頭向大家iat8手。
＜深秋天涯異鄉人＞。寫安安靜靜莊秋雄。1988年，世台會第一擺ti7台灣主辦，烏名單e5莊秋雄提假護照、假簽證轉去，ti7世台會e5年會現身，勇敢公開家己是台獨聯盟e5中央委員。這項代誌chit-ma2來看，並無啥物，但是ti7 hit個年代，需要相當e5勇氣。
咱chit-ma2有自由e5環境，che是經過外che7人e5拍拚、流血、坐監、犧牲性命換來e5，寫落來，hit個烏色e5年代，大家m7 thang be7記得。
＜無情e5渡鳥＞，安安靜靜邱義昌
Ti7我出國了後，一直有參與同鄉會e5活動，雖然獨盟e5成員真che7身份並無公開，但是我四周圍確實有真che7堅持「獨立建國」e5朋友。我看in示威、抗議、參加遊行、宣揚理念、向主流社會爭取外交空間，只是我m7知in敢有參與「危險e5任務 」？
Ti7邱義昌e5故事，聯盟不時指派伊，三更半瞑去邊界接人，將接著e5人送去某某所在，be7使問伊e5名，上好將這項代誌放be7記。
這段，hou7我e5感覺，親像細漢e5時看e5影集「虎膽妙算」（Mission Impossible）。工作任務交待ti7一捆錄音帶，聽了後錄音帶就自動燒去，有「007」 e5感覺。
邱義昌先生目前是全美台灣同鄉會e5會長，故事e5尾a2，伊有提起台文e5重要，ti7 1995年伊開始向趙弘雅先生學台文，已經過5冬ah，m7知成果如何？
＜胡厝寮與茉里鄉＞，寫安安靜靜胡敏雄
公論報我真愛e5一部份就是伊e5文化專欄，每一擺我攏看著一choa7字，「胡民祥寫在茉里鄉」。這位胡民祥先生就是toa3 ti7 Murrysville (茉里鄉)，Pittsburg e5胡敏雄先生。
講著Pittsburg，就be7-tang3 be7記得，bat toa3 ti7 hia e5另外一位同鄉陳文成博士。胡敏雄有一篇文章teh等伊轉來討論修改，等be7著，永遠to等be7著，ti7這本冊內底，咱siau3念伊。
Ti7這個故事e5後半段，咱看著胡敏雄先生參與真che7台灣文學、台灣新文化e5 khang-khoe3。有讀冊會，有編雜誌，ma7有每冬e5台灣文學研究會，後來伊發覺「思考e5工具」。伊提起台語文，伊講用啥物話想，ai3用啥物話寫。伊開始寫台語文，推sak台語文字化，伊認為台灣e5獨立應該是全面性，經濟ai3獨立，政治ai3獨立，文化ma7 ai3獨立，台語文字化是台灣人出頭天真重要e5一環。
＜南屯樸麗澗＞現身說法楊宗昌
Che是我看e5最後這個故事，伊e5故事hou7讀者真緊張，因為伊不止參與「危險任務」，ma7參與暴力運動，比邱義昌e5故事koh khah 「007」。有一擺伊beh去中華航空公司e5櫃臺放炸彈，無小心炸彈ti7車裡爆炸，炸著伊家己，伊所做e5代誌，國民黨beh跟蹤伊，美國聯邦調查局e5人ma7 beh chhoe7伊。
故事內底有一段，二十幾冬無見面e5大兄，因為toe3旅行團來美國chhit-tho5，突然來拜訪，楊宗昌e5歡喜相對大兄e5冷淡。大兄講：「我知你想beh講啥物，我ma7知你二十冬來攏teh做啥物，che我攏無興趣，我m7知你為啥物陷chiah深，我無希望你所做e5影響我。你是有理想e5人，我只想beh做一個普普通通e5人，上班than3錢，lim酒、poah8麻雀，等退休。你會使笑我無膽無路用，無關係，反正我就是按呢，我無希望任何人影響我e5普普通通，包括家己e5小弟。你是有理想e5人，你做你e5，家己保重…」
這位大兄e5心態，我會tang3了解，其實che也是大部份台灣人e5心態。
獨立建國e5路是孤單，是寂寞，台灣現實e5環境，花花蕊蕊e5社會，大大小小e5陷阱，只有真堅持理念e5人才khia7會tiau5。真che7過去鬥陣拍拚e5同志，轉去台灣了後ma7變真che7，講ai3 ti7體制內改變，講台灣獨立會使做be7使講。後來連講ma7 m7免講，選票、than3錢khah重要。相信這時陣，這套冊e5出版，ma7是咱e5警醒。
＜安安靜靜台灣人＞每一個故事，林雙不攏用小說e5手法，tui3主角gin2-a2時代講起，hou7咱了解chia e5烏名單、叛亂人物，其實攏出世ti7單純樸素e5家庭，ti7每一個故事，林雙不ma7詳細交待為啥物in有獨立建國e5理念。這八個人，只是代表性e5人物，ti7咱e5四周圍ma7有真che7安安靜靜e5台灣人，in無出聲，為著獨立建國e5理想，做真che7代誌。
感謝in e5付出，也感謝林雙不，辛辛苦苦為台灣歷史留紀錄。

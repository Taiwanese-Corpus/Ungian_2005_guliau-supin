【讀冊心得】『阿瑛！啊』          阿秀
	
	『阿瑛！啊』是一本台文e5長篇小說，背景是彰化e5庄腳，故事tui3阿瑛hou7日昇chhoa7轉來講起。「日昇chhoa7阿瑛轉來e5時，阿瑛才10歲，瘦koh薄板，規支腳全粒仔jiah」。日昇開雜貨店，兼做中盤，ka7阿瑛當作查某kiaN2疼惜，栽培伊讀補校，日時ti7店口鬥腳手。阿瑛真gau5，有做生理e5天份，店內e5代誌，無外久，to7 hou7伊hoat8-loh8 kah真四序。日昇想「生理kiaN2 to oh生，無ma7娶生理新婦…，看咱紳添e5緣份啦！」
	雖然想beh ka7 sak做堆，日昇「是社會有teh行踏，通前達理e5人，ng3望in家己互相戀愛，培養khah深e5感情！」只是紳添雖然有意愛，gong7 gong7 boe7曉表達，無嘴sui2。後來e5求婚雖然是「正港e5柴頭尪仔，一sut sut氣氛to無！」，但是結婚了後，「兩人na2粘thi3，感情好kah boe7講lih」。翻冬生永崧，續落生秋娟，應該是真安樂e5一家。無想到，天有不測風雲，beh閃ma7閃boe7過。阿瑛29歲，也是永崧入國校hit年，紳添駛箱仔車，kap一台駛siuN雄e5貨車面對面相撞，雖然有緊急送病院，拖無三日，紳添萬項放leh，就做伊去。
	故事續落寫阿瑛新寡hit段時間e5心情，「幾lo7擺伊e5 ta家秀津ti7房間外，聽阿瑛hm7-hm7 teh hau2，na2棉被hip tiau5 leh，hm7聲無beh hou7走出去。秀津想beh入去勸解，門是koh關leh，…無過久，看阿瑛穿真整齊，na2啥代誌攏無，就出來店口hoe5東hoe5西，kap人客有講有應。」自細漢學顧店，日昇教伊ai3用上好e5一面kap人客chih接，m7是kan-na外表e5穿chhah ，上要緊是內心e5精神。雖然ma7有thau2 boe7開e5時陣，gin-a2一句「我想beh lim汽水」，心情也只好放一邊。
	「人講時間會tang3治療創傷，對阿瑛e5痛無全tioh8，ma7有幾分」。70年代e5庄腳漸漸teh改變，原本開一間鞋廠，無外久koh再開一間，織布廠ma7開一間，tak8種小型e5加工一直puh出來，販厝ma7開始起。阿瑛看ti7眼內，生理頭殼動真緊，伊計劃用in e5另外一間店面，排菜架仔，賣魚、賣肉、兼賣菜。日昇講「TaN kam2仔店攏你teh hoat8-loh8，你beh按怎就按怎啦！」後來lu2做lu2大，附近工廠攏來hak伙食料。
	阿瑛回想，無定che是冥冥中，tak8項註好好，伊若無去排菜架仔，就boe7去看著彩玉、彩霜二個姊妹來拾菜hah8仔，ma7 boe7去熟悉慶堂…
	若是搬戲，慶堂才是這齣戲e5男主角。作者寫這個人物非常用心，一開始講伊是來庄裡起販厝e5工人，大家叫伊黑道e5，有phaiN2底，hou7人冤枉去坐監。因為拍某，某離家出走，ti7報紙登「警告逃妻」e5啟事，一個查甫人chhoa7二個查某kiaN2 teh生活。阿瑛對伊第一印象是「穿一身ko7土砂粉e5 khah-khi仔褲，嘴鬚無khau，雖然hou7人看著boe7討厭，m7-koh一sut仔to無電影內底黑道e5霸氣，顛倒感覺是受盡風霜，四界走chong5 hit款狼狽，落魄」。後來，tui3小說e5發展，咱才koh發覺伊e5骨力、勤儉、顧家、疼kiaN2、重感情…
	我感覺這本冊上成功e5所在是對感情e5描寫。慶堂kap阿瑛e5感情，m7是一開始就有火chut啊！是經過真長e5時間，互相關心，真自然一點一滴慢慢積起來，尤其ti7庄腳所在，阿瑛對伊e5 ta官、ta家、gin2-a2、厝邊隔壁、kap一koa2閒人e5閒話，所面對e5壓力、一波一波e5故事，hou7讀者讀了真心酸。
	因為這個故事發生ti7庄腳，用一間kam2仔店做中心來發展，小說內底每一個人物講台語攏真自然，ma7有真che7俗語，真親切，hou7咱想到細漢e5時咱tau附近e5 kam2仔店。
	Ti7 60年代阿瑛將日昇「烏so5-so5，oe3空lok錢e5 siau3櫃，換做收銀機。Li2-li2-lak8-lak8 e5算盤聲無去，收銀找錢時換“tang”…一下e5音樂聲」，但是到故事e5續尾，阿瑛e5查某kiaN2秋娟tui3台北食頭路轉來，講in e5店無效率，ai3換做7-11 e5經營方式，che是這篇小說另外一個特色。Tui3 60年代寫到90年代，hou7咱看著庄腳tui3農業社會行入工業社會，看著台灣經濟起飛了後，農村e5變化，親像早年日昇送阿瑛e5一塊土地，後來ti7 1989年阿瑛ka7賣一千三百萬，換去台北hak透天厝，che是農村e5改變，也是台灣整個社會e5變化。
	最近有時會ti7新時代電視看著台灣e5連續劇，啥物「女人三十」「愛在火燃燒 」，劇情亂七八糟，非常離譜，kap一般生活完全脫節。聽講民視有一個「台灣文學作家劇場」演過葉石濤、王禎和、黃春明、楊長矗、林雙不e5作品。我想「阿瑛！啊」這本冊，ma7真適合改編、搬戲。我讀這本冊了後，有二、三日e5時間，猶原停ti7故事e5空間，行be7出來。我相信若ka7改編搬戲，是一齣kap生活無脫節，真自然、親切e5好戲。
「阿瑛！啊」這本冊是張聰敏先生e5作品。彰化縣作家作品集 - 磺溪文學第七輯。（彰化縣文化中心編印）。  

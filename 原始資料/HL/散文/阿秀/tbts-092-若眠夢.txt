若眠夢 		阿秀

我有一個朋友ka7我講---
伊細漢e5時，定定負責對付出現ti7 in兜規群e5 kau2-hia7。因為按呢，伊希望出現e5 kau2-hia7 lu2大群lu2好。有時伊會偷theh8糖，kng3 ti7灶腳e5土腳，siaN5 kau2-hia7。伊對付in e5手法，上愛用火，因為火e5速度真緊，koh會有芳味。伊講hit當時，伊想小小e5我，單單用報紙，就會tang3燒死hiah che7 e5 kau2-hia7，突然間感覺家己真偉大。
國中e5時，伊學著ptotein驚燒m7驚冰。伊ma7是theh8 kau2-hia7來做實驗，冷凍庫不時有伊khng3 e5 kau2-hia7。伊講kau2-hia7真實冰了會koh活--起-來，若是ka7 in khng3 ti7電火e5頂面，一下手就燒--死，che是伊ti7桌a2頂e5實驗。
我想這一、二工有人teh做實驗，in用美國人kap家己e5性命做實驗。這個實驗到底有啥物意義，無真清楚。人類生存e5任何目的，攏無需要用這款方式來證明。無定著你會講世間e5悲劇滿滿是，但是悲劇發生ti7世界舞台e5中心，有伊特別e5效果。
Ti7大樓倒落去e5所在， 有一個夢tui3 hia飛--來---

Che是一個天氣真好e5拜二早起，你帶著真歡喜e5心情去上班（因為blue Monday taN2過去）。Ti7世貿大樓e5 koan5樓頂，有一片真sui2真大片e5玻璃窗。目睭看去，大西洋一片e5藍色，Hudson River e5帆船ma7 ti7你e5目睭前慢慢駛出港口，雖然in聽無你e5聲，你也是kap in講：「Good Morning！」白色e5帆點ti7藍色e5海，hou7你想起生日暗會，tui3情人手中接著e5滿天星。
秘書送來一杯燒燒e5咖啡，一時辦公室有真厚e5咖啡芳。你ka7白色e5牛奶精加入去，無想beh去la7，就親像無想beh馬上處理公事e5心情。你手phang5咖啡，目睭猶原看窗a2外，白色e5牛奶精ti7咖啡e5內底，家己thoaN3開…
啊！一個拜二，有日頭有活力e5早起。
你看著遠遠有海鳥teh飛……，其中一隻慢慢向你飛--來，lu2飛lu2近，lu2來lu2大。
目睭joe5-joe5--e5，koh看一遍，你才發現m7是海鳥，是飛龍機，而且是民航機。你感覺真歡喜，che是難得e5經驗，以前m7-bat有飛龍機離大樓chiah近，若有，ma7是小型e5後面koh拖一條廣告e5布條a2。
這隻大飛鳥繼續向你飛來，你e5心情tui3歡喜變做懷疑。但是飛龍機並無toe3你e5心情轉越，你e5面ui3紅變白。時間一秒一秒過去，白色e5牛奶精無koh散開，咖啡家己lak落土腳。你e5眼前一片烏，你無koh有感覺，kan-na會記得---
一杯猶未lim真芳e5咖啡kap一隻真大隻向你飛--來e5---海鳥。

    

 
	


散文入選
收費員e5心情


施麗香
【獎項：紙狀kap 獎金5 千khou
原作是全部Roma 字寫--e5,編輯改做漢字kap Roma 字】

KoaN5 天e5 天色，真緊就暗。chiah 5、6 點na7-tiaN7，路--nih 就暗bin5-bong lah。心內有tam7-poh8-a2 急，翁婿kap gin2-a2 long2 teh 等我煮暗頓hou7 in 食。
趕緊3 步做2 步行，樓梯3 層做2 層peh。雖然欣羨hiah-e5 hu7-jin5 人這時就會thang 穿sui2-sui2 陪伴i e5 翁婿kap gin2-a2 ti7 文化中心teh 散步，m7-ku2 若想著bin5-a2-chai3 是禮拜日，就beh kap 厝--nih e5 人出去郊遊，心情就輕鬆--起來。
當年為著beh 照顧gin2-a2,chiah 來辭職，離開社會kui 10 年，chit-ma2 beh koh 重新出發，心內有1 點a2 驚惶，tu2 好朋友teh 做第4 台e5 收費員，招我saN-kap 做，雖然這ho7 khang-khoe3 m7是我所kah-i3--e5,m7-ku2 時間自由koh m7 免動腦筋。對我這個ai3 無eng5 家事iu5-koh ai3 無eng5 gin2-a2 e5 cha-bou2 人，是比較khah 適合。抱著試看mai7--leh e5 心情來接受這份khang-khoe3。時間過得真緊，1 下hoaN2 ma7 做5 年lah。
服務性e5 khang-khoe3,hou7 客戶嫌kap 念，是真平常e5 tai7-chi3,有時若khah phaiN2 運tu2 著客戶「斷線」，股票koh 輸e5 時，所有e5 怨氣long2 出ti7 收費員e5 身mchi5uN，hit 種態度實在hou7 人真phaiN2 去面對，koh-khah phaiN2 忍受--e5 是當i siuN7-khi3 後koh 向我道歉講「PhaiN2-se3--lah，其實我是teh 怪lin2 公司，你ma7 是食人e5 thau5-lou7,真辛苦。」聽到chia，心頭1 下酸，kiong7-kiong7 beh 目屎含目kiN5，m7-ku2 親像這ho7 人，後日若koh 遇--著，long2 真客氣。
「1 樣米飼百樣人」，有e5 客戶看著收費員，就變1 個面色，有e5 人是笑bi-bi 付錢koh ka7 我說多謝。日本人就有這種有禮貌e5 優良傳統。有e5 人因為無方便，hou7 我加走1 choa7  就感覺真phaiN2-se3,ma7 有人hou7 我走幾na7 遍koh m7 納錢。幾na7 pai2 想無愛做，m7-ku2 若想著gin2-a2 tng 需要栽培，我iu5-koh 提起勇氣kap 耐心。 Gin2-a2 e5 成績一直long2 真優秀，我ng3 望i 將來會得thang 有khah 好e5 能力去做khah choe7 有意義e5 tai7-chi3,che 是goan2 翁a2-bou2 一生e5 願望。
收費員ma7 有快樂e5 1 面，有e5 客戶ka7 我當做是朋友，請我坐，koh kap 我開講，若講到政治，就講boe7 煞，尤其是知影互相long2 有台灣心。Oah！Na2 像tu2 著老朋友hiah-ni7 親切，che 是我上歡喜--e5。
每1 種行業long2 是學問，long2 有i e5 快樂kap 辛苦，ka7 i 當做是1 種學習kap 磨練。抱著這樣e5 心情去做，我chiah 會thang 繼續做--落去。
【Soah】

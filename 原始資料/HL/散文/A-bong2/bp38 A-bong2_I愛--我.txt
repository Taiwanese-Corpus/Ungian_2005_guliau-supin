∮愛情ham3-kou2
I 愛--我
A-bong2
愛1個人，到底ai3 付出joa7-che7 ?Hit 遍hou7 車long3--著了後，我e5 kha 無法tou7 行動。I 有閒long2 會來病院看--我， 陪我tin2 動 2 支無感覺ma7 無法tou7 行路e5  kha。 I hou7 我全心e5 鼓勵，hou7 我行出失去雙kha e5 烏暗。I ka7 我講，i 對我做--e5 long2 是為著beh 愛--我，i e5 認真hou7 我感動，i e5 付出hou7 我滿足，i 講kap 我會sai2 創造上美好e5 前途，我想講an2-ne ma7 好，有i ti7 邊--a 我會sai2 趕緊用我e5 精神成做新e5 雙kha ，ka-ki7 khia7--起來。.
Kha斷 2 年，我無法tou7 koh tng2 學校追求我e5 真理， 2 年e5 phah 拚hou7 i theh8 著學校e5 品質保證，畢業了chhoe7 著1個be7 bai2 e5 頭路，hou7 i e5 生活過了be7 bai2 ，i 向我要求“結婚”，我心內真歡喜，我知影i 愛--我， m7-koh 我e5 kha 造成2 個人 long2 無方便，hou7 我無法tou7 接受i e5 要求。 
厝內e5 人long2 真歡喜，講有人會sai2 照顧我e5 生活，有1個人會sai2 ka7 kui 世人long2 交hou7--i，這種關係m7 是我ng3 望--e5,我無想beh 1世人long2 oa2靠別人，不管i 有愛--我無！這項tai7-chi3 拖beh半年，ma7 是無法tou7 決定，ti7 我有法tou7 ka-ki7 生活以前，我ma7 是be7 tui3 i e5 要求應好。
I chhoa7 我去in tau，講beh 請我食入厝，載我去i e5 新厝。到門口，i ka7 我講：「Che 是lan2 2 人e5 第一間厝！」 I 竟然甘願phaiN7 30年e5 貸款買這間厝，hou7 我koh-khah 煩惱無法tou7 獨立生活e5 我beh an2-choaN2面對這種關係。厝內e5 物件long2 搬好--a， koh 講有1 間我專用e5 房間，我beh ti7 內底chhong3 siaN2 long2 會sai2 ，i chhoa7 我看全部e5 房間， koh chhoa7 我去厝外口seh8-seh8 看看--le，邊--a e5 環境真好，對面有 1個公園，i 講beh tak8 工chhoa7 我去散步e5 所在， koh 有 1間圖書館，講beh hou7 我讀冊消遣e5 所在。
看了tng2 去厝內，i 講厝tu2-a2 搬好，冰箱無物件，無法tou7 煮好料--e5 hou7 我食，我講mai3 煮去外口食，i 講入厝無ti7 厝--ni 食nah 會sai2--le，講了i 就走--出去，koh 叫我ka-ki7 ti7 厝--ni sng2,等i tng2 來煮暗頓。 
我ti7 厝內seh8 來seh8 去，灶kha、便所、房間si3-ke3 看、有1間khah 細間e5 房間，門頂釘1 張“Chia 是我做sit e5 所在”，入--去看著1台電腦，邊--a 1大堆Disk、 CD，我chhin3-chhai2  peng2 ，peng2 著1張Disk 頂頭寫“我愛--i ，我ka7 khng3 入去電腦開出來看……。

我無ka7 講我1開始就愛--i，ma7 無講我會付出一切來愛--i，而且做夥1世人，因為i 感覺會著，我ma7 絕對be7 ka7 i 講：自開始e5 車禍就是我為著beh 愛--i  e5 計畫。
Kam2 講i 就是an2-ne 愛--我？ 我ka7 所有e5 Disk long2 清出來看，無 1 塊kap che 有關係，peng2  CD ma7 仝款，tak8-e5  thoah-a2  long2 chhiau，long2 是in 公司e5 資料，i 寫--e5 kam2 是真--e5? 我m7 知!?我一定 beh chhoe7--著。桌a2 邊 e5 櫥a2 ma7  long2 hou7 我peng2--過， tak8 本冊，tak8 個箱a2 long2 掀--過，long2 無! 我kui 個人nng3 去坐落塗kha，teh ti7 櫥a2 kha 牛皮紙thong2 1 角出來，抽出來看，袋a2 頂無寫siaN2 ，內底有1 塊CD kap kui-na7 張A4 e5 紙，頂頭是鉛筆寫e5 “我愛--i”CD khng3 入去電腦放，我看著我e5 像，koh看著我leh 行路，車ui3 我後壁駛--來，我倒--落去，血ui3 我e5 身軀流到 kui 塗kha，i ui3 車內開門出--來……。
“我tng2--來a ! 我long2 買你上愛食--e5 。”


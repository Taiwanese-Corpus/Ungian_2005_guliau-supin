∮921大地動了後
鐵帽a2咖啡店
A-bong2 
想beh ka7 hit間咖啡店寫--落-來，m7知beh ui3 toh位開始寫，an2-choaN2寫long2感覺無好，kam2講che就是人teh講e5 hit款「講be7出嘴，寫be7落--來e5感覺」?
7月初狗牌公學校台語文短期訓練班結業了後，我koh落去台南參加1個Chi-na人辦e5台灣歌謠研習營，營隊煞，ti7 Ui-chi3 in tau bih 3工風颱，了後chiah離開hit個古早e5都市。本來想beh koh tui3台北去，chiah oat tng2來花蓮，騎到雲林就oat tui3二水騎山路seh8去草屯--a。
熱--人騎ou-tou-bai2真艱苦，省道e5 打馬膠燒燙燙，天頂e5日頭赤iaN7-iaN7，kha底na2 teh滾水，頭殼頂na2烘爐，若是騎省道，iau2未到新竹就會sai2 ti7身軀頂切肉干秤兩賣--人。
Seh8 tui3草屯過，行14號公路過埔里、霧社，tui3超過2000米e5『合歡山』peh山tng2來花蓮。熱--人lan2平地30~40度，山頂chiah 20外度nia5,路--nih無車會kap 你搶，kui路koh有鳥a2、樹a2,伴我走千里。
過西螺大橋，oat二水到山kha上Chheng-peh-kheN(『松柏嶺』)，騎過草屯接14號公路。
14號公路ti7南投是chiok大條e5公路，2 peng5是山，ui3台中thang3到埔里，一直接到廬山，中央有1條路插tui3『合歡山』去，有真che7大bah-suh (bus)，貨運kap轎車teh走，連ou-tou-bai2都1輪40~50 teh走，我ma7 te3 in愈phe愈緊。
Beh到國姓e5時，2 peng5 e5山hou7地牛nng3--過，皮落(lak)了了。過國姓，行過2個pong7-khang，ui3第2個pong7-khang出--來，14號公路khau正peng5,我 kap ou-tou-bai2 ma7 kha chhu-chhu khi正peng5,風搧過面--e，ti7耳孔邊ong-ong叫。
To3 手peng5 e5山壁ma7褪皮，路邊人ka-ti7釘e5柴厝，chhai7 1 te3 khan-pang2,「咖啡」2字大大字chhai7 ti7 hia ，下kha koh講：「歡迎chah tng2去lim!」，我看1下起愛笑，nah有人ti7 pin3-piang3叫e5大路邊開咖啡店，是beh賣hou7魔神a2 sioh?
騎beh 1-khi2-louh，車擋tiam3路邊，來lim看mai7 好--a，看會tu2著像hit個為著beh lim咖啡，ka-ti7走去塗kha底開1間「Chau5-khut」e5 siau2 A仁--無?
14號公路e5車long2 phe tau3緊--e5,路中央有khng3 「安全島」，驚人駛過對面車道去。騎真久chiah chhoe7會著1空thang oat翻頭，ti7 hit空等beh 10分鐘，看無車來chiah緊oat--過，seh8 tng2去chhoe7 hit間咖啡店。
我ka7 野狼a2 停ti7 店外口，內底kan-taN 1個cha-bou2 坐ti7 窗a2 門邊teh顧店，無別個人客。入--去了後，i問我beh siaN2-mih咖啡，我咖啡無lim tiau5--leh，chhin3-chhai2 long2好，就keng2 me2-niu3 頂排上頭前--e5。
叫了，我khia7 ti7吧台聽i講話，i講i tu2-a2有看著我騎--過-去，這間店是in朋友--e5,i teh ka7人tau3顧店，店本來開ti7國姓街a2,地動倒--去chiah開ti7 chia，店--nih kui間long2是khioh人厝boai3 tih8 e5料tng2來ka-ti7起--e5,i koh講真che7地動e5 tai7-chi3。I ka2-na2專門teh tng 我這款人來聽in講in e5 tai7-chi3--e5。
In ti7路邊排1組桌a2,咖啡煮好phang5 來hou7--我，講in long2放人客ka-ti7 tiam7-tiam7坐ti7 hia lim咖啡。
14號公路大細台車ui3 我身軀邊phe--過，tu2-a2 我ma7 kap in kang7款phah拚催油，一直超一直去，chit-ma2坐ti7路邊soah感覺sio2-khoa2人爽，lim咖啡免khai精神看路，免了氣力催油jih tong3-a2,坐懶懶tauh8-tauh8-a2 lim。
咖啡lim--落麻我e5身軀，山風茫我e5心肝，無車e5時，店--nih放送e5聲會ui3內底so5--出-來，thou-lah-kuh來就緊kiu--tng2-去，細台車kap ou-tou-bai2來就拚看siaN2人khah大聲。Kui條路我上eng5。
天色暗--a，in ka7 khan-pang2 e5電火開--開，這chun7,我chiah知影這間咖啡店號做「鐵帽a2」，寫「鐵帽a2」 hit te3牌a2後壁有2支日光燈，外口包3分--e5 e5鐵枝a2,是人厝拆了chhiok8做kui丸 boai3 tih8 e5 hit種。
愈暗人客愈che7,tak8-e5行--來直接入去叫咖啡，過10點，店--nih e5位long2坐滿--a，有1個人khia7起來講話，tak8-e5 long2 teh聽i講，坐ti7外口聽無in teh講siaN2，我ka7 物件收入去kha-bang2內底，杯a2 phang5 --leh ma7 beh入去聽。
「地動chin3前hit工我ti7園--nih聽著hong-hong叫e5聲，無風無雨nah會有這種聲，以前long2 m7-bat聽--過，nah會知過tng2工就地動--a……」
「我睏gah tng好，kioh是有人teh haiN3 我e5眠床，我ka-ti7 1個toa3,nah會有人haiN3 我e5眠床? 想著 m7-tioh8已經be7赴--a……」
「Hit chun7 kui間厝long2 teh haiN3，我驚gah m7敢tin2動，ma7 m7知beh an2-choaN2，ka7 gun2 翁mouh tiau5-tiau5,一直問i beh an2-choaN2……」
「HaiN3了，4 peng5暗so-so看無半項，我e5 kha hou7 chiok重e5 物件teh-tiau5--leh，chiok疼--e5,我用手去摸，大腿tam5-tam5,一定流chiok che7血……」
「Gun2 tau ti7山kha ，厝後壁hit粒山崩--落-來，gun2 kui間long2 teh ti7內底，我hou7 塗teh gah be7喘氣，嘴、鼻空kap耳空內底long2全塗，chiok艱苦--e5……」
「厝柱倒--落-來，kong3 著我e5頭，血一直流，砂a2走入去我e5孔嘴，chiok siN7--e5,我ka7衫褪--起-來，用手ka7衫teh ti7頭殼頂止血，m7-koh 我chhoe7無路thang出--去……」
In 1個接1個一直講，我聽gah chiok thiam2,目chiu皮愈來愈重，講話e5聲入be7來我e5耳a2,in ka2-na2 ti7 chiok hng7 e5所在teh開講，無議誤我真正睏--去。
尾--a2,頭家ka7 我叫--起-來，講beh hioh-khun3--a，店--nih chhun 我kap頭家，顧店e5小姐ti7外口燒金紙，火燒gah chiok炎，koh有chiok che7 iau2未燒。我ka7頭家講「Lim 1甌咖啡坐hiah久，感覺真phaiN2-se3。」頭家笑我kou2 意，招我去外口ka7 in tau3燒金。
我問in chiah oaN3是teh拜siaN2，i講是teh拜tu2-a2 e5人客，in tak8禮拜long2會chhoe7 1暗來lim咖啡，ka7 in e5艱苦講hou7人聽，地動了到chit-ma2 tak8禮拜long2會來，有e5 tak8 pai2來long2會講，有e5 坐ti7 hia tiam7-tiam7-a2聽人講，an2-ne in會khah快活。
金紙燒了，我就走--a，ti7 14號公路hng7-hng7看--tng2-去，4 peng5烏so5-so5 kham3 oa2--來，咖啡店e5 khan-pang2 ti7暗so-so e5山內霧霧a2 toh，chiah hng7看be7 著店名，kan-taN去--過e5人會知影。

Goa2 e5 故鄉?
A-theng5

Chiok che7人寫第1篇文章e5時, long2會寫i e5故鄉iah是故鄉e5 tai7-chi3, 因為故鄉是上有感情ma7上hou7人懷念e5所在. 看--來, goa2 ma7應該寫1篇「Goa2 e5故鄉」.

M7-koh, goa2 e5故鄉到底ti7 toh--leh? Gun2 papa是屏東人, gun2 mama ti7瑞芳大han3, goa2 ka-ki7 ti7台北出世, 自細han3就toa3桃園, chit-ma2 toa3 ti7台中. An2-ne講--來, goa2到底是toh位e5人?

有人講1家之主是papa, 當然以i做準, m7-koh, goa2食kah chiah大han3, tng2去下港都無幾pai2, 10枝cheng2頭a2來算koh siuN che7; 瑞芳? M5...…ti7印象內底, hia是chhit-tho5 kap過年過節e5所在; 桃園……che桃園ma7...…

講來講去, goa2竟然tui3 kan-taN toa3 3年e5台中認bat khah che7, m7-taN7 an2-ne, koh ti7 chia學著有海口腔e5台語, ma7 ti7 chia熟sai7台語文, koh ti7 chia tng7著1-tin7有感情e5人.

雖bong2 goa2 koh beh去另外1個城市流浪--a, m7-koh, 人若問goa2是toh位e5人, goa2會真歡喜ka7 i講:「就是『太陽餅』真出名e5 hit-e5--lah!」

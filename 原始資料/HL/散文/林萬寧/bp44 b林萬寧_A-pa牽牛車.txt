∮紀念林萬寧老師——故人e5 作品

A-pa 牽牛車
林萬寧
光復了無joa7 久，a-pa kap a伯in 幾個兄弟ti7 新店e5 暗坑(安坑)e5 樟腦寮開炭空，hit chun7-a2 我iau2 未出世。
Ti7 炭空二伯是做外交，ham7 客戶chih-chiap，tak8 工都穿gah chhio-chhio，騎1 隻khong2-bun5 車出門。3伯、4伯kap 5伯是做領班。A-pa是ban-a2-kiaN2，卻是做上粗重e5 khang-khoe3——牽牛車載塗炭送貨。Tak8 暗，a 爸long2 ai3 先將塗炭thio leh 牛車頂頭，thiap8 gah tiN7- tiN7-tiN7，thang 好第二工趕透早出貨。
Tak8 工，4、5點a2 天未光e5 時chun7,大人就起--來-a，a 母先起火煮chai2 頓hou7 tak8-e5 食，ka7 a 爸chhoan5 飯包a2、笠a2、雨衫、面巾、滾水罐。A-pa先去牛寮theh8 草koaN7 水飼hit 隻赤牛a2,順續theh8 1 kha 袋a2 te2 草khng3 toa3 牛車頂，thang 好hou7 牛沿路行沿路pou7,khah be7 去iau--著。食過chai2 頓，a-pa就ka7 牛a2 牽去門口庭套牛擔，結牛車頭，ka7 ai3 chah e5 物件theh8 去khng3 leh 牛車頂，趕牛a2 拖車出發，開始1 工e5 khang-khoe3。A公送a-pa出門，toe3 牛車出--去，beh 過柴庭橋chin3 前，a公--a2就ka7 a-pa tau3 sak 牛車起崎，sak 到橋頂了後，就ka7 i tau3 chim-chiok，ui3 車頂theh8 柴khou 落來seh 橋縫，an2-ni，牛車輪chiah be7 去lam3 tiau5--leh khi--去。牛車過橋了後，a公chiah 放心行--tng2-去。A-pa就ka-ti7 1 個人牽牛車，行hit 條塗石a2 路，ui3 暗坑行去新店、Keng2-be2(『景美』)、Pang-liau5(『中和』)、溪洲(『永和』)、Pang 橋(『板橋』)，載炭交hou7 學校、車頭、工場、磚a2 會社。有時a2 1 工ai3 趕幾a7 choa7。寒天，透天落雨ma7 tioh8-ai3 出門。過年時a2 koh-khah 無eng5,tiaN7-tiaN7 ma7 做gah 無暝無日。
Hit 當chun7-a2,牽牛車實在是真艱苦，市外庄kha，iau2 無打馬膠路，long2 是塗石路a2 nia7-nia7,koan5-ke7 無平，空堀a2 了了，古早e5 牛車，也無tau3 弓a2,行這款路，會用得講是沿路tio5,tio5 無停--e5。坐ti7 牛車頂頭m7 是真su3-si7,無leh 好sng2--e5。1 choa7 路lo3-lo3 長，也無Ra-ji-ou thang 聽，實在是chiok 無gi7-niu7--e5,沿路kan-taN 是看風景，聽牛鈴a2 leng——leng——e5 聲nia7-nia7。Tu2 著peh 山起崎e5 時chun7,牛若拖khah be7 行，就ai3 落車tau3 sak。落崎e5 時，車tioh8-ai3 擋hou7 khah 慢--leh，be7-sai2 siuN 緊，chiah be7 危險。有時a2 leh 趕時間，牛拖siuN 慢，tioh8-ai3 giah8 牛sut-a2 ka7 sut，koh tioh8-ai3 hoah，牛a2 chiah 會行khah 緊--leh。1 面趕牛拖車，1 面koh ai3 注意沿路e5 人kap 車；若看著狗a2 走oa2 來吠，就ai3 ka7 狗a2 趕走，chiah be7 hou7 牛a2 去驚--著，起狂亂chong5。
牛車行入市鎮了後，速度tioh8-ai3 hoaN7 khah 慢--leh，chiah be7 去ka7 人long3--著，尤其是gin2-a2,遠遠a2 tioh8-ai3 ka7 in hoah 開，chiah be7 去hou7 牛tak--著、嚇驚--著，若m7 tu2 好牛ti7 街a2 路放屎尿，tioh8-ai3 將車停leh 路邊，giah8 沙thio ka7 牛屎thuh leh 車頂e5 籠a2 內，theh8 掃梳ka7 牛屎掃落去溝a2 底；tioh8-ai3 拚hou7 清氣chiah be7 hou7 街a2 e5 人soan7。
牛車拖到位了後，a-pa就通知客戶講炭載來--a，然後ka7 牛擔thau2 開，ka7 牛a2 牽去hou7 牛a2 hioh-khun3--1-下，hou7 牛食草、食水。Koh 來是落貨，a-pa ka7 牛車1 peng5 e5 pin3-a2 剝--落-來，giah8 沙thio ka7 塗炭thio 入去籠a2 底 iah 是thuh 入去袋a2 底。Thio 好了後，koh 1 籠 1 籠，1 包 1 包mouh 去磅a2 頂磅，磅好了後ai3 koh mouh 去灶kha 間iah 是火鼎間倒。倒好，先去外口ka7 pin3-a2 tau3 倒tng2--去，沙thio、籠a2 收好勢，chiah 去洗手，開單a2 hou7 客戶簽。簽單收好、te2好，chiah 出來外口，牽牛a2 套牛擔，縛an5 了後，chiah 會sai2 上路載去郊外1 個客戶hia。炭 long2 送好--a，a-pa 就順續買1 koa2 米、鹽、日用品chiah oat tng2 去暗坑。像an2-ni，a-pa牽牛車載塗炭幾a7 冬。後--來，為著beh 轉運利便，就ti7 台北e5 螢橋(廈門街)火車頭邊a2 買1 塊地，起1 間紅瓦厝，ti7 hia 做炭站a2 khng3 塗炭、囤(tun2) 塗炭。無joa7 久，gun2 kui 家口a2 就ui3 暗坑搬出來台北，ti7 螢橋這個炭站a2 toa3--落-來，a-pa繼續tak8 工an2-ni 牽牛車，台北暗坑2 頭走。我就是ti7 螢橋hia 出世大han3--e5。
我1 歲e5 時，暗坑a2 炭空出磺爆炸，燒死幾a7 個工a2,了真che7 錢。無joa7 久，炭空就收--起-來、無做--a。無炭空出炭來賣，a-pa就ka7 炭站a2 改做炭店，將牛a2 kap 牛車賣掉，去hak 1 台li-a-kah kap 1 台 khong2-bun5 車來載貨。Koh 去艋舺車頭hia 割1 koa2 火炭、炭頭、炭丸a2 tng2 來賣。漸漸a2 gun2 e5 生活有khah 快活，有khah 清eng5。
Chiah--e5,long2 是我細漢、gin2-a2 時chun7 e5 tai7-chi3,我無siaN2 會記--得，是我大han3 了後，a母ka7 我講，我chiah 知影--e5。
Aih！人看牽牛車--e5 是phaiN2 趁食--lah，m7-koh，我leh 想講ti7 hit 當chun7-a2,a 爸 i 無的確是感覺真趣味、真好sng2,是i 這世人值得懷念e5 1 段時日也無的確--leh。

【原文刊ti7 1995年12--月出版e5 《掖種》試刊第4期】

走尋台灣kap我e5主體性		莊佩芬

作者小檔案
美國經驗差不多有七年，上大e5收成是重新認識台灣。想 beh做e5代誌: 講純e5台灣話 (學阿媽e5話)､學原住民e5舞 kap文化、學客家話、去原始部落toa3一暫仔、四界流浪。

我是台灣人，我講Hol3o台語，我寫母語文。
真che7人問我ti7美國主修啥？我定定會ka7問e5人講滾笑，我ti7美國主修台灣學。我會按呢講是因為來美國二冬lah，我開始重新熟sai7我以前大漢e5所在--台灣。雖然我無讀過『認識台灣』e5教科書，m7-ku2自從 1995 年我去DC chhoe7一個台灣同鄉e5阿伯，hou7阿伯掠去參加針對中國向台灣試射飛彈e5示威活動，我就開始修我台灣學e5學分ah 。
阿伯是30年前來美國e5台灣留學生，hit時台灣e5政治猶koh足禁閉e5。 Hit時e5留學生若是chhin3-chhai2去講著有關台灣e5議題，就真有可能入去烏名單內底。95年我第一擺kap阿伯見面, 阿伯講話攏是用Hol3o台語，hou7我感覺真親切。台語是我e5母語，雖然我講be7輾轉。『國語』雖然m7是我e5母語，m7-ku2自入學了就一直teh講ah，後來變成我主要e5語言。阿伯e5台語無摻kah半句華語，而且伊若是講著『大陸』e5時，伊攏講『中國』；講著『國語』e5時，to7講『北京話』。Chia e5現象hou7我感覺真奇怪，我無法度理解阿伯是台灣e5高才生，講話無摻華語，而且伊e5語詞『中國』kap『北京話』ham 我所熟sai7 e5『大陸』kap『國語』無相仝。Chia e5疑問到後來阿伯theh8冊hou7我看，koh chhoa7我去ka7中國示威了，我才完全了解。
台灣是經過歷代殖民者thun2踏e5所在，我所知影e5歷史是現此時e5殖民者所編纂出來e5。Chia e5改造e5歷史m7-taN7是ti7教科書裡，ma7經過媒體無所不在teh 重複。了解家己是台灣人，就親像ka7我規個人反過來，我開始想beh訓練我講be7輾轉e5台語，追求有關台灣各方面e5新知識。我參與學校e5台灣同學會，參加有關台灣人團體e5活動。其中，我ti796年去加州參加世界台語文化營hou7我真大e5刺激。每一個講者攏用滑liu e5台語發表無仝主題e5論文。論文用台語發表，我從來to m7-bat想過。Ti7這個營隊裡，有真che7 hou7我刺激e5代誌。親像講：有一個日本記者用台語演講台語文e5重要性。一個日本人竟然ka7我e5母語講kap寫kah chiah-nih 好，hou7我感覺真phaiN2勢。Ui3 hit cham7開始，我意識著kan-taN會曉講母語已經是無夠ah。
另外，若beh ti7政治上ham文化上kap中國做區分，若無chhoe7出台灣人家己e5主體性，恐驚a2真phaiN2做會到。台灣人e5主體性是啥，我也m7知。不而過，我知影台灣本底是有真che7講無仝母語e5族群所組成e5社會。母語文學本來是teh 記載人類上深e5感情e5文學。伊ti7台灣是有時代意義e5，除了紀錄台灣人每族群e5感情，koh會使hou7台灣人e5語言保存落來，甚至是kap中國ti7文化上區分上好e5旗-a。台灣文學長久以來一直真phaiN2脫離中國文學e5陰影。台灣人若是建立獨立e5母語文學，相信台灣文學欲脫離中國文學成做歷史e5路應該m7是真遠a。
出國這幾年，我講我主修台灣學應該是be7 siuN7超過。因為台灣e5特殊國情、國際地位hou7我時時攏想beh掠機會ka7外國人講我是台灣人kap咱台灣e5狀況。譬如講，ti7阮系裡，所有e5教授攏知影台灣kap中國無仝。有一擺，阮一個查某教授叫我寫漢字e5『危機』hou7看，我講beh寫漢字hou7看除非伊了解我m7是中國人。阮系裡e5教授對台灣人認同真有興趣。有一擺，有一個查甫教授ka7一個新來e5台灣學生問第一個問題：你是台灣人抑是中國人。上課中，我ma7不時會發言有關台灣e5情形。雖然我是讀家庭婚姻治療科e5，m7-ku2理論相通e5所在真che7。上基本e5著是轉來看家己是啥，為啥teh 活。我e5美國同學真che7人攏真會tang3接受我e5講法，而且祝咱台灣以後會tang3獨立成功。這擺總統大選了，我按台灣轉來，我幾個美國同學kap另外一個查甫教授ka7我恭喜我支持e5黨所推派e5總統候選人當選。我對in hou7我e5祝福感覺真趣味，因為我事先無ka7 in講我支持e5候選人。阮教授講伊ioh著知-a，hou7我感覺真歡喜。
美國雖然有che7 che7 e5種族問題，m7-ku2伊亦是一個有民主基礎e5國家。一般來講，美國人會尊重你為家己爭取權利。留學美國對我來講m7-taN7是theh8學位nia7-nia7。伊特殊e5時空背景hou7我重新體會我出國進前e5台灣經驗。而且ti7這個時空背景，ma7 hou7我 有機會kap美國朋友交流咱e5台灣經驗。心理學內底有teh講，轉來了解家己是『siang2』，beh按怎用家己這個『siang2』kap別人鬥陣而且無失去家己。清楚e5主體性ti7美國社會是真重要e5。若是無這個主體性真容易就hou7主流社會食去，m7-taN7失去自我koh hou7人看be7起。台灣國e5主體性是啥，著愛靠你kap我共同來走chhoe7。目前我kap一寡人仝款、按咱本底所有e5 chhoe7起：講母語kap寫母語文。

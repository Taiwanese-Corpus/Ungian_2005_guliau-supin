∮BONG報bong2 話
參加會議 e5 經驗
莊佩芬
因為專業e5 關係 kap 我個人e5 興趣，si3 -koe3 參加專業會議變做我求學過程中1個例行e5 事項。我 e5 專業是家庭婚姻治療，是1個有關“人”e5 學科。參加會議hou7 我會sai2 了解無kang7 種 kap人做諮詢iah 是治療。
我本身真愛kap 人互動，參加會議會sai2 hou7 我接觸著tak8 款無kang7 e5 人，滿足我好奇 e5 心。我an2-ne e5 個性m7 知是天生--e5  iah 是後成--e5。我會記得goan2 a-pa 常常ka7 我講：「Ai3 加聽，加了解，m7 -thang pin7-toaN7。」
細漢時，有1pai2 ，我kap i 送貨去chiok 庄kha e5 所在，附近long2 無其他e5 厝，kan-taN a-pa e5 客戶1戶na7-tiaN7 。我無想beh 落車，a-pa 就ka7 我講：「你m7 知你若落車會sai2 學著siaN2 ，iah 是落--來好--a。」我有聽阿爸e5 話落車。落車e5 時，厝主tu2 好 teh 飼i e5 狗，我oa2 過去看e5 時，厝主就開始ka7 我解說siaN2-mih 是土狗，an2-choaN2 e5 狗chiah 叫做土有過e5 狗。有影去hou7 阿爸ioh --著，我學著siaN2-mih 是土狗，雖然我1世人可能long2 be7 飼狗。總講1句，我就是chiok 愛si3-koe3 參加會議。
專業e5 會議我ti7  3年內參加過11pai2 。M7 管是全國性iah 是州立性。若國際性e5  專業會議，會有2、3000人參加。州立--e5 有千外人參加。除了全國性kap 州立性--e5,其他koh 有大大細細無kang7 組織辦e5 會議。
我參加會議有幾個原則，若美國家庭婚姻治療協會所辦 e5 全國性 kap 州立性會議，我一定會參加。所以beh 參加chin3 前，我long2 chiok 早就開始計劃。按報名、訂機票、chhoe7 hioh-khun3 e5 所在long2 ai3 先計劃。
一般 e5 會議long2 會有義工e5 名額hou7 學生，好處是省繳報名費，歹處是有時be7-sai2 khah 自由去參加我愛聽 e5 題目。Goan2 e5 會議chiok 大型，所以kang7 時間會有真che7 無kang7 e5 題目進行討論iah 是研討。訂機票 e5 部份，因為我tiaN7-tiaN7飛來飛去，所以有ka7 航空公司申請戶頭累積飛行里程數koh 有申請會sai2 累積里程數 e5 信用卡，an2-ne 我參加會議就三不五時有免費 e5 機票thang 坐。
另外，hioh-khun3 e5  所在，我會先看會sai2 有免錢 e5 所在thang toa3 --無。台灣人ti7 北美 e5 移民分佈真闊，有時我會先透過台灣同鄉會chhoe7 toa3 ti7 會議附近 e5 鄉親，ka7 in 借toa3 ，beh 去chin3 前，準備有台灣味 e5 禮物送同鄉。Ka7 同鄉借toa3 ，不但會sai2 省錢，也會sai2 kap 同鄉交流感情，分享in 對台灣e5 愛kap 對台灣e5 情。另外，koh 會sai2 聽 in 早期為著台灣前途奮鬥 e5 故事。早期 e5 同鄉有真 che7 long2 入去國民黨 e5 “烏名單”--nih ，所以離鄉2、30年long2 be7-sai2 tng2 來台灣。聽 in e5 故事hou7 我去參加大部分是白人會議 e5 時，感覺著我身軀內所流 e5 台灣人血液，be7 ti7 白人世界--nih 失去我 e5 主體性。
若無同鄉 e5 厝會sai2 借toa3 ，我就會chhoe7 Hostel。 Hostel 是宿舍型e5 招待所。價數無一般旅社hiah - -nih koan5 ，當然設備就無旅社hiah--nih 齊全。而且koh 愛kap 其他e5 旅行者toa3 kang7 間，一般long2 是 cha-pou --e5 1間，cha -bou2 --e5 1間。因為 kap 其他e5 旅客toa3 kang7 間，有時會tng7 著真趣味e5 人。
高雄台語羅馬字研習會：Tak8 個月第2、第4個禮拜日PM4-9點（醫學台語、羅馬字研習、讀台語小說等），聯絡人：張復聚醫師 07-389-7630
台南市菅芒花台語文學會：Tak8 禮拜 3 暗時，聯絡人：方耀乾老師（暗時）06-2016353
歡迎各地有志就近參加；若有漏勾iah 變動，請通知補充kap 修改。

我舊年去Chicago參加會議 e5 時，去toa3 1間Hostel，1暝美金10khou 。Hit pai2 toa3 e5  Hostel是1個愛熟sai7 人 e5 美國白人開--e5 。I ka7 i e5 厝改裝hou7 旅客方便，ka-ki7 toa3 ti7 客廳。I e5 厝是ti7  Chicago e5 烏人區，一般人e5 印象是烏人區 e5 治安khah m7 好。這個頭家我1去就hou7 我1張地圖，ka7 我講toh 位會sai2 去，toh 位m7-thang 去，koh 報我去食in hia siok8 koh 大碗 e5 Mexico菜。有影siok8 koh 大碗，而且koh 好食。當地 e5 人na2 像long2 知影這間店 e5 款，我路中問--人，有1個婦女koh ka7 我講i tiaN7-tiaN7 去hia 交關。
Hit pai2 參加會議離會議 e5 所在有khah hng7 --1-koa2 ，所以我前1暝就先坐車去探路。坐公車ai3 半點外鐘。車內大部份long2 是烏人kap 講Mexico iah 是講Spain語 e5 移民，真chio2 看著白人iah 是東方人。Chicago這個都市，我去過幾na7 pai2 ，m7 -koh 熟sai7  i --e5  kan-taN 是一般電視頂看著 e5 大樓kap 建築物iah 是聞名世界 e5 五大湖其中之一 e5 Michigan湖，自來m7-bat an2 -ne 熟sai7 過這角e5 Chicago，hit pai2 因為參加會議hou7 我對Chicago這個城有另外1層次e5 了解。這種 e5 經驗m7 是一般旅遊手冊會記錄--著e5 ，因為i 無khong7 金 e5 外表kap 一般對人種e5 刻板印象，an2-ne e5 經驗m7-na7 省錢koh chiok 有當地性--e5 。
因為我 e5 專業kap 個人e5 好奇心，這幾年，我 e5 求學過程不止a2 豐富kap 趣味。當然，若無我 e5 pe7 母，我無可能會thang 享受an2-ne e5 經驗。Ti7 chia ，我感謝我 e5 pe7 母用心栽培--我。M7 知我有hou7 in 失望--無，m7-koh ，我會chiong7 in 對我 e5 疼永遠khng3 ti7 心內。


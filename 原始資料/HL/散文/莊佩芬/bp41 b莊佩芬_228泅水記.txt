∮我e5 故事
228 泅水記
莊佩芬
照日常e5 生活，拜6 是我ai3 去泅水e5 日子。今a2 日我有招我e5 朋友 Ragini tau3-tin7 去。Ragini 是an3 India 來e5 留學生。Goan2 是kang7 時讀博士班--e5。I e5  碩士是tiam3 India theh8--著e5,所以來美國e5 時間比我khah 短。這pai2 泅水對 i來講是大tai7-chi3,因為是i人生e5 第1pai2。我就先chhoa7 i去 Mall 買游泳衫。I chiok歡喜 beh試 i 人生第1pai2 e5 泅水經驗。Ti7 India，一般e5 女性 是無teh lau3  in e5  身軀--e5。所以 in e5 傳統服裝"Sari" 就設計另外1條巾a2  phoah8 tiam3  in e5 胸坎前。這pai2 Ragini beh kap 我去泅水koh hou7  in 朋友問講 i nah 會 chiah-ni7  好膽，敢穿游泳衫。
Chhoa7 Ragini 買著游泳衫了後，goan2  就做夥去學校新e5 室內游泳池。這個游泳池設計了真好，真有空間感，3 面long2 hou7 玻璃窗a2 圍--le，而且koh 聽講有符合 Olympic 標準--e5。游泳池有2 窟，1 窟khah 深，1 窟是踏會到底--e5。我 long2  iau2  m7-bat 去過深水池泅--過。自開始泅水到taN，long2  是跳入淺水池 bong2 泅bong2  sng2 水。
Beh 泅水chin3 前，我先chhoa7 Ragini 去換衫。I 換了有問我kam2 會sai2。我ka7 講真好，m7-koh  內面m7 免koh 穿內褲，無會 suh水。看起來真正是Ragini e5 第 1 pai2。I ka7  內褲褪--起來了後，phaiN2-se3 phaiN2-se3,我講習慣就好。M7 知我第 1 pai2  穿游泳衫kam2  ka-ti7  知影ai3 褪內褲。Be7 記得he 是 tang時e5 tai7-chi3--a。Chhoa7 Ragini 跳入淺水池了，i 有夠歡喜--e5,一直跳。Hit 時有人teh 上 Aerobic e5 課，i 就加入in e5  行列。我 ma7  開始去泅我e5  4-kha-魚泅，泅 2 lian3 了 soah 感覺游泳池內底真kheh。深水池hit peng5 無siaN2 人 teh 泅，m7-koh 我若是想著踏be7 著底，雞母皮就會chheng3--起來。長久以來我對水e5 驚惶就是an2-ne，雖然會hiau2 泅水，若事先知影踏be7 著底，我就 lian7 想就be7 想。Hiong5-hiong5 soah 想著今a2 日是228，有真好e5 理由說服ka-ti7 泅深水池。這時無試，可能真正1世人long2  ai3  泅踏會著底--e5-a。   
想--leh，想--leh，我就an3 淺水池peh--起來-a。到深水池，我tiam3 水邊躊躇 chiok久--e5,看來看去，iau2 是m7 敢跳--落去。後--來看著幾個gin2-a2,tiam3 hia sng2 水sng2  gah chiok 快樂，na2 像從來be7 煩惱in 泅e5 這窟是踏be7 著底--leh。過1時a2,我就chhan5-chhan5 跳--落去，跳--落了，我e5 手chiok 緊張hoaN7 邊--a2,m7 敢ka7  手放開。過 5 分鐘，我問1個teh 泅水--e5  kam2  會驚，i 講 chiok 好sng2--e5,thai3 會驚。看--起來，kui 個深水池可能kan-taN 我會驚na7-tiaN7。我 koh tong3 2 分鐘了，想著khah 早 ti7  台灣，同學long2  講我 chiok 好膽，而且tiaN7-tiaN7 會做in 想 be7到、be7 去做e5 tai7-chi3。Koh khah 好膽，泅水這項long2 m7 bat  真正克服。1 分鐘 koh過--a。想著ka-ti7  tu2-chiah  m7 是講今a2 日是 228，beh hou7  ka-ti7  有無kang5 e5 紀念活動。這時，無koh 躊躇--a，手放開，開始 chiok 認真做海洋國家 e5 人民，chiok 認真 teh iat8 手、踢kha，驚會沈--落去。Iat8--a iat8,踢--a踢，kong2 hou7 我泅到對面，無沈--落去neh！ Koh tng7 著 tu2-chiah 我ka7 問“kam2 會驚” e5 hit 個朋友，i  看著我，就對我笑 koh 講：“You made it.”。有影就tioh8,I made it。喘--1下，因為 hou7  ka-ti7  驚--著。Hioh--1 khun3,我就koh 繼續泅，這pai2,我手 kap kha long2 有khah輕鬆，be7  chiok 出力--e5,有看著真che7 人long2  teh 泅，真正親像che7-che7 魚a2 ti7 hia。想be7 到人真正會sai2 親像魚an2-ne sng2 水sng2 gah chiah 快樂。真欣羨--in，希望以後ma7 會sai2 像in an2-ne。詳細看，水池內面有大人、gin2-a2,大khou--e5 、瘦thio--e5 、cha-pou--e5 、cha-bou2--e5,tak8-e5  long2  chiok 享受ti7 水--nih e5 感覺。原來每1 個人long2 有做魚a2 e5  資格。真趣味，chin3 前ka-ti7  hiah-ni7 驚水，感覺na2 親像大陸國家e5 人，對海洋實在無siaN2 印象，kan-taN 因為台灣有真che7 海產 chiah 會 hou7 我想著lan2 生活ti7 海島。Texas e5 魚真貴，beh  食魚無台灣hiah-ni7  方便，種類ma7 無che7,m7-koh in chia e5 人真知影thang 享受做魚e5 快樂。
我來來去去泅幾na7 pai2 了，救生員就開始趕--人-a，因為游泳池開放e5 時間已經結束--a，Ragini ma7  an3  淺水池行--出來，遠遠就看著i一直笑，我 ma7 是笑 gah嘴long2 合 be7 起--來。I e5 第 1 pai2  sng2 水e5 經驗，我第 1 pai2 泅深水池e5 經驗。Goan2 換衫了tng2 來我e5 寢室，我叫電話ka7 a-pa kap a-母講，in iau2  teh 睏，hou7 我吵醒。A-pa 講我是著 Nobel Prize hiouh，nah 會chiah 歡喜！我ka7 講差不多是an2-ne。m7-koh 我是著海洋國家人民獎！1998 e5  228，我開始做海洋國家e5 人民。Kap a-pa、a母電話講了，Ragini 已經tiam3 我e5 眠床頂睏--去-a。Ka7  i 叫--起來，goan2 就做夥去 in tau 食暗頓，是 Indian e5 菜，ai3 用手ni--e5。我頭先be7-hiau2 食，chin2. 已經功夫be7 bai2--a。
 
P.S. 這篇文章是1998 e5  228 寫--e5。Hit pai2 跳落深水池了，我就m7-bat  koh tng2 去淺水池泅--a。舊年e5  12月底去 Bahamas e5 時，泅 Atlantic Ocean 是我第 1 pai2  泅海。Ti7 大海--nih，感覺m7-taN7 像魚，koh 像teh 坐搖籃，chiok 心爽--e5。Bahamas e5 海有 chiok 清氣e5 水色，岸邊是白-si2-sat  e5  海墘kap kui 排青gah beh 溶--去 e5 椰子樹，頭殼頂是 kap 海水相褒 e5 白雲，an2-ne  e5  光景hou7 我na2 親像ti7 天堂 teh 做魚。今年e5  228 koh beh 到--a，願tiam3  228 犧牲e5 台灣人會sai2 ti7 天堂做魚，做快樂e5 台灣魚。Tiam3  chia，我 siau3 念--in。 

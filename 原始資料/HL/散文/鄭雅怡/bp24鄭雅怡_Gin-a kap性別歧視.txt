散文入選
Gin2-a2 kap 性別歧視


鄭雅怡
【獎項：紙狀kap 獎金5 千khou
原作是全Roma 字，編輯改做漢字kap Roma 字】

火金姑，e 落塗
坐我船，phah 我鼓
食我冷米飯，配我鹹菜脯
Tui3 我門口庭過，
Hou7 我liah8 來做bou2

最近白曉燕命案e5 兇手陳進興受liah8,大家chiah 知i 犯過e5 強暴案超過15 件。到底有幾件，連i 本人也boe7 記--得。橫直有「生理需要」e5 時，就去欺負hu7-jin5 人。陳進興e5 話soah hou7 我想著以上這首gin2-a2 歌。起頭tui3 火金姑引出hiah sui2 e5 靈感，續尾卻帶性暴力e5 暗示。若看著kah-i3 e5 cha-bou2-gin2-a2,就ka7 i 「liah8 來做bou2」，che kap 強姦有siaN2-mih 無kang7?
這幾年台灣e5 本土意識漸漸chheng3-koan5,各種pe7 母話e5 gin2-a2 教材也tauh8-tauh8 出版，其中有choe7-choe7 long2 是tui3 傳統故事，歌謠收集資料 --e5,傳統文化sui-bong2 thang chiaN5 做靈感e5 源頭，m7-ku2 in 本身也包含boe7 少落伍e5 性質。台灣早前e5 文化，尤其是漢人文化，充滿對女性e5 看輕(Sexual Discrimination)。設使lan2 m7 分別，ka7 chiah-e5 舊文化一律吸收，續傳hou7 後代，就無可能建立1 個真正「新koh 獨立」e5 國家。這個未來e5 新國家是beh 沿續bai2 e5 舊傳統，ah 是棄 sak 舊包袱thang 重頭生？
Choe7-choe7 人long2 講，台灣婦女早就thau2-pang3--lah，thang 做任何tai7-chi3,kiam2 iau2 有受看輕？Kiam2 tioh8 koh 爭取平等？這種話甚至也bat tui3 台獨人士e5 嘴講--出來。
法國結構主義(Structuralism)學者L.Althusser bat 講--過，「意識型態是人對ti7 現實環境e5 假設kap 想像(Imagination)」。I 也主張beh 分析意識型態，ai3 tui3 社會e5「儀式」(Rituals)去了解，親像廣告、新聞、通俗音樂kap 故事。所以若beh 了解台灣e5 女性意識，m7 kan-taN 看統計數字na7-tiaN7。Tui3 tng 流行e5 台語gin2-a2 歌也thang chhoe7 著意識型態e5 影跡。Tui3「火金姑」lan2 就明瞭，台灣人e5 內心 iau2「容允」1 個ta-pou 人強制婦女kap i tang5-pang5。Che m7-na7 為著生理需要，背後其實是beh 滿足侵佔，控制，剝削，攻擊e5 動物性私慾。親像這ho7 有性暴力暗示 e5 歌謠，實在無合做gin2-a2 教材。
Lan2 koh 來看另外1 首gin2-a2 歌：

「Gin2-a2,gin2-a2,你幾歲？」
「我5 歲。」
「新娘車，來到te3。」
「A 母，a 母我m7 嫁，我beh 留teh 嫁皇帝。」

歌詞中講話--e5 是1 個cha-bou2-gin2-a2。女生tui3 細漢起，si7-toa7  人就教in ai3 嫁1 個「好翁」，因為ti7 傳統社會無個人地位。I e5 價值m7 是tui3 個人得--著 e5,是憑in e5 丈夫，ah 是丈夫e5 家chiah 得--來e5。所以傳統tui3 cha-bou2-gin2-a2 e5 教養long2 違背現代教育e5 原則，m7 是beh 培養in chiaN5 做有獨立思想e5 個人，反tng2 是ai3 in 制壓ka-ki7 e5 主體性，完全順服丈夫kap 夫e5 家。若有這種心態，想beh「嫁皇帝」，加添ka-ki7 e5 身價，就無sim2-mih 奇怪。M7-ku2,lan2 既然 beh 建立新e5 國，koh 強調人e5 平等kap 尊嚴，kiam2 thang koh ka7 這種帶性別歧視 e5 歌謠，傳hou7 後1 代？
Iau2 有另外1 首歌，值得lan2 深思。

做人閹雞早早啼
做人新婦早早起
入大廳，chhit 桌椅
入灶kha，洗碗箸
入房間，繡針chi2
O-lo2 兄，o-lo2 弟
O-lo2 親家，chhiN-m2 gau5 教示

歌詞就是teh 寫早前新婦e5 義務：早早起，kut-lat8 做khang-khoe3,boe7-su 厝--nih m7 免錢chhiaN3 e5 cha-bou2 kan2-a2,tioh8「認份」做chiah-e5 工chiah 是「好」新婦。這種家庭制度下面，m7 知埋葬joa7  choe7 女性e5 青春kap 目屎。In e5 勞動力ti7 丈夫e5 家受剝削，總是in e5 感情kap 意志ti7 hia 大概無人會關心。Lan2 beh 傳hou7 gin2-a2--e5,kiam2 是這種帶奴役，剝削氣味e5 文化？
Tui3 Althusser e5 角度來看，這3 條歌加減反應台灣社會e5 女性意識發展到sim2-mih 地步。上kai3 hou7 人煩惱--e5,是這種歌soah chiaN5 做gin2-a2 教材，hou7 in 反面教育。
台灣e5 gin2-a2 不時露現ti7 性別歧視e5 環境。電玩(Videogames)中間就有choe7-choe7 用英雄救美人做題材。Cartoons 中間，親像Snow White，Sleeping Beauty kap Cinderella e5 女主角，long2 teh 聽候1 個ian-tau5 e5 王子（好翁）來拯救。Olive 也永遠teh hoah，「Help me，help！」久長接觸這種故事，gin2-a2 自然會得著女性死板化e5 印象(Stereotypes)，in 會liah8 準女性l?ng 是軟弱，妝sui2-sui2,tioh8 oa2 靠男性，全然無ka-ki7 決定、控制e5 能力。An2-ni 會hou7 ta-pou-gin2-a2 自高，liah8 準ka-ki7 真正是英雄，cha-bou2-gin2-a2 long2 無lou7-eng7。也會hou7 cha-bou2-gin2-a2 自卑，liah8 準ka-ki7 有影hiah 軟chiaN2，soah 限制in e5 發展。
有choe7-choe7 愛台灣獨立e5 男性面對婦女課題e5 時，long2 真躊躇，實際上，想beh 脫離威權，chhoe7 求自覺e5 婦女運動，kap 想beh 脫離殖民統治，走chhoe7 ka-ki7 歸屬e5 台獨運動，in e5 精神應該是一致--e5。若關心台灣前途kap 台灣婦運--e5,也會關心lan2 e5 gin2-a2 beh 接受toh 1 款兩性教育。
台灣tu2-tu2 beh 建立ka-ki7 e5 主體性，ti7 這個階段，想beh tui3 傳統peng2-chhoe7 ka-ki7 e5 歸屬，是會thang 理解--e5,m7-ku2 一定ai3 留意傳統中e5 phaiN2 成分，m7-thang 迷失ti7 tui3 古早時e5 siau3 念(Nostalgia)。文化改造是經過深刻反省，毀滅到重建e5 過程。只有an2-ni，lan2 chiah 會得thang 留hou7 kiaN2 孫真正值得留e5 遺產，hou7 in 代代用boe7 空。Ng3 望台灣所有e5 文化工作者kap thiaN3 台灣e5 人，long2 為著這個目標來phah 拚。

—1997 年11 月30 日彭婉如受難1 週年
【Soah】

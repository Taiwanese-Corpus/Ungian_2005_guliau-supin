我學習台語文e5心路歷程		Li2-pang

Ti7五、六冬前，多倫多台語文班taN5成立無外久，我to7去參加，希望有一工會tang3嘴唸台灣詩，手寫台語文。可惜一開始to7去hou7 “台語e5八音” 拍青驚。驚kah m7敢去上課，koh 再兼差，擔任北美洲台灣商會總會長以及台灣e5僑務委員，定定ai3出外開會，無法度照起工上課，致使到連續落第四、五冬，是台語文班唯一e5留學生。一直到舊年才下決心，拜託陳雷老師特別指導。陳雷老師確實道行高深，一聲to7看出我驚八音e5本質，對症下藥講 “暫時mai3管八音”，儘量用電腦寫，反正電腦原本就無法度標音，所以真方便。自從接納伊e5指示了後，每擺來去台灣e5飛機頂，我攏“嘴唸台灣話，手寫台語文”，時間足好過koh免驚隔壁人e5偷看。
	認真拍拼半冬來，雖然對八音、變調猶原sa無貓a2毛，但是全羅e5台語文猶ioh會出意思，所以be7 koh驚上課。同門不但be7笑這一個落第生，顛倒真ka7我鼓勵。真感謝台語文班e5朋友、同志對我e5耐心kap鼓勵，hou7我有勇氣轉去上課，希望我”嘴唸台灣詩，手寫台語文” e5願望會tang3早日達成。


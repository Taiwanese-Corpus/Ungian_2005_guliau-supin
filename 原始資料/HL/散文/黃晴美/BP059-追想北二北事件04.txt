追想四二四事件
kap gun tau e 故事 (第4 pha)
黃晴美
選嫁台獨青年
做夥行台獨路

Ti7 師大英語中心專修英語hou7 我加得著1個重要e5 做學問求智識e5 工具。出國以後ti7 研究所讀1 年e5 社會學，雖然無theh8 學位，soah hou7 我加去phah 開1 面窗，thang 看外面e5 世界。結婚以前，自財已經去離美國首都Washington DC駛車40 分鐘e5 海港城Baltimore e5 建築公司teh 食頭路。結婚以後，我離開Pittsburgh去Baltimore開始過進入社會e5 生活（雖然iau2 無辦法完全離開校園，暗時有去Johns Hopkins大學e5 夜間部讀統計學）。
Gun2 做夥去參加社會運動，尤其是60 年代e5 民權運動。會記得A青1 歲左右e5 時，gun2 chhoa7 i 去參加ti7 Washington DC e5 民權遊行，sak gin2-a2 車seh8 美國總統toa3 e5 白宮，抗議美國白人對其他族群——特別是對烏人e5 歧視。愈參入美國e5 社會，愈會去感覺“受國民黨專權統治e5 台灣”hit-koa2 政治社會e5 病態，參加台灣獨立聯盟組織就變做是真自然e5 tai7-chi3，因為gun2 ma7 希望有1 個屬ti7 ka-ki7 e5 開放e5 社會kap 國家。
為著beh 集中獨立運動e5 效率，自財ti7 1968年chhoe7 著ti7 New York市1 間有名e5 建築公司，Marcel Breuer e5 頭路，考慮著gin2-a2 細漢，無適合toa3 大都市N.Y.，kui 家搬去Edison New Jersey toa3，自財坐火車通勤，我早暗駛車去火車站送kap 接。
Gun2 toa3 e5 hit 個社區是1 個典型e5 N.Y.~N.J.通勤家庭區，ka2-na2 1 個小島，無管beh 做siaN2-mih tai7-chi3，long2 tioh8-ai3 有車做船，用gin2-a2 kha 是絕對泅boe7 到--e5。對一般正常e5 通勤家庭來講是1 個理想e5 住宅區，gin2-a2 有安全e5 環境thang kap 頂下歲a2 e5 朋友sng2;少年e5 ma-ma 家事做完就tak8-e5 相chhoe7，na2 看gin2-a2 sng2 na2 開講。
開始e5 時，我想講進入去社區e5 人際交流真重要，看A青kap 其他gin2-a2 sng2會合，我就oan-na 加入去開講。無到1 禮拜，我就chhoe7 藉口無koh 去參加--lou，因為我發見in 談e5 內容除了gin2-a2 以外，就是long2 圍ti7-leh 畫妝、時裝、an2-choaN2 hou7 翁婿歡喜、toh 位有時行e5 家具thang 買、愛情影片、某1家e5 翁bou2 關係…等主題leh seh8。我有chiok choe7 tai7-chi3 ai3 做，nah 有hiah-ni7 choe7 時間去聽in liu7 hiah-e5 tai7-chi3？
我tu2 leh 用無sang5 色彩e5 大條phong3紗線鉤1 條大地毯thang hou7 2 歲外e5 A青，坐--le iah 是to2--le thit-tho5，圖面是“Pa-pa、ma-ma kap A青”。我ma7 leh 為beh 去讀e5 Computer Programming e5 課做準備（1 禮拜1 暗ai3 駛車去最近e5 市），iau2 有，上重要--e5，關心故鄉台灣e5 tai7-chi3。
自財參與台灣獨立運動e5 工作愈來愈深，下班後隨會得tng2--來e5 日愈來愈chio2，坐e5 火車班愈來愈oaN3，我e5 電腦課讀boe7 成。對家庭e5 影響，心理上感覺上嚴重e5 hit 遍是68 年6 月中A傑出世2 禮拜發生e5 tai7-chi3。A傑chiok gau5 食，我e5 奶無夠，tioh8-ai3 用牛奶粉補。Hit 日牛奶teh-beh 無--a，車hou7 自財駛去khng3 ti7 火車站，hit 日i 無siaN2-mih 會ai3 開，下班以後隨會得買牛奶粉tng2--來。Beh 暗a2 自財kha3 電話tng2 來講牛奶粉i 買--lou，m7-koh 臨時有tai7-chi3，ai3 開會會khah oaN3--1-點-a2 chiah tng2--來。A傑e5 牛奶粉補完--lou，iau2 無老pe7 e5 影，用摻蜜e5 水hou7 suh，suh 水boe7 飽，無幾分鐘後，i 又koh 大聲hau2。我想講（也希望）經過這cham7 時間已經有koh 生產1 點a2 奶--lou，就koh hou7 i 食奶，i 大力suh--幾-個-a2，hou7 我疼kah 大聲ai--出-來，i suh 無奶ma7 氣kah 大聲hau2。Beh an2-choaN2？抱leh 搖，無效。放i hau2？Boe7 用--leh！會ka7 隔壁--e5 吵醒--起-來。
「乖，乖，m7-thang hau2，pa-pa 坐e5 火車chit-ma2 到站--a。Pa-pa liam-mi 就會駛車theh8 牛奶tng2--來。」 
時鐘e5 長針 1 步1 步行，到--lou！到--lou！無停車聲。長針koh 繼續行，A傑--a2 koh 繼續hau2。唯一e5  辦法，kha3 電話hou7 附近唯一e5 台灣鄉親，拜託in 半暝theh8 牛奶來救gun2 母a2 kiaN2。
自財e5 解說是臨時發生e5 tai7-chi3 隨時ai3 解決，i ma7無eng5 到連暗tng3 都無好好a2 食，soah 無koh kha3 電話，kan-taN 想講緊辦好thang 緊tng2--來。這項tai7-chi3 替gun2 決定ai3 隨搬去N.Y.市。ChiaN5 緊就ti7 Queensborough區e5 Jackson Hights chhoe7 著厝。
Jackson Hights e5 環境當然無Edison hia hiah-ni7 好，m7-koh 自財會得節省來來去去火車通勤e5 時間，而且tak8 項方便，離Manhattan e5 Central park、幾na7 個有名e5 美術館、博物館、Bronx e5 動物園、Long Island e5 沙埔…等所在long2 無joa7 hng7，駛車m7 免joa7 久就會到，若有半日e5 時間，就會得chhoa7 gin2-a2 去seh8-seh8、行行--le；因為地點方便，聯盟同志tiaN7-tiaN7 ti7 gun2 厝聚會，A青、A傑kap in pa-pa 見面、thit-tho5 e5 時間增加真che7，in pe7-kiaN2 e5 關係變kah chiok 親密。Iau2-koh 有1 個重要e5 好處，2 個gin2-a2 雖然聽無大人leh 講siaN2-mih，in tui3 細漢就感覺著in e5 pe7 母kap tiaN7-tiaN7來厝
--nih8 e5 hit-koa2 a伯、a叔、a姨有1 個in 熱愛e5 所在、hit 個所在叫做台灣。
Ti7 New York市這個大熔爐e5 爐心，用siaN2-mih 款e5 教育方法教學e5 學校都有。自財建築公司e5 1位同事介紹in cha-bou2-kiaN2 leh 讀e5 hit 間Montessori（『蒙特梭利』）幼稚園，ka7 hit 位同事送e5 資料讀完以後，流ti7 我身軀內底e5 “教師血”已經chhiang7-chhiang7 滾--a，hou7 我kiong7-beh 坐boe7 tiau5。這個教育法e5 基本精神（也會sai2 講是比其他教育法khah 優秀e5 所在）是：學習新e5 物（mngh8)是所有gin2-a2 出世就帶--來e5 意願需要kap 能力，教育者上重要e5 責任是為in 設立1 個hou7 in 會得受尊重，免受困擾e5 學習環境，幫助in 發展做會獨立思考、尊重ka-ki7 ma7 尊重別人e5 個人。台灣beh 成功變做1 個獨立自尊e5 國家、上需要--e5 就是培養獨立自尊e5 後1 代。Gun2 隨做2 個決定：1. 送A青去Montessori 學校讀；2.我ka-ki7 去接受Montessori教師e5 訓練。
Hit 暝，我又koh 做夢，夢見台灣獨立成功，我會得tng2 去台灣，訓練Montessori老師、公立e5 Montessori幼稚園、小學ka2-na2 春天e5 花草，ti7 台灣直直puh--出-來。
Tu2-chiah 到美國hit chun7，tu2--著-e5、看--著-e5 、聽--著-e5 long2 隨時theh8 來kap 台灣比較，隨看出民主開放e5 社會kap 專制封閉e5 社會之間強烈e5差別（對比）。第一遍聽著1位美國人同學講著in e5 總統，直接叫in 總統e5 名，ka2-na2 是teh 叫i e5 同窗sang5 款，hou7 我心肝chhiak8--1-下；ti7 台灣kan-taN 有2個可能e5 叫法，若m7 是X總統，就是臭頭a2。這個衝擊雖然細，i e5 影響相當久長。Toa3 無joa7 久以後，ma7 開始看出美國並m7 是我所想e5 人權平等e5 天堂，m7-koh 對烏人e5 同情iau2-koh 一直long2 是留ti7 意識形態hit 個階層，一直到搬來New York toa3 以後，chiah有親身去體會in 受--著-e5 欺負。
Tak8 遍駛車載A青、A傑去Bronx 動物園long2 tui3 Central Park 上南peng5 hia oat 入去有名e5 Fifth Ave.（第五街），沿公園ng3 北駛去Bronx區。Central Park北peng5 是有惡名e5 烏人貧民區Harlem。坐ti7 車內，沿路看外口e5 街景，駛過第80 街以後，我就會愈看愈氣。開始hit 段long2 是大商店，路邊e5 pun3-so3籠無滿，塗kha 無紙，愈ng3 北駛，籠a2 愈滿，塗kha 開始有紙，籠a2 下kha e5 紙愈來愈choe7 。New York市政府若oan-na無派清潔人員去清大商店區、有錢人區e5 pun3-so3 籠，籠a2 kha e5 紙是m7 是oan-na會堆kah 1 大堆？
Beh 送A青去Montessori學校tioh8-ai3 駛1 段2 peng5 long2 烏人toa3 e5 街路。KoaN5 天落雪，車駛到hit 段街tioh8-ai3 特別注意，因為hit 段街路e5 雪無人去清。目chiu 看，心內不平，m7-koh m7 敢氣，車內有細漢gin2-a2，專心駛車khah 要緊。Tak8 遍tu2 著東方人（包括台灣人在內）無經過頭殼想，習慣性te3 白人批評烏人天性pin7-toaN7、lah-sap，我就會theh8 出這2 個我觀察--著e5 現象講hou7 in 聽。
美國e5 社會，“白人”、“非白人”、“烏人”1 層1 層分kah 真清楚（當然有例外）。我真佩服民權運動領袖，美國e5 烏人博士牧師Martin Luther King（『金恩』），i 反對美國參入去越戰，i ma7 無贊成烏人e5 民權運動用“Black Power”（烏色力量）做口號。I 認為所有e5 散赤人無分皮膚e5 色彩，應該聯合--起-來，爭取in e5 民權（註1）。Lan2 所有愛台灣e5 人，無分原住民、Ho7-lo2 人、客人iah 是te3 蔣介石來e5 新移民，ma7 tioh8-ai3 聯合--起-來，互相平等對待，保護lan2 共同e5 生存空間，防止台灣hou7 hit-koa2 kan-taN 顧滿足私人野心kap 利益e5 人（無分原住民、客人、 Ho7-lo2 人iah 戰後新移民），chiu7 台灣出賣hou7 中國。
自財hit 個時chun7 是台獨聯盟總部e5 執行祕書，in 開會e5 題目若是我會eng-leh 知--e5，ka7 A青、A傑送去睏以後，我手theh8 做hou7 A青e5 衫（iah 是別項家事），na2 聽討論na2 thiN7。 有時a2 gun2 e5 客廳會變做做布旗a2 e5 工廠，做衫車a2 chhia--出-來-e5 m7 是gin2-a2 衫，是遊行用e5 布旗a2，布頂貼--e5 m7 是ke-kui-a2、花、鳥iah 是貓a2 kap 狗a2，換做是kap 台灣獨立有關係e5 漢字kap 拉丁字母。
1969年為著beh 去Williamsburg替故鄉台灣來e5 少年野球隊（『少棒隊』）加油，我thau3 暝做“TEAM OF TAIWAN， NOT REP OF CHINA”（台灣隊，m7 是中華民國隊）hit 支長橫布旗，為著beh 減chio2 風.吹--來e5 時加eh 旗頂e5 壓力，thang khah 好giah8，做好了後thiau工koh ti7 幾個部位策略性e5 ka 幾na7 個大大e5 khang 。Hit 遍因為A傑iau2 真細漢，我留ti7 厝--nih8，無te3 去tau3 giah8 布條旗a2，無參與著hit 場“台灣”保衛戰。
1971年 台灣少年野球隊（『少棒隊』）koh 遠征Williamsburg，hit 時A傑就beh 3 歲--lou，會得拜託A雪姐--a2 照顧，我就有去參加，為台灣野球少年軍kap“台灣空軍”（註2 ）加油。 
厝--nih8 有細漢gin2-a2 tioh8-ai3 chhoe7 出1 個boe7 去hou7 gin2-a2 受負面影響e5 方式參加獨立運動。參加遊行kap 其他無適合chhoa7 gin2-a2 去e5 政治活動e5 時，幾個a2 ma-ma 就輪流集中照顧gin2-a2，hou7 其他e5 ma-ma 會得放心去為運動出力（註3）。另外1 個khah 好參與e5 活動是暗時e5 讀冊會。自財有ti7 厝--nih8 e5 暗時，chhong3 hou7 gin2-a2 去睏了後，自財會得toa3 厝--nih8 做i e5 tai7-chi3，我就會得走--a。Gun2 除了讀有關台灣e5 書，像George Kerr e5 《Formsa Betrayed》（被出賣e5 台灣）以外，ma7 讀其他民族建國e5 奮鬥史，1 個做報告，大家討論。因為個性kap gin2-a2 iau2 細漢e5 關係，我一直long2 無行ti7 上前線。

註1：可惜，1968年4月初4，金牧師去美國南部Memphis城關心以烏人清潔工人做主体e5 罷工，ti7 hia hong5 開chheng3 thai5--死。
註2：台獨聯盟租飛機，機尾拖1 個大標語：「台灣獨立萬歲」，ti7 球場頂頭seh8。當場e5 國民黨駐外人員long2 gang7--去，有人罵講『台獨竟然有空軍！真他媽的！』（陳銘城：「海外台獨運動四十年」，154頁）
註3：我beh ti7 chia 向1-koa2 tiam7-tiam7 teh 做後勤e5 盟員太太（『無名英雌』）致上大e5 敬意。Ti7 無親無chiaN5 e5 外國，in chiu7 kui 家e5 擔taN--起-來，hou7 in e5 翁婿會得放心ka7 上班趁生活費以外e5 時間、精神奉獻hou7 台獨運動，ma7 hou7 其他e5 太太會得出面抗爭。

【Iau2 未煞，chiah-koh 繼續】

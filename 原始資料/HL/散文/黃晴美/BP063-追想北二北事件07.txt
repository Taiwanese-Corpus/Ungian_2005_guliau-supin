追想四二四事件
kap gun tau e 故事 (第7 pha)
黃晴美

雞母保護雞kiaN2 e5 心情 

四二四事件hit 暗，chiu7 手銃tan3 落溪底以後，隨想著toa3 ti7 台灣hit 個大監獄內e5 pa-pa、ma-ma、小弟kap 小妹。Boeh an2-choaN2 去保護--in？照理來講，in tiaN7-tioh8 是無可能知iaN2 gun2 ti7 hiah-nih8 遠e5 美國，頭殼內teh 想siaN2-mih8。Gun2 ti7 地球e5 另外1 peng5 teh 做siaN2-mih tai7-chi3，當然kap in long2 無關係。M7-koh gun2 ma7 真清楚所有無受人民支持e5 專制政權long2 boe7 照步數來。Gun2 決定kap boeh 去台灣採訪e5 美國記者聯絡，拜託in tiaN7-tiaN7 去gun2 厝附近seh8--1-下，方便e5 時替gun2 去看pa-pa、ma-ma。Gun2 知iaN2 寫--tng2-去e5 phoe 一定long2 會先檢查，所以ti7 寫hou7 pa-pa ma-ma e5 phoe 內面，我chiu7 gun2 e5 看法kap 做法寫真清楚，kap in chhiang3明--e5。Phoe tiaN7-tiaN7用掛號寄，我寄--tng2-去e5 phoe 有時a2 是調查局e5 人送去厝--nih8，有時a2 是等pa-pa 收著phoe 了後，in chiah 去「拜訪」，問講：
「Lin2 cha-bou2-kiaN2 最近kam2 koh 有寫phoe tng2--來？」
Pa-pa 一定回答講有，入去書房chiu7 phoe theh8 出來hou7 in 看。
下面是我ti7 1970年9月30~ a兄kap 自財long2 保釋出來以後~寄tng2--去e5 phoe頭2段，小妹有chiu7 phoe 留--落-來，真難得。
        
親愛e5 pa-pa、ma-ma：
8月24 用掛號寄1 張phoe tng2--去，內面有美金20 khou kap 4張Nichiang kap A青、A傑做1 個hip e5 相片，1 禮拜前收著pa-pa hou7 Nichiang e5 phoe 內底並無提起我e5 掛號phoe。若準無收- -著，請去郵局查--1-下。掛號e5 收據我保存kah 好好。Chia e5 郵局辦事員kap 我chiaN5 熟，in long2 知iaN2 我為siaN2-mih nah tioh8 tiaN7-tiaN7用掛號寄。Tak8 遍去，in long2 會問： 
「頂遍寄e5 hit 張phoe kam2 寄有到？」
有時a2 in iau2 會講笑，講：
「我kap 你相輸，這遍一定寄boe7 到。」
我若準theh8 收據去查，in 一定會因為hou7 in ioh--著，歡喜kah beh 死。
以後tak8 遍參加聚會（美國人tiaN7-tiaN7 辦e5 大細型Party），一定會theh8 出來半做笑話講hou7 人聽。美國人就是chiah-nih8 愛展。
Pa-pa e5 中文程度nah 會hiong5-hiong5 進步hiah-nih8 choe7？Phoe 接--著e5 時，tu2 好有外國朋友ti7 chia 坐。我chiu7 phoe e5 內容簡單翻譯hou7 in 聽，in 聽了e5 反應是：
「你是leh 講笑是--m7？」（Are you kidding？）
「Nah 有這款boeh 叫ka-ki7 e5 kiaN2 tng2 去死e5 老pe7？」
In long2 有ti7 報紙頂頭讀著陳玉璽、黃啟明、陳中統…等等tng2 去台灣以後hou7 人liah8 去判刑e5 原因kap 經過。In 當然ma7 知iaN2 Nichiang kap 自財2 人tng2--去以後會有siaN2-mih 款e5 結果。Pa-pa 已經為gun2 操勞有夠choe7--lou，無論an2-choaN2 ，一定m7-thang koh 為gun2 操心，ma7 m7-thang koh 去chhap tai7-chi3，kan-taN 做你愛e5 技術工作，好好a2 陪ma-ma 去chhit-tho5 就好--a。無管你是m7 是真正相信hit 個道理，以後請pa-pa mai3 koh 寫hit 款e5 phoe。因為：一--來gun2 boe7 相信，二--來若準chiu7 phoe 翻譯做各種文字ti7 世界各地e5 刊物登--出-來，m7-na7 無人會相信，iau2-koh 會hou7 人笑kah lak 嘴齒。
Gun2 一直long2 真好，真無eng5。生活有目的，所以自然就過kah 真充實。
…………………………

1971年6 月底，自財kap a兄離開厝，去有台灣人e5 各地巡迴就無koh tng2--來。因為in 7月初6 無出庭，法官boe7 得宣佈刑期。我為著保護厝--nih e5 人，thiau-kang 等到8 月初，in 應該已經知iaN2 自財kap a兄行入地下這個消息以後，chiah ti7 phoe 內ka7 in 講，同時也ka7 in 提醒：
我對in 2 人永遠有chiok 大e5 信心，相信in 會好好a2 照顧ka-ki7。Pa-pa、ma-ma ma7 m7 免為我kap A青、A傑煩惱。到chit-ma2，lin2 應該已經知iaN2 我有照顧ka-ki7 kap 2 個gin2-a2 e5 能力。海外e5 朋友ma7 一定boe7 hou7 gun2 去食苦。
    
以後（phoe 信斷--去）一直到1979年long2 無直接leh 聯絡。有親chiaN5 出國e5 時傳話，講ti7 這幾年中因為無通phoe，厝--nih 加chiok 清靜，ma-ma 無想boeh koh 增加麻煩，雖然in 心內tiaN7-tiaN7 teh siau3 念--gun2。
1980年pa-pa ma-ma 第1 遍來瑞典團「圓」，可惜kan-taN是1 個「半圓」。Ma-ma e5 身體無joa7 好，會下決心boeh 坐hiah-nih8 久e5 飛機來chiah-nih8 偏遠koh oa2 北極e5 瑞典，tiaN7-tioh8 是希望會得見著bat 陪i 食苦e5 大kiaN2。看ma-ma 失望，我心肝ma7 chiok疼--e5，唯一會得做--e5 是ka7 i保證：a兄身體好好，生活無問題，繼續teh 做學問，為著i e5 安全，lan2 boe7-eng-leh 知iaN2 i ti7 toh 位；若有tai7-chi3，一定會有人通知--我；無消息就是好消息。
我對pa-pa、ma-ma hia 知iaN2 in 無受著joa7-choe7 直接e5 麻煩，m7-koh 2 個小弟e5 事業有受著影響，因為大部分e5 人long2 驚，m7 敢kap in 合作。台大外文系第一名畢業e5 小妹kan-taN 會得目chiu 金金看i e5 同學1個1 個出國--去。Hit-ma2 tu2 有1間美國人e5 海運公司去ti7 台灣設分公司，i 就kui-khi3 去hia 做公司主管e5 祕書。親chiaN5 朋友是真關心，m7-koh 大多數m7 敢kap in 公開來往，tiaN7-tiaN7 ti7 無人會看 著e5 時chun7 偷偷a2 ka7 in 關心，iah 是iap 1點a2 錢hou7 ma-ma 就趕緊離開。
Gun2 講（kang2)幾na7 個暝日，有時笑，有時流目屎。Pa-pa 親像古早an2-ne，koh ka7 我liam3 1個嘴phoe2 講：
「你看起來都iau2-koh chiah kou2-chui，hit-ma2 寫e5 phoe nah 會hiah-nih8 phaiN2--著？連調查局e5 人都講：lin2 cha-bou2-kiaN2 pheng7 lin2 後生koh-khah phaiN2。」
我tiaN7-tioh8 ai3 phaiN2，我hit-ma2 是用雞母保護雞kiaN2 e5 心情leh kap la7-hioh8 拚。
Pa-pa、ma-ma kap 小弟、小妹雖然因為a兄kap 我.食boe7-chio2苦，in long2 無怪--gun2，kan-taN有關心，我也感覺真自然。會an2-ne，可能是因為gun2 自細漢就慣勢kang7 心去應付pa-pa「為公phah 拚」引起e5 1 koa2 後果。Gun2 kui 家.互相會得信靠，幫助我ti7 上困難e5 處境，雙kha 會得khia7 在。

【Iau2 未煞，chiah-koh 繼續】

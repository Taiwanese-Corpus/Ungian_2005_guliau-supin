A兄kap「四二四」
黃晴美
話頭：1980年秋天美麗島雜誌用週報e5 形式ti7 美國西岸e5 加州復刊。I “beh 積極去鼓勵島內外台灣人e5 運動，堅定beh 繼續去發揮台灣人m7 妥協e5 精神”。1981年i 推出《四二四事件專集》。Ti7 續--落-去hit 幾期，i chiu7 讀者e5 反應登--出-來，回應相當熱烈。
當時我也寫1篇『文雄與「四二四」』（原文是華文）投稿參與，因為有1-koa2 考慮，無用真名發表。這chun7 決定hou7 BONG 報編輯部改寫做台文發表。
“四二四事件”30年後e5 公元2000年3--月，台灣人選出ka-ki7--e5，非國民黨e5 總統。1個除了某1-koa2 血案以外，khah chio2 流血e5 革命成功--lou。Tak8-e5 歡喜，吐1 個氣（khui3)，同時也ka7  ka-ki7 提醒：boe7-sai2 chiu7 1個koh-khah 大，koh-khah 重e5 責任放boe7 記--得，lan2 ai3 盡全力去保護這欉民主e5  iN2-a2，hou7 i 勇壯、堅強，boe7 hong5 at-chih8--去。

11年。四二四事件發生到taN，已經11年--a。這11年來，島外有boe7-chio2 類似四二四事件e5 震撼力e5 tai7-chi3，親像美國總統Nixon訪問中國、中美建交，m7-koh lan2 e5 革命運動並無為著an2-ne 來大進步iah 倒退lu。台灣革命iau2 是照i ka-ki7 穩定e5 kha 步，1步1步加速邁進。我m7 知iaN2 若hou7 a兄寫這篇文，i會講siaN2-mih8。M7-koh 根據我對 i e5 瞭解，i 對這11年應該有kap 我sio-siang5 e5 感想。
A兄khah 早tiaN7-tiaN7 ka7 朋友推銷i e5 「自傳治療」：假使你pong7 著boe7 順si7 （iah 順si7)e5 tai7-chi3，會sai2 想像講你已經到寫回憶錄e5 年歲，這項boe7 順si7 iah 順si7 e5 tai7-chi3 到底beh 占1章？1 節？1 段？1 句？Iah是根本都無值得提起？甚至long2 boe7 記--得-a？Che 是i tui3 政大新聞研究所時期所寫e5 1 篇『論新聞與歷史』chhoa7--出-來e5 觀點。今a2 日lan2 oat8 頭看四二四事件，我想ma7 應該an2-ne 來看。
事實上，a兄ti7 四二四過後就已經an2-ne leh 看「hit 條頭條新聞」。會記得有1 pai2  i問幾位同鄉：「Lin2 聽過吳X X這個人--無？」在座e5 同鄉long2 講無聽過。A兄chiah ka7 in 講：吳XX kap 其他幾十位台灣士兵士官，為著ti7 金門軍中推動革命建國組織soah hong5 liah8、hong5 thai5。我想a兄e5 意思是講：台灣人e5 革命行動真choe7，「四二四」不過是其中之一nia5。用新聞宣傳e5 ham3 鏡看，「四二四」有影轟動1 時；用歷史e5 吊鏡看，金門幾十位士兵士官級台灣人e5 軍中組織，恐驚chiah 是koh-khah 有意義e5 發展。
無tiaN7-tioh8 有人liah8 準我ka7 「四二四」矮化--a。m7-koh 我知iaN2 a兄對革命嚴肅koh 認真e5 態度；我知iaN2  i 會第一個贊成我an2-ne 講。A兄e5 1 個外國朋友bat 笑 i 是「革命『市儈』」：a兄總是想beh tui3 每1 個革命行動盡量加趁koa2 效果，親像1 個資本家走chhoe7 上大e5 利純kang7 款。A兄ti7 這方面確實是『市儈氣』真重。
就「四二四」來講，這個行動e5 目標之一是「武裝宣傳」，當時當然ai3 透過宣傳動員，ka7 效果最大化。M7-koh 宣傳戰soah，tai7-chi3 過--a，he 就是另外1回事--a。可比講，「四二四」同時也是無經過組織協調e5 個人武裝行動。Ti7 運動 iau2 tu2 leh 起步e5 時chun7，這種行動可能好--處choe7、bai2--處chio2。Ti7 其他革命階段--le？He 就值得探討--lou。「四二四」了後，kan-taN 運動e5 左派批評討論過個人武裝行動e5 問題。M7-koh 就算是che 1-sut-a2 批評討論，ma7 是na2 田嬰點水nia5。A兄雖bong2瞭解這種現象是lan2 e5 文化風氣造成--e5，iau2 是禁 boe7 tiau5 感覺失望。I bat 用假名寫過1 篇文章。（M7 知是i 無寄--出-去，iah 是人無ka7 刊--出-來？）
這幾年來，因為島內有choe7-choe7 群眾參與，lan2 e5 革命行動已經進入1個新e5 階段。Tak8-e5 若會得借解剖「四二四」e5 時，ka7 這個問題好好a2 討論--1-下，甚至開始建立公開批評討論e5 風氣，an2-ne，a兄一定會為著「koh 加趁--tam7-poh8」來歡喜乾杯。
我m7 知iaN2 a兄chit-ma2 ti7 toh 位。New York時報bat 報導 i 去北京e5 傳聞。關係這個傳聞，我相信a兄1 個外國左派朋友講e5 話：「除非台灣革命運動有夠強，若無，i boe7去中國」。A兄 e5 外國朋友中間bat 傳講 i ti7 Chile（『智利』）e5 消息。Chile人民革命hou7 美國政府牽拖.敗--去了後，關心e5 朋友走去南美洲調查 i 有走--出-去-無。結論是：I 無去Chile。A兄講過，i 有2條命。「四二四」以前是1 條，「四二四」了後是加趁--來e51 條。M7 管 i 人ti7 toh 位，我相信 i 一定iau2 teh 為故鄉e5 前途斟酌phah 算。
無人比黃、鄭.2家夥a2 koh-khah 會得體會「四二四」了後.台灣人所表現e5 同胞愛。這股同胞愛正是台灣人e5 革命行動e5 表現。Lan2 做夥為著革命e5成功來phah 拚。到hit 時，萬物各得其所，「四二四」也beh 理所當然變成台灣革命編年史上1-choa7-a2 字。Che.kam2 m7 是lan2 每1 個人暝日ng3 望、食苦祈求e5 日子--le？
註：Chia 所講e5 「同胞」是指所有e5 台灣人。捐款hou7 「黃鄭支援基金」--e5 包括boe7-chio2 1949年以後tui3 中國來台灣e5 同胞。

【編輯部說明：為著資料整理e5 問題，〈追想四二四事件kap gun2 tau e5 故事〉連載暫停，等作者準備好勢chiah-koh 繼續。】

江文也e5人生交響曲		多城客

最近重讀「江文也的生平與作品」，心內koh一遍感慨萬千，真久真久無法度平靜落來。 
江文也，這位台灣人e5蕭邦，對大部份e5台灣人，甚至台灣音樂界少年一輩來講，可能是一個真生疏，m7-bat聽過e5名。
江文也是台北縣淡水人，1910年出世。13歲e5時去日本讀冊，中學畢業了，進入工業學校學習電氣工程。因為對音樂有真大e5興趣，江文也利用課外e5時間去東京上野音樂學校選修聲樂，唱e5是男中音。工業學校畢業了後，正式投入音樂，ti7日本樂壇大師山田耕作e5門下，學習作曲，ti7 hia奠立伊以後出名國際作曲界e5基礎。
江文也正式開始音樂生活e5頭兩年內，就得著兩遍e5日本全國音樂比賽e5聲樂獎。1934年到1937年四年中間，伊連續四擺得著音樂比賽e5作曲獎。
1936年，江文也以管弦樂「台灣舞曲」，參加柏林奧運文藝比賽，得著特別獎，hou7伊晉級變做國際級e5作曲家。兩年後，伊e5鋼琴曲「斷章小品」koh得著威尼斯第四屆國際音樂節作曲獎。Tui3彼陣開始，伊e5名聲愈來愈透，作品hou7人介紹去巴黎、日內瓦、紐約各地。這時江文也猶未三十歲。
彼時，江文也ham半世紀前大部份e5台灣知識份子仝款，認為中國e5北京是台灣文化kap東方文明e5原鄉。伊ti7 1938年離開日本籍e5貴族夫人，去北京師範大學音樂系擔任作曲教授，走尋伊文化e5回歸，從事中國古早民俗音樂e5研究。Che是伊一生生命kap作曲e5轉換點。1938年到1948年，是伊去中國了e5黃金時代，伊e5創作生活非常豐富，大型e5民族樂派作品一直繼續出爐。這個期間e5作品有管弦樂曲「孔廟大成樂章」、「第一交響曲」、「第二交響曲-北京」；歌舞劇「大地之歌」、「香妃傳」；宗教音樂「聖詠作曲集」、「彌撒曲」；民俗音樂「中國民歌一百曲集」kap 根據唐詩、宋詞譜曲e5作品一百五十首…..等等。
「祖國」五千年文化優良e5傳統就是「政治chhoa7頭，外行e5人領導內行e5」。江文也這位一生無插政治e5音樂工作者，想be7到ti7「祖國」e5政治大風湧內底，會變kah一生殘枝敗葉。
1950年代，中國e5反右運動中，江文也因為出身是台灣人，去過日本留學，參加過國際性e5比賽，koh是天主教徒，所以hou7人掛「老牌漢奸，右派份子」e5罪名。Tui3彼陣開始，伊kap外面e5關係完全切斷，ham日本e5音樂界kap台灣e5親chiaN5朋友失去連絡，伊e5名ti7 中國e5音樂界完全消失，作品受禁，be7-tang3 出版亦be7-tang3演出。
「文化大革命」e5期間，伊不時受著批抨，受著鬥爭，伊e5身體、心靈受著真大e5創傷。大部份e5手稿ti7這個期間流失無去。伊e5囝仔自細漢開始taN知影in老爸是音樂家，m7-koh攏m7-bat聽過伊e5音樂。五個囝仔除了上大漢e5以外，攏受排斥ti7大學門外。伊e5中國籍夫人吳韻真女士，無法度著愛拍賣收藏e5冊、唱片、音響、鋼琴、樂譜等等來維持生活。無鋼琴e5江文也，ka7食飯桌仔當做鋼琴，十個指頭仔tiam3桌頂彈，真che7曲是按呢寫出來e5。文化大革命e5尾期，五、六十歲e5江文也hou7人送去河北定縣e5農場勞動，ti7農地挖土、擔土，體力be7 kham得，soah幾擺中風，兩擺吐血。文化革命結束了後，江文也受批准轉去北京，m7-koh身體已經拖磨kah非常虛弱，因為食藥m7 tioh8，伊e5病愈來愈重。
這個期間e5江文也，開始對「祖國」e5一切感覺非常失望，漸漸體會著家己e5原鄉是台灣，也引起懷念故鄉e5情思。伊作曲e5風格tui3早期e5西洋樂風，到中期e5民族音樂，koh再轉變做鄉土音樂。伊全心研究整理台灣e5民間音樂，所寫e5思鄉曲有，管樂五重奏「幸福的童年」；鋼琴曲「鄉土節令詩曲」；管絃樂「白鷺的幻想」…..等等。江文也ti7  67歲e5時，開始創作伊懷鄉e5第五首交響曲「阿里山的歌聲」，m7-koh猶未完成以前就腦充血，真可惜，這首曲變做伊e5「未完成交響曲」。
	1981年toa3 ti7 美國e5畫家謝里法，ti7台灣報紙發表一篇「故土的呼喚  - 記臥病北平的台灣鄉土音樂家江文也」e5文章，hou7這位台灣人有史以來上優秀e5作曲家江文也，那親像tai5 ti7斷層內e5枯籐，koh再重新出土。伊e5音樂也重新復活，ti7美國、香港、台灣各地演出。M7-koh這陣江文也已經倒ti7眠床，無法度講話。
	1983年「台美基金會」ka7人文獎頒hou7 江文也。仝年，咱這代e5音樂大師就恬恬離開世間。
	江文也是一位真有天份，多才多藝e5音樂作曲家。 Ti7 西洋e5音樂史，m7-bat有人親像伊按呢，受著hiah-nih殘忍e5迫害。當年，伊若是無迷失ti7尋根e5路途頂，踏出錯誤e5彼一步，相信伊e5成就會koh khah大，伊e5音樂會koh流傳khah闊。
	江文也「祖國」e5夢到路尾是破滅e5。伊所承受e5是台灣人e5原罪，伊所tu2著e5是台灣人共同命運e5縮影。咱若回想江文也e5一生，才koh倒轉來看今仔日台灣人e5「大陸熱」e5時，敢真正be7 hou7人心寒，感慨萬千？!

(本文原刊ti7 1991年6月多倫多台灣同鄉會會刊「多城通訊」，1999年11月改寫作台文。)

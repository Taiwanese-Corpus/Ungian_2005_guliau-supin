Chia是toh-ui7？
陳豐惠
M7-bat坐ti7厝內hou7 chiah-ni7 che7樹a2看--過！
Ui3這間an 26塊窗a2 e5房間看tui3外口--去，si3-koe3 long2有一phian3一phian3 e5樹a2,樹a2 thah8--起來變做山，玉a2色--e、磚 a2色--e、kin-chio色--e，深深淺淺e5色緻m7知有幾種；koh chim-chiok ka7看，葉 a2 ma7 ka2-na2一chang5一款，有圓--e、尖--e、鴨爪型--e、長liau--e…，看gah目chiu hoe-hoe。
這個房間hou7四khou-lian2-tng2 e5樹a2包tiau5--leh，樹a2 e5 kha - chiah - phiaN後有水chhiang5 leh唱歌，水chhiang5 e5 kha邊全青ti5,青ti5爬起lih石壁、路面、橋頂。水chhiang5無講kai3大，he水斷斷a2流，ka2-na2有人tui3石頭縫chhia倒水；石壁邊一koa2樹oe puh出幾粒na2米e5葉a2,親像cha- pou人剃無清氣e5 e7-hai5,樹葉hou7蟲khe3--過，niau-niau-chiu3-chiu3,一寡m7知siaN2名e5蟲ti7  hia loa7-loa7-so5。
日--時斷斷a2流e5水chhiang5,到暗時soah好膽--起來，勇敢喊喝，be7輸驚人聽be7著i beh講e5話；水chhiang5聲內底ka2-na2藏一半隻a2水雞leh kok-kok-kok， ma7 ka2-na2 m7-na7水雞nia5,koh siaN2-mih蟲thoa7 leh叫，一chun7一chun7,hng7-hng7 e5感覺。Hng7-hng7 e5聲，近近e5水chhiang5,我睏ti7水chhiang5內底，真甜，無眠夢。
一個ti7 chng-kha開美容院e5 a姊講，chng-kha人tak8-kang看山看水無感覺稀罕，都市人soah ka7 chia-e5光景當做寶，實在想be7曉。一個朋友講，來水chhiang5這個所在ka2-na2去日本渡假--leh，雖然khah遠，m7-koh有價值。
景色已經hou7心內e5 CAMERA  hip--起來，樹a2山、chhoah流e5溪水，彩色e5 iah8-a2,hou7原始植物kham3 tiau5 e5石壁…。聽講這個所在號做「桃花源」，kam2講地主thiau-kang照中國冊所記載--e5來起造這片樂園？是m7是iau2 be7創造家己國家e5 ho2-giah8人，先創造一個人間天堂來安慰台灣人無國e5稀微？Beh有家己e5國家，kam2比上天堂khah oh？
水chhiang5頭前石頭頂khia7一sian白leng7-si，be7 tin2 be7動，車beh起kiaN5--a，goa2 be7赴看i展翅飛--起來。

∮台語新選組
天公thiaN3 gong7 人
江寶珠
評判先生，在座e5 朋友，tak8-e5 好！今a2 日來參加這場講古比賽，是hou7 gun2 同事設計來陷害。In 講：「江--e5!你上gau5 講古，tiaN7-tiaN7 講kah 嘴角全波，無叫你去比賽chiaN5 無chhai2!」；Ah lan2 這隻食褒豬a2!人若褒，尾就翹，風神koh gong7 面，青瞑m7 驚大chheng3,台語都講be7 lian3-tng2,也敢答應；M7-koh 最近蕭院長m7 是leh 講：「千金萬金不如學習用心！」來chia 是beh 來學習--e5 lah！這chun7-a2,beh ka7 tak8--e5 講e5 故事是－－天公thiaN3 gong7 人。
古早鹿港有1個好額人，名叫王德祿，四十歲生1個後生，人講「龍生龍子，虎生豹兒」，這個gin2-a2 生得白肥古錐，號名大福，ti7 王大福度晬hit 工，厝邊隔壁親chiaN5 五雜long2 來in tau 鬧熱慶祝，na2 知1群土匪來leh 搶劫，chiah-e5厝邊--leh，日頭赤iaN7-iaN7，隨人顧性命；親chiaN5--leh？1人1家tai7,公媽隨人chhai7,tak8-e5 long2 ma7 走kah 離褲kha，soan kah 直尾溜。Chiah-e5 土匪看著無人敢chhang3-chhiu，大伺機就來搶，人liah8 厝拆，lian7 雞a2 鳥a2 ma7 踏死kah 無半隻，王員外be7 輸啞口teh死kiaN2，恨kah 搥心肝，soah 來1 命嗚呼哀--哉！所以講「phah 虎liah8 賊ma7 tioh8 親兄弟」。
Ka-chai3 王大福in 老母真giam2-nge7,搬去1間破草厝，食番薯籤a2 配菜脯米，ma7 beh ka7 kiaN2 飼；日子過了也真緊，目1nih-a2  nia5,十幾年；大福是1 個孝子，真iu2 有孝in 老母，事事項項照起工，真知in 老母e5  輕重，可惜in a 娘身體be7 做主，soah 來致著he5-ku嗽，日也嗽，暝也嗽，嗽kah chhoah8 尿koh 吐腸頭；王大福si3-koe3去走chong5,有siaN2-mih 祕方，人若報，i就行，每工煎藥，1個面是漆烏漆白，藥煎好，倒kah 1碗tiN7 滿滿，捧kah gi7-gi7-chun，捧到in a娘e5 面前講：「A母！來lim 藥a2--ou3!」王大娘看著kiaN2 hiah iu2孝，khah 苦ma7 ai3 ka7 lim，na2 知藥a2 lim 落喉，苦teh-teh，soah 來peng2 腹，吐kah 1 si3-koe3,王大福soah liah8 koh khah猛醒，隨theh8 巾a2 來chhit，chhit 前chhit 後，塗kha tau chhit到眠床頭；ka7 in a娘講：「A母！無要緊，我koh 來去煎」。In a娘出聲ka7 阻擋：「福--a2,a母致著這款症頭，藥a2 食kah kui 腹tou2 ma7 無效，ti7 chia 拖屎連，無ma7 死死--le khah 快活！」王大福聽1下喉管long2 tiN7--起來，叩跪ti7 in 老母e5 面前講：「A母！你m7-thang an2-ni講，你若死，我就無父無母，會hou7 人看無目地，koh 也hou7 人欺負。」母a2 kiaN2 攬--leh 放聲大哭，aih！萬般long2是命，半點不由人；人講：「真藥是醫假病，真病是無藥醫」。無joa7 久，in 老母就來過身--去。
庄a2 頭 e5 人，講王大福剋死pe7 母，ka 刀peng5、鐵掃帚，靠神神倒、oa2 鬼鬼soe、無人beh ka7 i tau3-saN-kang7;所以i phah 拚做生理，但是無人來牽成；beh ka7 人做工--leh，忠厚老實hong5 看做gong7 直，1年換24個頭家，只好去賣豆花，aih！千里馬去縛ti7 將軍柱。有1 工i擔豆花，沿路hoah 沿路賣：「豆花！ 緊來買豆花--ou3!」氣運都也真bai2,賣半工，也無1隻hou5 蠅bang2-a2 來交關，這時chun7,有1koa2 lou5-moa5 gin2-a2 ti7 leh 冤家niu5 che3,王大福想beh 去ka7 in 做公親，na2 知好心hou7雷chim，hou7 in long3 1下倒頭栽，這群人be7-hiau2 會失禮--無打緊，koh ti7 hia phah-la7-liang5,講豆花chhia 倒擔，1碗2sian2 半，真正是軟塗深掘，食人夠夠，大福本來是烏a2 魚箭水，想beh kap in 拚，但是猛虎be7 擋得猴群，beh 相phah 是討皮痛，豆花擔--leh，飛ka2-na2 雉雞--leh！無錯，「識時務--者為俊傑，知進退--者是英雄。」
就an2-ne 王大福離開鹿港來到彰化，ti7 大肚溪e5 溪埔，pak8 2甲外地種西瓜，i kut 力koh phah 拚，每工都hut kah 無頭無面；na2 知m7 是人無gau5,是運命leh 做對頭，這年a2 7--月，大道公kap 媽祖婆leh 鬥法－－大風雨chiau5 到，雷公sih-nah，狂風大作，1粒雨tng3 死1 個人，田園厝宅淹kah 平平平。莫怪人講：m7 驚7月半鬼，只驚7月半水！這時e5 王大福，進無路，退無步，只好做乞食去ka7 人分。
Aih！Iau 雞無惜箠，iau 人無顧面底皮；i phaiN7 1 kha ka-chi3,ui3 透早走到日頭落山，也無分kah 半項物件，iau kah 腳酸手軟，大腸告小腸；giah8 頭1 看，有1 間土地公廟a2!Ka-chai3 天無絕人e5 生路，王大福誠心來參拜，看著桌頂e5 麵龜，目chiu 做1下金--起來，poah8 1隻龜來治iau--leh！土地公真靈siaN3，poah8--1下，聖杯，有燒香有保庇--lah！Si3-koe3 ka7 清清掃掃--leh，ka7 麵龜3嘴chiN3 做2嘴chiN 入腹tou2 內，oa2 ti7 壁角，屈kah na2 1尾龍蝦--leh，睏--去a！半暝忽然1chun7 風吹--過來，王大福起ka-leng2-sun2 koh chheng3 雞母皮，1張紙飛kah i e5 面前，變做1個穿白衫、頭鬃散gia5-gia5,嘴舌吐到肚臍e5 cha-bou2 鬼，鬼看著王大福m7 知thang 驚，「好--a！你這隻7月半鴨a2 m7 知死活。」面1 loah，青面獠牙，跳到王大福e5 面前，王大福看著神桌kha 有1粒獅頭，續手就ka7 theh8 來弄，2人跳前跳後be7 輸siau2 鬼弄獅頭，cha-bou2 鬼氣kah phut-phut 跳，王大福是老神在在，管你真鬼、假鬼，加2支角就是鬼，ah 我--leh，心中無邪m7 驚鬼；這個cha-bou2 鬼氣kah kui 粒頭giu2--落來，khng3 ti7 神桌頂，問王大福講：「你會驚--be7?」王大福看1下顛倒好笑：「有頭我都無leh 驚你--a，現在無頭我是beh 驚siaN2？」鬼變無lian2,化做1chun7 青煙藏按甕a2 底。
王大福吐1口大氣，俗語講：「有錢烏龜坐大廳，無錢秀才人人驚」，人若san3 kah 做乞食，lian7 鬼都驚。I 看著甕a2 感覺真奇怪，phah 開ka7 看mai7!oah8!金光閃閃瑞氣千條，kui 甕a2 黃金--liou，頂頭koh 有1張紅紙，寫1首詩：「孝子感動天，gong7 人有gong7 福，黃金1百兩，beh hou7 王大福」。各位朋友：人講「三年一閏，好phaiN2 照輪」，乞食ma7 有三年運，人leh 做，天leh 看，天公thiaN3 gong7 人--lah！多謝tak8-e5!

【本文作者是彰化高商老師，這篇是江老師參加今年鄉土語文比賽口說藝術類e5 講稿，theh8 著教師組第三名，由大竹國小陳福當老師做文字整理】

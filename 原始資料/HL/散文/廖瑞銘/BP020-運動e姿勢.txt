運動e5姿勢
－－序A仁小說劇本集

廖瑞銘
自80 年代以來經過大家e5 phah 拚，台語文運動已經也有一 koa2  具體e5 成績，譬如講：學校教育內面不但無leh 禁台語，ma7 有所謂e5「母語教學」；電視台siong7明顯是台語新聞報導e5 時間加chiok che7。雖然聽hiah-e 無標準e5 台語，聽著會破病，m7-koh 總是社會上講台語e5 環境比以前改善真che7。
1996 年ui3 米國tng2 來台灣，我kap A 仁有做1 pai2 討論，感覺lan2 e5 台語文運動有需要進入另外1 個階段，就是ka7 台語文學化、精緻化。Beh 文學化，就一定ai3 開闢1 個發表e5 園地，所以去登記1 個「台文BONG 報」，按每個月發行，已經ma7 20 期--a。A 仁本chiaN5 是詩人，ma7 出過2 本詩集，這遍想講beh 改1 個方式來向ka-ti7 挑戰，就是改來寫小說kap 劇本。Lan2 知影詩是ai3 用siong7 簡約e5 文字表達意象，有意思koh be7-sai2 講siuN 明；小說kap 詩tu2 好倒peng2，需要大量e5 詞彙描寫狀況、故事，he 是thui-nge7-a2，m7 是teh kun2-sng2-chhio3。真正佩服A 仁，自 BONG 報創刊到taN，負責tak8 期e5[BONG 報小說]，long2 無斷，chit-ma2 講beh 出單行本，實在值得恭喜kap 做記念，不但是A 仁個人創作生涯e5 新里程，ma7 是台語文運動新階段e5 標誌。
台灣文學ui3 鄉土論戰開始，用台灣人、台灣基層社會生活做主題已經m7 是禁忌iah是需要爭論e5 tai7-chi3。Iau2 有爭論--e5 是，beh 用siaN2-mih 語言kap 文字來書寫。A 仁e5 小說就是beh 刻意凸顯用台語文書寫e5 必要性kap i 特別e5 趣味性。Kan-taN ui3 小說e5 篇名ka7 看，像「A-chhun5」、「Ip-a2 伯e5 價值觀」，就絕對無法tou7 用漢字表達kah 完全。小說內面e5 情景，ma7 long2 用符合人物身份、性格e5 話語來描寫，像「番婆命案」內面，寫漁村警察騎鐵馬巡海kiN5，感受海邊黃昏e5 情景，A 仁an2-ni 寫：
Seh8 到海邊都也暗--a，天邊chhun 1 絲紅霞hou7 海風搧gah kiu na2 墨賊a2 血e5 雲--ni。海泳想beh chong5 起來埔a2，m7-koh long2 隨hou7 in e5 家族a2 giu2--tng2 去，1 pai2 koh 1 pai2 一直衝一直hau2。遠海暗紅暗紅，無joa7  久就long2 暗--去，感覺有kui tin7 怪物bih ti7 hia，m7 知ti7 時會peh 起來食人？
這款語氣kap 感情是用中文表達be7 出--來e5。
另外，A 仁為著beh 容納koh-khah che7 e5 台語詞，刻意牽拖一 koa2  作sit 人e5工作過程，親像「海口故鄉－－返鄉記事（三）」講「chan 魚」：
Chan，是1 種liah8 魚e5 方法，chan-a2 是用2 支竹篙，頂面縛1 支橫杆，中央弓 1 領網a2，竹尾tau3 柴枋a2。1 個人操作，khia7 ti7 水--ni，有2 款chan 法，liah8 大尾魚就用目khah 大空e5 網a2，人khia7 ti7 出海口e5 溪流內，lam7 流（退潮）e5 時，水經過chan-a2 e5 網a2，有魚就tiau5--著，這款chan 法是人khia7 ti7 定點；koh 1 項是liah8 魚栽，用e5 網khah 細目，人雙手giah8 chan，na2 行na2 lu，khah 淺e5 海面就liah8 有細尾魚栽。
這種描寫不但會tang3 增加小說故事e5 活潑生動，事實上已經超出文學e5 範圍，是屬於民間技藝e5 採集記錄。
實在講，A 仁寫小說是ui3 推展台語文運動e5 角度出發，所以ka7 A 仁e5 小說khng3 ti7 台語文運動史e5 脈絡來觀察，比khng3 ti7 文學史e5 脈絡來評價khah 重要，che 是頭1 層ai3 提出來參大家分享--e5。
Iah m7-koh，ma7 be7-sai2 因為an2-ni 就忽略A 仁小說e5 文學性。講--起來，A 仁是1 個真激骨e5 人，i e5 作品ma7 親像i e5 人，內面處處都beh 表現出kap 別人無kang7-khoan2 e5 風格。Ti7「Babuja」hit 篇，i thiau 故意kap 讀者sng2 Trick，明明tak8 篇long2 ma7 i ka-ti7 寫e5 小說，偏偏beh 製造1 個分身Babuja，來討論作品，透露一 koa2  ka-ti7 e5 文學見解kap 意圖，用自我顛覆e5 方式來凸顯另外1 個自我，這種安排本身就是1 種真高明e5 文學技巧。另外，「二二八事件」這篇iau2-koh khah 激骨，kui 篇講e5 故事kap lan2 一般所期待--e5、所瞭解e5 228 事件完全無關係，1 方面展現A 仁鋪排故事e5 功力，1 方面ma7 順續對台灣社會ka7 228 事件商業化、儀式化，做1 個諷刺。若beh 講khah 深--e5，A 仁e5 小說已經有後現代主義文學所強調e5反情節、反結構、反意識型態等等特色，m7-koh che 可能ai3 等文學評論家khah 深入來研究。
避開語文運動kap 文學理論來讀A 仁e5 小說，i siong7 大e5 特色就是，小說e5 書寫純粹ui3 語言出發，會tang3 自頭念到尾，連m7-bat 字e5 a 母、a 爸ma7 long2 聽有，m7 免透過翻譯，真正做到文學有聲化e5 境界，完全脫離中文束縛，ma7 避開中國文學幾千年來因為「言文分立」造成文學無聲化e5 缺點。
文學有聲化e5 特色，ti7 劇本作品iau2-koh khah 重要，因為劇情e5 推展kap 角色感情e5 表達，完全ai3 靠對白，對語言e5 節奏kap 語感掌握be7 好e5 作家，是無可能編好劇本--e5。Ti7 這本作品集內底，也有收入3 齣劇本，展示A 仁這方面e5 才華。「 許--家e5 運命」是khah 早期e5 作品，政治味khah 重。「228 新娘」是廣播劇，ma7 是會sai2 koh 發展出有史詩氣勢e5 長劇。「老歲a2 人」是ui3「Ip-a2 伯e5 價值觀」延伸--出來e5，ma7 koh 1 pai2 見證A 仁小說內面e5「有聲性」特質。
小說、戲劇是形塑1 個文化真重要e5 媒介，世界各國e5 文化特色、人民e5 生活方式kap 價值觀，大部分是藏ti7 小說、戲劇傳播--出來e5，ah 這2 項文學形式koh 真依賴語言e5 因素，A 仁這本冊e5 出版，應該是i ti7 這方面思考kap 實踐e5 初步成果報告，希望會tang3 呼請khah che7 台灣文學界e5 有志者ma7 共同來向這方面phah 拚。
Ti7 台語文運動這條路--ni，每1 個人會tang3 選擇1 個適合ka-ti7 e5 姿勢去行，A 仁e5 姿勢tiaN7-tian7 long2 kap 別人無siang5，hou7 人看著i e5 堅持kap 才華。這篇序文是寫hou7 lan2 khou-a2 內e5 人看--e5，希望日後有機會用中文寫khah 深--le，去吸引khou-a2 外e5 人來欣賞，展現lan2 e5 姿勢。
看過這本冊，你有siaN2-mih 姿勢？

愛聽台灣e5聲
廖瑞銘
台灣是寶島，大家long2會曉講，ma7 long2有家己e5講法，比如講，山水美麗，資源豐富，好趁食…；對我來講，台灣是寶島，是因為i聲音豐富。台灣鳥a2 pun2-chiaN5就真che7,koh加上外來候鳥，鳥a2聲自然就che7；台灣本地族群che7,外來移民ma7 che7,語言自然就che7。 Che long2台灣e7-tang3向世界誇口e5所在。
不幸--e5是，過去這五十年來，hou7一tin7 m7-bat字兼無衛生e5土匪a2統治了後，台灣soah kiong7 beh變成一個『無聲e5所在』，推行『國語』政策，豐富e5各族群語言消滅了了；chho3樹a2,工業污染，hou7本地鳥a2消失，外來e5鳥a2 m7敢來，鳥a2聲ma7 kiong7 beh消失--去。
失去語言，文化就單調無味 kiam政治化，聽無鳥a2聲，反映惡化e5生態，tak8遍想著這兩項，心肝就chiok疼--e，ma7 hou7我變gah chiok敏感--e。愛聽台灣e5鳥a2聲kap kiong7 beh hou7人消滅e5語言，相對--e5,就chiok討厭聽著土匪a2政權帶--過來e5聲音，che是goa2 e5偏見，m7-koh，若真che7人kap我有kang7款e5偏見，就e7-tang3變成『共識』，kam2 m7是--leh？
看完第一期台文BONG報e5文章，心內chiok激動--e，lan2有志氣家己成立一個媒體，用文字來收集lan2 e5聲音，這個聲音有詩、有情、有理、有疼，上重要--e5,i有活leng3-leng3 e5台灣味。
Ng3望透過大家e5 phah拚，會得ka7 lan2這塊寶島所有美麗e5聲音，long2 koh chhoe7--轉來。

醫生e5眼目屎
華語原著：賴其萬
台語翻譯：Lim5 Chun3-iok8
一個醫學系e5同學寫phoe問我：「M7知ai3流目屎e5人適合做醫生無？」 我回答她講：「我也有這個毛病，但醫生有時流e5是歡喜e5目屎，當然也有艱苦心或鬱卒，或是歉疚(kiu3)e5目屎。流目屎e5人往往long2是khah多愁善感，也khah會瞭解別人e5感受，我從來be7認為做醫生e5一定ai3冷酷無情；適度e5多愁善感e7-tang3造就真濟藝術家，也e7-tang3造就人文關懷e5醫生。」 自從五年前轉來台灣，改變了人生跑道，增多了醫學教育e5關懷，而且減少了看病人e5「享受」，khia7 ti7醫生e5崗位上，流目屎e5機會也少濟loh,但前幾天就tu2-tioh8 chit種e5機緣。
一位無到四十歲e5女病人，發現乳癌後馬上開刀，但癌細胞已經擴散，無到一年就轉移到腦膜，住院無久就陷入彌留狀態。Hit工暗時我kap她母親、兄哥以及伊e5 先生作伙談了真久。病人e5母親ka7我講，她家己ma7有乳癌，發現已經有十幾年lah,真難想像家己就an2-ne一個cha-bou2囝，卻一發現就siuN慢lah,真hou7她無法度接受。她e5兄哥tui3國外趕轉來，非常困難接受唯一e5小妹chiah-nih8年輕竟然罹患不治之症。至於病人e5先生，自從我第一次ti7門診看伊以來，in鰜鰈情深e5眼神我long2看在眼裡；伊目屎含(kam5)teh對我講，伊知影阮已經盡了最大力量，伊真感激。互相對話了後，我忍be7-tiau5提起一篇hou7我非常感動e5文章「感謝上帝！我得tioh8癌症！」（收集ti7「我e5心靈點滴」Roxanne Young 編，鄭麗園譯，智慧出版社）。作者David Mumford轉述一位癌症病人e5話：「Ka-chai3得e5是癌症，因此才有機會tam-tioh8親朋好友所展現e5感情；無像車禍事故、心臟病、腦充血猝死e5病人，無機會做什麼交代就行(kiaN5)去。」
辦公室寂靜無人，家己一個人坐落來沉思了一時仔，才發現眼角濕潤lah,這才想起前幾工回覆hit-e5醫學生e5 phoe e5話。我趕緊chhoe7出幾篇家己過去所寫有關病人生死e5文章kap詩句，來kap in分享過去我所看tioh8 e5病人家屬，如何行過in目前當teh行e5心路，希望這會帶hou7 in一點仔安慰。
我深信，會流目屎e5人顛倒比較khah適合做醫生，因為in「對人類受苦e5敏感度」比較khah高，a2醫護人員最重要e5就是ai3好好培育這份敏感度。我深信這句話是tioh8 e5:「做醫生e5,會根治e5只是有寡病人而已，但咱時常thang做e5是紓解in e5痛苦，經常thang做e5是安慰in (to cure some, to relief often, and to comfort always)」。(原載慈濟e5「經典雜誌」)

大嫂
								多名谷
阮tau是一個平凡散赤e5家庭，相差hiah-nih8濟，完全無相仝e5二個家庭，根本無四配，路尾會結做親家門風，真hou7人想be7到。知影大兄kap大嫂決定beh訂親，厝內大細tak8個都足歡喜，特別是大姊kap二姊，歡喜e5 m7是in tau好額，是因為一世人濟貧救世，有名望真受敬重e5一個醫生世家e5好家庭所栽培出來e5囡仔，tak8個都真優秀、謙卑koh有氣質，後來long2真出脫。
Chit-e5親事會成，聽講大姊是幕後功臣之一。大姊kap二姊兩冬相續考入高女。當時學校有S制，新生入校時，上級生會來認選一個學妹，大姊生做古錐有人緣，tu2仔南洋轉來無joa7久，穿插時髦外氣顯目，伊真巧，入校時有聽tioh8風聲講，有一位文武全才，sui2 koh大方，氣質kap人無相像e5學姊印象特別，伊亦看過，大姊ng3望chit-e5人會出現ti7面前，應該會，路尾失望，來認做S e5是另外一個學姊，成績be7 bai2,外交真好，亦是hit位e5好朋友，後來亦變成阮tau真親e5人客。
有一工收tioh8大兄對日本phah轉來e5電報，大姊e5上級生幾若個分別來阮toa3 e5日本宿舍門口?門，?大姊kap二姊e5名，出聲hoah:「恭喜lin2大兄考tioh8東XX大」。消息傳真緊，連續幾若日，阮tau ti7歡喜e5氣氛中，tak8日有人來祝賀，我讀幼稚園猶細漢，m7知厝裡有啥物喜事，ma7 kap人作伙歡喜。上級生卒業，大姊期待e5人失蹤無消息，後來知影伊考入一間東京有名e5女子學院。
大東亞戰爭結束，台灣e5日本政府、官員、軍人kap人民相續回日，海外各所在e5台灣軍kap留日學生，一批一批對南洋、日本返台，全家日日急待e5大兄偏偏無消息，kap真濟家庭相款，四界探聽，求神問佛，抽籤poah杯無下落。Kai3成是隔轉年有一工，日頭猶be7落山，阮幾個囡仔ti7門口圍ti7長椅條坐低椅仔去teh食晚頓e5時，遠遠有一個生份人腳脊胼(phiaN)揹一腳揹袋仔，順牛車一步一步行過來，看一下驚一tio5,m7是別人，正是大兄轉來loh,一時be7-tang3形容，　足歡喜e5心情，tak8個long2跳起來，衝倚去陪伊作伙向厝裡行轉來，伊講差一點仔赴be7 tioh8 chit班尾班船。Hit陣阮疏開轉來toa3 ti7草地祖厝，hit段日子真鬧熱，厝內tak8日有人客，親chiaN5朋友，厝邊隔壁，tak8個人long2來鬥歡喜，無joa7久，大兄離開厝去台北繼續be7完成e5學業。
自從大兄日本轉來，甚至去台北讀?無ti7厝裡，定定都有人來beh做親，大兄實在太優秀，不止庄頭人人知，聽講自細漢到中學時代亦long2真特出。報親e5人不止仔濟，有人報in tau好額，查某囡仔sui2,各方面條件long2 be7 bai5,亦有大姊e5上級生。大姊高女卒業，學校先生做無joa7久，才19歲，大兄日本猶be7轉來，就嫁去離厝行路半點鐘e5火車頭邊。大姊足致意大兄e5親事，chiah-nih8優秀e5大兄，後來娶e5 bou2對阮tau是非常重要e5一項大代誌，beh選chit-e5大嫂絕對be7-sai2 chhin3-chhai2 ，一定ai3 chhoe7一個真有四配e5人。

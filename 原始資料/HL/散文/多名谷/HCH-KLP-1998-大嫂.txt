大嫂
								多名谷

#1998
歇熱，大兄tui3台北轉來，若有人報beh對看，大姊盡量陪去做軍師，雖bong2大兄是秀才，驚伊gau5讀?，han5-ban7 選bou2。對看真濟，厝裡好額有錢，cha-bou2囡仔sui2都是無法度通過大姊此關，絕對破be7過伊頭殼內hit個人影。日本回台e5人群中，大姊得tioh8消息，期待e5人轉來loh!出門坐toh一班火車，toh一個車台long2探聽出來。有一工，大姊陪大兄對看了beh轉來，專工選坐hit班火車hit個車台，經過幾站到hit個驛頭停車，一寡人客開始上車，大姊心肝phit-phok跳，目睭m7敢nih,掠上車e5人客金金相，無joa7久人客起來了，希望e5人無出現。奇怪，敢會人起來看無tioh8,抑是換坐別個車台，心臟ju2跳ju2緊，活beh急死，敢會臨時有代誌無坐chit班車，kui頭殼黑白想，心強beh落落去。忽然間，閃過一個真顯目e5人影，目睭thi金看，是一個真特殊e5 sui2 cha-bou2囡仔，面帶笑容上車行入來，m7是別人，就是伊，期待真久e5人出現了，穿插時髦貴氣，風度優雅，秀氣美麗，自然大方，氣質特別高尚，親像春天花園內面，真濟tu2 beh開e5花蕊中間，其中有一蕊特別出色，一陣清香e5花味隨tioh8 phah開e5車門吹入來，kui車內所有e5眼光全部hou7伊吸去，大姊真緊張，笑面行倚去迎接，ka7大兄紹介識悉，相像(siang5)是日本留學轉來，講話投機，有真濟共通e5話題，hit個時代受高等教育e5 cha-bou2囡仔，氣質風度加真好，伊特別[與眾不同]，到現在猶原真少看tioh8氣質chiah-nih8高尚e5 cha-bou2人，大姊確實有眼光koh真有堅持到底e5恆心，無達tioh8目的m7放干休。經過一段時間e5交培，大兄卒業無joa7久就結婚。阮e7-tang3得tioh8此位chiah-nih8好koh chiah-nih8特殊e5大嫂，大姊是功勞者e5一個，阮應該ai3感謝伊。
大嫂嫁入阮tau e5時，阮足散，大兄猶be7 hou7人派tioh8正式e5職位，四界替人做暝班kap禮拜日than3當值e5錢，收入無固定，阿爸無錢ka7 in補貼，領頭一pai2錢e5時，大嫂真歡喜，去買一領oai-sia-chu。伊講，做一個大病院e5外科先生無穿一領khah會看得e5衫，khioh人e5舊衫穿真phaiN2勢。經過一段時間升做在額，才開始領固定e5月俸。大嫂ti7 cha-bou2囡仔時代，是富裕家庭e5千金小姐，厝裡有錢，免食頭路，食好穿好免做koh e7-tang3一四界chhit-tho5 去，嫁hou7大兄了後，tu2仔開始食頭路，月俸無夠用，翁bou2過日ai3真儉。無joa7久，大兄hou7人派去草地e5分院，頭一個囡仔出世度際外有一暝，宿舍內面聽tioh8有人?門e5聲，門一phah開，二個穿兵仔衫，手舉槍e5憲兵衝入來，青青碰碰ka7大兄掠去押上憲兵車，一去無回頭。才結婚二冬thong2,大嫂e5人生開始一個足大e5轉變。行李款款leh,才度際外e5幼嬰仔抱teh,搬轉去外家，開始探聽走尋大兄e5下落，東西南北tak8日衝無停，刑警總隊、軍法處、新店、內湖kap保密局，大兄hou7人送過來轉過去，行蹤是絕對機密無人知，tak8-pai2換一個新e5所在，大嫂就到位，有時猶be7到，大嫂已經ti7門口等，外nih8-a2秘密、大嫂都有法度chhoe7到位，伊辦代誌e5能力無人可比。經過一段時間，三轉四轉，最後hou7人判刑送去火燒島。犯軍法、思想犯、政治犯，抑是大尾鱸鰻才會hou7人送去hia,大兄是白色恐怖受枉者。
老蔣統治e5時代，台灣是處處驚惶，分秒恐怖e5所在，火燒島是平民e5禁地，大兄冤獄七年間，交通無方便，若beh去面會，來回大約一禮拜，ai3坐公路局e5巴士去台東轉車到成功，有時phaiN2天無法開船，就去法院e5朋友厝toa3瞑等到漁船仔e7-tang3當駛e5時才去，成功到火燒島ai3三點鐘，海湧波浪嚴重起落，母囝一路暈船吐無停，細囝無家已e5痰壺m7方便，tak8-pai2 ai3隨身帶，為tioh8 m7 hou7 cha-bou2囝對老爸生份，每一遍ai3受別人be7-tang3 忍受e5艱苦，克服萬難，千里迢迢，搬山過嶺，渡船越海tak8冬去kap大兄見面，亦bat坐朋友船公司對高雄港載紅毛土e5貨物船去紅頭嶼，再koh換坐漁船仔轉過去。Hit陣hia無旅館，ai3借toa3人家厝，每次探監面會時間有限制，講話ai3受嚴督監視。這種e5精神、勇氣kap恆心是空前未有傑出e5典範。大兄e5受難，同志對chit位氣質特殊勇敢e5貴婦人chiah-nih8偉大特出e5表現，long2發自內心無限e5敬佩。
大兄冤獄二冬後，阮爸過身，大嫂需要than3錢，有時chhiah phong3紗，有時出外食頭路，抑是beh辦代誌ai3外口四界走chong5,定定ka7  cha-bou2囝寄ti7外家，伊e5序大人kap小弟、小妹、ti7大嫂上艱苦上需要e5時，tak8個人伸手扶持，ti7精神上kap經濟上ka7伊適時e5幫贊。一方面大嫂亦tioh8關心夫家猶細漢e5小姑小叔，講大兄無ti7 teh,伊有責任照顧阮。Beh ka7伊e5序大人借錢hou7我繼續讀冊，大兄轉來才還，我有出世生成e5一項病，講應該ai3去hou7先生看，請大姊陪伴作伙，娶我去省立台南病院hou7先生詳細檢查診斷，結果講e7-sai2等到大兄轉來才手術無要緊，m7知經個joa7久，不知不覺自然好去。


檳榔khui3

黃提銘
A 仁beh 出小說集--a，主編麗雪央我寫1 篇文章tap 嘴鼓，sui-bong2 我齣頭 han-ban7，ma7 m7 敢ka7 推，ng3 著後日koh 有檳榔thang pou7。
頭1 pai2 去A 仁in tau，i to7 tu 1 口檳榔beh 請--我，我chiaN5 歡喜。因為 hou7 都市e5 thau5-lou7 kap 生活環境pak8 tiau5--le，致使我檳榔無食慣si3，i 是 我久久chiah 去1 kai2 山林Tholaibou(Tribe)e5 1 種享受。久--來A 仁in 厝soah 變 做我台北e5 檳榔巢窟，ti7 hia 享受民間、自然e5 氣味。
無論hia7-kha（tiam3 厝內e5 意思）iah 是出外，A 仁定tioh8 戴1 頂帽a2，i 穿chhah chhin3-chhai2，講話chiaN5 緊，無hit款giah8筆人e5 斯文khui3，1 點a2 to 無seng5 toa3  ti7 台北e5 文化巷a2 底--e5;Boe7 輸i hit 口檳榔氣味chham 城市 e5「文明」chiaN5 m7 tioh8 味。I 是做粗重下階層e5 氣味；田庄鄉土e5 khui3 口。
A 仁e5 文字有kang7 款e5 khui3 口－－hiah-ni7 白話、上kai3「鄉土」e5 文學。 「清水kap Kou2-lo2-a2 舅a2 妹婿na2 食na2 會插一期孤a2 tioh8 下joa7  che7 肥， Kham2 忠kap 火旺大細sian7--e5 na2 講同門e5 cha-bou2 人tai7，A 添、貴--a2、超--a2 kap 竹根竹茂兄弟a2 tiam7-tiam7 食幾na7 碗公，減講趁sa3，2 盤雞相爭挾」 （二二八事件），正港台灣Ho7-lo2 人e5 鄉土文學絕對ai3 用台語寫，ah tioh8 愈白 愈tioh8 味。台語文不止kan-taN 描寫故鄉sui2-sui2 e5 景緻、憂愁e5 懷念，i koh khah e7-tang3 ka7 田庄e5 生活pan7-se3、田庄人kho3 實、kau7 kan3-kiau7、食重鹹 e5 性格，表現kah 真幼秀。A 仁用台文leh 做功德，ka7 田庄e5 文化記錄--落來。白話e5 台文，文學性kam2-e7 khah ke7？「紅kap烏，流浪kap 故鄉，海口，烏色e5 土地，烏烏暗暗e5 故鄉；紅紅e5 燈火，Ne-ong 閃sih 奢華e5 城市，流浪者失落e5 夢 。我是流浪e5 雲，hou7 風泳kap ka-ti7 sak 來sak 去」（返鄉記事），以我看，A 仁 小說e5 文學性m7 是用典雅e5 文字keng--出來e5，A 仁e5 詩更加e7-tang3 證明chit 點 。親像khong3 窯，peh 開un5-un5-a2 燒e5 文字，內底是芳kong3-kong3 e5 番藷味。 台文e5 sui2 iah 是i e5 文學性，無的確tioh8-ai3 用典雅e5 文字來表現，我認為che 是台文ti7 中文重重疊疊e5 包圍中間e5 1 條出路；A 仁講chit 個階段i 用chiah-ni7 白e5 文字，是beh 解脫台文寫作e5 中文化。TaN beh 學寫台文e5 人，A 仁e5 小說是上好e5 教材之一，千萬be7-sai2 漏kau--去。
上好，li2 ian7-na7 讀，ian7-na7 pou7 1 口檳榔。


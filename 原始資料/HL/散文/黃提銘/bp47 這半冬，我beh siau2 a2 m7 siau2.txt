∮BONG報bong2話
這半冬，我beh siau2 a2 m7 siau2
黃提銘
公元2000年beh oa2 beh oa2,『5，4，3，2…』hoah gah 比小學e5 gin2-a2 koh khah齊，goan2老pe7 講，全世界幾na7 億e5 人long2 leh起siau2。
『2』，續--落-來-e5 無的確就是『1』 kap happy new year，hoan7-se3 是1 chun7 大地動；ma7 kiam2-chhai2 下1秒，地球頂koh有1種動物iah植物beh斷根絕種--a。新聞報講hit暝美國NewYork人歡喜慶祝所ia7 e5 字紙，翻tng2 工hou7 kui市e5 清潔人員掃1工tah-tah。就是in，牽礙巴西人chho3 大樹發展經濟，講是beh保守全世界上大e5 rain forest（『雨林』）。
就親像生放pun3-so3 都m7 願輸hou7 a-tok-a2,萬外公里遠e5 台灣人ma7 toe3 in teh siau2。無想講lan2 chia有真che7 人ai3 買水lim；若落大雨，toa3 ti7 山區e5 人就憂頭結面、煩惱gah m7 敢睏。我想太平洋kap印度洋中2億5千萬e5 南島語族，大部份人chiah無hit lo7 閒工thang透早看日頭出海上山；ti7 這te3 島嶼，2000冬前講kang7 款話e5 人也無這款「幸福」。
細漢bat看過隔壁e5 春嬌--e5 hou7 ta-koaN 苦毒，變gah tong3-gong7 tong3-gong7;巷a2 尾苦楝樹kha e5 志明，去台北phah拚tu2 著pian2 先a2,chhoe7 無生路soah起siau2。台灣人e5 siau2 ma7 國際化--a，kap我gin2-a2 時看--著-e5 long2 無相siang5。Ah koh siau2 gah有chhun，會tang3 tho2-che3 到3月18。
3月18 hit暗，我ham幾個朋友hou7 1種ka2-na2 過年過節e5 炮a2 味siaN5 tui3 民生東路3段hia去。人che7 gah na2 糖a2 邊e5 kau2-hia7,long2 beh chiN3 去頭前食甜。有chiaN5 che7 像大學生e5 少年家，iat8 旗a2 喊hoah，in e5 熱情be7 輸10幾年前政治場e5 死忠者，hia看--起-來熟sai7 a2 熟sai7 e5 面容顛倒無in hia熱。「美麗島」be7 堪得新世紀，1粒政治明星結束1個悲情e5 時代。我無siaN2 kah 意chiah-ni7 緊e5 轉變，m7 知in hia少年--e5 kam2 是kap我kang7 款chiah-ni7 固執——過去e5 歷史iau2未講分明，公理ma7 無交帶清楚。
Gun2 kheh be7 入--去，就khia7 ti7 後壁面e5 台a2 kha看台頂to3-peng2 e5 影齣，聽眾人選戰勝利了e5 樂暢、hoah-hiu。New York人的確無法tou7 理解in e5 siau2 暢，m7-koh goan2 a-pa絕對be7 講in是siau2--e5;春嬌kap志明e5 魂魄若tng2--來，in e5 序大人tiaN7-tioh8 歡喜gah流目屎。
精神解（psychoanalysis）有leh講，tang時a2,siau2 chiah是正常，一般人顛倒tiaN7-tiaN7不知不覺中ka7 siau2 teh落去心肝底。台灣人hiah-ni7 siau2 狂，be7 輸beh ka7 4百年e5 怨嘆kap吞忍long2 thau2 放--出-來。
1895年5月島嶼chhai7 起民主國，無歡喜慶祝，kan-taN 驚惶向未來。由早前e5 清朝官員所組成e5 國家，ti7 hou7 世界各國e5 文告中，看會出in iau2-koh寄望大清帝國、想beh koh to3-tng2 去做清國人e5 心理。12工nia5,be7 赴chhiaN5 養e5 短命kiaN2；m7-koh 12工，有夠hou7 人放sak、出賣--a！
無joa7 久，gun2 be7 夠gian3,相招beh去lim酒唱歌。Ian7-na7 行ian7-na7 sng2鳥鼠a2 炮，火星iaN7-iaN7 飛m7 甘hoa，朋友chiaN5 歡喜：「今a2 日chiah是台灣光復節」，我笑笑tim3 頭無應話，無緣無故giah8頭看天，星ti7 雲邊sih。
星光像我大學4年hit e-chai2 e5 目chiu，金金相倒tiam3《人間》白紙烏字中棺材底e5 湯英伸；hit冬，我ma7 行過污染、phaiN2 khia7 起e5 後勁（Au7-nge7)，悲慨e5 心情kap koh前2年看著美麗島事件e5 資料kang7 款；隔tng2 冬3--月e5 暗時，中正廟埕閃光e5 野百合像gun2 e5 未來——ian2 倒國民黨，就an2-ne chiaN5 做我這世人e5 思望。
讀大學e5 時，有1 pai2 去體檢，tng7 著高中同窗，i提起我bat ti7 軍訓課e5 時khia7 起來大細聲擁護政府。聽了，ka-ti7 soah感覺sio2-khoa2-a2 見siau3,想be7 到ka-ti7 khah早是1個心肝熱phut-phut e5 「愛國」少年家。Ti7 hit個年冬，ui3「正」到「反」e5 台灣gin2-a2,m7 知有joa7 che7?
Ti7 這個時代，ng3望，不時會變做siau3 想；ti7 tak8 pai2 好聲勢e5 立委選舉都haN7 be7 過40 pha-sian2-touh e5 時；ti7 參加鄭南榕過身10週年紀念暗會煞beh tng2--去，感覺ka-ti7 kap街a2 路che7-che7 chhio-kiak-kiak e5 少年差chiok che7 ian5 e5 時chun7;ti7 2000年雨水tap滴e5 228紀念會，會場親像透風e5 廟埕，1-koa2-a2 老人ti7 hia度無聊e5 e-pou。
我知影是an2-choaN2 我無暢gah ka7 goan2 朋友贊聲，在來，我就m7 行路中央，無，就oa2 正peng5,m7,就是斜to3-peng5;我ma7 知影ka-ti7 koh poah8落去1個koh-khah大、註定悲情e5 siau3 想。
318起，悲情發作。
I去中正廟拜蔣介石，be7 輸i e5 總統位是蔣--e5 傳落來hou7--i-e5;i heng3 去拜訪財團e5 董事長，soah罕得行kha 到弱勢團體hia，kam2 講i be7 記得到底是siang5 bat tau3-tin7 phah拚--過；去拜訪bat 做行政院長e5 軍頭，koh chhiaN3 jiau3-pe5-a2 頭做國策顧問，是an2-choaN2 ai3 對eng2 過e5 事項講phaiN2-se3,kam2 講做總統了後，為beh腹腸闊，是非就會改變；he siaN2-mih『一中各表』，koh-khah hou7 gun2 chhin3 心、情傷tiong7!
政府新換舊，m7-koh政治無分新kap舊，只是我無了解；iah是我離現實siuN hng7,看be7 慣勢政治e5 人情世事。
520 e5 前1個禮拜，我koh行上街頭反核4。日頭比舊年khah me2,m7-koh眾人e5 心情ka2-na2 khah輕鬆，抗爭e5 溫柔be7 輸A扁--a2 對中國e5 善意。Tiam7-tiam7 行過總統官宅，好親像i已經toa3--入-去-a。Koh ka2-na2 che是上尾1 pai2 e5 反核遊行，tak8 個tiam3 街頭散步做gi7-niu7。行煞，我坐ti7 路邊pok薰，tak8 kai2 遊行long2 看會著e5 老大人，1個1個ui3 我面前行--過，想beh問--in，今a2 日有khah be7 thiam2--無？
I大粒汗、細粒汗，ti7 khah早殖民者e5 總督府頭前，宣示1個新時代beh puh-iN2--a。日頭有時按雲底探頭看，ma7 想beh出來做見證。12冬前e5 五二○，日頭ma7 有看著下港e5 作田人，in無滴落pha荒田園e5 血汗ma7 流ti7 chia。TaN，in大多數ka7 票tng3 hou7--i，透過電視，看i大粒汗、細粒汗，流ti7 新世紀e5 日頭kha。
寄望，藏ti7 殖民統治者thun2 踏--過e5 塗kha底，1暝長(tiong2)1寸，ng3 望蕃薯a2 kiaN2，ka7 gun2 giu2 出頭天。10年前有A輝--a2,今a2 日有塗沙味koh khah重、無hou7 外來者oe3--著e5 A扁--a2。In 榮光e5 背景long2 是島嶼長長e5 暗瞑。
政權起起落落，無論外來iah本土，想beh liah8 權lak8 勢e5 性地long2 相siang7。烏狗兄ti7 hia siaN5 來siaN5 去，初戀e5 愛人oan-na會變心。
Ti7 驚惶kap享受e5 日子--nih，phang3見記智，想be7 起khah早e5 堅心決意，想be7 出ka-ti7 原本生做siaN2 款，kan-taN 看著久長e5 殖民統治下，tou3 入去骨頭e5 be7 chio2 au3 文化，光頭白日，猶原teh生thoaN3 。Ti7 m7-chiaN5 國家幾10年e5 民主路途頂，chhoe7 無國民意識e5 花蕊。
歷史都也暗bin-bong幾百冬，燈火若hoa免tioh8驚，koh有土地田園chham lan2 做伴。青翠e5 Formosa已經蛀瘡puh膿，ng3 望m7-thang koh成空。
新年冬kau7 siau2人，台灣民間有另外1 tin7 siau2--e5,3頓配理想度小月，專工做gong7 tai7:時常ke-po5 去chhap厝邊隔壁e5 tai7-chi3、聽在地e5 老人講古kui e-pou、開錢了工做無人beh hiu3-lan7--你e5 khang-khoe3、tak8 年坐暗車上北ti7 街a2 路giu2 布條a2 曝日頭……。
Ui3清氣自然到ka-iah8 chhiaN-iaN7，落尾soah烏ta瘦，海風猶原teh chhong3-ti7 歷史hi2 弄過e5 淡水河。新世紀lan2 人若koh大發展，淡水河m7知會起siau2--無？海風kap臭chho，壓過ka-pi廳e5 氣味，我不時taN 頭chin5水面，ng3 望驚天動地e5 聲——海翁koh泅tng2--來，島嶼chiaN5 che7 siau2 齣頭當leh演出。

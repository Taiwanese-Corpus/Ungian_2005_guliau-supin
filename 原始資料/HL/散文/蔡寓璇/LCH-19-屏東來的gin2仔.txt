
屏東來的gin2仔
蔡寓璇

我e5名叫做蔡寓璇，值一九八二年e5冬天出生佇台灣上南部－屏東，遐是我阿母e5後頭厝。阮兜攏總有四個人，阿爸、阿母、阿兄ham7我，阿爸是一個食別人頭路e5工人，阿母佇菜市仔賣菜，阿兄抽著金馬獎，即馬佇馬祖東引咧做兵，我是一個大學生，佇台中e5靜宜大學讀企業管理。
雖然我出世佇屏東，不過，佇我三歲e5時，閣全家搬tng2去阮阿爸e5故鄉－雲林虎尾，一個以農為業、純樸e5所在，ham7阿公阿媽、大伯一大陣人滯作伙。會記哩細漢e5時，ham7大人作伙去田裡幫忙，佇雲林滯到國小四年，因為祖厝改建變三棟三樓透天厝，所以阮全家又閣搬去屏東，佮外公、外媽in滯仝庄。
我佇雲林讀e5國小是土庫國小，ui3一年到四年攏是做班長，閣有參加演講比賽、寫毛筆字比賽，然後搬去屏東，佇遐讀勝利國小畢業。閣來佇至正國中過了三年，雖然其中有過爭執和風波，攏已經過去囉，即馬想起來嘛感覺好笑，佇chit三年中攏拍拼讀冊，只是為著考著好e5高中，無辜負我e5拍拼，hou7我考著屏東e5第一志願－屏東女中。
我考著屏東女中音樂班，三年攏是讀ham7音樂有關e5冊，每一工嘛攏愛練琴，閣愛讀一般e5科目，雖然時間有一點點也無夠，不過，過了真快樂，我是參加大學聯考，嘛有考音樂術科，不過，感覺自己分數無懸，私立e5音樂系學費又真懸，所以只有填普通科系，放棄音樂系，才會來靜宜大學讀企業管理。一開始真正灰心，對hiah e5科目攏未凍順手，不過，已經是大二也，嘛有認真囉，所以我欲認真將大學e5學業順利完成。
我e5個性算是較內向，拄著無熟e5人面看起來較嚴肅，對較熟e5人閣比較較有話講。不過，我對人一直講仝一句話e5感覺真煩，應該逐家嘛是仝款。我嘛真愛交朋友，幫忙別人，對小動物真有愛心。我e5興趣真濟，上愛e5 to7是耍電腦、拍球，有排球、籃球、撞球，撞球是我進大學入社團才去學，即馬算學了未bai2,我e5專長是彈鋼琴、giu2小提琴。即馬佇台中讀冊，愛較拍拼咧，未當hou7人比落，閣有二年愛順利完成學業，加油。


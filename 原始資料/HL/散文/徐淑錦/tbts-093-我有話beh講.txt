我有話beh講			南投縣旭光國中 徐淑錦
 
	Che是一個好所在，有山有水，koh有重重e5人情味，伊是我e5故鄉----寶島台灣。我愛這塊土地，ma7愛ti7這塊土地khia7起e5姊妹兄弟。
	想起5、60年代，台灣e5農村社會，雖然無富裕e5物質生活， m7-koh簡單e5生活方式，卻會tang3 ka7人kap人e5感情維持kah chiaN5好勢。
Toe3-tioh8時代e5進步，慢慢a2人e5生活無定著kan-na是食飽著好。過度e5物質要求，hou7人kap人e5感情開始起變化，社會充滿鬥爭kap懷疑。敢講這個美麗島嶼，我e5故鄉台灣已經破病？
做一個平凡e5老百姓，對社會錯亂e5演變，有夠失望，ma7 hou7人非常煩惱。積ti7心內e5鬱卒，已經吞忍be7-tiau5，chit-ma2我就beh講出心聲。
代誌是按呢，taN5歡喜咱台灣已經選出一個在地總統，會tang3將咱e5國家chhoa7向koh khah國際化e5境界。想be7到一陣假民主假本土意識e5政客，soah來一點一滴teh破害這個國家e5和諧。雖然勇敢e5台灣人，頭犁犁拚死排除障礙，一直向前衝，可惜擋be7-tiau5 chia-e5政客e5蹧躂損斷。
咱若是正港愛台灣e5人，咱若是正港愛這塊土地e5台灣人，咱tioh8勇敢khia7出來，認真出力鬥相仝，保護這塊土地，hou7伊本土化民主化，行向有自主有尊嚴e5未來。

（靜宜大學台語文讀寫彰化班學員作品）

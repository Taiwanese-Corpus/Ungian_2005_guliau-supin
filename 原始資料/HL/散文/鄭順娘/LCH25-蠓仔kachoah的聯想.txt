蠓仔ka-choah8的聯想
鄭順娘

今暗在洗面的時陣，頭[起來，看著鏡面停一隻小小的蠓仔。最近所看著的蠓仔攏真細隻，腳手攏分未清楚，不過我猶原放下洗面的面巾，雙手對蠓拍落去，蠓仔死在我的手掌中，化作一個黑點，我用水ka7伊沖掉，我心內有一點矛盾，對自己講：為啥乜無hou7伊生存的空間。
近年來本來有翅股的大ka-choah8變做小ka-choah8。殺ka-choah8的藥仔愈來愈進步，二、三年前有khng3在房間櫃下壁角，親像細塊餅的藥盒發明出來，最近連小ka-choah8攏無去啊！垢蟻嘛真少，月餅khng3在桌頂也無生垢蟻的顧慮。無chit寡蠓仔、垢蟻、ka-choah8,環境變得清氣，不過我的心內，有微微仔不可言喻的寂寞感。
人類是m7是用極毒的化學品，將chit寡化生（佛經云：生存在世間的生物分為：胎生、卵生、濕生、化生四種；蠓仔、ka-choah8、垢蟻屬化生的生物）變小，有一工會滅種。ka7想起來這是一件真可怕的代誌。
生活在chit個富裕的年代，有真che7新品種、真che7好食的果菜，不分四季攏會生產，he大部分是靠農藥和大量的賀爾蒙生產出來的，咱食落有農藥、有賀爾蒙的果菜，將來會變做啥乜款的姿態，hou7人想著有一點仔憂慮。


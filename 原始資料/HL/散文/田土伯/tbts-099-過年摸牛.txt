過年摸牛		田土伯

我細漢e5時，阮阿爸有飼一隻水牛teh tau3作sit。過年時阮e5厝邊頭尾攏會來拜託阮阿爸hou7 in摸阮tau e5牛，beh討一個好頭彩。摸牛e5時ai3 na2摸na2唸有押韻e5好話，而且會使tui3牛頭摸到牛尾，規身軀攏會使據在你摸。Che tioh8-ai3看你hit年上蓋ng3望得著啥物款物件來決定，但是kan-na會使摸一位na7-tiaN7。
下面是一般人上蓋愛摸e5部位kap順序：

摸牛嘴，大富貴。
摸牛頭，起大樓。
摸牛耳，食百二。
摸牛目，會發達。
摸牛鼻，好無比。
摸牛肚，好頭路。
摸牛腿，生雙對。
摸牛腳，得金角。
摸牛奶，出壯丁。
摸牛lan7，中狀元。
摸牛lan7-pha，緊做阿爸。

照阮阿爸e5統計，一般人上愛摸牛頭kap牛嘴，khah無人敢摸最後hit兩個部位。阮阿爸ma7上驚人摸牛e5 hit兩個重要部位，驚摸若無好勢，牛會起狂(kong5)，烏白chong5，真危險。但是有一年，阮厝邊有一個真活骨e5猴gin2-a2，偷偷a2去摸牛lan7(牛e5生殖器)，hit年成實去hou7伊考tiau5著台南一中e5狀元，ma7是阮莊--裡有史以來第一位考著台南一中e5學生。這項代誌ti7 hit年馬上傳遍中南部。隔轉冬e5過年，差不多有百外個beh參加考試e5學生，透早五點半天未光e5時，to7來排列beh來阮厝摸牛lan7。阮阿爸驚一tio5，趕緊ka7牛牽去藏，驚若hou7 hiah-nih che7人摸落到底，阮厝e5牛一定會變做m7成(chiaN5)牛，一定無法度koh再犁田。

國中學生組散文 第二名

阮e5學校 

陽明國中 許楨敏
指導 林佩菁老師

Ti7彰化e5八卦山邊--a,有一間「頂港有名聲，下港上出名」e5學校，hit間就是阮上愛e5學校。
一踏入校門，就會tang3看著兩排真大欉e5椰子樹ti7 leh ka7你歡迎。椰子樹e5 中央，ma7有種真濟花草，照顧kah chiok青翠--e5。繼續ka7伊行--入-去，就會看著一棟大樓——××館：一樓是老師辦公e5所在；二樓chiok闊koh su3-si7,會tang3 hou7人開會、辦展覽；啊若三樓是上讚--e5,差不多有二十六尺koan5,若是拄著落雨天，chia koh會tang3當做上室內體育課e5所在，實在真方便。地下室有阮學校上特別e5祕密——游泳池。全彰化縣kan-na有兩間學校有這款囝仔上kah意e5設備，按怎？有夠讚--無？熱天若上體育課就免驚會得痧！
除了這棟辦公大樓，阮學校koh ka7三個無仝款年級e5教室分開，而且逐棟樓long2有家己e5名喔！Koh加上一棟e5科任教室，四棟樓仔圍--起-來e5中央，就是運動埕。Ti7 chia，會tang3 phah球、走相jiok，甚至透早koh有一寡阿婆會來散步、跳舞，實在chiok趣味--e5。
Che就是阮e5學校，阮暫時紹介到chia,愛記--咧——ti7彰化e5八卦山邊仔，有一個好所在，有閒請逐家來奉茶，做夥來參觀阮e5校園。

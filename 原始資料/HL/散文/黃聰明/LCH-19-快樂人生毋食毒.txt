快樂人生毋食毒
黃聰明
和美鎮獅子會反毒演講作品
毒品實在真正害
危害國人通人知
家庭破碎無後代
全民掃毒是應該
食各種毒品，不但傷害身體健康，嘛會破害家庭幸福，甚至影響社會治安，一般青少年一旦食tiau5,無食會真痛苦，為著欲消除艱苦，往往愈食愈深，對身體傷害愈嚴重，有時也身軀無錢，甚至去偷去搶，步數攏總來，對社會治安造成真大威脅。
欲如何有效防止當今青少年食毒咧？我認為愛對四大方面注意：
<1>家庭方面：序大人愛營造溫暖e5家庭，全家人愛互相關心，序大疼愛序細，建立和諧e5家庭關係，這是防毒e5第一道牆圍，嘛是防止毒品湠延上好e5方法，一旦父母失和，家庭破碎，失常e5家庭上容易造成青少年食毒，尤其即馬真濟單親家庭，序大有時一人擔任兩項責任，扮演兩種角色，造成gin2仔人格偏差。有e5雙親家庭管教gin2仔無一定e5標準，造成gin2仔成長身心矛盾，無價值觀，思想猜疑，這攏是毒品侵入家庭重要原因。
<2>學校方面：青少年除了家庭以外，學校是第二個家庭，咱應該提倡課外活動培養一兩個興趣，有機會消耗多餘e5精力，嘛會當建立青少年多方面e5價值觀念，並且多鼓勵，多肯定，學生有好e5表現，愛公開表揚學生e5成就，千萬毋通互伊學業上siuN濟壓力，若按呢上容易造成青少年借毒品來解脫壓力，來逃避現實。閣來<好奇心>是學生gin2仔食毒e5因素，學校應該定時宣導。解釋食毒e5後果，發現食毒e5學生，應該更加關心，多方面幫助伊離開毒品，互青少年學生有重新改過e5機會。
<3>社會方面：應該建立國家專門單位，運用政府ah佮民間專門e5醫療人員，投入反毒khang課，主管機關有效統計食毒人口，整合社會輔導網路，並且深入各階層，掌握毒品e5通路，適時取締，互賣毒e5毒販a2無生存e5機會，掃毒需要全面性，持續性，毋通互毒品危害咱e5國民，嘛是政府真大e5責任。
<4>青少年本身：以上攏是外在因素，其實防止毒品，上大e5力量是青少年本身，咱應該體諒父母辛苦工作，體諒國家社會對咱e5關心、用心，所以咱愛有分判是非e5基本能力，認識毒品著是危害國家、社會、家庭e5元兇，安分守己，好好盡學生e5責任，互父母、師長對咱有所寄望，咱e5前途是光明e5,是彩色e5,佇chia佮全國e5青少年朋友互相鼓勵。

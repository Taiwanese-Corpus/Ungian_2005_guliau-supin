廣告業e5 新步

洪錦田
Chit-ma2 e5廣告業步數chiaN5 che7,連頭家ti7 deh招考kha-siau3 ma7愛hit種khah kut-lat8、gau5創新、jin5-jin5-jin5 e5高手。Iah sin-lo5--le，kang7款bo5 deh軟，個個long2 chiaN5 gau5變景，是一粒一e5廣告高手。
話講有一間廣告公司，ti7年底beh招考「廣告高手」，有一個新kioh-siau3,講某時日愛去面試。當工i beh出門e5時，in bou2就緊點三chang5香，祈神明、求公媽，看會得thang hou7 in ang入去hit間公司chiah8 thau5-lou7--be7。
結果hit e-pou，in ang就歡頭喜面、嘴笑目笑，沿路koh na2 khou-sut-a2 tng2到厝。一踏入門， in bou2就開嘴問講：
「Eh！A舍--a，taN，你考了an2-choaN2？kam2會chiok oh 考--著？有joa7-che7人參加？beh tiau5幾個？」
Oa！問話ka2-na2 deh射機關chheng3--le，in ang著khoaN-khoaN-a2 ka7回講：
「安--la！an bou2--e，這pai2 e5考試，long2-chong2 kaN2有五十thong2個，老e5、少年e5高手long2有。主考經理面試了，theh8兩張紙hou7--goan2,一張是資歷表，一張是畫圖紙。I講資歷表thiN好se3交tng2公司，另外hit張畫是beh hou7大家自由發揮，隨在看beh畫siaN2作品，m7-koh m7是beh交hou7公司。原來經理是beh ka7 goan2隨人e5作品tan3出去路--nih，hou7過路人khioh，看siaN2 e5作品去hou7頭一個過路人khioh--著，hit-e5人就會hou7公司重用。」
In bou2聽了感覺真有趣味，隨就問：
「結果--le？」
「經理一講soah，眾人就下性命畫、下性命寫，」in ang ju2講ju2興，「有e5畫風景--e、超現實--e、抽象--e，甚至肉kang2 e5美女…kui大堆。一點鐘久了後，經理hoah『停…』，續--落叫tak8個簽名聽號令，kang7齊應聲做夥tan3出去外口。無joa7久，隨就有過路人去khioh--a！」
「Ou5！，是siaN2人chiah-ni7好運？」in bou2 chiaN5好玄an2-ni ka7問。
「An bou2--e，hong5頭一個khioh--著e就是我e5。」
「Na7 an2-ni，你的確畫了chiok sui2--e，無na2會hou7過路人一看隨khioh deh走。」in bou2 koh半信疑a2隨接嘴問。
「無noh！kaN2 hiah kut力。我siaN2-mih oaN2-ko ma7無畫，kan-taN簽名，內底包一百khou，koh thiau-kang thong2一角現現，an3算有tiau5 ia7好，無tiau5 ia7好；結局頭家m7-na7宣佈我錄取，koh o-lo2我chiok有頭殼--e。In hou7我一個主任e5職位，月給四萬外--le ou。」
In bou2聽一下，舌a2吐liah8外長--le，心內o-lo2 in這個ang有影gau5變景。
社會代，各行各業long2 ti7 teh求進步、求生存。人講步數是人想--e，萬項thau5-lou7 to theng好做，kan-taN手iap後mai3去做，kam2 m7是--le？

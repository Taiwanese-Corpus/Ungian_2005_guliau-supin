值得ka7台文BONG報tng2枝剪葉

洪錦田
一、 暫且thai3 koh 爭論文字符號
台語文運動自1988 年開始，thang 講是全國的e5 大chhia 拚。Hit 當chun7 便若選舉beh 到--a，就有人提頭喝講：維護台灣文化，台灣話be7-sai2 得hong5 滅種--li！全國南北二路kui-e5 喊喝連天。Lian7 罕得有聲說e5 東部，ma7 toe3 teh chhiak8-chhiak8-tio5。Iah，na2 會hiah-ni7 轟動--le？無為siaN2 tai7，kan-taN 為著台灣 giong7-beh hong5 滅種--去，又koh 有這款危機e5 感覺，an2-ni ti7 leh 操心peh 腹講。
Hit 當chun7 有流傳1 句話，講：「Beh 救台灣話，無嫌人siuN choe7。」若有心疼惜台灣，tioh8 緊猛救台灣。台灣欠sian2-mih，就緊做siaN2-mih。SiaN2 人代先想--著，siang2 就去做。就an2-ni 無kang7 款e5 推展步數，chham-chham-chhe7-chhe7，有--hiah 久也就出現--1 koa2。無論用唱--e5、用搬演--e5、用寫--e5...…文--e5武--e5 mih8--a2 pa3--a2，tak8 齣頭ma7 有。Lian7 幾na7 冬m7-bat 見人眾--e5，ma7 theh8-theh8 出來現世－－展hou7 人笑笑--le。
An2-ni-siN 弄--ah 弄，做--ah 做，過1 cham7-a2 了後，eh，koh 猶原有tam7-poh8-a2 臭破布味--lioh。Iah m7-koh，leh 做chiah-e5 khang-khoe3 路a2 e5 人，初初long2 是滿腹e5 熱phut-phut，到尾--a2 來，soah 冷ki-ki。An2-choaN2 說(serh)--neh？就是in 有致覺著，所有e5 文化khang-khoe3，語言是上kai3 根本--e5。語言若beh 留會tiau5，tioh8-ai3 有文字。若無文字符號e5 記錄，恐驚會走精離經--去。Chiah 有chiok che7 人，keN7 ti7 leh beh an2-choaN2 寫，soah leh 寫無路來，中途也soah 斷cham7--去。Lan2 ka7 想看mai7--le，kam2 無chiok 可惜？
尾--a2，koh 有人提說，台語tioh8-ai3 語言文字化。Oa5，一時的，又koh 喊聲喊喝，thang 講是百花爭豔、百鳥齊鳴koh8。聽講，kan-ta？ 音標符號會看口--得e5，就有 2、30 套，漢字符號--e5 koh-khah 免講。有tang 時a2，為著諍1 字，就諍kah 鼻血雙 kang2 流，會kui pou 久，猶原亦無1 個結局。眾人ka7 hit cham7-a2 帶leh tak 嘴錦 a2 e5 時代，講號做論戰期。尾手，又koh 有提說，chiah-ni7 che7 民間e5 博士博，隨人發表1 套，beh 叫學e5 人去toe3，taN，ma7 m7 知beh toe3 siaN2 人khah tioh8。就相連soa3  有台語文社團e5 出現，開始做局部e5 整合khang-khoe3。
到這個kham2-cham7 來--a，ka2-na2 諍來諍去e5 聲說，無hiah liap8-chiap，ti7 報紙iah 是雜誌，ma7 久久--a2 chiah 看著1、2 篇na7-tiaN7。也就是講ti7 hit 款諍 kah 有氣無地喘e5 結局，是帶leh 拖時間，對推展台語文也無sian2 效--a。尾手！Chiah-e5 關心台語e5 人士，chiah 開始seh8 翻khou，轉變路數，kut 力寫作，就an2-ni chiaN5自然變成3 款e5 路線。第1：復古式e5 路線，整理過去e5 台灣文史－－像講歌a2 冊、7 字a2...…這款e5 民間故事。第2：行「通譯」e5 路線；Ka7 1 koa2  外國e5 精彩文學作品，通譯做台語文。第3：行創作e5 路線，鼓舞學e5 人kut 力去寫。Soa3  落擴展寫作園地，hou7 khah che7 人來投入，發表in e5 作品。若an2-ni 來，就自然的有影趁樣，來mi5-noa7  ia7 台語文e5 種。
所致講，ti7 台語文運動e5 過程當中，有才華、有才情e5 人chiah 會去爭論。爭論 e5 目的是beh hou7 台語文an2-choaN2 寫khah 會利便。Hou7 人看，看有路來，教人寫，寫了be7 teng5-taN5。Iah m7-koh，chiah-e5 創作文字符號e5 先覺，tak8-e5 死諍活辯e5 結局，講也無完成共識，kui 尾soah 帶leh 原地phah 金龜go5。尾手--a，in 又 koh 看著寫作e5 人，1 工比1 工khah che7，文章1 篇1 篇一直發表。到chia 來--a，tak8-e5 喝了懶--a，好停睏--a la，諍hoai5 無意義e5 tai7-chi3，beh 諍到tang 時--a？有影愈諍愈thiam2-thau5，就an2-ni ui3 1995 年到taN，就無koh 再相諍e5 聲說--lou。

二、文章是寫--出來e5
台語e5 存亡是lan2 台灣人e5 tai7-chi3，m7 是個人e5 tai7-chi3。Ui3 1989 年開始，就有台語文e5 社團出現，各社團kha-chhng 後long2 有雜誌toe3 leh 出版。In chiah-e5 雜誌出品上主要e5 目的，是beh 擴展台語文寫作e5 空間。有空間chiah 有法 tou7 牽成寫作e5 人才。寫e5 人che7，作品che7，自然的就有比較、就有競爭，若an2-ni 發展落去，自然的質會提koan5。量若有，質若koan5，就有立場參別種語文chhia 拚--lou。前當時，台語文運動tu2 興e5 時，寫e5 人ma7 當heng3，前前後後出品e5 雜誌，有「風向」、「台語風」、「台文通訊」、「番藷詩刊」、「台語學生」、「台語文摘」、「掖種」、「台語世界」、「台文BONG 報」、「茄苳台文」、「台江詩刊」……等等。
Chiah-e5 刊物有e5 定期出版，有e5 無定期出版，有e5 做1 個半lam7-a2 就無--去a。獨獨kan-taN 台文BONG 報是有照起工，每個月定期出版。我m7 知讀者有joa7  che7 leh 看，有增加iah 無？M7-koh，到taN 來iau2-koh m7-bat 拖期--過，che 亦是1 個台文工作者，所應有e5 堅持kap 耐心，值得人ka7 o-lo2 kap 支持。
台文BONG 報確確實實是台文發展e5 園地，有真che7 初寫台文e5 人，對ka-ti7 e5 作品無信心，經過chiah-e5 前輩建議kap 指導，真緊就隨會hiau2 寫作--a，對別e5 所在無地thang 發表--e5，theh8 來到chia，小可a2 參詳、打合--1 下，隨ka7 你發表--a。編輯先--e5 A 仁師kap A 惠姊，koh gau5 做人，真親切、真好意。In 講：文章是寫--出來e5，kan-taN 有嘴thang 講別人，無嘴thang 講ka-ti7，he 是teh 互相漏氣。Iah 若干干a2 喝口號--e5，講台語joa7  重要tu2 joa7  重要，無beh 去寫去做，有影--la，用喝--e5 khah 緊--lou。M7 信！無，你來寫看mai7--le。

三、 值得tng2 枝剪葉e5 台文BONG 報
Lan2 ka7 看，1 叢作物，設使講若黃酸黃酸，beh 死na7-haiN7，kui-khi3 放teh  hou7 pha 荒，據在i ta-pou5 捲lian，tauh8-tauh8-a2 拖soa ta 藤。到尾--a2 是換種 khah 贏leh 落重肥；Iah8 m7-koh，hit 叢作物--le，根粗葉肥，看是chiok 有gau5 大款，真有性命力，有牽挽，若an2-ni，kam2 是chiok 得人疼--e5。這個時chun7，lan2 tioh8 ka7 tau3 沃肥、tau3 khau 草、tau3 tng2 枝剪葉，hou7 i 緊開花結籽koh 再生 thoaN3。
Koh 再chim-chiok 看--le，台文BONG 報創刊到taN，m7-bat 拖期--過。Chiah-e5 工作人員long2 知影，資源是來對社會各階層，i  lo2？ng 是1 sian2 錢做2 sian2 錢teh 用，儉儉a2 做koh 儉儉a2 khai。In ma7 是希望ti7 眾人tau3-saN-kang7 e5 當中，看會tang3 緊大漢--be7？親像1 叢hong5 tng2 枝剪葉--過e5 作物，緊大叢開花結籽，koh 再生thoaN3。人講：樹大好蔭影，ti7 台文BONG 報iah8-na2 大漢e5 當中，看會thang 牽成koh-khah che7 e5 台文工作者，栽培khah che7 e5 台文作家--be7。
【Soah】


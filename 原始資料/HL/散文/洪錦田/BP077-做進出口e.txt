做進出口--e5
洪錦田
早前農業社會，cha-bou2 人無te3 thang than3食，無tu2 好踏入去煙花這條路，就an2-ne chiaN5 畏人看--著，ng-ng-iap-iap。萬不二若去hou7 人tng7--著，是kian3-siau3 kah beh 死，long2 ka7 人poe2 會講：「無--lah！無--lah！Goan2 ti7-leh 台北做女工。」Theng3候tai7-chi3 piak--a，隨 有人ka7 keng-the2 講：「Hngh！SiaN2-mih leh做女工，tang 時a2 就是teh giah8 大筆--ou！」
尾--a2 到有工場--a，1-koa2 田庄姑娘a2，又koh piaN3 來城內than3食，有e5 貪著虛hoa、有e5 hong5 騙、有e5 ka-ti7 墮落，iu5-goan5 離be7 開風塵。Ti7 hit tang-chun7，a-tok-a2 iau2-boe7 撤離台灣--leh，si3-ke3 long2 有樂暢(lok8-thiong3) e5 所在，講than3 a-tok-a2 錢加chiaN5 好lian2。
姑娘a2 1下到城內，穿chhah long2 變款--a，敢穿敢妝，個個long2 妝kah 腰束、奶phok、kha-chhng-a2 翹tok-tok，人若ka7 問講：「某某人--a，ah 你chit-ma2 teh chhong3 siaN2？Ti7 toh 食頭路a？」In long2 ka7 人應講：「Ai3 你管！人goan2 chit-ma2 teh than3美金--lah，爭取外匯！」Hngh！你知知，我知知--leh。
到kah chit-ma2 來--a，有錢駛鬼會挨(e)磨，社會是錢leh 做人，『笑貧不笑娼』，姑娘a2 e5 穿chhah 是lau3 兼la2，上好是kui 年thang3 天看會tang3 na2 sng2 na2 than3錢--boe7？連in e5 si7 大人ma7 無要緊，若有人ka7 in 問講：「Ah lin2 cha-bou2-kiaN2 chit-ma2 teh 食siaN2 頭路？」In long2講：「Nah 有--a，han-ban7--ou，chit-ma2 teh 做服務業，phaiN2 than3--ou！」續--落就mehsih (名片) tu oa2--來，1下ka7 看，有iaN2都tioh8，koh 印講：某某公司進出口專員某某某拜候。
Oah！A-nia5--oeh，tang 時a2 有iaN2是teh 做hit 款--e5──進、出口業--ou！

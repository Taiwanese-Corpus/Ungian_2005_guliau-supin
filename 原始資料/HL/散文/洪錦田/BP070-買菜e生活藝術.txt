買菜e5 生活藝術
洪錦田
做生li2 練嘴sui2，本底就是生活頂e5 藝術，所致有人an2-ne teh 講：「買菜ma7 是1款藝術。」
「KoaN7 1-kha 菜籃a2 到菜市a2，買1-pe2 蕹(eng3)菜、幾欉a2 紅菜頭kap 幾枝a2 蔥a2，算--來che 是tak8 工ai3 做e5 khang-khoe3。設使講：lan2 若ka7 菜籃a2 比如做1支花矸，所有e5 青菜ka7 當作花欉，若an2-ne，買菜e5 經過kam2 m7 是變成插花e5 另外1款藝術。」 雖是講，chit-ma2 e5 超級市場貨色chiau5-chng5，iah m7-koh，有e5 人猶原 khah kah 意去傳統e5 菜市a2。An2-choaN2 講--leh？
In 講：「來chia 做生li2 e5 人，各種腔口long2 有，hoah siok8 賣e5 聲起起落落，chiaN5 心適koh chiaN5 鬧熱。尤其是teh chui5 價，he chiah 是大學問--leh！Chui5 kah 生li2 人講你gau5 買mih8-kiaN7，又koh bat 貨。Iau2-koh 來，有e5 khah siau2-phi2-lian2--e5，tiaN7-tiaN7 siau3 想chiah-e5 擔a2，若ka7 交關，看會tang3 kah tam7-poh8-a2 蔥a2、韭菜枝--louh，iah 是蒜白--louh，in 說(soeh)講an2-ne khah 有「人情味」。
Chit-ma2 e5 傳統菜市a2 ma7 chiaN5 有環保觀念。Chiah-e5 販a2 long2 會勸人用菜籃a2 te2 菜，khah mai3 用塑膠lok-a2 te2。In 講塑膠lok-a2 m7 是好mih8-kiaN7，poah8 落水溝a2 底，水溝a2 keN7 kah 全是lok-a2，水be7 通，1下落雨隨就積水。Iah 埋tiam3 塗kha 又koh be7 隨時化--去，用火ka7 燒又koh 臭koN-koN。總講1句，會tang3 mai3 用.盡量mai3 用，人chit-ma2 A本a2 long2 無teh 用塑膠lok-a2--a，iah m7。
就是an2-ne 講--m7，今a2 日e5 菜市a2 已經是1個雜路a2 生活藝術中心，各種語言腔口iah8 代表in e5 產品文化，尤其是ti7 菜價反起反落e5 hoah 聲中，koh 有法tou7 tau3-tin7 kah 無怨無chheh，che kam2 m7 是說講lan2 已經是1個chiaN5 有肚量e5 民族。

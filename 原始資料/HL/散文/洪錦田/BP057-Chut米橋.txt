Chut8米橋
洪錦田
你kam2 bat 聽過：chut8 米也會tang3 theh8 來造橋起厝？Che 是lan2 台灣人先民e5 智慧，chiah 有法tou7 想這款步數。
Ti7 南投縣國姓鄉北港村，有1條樸實古樣e5 chut8 米橋，hit 條橋是往來惠蓀林場e5 通橋。I 無雕塑e5 sui2 感，也無chhai7 石獅鎮邪，看--落thui5-thui5，生斑chhiuN5 苔，m7-koh 就連建築e5 藝術ka7 看，確實是1件藝術作品──古雅、樸實、teng7-tah koh 有擋頭，是值得lan2 ka7 保留e5 文化資產。
這條chut8 米橋起ti7 A本a2 時代，詳細e5 年月到taN 無法tou7 去chhoe7--a，在地人teh 講，上無都有70~80冬e5 歷史--a，i 一直是在地人地頭記認e5 精神。1994年8月18，內政部順應民情，ka7 這條橋定做國家三級古蹟，chiaN5 做1條「古蹟橋」。
An-choaN2 會起這條橋--leh？根據in hia e5 有歲人teh 講，北港庄e5 庄民，早前出出入入tioh8-ai3 潦溪過嶺，順北港溪沿溪邊chhoe7 山腰e5 小路，行山路經過埔尾到石門庄。M7-koh 水漲e5 時就無i 法--a，猶原ai3 the 渡過溪，溪底全全石頭、坑坑khiat-khiat，水流chhoah，chiaN5 危險。
尾手--a，當地人khioh 公金，就先tah 竹a2 做e5 便橋，暫時出入。到kah A本a2 時代chiah 造這條chut8 米橋。
這條chut8 米橋teh 起e5 時chun7，地基phah chiaN5 深，chiaN5 照起工teh 起。橋thiau7 kap 橋墩是用1-te3 1-te3 e5 大te3 石枋疊--起-來-e5。石頭kap 石頭e5 孔縫是用chut8 米、石灰、烏糖kap 紅粘塗漿chhiau-chhiau 攪攪做夥，變成chiaN5 有粘性e5 建材糊a2(be7 輸chit-ma2 e5 樹薯糊hiah 勇)，kui 條無kah 1枝鐵筋iah 鐵鉤。石料是用北港庄埔尾a2 e5 石枋，koh 專工請金門金城鎮1個姓陳e5 phah 石師，1-te3 1-te3 khoaN-khoaN-a2 照日本人設計e5 四角型e5 寸尺，an2-ne phah--起-來-e5。
Phah 好勢了，chiah koh ka7 編號做記認，續--落chiah ka7 運送到北港溪，疊成拱門型e5 橋墩kap 橋thiau7。
在地有歲人koh 講：Chut8 米橋會做kah chiah 粗勇、chiah 有擋頭，是A本a2 做tai7-chi3 比這個顧面桶政府khah 頂真，in be7 偷工減料、be7 食錢。前當時teh 設計e5 時chun7，就是beh hou7 大台車載重ngaih--過，非常時a2 ma7 會tang3 hou7 兵a2 把守thang 用。橋無joa7 長，人幾na7-pai2 hou7 大水chhiang5--過，long2 無chun3-bun7--著。比較的i e5 粗勇，khah 贏下流100公尺所在，起ti7 1953年用鐵骨kap 紅毛塗漿灌e5「福興橋」，加勇真che7。Hit 條福興橋是顧面桶時代起--e5，起好無幾年，就hou7 八七水災chhiang5 kah mi5-mi5-mauh-mauh，有影chiaN5「mou5-nou2-saiN5」。一直到台21車路sun3 大e5 時，chiah koh 拆掉重起，ah 這條chut8 米橋，iau2-koh老神在在chhai7 kah 好勢a2 好勢。
這chun7 beh 到惠蓀林場long2 ui3 這條橋出入，m7-koh 有joa7 che7 人知影，前當時i ma7 是teh 運送甘蔗、竹a2、樹khou kap農作物e5 便橋--ou。

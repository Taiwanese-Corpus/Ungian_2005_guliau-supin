∮Chhin3 話bong2 thng7
偷走厝
洪錦田
林--家，家庭富裕。4個gin2-a2 隨人考tiau5 第一志願，林家淵是重考生，kap 小弟同齊讀建中。一年a2 e5 時chun7,顧hong3、興sng2,落第1年。小弟變成學長，功課比i 加真khiang3。
Hioh-koaN5 tu2 過，訓導處送來1疊偷走厝e5 資料，林家淵ma7 排有份。林家淵這個名，ti7 郭班導e5 印象，ka2-na2 火燒豬頭----面熟a2 面熟--leh。聽講i ti7 班--nih 無siaN2朋友，1khou hmh8-hmh8,交--e5 long2 是hia ka2 群ka2 黨e5 舊同窗，上課tiaN7-tiaN7 tok 龜，課業long2 ti7 吊車尾e5 kha-tau-a2。
郭班導熱心gin2-a2 tai7,1時的聯絡無著i e5  人，就拜託教官ka7 tau3 責任。
Ui3 i e5 舊同窗--e5  hia，探聽著1絲a2 風聲，講i現此時teh ka7 人做散工，趁tam7-poh8-a2 所費，借同窗e5 厝bong2 ku，講聽候khah 有錢--leh，就beh 搬出去ka-ti7 toa3。
消息有--a，班導--e5 就央in 同窗--e5 7勸8勸，家淵chiah 無siaN2 情願ti7 學校露面，m7-koh ma7 無siaN2 beh 照步來，kang7 款tok 龜，1khou hmh8-hmh8,3讀4 hioh-khun3。
訓導處有寄幾-a7-pai2 e5 通知phoe，m7-koh long2 koh 退to3-tng2--來，kou-put-chiong 就tui3 chit-ma2 有e5 資料先了解；顧hong3、興sng2、落第1年，郭班導心內知知--leh。I就ham7 教官擔責任追查，chiaN5 無簡單，7問8問，林家淵有下落--a，2人參詳e5 結局，hou7 教官陪i來面對面講看mai7--leh。
Hit 1 工，教官chhoa7 i來，boe7 入辦公室chin3 前，就tai7 先ka7 交帶1koa2 無來上課、曠課siuN che7  e5 嚴重，kap 郭老師應話m7-thang siuN chhong2-pong7,若無--a，對ka-ti7 真不利。Kap 郭班導見面了後，教官就ka7 i tan3--leh，做i無閒khang-khoe3 去--a。
2人tiam7 有1-khun3-a2,家淵kui 身人無眠兼seh8 神，2蕊目chiu ham-ham，一直hah-hi3,hah-hi3 ma7 算講有1koa2 出聲。
「Iau2-koh leh 愛睏？」班導--e5 開嘴ka7 問。
「Ngh！」
「做散工做到幾點？」
「半暝a2 3點外。」
「無睏？」
「小bi5--1下nia5,到學校chiah-koh 睏。」
「無phah 算beh tng2 厝？」
「Ngh！」
「Ah 厝--ni beh 怎樣？」
「我有kha3 電話--過。」
「In beh 來接--你，ah 你beh an2-choaN2？」 
「閃kong ！」
「Chit-ma2 錢有夠--無？」
「先ka7 朋友小tng2--1下。」
「An2-ne tong3 有joa7 久？」
「Chiah-koh 講kong！我e5 寄金簿a2 有chhun--koa2,無chah--出來。」
「Ah 上課beh 怎樣？」
「盡量！」
「你愛老師ka7 你tau3-saN-kang7 siaN2 ？」
「……叫goan2 母--a2 ka7 寄金簿a2 kap 印a2 hou7 我…m7-koh，我看真oh--得……『算啦』……chiah-koh 講kong。」
林家淵這pai2 偷走厝，ti7 心肝底滾liong3 真久--a，i kap in 同窗--e5 ma7 bat 提說--過，同窗--e5 也了解i e5  心情kap 壓力。厝--nih 這頭，雖是無ka7 seh8-seh8唸，m7-koh對這個gin2-a2 hiah 跳tah、活潑、放蕩、興sng2 ma7 一直操煩ti7 leh 心肝底。
I ka-ti7 選beh 重考hit 1年，老pe7 kui 年thang3 天接i去補習班，聯考i ham7 小弟long2 考有tiau5,an2-ne 算講無失in e5 體面。Iah m7-koh，kui 工浸ti7 重重疊疊e5 考試題--nih，he 是lang3 時無lang3 日li-ouh！冊是讀gah 愈讀愈起chheh；這款e5 日子，家淵感覺像teh hong5 chau-that、hong5 折磨，ka2-na2膽汁攪黃連----苦tu2 苦--leh kong。
重讀，na2 像出大力ka7 家淵cham3 入去冷宮，林--家體面chiau5 失。Ka-chai3 小弟iau2 koh chiaN5 chiaN5-樣，參加幾-a7-tau2 e5 數學比賽，成績be7 bai2。
An2-ne 分散了眾人e5 注目，m7-koh 壓力long2 loh8 ti7 i e5 身軀頂。
「Ti7 厝--nih kap siang2 講khah 有路來？」
「long2 差不多。」
「Che7 iah chio2 ？」
「差不多long2 無siaN2 話講。」
In 母--a2 tiaN2-tiaN7 有嘴講gah 無noa7,也苦勸也開破，也糜也箠。老pe7 bat ka7 放聲，講i若khah 會hiau2 想--leh，會tang3 學1下khah chiaN5 人--leh，siaN2-mih 都好參詳，若無--a，死都免講。自an2-ne 一直冷目teh ka7 斟酌。A兄、大姐考著大學了後，各人行各人e5 路，無siaN2 有機會相tng7 頭，小弟又koh 看i lan2-si lan2-si，無想beh 求進，ma7 無beh chhap--i。
師生2人7講8講，尾--a2 林家淵tim3 頭，講beh tng2 來學校--a。老pe7 tak8 工到學校來巡--1遍，看i上課e5 情況，下課e5 時chun7,beh 來載--i，m7-koh long2  慢1 kha步，hou7 i先soan--走。
「林--先生，家淵iau2-boe7 tng2 到厝是--無？」郭老師先kha3 電話想beh ka7 了解。
「緊早慢--lah！ I ti7  外口tong3 be7 久--lah ！錢khai ta--a，自然會tng2--來。」家淵in 老--e5 ti7 電話hit 頭tah 胸坎an2-ne 講。
「老師，你tioh8 ka7 tau3 斟酌看--leh，m7-thang hou7 i離開班--nih…」
隔無幾工，電話hit 頭換林太太teh tau5 講：
「老師--a，lou2-lat8 你--ou ！感謝你ka7 goan2 家淵開破，這個gin2-a2 hou7 我上操心，這回nah 會偷走厝，hou7 先生看kian3-siau3--lou。Hoan7-se3 in 老pe7 teh 講--e5 khah tioh8,m7-thang siuN 軟心，siang2 知i ti7 外口會舞siaN2 tai7-chi3 出--來……。」
林太太講gah 也急也氣，koh 講：
「我有影chiaN5 無法--得-a，i chiah-ni7 墮落餒志，若koh 再an2-ne 落--去是無藥thang 理，連in 小弟都看i 無，kam2 講i ka-ti7 soah 想無、想be7 通？」
郭班導愈聽愈想be7 到，林家淵是生活ti7 siaN2 款e5 環境？Nah 會所有e5 聲音long2 是苛責kap 失望，an2-ne 日子是beh 怎樣過？
今年e5 春天特別冷，koh 1pai2 e5 師生講話，家淵雙手phang5 茶杯teh hah 燒，身軀kiu gah na2 un2-ku--e5。
「有夠凍--e5,食早頓--be7?」家淵頭搖搖--leh，嘴--mih 講be7 飫，腹tou2--mih kuh-kuh-叫，老師iau2 是theh8 1個「美國割包」hou7--i。
「Che 美國割包khah 輸台員割包。」I知影--e5 比先--e5 khah che7。
「Toa3 外口比厝--nih kam2 有khah 好？」 
「無kang7 款，ti7 外口步步tioh8-ai3 ka-ti7,有影chiaN5 食力，m7-koh khah  自由。」
「Lin2 a-pa chhoe7 著你toa3 e5 所在--a。」
「Hong5 出賣--去-a-lah！朋友long2 be7 靠--得。」
「是lin2 a-pa 本事大，大人--mah，long2 khah 有法--得。」
「He5--lah！Be7 堪得人haN2！」
「Hoan7-se3--ou3 ！Si7 大人long2 是為kiaN2 好--e5。」
「Hoan7-se3 就hoan7-se3--mah …。」
「你真正無想beh tng2 厝？」
「Na2 像無別條路thang 行，我想我走ma7 走be7 去，m7-koh 我會keng 到上尾--a hit 1 時kong。」
「Tng2 厝了後--leh？」
「無beh 去想--a-lah…」
落尾手，林家淵hou7 in a舅kap 老母chhoa7 tng2 去厝--nih。
M7 管siaN2 人講joa7-che7 好話，ti7  i tng2 到厝了後，確實有改變，像蓮花化身kang7 款，i be7 koh 滾liong3--a。後日a2 i hoan7-se3 會變成2款個性，若m7 是變gah 真順人意e5 乖gin2-a2,就是1個陰thim 陰thim 、ti7 心肝底teh 做tai7-chi3 e5 人…。Che ti7 郭班導e5 眼中是看出出--e5。
郭班導頭haiN3 haiN3--leh，筆giah8--leh，koh 1 pai2 寫i輔導e5 心得報告。

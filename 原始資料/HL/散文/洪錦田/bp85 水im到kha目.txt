∮想起hit當時
水im到kha目
洪錦田 
早前有1 te3 廣告話句，講號做「聽著狗聲，to7 想著狗標」。Ah 若poah8-kiau2人--leh？講：「聽著kiau2聲，心肝to7 hiaN3-hiaN3」。Koh 講：「Poah8-kiau2 kai3/改 m7 好…」Ah 到底是ai3 改iah 是mai3--得？Che……若beh 講狂kiau2 e5 人，1下heng3到te3,管i 熊iah 虎，橫直手氣tng 旺，坐--落-去to7 m7 甘得徙位to7 tioh8--a-lah！
Eng2時，東勢厝有1個婦jin5 人，講heng3 poah8 heng3 kah 無tau3無tng3。有1工，ang婿天phah-phu2 光to7 落田作sit，i 想講離款中tau3 都iau2 早--leh，to7 ka7 細kiaN2 khaiN2--leh，去chhoe7 看有kiau2 thang poah8--無？
I ian5-na7 行ian5-na7 na2 leh 想講：cha暝是teh an2-choaN2--著？輸--人輸kah thiam2-thiam2-thiam2,有iaN2 poah8 落馬kha。坐ti7 對面hit-khou 菜鳥a2-kha，夭壽--ou，手氣nah e7 chiah-ni7-a2 旺--lah，lan2 叫11點，i soah 18；i 叫4點，lan2 想講穩thok--e5,無議誤soah piN2-chiN，na2 像tau7-a2 是i 飼--e5,有iaN2 愈想人愈geng5。今a2日若無ka7 報1下a2 niau2鼠a2冤 to3-tng2--來，有iaN2 是m7 願--lah。To7 an2-ne，na2 le2 na2 so5-kha-tng3蹄，行來到kiau2 場門kha口--louh。
當i 三云(un5) 坐透，gin2-a2 to7 放--leh，據在i 去chhoe7 gin2-a2 伴chhit-tho5。Hit當chun7 偏財運tng-teh ka7 助，to7 ka7 gin2-a2 e5 tai7-chi3 放kah li7-li7-li7。有--hiah-久-a2,有人報講：「A-khioh koaN a7,lin2 kiaN2 poah8 落水溝a2 底--louh，你緊去看mai7--leh-ou……」
「無a7,是poah8 joa7 深--lah？」
「到kha 目--lah！」
「Ou5!Kah 若an2-ne，hou7 i ka-ti7 peh--起-來to7 好--a-lah，mai3 煩--lah！」
隔1 lou7 hiuN e5 時chun7,i e5 手氣，oa5,na2 來na2 順，押大贏大、teh細贏細，m7-taN7 ka7 cha暝輸--去e5 錢連本帶利long2 phiN5 to3-tng2--來，koh to3贏beh kui萬khou--leh。
邊--a2 e5 Bong2-tih8-m2--a2 to7 ka7 sai2目色，叫i 好收kha--a，i ham7 hiu3 都無beh ka7 hiu3,猶原「心khah 大牛」。
Beh oa2 tau3--a，有人koh 來報講：「A-khioh koaN a7,lin2 e5 gin2-a2 又koh poah8落水底--a-lah……」
「Ah，chit-kai2 是poah8 joa7 深？Im 到toh？」
「Goan2 m7 知水有joa7 深？Kang7 款im 到kha目講……」
「若an2-ne，hou7 i ka-ti7 peh--起-來to7 好--a-lah！」
「無--louh，A-khioh koaN a7,chit-kai2 是poah8 落魚池a2,koh to3頭chai neh，你tioh8 緊chong5 khah 緊--leh，無，to7 be7 赴--a-lah！恐驚會……」
「Oah！我pe7我母--leh，nah e7 an2-ne--lah？心肝kiaN2--leh，母--a2 來--louh……」A-khioh--a2 be7 顧得桌頂e5 kiau2 錢，tau7-a2 phiaN--leh，緊3步做2步走，走ka2-na2 飛--leh，piaN3 tui3 魚池a2 邊去。 

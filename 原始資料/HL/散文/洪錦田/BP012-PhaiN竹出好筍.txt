PhaiN2竹出好筍？

洪錦田
老漢醫鐵骨師(sai)，歲頭有--a，想beh ka7 擔頭放hou7 後生，就ka7 koa2  看病e5秘訣一項a2 一項教--i。聽候後生上腳(chiuN7-kioh)--a，i lioh8-lioh8--a 就thang 蹺kha lian2 嘴鬚。
有一pai2，醫師公會招待--in，講beh 去日本chhit-tho5--幾工a。I 交帶後生，醫生館e5 tai7-chi3 tioh8-ai3 監頭監尾，千萬、千萬m7-thang 得失著患者，in 是lan2 e5食食(chiah8-sit8)父母。
幾工了後，老漢醫ui3 日本tng2--來，看著kui 間醫生館冷冷清清，na2 像chhim2 開業e5 款，kan-taN 一koa2  生分e5 人客。Na2 會an2-ni？I 感覺giau5 奇，就問後生：「Ah 無an2 kaN2--e5，醫生館你是an2-choaN2 ka7 我hoaN7--e5，na2 會患者走了了--a？」In kiaN2 ka7 應講：「A-pa5--a，我有照你e5 交帶，醫生館顧kah 好勢好勢，ui3 透早無eng5 到暗，lan2 chia 老主顧我long2 m7 敢得失--著，ma7 chiaN5 頂真ka7 in 治病。一koa2  老患者，胃病致beh kah 一、二十冬，long2 be7 離療，我long2 開良心藥，無加ka7 theh8 錢，一、兩帖經過就好勢--a。通庄long2 o-lo2 講我醫術高明，有人氣……。Chit-ma2 來--e5，long2 是新患者koh8...…。」
老漢醫聽一下，kiong7-kiong7 beh 暈--去，頭haiN3-haiN3--le，chiaN5 細聲ka7 in   kiaN2 講：「An2 kaN2--e5，教kui 晡久，tang 時你chiah 學會開竅--a？你kam2 知？你今a2 日會tang3 讀到醫學碩士，是hia-e5 老患者theh8 錢來hou7 你讀--e5，an2-ni 好，taN 這聲，後日a2 lin2 kaN2 beh 讀到醫學碩士，你chiah ka-ti7 去hoat8 落。」講煞，頭oat8--le na2 行na2 吐大氣。少年醫生iau2-koh sa 無niau-a2-mng5，koh繼續看hia-e5 新患者。


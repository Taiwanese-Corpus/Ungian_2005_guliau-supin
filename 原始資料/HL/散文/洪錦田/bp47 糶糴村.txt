∮Chhin3 話bong2 thng7
糶糴村
洪錦田
我e5 丈人爸--a2,厝toa3 ti7 屏東(A-kau5)內埔庄；kian3-pai2 若beh tng2 到bou2 後頭hia，ui3 台北起行，1 choa7 路長lo3-lo3,long2 tioh8-ai3 chhian5 3~5工a2,chiah 甘願來台北。
有1 pai2 過年時a2,我tng2 去hong5 請kiaN2 婿，路站經過1個庄頭號做「糶糴村」，che……名號了真心適，就落車踏入去就近a2 e5 kam2-a2 店，ka7 交關食涼e5 物件，順續chham7 in pho3-tau7。
「頭家，sio2 借問--1-下，lan2 chia nah 會號做糶糴村--leh？我是感覺不止a2 心適，你m7 知會tang3 講分我聽--未？」Ka-chai3,店頭家會hiau2 台語。
I 講：「Che糶糴庄就是早前客家庄(六堆)，toa3 chia teh 做稻粟買賣e5 大所在。根據六堆文獻記載，糶糴庄oa2 近東港溪，行船chiok 利便--著。是六堆先民ti7 開墾竹田鄉e5 時chun7,上kai3 早來chia 開墾e5 所在，講chia 是好田底、好水路，種稻a2 好收成，tak8 穗 ma7 飽tiaN7-a2 飽tiaN7。就an2-ne發展gah 變做六堆所在米糧買賣e5 場所。當初時，六堆所在e5 客家庄，像萬巒、內埔、竹田kap 就近a2 e5 庄頭，in 所種e5 稻a2 ka7 絞好勢，long2 kheng5-kheng5 做夥，車到糶糴庄--nih 來做生理。米店米袋a2 縛縛做1-leng5 1-leng5,khng3落去船頂，運到東港，chiah koh 盤過大船(hit種號做leng5 船米)，轉運到Chi-na去賣……。」
「HouN，iah kam2 會比chit-ma2 e5 蓬萊米khah 好食？」
「Ah8 知--leh？」頭家續嘴講：「前當時，ui3 庄--nih 車--來e5 稻米，到東港tioh8 了1工e5 時間。當米商請工人ka7 thou5-lang5 間a2 e5 粟a2 挨好勢(挨做白米)，庄民就趁暗頭a2,天氣khah 清涼e5 時chun7,駛牛車駛來到東港。到東港都也oa2 晝--a。貨落了後食中晝飽，順續買koa2 厝--nih 用e5 雜路項。Tng2 到厝--nih，tiaN7-tiaN7 long2 beh oa2 暗--a，an2-ne 1工就phah--死-a。」
「頭家！Koh sio2 借問--leh，iah m7 知iau2 會tang3 看著渡船--無？」
「He--ou3!早就無--a-lah！……」頭家koh 講：「東港溪chiok 久chiok 久就開始teh 積塗砂--a-lah，溪a2 底早就hou7 si3-koe3 流--來e5 塗砂，積gah 變teng7 塗--a，水流ma7 變淺--a，be7-tang3 行船--loh kong。糶糴庄溪流e5 車運khang-khe3,ti7 日本時代失chiaN5 che7--a，五榖e5 買賣ma7 徙到別e5 所在。庄--nih ui3 商業地區tauh8-tauh8 敗庄，soah 變成一般e5 庄頭。A本a2 時代，有1-cham7-a2 改名號做『達達庄』，就是ti7 chit-ma2 東港溪，分叉e5 小水路，hia 有1間伯公壇(客家人講土地廟a2,號做伯公壇)做標認。Hit 當chun7,有chhai7 1 te3 石碑，石碑頂有刻『達達庄福德正神』。我想『達達』應該是kap『糶糴』e5 發音lio7-a2 beh oa2,有人ka7 讀chhoah8--去e5 款。1945年了後，新政府又koh ka7 區、里行政e5 名，做1 遍大修改。M7-koh 糶糴庄(土名號做庄，後--來改做村) e5 庄民極力計較，講tioh8-ai3 保留這個有歷史典故e5 地號名，thang 留hou7 kiaN2 孫a2 知影，m7 chiah 會一直ka7 這個名保留到chit-ma2……。」
「Lou2-lat8--你-loh，你ka7 我講chiah che7,hou7 我加bat chiaN5 che7。無，goan2 beh 來去--a，lou2-lat8--你-ou，頭家。」
我聽i an2-ne-siN 講，chiah 知當時a2 南台灣e5 人，也有這款愛鄉土文化e5 精神。Kap 店頭家相辭了後，就緊提camera ka7 hit te3 chhai7 ti7 庄--nih e5 地頭名──「糶糴村」e5 看板，ka7 hip 來做紀念。

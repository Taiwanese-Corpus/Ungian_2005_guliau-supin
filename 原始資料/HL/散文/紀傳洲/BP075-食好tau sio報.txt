食好tau3 sio 報
紀傳洲
有1個同事講：「『連襟』.台灣話beh an2-choaN2 講？」我講號做「大細sian7」，i 無siaN2 了解，koh 問講「sian7」是siaN2-mih 意思？我講ma7 有人khah kek-kut，講「大細hut8」、「大細koaiN2」，an2-ne 你知houNh？I iau2 是無siaN2 知，我kui-khi3  ka7  講就是「kiaN2 孫袋a2」，he 袋a2 內有大細粒，有koan5-ke7，是beh 傳宗接代引起e5 親chiaN5 關係。I 聽了大笑，講che 不止a2 有意思，ma7 不止a2 深，原來台語有kok-pih koh 奧妙e5 所在。
Lan2 若ka7 ka-ti7 e5 姨a2 紹介hou7 朋友，人會講「食好tau3 sio 報」，事實是an2-ne，假使lan2 ang-a2-bou2 性地be7 合(hah8)，tiaN7 teh 門扇枋tau3 be7 ba7，nah 有可能紹介hou7 ka-ti7 e5 朋友。
《BONG報》看久，kap i 有1種深深e5 感情，ti7 chia ka7 tak8-e5 食好tau3 sio 報。《BONG報》tu2 出刊e5 宗旨是：「我bong2 報，你bong2 看；我bong2 講，你bong2 聽。」M7-koh，1 bong2. 過6年，sio 連續看6冬，soah na2 像食mou5-hui ，去hou7 tiau5--leh，tak8 期一定ai3 認真ka7 讀，koh ai3 tak8-e5 做夥讀、做夥theh8 出來批判：ti7 文章內底，用了有對tang5--無？意思有合--無？聲調、語音有正確--無？句型是m7 是lan2 teh 講--e5？Chiah--e5 long2 是goan2 討論e5 重點。有人嫌goan2 ku-mou，m7 知講會嫌貨--e5 chiah bat 貨，有嚴格e5 要求，chiah 有好e5 料理thang 上桌。
Ti7 目前e5 台文刊物內底，《BONG報》是上有水準--e5，m7 是goan2 ka-ti7 擔鮭o-lo2 phang，事實講，《BONG報》有真che7 所在是別種刊物be7-tang3 比--e5。
第一，自然純真，是台灣人e5 khui3 口。用lan2 生活中e5 語音來創作，toe3 時代leh 行。有幾個作者，讀in e5 文章hou7 你會toe3 i 笑、toe3 i 流目屎。讀了koh 再讀，tak8-pai2  long2  有真深e5 感受，正港寫出台灣人e5 心聲。Goan2  ma7  有讀其它刊物，m7 是詞句無端tiah (受華語影響)，無.就是句法m7-tioh8，koh tiaN7-tiaN7 ai3 chham 1-koa2 孔子白，加1-koa2 詩詞(hiah-e5 人、事、地、物、景，long2 kap lan2 無關係)，hou7 人讀kah 艱苦che7-koa3，若無細膩，hoan7-se3 會去咬著舌，讀無幾段就讀be7 落--去，緊ka7 冰起來khng3。
第二，tu 看《BONG報》，漢字chham 豆菜芽a，看kah 真be 慣勢，lan 自細han 受「4角漢字e 訓練」，一時改be 過--來。？-koh，看久soah 愈看愈心適、愈看愈自然。Chit-ma 連全羅ma 有辦法thang 看。日文是漢字加Khanah，ah 若lan 台文是漢字加羅馬字，羅馬字？-ta° 漢語thang 用，連原住民語ma 會sai 用--得，thang 講是一兼二顧、摸蜊a 兼洗褲。
第3，目前台文音標khah 有人使用--e，有TLPA、通用拼音kap 教會羅馬字（白話字），這3種系統.我iau 是khah 贊成教會羅馬字。一--來，歷史久長，上無.有1~2百冬，t" 教會留真che 資料，像字典、聖經文書、公報，che thang 好h3 lan 做參考。二--來，標音符合聲音e 起落，簡單明瞭、好記好學。 Chit-ma e 台文刊物iau 有文章無標調號，若an-ne 有聲無調，koh be-su 是外國人teh 講話--leh。
《BONG報》好.是好，ma7 有欠點e5 所在，就是篇幅siuN chio2，1期chiah 16頁，看1下a2 就煞--a，che na2 1-lo7 點心，好食是好食，m7-koh seh 無1個腹tou2 角，食be7 夠khui3，像khah 長篇e5 小說，ai3 分做幾na7 pha，1個月.刊1-pha，這期看了等後期，隔1個月，已經be7 記得前期leh 講siaN2--a，be7-tang3 做1-khui3 hou7 人看kah 爽，害讀者知頭m7 知尾，iah 是知尾be7 記得頭，che long2 會失去作者e5 用心kap 本意，ma7 可能會hou7 讀者失去讀台文e5 趣味。
《BONG報》6年e5 苦心kap phah 拚，已經釘根發iN2 koh 大欉--a，lan2 期待i 年年花.開結成果。

牛墟
 
紀傳洲

古早，牛是台灣人上重要e5 作sit 伴，牛會犁田、拖車、駛石碾、挨塗壟……便若khah 粗重e5 khang-khoe3 long2 ai3 i tau3 做。I long2 是tiam7-tiam7-a2 kut 力去做，hou7 人真感心。這種性ma7 真成lan2 台灣人，m7-chiah lan2 講lan2 是「台灣牛」。

買牛ai3 去toh 位liah8？牛隻買賣e5 所在號做「牛墟」。Ti7 三、四十冬前差不多各地頭long2 有，khah 出名--e5 有彰化寶斗（北斗）、雲林北港、台南善化、鹹水、高雄岡山。這幾庄是嘉南平洋交通khah 利便e5 大庄頭，牛e5 買賣有khah che7。進入工商社會了後，機器替代耕牛，牛soah 愈來愈少，牛墟生理愈來愈bai2，就一跡一跡關關--起來，chit-ma2 看會著--e5，差不多chhun 北港牛墟na7-tiaN7。

北港出名媽祖婆，每年香客上千萬，人來客去che7 kah na2 魵a2 魚，鬧熱時是人kheh 人，an2-ni m7-chiah 北港街a2 特產行滿滿是。有名--e5 是麻油、塗豆油、新港飴。北港牛墟也an2 -ni chiah 無hong5 淘汰--去。

牛墟是ti7 北港大橋kha，tak8 個月e5 三、六、九開市，三工開一pai2，一個月有九市。開市hit 工，各地牛販a2 ka7 牛載來chia，到七、八點，人愈積愈che7，買牛--e5、賣牛--e5、看鬧熱--e5、做生理--e5，ham7 牛mou2-mou2 叫e5 聲，kui 牛墟chhiang7-chhiang7-kun2。

想beh liah8 一隻粗勇有Khan-pan2 e5 牛，無hiah-ni7 簡單。買--e5 ai3 相hou7 真，liau5-liau5-a2 看，un5-un5-a2 揀。Tai7 先，ka7 手伸入去牛嘴內，嘴齒愈che7 牛愈老。Koh 來看生張，bai2 牛kau7 毛草、san2 牛厚骿骨，皮光滑、肉結實，kha 腿粗牛蹄圓koh厚。看牛 e5 行踏，ban5 牛kau7 屎尿，若有抽chiah 有行，這種牛做khang-khoe3 be7 合軀。

上尾是考車，che 是對牛上大e5 考驗。Tu2 起頭，叫tak8-e5 起lih 牛車坐，kui 車疊kah tiN7-kho2-kho2，koh ka7 牛khit8-a2 插ti7-leh 車lian2 縫，hou7 車lian2 be7 lian3-tng2，這chun7 牛販a2 籐條giah8 koan5-koan5，大力sut 牛，無論坐車頂抑是圍邊--a看--e5，long2 配合牛販a2 e5 籐條頭，合齊喝聲，ka7 牛tau3 chhui，喊i 出力拖。Che 會tang3 試出牛e5 力頭kap 耐性。也有現場犁田、教車。買賣雙方若有kah 意，就現交錢，會sai2 現ka7 牛牽tng2--去。

細漢時，kui 群gin2-a2 相招去牛墟chhit-tho5，hit chun7 有賣牛kap 牛車用--e5、農具、穿--e5、食--e5，也有phah 拳頭賣膏藥--e5、講ham3 古--e5，牛墟真鬧熱，聽講生理上好e5 時chun7，一工會tang3 賣幾na7 百隻牛。

Iau2 會記得有一個講ham3 古--e5，ka7 goan2 這群gin2-a2 講過一個笑話，i 問goan2:「Gin2-a2 兄，gin2-a2 兄！Lin2 知影北港溪下peng5 hit 庄是siaN2-mih 庄頭--無？」

Goan2 相爭應講：「Siang2 m7 知是六kha 殿！」

I 講：「六kha 殿無m7 tioh8，ah 六kha 殿e5 東peng5 hit 庄--le？」

Goan2 講：「是新港--la！」

講古--e5 chiah 開始講：「Tioh8--la！就是新港。新港庄有一個中年人，ham3 厝邊同齊，各人擔一擔番藷來北港賣，番藷賣了--a，行過cha-bou2 間，看著姑娘生做sui2，hong5 招--入去，錢soah khai 了了，到中晝頭，腹tou2 真iau，無ta-oa5  落去北港溪捧水lim。

到e-pou，tng2 去厝--ni，in bou2 問--i：『你食--未？』

I 細聲細聲講：『有--la，有食一粒肉粽。』

同伴long2 真奇怪，問--i：『Ah 明明就無看你食，你na2 講有食？』

I 講：『Soah m7 知三捧水抵一粒肉粽額。』」

Hou7 goan2 一群gin2-a2 笑kah 東倒西歪。

牛愈來愈少，牛e5 買賣也愈少，beh 看著一場ui3 頭到尾e5 買賣是真phaiN2 tu2--著e5。Chit-ma2，北港牛墟人ma7 一直少--去，賣e5 物件long2 kap 牛無關係，long2 是lan2 人leh 食--e5、用--e5，我想免joa7  久，台灣上尾一跡e5 牛墟ma7 會向tak8-e5 講Bye-bye。

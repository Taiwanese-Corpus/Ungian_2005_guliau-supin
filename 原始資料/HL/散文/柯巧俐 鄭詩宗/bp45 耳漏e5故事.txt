∮醫學台語：耳鼻喉科
耳漏e5故事
柯巧俐、鄭詩宗
這幾日a2 真koaN5，koh 有sap koa2 雨。
美--a透早游泳to3--來long2 無加穿1領衫。Phah 算去感--著-louh，暗時kap in 翁，宗--e5,做夥ti7 讀冊間 teh 讀冊 e5 時，soah kha-chhiuN3 phah be7 停，鼻水雙kang2 倒，直直流到chheng3 be7 li7,koh ka-sau3 到流目油。
宗--e5 講：「Ka7 你講這cham7 khah 冷，風koh thau3,游泳了騎車箭風to3--來ai3 穿Ou3-bah (「大衣」)。你都假勇koh 鐵齒，taN 感冒--a-houN h。」
美--a應講：「早知就mai3 假chheng3。早時tng2 來到厝就koaN5 kah ngi7-ngi7-chun3 koh phi7-phi7-chhoah，chit-ma2流鼻，phah kha-chhiuN3，koh kham7  嗽，連嚨喉ma7 有1 koa2 ke5-ke5、疼疼，真艱苦。」
宗--e5 半安慰、半kap i kun2笑：「你e5 ang3鼻聲聽--起來koh 不止a2溫柔--neh。Ai3 會記得加lim 茶，加hioh-khun3。」
翻半暝--a，美--a peng2 來peng2 去，iau2 睏be7去，只好起來the--teh。
「An2-choaN2--leh？Toh 位艱苦hou7 你be7睏--得？」
美--a lam2聲應：「Soah都sat鼻，phaiN2 喘氣--lah。頭殼ma7 sio2-khoa2 gong5 -gong5。嚨喉ta-khok-khok chiok 疼。」
宗--e5 摸美--a e5 額a2 看mai7:「烘烘--neh。我來thin5 茶hou7 你lim--koa2,看會退燒--be7。Bin5-a2-chai3 tioh8-ai3 去大路邊hit 間家醫科診所chhoe7醫師看看--leh。」
美--a 講i tiaN7-tiaN7 teh 耳漏，最近koh-khah 嚴重，beh 順續去高醫看耳鼻喉科，做檢查。
「台灣人ma7 真奇怪，小病看大病院，感冒看耳鼻喉科。Kiam2-chhai2 是ka7 嚨喉鼻孔噴噴清清--leh 暫時khah 快活 e5 款。你e5 耳a2 一直無離療，平常時就應該去看--a。最近teh 叫--你，na2 像tiaN7-tiaN7無聽--著。」
美--a sai-nai 應：「Tioh8--a，我近來na2 像khah 無聽你teh 講“愛--我”。」
翻tng2日，美--a 來hou7 高醫e5 柯醫師看。I ka7 醫師講i這tau2 感冒e5 症頭 kap 臭耳 ang3-a2 e5問題。
柯醫師ka7 i檢查鼻a2,koh叫i嘴 peh開，看看--leh 講：「是上呼吸道感染，嚨喉發炎--lah。因為你鼻孔內生鼻茸，所以khah gau5 sat 鼻。其他kan-taN 頂腔有1個破空，無siaN2-mih 問題。Hian5-tou2-sian2 ma7 無khah 大。食koa2 止嗽消炎--e5 就好。」
「Ah 我耳a2 e5 問題--leh？」
柯醫師照看i e5 耳孔，搖頭講：「Che khah大條感冒--ouh！」
美--a講：「Che 正耳耳漏e5 問題已經拖chiok久--a。因為我早時有游泳 e5 習慣，起頭liah8 準是正常--leh，無真ka7 注意，無想著soah 愈來愈嚴重，chiah 感覺m7-tioh8。」
「你平素耳孔kiam2 會疼？頭kiam2 會眩（hin5)？」
「是be7 疼be7 眩--lah，m7-koh 這tau2-ku2-a2 有1pai2 teh 聽電話 e5 時，hiong5-hiong5 發見這耳khah 重。」
柯醫師解說講：「你長期 e5 中耳發炎，外耳道 e5 皮膚通過耳鏡 e5 破空生入去中耳，成做“珍珠瘤”，che 會去傷害聽骨 e5 構造，影響lan2 聽 e5 能力。Chit-ma2你若beh 解決臭耳 ang3-a2 e5 困擾，tioh8-ai3 用手術 e5 方法來治療，ka7 珍珠瘤theh8 掉，耳鏡 e5 破空補--起來。聽骨若有需要ma7 tioh8 修修--leh。耳鏡無孔就be7 koh tiaN7-tiaN7 感染發炎流耳漏。M7-koh 耳孔重 e5 問題是無掛保證包醫--e5,有可能會好1-koa2-a2,ma7有可能long2 無改善。」
「Khah 費氣--e5 是耳漏--lah。若無手術會an2-choaN2？」
「無手術，耳漏就be7 斷根，耳孔ma7 會愈來愈重，慢慢a2會發展做臭耳人。」
美--a 想--1下：「An2-ne就請醫師幫我安排--1下。」
柯醫師講：「後--日好--無？今a2日先做聽力檢查，看重耳e5 程度an2-choaN2，是單純聽骨損害造成 e5 傳導性聽障，iah 是koh 有合lam7 神經性--e5。」
「好。Lou2力--ouh。An2-ne 一切就拜託醫師--louh。」
「免客氣。做你放心，放khah 輕鬆--leh。順行。」

第一pai2 poaN布袋戲
									/連三郎  Lian5 Sam-long5
布袋戲是咱台灣e5傳統民間藝術，ti7四、五十年前、hit-e5時陣電影無真普遍，電視ma7無，布袋戲kap歌戲ti7庄腳ham5都市long2是受歡迎e5娛樂。我e5老父是一個布袋戲迷，定定toe3布袋戲團四界去看布袋戲；伊有tang時會chhoa7我去看布袋戲，坐ti7長椅條，看戲棚頂演布袋戲尪仔，真心適。我自細漢對布袋戲to7有一份喜愛e5心，m7-koh m7-bat想講有一工會poaN布袋戲。
代誌是按呢發生e5,波士頓e5台語進步社準備beh ti7今年正月底e5同鄉會年會poaN布袋戲《蛇郎君》，已經向芝加哥e5陳清風教授借kui套e5戲尪仔kap布景。因為我對布袋戲有一點仔興趣，就hiau5-kha-chhng ka7社長報名，講beh tau3腳手poaN布袋戲；我e5意思是tiam3戲棚後壁tau3 saN-kang7,m7是beh弄布袋戲尪仔；無想tioh8布袋戲ke-si-thau5收tioh8 e5時，社長叫我去chhoe7人來poaN布袋戲。電話kong3 kui晡久，才chhoe7-tioh8兩位同鄉答應beh tau3 poaN,m7-koh poaN這齣戲e5腳手需要三個人，taN欠一個，社長soah叫我thap落去poaN;這聲有夠bai2,我對弄布袋戲尪仔long2 m7-bat,若答應m7知beh按怎poaN,若m7答應koh驚布袋戲poaN boe7成，只好先答應才koh講。
接tioh8布袋戲e5 ke-si-thau5了後，tau3 saN-kang7 e5人聚會，參詳分配khang-khe3。Teh分配弄布袋戲尪仔e5時陣，我想主角「蛇郎君」e5戲一定真重，to7建議王同鄉弄蛇郎君kap伊e5侍從小蛇，伊真at-sa-lih一聲to7講好；另外一位演員吳同鄉講伊beh弄khah輕鬆e5樵(chiau5)夫kap媒人婆；剩兩位女主角金花kap銀花，我soah to7 ai3去弄。
Khang-khoe3分配好勢，我就帶金花kap銀花兩sian尪仔to3-tng2來厝；tng2到厝看劇本了後，才知影這聲koh-khah悽慘，金花kap銀花e5戲boe7輸蛇郎君e5戲。套一句老樵夫e5話：「真正煩惱，倒teh喘！」M7-koh頭已經洗落去，無剃ma7 be7-sai2,to7 ai3想辦法。
分配khang-khoe3了後到年會演出布袋戲e5時間剩無一個月，ti7 chiah-nih8短e5時間內，beh ui3 be7-hiau2弄布袋戲尪仔，練到e7-tang3 poaN hou7觀眾看，實在是真拚leh,我m7敢去想。陳教授寄一塊in芝加哥poaN「蛇郎君」e5錄影帶，我to7先ka7看，看in按怎poaN。看了後koh-khah煩惱，兩sian kou2-chui e5金花kap銀花布袋戲尪仔，倒ti7桌頂，目睭金金看我，ka2-na2叫我緊去ka7弄一下。我就ka7兩sian尪仔穿入手內，目睭相(sio)對相(siong3)，m7知beh ui3 to2弄起。Ui3這個時陣開始，我就決心ti7演出以前，tak8工long2 beh看「蛇郎君」e5錄影帶，來學習按怎弄，koh聽錄音帶來記劇本e5內容kap對話，家己來想beh按怎弄尪仔e5手、腳、頭kap身軀，thang好來表達劇本中e5對話。經過一段時間e5苦練，漸漸對弄戲尪仔有心得，也e7-tang3配合「蛇郎君」e5錄音帶來弄，而且lu2弄lu2順手，結局ti7一個月內，無師自通，家己練出弄布袋戲尪仔e5功夫。
Ti7一個月內，long2總有五pai2大家聚集做伙排練，tau3 saN-kang7 e5同鄉家己設計kap製造戲棚、布景、燈光kap特殊效果。五pai2 e5排練中間，第一pai2上困擾，因為三位弄戲尪仔e5人long2無後台合作e5經驗，弄e5人beh khia7 ti7 to2,戲尪仔ai3 ui3 to2一爿出場，chia-e5互動問題ti7排練e5中間一一出現，m7-koh ma7 long2一一解決。經過kui2-pai2 e5排練了後，後台團隊e5合作lu2來lu2順，差錯也lu2來lu2減少；tu2-tioh8問題e5時，大家作伙思考，提出意見來解決。也有同鄉設計隨時錄影，隨時放來看，當時也配合字幕，一切排練long2真順序。演出chin3前一工e5彩排兩pai2,中間看當場e5錄影，thang好來改進家己無妥當e5所在。三點鐘久e5彩排落來，大家對明仔再e5演出long2有信心。
演出hit一工，大家提早五點鐘前去現場搭戲棚、布景、燈光、音響kap特殊效果，一切準備好勢。演出chin3前五分鐘，有一陣同鄉出來hoah話頭，提高聲勢了後，《蛇郎君》劇本錄音帶開始放送，大家合作，一幕一幕演出。開始poaN e5 chin3前，大家心肝phok8-phok8跳，m7-koh開始poaN了後，大家long2真冷靜專心teh poaN,聽tioh8觀眾e5笑聲，大家koh-khah有信心來演出。除了一幕媒人婆ka7銀花戴凰冠e5時戴無好勢以外，一切演出long2真順利，無大e5錯誤。演戲soah了後，聽tioh8台仔腳觀眾e5 phah-phok8-a2聲，大家long2真歡喜，演出成功！
這pai2 poaN布袋戲了後，我才体會tioh8弄布袋戲尪仔e5困難所在；beh ti7有限e5戲棚空間內，用五支指(cheng2)頭仔，弄出戲尪仔e5幼動作來表現劇情，這就是藝術e5所在，ma7 to7是ai3下功夫e5所在。
我真歡喜有這pai2 e5機會，來親身体會咱台灣e5傳統民間藝術──布袋戲，對布袋戲有koh進一步e5疼惜。

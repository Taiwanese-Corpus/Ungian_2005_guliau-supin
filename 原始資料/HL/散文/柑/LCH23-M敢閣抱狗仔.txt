M7敢閣抱狗仔
柑

「媽媽，昨昏我佮爸爸去新厝彼爿，有看著三隻狗仔，足古錐e哦！一隻毛是黑sim3 sim3,一隻黃gim5 gim5,另外一隻白sut sut的，尾溜的毛足phong3足khiu5的，未輸A的主人RA去電的仝款，咱若般過去，to7會使逐工佮狗仔相見，媽媽！咱當時也才欲搬過去？阿伯有講我若有kah意飼，伊欲送我一隻呢...」「媽媽！新厝彼爿的厝邊阿姆飼一隻細細隻的貓仔！生落來三隻貓仔囝，目睭細細蕊，毛軟sim3 sim3,今也日下晡我有抱著貓仔囝，咱來飼一隻好否？」
自從買中古厝彼一工開始，查某囝逐工to7是貓仔佮狗仔經，仝款的話，一工講過一工，攏未sian7,所以猶未落定欲買厝進前，伊to7非常非常kah意「阮未來的新厝」。尤其是四界佇咧整理的時，伊才三歲外，逐擺嘛吵伊欲同齊去看厝，其實是欲去看彼個狗仔囝佮貓仔囝。整理好勢，看好日仔搬入去滯彼一暝，查某囝歡喜到giong7欲boaih去樓頂睏，好佳哉，對面的阿桑給伊講：妳若無乖m7睏，明也載貓仔to7 boaih來也！伊才無啥情願peh去樓頂歇睏。
啥知逐家攏真忝當好睏的時，外口一聲閣一聲的吹狗螺，chit隻吠吠咧，換彼隻閣吠續落去，ui3遠遠的所在一直傳過來，不但聲真大聲，而且吠足久足久e，連真好睏僻的翁婿嘛互A吵吵起來，氣到足想欲給掠去剝皮EE咧！
隔轉工透早拍開大門一下看，「黃金」滿四界，車輪佮ou-to2-bai2的輪仔頂懸攏互狗仔放尿，足臭足臭e，我趕緊入去厝內提hou3-suh管接水chhiang5 chhiang5洗洗咧。續落去逐工攏是按呢？佮翁婿抗議，伊顛倒勸我較骨力洗洗咧to7好，逐家猶欲做好厝邊咧，莫掠蟲ngiau尻川，省事事省。
有一工食飽飯，歸家伙出去散步開講，轉來到厝內底，逐家攏一直鼻著狗屎味，一下看，每一個人的淺拖也下底，攏踏著狗屎，莫怪hiah呢臭，我苦啊！chit聲是欲按怎洗！
阮查某囝自chit擺洗狗屎了後to7真少講狗仔經。m7過誠奇怪，彼家伙的人，不論大細，逐家攏透早透晚， 

牽狗仔出來散步，我實在足想欲給A講，狗仔若欲飼，to7愛好好給訓練，m7通四界放屎影響環境衛生，但是逐擺攏互彼隻大隻狗驚到m7敢開嘴。
貓仔嘛仝款，ou-to2-bai2的椅座仔是暗時也A談情說愛的眠床仝款，趕嘛無效，除非你二十四小時顧咧，有時陣一包糞埽擱佇hia，Ato7咬到四散去，等我提一頂安全帽出來，看著彼種情形，真正giong7欲掠狂。寒天的暗時，除了狗也吠，閣有貓仔若像紅嬰仔的哭聲，互人聽著歸身軀攏起雞母皮。
春天暗時也未吵，換吵尾暗仔，發情的貓仔叫到查某囝即馬m7敢閣再講伊欲抱貓仔，因為哭無親像哭，足恐怖to7是！
搬來才半年外的時間，阮to7變作狗仔，貓仔的奴才，A不時to7有可能射出一堆飛彈(狗屎)，抑是毒液(尿)，嘛不時會響起警報聲(半暝吹狗螺、春天叫春)，m7過A的主人逐工攏笑瞇瞇，到底是阮的愛心無夠？抑是A的愛siuN過份？我真正想攏無？親像即馬的工商社會，有的父母攏去上班，教囝兒的代誌推推sak sak互老師，歇睏日干那知影佮囝兒遊山玩水，耍這耍彼，按呢to7 m7著也！


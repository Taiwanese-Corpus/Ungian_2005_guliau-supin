我有三種性格
楊欣
前幾工對你的態度無好，向你說不住。我也不敢相信家己，按怎那會按呢對你。真失禮！
阿爸你真的是一位好老父，這是我發自內心的真心話，阮童軍的同伴，逐個攏按呢認為。我也從來無看未起你，有時陣我以你為榮，真的…。
我並無雙重性格，我若歡喜就表示歡喜，受氣就表現出受氣的態度；講電話siuN大聲，乃是因為siuN歡喜佮siuN激動…。
如果你欲強調講：「我有雙重性格。」若按呢，我欲承認我有三種性格。因為人是有三面的，一面是家己所了解家己的彼一面，有一面是別人所了解的；另外一面，就是連家己嘛m7知影咸無了解的…。
咱所生活的環境、空間，互相無相仝。但是，我想欲向恁講：「我是愛恁的，愛這個家庭的…。」
雖然咱互相有誤會、有心結，但是恁猶原是我上親的親人。我會仝款敬重恁，同時檢討家己的言行。


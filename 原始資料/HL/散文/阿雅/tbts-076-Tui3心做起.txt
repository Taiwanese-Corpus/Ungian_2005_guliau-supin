【心靈e5雞湯】 		
Tui3心做起		阿雅

Ti7這擺總統e5選舉，有choe7 choe7 e5同鄉tui3國外轉去家己e5選舉地，真謹慎投落50外年來真正會tang3選出家己所愛e5總統e5神聖一票，心內hit種感動實在是真oh去表達。結果亦真正實現了咱e5夢。總是，ti7大家歡喜慶祝e5時，我e5心soah感覺真沈重。因為想著久長以來台灣所存在e5問題，m7是一時就會tang3解決e5，阿扁總統ai3面對e5挑戰kap壓力，實在真大。事實ma7是按呢，猶未就任就強beh hou7人thiah食落腹ah，就是有人m7甘願台灣人做總統。俗語講：「人teh作，天teh chhiau」，一切tioh8順天意，khah boe7心geng5睏未去。疼這塊土地e5台灣人，對新總統攏寄夢著無仝款e5作為，將咱e5所在建設hou7 koh khah好。
	總是，這擺轉到ti7台灣看著幾個現象，實在hou7我感覺著，準講有koh khah好e5領導人kap政策，人民e5品題若無改進，國家e5好歹，會受著真大e5影響。
	過去ti7台灣有感覺著路khah狹，人kap車真choe7，時常看著駛車無守交通規則。最近所看著卻是teh行路e5人，m7 nia7無守交通規則，koh慢慢a散步行過大路，實在hou7人看著替in煩惱，m7知tang時會去hou7車撞著。有一對少年e5男女，ti7真鬧熱e5十字路口，手牽手，可能是當teh戀愛中soah目中無紅燈，只有in兩人，就按呢慢慢a ka7行過去。有e5騎ou-tou-bai2 beh過紅燈e5時，看無車來就ka7駛過去。會記得細漢時老師教講：「馬路na2虎口  ，行路ai3小心。」人講咱自細漢就hou7國民黨haN2大漢e5，這點nai2無產生效果？
	這幾年來，台灣m7知nai2產生一種「另類文化」，就是「檳榔西施」。街仔路已經teh狹ah，路e5兩旁攏有排檳榔擔仔，內面坐著穿真少e5少年查某囡仔。聽講穿na2少，生理na2好，因為有一寡阿叔、阿伯仔，有興趣看，所以致使這種生理加疫(ka-iah8)。心內亦真m7甘十幾歲仔e5查某囡仔用家己身軀e5本錢teh than3錢。檳榔擔後面koh匿著保鏢，驚in受欺負，實在真辛苦。In因為這種錢khah好than3，所以甘願按呢。Chia e5阿叔、阿伯敢無想看mai7，「檳榔西施」e5年紀可能kap恁tau e5查某囝年紀差不多，雖罔in e5價值觀有歪chhoah，總是若無恁鬥鬧熱，這種生理boe7親像野草生湠choe7 choe7。
	以上所看e5現象，一方面是目中無法紀，一個是用著色情teh than3錢，hou7社會變成一個無健康e5情景。咱e5後一代已經開始teh影響咱日後台灣e5方向，相信大家攏無愛看著咱所疼e5故鄉按呢沉淪落去。
	凡事攏ai3 tui3心做起，人若純正，所做e5就會hou7社會和諧快樂。反倒轉，心若歪chhoah，所做e5攏是奸巧、貪利，道德觀念墮落，整個社會充滿邪惡、暴力kap不安e5氣氛。每一個人若有心，beh做以前，先退一步想，按呢做對咱e5社會敢有利益？逐人若攏會tang3退一步，對社會就是進一大步。咱所做e5，攏影響著咱所疼e5所在。
	今仔日，咱已經是當家做主人ah，咱ai3有做一個正正當當，帶hou7社會和睦快樂e5決心kap責任感，將咱e5台灣起造hou7 khah健康、清氣e5一個美麗島。

台灣股市e5亂象  		阿雅

前幾日，加拿大e5股市「崩盤」，大落八百外點。心想，chia e5投資者m7知會ka7政府罵kah臭頭無？但是in所表現e5實在kap台灣e5情形差真choe7。一般人攏知，股價teh落，伊有包含國際性、調整性e5種種關係，致到發生e5。In chia e5媒體、股票族na2親像比台灣e5 khah有水準，be7順勢罵政府護盤不力、人民對政府無信心等等無知識e5話。
台灣e5股市就親像一個大kiau2場，人民有一個錯誤e5觀念，入場穩than3 e5心理，就借錢貸款來sng2股票，致到股票一落，就有頂面所講e5無信心e5情形發生，na2驚惶就na2起狂(che就是台灣媒體所造成e5)，一koa2散戶就怨天怨地怨政府，che就是台灣股市久長以來所產生e5病態，大起大落，政府不適當e5入場干預，致到今仔日已經重病無藥醫。為著錢，翁仔某冤家相拍、跳樓自殺、盜用公款、地下錢莊迫siau3等等悲劇一直teh發生，koh tu2著au3媒體e5使弄，m7知台灣這波e5動亂ai3到tang時chiah會平靜leh？
看著故鄉病kah chiah重，心內實在真m7甘，只有求上帝看顧這塊土地，亦hou7政府有智慧，來處理、清掃久久以來所累積e5 la-sam5，hou7故鄉成作一個健康、健全e5台灣國。  



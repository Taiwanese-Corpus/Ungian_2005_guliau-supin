來去湖本村看八色鳥
何溪元
Ti7 雲林縣林內鄉，也就是雲林縣e5 東北角，有1位風景優美、清山綠水koh 真正寧靜e5 湖本村。這個本來無名e5 庄kha，這幾年因為出現國際性保護e5 鳥a2，也就是八色鳥ti7 hia hioh-khun3，soah 就an2-ne 出名--起-來。
Ti7 tak8年春天e5 尾--a2，熱--人e5 頭--a2，ti7 4~5月a2 e5 時chun7，有1-tin7 ui3 東南亞婆羅洲來e5 鳥a2，一定會來chia 報到，in ti7 湖本村內面山--nih 濃密e5 森林中nng3 來nng3 去，koh 用i 優美e5 歌聲來chhoe7 i e5 愛伴，ti7 hia 定居--落-來，ti7 hia 交配、生卵、puh kiaN2，到9--月10--月chiah 飛tng2 去in e5 故鄉。
八色鳥是這種鳥a2 e5 學名，在地人long2 ka7 號做「khioh-ha7」，因為in chiok 愛ti7 竹欉下kha khioh 食細隻蟲kap tou7-kun2-a2，人講「最為深處見鳥影」。八色鳥真驚hou7 人看--著，平常時a2 long2 hioh ti7 樹a2 葉後壁，普通人beh 看--著無簡單，就是in 湖本村ma7 也有人m7-bat 看過八色鳥，所以，你若頭1-pai2 看著這種鳥a2，一定會hou7 這種鳥a2 e5 神采來動心--e5。
八色鳥多彩多姿e5 外表，hou7 你看--著會真欣羨，i 身軀邊有18公分長，身軀邊頂面色彩對比e5 組合，烏色e5 目khou 頂有1-sun5 真豔麗黃色e5 眉線，翠綠e5 翅鼓頂頭，koh kham3 藍色閃sih e5 光，ti7 i 黃色e5 腹tou2 有1-chhop 紅色e5 毛，i teh 行teh 飛e5 時，你會真明顯看著i 烏色e5 背影頂面，koh 有chhop 1-koa2 白色e5 斑點。
八色鳥是台灣『夏候鳥』e5 1種，上愛ti7 ke7 海拔密密e5 森林區活動，因為i 色彩chiaN5 sui2，phah 獵e5 人上愛，tak8 年都hou7 人phah be7 chio2 隻去。根據保育人士調查，湖本村附近停留e5 八色鳥，差不多有20外對，湖本村是in ti7 lan2 台灣停留上che7 e5 所在，但是lan2 long2 知iaN2，這幾年來，ke7 海拔e5 森林大部份long2 因為過度開發，受著人為破壞kap 干擾。
八色鳥e5 生存真無簡單，這種鳥a2 koh hou7 國際鳥盟列做全球性保護e5 珍貴鳥a2 類，根據調查，目前全世界kan-taN chhun 差不多2千外隻nia5。
Ti7 台灣發現e5 八色鳥(聽講曾文水庫附近ma7 有發現)，ti7 全世界佔真重要e5 份量。湖本村這個所在實在真sui2，連八色鳥都會留戀，che 真正是適合in 生存e5 天堂，所以in tak8年飛--tng2-去，long2 會koh 飛--來。
但是chiah-ni7 好e5 所在，tng 面對開發e5 威脅。有1-koa2 財團，想beh ka7 這粒山買--起-來，來開採陸砂，地主為著錢，ma7 long2 同意beh 賣hou7--in，真ka-chai3 in e5 村長尹伶瑛極力反對，koh 透過愛鳥協會發動tak8-e5 來阻擋，這個八色鳥愛戀e5 故鄉前途an2-choaN2，chiaN5 實真phaiN2 按算。面對這款運命，hou7 人感慨--e5，是未來lan2 e5 kiaN2 孫，是m7 是koh 有這個福氣，會tang3 kap 八色鳥ti7 這te3 土地頂koan5 相tu2--leh？
你有想beh 去湖本村欣賞chiah-ni7 sui2 e5 八色鳥--無？你若beh 去，交通路線是ui3 斗六行台三線，往竹山e5 方向到石榴，oat 正手peng5 走雲林28線公路，就會到湖本村，in 村民有組1-koa2 義工隊，會tang3 ka7 你介紹湖本村e5 sui2，順續食in 社區媽媽煮e5 風味菜ma7 是be7-bai2。

【作者是雲林台語師資班學員】

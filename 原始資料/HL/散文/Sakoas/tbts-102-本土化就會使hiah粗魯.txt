『本土化』就會使hiah粗魯?  		Sakoas

6月27~30，ti7台北臭頭a2埔『國家戲劇院』，明華園歌a2戲團連續4工演出《鴨母王》這齣戲。
這齣戲「引用300年前台灣傳奇人物朱一貴為創作元素，宏觀地跨越族群與種族，描寫一段浪漫愛情故事」(2002.06.27台灣日報22版); 民生報e5報導講，這齣戲內底，朱一貴分別愛著Hak -ngin3(客家人) ham外省查某(官老爺e5查某kiaN2)，用che來『象徵』台灣e5族群融合。
明華園一直是台灣社會認定e5『本土化』代表，真受社會大眾歡迎，媒體ma7定定報導in e5公演。 Ti7 tng-teh ui3頭走chhoe7歷史ham文化主體e5這陣，in有chiaN5重要e5社會責任。M7-koh這齣戲劇本實在寫kah siuN ham3，m7-taN7無借機會hou7咱利用歷史e5教示，來chhiau5-chhek咱e5出路，顛倒koh真粗魯teh扭曲歷史e5事實。
朱一貴『造反』，是『官激(kek)民反』。 根據統計，1683~1729年，台灣人納hou7官府e5田租，普遍比中國各地加3倍。Hit-陣會為著生存，偷渡來台灣--e5，大部份是羅漢腳-a2，in ti7中國活be7落--去，chiah tioh8來chia走chhoe7生路。若m7是hou7官府逼kah走無路，「人掠，厝拆，雞a2鴨a2掠kah無半隻」， na2會甘願冒『thai5頭』e5危險造反--leh? 明華園soah用真輕鬆e5態度講: 「朱一貴這個角色人物也許是想要抓住機會，找到新方向，不過他忽略了人性畢竟還是有貪念存在，他夢想世界大同人人平等，但並非每個人都如他一樣天真，所以他也會有無能為力的感嘆，這又跟現代台灣人的心境頗為類似 」(台灣日報)
清國ui3統治台灣開始，就海禁78年(1683~1760)，hong5允准來台灣--e5，ma7 be7-tang3 chhoa7家屬來，官kap兵ma7仝款，in e5家屬ai3留ti7原籍做人質，避免in ti7台灣『獨立』。到1776年，官員chiah會tang3 chhoa7家屬來，平民一直到1875年chiah開放。朱一貴造反是1722年e5代誌，伊beh na2 tu2會著官老爺e5查某kiaN2?
Hit-陣有『渡台限制』，ma7禁止chhoa7查某人來台灣，會離開故鄉來chia--e5，chiaN5 che7是無某無猴，有路無厝e5羅漢腳-a2，koh tioh8冒險渡過烏水溝，『6死3留1回頭』。免看統計數字，小khoa2有台灣史概念--e5攏知影，hit陣連Ho7-lo2查某都真罕見--a，朱一貴beh to2 chhoe7 Hak-ngin3查某? 若講tu2著平埔查某ma7 khah be7 hau-siau5 !
1722年朱一貴造反，潮州Ho7-lo2人杜君英招Hak-ngin3來相挺，尾--a2內鬥，杜君英走去羅漢門bih。  清國調去拍朱一貴--e5，是『台南4社平埔番』。消滅朱一貴了後，續--落就去拍羅漢門，杜君英顛倒chhoa7 Hak-ngin3軍隊去拍六堆客庄。
朱一貴事件是『官激民反』，kap『族群衝突』有啥代誌? 台灣在地各族群，ti7這te3土地頂koan5， 為著生存造成e5衝突，是自然ma7是無法度避免--e5。顛倒是，hia-e5無仝e5外來統治者，攏利用che來分化被統治e5台灣各族群。『以台制台』，加深各族群互相e5怨chheh，鞏固in統治者e5地位，che chiah是朱一貴事件hou7咱e5教示!
對照歷史，《鴨母王》這齣戲e5劇本，實在是ka7歷史扭曲kah siuN嚴重。咱當然ma7會tang3 khah輕鬆--leh，ka7這齣戲看作是『創作』抑是『故事』，m7-koh be7-使刁工用主觀來解說kap引用歷史，koh khah be7-使烏白用『族群融合』e5口號，ka7『體制壓迫』e5事實，koh扭曲tui3『族群情結』去!
明華園e5孫翠鳳講:『我感覺台灣人長期以來一直有種被殖民和找不到定位的無奈......』(台灣日報)，若是按呢，敢m7是tioh8 koh khah斟酌來面對歷史?

(作者是TGB學生台灣語文促進會成員)


.

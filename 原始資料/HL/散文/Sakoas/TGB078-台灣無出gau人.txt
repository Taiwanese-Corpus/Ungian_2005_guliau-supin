台灣無出Gau5人
Sakoas
Hit工天氣be7 bai2, 走去石門chhoe7許--e5. 許--e5 in tau門chhui3, 門口聯大大字:「台灣無出鰲人, 封蟑螂做大王」, 2扇門枋ma7貼「官商勾結」kap「民生困苦」, 紅紙烏字, 顯目kah hou7人無法tou7 boai3 ka7注意.

許--e5少年時拚有夠, chit-ma2 khah免為tioh8生活teh走chong5, 若無特別e5 tai7-chi3, e-pou時a2若來到老梅深山林內in舊厝chia, long2 e7-tang3 chhoe7 tioh8 i, i ti7 chia種菜做gi7-niu7, 生活清幽清幽.

聽講goa2 beh去, 許--e5 koh專工招i e5朋友楊--e5來, goan2 tau3-tin7 ti7 in厝頭前e5大埕pho3-tau7.

許--e5去過歐洲kui2 na7 choa7, 連ti7東歐hit koa2台灣人普遍認為khah落伍e5國家, 公共建設, 交通運輸kap觀光資訊long2真考慮tioh8使用者e5方便; toa3 e5旅社房間ma7 kap台灣無kang5, 有灶kha客廳, hou7人真su3-si7 ma7真方便; ti7 hiah-e5國家旅行, i ma7感受tioh8人對人信任ham7尊重. 聽kah goa2 koh欣羨koh怨嘆.

話頭chit8-e7開, 對民進黨hoann7權了後bu2 kah a-sa2-put-loh, 許--e5滿腹不滿; 對運動團體chit-ma2 e5樣相, kang7款真怨chhe3, 過去i bat熱情支持, chit-ma2 soah怨嘆ka-ti7以早siunn gong7 teh hong5騙hong5利用, i m7敢望台灣e5未來.

過去e5熱心支持kam2正經long2白了--e5? Hit段過程kam2完全ai3 ka7否定? Chheh心失望--e5, 有人e7選擇離開, 無才調走--e5 leh? Ai3無奈接受運命? 拚命chinn起lih做優勢者? Tiam7-tiam7看chit e5社會離lan2 e5 ng3望ju2來ju2 hng7? Iah是e7-sai2 無beh an2-ne to7屈服?

許--e5怨嘆台灣無gau5人, 怨嘆gau5人iau2無beh tin2動. Goa2 m7知beh an2-choann2安tah i e5情緒, m7-koh goa2 teh想, 運動是社會ka3力e5過程, 進kap退m7是靠某mih人e5主觀決定, 有效無效ma7 m7是用現實e5成敗來評價--e5. Lan2無法tou7用主觀來改變現實條件kap時機e5限制, m7-koh lan2 e7-tang3 ti7 chiah-e5限制內底, 累積出未來e5 khui3力.

Goa2 ma7 m7知an2-choann2做chiah正經e7成功, m7-koh goa2知iann2有chit8-koa2朋友, in心肝底猶原無放棄過去e5理念kap原則, tiam7-tiam7 teh等待, ma7有chit8-koa2朋友用ka-ti7 e5 khui3力, ti7 ka-ti7 e5所在, teh累積無kang5 e5可能.

2006.02.24.

母語是祖國台灣安心e5文化母胎                     陳柏壽

         普法戰爭e5結果，德國kap法國交界e5 Alsace省受德國佔領，佔領軍命令學校不准用法語上課。有一篇小說叫作『最後一節課』，描寫一位莊腳學校e5老先生上最後法文課e5情景：上課教到最後e5時陣，伊ka7全部e5學生kap莊民講：『咱e5國家雖然去hou7別人侵佔--去，但是咱若無be7記得咱e5母語，咱e5國家就be7滅亡！』然後伊ti7烏板頂寫真大字：『法國萬歲！』叫學生永遠會記得這句話。
        歐洲文明最大e5體現，在ti7今a2日歐洲聯盟e5語言政策。歐洲人經過幾千年語言文化e5對立kap衝突，今a2日in學習著語言文化e5互相尊重kap通融e5重要性。無仝e5語言文化，親像散ti7歐洲大陸各地盛開e5美麗花蕊，處處表現出歐洲人e5風格、氣質、開放、kap寬容。
        咱e5祖國台灣一直到最近才小khoa2有這種現代思想e5清風，tu2 beh開始實施國中母語教育。但是『國語沙文主義者』就來風雨交纏，發出威脅，利用社會教育真重要e5媒體，來混亂、誤導、歪曲母語教育e5意義。最近聯合晚報刊出『學生噩夢：閩南語不標準學生罰站』，用無事實無證據e5文字，來陷告母語教育e5老師；中國時報更用社論『莫讓教科書繼續傷害母語』：講kan-na注音符號才會tang3注正確e5台語；講台語無字典；講台語各地腔口混亂無法度統一；講台語有音無字；講這種『強迫式教學與羅馬拼音』hou7學生『開始痛恨起閩南語來了！』。
        Che攏是顯明chia-e5報社e5無知、偏見、m7-bat事實，kap講白賊話e5本質。In kan-na有一個目的，就是破壞台灣各族群語言文化e5生長kap教育，破壞台灣各族群e5和諧，hou7台灣e5各族群be7 tang3 ti7溫暖koh安全e5『文化語言e5母胎』e5環境內面，平安生活。
        文化kap語言是社會安心e5母胎。半世紀國民黨e5『強制中國化』e5教育，hou7台灣人e5心肝be7 tang3有安心e5文化母胎，人生觀kap價值觀，使用e5語言無法度khap著人民內心e5靈魂，人人浮ti7表面，顯出社會暴力kap動亂e5現象。Tui3世界近代史咱會tang3看出一項事實：無堅持語言文化母胎e5所在，就是落伍be7進步e5所在：印度、菲律賓是上好e5例；反倒轉講ma7是仝款，有母語文化e5國家，不管經濟條件按怎變遷，也猶原是真hou7人看重koh重視e5所在：英國、日本、法國就是上好e5例。
       我轉來長榮大學教冊以來，上課儘量使用母語，特別注意著真che7台語kap客語族群e5學生，若無法度用北京話正確表達in e5意思e5時，改用in家己e5母語來講，一聲就清清楚楚，一針見血，be7 ko5-ko5-tiN5。可見in每一人e5母語猶是藏ti7 in靈魂上深沈e5所在，in母語e5細胞猶活跳跳，in猶有真che7人會tang3用母語思考，亦有用母語表達思想e5能力。
        台灣是美麗島，島上開滿美麗花蕊，就是上帝創造e5各種美麗e5語言，喜、怒、哀、樂咱攏應該自然用母語來表達，按呢人人e5心肝就會結連這塊土地，堅守美麗島，kap美麗島共生守。咱國家教育素質無好，母語教育e5欠缺是上大e5原因。
         母語教育無特效藥，無法度khau短路。是一條真長、真phaiN2行e5路。這條路就是：忍耐、疼心、包容、培養、扶持、期待。橫霸e5台灣社會公共媒體，靠著市場原理強--e5 theh8去食e5勢頭，先講先嬴，完全無教育真理e5理念、寬容kap遠景。In kan-na希望台灣日日變bai2，看衰台灣，kan-na希望咱e5祖國台灣，chhoe7無hou7人民安心e5文化母胎。咱tioh8看破in惡毒e5面具。

（作者是台南長榮大學宗教哲學研究所召集人。）


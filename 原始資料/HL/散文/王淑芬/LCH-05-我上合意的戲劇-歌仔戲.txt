我上合意的戲劇──歌仔戲

王淑芬

歌仔戲是咱台灣土生土長的傳統戲劇，雖然伊主要的唱調──七字仔，是對大陸傳落來的，毋過，即百外年來，伊佇土腳兜簸_去到舞臺頂、電視台；伊的演員對一、二個人，增加到成十人，甚至幾百人；伊對簡單的對唱，發展到精緻的大戲──這攏是佇台灣一步一步進展出來的。

伊融合了典雅的南管、鬧熱的北管，猶閣有平劇的身段、客家的歌謠，甚至講黃梅調、流行歌仔，若是感覺好聽的、合用的，著給吸收入來。閣再講，伊的本身有四句押韻的唱調，趣味又閣生活性的口白，毋免靠字幕，著會當聽到清清楚楚，所以有誠濟人攏真愛看歌仔戲。

伊是一門參雜民間文學（台語文）、音樂（文武場、唱念）、舞蹈（腳步手路）、美術（布景、畫妝）、手工藝（服裝、道具）等等的綜合藝術，真值得咱去參加、推廣。

佇早前，只有父母無什勢，才會送囝去做戲，A的生活困苦，無法度讀冊、捌字，所以互人看無目地。啊若即馬著無仝款囉，藝術漸漸受著現代人的重視，只要你一藝在身，人就會尊稱你一聲民族藝師，逐前逐後，毋是欲佮你握手、合照，就是欲 chhoe7 你簽名、獻花。

佇七月初，我去參加國立台灣戲曲專科學校所舉辦的中小學教師歌仔戲研習營，這是我頭一擺參加關係歌仔戲的研習。即擺的研習，雖然只干單是短短的十工，毋過互我真歡喜，歡喜講會當佮歌仔戲界的前輩面對面，聆聽A親身的體驗，領教A高超的工夫。

佮阮上課的老師有教授、導演、編劇、樂師、演員……等，親像洪惟仁、林茂賢、陳德利、石文戶、陳昇琳、柯銘峰、丁一保、廖瓊枝、林紀子、張文彬、巫明霞、葉青、王金櫻、呂雪鳳、趙美齡者個前輩，A對傳承歌仔戲的熱誠佮奉獻，實在使人真感心。因為有A的用心推廣，才會當將歌仔戲精緻化，推上國家的舞臺，甚至伸向國外，佇國際上佔一席之地（被稱做台灣歌劇），宣揚咱本土的藝術佮文化。

台灣戲專佇台北市內湖區，早前叫做國立復興劇校，對五年前開始設歌仔戲科，招收國中一年的學生，到到今年已經參加過幾落擺的表演啊，最近即擺的作品是四月份的「八仙屠龍記」。今年七月，伊佮國光藝校合併，改制做戲曲專科學校，開始招收國校仔五年到專科二年的學生，欲提供連續十年的完整的戲劇教育。

即間學校的家長內底有醫生，嘛有老師、大頭家，A真放心將囡仔送來者 (chia) 學歌仔戲，因為佇者的囡仔毋但會當受著一般的教育，嘛會當學著十八般的武藝（有拳頭、刀鎗，葵扇、手巾仔，嘛有鑼鼓、管絃……等，互囡仔的身體閣較勇健，學著的技藝閣較濟項，這攏總毋免交學費喔！而且學歌仔戲的囡仔未變歹，因為戲內教的是忠、孝、節、義，佮遐個教歹囡仔大細的商業電影無仝款！

我希望我會當參加即個盛會，真可惜我已經甚老啊！未赴學啊！毋過我會使做一個忠實的觀眾佮放送台，食好給大家鬥相報，這嘛是一個重要的工課！敢毋是咧？

希望大家攏會當加欣賞即種有水準、有內涵的精緻歌仔戲（比如講：河洛歌子戲團所編的「天鵝宴」、「E豬狀元」、「秋風辭」，佮薪傳歌仔戲團所改編的「黑姑娘」），莫 (mai)3 看「囡仔忤逆父母」「學生創治老師」「鱸鰻打警察」、「查甫囡仔奅 (phaN7) 七仔」，彼種激悾激戇、不搭不拭的吵鬧戲！

本底我一向給研究的重點囥佇台語文，參加即擺的研習營了後，才發覺著：干單講解台語文的聲韻、結構、規則佮變調，者個硬硞硞的知識，一定會互人感覺苦澀無味，給想欲學台語文的人驚走了了。咱若是給精緻歌仔戲濫落來做教材，一定會互人感覺：台語文原來是即爾啊豐富，即爾啊趣味，即爾啊高雅、有內涵。若按呢，咱的母語真緊著會當推廣出去，傳揚起來！

　
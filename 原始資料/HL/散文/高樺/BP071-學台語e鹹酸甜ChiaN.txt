學台語e5 鹹酸苦chiaN2
高樺
Ti7 85年11月24 hit 工，我 tu2 著1位貴人──梁炯輝老師，i 是我e5 啟蒙老師，也是i 改變我e5 人生觀。
Hit 工我chhoa7 我e5 後生去士林「民間書」上「親子讀經班」e5 課，ti7 梁老師e5 課程內底，我學著台語e5 讀、講、寫、吟唱：讀漢文，講台語聲韻變化e5 sui2 kap 寫羅馬字，iau2 koh 有吟唐詩，自an2-ni 我行入真真正正e5 台語世界。我怎會an2-ni 講--leh？因為我發現會hiau2 講a母e5 話iau2 無夠，kan-taN 會hiau2 聽kap 講，若是be7-hiau2 寫kap 讀，就無法tou7 ka7 阿母e5 話變做文字，所以會sai2 得講kan-taN bat 1半nia7-tiaN7 是無夠--e5。
我ti7 「閩南語讀寫師資培訓班」認真讀3月日，學會hiau2白話字e5 聲、韻、調kap 讀三字經、唐詩30首，考試過關theh8 著第1 名，無形中hou7 我產生1 種使命感出--來，看lan2 e5 社會，會hiau2 講台語e5 少年家是愈來愈chio2，所以soah 有1 種責任tioh8-ai3 擔e5 pan7 勢，我就開始行入「台語讀經班」義務教學e5 頭1步。
「教了chiah 知iaN2 無夠力」，ti7 教學e5 課程中，愈來愈發覺「台語」這門學問實在是萬底深坑，我只不過bat 1 teng5 皮a2 nia7-tiaN7，所以拜託梁老師繼續開中級班；主意是我出--e5，tioh8-ai3 出力替老師招學生，開gin2-a2 班，開師資培訓班，老師若來台北教，我就去學，an2-ni 我chiah 有機會繼續讀。
無joa7 久，洪瑞珍老師開「台語童謠班」，我也chhoa7 goan2 kiaN2 去報名，ti7 這4~5年中間koh 參加黃冠人老師e5「Ho7-Lo2 漢音」師資培訓，行南往北參加「台灣文學營」、「台語文學營」，蔡有信老師e5 「台語美聲班」，林正三老師e5 「聲韻學研究班」，許漢卿老師e5 「漢詩吟唱班」；上幸運--e5，是chit-ma2 tng7 著蕭平治老師。
有家長m7 知ui3 toh位聽著風聲，就請我去教in kiaN2 e5 班，我利用『晨光時間』教in 讀經，1禮拜3個chai2 起，教3個班，也有2 間國中e5 「閩南語社團」聘我去指導。上kai3 困擾--e5 是88年到89年e5 時chun7，行天宮文教基金會辦e5「閩南語班」請我去教，tak8 禮拜上課e5 教材long2 是ka-ti7 編--e5，內容我是用1-choa7 漢字，1-choa7 羅馬字phah--出-來，想be7 到beh ti7 電腦頂phah 羅馬字，實在有夠費氣，上頭a2 我kan-taN phah 第1聲kap 第4聲nia7-tiaN7，ah 鼻音e5 細字「n」phah 出來是khng3 ti7 正peng5 下kha， 就phah khah 細字，親像「khoan 」an2-ni，等印--出-來了後，chiah 用刀a2 tau3-kha 手，也就是第2、3、5、7、8 聲e5 調號是用手畫--起-lih，hit 字細字「n」chiah giah8 刀a2 ka7 i 割--落-來，徙起lih 頂頭黏--起-來，看著我原稿e5 人long2 感覺chiaN5 奇怪，nah 會1張紙ou2 kah 全全孔？
尾--a2，無意中去chhoe7 著電腦系統e5 「插入」內底e5 「符號」欄有羅馬字e5 調號，歡喜1下，就ka7 khioh 做1組，親像 a2 a3 a a5 a7 e2 e3 e5 e7 ....an2-ni（iah m7-koh 無第8聲），比論講beh phah「tai5」這字，我tai7 先phah「ti」，chiah koh liah8 hit 字「a5 」落來khng3 ti7 中央，an2-ni 就有法tou7 tau3 1字真正e5 白話字，會hiau2 an2-ni phah 字，我就chiaN5 歡喜，想講an2-ni 就會sai2 得ka7 a母e5 故事寫--出-來-a，隨時theh8 1台錄音機去ka7 a母錄音，然後1字1音ka7 記 --落-來，這個 khang-khoe3 tai7 起先做kah chiaN5 歡喜chiaN5 趣味，時間1下久，當然起厭sian7，chit-ma2 已經phah beh 6~7萬字，實在有夠thiam2，就an2-ni 擋tiau5--leh，無想beh koh phah，ka-chai3 蕭老師教goan2「台文輸入法」，hou7 goan2會tang3 ti7 電腦頂koan5 直接phah 白話字iah 是漢字，看老師用kah hiah-ni7 liu2-liah8，可惜我iau2 be7-hiau2 上網liah8 軟體，有tam7-poh8-a2 失望。
Tng2 到厝--nih 隨時hoan 咐第2 cha-bou2-kiaN2 tau3-saN-kang7，8月13 hit 暗，i 就kap 小弟2 人na2 liah8  HOTSYS(r) e5 台文輸入法，na2 ti7『聊天室』kap 同學開講，我是thiam2 kah 目chiu sa-bui sa-bui 先去khun3，半暝cheng-sin5 看房間光iaN7-iaN7，kioh-si7 天光--a，peh 起床看時間chiah 3點半，2個gin2-a2 iau2 koh teh sng2 電腦，in 講上網站liah8 軟體liah8 到2 點外，hou7 我chiok m7 甘，m7 知beh ka7 in 感謝iah 是ka7 in 罵。
Chit-ma2 總--是ka7 HOTSYS(r) liah8--入-來-louh，koh 來--e5 就是趕緊學會hiau2 使用，thang ka7 a母hit篇故事完成，ma7 chiah be7 辜負蕭老師教--我e5 苦心，蕭老師！感謝--你！

【作者高樺是賴許柔文教基金會Ho7-Lo2 台文研習班學員】

台語新選組
Chit-pai2母語研習e5感想
大湖國小包安貴老師
頂禮拜老師講beh 叫gun2 chit 禮拜tioh8 交一篇「 台語作文」，tioh8 ai3 寫500至1000字，che 真是一個大工程，kan-taN 讀都讀be7 好勢，koh beh 叫gun2 寫，是beh an2-choaN2 寫--ne？Kan-taN 想就寒心，真正hou7 人煩惱，煩惱kah 食be7 落飯，睏be7 落眠。
當初時，來參加這個研習，主要e5 原因是：第一、因為平常時a2 就有teh 講台灣話、若beh 學寫應該be7 siuN 食力chiah tioh8;第二、ka-ti7 是台灣人，對ka-ti7 e5 母語Hol3o話，並m7 是講kah chiaN5 滑liu，有chiaN5 che7 話long2 講be7 lian3 轉，常常出chhe5,實在ian3 氣；第三、我對台灣e5 研究，chiaN5 有趣味，希望參加這個研習，會得著khah che7 e5 知識，看以後會曉用「Hol3o台文」來寫文章--無！
每禮拜三gun2 三個同事就相招來田中國小上課研究台語，雖然是短短三、兩點鐘，卻hou7 gun2 感覺足thiam2--e5,台語e5 聲韻實在比ㄅㄆㄇㄈ phaiN2 學che7--lo！M7-koh gun2 並無因為phaiN2 學來pan-toaN7，gun2 ka7 ka-ti7 鼓勵講：台語是lan2 e5 母語，一定ai3 學hou7 會曉講、會曉寫，chiah 對得起lan2 e5 祖先；gun2 ma7 感覺著Hol3o話確實真重要，應該tioh8 teng3 根ti7 國民教育中，an2-ne lan2 e5 Hol3o 文化chiah 有法tou7 保存--落去。
參加這個研習，我m7 敢講有得著joa7 che7 物件，m7-koh 我相信，人ti7 世間，只要一日活--le，學問tioh8 ai3 一日做--落去，m7 管是siaN2 tai7-chi3,只要lan2 有teh 做，long2 be7 嫌慢，人m7 是常常an2-ne 講：「開始是成功e5 一半」？
這個研習，真真正正學著真che7 tai7-chi3,收成chiaN5 che7,雖然已經接近尾lau5--a，gun2 並無放鬆，iau2 是kang7 款認真聽課，望beh 學koh khah che7 kap 母語有關係e5 知識，gun2 ma7 ng3 望以後會tang3 ti7 教育學生e5 過程中，有法tou7 將lan2 e5 Hol3o文化保存發揚--落去，lan2 tak8-e5 做夥phah 拚，為著lan2 e5 Holo文化來加油！





古早故鄉的鹽埕埔
張道修
“聽人佇講高雄好，欲好第一是愛河，
咱若約好去CD，噯喲！我的阿君仔好不好”
這是四十年代高雄流行的“高雄民謠”，到民國五十年左右有人改寫詞，叫做“萬枝調”，風行全國大街小巷，人人to7愛唱愛聽：
“鹽埕區長郭萬枝，人人叫伊郭先生，
做人慷慨加有義，噯喲！欲交朋友著chhoe7伊”
歌詞較長，可惜容易使人感覺有「黃色」的雙關詞，所以紹介第一段就好啊。
秋月掛天明如燈，涼風遍地神氣清。
這陣鄉親坐滿埕，聽著鬧熱聲，節目真豐富，無輸入歌廳；
盈暗暗會意義重，感謝列位鬥幫忙，
敬老尊賢頭一層，愛心互咱鹽埕人。
物件排齊備，大家免細膩，提提起來食，即知好氣味；
桌頂物件看現現，若欲給食毋通癮，
這款場面真罕見，互恁富貴萬萬年。
酥餅瓜子佮水果，也有點心雪花糕，
真心恭祝日日好，福祿壽全傳家和。
嘛有：冰糖木耳焄(kun5)蓮子，這味甜湯上開脾，
希望食了會恰意，身體健康食百二。
今也日阮一行數十名，來到高雄的鹽埕，毋是欲演歌仔戲，嘛毋是欲搬電影，是欲佮鹽埕埔敬愛的序大，做伙來懷念過去的鹹酸苦chiaN2；順續來互少年的了解老一輩的打拚，希望毋通未記得咱攏是蕃藷仔囝。
我歲頭食到五十外，也無細嘛無大，算起來棺柴也nng3一半；感覺世事的變化，緊到毋知欲按怎？你給看街頭巷尾花sa3 sa3,看著頭殼遂一粒二粒大。
曷那講著「高雄」古早叫「打狗」，彼是「馬卡道」平埔族的話，講號做「TAUKAU?就是「刺竹」的意思；這個民族是條直、老實、忠厚閣古意，二、三千年來攏滯佇遮，過著平安自在的日子。是啦！話若欲講透枝，目屎是poe2未離；明朝的時，西元1563年，海賊林道乾，上(chiuN7)陸大殺害，平埔族原住民才逃走去阿猴林，後來講做「阿猴」，也就是這陣的「屏東」。
三、四百年前漢人大量移入，平埔族的文化就hou7漢文化同化消失去，到現此時，多數的台灣人攏有平埔族的血統，所以俗語講：「平埔媽，唐山公」。漢人未大量移入以前，平埔族原住民就在鹽埕引海水煮鹽；漢人來了後，大約二、三百年前鹽埕埔，就開發做「打狗鹽埕」。後來閣新開墾「瀨南鹽埕」，一大片攏是鹽田，就形成了鹽埕埔佮鹽埕庄的部落；當時每一工欲光的時，就會看著一陣一陣的白鴒鷥飛來鹽田討食兼CD，hou7鹽田變成一片活凌凌，真L的光景，所以就hou7人評比做打狗八景之一的「鹽埕曉鷺」。
1894年中日甲午戰爭，清朝戰輸日本，1895年馬關條約，日本占台後，在1899年決定欲佇高雄建立「南進指揮中心」，ui3 1907年開始分三期，將「打狗港」建設做深水大港，到1914年鹽田就攏填平做新街市，了後閣變做市政、商業中心。
1920年日本感覺「打狗」無好聽，而且漢字「高雄」日語發音「TAKAUO?，就改做高雄，1924年高雄郡改做高雄市，1939年市役所徙來鹽埕，就是舊的市政府，1945年台灣光復成為省轄市，1946年這個所在定名做「鹽埕區」，1979年高雄升格為院轄市。
我講到早鹽埕真鬧熱，欲買綢緞、港貨、走水仔佇堀江街，欲拍手指買金仔去新樂街，嘛會當去五層樓佮大新買百貨，透早食杏仁茶配油食粿，也有碗粿、芋粿、油蔥粿，虱目魚糜，土魠魚羹，若想欲食奇巧，也有蚵仔煎佮米粉炒，炸(chiN3)粿佮箍仔塊(khou-a2-te)，筒仔米糕，炒麵，拉仔麵，炒花枝佮黑輪炸；攏是佇「頂港有名聲，下港有出名」的大溝頂點心街。咱嘛會使去公園買五金，去七賢路酒吧街看「阿啄仔」拋車轔。當時鹽埕埔的鬧熱，hou7你逐工看著目睭攏金金金。
俗語講：「老人毋講古，少年的就毋捌寶」，今也日無論先來後到，咱攏是滯佇這個寶島。愛鄉土愛文化，毋通未記得咱的先祖，A流血、流汗，勤儉閣打拚。鄉親啊！咱的鄉土需要你的知識佮經驗，上重要的愛會記得將你的父母話，傳hou7你的後世，來推動母語文化的運動，才未媽孫仔講話，像「鴨仔聽雷」攏聽無。
咱的父母話，是好聽、文雅、押韻讀句閣心適，絕對毋是粗俗、粗魯無水準；真濟鄉土俗語古早話，是為人處事的道理，有意義閣好記。所以，鄉親序大愛會記，傳hou7少年是咱的責任，才未「三日無餾爬上樹」「三代無講，母語就滅亡」。
小弟才疏學淺，特別選幾首四句聯勸世歌，來證明古早人留hou7咱的智慧，攏是咱寶貴的本錢，希望逐家做伙打拚，hou7台灣文化早一日出頭天。
做人有孝為根本，毋通無父佮無君，
不孝世間人議論，做好會出好囝孫。

人佇世間無偌久，一生毋通做莽夫，
勸恁有孝千萬句，未曉有孝豬狗牛。

人講萬善孝為首，家庭圓滿才自由，
世間未當滯永久，若做過失著愛收。

步步貪心專想長，一生刻薄兼凍霜，
好歹名聲傳遠遠，眾人的嘴難得掩。

好額真珠佮鑽石，散赤破被破草蓆，
好歹攏是暫時借，歸了西天用未著。

守己安份心頭開，清心過日福相隨，
若是心內有掛累，天天食肉嘛未肥。

註：本文是十月廿日關懷獨居老人的演講詞，由千佛山中華佛弟子協會、白雲廣播AM593志工張道修撰稿


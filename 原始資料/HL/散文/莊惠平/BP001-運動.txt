運動
莊惠平
SiaN2人需要運動？無病e5人需要，有病--e5 koh khah需要；phoa3病e5人運動是beh復健，無病--e5是beh維持康健。

運動chin3前愛ka7身體炒hou7熱，chiah be7受著運動e5傷害，社會運動ma7相像。TiaN7-tiaN7運動，病痛chiah對你無作用；統治者e5教育細菌kap傳播mou5-hui，不時long2 deh ko-ko-tiN5，反抗e5精、氣、神若無十足，時到kap狼跳舞，恐驚ma7 m7知。

台語文身體是病gah真嚴重--a！Khah早lan2是hong5縛kha縛手，年久月深，致使kha手kiu縮，台語文種種e5機能慢慢teh退化。台語文e5性命，就愛看lan2有外che7台語人實際做全體性e5行動，去講、去寫，傳hou7下一代。

文明是siaN2？是科技，iah是消滅別人e5文化？Ti7農業社會，語言顛倒會得保存--落來，人類文明進展到工業社會，真che7經濟上iah是政治上e5弱勢語族，soah直直消失--去，che kam2就是進步e5代價？

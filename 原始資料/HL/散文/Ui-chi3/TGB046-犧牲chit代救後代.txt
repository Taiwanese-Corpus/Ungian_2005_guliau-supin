犧牲chit代救後代
Ui-chi3

唐山過台灣, siaN2人e7-tang3了解,
被壓迫koh受災害, 痛苦身世siaN2人知,
KiaN2孫a2 long2 m7知, 愈想ma7愈悲哀,
目屎只有吞腹內,
脫離苦海e5時刻已來,
犧牲chit代救後代！

Che是王明哲先生ti7 1991年e5時做e5歌----〈犧牲chit代救後代〉, 收ti7史明ou-ji2-sang2《永遠e5革命者》chit-te3 the3-phuh--nih, chiah-e5歌eng2過是街頭運動e5戰歌, 鼓舞che7-che7台灣人稀微e5心靈.

M7-koh, 到taN soah愈唱愈細聲, 愈來愈無人teh聽, kam2是過去e5理想完成--a? 顛倒paiN2! 2000年, 台灣人陳水扁選tiau5中華民國總統, chiok che7人liah8準台灣人出頭天--a, 無尊嚴e5日子to7 an2-ne過--去-a, 台灣獨立e5 kha步koh行ng3前1大步--a......

續--落-來soah 1步步失志--落-去, ui3陳水扁去ka7 1-koa2中華民國e5老將軍ham7國民黨e5大老致意, 到最近「928教師遊行」「1123農漁民遊行」「台北高雄市長選舉失敗」, 愈來愈che7人sa無chang2----che kam2 to7是lan2 beh ai3 e5新國家? Che to7是lan2 ng3望10外冬e5 DPP? 盡khui3力ka7 DPP kng--起-lih, soah siaN2都無改變, 無chhai2工teh bu2......

Chit 10冬來人民ng3望DPP--e5, m7是beh追求公平e5參政權, 是ng3望e7-tang3活kah有尊嚴, ka7食--人e5體制ian2 hou7倒. ChiaN5無簡單ng3-tioh8執政--a, 過去teh批e5軍公教特權, in m7敢ka7動, beh khioh稅tioh8-ai3先ka7 in加薪水, an2-ne khioh kap無khioh是差ti7 toh? 農會, 漁會信用部改革, 保守勢力chit8 hoah聲, in sui5 to7 tiam7--去, m7敢koh sak; 教育政策ma7無才tiau7取消華語漢字e5霸權, 母語教育taN-a2分tioh8 iu3-iu3-a2 e5 1禮拜1點鐘nia5.

當然, chiah-e5改變無可能1時1刻to7完成, an2-ne soah m7是hou7 lan2愈了解: DPP根本to7無準備? 反抗20冬根本to7無能力改變社會, 根本無形成e7-tang3取代中國意識形態e5文化霸權!

到chia來, lan2應該真清楚DPP考慮--e5是選票nia5, 過去嘴hoah beh台灣獨立, chit款口號穩固20~30 %台獨票, 尾--a2為beh增加票源, to7改beh ai3中產階級e5票, 甚至外省票ma7 teh siau3想, to7開始kek頭殼, 看beh an2-choaN2改變ka-ti e5主張, thang好hou7支持in e5票數增加.

自an2-ne開始hoah「大和解」, hoah「新中間路線」, 講「台灣已經獨立, 名叫做中華民國, tak8-e5若無kah意chit-e5名e7-tang3改--得」. Chit種講法chiaN5 ham3, an2-ne講若e7通, 過去in就職e5時, 是an2-choaN2 tioh8 kha-chhng對車輪旗? 主張改來改去, ka7支持台獨e5台灣人食死死, 選舉e5時若看m7是勢chiah koh hoah台獨來固票, 想講lan2一定e7 tng3 hou7--in.

Chit-kai3台北ham7高雄市長選舉soah, lan2 ma7看e7 tioh8, 一切koh倒tng2來原點, 證明選舉無法tou7反體制, 10外冬來, 台獨e5聲勢無khah koan5, 原在是65比30.

Phah拚giu2中間選票giu2 be7 tioh8, 其實che 1-sut-a2都無意外. 過去10冬, DPP m7-bat beh解說in e5主張, ma7無hit-lo7企圖beh ham7 KMT決戰, 人掌握hiah che7媒體thang發聲, DPP連1份報紙雜誌都辦be7起--來.

另外1方面, in koh ka7舊底e5支持者騙講:「Lan2 e5理想taN-a2 e7-tang3做be7-tang3講.」In taN-a2為tioh8 beh theh8 koh-khah che7選票, 立場一直teh徙, siau3想beh theh8另外hit-peng5 e5票, 到taN證明che是無可能--e5, 奮鬥10冬證明KMT原在是siong7大尾--e5. Che 10冬--nih, DPP e5運動無ka7控制台灣e5體制tin2動--tioh8, 講母語hong5講做是『大福佬沙文主義』, 主張台獨hong5笑講無腹腸, 是『社會邊緣人』.

老賊落台, 總統直選......chit-koa2所謂「民主」e5成果, 其實m7是lan2最後e5目標, 到taN, 媒體, 教育, 特務, 軍隊to7算換台灣人坐hit-e5位, m7-koh整體e5思考, 其實pheng7 khah早koh-khah反動.

有志為台灣phah拚 e5少年家, m7-thang失志, ma7 be7-tang3放棄, lan2 siong7無e7-tang3 ti7 chit-kai3選舉了, ti3覺tioh8選舉無法tou7 ka7 lan2 e5運動sak進前. 無人ka7 lan2支持, lan2是m7是tioh8-ai3行落基層ham7被壓迫階級cho3-hoe2, 用lan2 e5性命來實踐理想, 真正提出有建設性e5方向, 重頭來ka7進步e5社會力量ka2--起-來?

犧牲chit代救後代! 本chiaN5 lan2是hong5救e5 hit代, hoan7-se3 tak8-e5感覺真嚥氣. 不而過, DPP e5失敗, 無代表lan2獨立運動to7行be7落--去-a, ma7無代表起國無望--a. 顛倒hou7 lan2知iaN2過去e5路線tioh8-ai3修正, beh改變社會, 是an3 chio2數人開始, chio2數人e5改變是an3 1-e5人e5自覺開始, 真正e5犧牲(hong5 thai5, hong5關), sianpai已經付出--a, koh來是看lan2--a, 看lan2 beh an2-choaN2 piN3, beh phah出siaN2-mih空間!

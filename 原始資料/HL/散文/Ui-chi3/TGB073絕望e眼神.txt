Li2一定m7相信i絕望e5眼神
Ui-chi3
Than3 khang-khoe3 lang3-phang7, 走去埔里chhoe7賴貫一牧師, 熟sai7賴牧師是ti7 2002年, hit 1冬e5 TGB SOI [註1]借用牧師服務e5謝緯紀念營地舉辦. 本chiaN5今年4--月, 退伍chin3前e5 1 pian3 hioh假, to7有按算beh sio chhoe7, m7-koh賴牧師用真婉轉e5方式ka7 goa2拒絕:「Chit-ma2 hoan7-se3 iau2 m7是對話e5時機.」
An2-choaN2講m7是妥當e5對話時機? Hit chun7扁宋會tu2 soah, 會後發表10點聲明, 聲明e5第9條kap第10條 [註2], ham7牧師長期努力e5目標「多族群共榮, sio keng chiah e7活」有『異曲同工之妙』.
表面上看--來,「多族群共榮, sio keng chiah e7活」, ham7施明德為tioh8選舉hoah e5「大和解」ka2-na2真sio-siang5, m7-chiah激烈e5獨派一直對賴牧師chit e5主張chiaN5無諒解, 認為i是teh phou5-thaN2在台中國人, 立場有所遷soa2. 賴牧師穩當liah8準goan2 TGB oan-na是hit款「giah8 hiuN toe3拜, 看無i teh chhong3 siaN2」e5台派少年, thiau故意beh借扁宋會ka7質疑, chiah e7講過1段時間看情勢an2-choaN2變化, chiah來對話.
2000年左右chiah ui3真che7 sianpai hia, 知iaN2牧師過去e5 tai7-chi3. 1991年1 tin7基層兄弟ti7台中組「台灣建國運動組織」(台建), 賴牧師ma7參與ti7內底, hit chun7台獨聯盟beh遷tng2來台灣, 台建為獨盟遷台做籌備khang-khoe3, soah hou7 KMT體制下e5司法單位以「內亂罪」beh liah8人.
台建決志「行使抵抗權」, chhoan5 ga2-suh桶kap汽油桶ti7組織e5辦公室--nih, 警察若beh chong5入來lia?h人, in to7引火自焚, chiah-e5基層兄弟交帶家屬, 事後若開記者會, ti7公開場合絕對be7-sai2 hau2, m7免ke講siaN2, 1句「番薯m7驚落塗noa7, 只求枝葉代代thoaN3」to7有夠額, 講出台建兄弟反抗外來政權e5決心.
賴牧師hit chun7 e5形象是『熱血沸騰』. Ham7鎮暴警察衝突e5時, 警察ka7講:「做牧師人ai3有thiaN3心, li2 an2-choaN2 ti7 chia sa汽油彈ham7人sio kiat?」賴牧師嚴肅回應:「Lin2 beh ka7 goa2講thiaN3心, lin2 tau3-saN-kang7維護不公不義體制, chau-that人民, an2-ne kam2 to7有thiaN3心?」
Hit chun7 i所屬e5長老教會ma7真ka7 tau3 sio thin7, 除起發表聲明譴責KMT, 人ti7監獄--nih e5賴牧師, ma?繼續hong5聘請做石岡教會e5牧師.
2005年9月初7 e-pou 3點, ham7 A-goan5到謝緯營地. 牧師ti7辦公室等--goan2. A-goan5 koh koaN7 1罐酒, 想beh好好a2 kang2--chit8-e7, 牧師一向long2是phaiN2話講ti7 chin3前:「Ui-chi3, 若m7是hit chun7 lin2來辦營隊e5時, 對lin2 chit tin7學生印象真好, goa2今a2 ma7 be7 koh撥時間ham7 lin2對話.」Goa2聽kah心chit8-e7冷, 講實--e5, goa2 m7是專工beh請教siaN2, 只是來看mai7牧師e5近況, 若準beh正經討論tai7-chi3, 恐驚chit8-e7-a2 to7講soah--a.
氣氛怪怪, 賴牧師koh續--落講:「牧師娘去ti7台東e5教友hia, 人long2 ka7問, ah lin2 tang時beh離開營地?」「Oah! SiaN2-mih情形聽--起-來chiah嚴重?」我心內暗暗a2講.「Koh有人ti7外口han2講, goa2用教會e5名『招搖撞騙』, 借錢來買古董! [註3]」「獨派--e5 ma7一直無諒解goa2做原住民e5關懷, oan-na有人ka7 goa2抹黑, 講現此時做原住民--e5 long2是chit8-koa2統派, 賴貫一穩當是teh替in做, beh ka7台灣koaN7 hou7 China.」
牧師na2講面色na2沉重, ham7 2002年goan2來chia辦營隊hit chun7 e5活跳跳差真che7, na2講近況頭na2 le5, 有時a2目chiu koh看ng3別位, 話to7停ti7嘴--nih:「Ah, mai3講che--lah!」
照goa2所知, 賴牧師古早是固執be7變通e5台語(Ho7-lo2話)人, 完全無法tou7用北京話ham7人溝通, 甚至ti7厝--nih, 若聽cha-bou2-kiaN2講北京話, to7 e7氣kah beh phah--人.
M7-koh若準kan-taN khia7 ti7 Ho7-lo2 e5立場beh an2-choaN2起國? ChiaN5做平埔(Pazeh [註4]) e5後代, 逼使i ui3歷史--nih去chhoe7起國e5元素, i認為, 若準Ho7-lo2 kap Hak無ka7原住民抱歉, 對eng2過侵略人e5獵場, chho3山--nih e5大chang5樹會失禮, an2-ne莫怪原住民ma7無beh ham7 lan2 khia7 kang7 peng5, 因為an2-ne e5國, in kang7款是ti7文化政治經濟頂面e5弱勢.
1999年921大地震, 埔里地區be7-su天崩地lih8, chiaN5悽慘, 牧師招kui2 na7 e5世代有冤仇e5部落cho3-hoe2救災, 成立打里摺協會 [註5], koh ti7 2001年辦打里摺e5營隊, 為台灣各族群做好厝邊phah地基. 另外koh辦原住民學院, ti7部落--nih開課傳承傳統工藝, kiN布, ma7教電腦等現代科技e5操作技術. Siang7要緊--e5是, 賴牧師ti7無語言學背景e5情形下, 訪問Pazeh老a-ma2 [註6], 完成Pazeh語e5母語教材!
雖bong2 he7性命做chiah che7 tai7-chi3, m7-koh得—tioh8 e5肯定無che7. 長老教會總會teh chhiau5-chhek beh ka7 i e5牧師資格剝職, 因為賴牧師e5政治性對in造chiaN5負擔(iah是威脅?), koh有『不務正業』e5嫌疑. 獨派ma7對i e5多族群和解觀sa無chang2, 無kai3諒解.
Ti7 goan2看--來, 賴牧師e5作為m7-chiah是真正有thiaN3心e5牧者, 是行入社會e5傳道人, m7是開嘴合嘴叫人tioh8信教e5『教棍』!
2002年goan2 chit tin7少年家去到埔里e5深山林內, 看賴牧師pih褲kha kap手ng2, 注神ti7原住民運動, beh消解歷史仇恨, ka7各族群khou-khou cho3-hoe2, koh ka-ti7去募款, 收集台灣歷史上chiok重要e5文物, 發展ui3原住民族角度出發e5歷史觀, chit款方式傳e5道, kam2 m7是比tak8工講聖經故事, koh khah e7 hou7人感受tioh8「天pe7 e5榮光ti7地上」?
賴牧師chit款遭遇, 只是hou7 che7-che7「真正beh做起國運動e5人」m7敢踏chin3前, m7敢放膽認真做; phah破教條, 活用ti7社會e5人tioh8-ai3 an2-ne hong5 chau-that, 若an2-ne, gong7人ma7知投機, 懶si khah贏!
橫直, goa2 tauh8-tauh8了解, 對chiok che7人來講, in siang7驚siang7無愛--e5, 顛倒是台灣起國, 因為國若起, in soah無mih8件thang騙ka-ti7 ma7騙別人, in是靠chit e5夢想活--落-去-e5, 理想kan-taN e7-sai2是眠夢, 絕對be7-tang3實現, 若無, in soah choaN-a2 chhoe7無活--落e5動力!

 [註1] 生活營e5簡寫.
[註2] 陳水扁kap宋楚瑜會談後聯合聲明: 『九.依照憲法民族平等之精神, 任何對族群具有歧視或攻擊性的語言與行為, 均應受到法律的制裁與約束, 雙方將共同推動保障族群權益及促進族群和諧與平等的基本法制. 十.陳總統及宋主席均承諾致力於消弭族群對立, 積極促進族群的和諧與團結, 政府並應在政治, 經濟, 社會, 教育, 文化及考試等領域, 確保各族群享有公平之權利與地位.』
[註3] 謝緯營地有設1 e5文物館, 收藏真che7台灣歷史上重要e5 mih8件.
[註4] Pazeh: 平埔巴宰族
[註5]「打里摺」(talihchih)是清國時代埔里地區無kang7族原住民互相e5稱呼, 意思是好厝邊.
[註6] Pazeh kan-taN chhun chit e5 90歲e5老a-ma2 e7-hiau2講Pazeh語.


∮Bong2 開講
Ui3 X’mas想起……
Ui-chi3
12月25 koh beh到--a，chiok che7機關團體phah出『聖誕節』e5名號辦 1-koa2活動，有 1個單位koh按算beh chhong3 『造雪機』，按時間落雪來製造X’mas e5氣氛，實在m7知beh笑iah beh哭！
台灣是有幾個所在會落雪？若beh過 1個外來e5節日，ma7 ai3 hou7在地e5人知iaN2，是an2-choaN2 beh過這個節日，m7 thang khok8-khok8-a2 toe3時行，toe3生理人leh起siau2,連米國鬼節(萬聖節)就toe3-leh過。
Ti7 chia講che，m7是講外來e5 物件long2無好，lan2 long2 mai3接受，是beh ai3 tak8-e5 ui3 chia思考kong，平平接受外來文化，是an2-choaN2日本人有才tiau7 ka7米國來e5板a2(滑板)，piN3-chiaN5 (變成)日本stailu (style) e5板a2文化，ah lan2 kan-taN會hiau2 kui盤phang5--去，be7-hiau2 煎煎炒炒--e5,加料變做1-chhut新菜？
時代行到chia，chiok che7人long2 teh講台灣ai3加入「國際社會」，真少人有想著kong，chit-ma2 e5國際社會是米國leh管--e5,kam2講kap世界行做夥，就ai3「hou7中國接受，hou7米國歡喜」？Lan2 beh行ka-ti7 e5路，就m7免oa2 siang2食穿，親像第三世界be7-gian3西瓜oa2大peng5,用ka-ti7 e5主體形成組織。
Tak8-e5會注意著X’mas kap米國鬼節，m7是米國生成就joa7偉大厲害，米國hoaN7全世界e5政治經濟資源，i e5文化生本就會khah強勢thoaN3--出-去，這個狀況lan2 m7-taN7 無法tou7 對抗，連對ka-ti7文化認bat ma7無清楚。
若beh過鬼節，台灣e5普渡有koh-khah重要e5意義，lan2 leh講e5這koa2好兄弟kap孤魂野鬼，是ui3清朝到日本時代e5反抗者，in反抗外來者無成功就煞--a，soah連精神都hou7後代放be7記，對ka-ti7 e5民族精神都無了解e5台灣人，當然ma7無法tou7 對抗有強烈歷史認同e5民族。
人e5精神kap思考，無法tou7像豬肉切做 1 te3 1 te3,ma7 m7是siaN2-mih 物件long2 ka-ti7--e5上好，別人--e5 long2是pun3-so3。若對ka-ti7認bat有清楚，beh接受別人e5文化long2無siaN2問題。就ka2-na2 Ho7-lo2話借用chiok che7日語kap平埔語來充實i e5內涵，像Ta2-kau2(打狗)，ou-tou2-bai2,la-jih-ouh……。
對ka-ti7 e5文化都無了解，欠缺主體性，soah一直接受別人e5 物件，kan-taN會piN3-chiaN5人e5傀儡a2 nia5。1個有自主性，有主體性e5民族，chiah真正會tang3 ti7世界khia7起。

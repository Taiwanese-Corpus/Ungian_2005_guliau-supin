Lan2 beh追求siaN2?
Ui-chi3

有1-kai2聽tioh8 1節課, 是有關原住民ti7電視節目--nih分佈情形e5探討, 會--nih teh討論應該製作siaN2-mih款e5節目, chiah有法tou7代表原住民真正e5精神, chiah有法tou7 hou7 tak8-e5接受. 會--nih e5討論有討論講, chiah-e5觀點ti7商業市場kap資本主義運作e5 Logic內底, 根本就chiok phaiN2 chhui-sak--e5.

Chit-lo7氣氛, hou7 goa2想tioh8 chin3前參與1-koa2母語運動團體e5活動, ma7 long2 tu2-tioh8 kang7款e5情形, tak8-e5為tioh8 beh an2-choaN2包裝, beh an2-choaN2行銷, beh an2-choaN2 hou7主流社會接受, kiong7 beh kek破頭殼.

舊年, 中華民國體制講beh開放 1禮拜1點鐘e5母語課, 真che7熱心e5朋友拚性命beh chiN去做母語老師, be7-su che to7是lan2當初時beh ai3--e5, be7-su講an2-ne落--去, 台灣人to7會開始重視母語--a.

Lan2翻頭ka7看, chit-e5社會到taN iau2 teh phiN3-siuN3台語, 看最近少年朋友時行teh kang5笑e5用詞----『台客』, to7 e7-tang3了解, 家長ma7 be7 an2-ne to7開始beh ham7 gin2-a2講母語. TaN-a2 1點鐘e5母語課, 到尾--a2, to7像lan2 ui3國中開始學英語, 學到高中大學, tak8-e5原在be7-hiau2講ma7 m7敢講, 反省了後e7發現, chit-e5社會根本無保護母語e5觀念, taN-a2是熱心者ti7邊--a2熱phut-phut.

Ti7 chia to7講tioh8要緊e5 tai7-chi3: 到底原住民運動kap母語運動beh追求siaN2? Kam2 m7是過去e5日本殖民政權, kap chit-ma2 e5中華民國殖民政權ka7 lan2壓迫, sianpai chiah e7 beh來追求「自治」kap「獨立」? 高一生kam2 m7是為tioh8 beh chhui-sak「高砂族自治區」chiah hong5 thai5--死-e5? 母語運動, 環保運動, 勞工運動......是建立新體制e5大旗a2 e7-kha, 分--出-來e5專業nia5? Kam2 m7是chiaN5百冬來, lan2自認為是民主e5國家--a, soah無ka-ti7 e5文字權ham7語言權, chiah beh來運動--e5?

運動beh對抗--e5是體制, 若用體制e5價值觀去ham7 i討母語教學e5時數, 討beh自治, an2-ne mai3想beh成功! 用資本主義運作e5 Logic來談原住民運動, an2-ne根本to7無需要bu2--a! M7-koh, an2-ne lan2 kam2 e7甘願?

Koh重頭觀察lan2 ham7體制e5關係, 看世界受壓迫e5民族kap階級, in an2-choaN2「違反」台灣e5主流思考----siau2--e5 chiah teh bu2運動. 看有, lan2 chiah有才tiau7 koh行--落-去. 若無, koh繼續an2-ne落--去, 母語教育kap電視節目kan-taN是排好看--e5, lan2 e7發現身軀邊e5少年人愈來愈無beh講母語, in極加e7用第3者e5角度來關心, 時到, koh-khah che7電視節目ma7無khah-choah8, kang7款逃be7過滅族e5運命!

Lan2已經開siuN che7時間ti7 iu3-chat e5技術問題頂koan5--a, 緊tng2來討論前提kap目標, m7-thang ka7手段變做目的, hou7技術問題seh8 kah be7記得lan2本chiaN5 beh chhong3 siaN2!

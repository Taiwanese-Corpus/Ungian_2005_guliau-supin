Hit-pha火
──224反核遊行記事
Ui-chi3
「Phiak! Phiak!」「Kan2! Nah會點be7 toh?」風有夠透, 前幾工iau2 teh出大炎日, 今a2日soah變天, 烏陰gah落bi5-bi5-a2雨, m7知leh koaN5 sian2-mih意思--e5?

「Phong3!」火toh--起-來-a, be7記e5 he是「九五」--e5, lai3-tah u3--起-lih就會sai2--a, liam-mi-a2 『陳水扁』3字已經烏mi3-ma3看long2無--a.

Hiah-ni7大e5廣場, toh這pha火, 真緊就khou chiok che7人oa2--過-來, tak8-e5 long2 chiok好玄--e5, 探頭問講:「Ah是teh燒saN2?」有人keh-si5 goan2 teh燒hit-tin7 Chi-na人e5 mih8-kiaN7, toe3 leh chhoh, ian7-na7 khian2 mih8-kiaN7落去燒.

這chun7, 有人認出he是『扁帽』, 外khou圍koh有1個大khou--e5 teh hoah:『怎麼有人在燒民進黨的東西』, 群眾聽著這句話soah起phui3面:「Ka7 phah hou7 hoa--lah, nah會teh燒Chhian7-sui3-pian3(陳水扁) e5帽a2? 是燒m7-tioh8 nih……ah, 這tin7人是頭殼phaiN2--去ou?」

這款聲一直ui3外口溢--入-來, chham像海水kang7款, 我na2像hou7 1-khou koh 1-khou e5湧束tiau5--e5, tiam7-tiam7 m7知beh an2-choaN2, 目chiu無神, be7 tin2 be7動, 耳孔邊phih8-phok8跳e5心跳聲竟然聽gah hiah-ni7清楚, TOUCH著心內e5驚惶, 我擋be7-tiau5--a.

Khia7 tiam3 hit-pha火邊--a2 e5少年家, 用嚷--e5 ka7 1個ou-bah-sang2講:「你去hou7陳水扁騙--去-a-lah, i根本就無法tou7 ka7 Chi-na民國ian2--倒!」

Goan2 e5應話hou7群眾koh khah liah8狂, 愈聽愈心光火熱, 性地long2 gia5--起-來-a, 賴goan2是青瞑a2黨--e5, hoah-hiu e5聲愈來愈che7, 愈來愈che7人oa2--來, tak8-e5 khi-mou-chih long2 chiaN5 bai2.

Goan2是臨時臨iau7想beh an2-ne創--e5, 根本就無想著會piN3-chiaN5 an2-ne, 勢面愈來愈bai2, 若有sio2-khoa2無tu2好, hoan7-se3 kui-tin7人就會phah--起-來.

Goan2這peng5有人chiok大聲ka7群眾應:「就是陳水扁teh thun2-tah8台灣人--e5-lah!」

群眾起siau2--a, chhi過TS身軀邊去, 用枴a2 ka7 tng3, koh ka7塗kha e5火poeh向TS, TS oan7-na7真火大, ma7 ka7 sak胸坎, 愈來愈che7人chiN oa2--來, 想beh cheng goan2 e5人.

這chun7我應該ai3過去挺ka-ti7人chiah tioh8, 我行向TS, 這tiap, 我soah m7敢iah是m7知beh an2-choaN2 oa2--過-去, kui個世界na2像long2停--起-來-a, tiam7 gah連1枝針lak8落塗kha都聽會著. 我無法tou7忍受ka-ti7這個樣相, 愈急愈行be7出--去, 手--nih e5 lok-a2 koaN7愈an5...…

衝突愈來愈大, ka-chai3 A昭兄tu2-a2好經過, 過來擋群眾, hoah講goan2 m7是反台灣人, kan-taN是對Chhian7-sui3-pian3無滿意, goan2 e5人ma7緊離開現場, tai7-chi3 chiah an2-ne煞戲.

M7-koh, 我e5心肝頭iau2未結束, tu2-chiah e5每1個畫面, ti7我頭殼內用『停格』e5方式一直放送--出-來──TS e5反駁, hit-pha火冷冷a2笑, iah koh有我心內e5驚惶……

尾--a2 tak8-e5相招去北投洗溫泉, lim酒, 看電視, 我long2 teh麻痺ka-ti7, hiah-e5畫面iu5-goan5一直放送無停khun3, 我e5不安, 驚惶kap懷疑ma7愈來愈重. Tu2離開現場e5時, 我甚至m7敢看TS, 做兄弟--e5無ka7相挺, 我算siaN2-mih! 連che都m7敢, 我會tang3 keng joa7久?

平常時a2 坐tiam3教室--nih, 講lan2 ai3反體制, ai3 kap惡質e5勢力對抗, 經過這層tai7-chi3, hou7我知影: 親身體會著個人價值觀崩--去, che be7 joa7困難, koh khah大e5挑戰, 是beh an2-choaN2用行動實踐理論!

這個體制hiah-ni7-a2 chai7, lan2 kam2有決心kap意志堅持--落-去? 體制像銅牆鐵壁, 真phaiN2 ka7 haiN3 tin2動, 反抗e5決心若無夠, 恐驚e5顛倒會懷疑ka-ti7存在e5意義.

Ti7 hit-pha火內底, 我看著goan2 e5熱情, ma7看著透風當中群眾e5冷淡kap無奈, hit-pha火iu5-goan5無才調ka7群眾hoah cheng-sin5.

我tiam7-tiam7看著hoah-hiu, 相khiu2, chhoh-kan2-kiau7, 一切na2像long2停ti7 hia, 像電影『駭客任務』e5攝影技巧, gang7--去-a, 精神e5超脫m7是簡單tai7, 肉體承受e5疼chiah是正港e5疼, m7-koh我ma7知影, m7管an2-choaN2, lan2 be7-tang3 ut-chut, ma7 be7-tang3失志.

SOI e5體驗
Ui-chi3
Che是goa2第6 kai2參與SOI(生活營), 連做兵to無lang3-phang7, 講實--e5, chit kai2本chiaN5無siaN2 khui3力thang來, 為tioh8人生行到十字路口, m7知beh chong5 tui3 toh去, bu2 kah ka-ti7 1粒頭2粒大. Chit段時間na2來na2無自信, na2來na2 hoe. 做兵chin3前真明確e5方向, be7-su行入去無尾巷, 行無路--a.
Ham7 Chheng-siong5兄熟sai7 5冬--a, e7來參與運動e5人, 個性long2 beh kang5 beh kang5, 死決, 對達成目的e5手段真ku-mou, 對ka-ti7要求chiok koan5, 結果, soah piN3-chiaN5別人e5壓力. 看Chheng-siong5兄chit-ma2 chiah溫和, 真phaiN2料想i古早hou7人感覺phaiN2-chheng3-chheng3, be7-su beh kang5 thiah食落腹.
自開始ham7 Chheng-siong5兄Bi2-hong5姊對話以來, goa2 1步1步調整ka-ti7 e5 kha步. 來宜蘭choh田koh khah有感受, 田--nih e5 sit頭有iaN2 be7急--得, tioh8照步來, pin5-thau5來. 因為天公伯--a2 teh做導演, 1 e5風颱, 1 chun7西北雨, to7有可能ti7短時間內毀掉1季e5粒積. 運動, 感情, khang-khoe3, kam2 m7是oan-na an2-ne? Lan2 taN-a2 e7-sai2粒積ka-ti7 hit e5領域e5事工kap人脈, 備辦ke-si等待. 國家社會e5情勢變化, 歷史改變e5 chhiang3-suh kam2要求e7來?
啟仁講goa2無seng5大學生, 特別是m7敢相信goa2出業e5科系ham7學校. 若準講參與TGB有siaN2-mih幫chan7, goa2想, siong7明顯--e5 to7是chit部份. 不斷對外接觸, koan5層e5政府官員, 大學教授, 基層e5食頭路人, 計程車un3-chiang3, 致使m7-bat有正式工作經驗e5 goa2, tiaN7 hou7人當做已經有koa2社會經驗.
Tak8-e5 hoan7-se3真oh理解, goa2是an2-choaN2 1方面拚命吸收知識, 1方面koh盡khui3力ka7知識份子e5外表剝剝--落-來? 精英式頂對下e5指導, 無論是知識傳播, 政策推行iah是社區營造, long2 hou7知識(包括文字kap語言) ham7大多數人民ju2行ju2 hng7, 全民參與an2-ne來choaN-a2無可能去,『群眾是無能無知而且盲動的』e5假象to7 an2-ne形成. Khia7 ti7 chit款認bat, 落基層ham7草根民眾cho3-hoe2 phah拚, 是goa2做兵chin3前對ka-ti7 e5承諾, 是goa2 e5驕傲kap光榮.
做兵有khah久e5時間ham7 khou-a2外, 真正社會ke7層e5人cho3-hoe2, hou7 goa2注意tioh8 ka-ti7 e5定位ham7運動e5 me5-kak. Ti7工人, choh-sit人目--nih, to7算goa2 koh khah an2-choaN2 kek-hong3-hong3, pang3 hou7 la-hi la-hi, 講社會話, 極加是1 e5比較khah bat社會me5-kak e5讀冊人, goa2無法tou7變做in!
另外, in ti7 khah oa2近自然e5所在生活, ti7草地大han3, soah無beh關心環境保護, 若無, to7是排斥公共事務e5參與. 當中e5緣故m7是chhan像khou-a2內讀冊人ioh--e5 hiah簡單, he是綜合性e5因素, 是社會總和e5病因, goa2 iau2無法tou7真明確講--出-來.
一直用頭殼, 有koa2 be7記得心teh講siaN2--a! Siong5--哥出國讀冊chin3前, to7有去i hia勞動e5經驗. Kha踏塗, 頭taN天, 用kha chat台灣e5心脈真chan2, 因為e7 thiam2 kah siaN2-mih long2無才tiau7想, kan-taN e7-tang3感受, 心teh ti3覺.
Chit pian3營隊, ma7是6年來講siong7少話--e5, 實在是認為分析siuN che7, 實踐siuN少, ma7真久m7-bat聽人講話, goa2是講純粹teh聽, kan-taN聽nia7-nia7.
對外無強力放送營隊e5消息, 真歡喜koh e7-sai2看tioh8啟仁, 懿玲kap揚珊. 互相無熟sai7, m7-koh憑對土地e5熱情, 人ham7人e5寸尺來piN3短. 看tioh8啟仁, chiok懷念大學1~2年e5時, 想beh飛to7飛, 想beh走to7走, m7免顧慮che掛心he, ma7無需要看頭看尾. 揚珊kiau goan2去田--nih e5 hit chai2-a2, 真正厲害, goa2 kap A-goan5已經be7堪得炎koh毒e5日頭, ti7邊--a2 hioh喘, i koh teh khau草...........(真kian3-siau3).
勇敢追求心內e5夢, 做ka-ti7想beh做e5 tai7-chi3, 應該是TGB hou7 tak8-e5 siong7大e5鼓舞. Chit 3冬來, ka7重心轉tui3社區kap地方(西螺Pi-thau5-poe3, 埔里TaN-bi2-kheN), hou7 goa2有實踐e5模型thang參考. Eng2-pai2活動結束, 吸收siang7 che7--e5是知識, chit pian3 soah有1款『身心舒暢』e5感覺, ka2-na2罩kui天頂e5烏雲, 已經phiaN ti7 kha-chiah-phiaN後--a. Kut-lat8拚--落to7 tioh8--a!


旭川
Ui-chi3

熟sai7 Chheng-siong5兄是ti 2001年初, 台灣人名做A-siong5--e5, ka2-na2 long2 高chhiang5 han3大, 不止a2粗勇. Ti7羅東車頭初見面, 人koan5 koh san2, 縛tng5頭鬃, iu3-siu3 iu3-siu3 e5 Siong5--哥, ham7 goa2設想--e5 chiam2然無kang5, 心肝頭tiuh--1-e7, che be7-su teh暗示運動chit-choa7路--nih e5 Surprise ham7 Shock.

Hit-chun7接觸運動chiah 10個月, 一切iau2真刺刻, kui工kan-taN想beh體驗chit-e5世界, beh挑戰不公不義, 心phut8-phut8 tio5, be7-su隨時beh應戰, 坐be7 tiau5, 無chai5-tiau7消化整理ka-ti7 e5想法.

尾--a2 hioh熱, 青年社招beh體會農村e5生活, tu2-a2好Siong5--哥hia有1 khu田, 就安排去i hia tau3做, tam7 i hia toa3 kui2-na7工, 談真che7.

年初到chit-chun7發生kai3 che7 tai7-chi3──反核遊行燒『扁帽』, 批施明德, koh熟sai7真理大學e5朋友.

過hit-e5熱--人goa2就3年a2--a, 運動hou7 goa2看tioh8人會tang3有無kang5 e5選擇, m7-koh ka-ti7 beh面對e5時無hiah簡單. Hit款經驗, 就na2 chhan像peh山, 樹a2 chiok om7--e5, 花,草ma7 long2真sui2, ti7罕得有人行kha到e5 chit遍樹林a2, beh繼續行--落soah會tam2-tam2, 雖bong2看sianpai無照人e5約束, 活kah chiah-ni7 sui2, chiah-ni7自然, m7-koh山kha e5人soah一直tam7 hia hoah-hiu, 講行hit條路chiaN5危險, 行hit條路是siau2--e5, 就an2-ne, 到底beh相信ka-ti7經驗--tioh8-e5, ah是beh聽人講, 照人e5規矩行? Hit-chun7 goa2深深teh思量chit-e5問題.

種作e5時, 踏tioh8塗, 踏tioh8 lok8-kou5-moai5-a2, 真真正正感觸tioh8大自然teh喘氣, che原本是真su3常e5 tai7-chi3 chiah tioh8, m7-koh goa2 cheng7出世就hou7現代科技包tiau5-tiau5, tioh8到chit-chun7 chiah lioh8-a2 Touch--tioh8. 其實che ham7接觸運動了後e5心理變化chiok kang5, 本chiaN5照ka-ti7 e5意思行就kai3自然leh8, siang2知iaN2 lan2自bat tai7-chi3就hong5教講事事項項tioh8照理性kap體制行, soah be7記得身軀siang7自然e5感覺, 年久月深, piN3做m7知beh an2-choaN2回應ka-ti7 e5感覺, m7知an2-choaN2 chiah會tang3輕鬆過日.

Tam7羅東ham7大自然chhit-tho5 e5經驗, hou7 goa2 koh khah清楚ka-ti7 e5本性是siaN2, 是siaN2款烏雲tah ti7頭殼頂, 為tioh8 beh過khah歡喜e5生活, goa2 ai3 ka7烏雲poe2--走, hou7日頭chhio7--落, 本我chiah會得thau2-pang3.

尾--a2 tng2去『都市叢林』──台北, 便若心內有siaN2-mih結thau2 be7開, goa2就會去大自然chhoe7靈感, 去感受「人」原本e5所在.

Ham7 Kian3-ti3 e5互動, Tiong5-seng phoa3病......tak8-pai2都keng kah chiok thiam2--e5, 怨恨積kah beh起siau2, kiong5-kiong5 beh放棄e5時, ng3山kha 1 e7看, 無chhai2 peh到chia--a, lin2-pe7 chiah m7願認輸, giah8頭看日頭, goa2 chit-e5中tau3出世e5 gin2-a2, 就be7-su得tioh8力量, goa2 koh tng2去水--nih走chhoe7 hit-e5感覺, 總--是想beh peh上山頂看thang3世界, ah是藏落水底聽心內e5聲, 這款e5意念愈吸引goa2行--落-去. TiaN7-tiaN7, 想beh擋tiaN7 e5隔tng2工, 會愈想beh khang3--起-lih.

今年hioh熱chin3前, goa2決定beh行運動e5路, koh來tioh8 chim-chiok思量beh行siaN2-mih路, 頭前有Tek-hoa5, Siong5--哥, Seng5-ui5兄, Chu7-keng3兄, 川伯--a2. 初初goa2想beh變做川伯--a2 an2-ne, 尾--a2感覺i na2像行kah kai3 thiam2 kai3寂寞, goa2 kam2 beh an2-ne? Koh來, 想beh變做Tek-hoa5 chit形, m7-koh kam2有合goa2 e5性地ham7趣味? Chheng-siong5兄ka2-na2 ma7 be7-bai2......總--是goa2 teh chhoe7 toh 1枝thiau7-a2 thang oa2 thang學, 想tioh8人ti7日本e5 Siong5--哥, 都ah8 toa3 ti7草地所在, koh 1 kai2, goa2 ai3來去大自然chhoe7 chiah-e5元素.

Ti7日本第1瞑, 談tioh8台北e5情形kap goa2 ka-ti7 e5狀況, Bi2-hong5姐a2就先thuh破goa2 1項: mai3要求別人, 做運動是做ka-ti7爽--e5, 若招無人soah起怨chheh, kam2 m7是真無值? Che ma7表示無teh行ka-ti7 e5路!

Siong5--哥koh提醒--goa2, i 10冬前ma7無想tioh8今a2日會行到chit-lo7 kham2-cham7, 寫會出1~2本a2冊來, 免煩惱, hit時, in頭前都ah8無人teh chhoa7, 今a2日i摸到chia, goan2踏ti7 i e5肩kah頭應當會看koh khah hng7 chiah tioh8, mai3想beh ka7 ka-ti7調做某mih形, chhoe7 tioh8 ka-ti7, chhoe7出ka-ti7 e5 Style m7-chiah tioh8; 「The Key」就是把握現在, mai3想講做che有前途--無, 若做會歡喜就tauh8-tauh8-a2 thuh, 做be7爽快chiah koh換別項, 像peh山, tak8-e5人行e5路無tiaN7-tioh8 kang7款, 總--是na2 thuh na2 thuh, 會koh khah接近山頂.

續--落-來e5 kui2暝, long2眠夢tioh8 tam7台灣teh煩惱e5 tai7-chi3, ka2-na2 teh篩teh濾毒teh內洗. 尾--a2 Siong5--哥chhoa7 goa2去海邊a2, 去溪邊, 去peh山, goa2 koh再體會--tioh8. Peh山e5時, Bi2-hong5姐a2有身peh be7起--lih, Siong5--哥就叫goa2 ka-ti7 na2行. 頭前e5路愈來愈sui2, 有la-hio7 koh有烏鶖, m7-koh行無joa7久goa2就停--落-來seh8翻頭, 驚有熊有虎會ka7 goa2咬, 現實e5生活kam2 m7是an2-ne? 行別人安排好e5路 hoan2-se3 khah妥當,  m7-koh行危險--e5, ka-ti7 keng2 e5路kam2就無穩當無意義?

Tam7 Okayama(岡山, ti7日本) e5旭川(是1條溪a2) hia chhoe7 tioh8靈感. 水--nih e5世界聽be7 tioh8世間e5紛紛擾擾, khah簡單聽tioh8 ka-ti7心內e5聲. 旭川差不多130米闊, 到中央e時水kan-taN到胸坎, goa2看koh khah過hia有人ti7--leh, 就大膽ka7 siu5--過, siu5-a2 siu5, siu5-a2 siu5, 好hioh--1-e7, siang2知踏be7 tioh8底, goa2無心理準備, chhoah--tioh8-a, 頭nng3出水面, 緊suh 1嘴空氣, 沉--落, kha手亂--去, koh探頭出--來, kan2, 死--a!

離岸邊koh chiaN5 hng7, chia e5光景chiah sui2, kam2講ai3 ti7 chia結束? 經驗--過e5 tai7-chi3, 1-pha 1-pha ti7頭殼內掃--過, 無望--a, goa2準備beh接受, peh山, siu5水kap運動long2是goa2 ka-ti7 keng2--e5, 死tam7性命e5本源, 死tam7走chhoe7 ka-ti7 e5路--nih無siaN2 thang怨嘆.

Chit時chun7 tai7-chi3開始變化, 水無teh ka7 goa2 khiu2--a, kha手ma7回復自然, 求生存e5本能開始作用, phiat, 緊phiat, koh有chiok che7 tai7-chi3 iau2-boe7經驗--e5, goa2 beh tng2--去!

手tah tioh8岸邊e5石頭, goa2 tng2--來-a, goa2無hau2, goa2知--a, 有chiok che7 Confuse ti7 chit-chun7 hiong5-hiong5明瞭--a, 會驚是因為goa2 beh抵抗水, 抵抗水ham7身軀和諧e5狀態, 做運動會tiuN-tu5, 是用siuN che7頭殼, goa2現就看到i e5美麗, soah beh koh逃? Beh koh走閃? Beh當作無chit回事, 當然ma7 hou7水淹--死, tng goa2 ka7理性khng3 1邊, 用身軀去感覺, 顛倒是出路, goa2無beh逃--a, goa2無驚死亡, goa2活--落-來-a, 無煩惱運動kam2 thuh會起--lih, 相信ka-ti7 e5心就chhoe7會tioh8出路, ti7 chia, m7免煩惱tioh8 toe3 toh 1- e5 sianpai後piah, ka-ti7 e5心tioh8會準chat beh 行saN2-mih向.

運動hou7 goa2看tioh8水--nih tiam7靜e5世界, ma7 hou7 goa2聽tioh8 ka-ti7 siang7內心e5 mih8-kiaN7, chit-choa7路行--來有笑有hau2有怨chheh, ka-chai3身軀邊有1-tin7朋友teh tau3注意, cho3-hoe2 thuh--起-lih, chit-chun7 chiah知運動m7是ham7主流社會切離--e5, 是lan2 beh an2-choaN2用ka-ti7 e5信念, ti7現實社會ham7人行, 是ti7水流--nih chhoe7 tioh8身軀e5感覺, m7是完全接受iah是放i去, 若無, 穩死無活, ai3放, m7-koh求生e5意志be7-tang3放, an2-ne chiah chhoe7會tioh8生路.

TGB e5朋友, lin2若感覺tioh8 chiah-e5美麗e5光景, mai3 tiuN-tu5, 相信ka-ti7 e5 Feeling, lan2互相勉勵, cho3-hoe2 khang3--起-lih, an2-ne好--無?

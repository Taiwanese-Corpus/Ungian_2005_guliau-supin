有1 e5朋友tam3潮州
Uichi3

Beh去潮州e5路--nih, 駛車駛kah kiong7 beh睏--去, 南二高e5 4 peng5邊, 景致beh kang5 beh kang5, 新開通e5路, 無siaN2車teh使用, 油門大力ka7 1ap8--落, 100, 110, 120, 130, 車身ham7車輪be7-su beh拆分開, 聽tioh8 ong2-ong2叫e5聲, 無人知iaN2, ti7 chit chun7, goa2 e5頭殼ham7身軀ma7 kiong7 beh lih做2半.

『你不要用台語報告, 我聽不懂!』1 e5穿chhah真『雅痞』e5學生, 聲sau3真bai2, ti7 goa2報告了chiah theh8出i e5意見,『講大家都聽得懂的國語就好, 幹麻自找麻煩?』『沒必要這樣吧, 這是公共場合耶!』. 1冬前「台灣民族史」e5分組報告, 雖bong2 beh ham7 tak8-e5分享--e5是阿里山Tso e5故事, m7-koh goa2 iau2是ng3望借chit e5機會ti7民族系, ti7 lan2日常生活--nih營造多語言交流e5環境, 結果hong5批評做是『大福佬沙文主義』, in m7知保障母語發言e5權利ham7 beh hou7聽無e5人知iaN2 goa2 teh講siaN2並無tong5-tut8. 因為chin3前to7有kui2 pai2經驗, goa2 iau2是un-un-a2解說其中e5緣故, 順續點醒tak8-e5是an2-choaN2對台語be7-su『洪水猛獸』? Tauh8-tauh8-a2有人贊聲支持, 有toa3台中e5 Tayal, 苗栗e5 Hak-ngin3, 高雄e5 Paiwan, 甚至koh 1 e5日本人khia7起來用2句簡單e5台語表示鼓勵, i真歡喜看tioh8無kang7面貌e5台灣.

Tan5 Gi5-hong, 政大民族系出業了考tiau5清大人類所, m7-koh i選擇tng2去故鄉e5「藍色東港溪保育協會」做1冬專職chiah beh koh chiuN7北. 其實goa2 ham7 i無kai3熟, kan-taN「台灣民族史」e5報告了, 下課e5時有來ham7 goa2話. Ka2-na2對母語e5議題有趣味, 尾--a2 i ma7 bat來台文社聽228 e5演講, 今a2 e7想tioh8 beh來潮州, 相當e5原因, 是hoN3-hian5 i thai3 beh落基層?

In e5辦公室是舊國校e5教室, chit8-koa2潮州鎮e5社會福利機構, 民眾服務團體long2設辦公室ti7 chia, Tan5 Gi5-hong做khang-khoe3 e5「台灣藍色東港保育協會」ham7「大武山文教基金會」「黑皮衫大專青年工作隊」是ti7 kang7 1間辦公室.

An3外口探頭ka7看, kui2 na7 e5專職teh無eng5, long2是少年人neh! Ti7 chit e5稀微e5時chun7, koh有chiah che7人beh來關心社區, 有夠chan2--e5. Tan5 Gi5-hong看goa2來, 笑面笑面行來, chit8點a2 to無生疏e5感覺. I另外1 e5朋友A-chhoai ma7坐落來cho3-hoe2 kang2.

Tu2坐--落, 茶to iau2-boe7 lim--e5, i to7問goa2 nah無考研究所(民族所), 真自然goan2 to7講起hit節報告e5 tai7-chi3, chit chun7 goa2 chiah khah清楚知iaN2 i e5想法, i講ti7課堂用母語報告是值得尊敬, m7-koh ai3注意聽眾kam2有法tou7吸收? 無, to7是講ka-ti7爽--e5 nia5, i認為theh8出意見e5學生, 無ti7報告e5 chit8開始to7 theh8出問題, soah ti7報告soah chiah講, 根本to7 m7是要意聽有iah聽無, in辦公室1 e5聽無Ho7-lo2話e5 Hak-ngin3, ma7認為講, lan2 tioh8保障用母語報告e5權利, ma7 tioh8 care聽眾e5反應, an2-ne siang7好是現場翻譯kam2 m7是? M7-koh hit工有意見e5學生, in質疑--e5, 否定--e5是be7-tang3用母語報告. In東港溪e5工作人員ma7提起某1 kai2活動e5經驗, 有1 e5 be7-hiau2講Ho7-lo2話e5老輩beh報告in hit tah e5產業情形hou7聽無Hak e5聽眾知, to7是採取現場翻譯e5辦法. 聽chit e5例了, goa2 soah發現民間ka2-na2顛倒khah認bat民主(尊重別人), khah知iaN2 beh an2-choaN2 ti7理論ham7實際中ng, e出pian3-khiau3 e5辦法.

Ui3 tu2-a2 hit e5議題, Gi5-hong koh問起, tu2去台北e5時, kam2 e7自卑? 結果goan2分享e5 chit8-koa2經驗long2 kai3 sio-siang5, 驚講台語hong5笑, 穿chhah siuN song5......

Eng2-eng2 ti7 chit lo7情形, lan2形成「ka-ti7」, 因為外在e5刺刻, 逼lan2思考自我, e7-sai2講, 出外讀大學e5 chit段期間, 起造了個人價值觀e5基礎. 順an2-ne Gi5-hong問goa2, tng2來台南了kam2 e7 chhoe7無朋友? Kam2 e7 chhoe7無人thang排解心內e5苦悶? An2-ne落來故鄉soah顛倒tiau3遠, m7-koh ti7南部e5生活氣氛chiah是ka-ti7 kah意--e5, 頭殼內teh tng2-seh8--e5, soah是符合台北智識khou-a2 e5氣氛, an2-ne心到底是屬ti7 toh?

Che正正是做兵chit段期間苦惱--e5, 一直到舊年做兵前chiah知, ka-ti7 toa3 ti7曾文溪出海口e5邊--a2. Goa2 ti7台北學--tioh8 e5政治理念beh an2-choaN2 sa來下港用? 講kah嘴角全波e5母語權beh an2-choaN2用ti7生活? 聽Gi5-hong講東港溪e5例, koh最近去看--tioh8-e5, 民間ka-ti7已經chhoe7 tioh8出路, 免等到台北智識份子e5指揮, 教示. Goa2 ma7 ham7 Gi5-hong有sio-siang5 e5 feeling, 到底goa2是屬ti7 toh? 屬ti7理念意識e5台北iah是行動生活e5下港? Kiam2-chhai2 che m7是「m7是烏to7是白」e5問題, 不ji7過, 現此時, goa2 soah有內心ham7身軀拆做2半e5艱苦.

Hit暗, in有辦1場演講, 講宜蘭e5社造經驗, 真hoN3-hian5 siaN2-mih人e7來聽, 是學生iah厝邊頭尾e5鄉親? 結果ham7 goa2想--e5完全無kang5, long2是『銀髮族』e5社區營造者, kui間教室是坐kah tiN7-tiN7-tiN7. 講師講tioh8宜蘭二結王公廟soa2廟ham7二結車頭e5再造, goa2想tioh8 hiah ma7有1 tin7少年人留ti7故鄉teh phah拚, 慈林基金會e5青年營ti7頭殼內閃--過, 某1 e5暗暝, 蘭陽溪邊, 看星, kam2 m7是oan-na發出屬ti7 toh e5悲嘆?

演講soah, Tan5 Gi5-hong beh下班--a, in hiah-e5同事招去內埔a2 lim ka-pi, goa2笑講草地所在chiah oaN3--a, beh toh lim ka-pi? 想be7到內埔a2 in社區營造to7有chit項成果, ti7墓a2埔邊, 大chang5 chheng5-a2 kha做ka-pi廳, chheng5-a2樹頭有1台kha踏車ka2 ti7內底, 講是in e5特色.

Tng2來台南e5路--nih, kha踏油門chhui kah 130, 嘴--nih檳榔pou7 kah「cha cha cha」, 頭殼ham7身軀鬧beh pun家伙e5情形比chai2時a2 khah平和--a, goa2知iaN2 chit choa7罕得人駛e5南二高, 以後e7 tiaN7出現goa2 e5形影, 因為hit peng5面有1 e5 ham7 goa2 kang7款症頭e5朋友, hoan7-se3 i e7比goa2早1日chhoe7 tioh8解藥. Lin2 kam2有1 e5像Tan5 Gi5-hong an2-ne e5朋友?

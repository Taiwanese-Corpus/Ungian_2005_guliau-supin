勞動者e5社會哲學
──TaN米新故鄉(2)
Ui-chi3

An3 7--月到 taN, TGB去過chiok che7所在訪問, ui3 siong7起頭e5埔里Pazeh部落, 金聲叔--a2 e5虎尾寮行踏ham7高雄紅毛港, 到10--月台南東山Kaboasoa e5部落體驗, 對goan2刺刻真大, 台北文化學術khou-a2認為chiaN5要緊--e5, ti7民間社會tiaN7-tiaN7 m7是問題.

大學校園--nih hoah e5學生自治, ti7 chia to7是生活本身──ka-ti7決定社區e5走向; 哲學系e5倫理學, 認識論kap宗教哲學, ti7 chia是「iah8 tioh8神iah8 tioh8人」e5天公伯--a2哲學; 運動khou-a2『虛擬』e5宣傳戰ham7包裝戰, ti7 in e5生活--nih to7是鬥爭kap戰場; 左派teh hoah e5『知識青年要下鄉, 結合基層力量』, ti7 chia是e7-hiau2利用專家學者e5無力者.

讀大學學kui堆理論, soah m7知iaN2理論ai3實踐chiah有意義. 參與TGB了後, chiah知iaN2 beh bu2運動, chhui3--nih一直teh chhoe7 e5實踐場所ti7 toh. 7--月ham7官--先-生講kah chiaN5 soah-phah, goa2決定than3做兵chin3前koh去1 choa7, 看in an2-choaN2 teh phang2, 聽in e5指導ham7教示.

TaN-a2見過1 pai2, 1通電話官--e5 to7來埔里車頭接--goa2, chit 2 kang e5行程真簡單, i去toh goa2 to7去toh, i食siaN2 goa2 to7食siaN2! Beh暗a2, i chhoa7 goa2先ti7埔里4-khou-lian3-tng2 lau-lau--leh, chiah oat tng2去紅瓦厝民宿.

食飯飽, toe3 i去參加社區大會, 開會了koh去隔壁庄──澀水(陶藝村). Goa2真thiong3, 總算有機會看tioh8民間社會an2-choaN2做決策, khang-khoe3 an2-choaN2分pheN, 結果kiau goan2大學時代參加系學會, 開會拖kah lo3-lo3長, kui-na7點鐘koh無法tou7有決議完全無kang5, in半點鐘內to7通過beh an2-choaN2 khai 600萬!

去澀水e5路--nih, goa2真好玄問官--e5: in nah e7 hiah有效率?「無--lah, 若有無kang7意見事先to7 chhiau5--a, koh等到會議e5時, thai3有法tou7? 開會簽字是1 e5儀式nia5--lah!」Goan2 chiah-e5大學生 kioh是ka-ti7 joa7 gau5, long2 gau5 ti7理論, gau5 ti7講話, 處理tai7-chi3 e5 me5-kak soah無半phiat!

9點外tng2來到紅瓦厝, 官--e5招goa2泡茶, kheh瓜子兼pho3-tau7. Goan2 ui3南講到北, ui3 goa2講到i, 終其尾iau2是ka7主題鎖定ti7社區總體營造.

PeN5-peN5 teh強調生態, i講A里山e5『達邦』部落日--時解說保育類動物, 暗時soah ka7 lio5來食, an2-ne人對in kam2 be7秤斤秤兩?『達邦』to7是an2-ne bu2--e5......Goan2 e5話題to7 an2-ne牽tui3原住民運動去.

「還goa2土地? Tioh8--lah, lan2 long2知iaN2 in e5地是hou7日本帝國佔--去, 到國民黨政權koh續leh佔, m7-koh chiah-e5國有地, 有chiok che7 to賣hou7--人-a, nge7 beh討kam2有道理? Koh再講, 準in e5土地討e7 tng2--來, ma7無iaN2 e7 tng2去hia生活, 講來講去soah m7是為tioh8 beh賣錢? 講kah beh回復祖先e5光榮, thai3有iaN2? Khah公平khah實際--leh, 若iau2是無主之地, hou7 in優先買地to7 chiok有量--a, 無, he私人買--去-e5, ma7是靠ka-ti7 than3來--e5 a7!」

「Goa2用goan2生態村e5道理去想, in thai3無愛利用in對森林ham7動物e5了解, 轉換做生態保育e5守護者. 1方面堅持beh保留祖先phah獵e5傳統, 另外1方面, che soah變做in beh kiau平地人競爭e5阻礙.」

Kui暗goa2頭殼內long2 teh ka2, 第1項講tioh8--e5 to7是歷史清算e5問題. 歷史清算是政治問題, 若是民法賠償iah是刑事責任long2 beh chiau5算hou7清, 現實上beh執行真oh, che牽連tioh8繼承e5問題, 祖先造chiaN5 e5困擾kam2 e7-tang3牽拖hou7後代? 用228來講, thai5台灣人e5兇手蔣介石死--a, hit-chun7來鎮壓e5 ah山a2兵, 大部份ma7 ti7事件結束to7 tng2去中國--a, lan2 beh追--e5若kan-taN是刑法意義e5報仇, beh chhoe7 siaN2-mih人討?

Goa2 ui3 chia思考--tioh8: 歷史清算e5意義m7是針對某1 e5人, iah是beh ka7過去失--去-e5 long2討--tng2-來; 當初時tai7-chi3發生e5結構性原因是siaN2, lan2 ai3避免hit款結構koh再出現, 重點是beh總結過去, thang koh再ng3前行, m7是賠償報仇nia5.

第2部份, goa2 beh談khah深層--e5. 今a2原住民運動siong7基本e5訴求是「原住民自治」, 問題是, 若kan-taN是ti7政治上hou7 in 1 e5空名, an2-ne kam2有意義? Siong7重要--e5, 是ai3有才tiau7 ka-ti7做ka-ti7食, 目前e5主流是走觀光路線, che ham7原住民運動要求無beh hong5當做商品, 本身to7衝突--a, 像TaN米坑teh做生態觀光, in e5紅瓦厝hou7人hip相be7感覺ngai7-gioh8, m7-koh che情形若ti7部落hoan7-se3 to7 e7 hou7 in反感; in hoah beh行生態路線, 講in hia有joa7 che7『帝雉』『山雞』, 講soah to7 ka7 thai5來食......是ka7生態理念當做口號, iah是具體落實ti7生活--nih, 人kam2看be7出--來?

原住民智識青年e7辯護講phah獵m7是烏白thai5--e5; 原住民活ti7山--nih, siong7了解beh an2-choaN2 ham7環境共存......問題是, 今a2日e5自然世界kap eng2過無kang5--a, 歐洲人古早ma7靠phah獵teh維持生活, chit-ma2--leh? 世界hou7工業革命, hou7帝國主義, hou7所謂e5強者giu2 leh行, 1方面beh保持舊傳統, 1方面koh beh追求新時代e5價值觀, 看--起-來真oh. 當然, che m7-taN7是原住民e5問題, 台灣人ham7歐洲人美國人e5關係, to7 na2原住民kap平地人e5關係, lan2 long2 tioh8考慮beh全盤西化iah是『台體西用』? An3 chit-e5意義來看原住民, Ho7-lo2 kap Hak滅族e5危機, to7 e7-tang3了解che m7-taN7是語言e5問題, koh有價值觀e5 chhia拚.

官--e5講--e5當然khah守ti7 ka-ti7 e5立場, kiam2-chhai2無考慮tioh8原住民族受壓迫e5歷史過程, m7-koh soah直接thuh-tioh8重點, hou7 lan2 chit-koa2 beh做運動--e5 iah是讀冊人真深e5刺刻.

代表民間觀點e5 chit句話, hou7 goa2 ti7學校「社會哲學」課空想e5問題, kui-e5清楚--a, John Rawls e5『差異性原理』, Noziec e5「正義歷史論」......教授講koh khah che7外國e5例, long2 be7比lan2 ti7 ka-ti7 e5土地頂頭chhoe7-tioh8問題khah實在; 基層用in e5語言ham7世界觀, 點出社會哲學e5死角, ma7指出運動者無用現實考慮e5事實, chiah-e5反省是kui2個月來, goan2行入去社區chin3前料想be7到--e5!

運動無才tiau7進展, 「向民間學習」hoan7-se3是lan2 e5出路!

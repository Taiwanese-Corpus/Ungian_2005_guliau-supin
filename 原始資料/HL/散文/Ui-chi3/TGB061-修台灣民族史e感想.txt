修台灣民族史e5感想
Ui-chi3

Chit學期修「台灣民族史」e5課了, hou7 goa2有機會ke了解高砂族, ma7了解『大陳』人是siang2, goa2 koh khah清楚講, 雖bong2 lan2是無kang7族群--e5, m7-koh lan2 kang7款是hou7體制teh壓迫.

上課e5時, 老師bat講民族系希望tak8-e5民族long2 e7-tang3 ka-ti7 chiaN5做1國, che goa2 ma7贊成, m7-koh ti7 che chin3前應該ka7歷史做總結, ham7中華民國體制to無ka7 ian2倒, toh 1族有才tiau7獨立做1國?

Lioh8-a2有結構性概念e5人long2知iaN2, 國家機器無可能透過選舉ka7改變, 法國若換社會黨執政, kan-taN是資本主義khah偏左--koa2 nia, 勞動者無正港theh8 tioh8政權.

Kang7款e5道理, 陳水扁選taiu5中華民國總統, 意識型態國家機器be7 an2-ne來轉換, 到chit-chun7, 軍公教e5 18%特權ma7無才tiau7 ka7取消; beh ka7軍公教khioh稅tioh8 koh先ka7加薪水; 國民黨罷佔台灣人民e5血汗──黨產, 無法tou7 ka7討--tng2-來......che hoan7-se3 m7是陳水扁kap民進黨e5責任.

Lan2若e7-hiau2反省歷史, to7 e7-tang3了解: 民進黨做--e5, kap日本時代e5『御用紳士』林獻堂sak e5「議會設置請願運動」kang7款, beh追求高度自治(to7是承認外來政權)nia5, 民進黨執政了後, hou7 che7-che7社會運動者失志, 想講續--落-來做『單一議題』to7好, 環保--e5 bu2環保, 勞工運動--e5關心勞工問題to7好......soah be7記得共同e5矛盾是siaN2.

講tioh8核四e5問題, kam2 m7是美國beh ka7落伍e5核能機組緊銷--出-去? 是an2-choaN2中華民國tioh8-ai3 ka7買? 講tioh8勞工e5困境, 中華民國(無論siang2做總統) taN-a2 beh顧大頭家, in beh三通to7緊hou7 in去, kam2有考慮台灣人e5失業問題?

修chit節課了後, goa2 koh-khah確定chiah-e5 long2是體制e5問題, hoan7-se3反應ti7個別e5族群kap個別e5議題, e7有無kang5 e5變化, m7-koh問題e5總源頭to7 ti7 hia.

反體制, 起造新e5社會是有物質基礎--e5, m7是口號iah8是情緒, che是被壓迫者唯一e5出路! (對學客kap政客來講to7無tiaN7-tioh8--louh)

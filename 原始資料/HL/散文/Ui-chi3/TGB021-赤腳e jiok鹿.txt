赤腳--e5 jiok鹿  穿鞋--e5食肉
Uichi3

Ti7 leh古早古早e5時chun7, lan2做joa7 che7 chiah有thang好食joa7 che7用joa7 che7, 生活真艱苦ma7真phaiN2過, 一直到18世紀, 人類發明機械替代人工, 引動工業革命, 人類e5生活chiah向前1大步.

基層e5勞動者想講應當會khah好過--a, eng2過靠人工, 1工kan-taN有才tiau7做5雙鞋a2, chit-ma2靠機械, 半工就做beh 50雙, an2-ne應該會tang3做khah少hioh khah che7, tak8-e5 ma7 long2有鞋a2 thang穿chiah tioh8--a, nah會勞動者e5生活soah愈來愈phaiN2過?

人是電腦jih-jih--e5就有thang食, 新鞋a2 1雙過1雙teh換, ah lan2是日也做暝也做chiah勉強度3 tng3, koh講kah換新鞋a2, 食khah bai2--e5!

照理講, 做hiah che7, 食無7成ma7 ai3有5成, chit-ma2 mai3講5成, 連3成都無--a, ah chhun-e5 7成是long2 hou7 siang2 pou7--去? 就是有1-koa2人無teh生產, 專門靠賣lan2 e5勞動力賺食, 這途koh chiaN5好thio, m7免jiok鹿就有肉通食, ah lan2是舞kah大粒汗細粒汗, 真正是「赤腳--e5 jiok鹿, 穿鞋--e5食肉」, 有夠無公平!

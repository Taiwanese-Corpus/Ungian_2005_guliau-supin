國中學生組散文 第三名

校園一工   

和群國中 何妍萱
指導 翟文秀老師

阮e5學校有一phian3樹林，親像山頂e5樹林，這是別e5學校無法度比--e5,每一擺早起時來到學校，就會tang3 suh著上青e5氣味，一行入去學校，看著hiah-ni7濟e5鳥仔kap蜂，ti7花園內底飛來飛去，樹仔ma7早早就起來kap阮phah招呼，ka7家己洗kah青piang3-piang3,khia7好好等阮來上課，hou7我每一工來學校，long2真歡喜。
阮e5老師long2真用心上課，上課long2真趣味，一點仔都boe7愛睏。老師long2知影教囝仔「亦著箠，亦著糜」，若無，阮都會「四兩盎仔m7知除」，「七做八m7-tioh8」，hou7老師真頭痛。但是，有時ma7會發生感覺真奇怪e5代誌，親像昨昏我尋阿委chhit-tho5,竟然，伊當做我是赤查某，無愛chhap--我，我只好頭le5-le5離開，好佳哉，我e5朋友阿玲拄ti7 leh運動場phah球，我緊走去kap伊phah球，hou7我e5心情變khah歡喜，真正是「這溪無魚，別溪釣」，稍等--咧，竟然阿委kap阮已經「冤家變親家」，逐家又koh是好朋友。
下晡，我就真ng3望，因為tih-beh放學--a,雖然阮班kap別班無仝，愛加留二、三十分鐘，但是，hit種想厝e5滋味hou7阮心內真實在。今仔日考好e5人，準備轉去ka7爸爸媽媽「展--一-下」，考bai2 e5人，就m7-thang「 Boe7曉駛船嫌溪狹」，盈暗愛加油拚--一-下，m7免失志。
只要老師hoah一聲「下課」，逐家就用衝--e5:騎車--e5,行路--e5,hou7人載--e5,long2 beh搶第一，想beh khah早轉去食媽媽準備e5點心，但是我long2走路尾，我無愛kap人相kheh,因為轉去厝e5一路上，稻穗一phian3,金光閃閃，微微仔風吹--過-來，親像電影仝款，hou7我boe7記得一工e5辛苦，想著每工long2生活ti7 chiah-ni7 sui2 e5所在，就hou7我精神百倍，勇氣十足，大聲hoah出「我e5人生是彩色--e5」。


外國人，外國話			阿牛

頂日，我kap一位朋友講sng2笑：「哇！恁新婦是外國人！」。這位朋友雄雄sa無，m7知我teh講啥。In後生最近tu2-chiah kap一位中國人移民e5查某kiaN2結婚。我這位朋友人是be7 bai2，m7-koh無啥意識，三不五時會講：「咱X國人。」
Hit一暗，ti7結婚e5宴會，全場e5人客分做二旁。一旁是女方e5親chiaN5朋友，大部份是in hit國e5人，講話m7-na7大聲koh會牽調捲舌！另外這旁是男方e5人客，大部份e5人是講咱這種khah斯文e5話。聽講hit旁e5人，有--e5是死忠e5共產黨；咱這旁，ma7有頭殼teng7 khok-khok e5「台獨份子」。主人驚講lam7 lam7做伙會出代誌，只好用「台灣海峽」ka7二旁e5人隔--開。
宴會有二位主持人，一位是講英語--e5，另外一位是講hit種捲舌e5話--e5，獨獨欠講咱台灣話e5主持人，我心內非常ngai7-gioh8。宴會時間拖了真長，規場有講有笑，不止a2鬧熱。Hit位講話捲舌e5主持人非常厚話，mai-khuh theh8著規暗講be7 soah。出國30外冬，我已經無慣勢koh聽hit種外國話。規暗我e5耳空受災受難，真正be7堪得，非常艱苦。Hit頓飯食了真be7消化。
Ti7海外gin2-a2結婚，大大細細e5代誌大部份攏是in家己安排，做父母--e5只不過是in邀請e5人客之一，真phaiN2插手去管gin2-a2 e5代誌。我想，我這位朋友to7是這款e5情形。
一koa2台灣人上大e5毛病，to7是tu2著in hit種人e5時，to7失去台灣人e5尊嚴，分be7清楚家己是啥物款人。最近這幾冬，in hit國出來e5移民愈來愈che7，有合法--e5，ma7有非法--e5。將來，頂面所講e5這種場合有可能koh再發生，咱beh按怎堅持立場，無beh hou7人「統」去，是需要好好思考e5問題。

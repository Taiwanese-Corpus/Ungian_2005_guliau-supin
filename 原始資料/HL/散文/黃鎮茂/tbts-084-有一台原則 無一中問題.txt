有「一台原則」，無「一中問題」		黃鎮茂

台灣ti7跨黨派小組發表『三個認知，四個建議』e5共識了後，引起一koa2人koh對「一中問題」吵鬧爭論。民進黨主席竟然也違反黨綱提出「憲法一中架構」e5繆論。Ti7幾十年來一旁一國e5事實下，咱台灣人若用一點a2時間kap頭腦來思考台灣e5地位，就會tang3真清楚瞭解咱kan-taN有「一個台灣e5原則」無「幾個中國e5問題」。
台灣tui3 1949年中華人民共和國成立開始，就一直維持有咱家己e5政府、人民、領土kap國際外交，是一個主權獨立e5國家。台灣kap中國有無仝e5法律、財經、貨幣、外交kap教育制度，是二個無仝e5國家，這個事實已經超過五十年。台灣形成kap中國無仝文、無仝字、無仝文化e5另外一個族群kap國家，ma7是一個完全ti7 in e5領外之地。
國際上所講e5「中國」是指中華人民共和國，台灣並m7是伊e5一個部份。1996年中國展現伊e5武力，用飛彈攻擊恐嚇台灣e5時，國際媒體報導攏是用青天白日滿地紅kap五星旗來代表台灣kap中國。兩面國旗無分大小，同齊排出來，ti7下面ma7有明顯e5英文字幕Taiwan kap China，表示一旁一國。也無任何媒體將這個事件歸類做中國e5內戰。
台、澎、金、馬從來to7 m7 bat受著中華人民共和國所管轄或者是控制過一分一秒。外國人親像美國、英國、加拿大、日本或者是韓國用in e5護照beh進入台灣，in be7去中華人民共和國e5領事館去申請入台簽證。相信中華人民共和國e5領事館ma7 m7敢接受外國人e5申請，因為in是無權代表咱台灣。真顯然，che敢m7是「台灣m7是中國e5一部份」上好e5證明leh？
國際上，中國不時利用機會打壓台灣e5外交空間，che是大家攏知e5事實。國kap國e5交往tiaN7-tiaN7要求in簽訂承認「台灣是中國e5一部份」這種條款。咱ka7想看mai7，琉球是m7是日本e5一部份？Hawaii是m7是美國e5一州？是按怎咱to7 m7 bat聽著日本或者是美國kap其他國家建交e5時，要求in承認琉球是屬ti7日本；Hawaii是屬ti7美國這款e5代誌？因為事實e5代誌to7無需要別人承認，無事實e5代誌nge7 beh叫人承認，替伊講白賊，che是一種靠勢伊是大國e5壓霸行為。
講倒轉去，ti7 1970年代，加拿大kap中國建交hit時，加拿大政府為著beh分開台灣m7是中國e5一部份，規定所有寄去台灣e5郵件一定ai3寫Taiwan，若寫ROC to7會hou7人寄去中國，批落大海，一去無回。1976年ti7加拿大Montreal舉行e5世運，當時執政e5自由黨總理Trudeau公開表明，歡迎台灣用「Taiwan」名義入境參加，但是拒絕台灣隊用「Chinese-Taipei」hit種不三不四e5名參賽。可惜因為hit時蔣介石有私心無同意台灣用「Taiwan」名義參加，失去hit個機會，致使台灣到taN猶koh使用不三不四e5「Chinese-Taipei」。Ti7國外大漢e5台僑第二代看著電視頂「Chinese-Taipei」這種不倫不類e5名稱，無法度瞭解，對父母、阿公、阿媽問起，咱大人只有用悲傷e5心情ka7 in解說che是「台灣人e5悲哀」。
國民黨執政五十年所保持e5「一個中國」政策，不但是自欺欺人，而且害咱台灣不時受著對岸e5恐嚇、抵制kap壓迫。國際社會看著台灣家己giah8著「一個中國」e5神主牌a2，ma7 be7-tang3瞭解咱所需要e5幫助是啥物？Ti7外交上，咱台灣所以會行到今a2日e5困境，che完全是國民黨kap蔣介石執政e5政策錯誤所「致蔭」。現任國民黨主席連戰政治學博士猶原將「一個中國」e5神主牌a2強強抱tiau5 tiau5 m7甘放，繼續誤導台灣人，歷史e5罪人beh做到底。
五十年來台灣海峽兩旁就是一旁一國。李登輝前總統提出「特殊國kap國e5關係」只是將兩旁e5關係照事實講出來，che m7是文攻武嚇，或者是媒體辱罵所會tang3改變e5。生活ti7這種事實e5環境之下，若繼續去否認，che是一種欺騙家己，nge7講黑板是白色e5行為，就親像中國政府國防部長遲浩田ti7美國軍校講六四事件ti7天安門無人死亡仝款好笑。
最近ti7台灣國內有一部份統派份子猶原無停e5威脅台灣政府kap台灣人承認家己是「中國人」，欺負台灣人e5態度一直無改變。Chia e5人五十年來食台灣米，lim台灣水大漢e5事實，若m7是be7記得，無就是忘恩負義e5人。
跨黨派小組得著「三個認知，四個建議」e5共識，失去台灣kap中國一旁一國e5事實kap立場。咱台灣應該是只有「一個台灣」e5原則，無應該有「幾個中國」e5問題。因為「幾個中國」是對岸家己e5問題，咱台灣無權去干涉別國e5內政。咱台灣也是家己自尊自重，堅持「一個台灣」e5最大原則。
（原文是中文，李春惠翻譯做台文）

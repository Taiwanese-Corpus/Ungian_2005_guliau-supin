一位熱愛台灣e5仁者      賴其萬

	前彰化基督教病院長蘭大弼醫師(Dr. David Landsborough) kap伊e5爸爸蘭大衛醫師(英文名kap伊e5 kiaN2仝款)ham伊e5媽媽連姑娘(Miss Majrorie Learner)，兩代犧牲in人生e5大部份時間，為咱台灣人所作e5服務kap貢獻，確實hou7中南部e5人真感激。但是高雄醫學院hit幅連姑娘e5油畫，才是會tang3表現出in無惜家己去救人e5偉大精神。
	有一擺無意中，我按彰化基督教病院e5吳鴻明醫師hia聽著，知影蘭大弼院長退休了後，轉去英國倫敦toa3。當我決定beh去倫敦過幾個月e5教授休假e5時，我著提吳醫生hou7我e5地址聯絡著蘭醫生。我會記得ti7批內底講，照咱台灣人e5習慣，我想beh chah一個禮物(伴手)去hou7伊，m7知伊老大人有想beh愛我ti7美國買啥物物件，抑是十一月台灣醫學會我轉去台灣e5時才買台灣e5禮物。伊回答講，伊啥物to7無需要，但是如果我一定beh送物件，伊上蓋懷念e5，是台灣e5肉酥、脆瓜kap大茂黑瓜。伊用英文koh用中文寫ti7括號內底，看著伊寫e5中文，心內感覺非常e5親切。
	正月初我到倫敦了後，有kap伊老大人用電話通幾偌擺。伊真詳細教我按怎坐火車去Smitham站。伊koh寄地圖來，而且堅持beh開車來接阮。我ti7電話中問伊，我想beh chhoa7一位tui3台灣來倫敦大學讀冊e5葉小姐作伙去，m7知會使be7？伊講自從轉來英國了後beh chhoe7人講台灣話真無容易，所以台灣來e5人客對伊來講愈che7愈好。伊koh講，beh落廚準備請阮食中晝，經過再三e5推辭，最後決定hou7伊準備白飯，ah阮tui3倫敦市區e5餐館買便菜chah去。
	正月二十日阮ti7 Victoria火車站看一下仔時間表了後，就趕緊peh起lih8停ti7十八月台tih-beh出發e5 hit班火車，想be7到火車開點外鐘，猶未看著Smitham e5站名，問邊a e5人才知影，阮坐m7 tioh8火車 ，這班車是ng3南e5海岸線。 阮ti7 Lewis落車以後看地圖，才知阮已經離Smitham真遠ah，若beh倒轉去，著ai3等一睏仔才有火車來，而且koh ai3轉車。拍電話去in厝koh無人接，相信伊人已經ti7火車站teh等。想著hou7一個八十歲e5老大人tiam3火車頭等，心內非常不安，好佳哉火車站邊a有計程車。阮一路趕到Smitham，已經比原來預定e5時間慢一點外鐘，我心內teh想，tui3 Victoria火車站到Smitham e5火車是每半點鐘一班，伊上che7加等兩班車，若看無著阮to7應該會轉去，所以阮就叫計程車司機按伊hou7阮e5地址直接去in厝。到in厝，阮tui3伊e5後壁門會tang3看著食飯桌頂已經chhoan5好三份餐具，但是chhih8電鈴真久攏無來開門。伊e5厝邊講伊ka-na2一點外鐘前就開車出去猶未轉來。我趕去火車站，竟然看著伊猶khia7 ti7 hia teh等阮，伊非常歡喜看阮平安到位。伊並無因為等久就無歡喜，伊聽著阮最後坐計程車來，顛倒講hou7阮開hiah che7錢，實在心內真不安。伊ti7車內問我，最後一次是ti7 to2見面。我講是1973年我ti7台大病院作精神科總住院醫師e5時，hit陣伊來聽我報告全院臨床病理討論會(CPC)。我講he是一個真罕得看著e5急性間歇性紫質尿症e5病人，想未到好學e5蘭醫生馬上問我，當時是按怎診斷e5，病人有啥物症狀，伊講ti7彰化ma7 bat有看過兩個病例，伊講一koa2病人e5病狀以後，真感慨講「唉！已經老啦，我攏無辦法趕著醫學e5新知識。」
	到in厝已經是過晝兩點半， 阮就開始食飯。Ti7食飯中間阮ka7伊道歉，害伊iau kah chiah oaN3才食，實在不安，但是伊卻真誠懇講，hou7阮開錢坐計程車趕來，伊koh khah不安。蘭醫生非常健談，伊講規嘴正港e5台灣話。伊講1980年轉來英國了後就kan-na ti7台灣朋友來拜訪e5時才有機會講台灣話。伊講 1940-1951年伊ti7福建泉州e5基督教病院服務，1952年去台灣以後，就一直到1980年才離開彰化基督教病院。轉來英國了後，起頭兩年猶koh ti7英國國家神經內科kap外科病院(National Hospital for Neurology & Neurosurgery，Queen Square)看門診，但是後來in太太家己一個人無法度照顧伊e5老母，所以伊就辭掉病院e5頭路，kap伊e5太太兩人全心全力照顧伊e5老母。伊e5老母連姑娘ti7 1984年一百歲過身去，而且蘭醫生e5太太ma7 ti7兩年前tioh8癌症過身。蘭太太是婦產科醫師，蘭醫生非常感觸講，伊e5太太當時ti7台灣工作實在是十分e5努力kap艱苦，初初到彰基e5時，規個病院一年接生無到十個，但是in ti7 1980年離開e5時，彰基每年接生四千外個嬰仔。伊ma7講兩年前蘭太太就ti7這間厝二樓e5睏房真安詳過身。伊講伊家己ti7四個月前兩旁腳頭u開過刀，上歡喜e5代誌就是伊老歲仔人除了行路小khoa2會paiN2    以外，身體精神看起來攏真勇健。
	蘭醫生e5台灣話實在真gau5，伊講泉州、廈門、漳州e5口音無仝，伊聽我講阮阿公hit代才tui3泉州去台灣，伊就問我「八十」按怎講，伊就解說hou7阮聽，泉州kap漳州「八」e5發音無仝款。伊講一koa2台灣e5朋友若去中國遊覽攏是去北京、上海，但是真少人去泉州。伊講你應該去泉州，然後ti7街市仔hia，目睭放kheh kheh，恬恬聽四周圍e5對話口音，你就會有非常親切e5感覺。看著伊八十歲e5老人猶koh kheh目睭斟酌聽e5表情，hit款對台灣鄉音e5疼惜kap懷念，會hou7咱台灣人看了感動流目屎。伊講台灣話e5「親密」kap英國e5 intimate是上蓋sui2 e5翻譯，但是有一koa2非常傳神e5台語卻無辦法翻作英文，譬如台語「漏氣」、「變質」、「棄嫌」這幾個字是chiah-nih a活跳，就是m7知beh按怎翻作英文。
Tui3蘭醫生e5厝會tang3看出伊人雖然ti7英國，但是伊e5心猶koh留ti7台灣。In厝e5便所有一個牌仔用 中文寫「廁所」，伊e5正門掛一個門牌「蘭寓」。真趣味e5代誌是，蘭醫生愛阮去前庭看伊e5「chhit-tho5 物」。我心內leh想，大概是伊飼e5小動物，nai2會知影伊所講e5「chhit-tho5物」，就是伊kap伊e5太太在生作伙ka7一排e5樹仔剪作親像火車頭e5型。伊講伊真欣賞陽明山公園有一koa2樹仔剪作各種無仝款e5形，伊特別懷念台灣e5火車頭，所以伊著用心創作這個「chhit-tho5物」出來。伊笑笑講，chit2-ma2寒天khah好照顧，若是熱天，每兩禮拜就ai3用時間ka7這個「chhit-tho5物」剃頭。作伙去e5葉小姐用鋼琴彈幾首台灣民謠「望春風」、「雨夜花」，蘭醫生非常歡喜，目睭kheh-kheh，隨琴聲吟歌。伊入去書房提一本呂秀蓮女士講述e5「台灣之歌」e5錄音帶，伊講伊上愛聽這種e5台灣歌。蘭醫生有一本訪客簽名簿，而且大部份e5簽名攏是台灣來e5朋友。伊真關心tui3台灣來英國讀冊e5學生ti7 chia適應e5情形，伊tui3簽名簿chhoe7出一位台灣來e5女學生e5名，問葉小姐kap伊有熟悉無? 蘭醫生講這位女學生已經真久無ham伊聯絡，m7知伊ti7學校讀了按怎樣。伊希望葉小姐會tang3幫忙chhoe7這個查某gin2-a2。我ti7邊a看著伊充滿慈悲關懷e5目神，實在有講be7出e5感動。
蘭醫生雖然真客氣講伊趕be7著時代，但是事實上，對伊e5專長神經學猶是真有心得。伊對台灣e5神經學猶koh真關心，伊非常歡喜，現在台灣有hiah-nih che7少年醫生投入神經科。伊問我對神經科kap精神科應該合作一科抑是分作兩科有啥物意見。我講我ti7台大受住院醫師訓練e5時，這兩科猶koh是合作一科，事實上我就是這款制度e5受益者。因為我本來是因為精神科才入去神經精神科，後來才發現家己khah愛神經科。我個人認為這兩科ma7無必要siuN早ti7住院醫師訓練期就ka7分kah真清楚，因為對腦e5功能有興趣e5少年醫生，也應該有機會接觸這兩科。蘭醫生講，但是這兩門科學攏有hiah-nih che7 e5 物件ai3學，無分家，beh兩種攏精是真困難e5。Ti7辯論中，看會出伊e5腦筋真清楚，對精神科kap神經科攏有真深入e5認識。蘭醫生koh講伊ti7台灣28年中間bat兩擺轉來英國渡假，每擺伊攏用6個月時間ti7國家神經內科kap外科病院進修神經內科。伊講現在上後悔e5就是當初應該要求kap住院醫師仝款值班，直接照顧病人，無應該親像訪問教授ti7邊a觀察。伊講真正ai3學物件猶是ai3 tui3基層作起。
阮講kah真投機，但是看天已經leh暗ah，阮想beh相辭。 伊老歲a人講，咱koh lim一個茶，伊koh準備蘇格蘭e5甜點，阮又koh繼續講落去。伊老歲a人認為世界上人kap人中間e5溝通，現在是愈來愈有進步，所以伊對人類e5前途是充滿樂觀e5。但是伊接落去講koa2 inquitious(無公正)e5代誌，也實在hou7人憤慨。講到chia伊忽然間家己問inquitious這個英文字應該按怎發音，按怎翻譯才tioh8，伊就掀字典，這種好學e5程度hou7我滿腹佩服。而且koh斟酌ka7看伊e5字典，竟然是梁實秋e5中英字典，koh khah hou7我這個離開台灣21冬，從來m7 bat koh用過中英對照字典e5人非常見笑。Koh看khng3 ti7字典邊a就是彰基院刊，kap其他一koa2 kap台灣有關e5冊，蘭醫生真正是人ti7英國，心ti7台灣！
離開前，我ka7蘭醫師講我有帶攝影機， m7知會使錄一點a伊e5對話thang hou7敬仰伊e5台灣同鄉有機會看伊、聽伊講話。蘭醫生一下手就真客氣回絕，伊講伊是一位真平凡e5老歲a人，伊無習慣這種siuN 正式e5採訪。Tui3伊講話e5目神，會tang3看出這位謙卑e5老歲a人，確實對這種恭維崇拜感覺不安。阮離開e5時，蘭醫生一定beh開車送阮去火車站，無想著到火車站，每半點鐘一班車e5火車tu2-chiah離開。阮講天已經暗ah，希望伊khah早轉去歇睏，蘭醫生koh堅持講，天氣siuN冷，請阮去伊e5車裡等。最後算一下時間也差不多ah，蘭醫師koh kap阮ti7月台等車，蘭醫生ti7火車站看著一koa2亂tan3 e5汽水罐仔、cola罐頭kap hou7人烏白亂畫e5壁，伊滿腹憂愁講，咱e5後一代真hou7人擔心。伊用台語心情沉重講，「這種代誌hou7我看著真消極 。」我心內想消極是積極e5相反詞，伊這句台灣話ka-na2無啥tioh8，但是想著蘭醫生對台語e5飽學，我ma7開始想著台語e5「消極」可能是悲觀e5意思啦 。我心內teh想蘭醫生實在是我有生以來第一次tu2著比我koh khah bat台灣話e5外國人。
最後阮上火車，蘭醫生e5身影ti7茫茫暮色中消失去。但是ti7我e5心目中，一生奉獻hou7我故鄉同胞e5仁者，伊e5影像永遠清楚留ti7我e5腦海裡。伊對人e5誠懇謙卑，體貼關懷真正是人間模範。咱台灣人會tang3 前有蘭大衛醫生，後有蘭大弼醫生父kiaN2 兩代kap咱結緣，實在是有夠好運lah！
(1996.1.31 寫ti7英國倫敦)
（本文原文是中文，收ti7賴醫師寫e5冊 “當醫師遇tioh8 siki “。吳雁玲翻譯作台文）

線			阿玲

自細漢，我看我e5媽媽，若無代誌閒閒e5時，to7繡東繡西，針線無離手。阮兜e5枕頭布、手巾a、桌巾…等等，攏是伊e5傑作。媽媽愛花，伊ma7 chiaN5 gau5繡花。爸爸為著買線，m7知走joa7 che7間店，時常為著chhoe7線來走chong5無閒。會記得，暗頭a2，阮gin2-a2恬恬a leh寫功課，爸爸坐teh看報紙，無張無持去hou阮媽媽驚一tio5，喝一聲：「Na2-meh(日語)！」。聽著這聲阮隨知，爸爸線又koh買m7-tioh8 ah，oat-頭看爸爸，伊已經khia7起來ah。Hit陣，媽媽ka7新繡線khng3 ti7繡一半e5花面邊a，比hou7爸爸看：「你看！色水無仝，我是beh按怎koh繡leh！」 爸爸無聲無soe3 theh8 leh就行出去。阮心內攏知影，爸爸頭殼內底teh想啥，伊若是ka7線chhoan5 hou7好勢，媽媽to7無時間ka7阮唸。爸爸已經人to7出去ah，媽媽ma7猶teh se7-se7唸：「買線，ai2注意，色水無比較就m7知，有thai3 che7款leh，足容易買m7-tioh8 …」因為按呢，媽媽e5繡線深深印ti7我e5腦海內…。
	Khah大漢，爸爸chhoa7阮去坐火車探訪親chiaN5(爸爸是ti7伊少年e5時，離開家鄉屏東e5車城，搬來台中定居e5 )，爸爸講：「咱是beh坐山線，往南e5，規線攏會tang3看著青翠e5田園，風景真sui2。咱ai2搬過hit旁等火車。」爸爸koh解說講：「火車ma7有海線，就是oa2海邊e5鐵枝a2路線…。」原來ti7  chia e5線，是鐵枝a2路，hou7火車行e5，看是beh上北抑是落南，非常方便。
我讀初中e5時，有人寫批hou7阿姊，約伊出來。講號做「不見不散」， 阿姊講：「伊m7是phaiN2 gin2-a2，是足gau5讀冊e5，m7 thang hou7伊家己一個人khia7 ti7巷a2口，足可憐e5 」。阿姊交hou7我一張紙，叫我提去hou7伊。媽媽發見，真受氣，講號做phaiN2名聲，查某gin2-a2人，m7 thang交男朋友，烏白牽。阿姊頭le5-le5，目屎一粒一粒流落來…我知影伊心內真艱苦，這個情線to7按呢斷去，牽無起來。情線，一般人看be7著，kan-na7心靈互相感受會著nia7-nia7。
進前幾工，我接著一個足久無見面e5朋友e5電話，伊toa3 ti7市內，是一位真堅強e5單身媽媽。最近伊有拍算beh koh進修，看伊chiah-nih無閒，我講beh紹介一位朋友hou7伊，仝款是toa3 ti7市內，是in厝附近e5人，按呢會tang3 hou7 in互相照顧，m7知好無？伊馬上知影我講e5是啥人。續落去ka7我講，be7使chit，咱ham伊是無仝線e5， 我雄雄心肝chhiak8一下，問伊，咱是啥物線，伊直直笑……。後來我想，咱台灣話實在真厲害，簡簡單單e5「無仝線」 ，原來是leh講咱人，有百百種，每人對處理事務e5時，所堅持e5態度、做法、看法、準則等等，ti7觀念上有teng5-taN5無仝款e5所在。無意中koh hou7我加學這句話。 
阮台文班老師tu2-chiah坐飛機轉來加拿大，這擺伊是轉去台灣參加台文營，伊講台灣chit-ma2台文進步足che7，各種台文冊一直teh出來…，本底按算講習班kan-na7 beh招生250人，結果超過300人報名，大家真踴躍，連以前一koa2無leh出來e5台文先者ma7來參加 …這款hou7人聽起來真鼓舞e5消息為啥物報紙攏無報leh？台文e5火焰koh hou7疼惜台灣文化e5人點光ah，相信這個光線會漸漸焰煝起來。 
因為朋友ka7我講e5 hit句『無仝線』soah引起我「情不自盡」，ka7「線」發揮出來，牽kah一大堆，牽kah lo3-lo3長 …總是我希望大家ma7親像我按呢，m7驚phaiN2勢，好膽來「嘴講父母話，手寫台語文」。


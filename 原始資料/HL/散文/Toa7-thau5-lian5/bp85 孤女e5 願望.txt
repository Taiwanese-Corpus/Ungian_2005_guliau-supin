∮台灣人寫真
孤女e5 願望
Toa7-thau5-lian5
「請借問播田e5 田庄a伯--a2,人teh 講繁華都市台北tui3 toh 去，gun2 to7是無依oa2 可憐e5 女兒，自細han3 to7來離開pe7母e5 身邊，雖然無人替gun2 安排將來tai7-chi3,gun2 想beh 來去都市做著女工渡日子，也thang 來安慰自己心內e5 稀微……」

Chit條歌是teh 寫台灣60年代庄kha 作sit人ti7 農村phaiN2 than3 食，包袱a2 款款--leh 去台北都市phah拚e5 ho7-jiah。Goan2 chit代(te7) m7-bat 食過苦e5 少年人，kiam2-chhai2 khah oh 體會hit款離鄉出外討than3 e5心chiaN5，雖bong2 有人keng-the2 講chit-ma2 e5 大學生出業to7失業，總--是若厝--nih 有夠力，gin2-a2 出路早to7安排好勢；其他--e5 tioh8-ai3 怨嘆生m7-tioh8 時代，ti7 21世紀e5 台灣，koh tioh8 像〈孤女e5 願望〉寫--e5,ti7 繁華e5 台北城si3-ke3 pong7壁，chiah 有thang than3 食。
A-hui7 是20 thong2 歲e5 高雄gin2-a2,ti7 高雄實踐大學讀服裝設計。Oa2 出業e5 時，學校老師ti7 台北辦座談會，A成衣廠kap B服裝代理商long2 趁機會招新手，A-hui7 頭殼gau5 tng2-seh8 e5 表現hou7 A公司chiaN5 欣賞，當場to7 ka7 錄取，出業了後，A-hui7 隨to7去A公司食頭路，1月日28,000 khou，員工福利long2 照步來，A-hui7 teh 學koh 緊，hou7 頭家不止a2 肯定。
雖bong2 beh 繼續toa3 ti7 A公司無問題，總--是對iau2-koh 熱phut-phut beh ng3 前衝e5 A-hui7 來講，B公司chiah 是i 想beh 發展e5 所在，ma7 khah 有挑戰。
Ti7 A公司做1月日了後，A-hui7 接著B公司e5 錄取通知，i 無tiu5-tu5 to7 ka7 A e5 頭路辭掉，去B公司做。Chhim2 頭a2 A-hui7 做1個經理e5 助理，試用期3月日，chit個經理無愛chhoa7 新手，A-hui7 m7 知teh 行siaN2-mih 狗屎運，公司hiah-ni7 che7 經理--leh，i 偏偏a2 hong5 分配著chit個m7 願chhoa7 新人--e5。做無joa7 久，經理to7開始tiau，theng3候試用期到，經理逼i 寫離職書主動離職。A-hui7 chiaN5 m7 甘願，想beh ka7 告，m7-koh 對普通人來講，ti7 台灣若chiuN7法院m7 是teh 講理，是看siang2 ba2-khuh khah 在，尾--a2 choaN-a2 準煞。
Chit-ma2 A-hui7 toa3--e5 是第3間公司，頭家是香港a2,算是成衣代理商，chit種公司ti7 台灣北部khah che7,試用期kang7 款3月日，月給25,000 khou，chit個價siau3 是ka-ti7 簽--e5,chit-chun7 講--來ma7 ian3氣，各人e5 薪水公司放hou7 各人ka-ti7 簽，hit-chun7 A-hui7 想講ka-ti7 是菜鳥a2,ma7 m7 知地頭行情an2-choaN2，to7 kan-taN 簽25,000 khou，尾--a2 kap kang7期入--來-e5 sio 比pheng7,chiah 知iaN2了che7--leh。
Koh-khah hou7 A-hui7 怨嘆--e5 是第1工上班to7加班，公司紙面訂e5 上班時間是chai2起9點到暗時6點半，m7-koh 若beh 食chit個頭路，公司long2 chhiang3 明--e5 tioh8 加班，m7-chiah A-hui7 ui3 第1工做到taN，iau2 m7-bat 「準時」下班--leh，上ham3--e5 是無thang 領加班費，本底想講ka-ti7 是新手chiah an2-ne，尾手問同事kap 人事處，chiah 知iaN2 公司kan-taN 補貼100 khou 車錢nia5。
Ti7 A-hui7 試用期beh 滿hit kha踏a2,tu2好 oa2 Lan2-lang5 過年，hit-chun7 i long2 khut ti7 公司做到beh 翻點chiah 有thang 下班，tng2 到厝，siaN2 mih8 都無才tiau7 做，連lah-sap 衫ma7 積kah chiaN5 禮拜--a koh 無時間洗。雖bong2 有健保，ma7 kang7 款hioh 拜6禮拜，m7-koh tioh8 做滿1冬chiah 有7工e5 年假thang hioh，chit款生活，hou7 本底身體to7無kai3 勇健e5 A-hui7 koh-khah gau5 感冒，嗽chiaN5 月日--a koh teh thiah藥a2。
有1工加班煞，A-hui7 tu2 tng2 到ti7 公司附近稅e5 厝，to7接著故鄉a-pa e5 電話，kioh是 A-hui7 出去kap 人teh koa ，chiah oaN3 chiah tng2--來，soah 知cha-bou2-kiaN2 m7 是出去hong-so，是加班到chin2,直直khuh-khuh 嗽e5 A-hui7,ti7 電話--nih 聽著a-pa e5 聲，目屎choaN-a2 lian3--落-來，ka7 ka-ti7 e5 委曲long2 hau2--出-來，in a-pa m7 甘i ti7 台北chiah 艱苦，叫i 搬tng2 去高雄。總--是chit條路是A-hui7 ka-ti7 keng2--e5,目屎chhit ta 了後猶原tioh8 koh au--落-去。
A-hui7 ti7 chit間公司猶原ui3 助理開始做，ti7 辦公室負責接tiaN7單，大部份是ui3 米國來--e5,接著tiaN7單chiah koh phoe hou7 下手e5 成衣工場做。In 公司chhoan3 是接外國牌子e5 設計圖，than3 khou-mi2-siong2--e5。台灣che7-che7 做代理--e5,本身無bauh8 設計，chit款「商業機密」 e5 設計技術，總公司long2 lak8-an5-an5,設計好勢chiah 發包代工，人heng3買e5 外國牌子，chiaN5 che7 都台灣代工--e5。
A-hui7 雖bong2 免ti7 外口走業務，m7-koh kui 工ti7 辦公室處理tiaN7單oan-na chiaN5 thiam2 頭。1份tiaN7 單用30 the2  做單位，其中15 the2 bauh8 hou7 Chi-na hit-peng5 e5 工場，koh 來bauh8 hou7 東南亞，chhun--e5 5 the2 chiah hou7 台灣e5 下手工場，大部份ti7 中南部。
以1個牌子來講，chang2頭e5 總公司phoe hou7 各國代理商有固定e5 配額，chit-ma2 WTO開放了後，配額限制khah chio2,相對--e5 各代理商to7 e7盡量ka7 成本開銷壓ke7,Chi-na hit-peng5 雖bong2 做e5 工不止a2 粗，koh e7拖soa，總--是工錢chiah 台灣e5 4分之一，m7-chiah 接--著e5 tiaN7 單有1半e7 hou7 in 做，ah 若絲質--e5,to7一定走Chi-na。A-hui7 tioh8-ai3 按設計圖e5 設計，ka7布料、花色、liu2-a2……chit-koa2 材料款款chhoe7-chhoe7--leh 交hou7 下手工場完成。
A-hui7 chhiang5-chai7 teh 講e5 笑khoe-tai7 是kap Chi-na chih 接e5 經驗，i 講tiaN7-tiaN7 時間到--a，Chi-na 工場koh iau2-boe7 做--出-來，電話chhui--去，in 無要無意應講：『好！好！馬上給您辦。』A-hui7 kian3-pai2 都氣kah ti7 心內chhoh：「叫你去死你ma7 應好……」
Chit-ma2 經濟khah soe-sap，oan-na 衝著chit-koa2 做衫a2 公司，eng2過1 the2 上無ma7 有1,000~10,000領，chit-ma2 1 the2 chiah 300領，m7-koh 見本oan-na tioh8 做到beh 50領，相對--e5 下手工場to7 chiaN5 be7 ho5。
論真講，台灣e5 成衣市場ma7 m7 是chiam2然無台灣人ka-ti7 設計koa3做e5 牌子，講--起-來，台灣牌子e5工 kap 外國牌有te3 比pheng7--leh，kan-taN 增差台灣kian3 用都棉--e5,khah 無國外--e5 gau5 變khiau3。
A-hui7 ti7 做衫a2 公司前前後後toa3 beh 半冬khah 加，看著chit-koa2情形oan-na chiaN5 感慨，若無愛走Chi-na，成本相對to7 khah koan5,人teh 買衫koh 重有過鹹水--e5,chiok che7 公司to7算koh-khah 堅持，尾--a2 long2 tioh8 面對關門食ka-ti7 e5 危機。

「請借問門頭e5 辦公a伯--a2,人teh 講chit間工場有beh 採用--人，gun2 雖然也少年long2 m7 知半項，同情我地頭生疏以外無希望，假使chio2 錢也tioh8 忍耐3冬5冬，為將來為著幸福甘願受苦來活動，有1日總e7得著心情e5 輕鬆。」

A-hui7 e5 同事大部份是40幾歲iau2-boe7 結婚e5 cha-bou2人，ti7 chit種公司，tak8 日tioh8 做到半暝，koh 無時間kap 機會thang ti7 外口行踏，莫怪A-hui7 tu2 入--去e5 時，chiaN5 che7 同事long2 giau5疑i 是an2-choaN2 e7來chia 做。
過年了，A-hui7 過試用期--a，幾na7個kap i kang7 時間入--來-e5,long2 包袱a2 款款--leh beh 另外chhoe7 頭路，beh 走chin3 前，koh 勸A-hui7 mai3 khut ti7 chit間無出脫e5 公司，A-hui7 kan-taN 笑笑無應，心內想講ka-ti7 to7親像台灣kang7款，hou7 外國seng-li2人kap Chi-na 拖磨--去，走到toeh ma7 kang7 款……。
【本文ui3《TGB通訊》43期轉載】

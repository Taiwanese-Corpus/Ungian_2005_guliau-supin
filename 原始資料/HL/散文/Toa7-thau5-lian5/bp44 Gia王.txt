∮禮俗bong2講
Gia5王
Toa7-thau5-lian5
M7知影tak8-e5 kam2有這個感覺，就是庄kha人chiok興迎鬧熱--e5;像goan2庄有3年1-kai3 e5「gia5王」，就是goan2不止a2期待e5日子。
2000年Lan2-lang5(舊曆) 3月17，是goan2庄e5「gia5王」。這工是拜5，我tu2-a2好無課，拜4 e-pou就khok8火車tng2屏東，到厝--nih ma7暗時10點--a。
Tng2去厝e5路--nih kap a-pa3 bong2話，i講應該ai3講「迎王」，就是迎王爺e5意思。Chit-ma2庄--nih e5人long2講「gia5王」，我想，應該是走音iah是簡化e5關係。
A-pa3 koh講，王爺是玉皇大帝派來凡間巡視--e5,這kho是徐府王爺，tak8-kho e5王爺long2無kang5,請神e5地點ma7無固定。這kai3 tu2-a2好3庄kang7 1工gia5王──goan2庄彭厝kap隔壁庄新庄a2(新圍) 仕絨。
An2-ne講--起-來，m7就ai3有chiok che7王爺，無nah有法tou7應付chiah-ni7 che7庄e5 gia5王? Beh nah會有hiah-ni7 che7王爺--leh? Kam2講我死了後ma7會hong5招去做王爺？
3月17這工，透早2 點就ai3去請神，kian3-paiN2請神e5 地點long2 ti7溪a2 邊，我ma7 m7知影是an2-choaN2？這kai3是ti7里港1間砂石a2 場內底e5 溪a2。
我這個toe3-som5--e5,kui暝無睏，au到點半就坐be7-tiau5--a。這chun7,外口已經有人tih tin2動，ma7聽著廟公tih放送，催tak8-e5 緊來廟埕準備。
行到廟埕，oah! Chiok che7人long2出--來-a，陣頭ma7準備到差不多--a，6頂王轎chhai7 ti7 hia，1-koa2人tih款炮kap煙火，chiok鬧熱--e5。
請神 e5過程一直到chai2 起8點半chiah算結束。
Gia5王這工，tak8戶中晝kap暗時long2會辦桌請親chiaN5朋友，che是goan2 chiah-e5 gin2-a2上興--e5。
Hioh晝soah，e-pou 2點半開始 un5境(巡境)，就是 un5庄(巡庄) e5意思。
Chhoa7頭--e5是開路鼓，koh來是陣頭，這kho kan-taN chhun龍陣、宋江陣kap 2個大鼓陣，無踏蹺kap駛犁a2--a。
陣頭後壁就是王轎，童乩khia7 ti7轎頂koan5,陣頭會ti7 tak8戶門口舞弄，這chun7,人會準備紅包hou7--in，算是鼓勵kap 感謝e5 心意。王轎就無的確會停--落-來，m7-koh 5元帥有入來goan2 tau畫符 a2,kam2是有災厄？
陣頭到人tau頭前舞弄 e5時，人ma7會準備紅包hou7 hiah-e5陣頭，算是鼓勵kap感謝 e5心意。
一直到5點外chiah un5了beh入廟，入廟是kui個gia5王上熱 e5時chun7。雖bong2陣頭愈來愈chio2,m7-koh iau2是kang7款鬧熱，出外phah拚 e5人long2會tng2--來，平常時a2罕得看--著-e5,這chun7 ma7 long2走--出-來-a。
庄kha人無siaN2-mih閒錢，m7-koh goan2 hia tak8-kho gia5王long2有款chiok che7炮kap煙火--e5,kian3-paiN2若看著炮a2 tih放，就ka2-na2看著錢1把1把tih ia7--leh。
Goan2這間廟拜--e5是謝府元帥，聽講in有5個兄弟 a2,kan-taN 3元帥kap 5元帥有童乩。Goan2 a-pa3就是3元帥 e5童乩，自細漢我就對童乩chiok好玄--e5,m7-koh long2 m7敢問--i。
我讀國中e5 時，有1-kai3 ka2-na2問i講，起tang5 tih操kam2會疼iah是有siaN2-mih感覺這款問題，i隨soa2 tui3 別e5話題去，無應--我。自hit-chun7開始，我就koh khah無勇氣問i che--a。
這kai3去請神，ti7 hia tih請元帥落--來，beh迎王爺上岸 e5時chun7,soah請long2無，tak8-e5 ti7 hia等kui-pou久，我就走去goan2 a-pa3邊--a2,問i發生siaN2-mih tai7-chi3,i kan-taN講 ai3等--1下，我就koh 走tui3 別跡--去。過無joa7久，i就起tang5--a。

社務委員每人每個月捐NT1000，tau3 kheng5印刷發行費用，歡迎利用劃撥、信用卡iah是支票贊助 (月捐/季捐/年捐long2會sai2 )


尾--a2,想想--leh，ka-ti7實在chiok peh8-lan7--e5,hit-chun7看i ka-ti7 khia7 ti7 hia，應該就知影i 有感應--a，我koh白癡白癡走去問i發生siaN2-mih tai7-chi3。
Chit-ma2,goan2庄--nih e5大tai7-chi3就kan-taN chhun gia5王kap 5月初5神明生日，chiah-e5活動是聯絡kap維持村民情感 e5主要力量。真ka-chai3,庄a2人koh chiok重視gia5王--e5,無hou7 i無--去，若無，goan2這庄早就崩--去-a。
這kai3 gia5王發生chiaN5 che7笑詼tai7,ma7有1-koa2意外。等3年，an2-ne 1工就過--去-a，chiok be7過gian3--e5,aih…koh ai3等3年chiah會sai2 koh感受著 gia5王 e5溫暖。

想tioh8詹益樺
Toa7-thau5-lian5
5月19是運動者詹益樺自焚e5日子, 17冬前, i ti7外來殖民政權e5統治中心總督府頭前, 結束ka-ti7 e5性命對抗中華民國國民黨e5高壓統治.

對20外歲a2 e5少年人來講, 鄭南榕加減bat聽--過, m7-koh若講tioh8詹益樺, to7罕leh有人bat. Goa2讀大學參加台語文社了後chiah開始知iann2詹益樺, chhim2頭a2, 總e7聽tioh8有人chiann5無認同講: 「是an2-choann2 beh自焚? 活--leh m7是e7-tang3做koh khah che7 tai7-chi3?」是--a, 活--leh e7-tang3做chiok che7 tai7-chi3, m7-koh lan2活--leh e5人有做siann2-mih tai7-chi3?

Chit kui2工koh重看胡慧玲e5《我喜歡這樣想你》, goa2 chiann5欣賞i看鄭南榕e5角度, 無哀怨, 無悲情, i講i chhiang5-chai7用快樂e5心情teh siau3念鄭南榕. Lan2是m7是ma7 e7-tang3用chit款心情來理解詹益樺?

讀chit本冊了, koh想tioh8 khah早che7-che7 sianpai為tioh8 beh phah破國民黨e5統治, tak8-e5拚性命teh衝teh long3, koh hoan頭看現此時e5台灣社會, goa2 soah m7知ai3 an2-choann2看待台灣chit段過去, 歷史頂koan5 e5反抗經驗. 是hit tang-chun7 e5理論思想無夠深沉, 致使人民運動kan-tann行到chia, iah是chit-ma2 chit lo7狀態to7是hit tang-chun7 beh ai3 e5目標--a? Chit-ma2 ti7中華民國政府khia7位做官e5人, 是放棄khah早堅持e5理想--a, iah是in自認猶原ti7 hit e5位teh累積?

Eng2過e5反體制運動, kap「m7願khut ti7豬tiau5內底, tau3-tin7 chiah8 phun, 做1隻快樂e5豬」e5 ng3望ham7心情, 是goan2無經歷--過-e5, 對少年人來講, 無參與--tioh8 e5時代, 台灣反抗歷史上e5光榮ho7-jiah, goan2有才tiau7承接joa7 che7? Beh an2-choann2 ka7 chiah-e5 pinn3做啟蒙e5窗a2 kap行動e5刺激? 像詹益樺chit款選擇行入基層, kap基層人民cho3-hoe2生活, tau3-tin7面對經濟ham7生活頂頭e5壓迫, lou7尾koh toe3鄭南榕pinn3-chiann5「偉大koh美好e5種籽」, 對chit款人kap精神, ti7 goan2 chit代be7-su是歷史故事e5傳說, koh na2煙火, pang3--過了後to7 chhoe7無bong無--a.

尼采bat講--過, tng lan2無thang koh活kah chiok驕傲e5時, to7應該用驕傲e5 khut勢kap平靜爽快e5心情選擇死亡, 因為thiann3惜性命, 任何人long2 m7願死kah siunn軟chiann2.

詹益樺e5死有siann2意義? 詹益樺無需要ka7 lan2講, 是看lan2 beh hou7詹益樺有siann2意義. Lan2若是有beh堅持siann2, iah是無beh對siann2妥協, 免認為是為tioh8台灣人teh犧牲奉獻, lan2是為tioh8 lan2 ka-ti7, 為tioh8 ka-ti7 e5信仰, 為tioh8 beh活kah khah爽快, be7遺憾.

2006.05.18

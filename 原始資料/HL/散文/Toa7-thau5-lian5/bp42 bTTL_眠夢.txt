∮愛情ham3-kou2
眠    夢
Toa7-thau5-lian5
I是A英學生時代上意愛e5 cha-pou gin2-a2。
Hit時chun7,2個人long2 chiaN5 pi3-su3,無ka7心事講--出-來，出業了後，koh teh 無閒sit頭，慢慢a2就無聯絡--a。總--是，i e5形影long2一直khng3 ti7 A英心肝底，孤 1個人e5時，A英tiaN7-tioh8會想著過去ti7學校發生e5趣味tai7,kap 2個人相意愛e5 tap8-tap8滴滴。
想be7到講，hit 工 tng2去厝--nih e5街a2路頂，soah去tu2著久年無相tu2 e5 i，少女時代e5心事 1時湧--出-來，ka7 A英心內舞kah ngiau-ngiau-ngiau。
「Chiok久無看--e5-a，你 chit-ma2 ti7 toh位teh 做sit?」
「Kang7款koh留ti7學校teh 教跆拳道。」
「Ah 你 chit-ma2跆拳道練gah an2-choaN2? Kam2 koh有leh 比賽?」
「Aih…無--a-lah！想beh比ma7無thang比，身體愈來愈bai2--a，學校這份khang-khoe3 ma7 kan-taN 趁 koa2 錢渡日子nia5。」
「Nah會an2-ne? Ka-ti7 e5身體ai3顧hou7好--lah!」
「你 nah有閒tng2--來? 出業了後就long2 m7-bat看過你-a，你 chit-ma2 ti7 toh位?」
「我koh ti7花蓮讀研究所，這禮拜是beh tng2來chhoe7 koa2 資料--e5,我留che 資料hou7--你，ai3 kap 我聯絡--ou，這choa7 我會留到禮拜，拜6 你 kam2有閒? Lan2 chhoe7 1個所在講--1-下，真正chiok久無看--a。」
「好--a，若無，chiah koh電話聯絡，我猶原toa3 ti7厝--nih。」
A英ka7電話番留hou7--i了後, 2個人就相辭--a.
A英無想著會koh相tu2,這聲無tiuN5-ti5 去hou7 tu2--著，A英想講be7-sai2放棄這pai2 機會，ai3 ka7這條朋友線koh牽--起-來。
其實，A英ma7 m7知影koh來beh an2-choaN2 chhiau5-chhek這段關係，因為i ti7花蓮ma7有 1個穩定leh 交往e5 cha-pou朋友，m7-koh心肝頭hit個無形e5力量soah be7-sai2無chhap。
就an2-ne，A英ka-ti7雖bong2 ma7無確定，ma7是kap i約ti7隔壁庄e5剉冰店相tu2。
E-pou 2:30，2個人來到剉冰店，叫 2碗剉冰，hit當時a2,同窗e5情影khoaN-khoaN-a2浮ti7 2個老朋友e5頭殼內，話題ma7 long2是khah早學校、老師、同學e5 tai7-chi3。
「你身體是an2-choaN2愈來愈bai2?」A英ka7問。
「Khah早練跆拳道e5運動傷害，無療養好勢，chit-ma2 1-koa2症頭long2 puh--出-來-a。」
「你 kam2有去做檢查?」
「無--lah, 橫直ah8 be7死--a。」
「Be7-sai2 an2-ne講--lah，總--是去檢查--1下，若有siaN2問題，ma7會sai2量早治療--a。」
A英teh 想，i 無愛去檢查，kam2是驚檢查出siaN2-mih大症頭? Be7-sai2--e5,一定ai3叫i去檢查，an2-ne A英chiah會安心。
「若無，an2-ne--lah，看你後禮拜toh 1 工有閒，我 kap 你tau3-tin7 去。」
「你 m7是bin5-a2-chai3就beh tng2去花蓮--a? Beh an2-choaN2陪我去?」
「花蓮hia無siaN2-mih 要緊e5 tai7-chi3,會sai2 khah慢tng2--去-e5,我 chit-ma2就kan-taN chhong3 論文nia5。」
A英kap i chhiau5好，後禮拜3 e-pou i無課，A英beh陪i去病院檢查。
這幾工，in 2個tiaN7-tiaN7相約見面，若無，就是講電話。A英teh 想，i對A英kam2猶原koh有感情?應該是an2-ne無m7-tioh8,這幾工 i long2會主動約A英出--去，開講e5 氣氛ma7 long2 chiaN5好，ui3 chia就看會出--來。
這chun7 e5 A英，就na2 像初kai2 戀愛e5 cha-bou2 gin2-a2,心肝phok8-phok8跳, tak8 工 long2感覺真快樂，已經be7記得花蓮hit個cha-pou朋友--a。
到拜3 中晝，A英去學校chhoe7 i做夥食飯，soah看著i頭殼額a2有 2 choa7血跡，i講che算是舊症頭，像i e5身軀long2傷痕kap烏青，頭殼額a2 e5血可能是jiau3破--e5,i ma7 m7知是an2-choaN2。
I ka7衫a2褲掀--開hou7 A英看，kui身軀long2 1跡 1跡，A英想講運動傷害kam2會an2-ne? 想著 i kui身軀long2傷，A英 1時m7甘soah哭--出-來，i ka7 A英攬--leh，ka7 A英安慰講無要緊。
看A英teh 哭，i ka7 A英e5頭phou5--起-來，金金a2相A英e5目chiu，輕聲細說講：「我愛--你！」I第 1 pai2 對A英講「我愛--你！」，第 1 pai2對A英表達心意，少年時代相意愛e5伴，竟然經過幾a7 年chiah ka7 ka-ti7 e5感情講--出-來。
去病院檢查e5過tng2工，A英去in厝chhoe7--i，soah看著 in tau 真 choe7人，chiok鬧熱--e5,na2 teh 辦喜事--leh，In tau 廳--nih有chiaN5 10-thiah喜餅，桌頂koh有幾a7 種帖a2,可能是beh選看khah順眼--e5。
A英愈看愈hiau疑，問i講：「你訂婚--a?」I面a2白sun2-sun2,ka2-na2 gang7--去-leh，chhi-chhi-chhuh8-chhuh8,m7 知beh an2-choaN2應，尾--a2,chiah puh 1句：「我 m7知…我無愛訂婚！」
In 2個行--出-去，i講訂婚e5對象是隔壁庄kang7學校e5 cha-bou2老師。
留ti7庄--nih e5生活就是an2-ne，chhoe7 1個人結婚，1世人就an2-ne過--落-去，無siaN2大變化。一直到A英出現，i chiah發覺be7-sai2 koh騙ka-ti7,i beh走chhoe7 ka-ti7 e5理想，beh過ka-ti7真正想beh ai3 e5生活，i beh回應ka-ti7 e5感情。
A英聽到chia，chin3前e5想法koh khah堅定，目chiu金金ka7相，問i講：「你 kam2 beh toe3 我去花蓮?我 koh chhun半年就出業--a，到時lan2 chiah看beh過siaN2-mih款生活！」
I ka7 A英攬--leh，講：「好！ Lan2做夥去花蓮走chhoe7 lan2 e5未來！」
過tng2工，i取消kap cha-bou2老師e5婚約，補送禮物去對方厝--nih會失禮。A英ham7 i kap厝--nih chhiau5 be7好勢，2 peng5 si7 大人long2 真 be7-tang3諒解。
尾--a2,cha-pou--e5 in a母放軟心，ka7 in tau3掩護，in 2個人就an2-ne來離開in e5故鄉--a。


加薪
Noya
10月初, 天氣khah無hiah hip hiah燒熱--a, 店--nih ma7無頂月日hiah-ni7無eng5 chhih-chhah, m7-koh tng7 tioh8月底結siau3, A-hong7 ma7是tak8暗加班, 緊beh ka7 siau3單整理好勢, thang好送hou7頭家開票.
Eng暗7~8點a2 hia, A-hong7 tu2 ka7手頭e5 khang-khoe3處理soah, to7看tioh8頭家mouh 1箱冊行--入-來, 交帶chit8-koa2 tai7-chi3 soah to7 an3-sng3 beh走--a, A-hong7趁機會kap頭家cho3-hoe2行--出-去, 有kui2項tai7-chi3 ai3 chhoe7 i參詳.
頂月日khang-khoe3量大kah驚--人, tak8 e5工作人員long2 chih-chai3 be7 tiau5, 有1 e5老鳥be7堪得壓力siuN大, ka-ti7 koh tioh8準備考試, 已經無做--a, koh留--leh e5人, kui工teh吵beh加薪, 無, hioh-khun3日e5薪水ma? tioh8 ke khah koan5--koa2, A-hong7知iaN2 tak8-e5 long2做kah chiaN5拚命, 有口頭允in講e7 ka7頭家爭取看mai7.
A-hong7 in chit間店工作人員e5起薪本底to7 ke khah ke7, m7-koh 1聲beh叫頭家ka7 tak8-e5 long2加薪, 百分之2百無可能, m7-chiah A-hong7 ka7頭家講hioh-khun3日e5班看e7-tang3 ke khah che7 chiN5--無, an2-ne人khah beh來上, 無, 特別是連續假日e5班long2 chhoe7無人beh上, koh再講, 總公司hit peng5 e5制度有假日加薪chit條. 頭家聽--tioh8隨haiN3頭講be7-sai2, i講chia 1點鐘e5薪水75~90 khou已經chiok koan5--a, 連總公司hit peng5 e5工讀生ma7 toe3 leh調到75~90 khou, 本底總公司e5工讀生假日有ke khah che7 chiN5, 是因為in e5薪水是60 khou起跳chiah有, chit-ma2薪水調koan5, 所以i ka7假日加薪取消--a. 頭家koh ka7 A-hong7講be7-sai2 in boai3上假日班to7 choaN-a2無排, nge7 chhiau5 ma7 ai3 chhiau5--出-來, 無, to7是tak8-e5輪流, 該siang2上e5班to7 siang2 ai3上, boai3--e5, hit e5人to7 mai3做, lan2 koh chhoe7 ma7有人.
過2~3工, 總公司e5 Hok叔--a2來ti7店--nih tau3-saN-kang7, i有聽頭家teh nau2講chit項tai7-chi3, 中tau3 hioh-khun3 e5時i kap A-hong7講tioh8 che, i建議A-hong7 ai3有做店長e5威嚴kap pan7勢, m7-thang工讀生hoah beh加薪to7替in爭取, i認為做店長e5人ai3替公司設想, 替公司省成本chiah tioh8. A-hong7聽chit8-e7 chiaN5 be7爽, 無siaN2好聲sau3應講i認為chit e5要求是合理--e5, m7-chiah e7替人爭取, m7-koh Hok叔--a2聽了ma7是無siaN2 beh接受e5款.
Hok叔--a2 ti7總公司做beh 6冬--a, 是唯一資深e5員工, i ka-ti7 ma7對公司e5制度ham7福利chiaN5不滿, ma7 bat ka7 A-hong7講頭家對員工e5福利是ju2來ju2 khok-heng5, ti7 hia做無前途.
Hit chun7 A-hong7 iau2 ti7總公司e5時, 同事之間long2 e7討論講beh an2-choaN2 ka7頭家爭取福利, A-hong7想無是an2-choaN2 chit-ma2換做是工讀生beh要求應該有e5福利, 做全職--e5 soah變做kap頭家khia7 kang7 peng5 teh ka7人壓? Tak8-e5 peN5-peN5是食人頭路領人薪水--e5, 增差1 e5領月給, 1 e5算點鐘--e5, nah e7 hit條線劃kah chiah清楚? 總公司e5人來來去去, 流動率koan5, to7是制度無好福利無好chiah留人be7 tiau5, chit-ma2 A-hong7 toa3--e5 chit間分店, kan-taN A-hong7 1 e5全職, 其他long2是工讀生, 若無hiah-e5工讀生, kan-taN靠1 e5全職, 店kam2開e7成? 對頭家來講, 假日加5 khou 10 khou be7增加joa7 che7成本, 人做--起-來khi-mou2-chih ke chiaN5爽, ma7 khah留人e7 tiau5, an2-ne ma7無thang? A-hong7 ju2想ju2 sia?n, ju2做ju2 ia3--a.


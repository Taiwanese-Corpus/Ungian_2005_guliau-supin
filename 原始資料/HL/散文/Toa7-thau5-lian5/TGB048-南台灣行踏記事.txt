TGB南台灣行踏記事
Toa7-thau5-lian5

便若tng2故鄉, 厝--nih e5人to7 e7笑講goa2 ka7淡水e5雨水chah tng2去屏東, hou7燒hong7-hong7 e5天氣有tam7-poh8-a2水氣. 8月初, TGB ai3去台南賴和營隊教台灣羅馬字, goan2計劃順續去1-koa2所在, ma7拜訪kui2 e5早期e5台語學生. Goan2 chit-choa7去, soah chah 1-e5風颱hou7南台灣.

「1罐bi3-luh 7 khou, 世界革命ti7屏東.」1句講sng2笑e5約束, 8/3 TGB先去屏東kap Bou7-chin Li2-iong3 in pe7母熟sai7, 暗時開講e5時, 風雨變大, chiaN5久無感受著風颱暝e5氣氛--a, chit-kai2 goa2雖bong2無法tou7 ti7厝--nih點蠟條a2聽a-ma2講古早kou2, m7-koh tak8-e5心肝內hit種『風雨無阻』ng3前衝e5熱情, 互相sio-oe3, 半暝失電koh hou7氣氛加添tam7-poh8-a2刺激e5感覺.

過tng2-kang thau3早, ti7風雨中goan2駛2台車ng3北peng5出發, Chiau-hong5 in a叔beh chhoa7 goan2看siong7原味e5虎尾寮.

虎尾寮ti7嘉義布袋, 算海口, 在地不止a2 che7是飼o5-a2 kap ham-a2. Seng叔--a2 chhoa7 goan2看生態, koh ham7 goan2講人文, 1-e5老記者, 用i ka-ti7 e5方式teh關心lan2 khia7起e5土地, 記錄io飼i大han3 e5所在.

風颱天, 日頭hng7-hng7 bih ti7烏雲後piah無看影jiah, kui-e5虎尾寮ma7 kan-taN goan2 chit-tin7 na2像趕teh錄冒險節目e5班a2, Seng叔--a2 chhoa7 goan2行一般人罕leh行kha到e5小路a2, koh展現i「緊, hiong5, koh猛」e5駛車技術, goan2驚bong2驚, 看--著e5自然景緻soah是goan2 1世人都be7放be7記--e5.

Hit-kang礙著天氣e5關係, 無法tou7看著kui遍e5海和尚ti7 lam2-a2地teh活動, kap beh暗a2白leng7-si飛tng2來hioh-khun3, 暗光鳥飛出去討食e5時, 2種鳥a2 ti7天頂交chhap e5光景, koh有本底Seng叔--a2 beh chhoa7 goan2坐竹pai5-a2出海去白leng7-si造siu7 e5樹林a2 e5按算, long2 hou7風颱掃掃--去, m7-koh雙kha踏ti7海kiN5, 感受塗沙chham-lam7海水e5清涼, koh, 1-tin7人na2意思意思theh8 1支雨傘chah8雨, na2欣賞moa5-hong5-a2 ti7水面e5倒影, oan5-na7 hip相, oan5-na7聽Seng叔--a2紹介, ma7算是1種ham7土地e5對話.

虎尾寮人算--來是靠天食穿--e5, 飼o5-a2, ham-a2, liah8魚, 飼魚un2-a2 long2有. 環境e5關係, 飼o5-a2 kap ham-a2 khah免本錢, 除去chhim2頭a2借錢買chai-a2 ham7竹管a2 iah是塑膠管a2, koh來to7是theng3候大粒e7-tang3收, 免人工顧koh省肥料錢, m7-koh海水若受著1-sut-a2汙染, kui-e5 to7去--a, long2 ai3拚拚ham2-kak8, ti7路-nih, goan2 to7有看著1堆ham-a2殼tun2 ti7路邊, Seng叔--a講he m7是人食chhun e5 ham-a2殼, 是受汙染, 人拚--起-來-e5, m7-chiah hit-koa2飼o5-a2 ham-a2 e5人khah古意, chiaN5驚tek失--人, 若無, 人倒1湯匙a2農藥落--去, kui年e5食飯錢hoan7-se3 to7無--去-a.

聽Seng叔--a2講hia e5 cha-bou2人大部份e5 ang婿long2出海liah8魚, khah罕leh ti7厝--nih, in to7 khah免kui-kang浸ti7厝內拚掃e5 khang-khoe3, ti7草地所在koh無聊無tai7-chi3做, hiah-e5 cha-bou2人to7 khah興poah8-kiau2做gi7-niu7, m7-chiah hit-tah有1句話講「嫁tioh8嫁海口ang, 娶m7-thang娶海口bou2」, goa2心肝內想講, hit-koa2 hoah女權主義e5 cha-bou2, 應該ai3去hia實習chiah tioh8.

Beh去食tau3 e5路--nih, goan2 tu2好看著有人teh peh o5-a2, goan2停loai3看, chheN-o5-a2嫂chiaN5 a-sa2-lih叫goan2食看mai7, oah......hit種滋味be7-su是活leng3-leng3 e5 o5-a2 ti7嘴--nih跳chhiah-chhiah, thau3-lam7海水鹹味1陣1陣衝入去na5喉底, eng2過kan-taN e7-sai2 ti7日本台看--著e5享受, 今a2日goan2 ti7台灣to7 tam--著-a.

E-pou goan2去烏山頭水庫siau3念日本工程師八田與一堅守工作位置, kap i e5牽手八田代樹ti7出水口跳水自殺e5精神. Goan2 koh坐巡邏船seh8珊瑚潭1-lian3, goa2 ka2-na2看著八田與一e5精神刻ti7載--goan2 e5 ni3-sang3全是皺痕e5面容--nih.

7月初ti7埔里接受Pazeh洗禮了後, 8/6 goan2去頭社kap Kabasoa走chhoe7 Siraya祖靈e5力量. 頭社公kai3 koh有2間草厝a2 khng3 in e5文物ham7相片, chit-ma2 ti7米國phah野球e5陳金鋒to7是ti7 hia出世--e5. Kabasoa公kai3是早期淡江台語文社e5 Chi3-ui2 chhoa7 goan2去--e5, i講ti7 Kabasoa hia, 公kai3有東, 西, 南, 北, kap chhai7 ti7部落中ng 5 e5, goan2看著西公kai3 kap中ng e5大公kai3.

Ti7漢人社會--nih, 1-e5庄a2頭一定有1間廟a2, 代表政治, 經濟, 文化, 甚至武力e5中心, 是權力集中e5所在, 離廟a2愈hng7--e5, 離權力中心to7愈hng7; ti7 Kabasoa, 5間公kai3分別是hit khou-le5-a2 e5集會所, khah無權力分配e5問題. 看tng2來台灣社會, kiam2-chhai2 lan2 e7-sai2 an3 chia反省單一強勢e5價值觀kap頭人文化, 重新思考lan2 beh ui3平埔族得著siaN2-mih款e5文化kap價值觀.

Siong7尾a2暗, Seng叔--a2 chhoa7 goan2去高雄柴山kap紅毛港seh8, 柴山ti7國民黨來了後hong5變做軍事管制區, 在地人出入long2 tioh8受檢查, 尤其柴山是e7『地層滑動』--e5, 便若壁pit--去厝瓦破--去, beh修理tioh8-ai3經過1關過1關e5審查, theng3候申請通過, 建材檢查好勢chhia chiuN7山, pit-sun5 ham7破孔已經愈大--a, 建材無夠用tioh8 koh重申請, an2-ne 1冬1冬落--來, tak8間厝都補kah hoe-pa-ni-niau, ui3頂koan5看--落-去, kang7 1間厝瓦有kui2-na7種色彩kap建材, to是7國民黨侵占台灣, 統治台灣, koh chak-cho7人民生活siong7好e5歷史證明.

紅毛港hia koh是另外1種悲情. Beh去『高字塔』有2 choa7路, 1 choa7是seh8紅毛港外口e5外環道路, 1 choa7是切tui3紅毛港內底入--去, hit-kang Seng叔--a特別chhoa7 goan2行紅毛港內底hit-choa7. 紅毛港頭前是高雄港, 邊--a2是火力發電廠, 70年代國民黨ka7 hia規畫做貨櫃中心e5用地, siau3想beh ka7高雄港變做東亞唯一e5貨櫃集散中心, 想be7到China 1-koa2港口開放了後, 高雄港e5地位tauh8-tauh8-a2 hong5取代--去, chit-e5政策自an2-ne khng3--leh to7是30冬, 紅毛港e5厝be7-sai2翻ma7 be7-eng7-e5起, 人是『三代同堂』, in是『三代同床』, 厝內kheh be7落--去, 老人to7 ka7椅liau5-a2搬出來門嘴bong2講bong2 nah涼bong2度時間. 暗時經過hit-choa7 eh8-eh8 e5路a2, 看--著e5 khanpang無超過5 te3, tak8口灶厝前long2有1排椅a2 chhai7 ti7 hia, 有--e5 kui-khi3 ti7路邊khong7石椅, 全台灣社區hoan7-se3 chhoe7無椅liau5-a2數量像紅毛港hiah-ni7 che7--e5. 錯誤政策若e7-tit-thang修改, 承認錯誤ka7人民會失禮, iau2 koh是e7-tang3原諒--e5, m7-koh受ROC錯誤政策壓迫e5紅毛港, 30冬--a, 國民黨m7-bat認錯, 民進黨ma7無beh還紅毛港人公道, ti7 1間破厝a2壁頂e5「仇」--字, ang7聲hoah出紅毛港人e5怨恨, m7-koh有kui2-e5人聽--著?

無論統獨toh 1黨派e5人當選, 無人敢khap8著紅毛港e5問題, 台獨運動行到尾--a2, kan-taN tiau5 ti7陳水扁kam2有法tou7連任ROC總統, 束ti7政治/學術精英an2-choaN2合理外來政權統治台灣e5事實, siang2 e7貼近土地, 聽人民e5呼hoah? Siang2 e7管待人民e5生活處境? Kap群眾脫離e5台獨運動是e7-tang3行tui3 toh位--去?

Chit-kai2 goan2 beh bu2真--e5
Toa7-thau5-lian5

5/5收tioh8寶珠寄--來 e5 Email, 通知tak8-e5「還我土地自救會」5/6 beh去行政院原住民委員會陳情, 看tioh8 chit張phoe, hou7 goa2 koh想tioh8 3冬前ti7花蓮參加e5「反亞泥還我土地運動」, 自救會e5地主kap來支援e5朋友, 突破「亞洲水泥公司」e5封鎖線, 入去in e5土地種作, 到taN 3冬--a, m7知運動進行到siaN2-mih kham2-cham7--a? Kan-taN e7-tang3確定, 政府kap財團勾結e5利益, 猶原大過人民生存e5權利, 無, goa2 to7 be7接tioh8 chit張陳情活動e5通知--a.

自離開花蓮了後, to7無法tou7 koh參與自救會e5活動--a, 心肝頭一直掛念in e5情形, goa2 kap Tek-hoa5 5/6 chai2起9:30 to7來到原民會門kha口, chhim2到, to7看tioh8寶珠kap kui2-e5朋友ti7 hia teh等--a. Goa2 ka7 hoah, 寶珠ka2-na2認be7出來goa2是siang2, goa2講goa2是Toa7-thau5-lian5, i chiah認--出-來, i ka7身軀邊e5朋友講,「Chit-e5 ma7是失聯chiok久e5朋友, 看--來, 發Email ma7是有效.」今a2日kan-taN寶珠, 1 e5地主代表, kap「台灣蠻野心足生態協會」e5律師, koh有kui2-e5聲援團體到位.

2000年8--月, 花蓮地方法院駁回原民會對Truku 47 e5地主theh8出e5『訴請法院塗銷耕作權之訴』, e7-sai2講是已經確認Truku e5耕作權, koh來kan-taN增差beh an2-choaN2 theh8-tioh8土地e5使用權.

入去到原民會辦公室, goa2對in thiau-kang beh營造原住民氣氛e5 chhiaN5-keh感覺chiok chhi3-chhak8, 來「接見」--e5是1 e5處長kap Payan, i chit-ma2是原民會內底e5委員. 今a2日beh kap原民會chhiau5--e5有3項, 第1, 協助原住民排除「亞洲水泥公司」侵占in e5土地; 第2, 協助原住民辦理所有權轉移登記; 第3, ti7今年6/30亞泥kap花蓮秀林鄉公所e5契約到期了後, 請秀林鄉公所m7-thang koh kap亞泥簽約. Chiah-e5要求律師long2寫ti7申請書內底, 交hou7原民會. Truku「反亞泥還我土地運動」已經beh 10冬--a, chit段時間除去自救會ka-ti7 teh走chong5, koh有chiaN5 che7團體, 學生, 律師teh tau3-saN-kang7.

前kui2工, chiah ti7公視看tioh8 2000年3月12 hit場e5記錄片, na2看情緒na2 toe3 leh激動--起-來, 政府kap財團用大中國e5法律ka7 Truku e5土地搶去30冬--a, 到taN koh beh用行政程序ka7 Truku e5權利so掉, m7-taN7 Truku an2-ne, 其他原住民族群ma7 tng7-tioh8 chit款情形, koh有kui台灣e5資產hou7 ROC佔--去, 到taN soah變chiaN5「就地合法」. 記錄片內底hip-tioh8 hit-chun7 e5原民會主委Yohani講「原民會是原住民e5政府, 掌握原住民e5生死權, 原民會絕對e7替原住民爭取權利.」Hong5聽kah真愛笑, 1999年kam2 m7是to7原民會告Truku hiah-e5地主, beh ka7 in e5耕作權取消, thang hou7亞泥順利theh8-tioh8工場土地e5使用權? 原民會kam2 chiaN實是原住民e5直接政府? Iah是ROC剝削原住民e5執行工具? 2000年陳水扁beh選ROC總統chin3前, ti7 Tao kap原住民各族簽對等關係e5『新夥伴關係』契約, taN to 2004年--a, 原住民kap ROC kam2正港是對等e5關係? Hit張『新夥伴關係』e5契約書有siaN2-mih法律效力kap具體保障? 無, long2無! Truku iau2是hou7原民會sa leh seh8-lin-long, 原住民猶原ti7社會siong7 ke7層, 無才tiau7 peng2身.

Eng2過chhoa7 Truku抗爭e5頭人Payan, 今a2日soah khia7 ti7原民會e5立場, 用行政程序來poe2-hoe7原民會e5責任, chiah-e5 i kam2 m7是siong7清楚--e5? 今a2日soah ti7 i e5支持者面頭前「練官話」, che kam2是華語講--e5,『換了位置就換了腦袋』? Chit-e5場面ka2-na2 chiok熟sai7, 有joa7 che7 pai2 lan2 e5頭人入去做官了後, 做--e5 tu2-a2好是i做運動e5時teh批判--e5? Lan2若跳be7出「頭人心結」kap「權威崇拜」, 社會運動確實e7死ti7 chia.

5/6原民會e5結論iau2是in e7緊成立『跨部會小組』來討論, 1 pai2 koh 1 pai2, 無1 tau2正經解決Truku e5土地問題. Soah場e5時chun7, 1 e5 Truku媽媽tng場ka7原民會pang3-tiau講,『這一次我們玩真的!』Goa2 teh想, 若是行政官僚koh繼續用chit種au3步阻擋弱勢者e5權利, 有1工正港e7像Truku地主講--e5,「30冬--a, chit-pai2若koh無解決, goan2絕對e7發動抗爭, 到時後果政府ka-ti7負責!」

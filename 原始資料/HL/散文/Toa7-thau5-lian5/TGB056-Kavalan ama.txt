Kavalan a-ma2
Toa7-thau5-lian5

2001年新曆5月初5 hit工, 社團e5人招招--leh beh去豐濱新社chhoe7 Kavalan e5 Kai Ban7-lai5先生.

E-tau3 1點, goan2 6 e5人ui3花蓮市出發, beh oa2 3點chiah到新社, 頭1 pai2來到chit-e5所在, tu2看--tioh8 e5感覺kap花蓮一般oa2海口e5部落無siaN2-mih無kang5, 有1間khanpang頂頭寫『葛瑪蘭薪傳』e5 kam2-a2店, 應當是chit間.

顧店--e5是Kai Ban7-lai5 e5 cha-bou2-kiaN2, i講in老pe7 kui chai2起等無goan2, 中tau3 to7坐車去花蓮市參加『蘭陽週』e5活動--a, kap Kai Ban7-lai5約e5 G約gah teng5-taN5--去, tak8-e5 long2感覺不止a2失禮; 1 choa7路ma7騎hiah hng7--a, be7-sai2 an2-ne to7 tng2--去, goan2 to7留落來kap in cha-bou2-kiaN2開講, 順續交關, 尾--a2, i chhoa7 goan2去chhoe7 1 e5 a-ma2.

離kam2-a2店無joa7 hng7 e5所在to7是a-ma2 e5厝, i 1 e5人ti7--leh, teh捲kin蕉絲, goan2 hiong5-hiong5 oat tui3 i chia來, 有khah chheN-kong5. A-ma2 toa3 e5所在是hit間厝e5邊a2間, 細細間a2, be7 kai3大間, m7-koh ai3有e5 mih8-kiaN7 long2 chiau5-chng5, 房間, 灶kha, 便所, 桌a2, 椅a2, 電話, koh有ka-ti7 phak8 e5高麗菜koaN, 簡單e5傢俱, chheng-khi3 e5塗kha, 看e7出來a-ma2 e5生活kai3簡單, ai3 chheng-khi3-siuN3.

A-ma2 koh teh giau5-gi5 goan2 chit-tin7人e5時chun7, goan2 to7先解說講goan2是師院e5學生, 本底beh chhoe7 Kai Ban7-lai5, m7-koh約無好勢, i chit-ma2無ti7--leh, lou7尾ti7店--nih看tioh8 a-ma2做e5袋a2, Kai Ban7-lai5 e5 cha-bou2-kiaN2 chiah choa7 goan2來chhoe7 a-ma2開講.

「A-ma2, li2 tiaN7-tiaN7做kin蕉袋a2--ou?」T擋be7 tiau5先問.
「HehN a7, goa2用an2-ne kuiN2 a7, 日本人注文--e5.」A-ma2手theh8 kin蕉絲開始捲.
「Kin蕉絲ai3 phak8 hioh?」
「HehN, koh ai3 khau-khau--leh.」
「用siaN2-mih khau?」
「用刀a2 khau--a, 用kin蕉刀a2.」
「Ah 2條kin蕉絲beh an2-choaN2接--起-來?」
「To7 an2-ne接a7, 用pak8--e5.」A-ma2 theh8 2條kin蕉絲phah結hou7 goan2看.「無目鏡看be7 tioh8, goa2 e5目鏡neh...」Tak8-e5 to7 ka7 a-ma2 tau3 chhoe7目鏡, chiok厲害--e5-ou, 看無結頭講...

Kin蕉絲是khau kin蕉皮phak8 ta來--e5, 1絲1絲khau gah chiok iu3--e5, na2像針線kang7款, eng2過日本人long2買a-ma2做好e5袋a2, chit-ma2是beh買kui-khun2捲好--e5, chit-choa7 beh tih8 7粒, 1粒ai3 1公斤. A-ma2 ma7有用kin蕉絲做衫, khng3--leh ma7 be7 phaiN2, m7-koh beh洗e5時be7-sai2浸水浸siuN久. I chit項工夫, chhiang5-chai7 hong5邀請去si3-ke3表演an2-choaN2做kin蕉絲kap kin蕉布.
「A-ma2, li2 che kin蕉絲1捲an2-choaN2賣?」
「用chhin3--e5 a7, 日本人e7 theh8 pong7-a2來, 日本人in e5 1公斤比lan2 chia khah輕.」
「Chit-kai3 kam2是in第1 pai2 ka7 li2買?」
「無--lah, 有kui2-na7 pai2--a, in eng2過long2買做好e5 kin蕉袋a2.」
「Ah chit-ma2 in nah e7 kan-taN買捲好e5 kin蕉絲?」
「日本人to7注文an2-ne a7, ma7 m7知in beh theh8 hou7 siang2做? M7知in beh an2-choaN2做neh? 老人無tai7-chi3 to7 bong2做a7.」

「A-ma2 beh食薰, lin2 beh食--無?」Chit-chun7, a-ma2 gian3薰, theh8 1包白長--e5出--來.
「To-sia7, goan2 ka-ti7有chah--lah.」Goan2 1時soah gang7--去, iau2 m7-bat tu2過e7主動叫人pok薰e5 a-ma2, 無像一般人long2講pok薰m7好, cha-bou2 gin2-a2 koh khah m7-thang pok; L kap H chit 2隻薰蟲chiaN5歡喜tng7-tioh8薰伴.
「若是無薰, a-ma2 chia有neh.」

A-ma2 in tau是in a-ma2 e5時代ui3宜蘭搬--來-e5, i ti7 chia出世.
「A-ma2, li2 chit-ma2 kui2歲--a?」
「76--a.」
「Kap goan2 a-ma2差不多neh.」
「老--a, to7 beh去山頂--a.」
Tak8-e5 gang7 1秒, 笑聲chiah大大力放--出-來, 連a-ma2 ka-ti7 ma7笑gah. I雖bong2 76歲--a, m7-koh身體iau2真勇健, 人koh開朗, ai3講sng2笑.

「Kui2-na7年前lin2去台北表演e5時chun7 li2 kam2有去?」
「SiaN2-mih表演? 跳舞--ou?」
「HehN--lah.」
「有a7, goa2是『巫婆』a7, in叫goan2唱歌, goa2 to7唱a7, 尾手in theh8錄音機出來聽, goa2講: "haN5-a2, beh nah有che goa2 long2 m7知iaN2." In問講lin2唱歌kam2有意思? Goa2 ka7講有a7, 唱歌當然ma7有意思. In koh叫goan2跳舞, goa2講goan2 Kavalan ah8無跳舞a7, phoa3病--e5有--lah, goan2 kan-taN ka7人看病e5時chun7 chiah有--lah, goan2 Kavalan ah8無跳舞a7.」
「Kam2有少年--e5 e7-hiau2?」
「有a7, Kai Ban7-lai5 kap PhoaN Kim-eng chit-ma2 long2有teh教a7. Goa2 ka7 in講goa2老--a, lin2 ai3學. Hiah-e5少年a2 ai3老歲a2牽in唱chiah e7-hiau2唱.」
「『巫婆』lin2 e5話kam2是叫ang-i5?」
「HaN5? SiaN2-mih紅圓?」M7是e5款, 莫怪a-ma2聽無.
「Kavalan e5話an2-choaN2講?」
「Matiiu.」Chit-chun7 goa2 chiah知iaN2 m7是全部e5平埔族long2 ka7 che叫做ang-i5.
「Matiiu kam2是cha-bou2--e5 chiah e7-sai2做? Ah是cha-pou--e5 ma7 e7-sai2?」
「Goan2 long2 cha-bou2--e5-lah, cha-pou--e5 be7-sai2--lah.」
「Goan2 ma-ma a-ma2 ma7 long2是matiiu, goa2 10歲to7 toe3 ti7 goan2 ma-ma邊--a2, na2看na2學.」A-ma2續leh講.
「Matiiu是lin2 ma-ma教--li2-e5-ou?」
「M7是教, kap做tang5-ki kang7款a7, e7入to7 e7入, be7入ma7無法tou7.」
「Kam2 koh有人e7-hiau2? Ma7是matiiu?」
「無--a-lah, kan-taN chhun goa2 e7-hiau2 nia5, goan2 ma7有teh教少年a2, ai3老歲a2 chhoa7少年a2 chiah e7--lah.」
「Chit-ma2 kam2 koh有人e7來li2 chia看病?」
「Khah無--a-lah, chit-ma2 e5人chiok che7 long2信教--a. Khah早宜蘭e5人做chit種--e5 (matiiu) long2 ma7 peh去厝尾頂, tioh8食菜, phoa3病e5人ma7 ai3 1個月be7-sai2食chho, chit-ma2 e5人long2無愛--a-lah.」
「A-ma2 li2 kam2有信教?」
「Khah早有--lah, chit-ma2無法tou7--a, goan2老歲a2講i若是死--去, to7無人thang ka7 hong7-sai7--a, m7-chiah無koh信教.」
「Lin2 tau chit-ma2是拜拜--e5-hohN?」
「拜佛祖, 觀音, 濟公, 李lo5-chhia, 公ma2. 拜拜, 拜嘴--lah, ah若有豬肉, 雞肉, 拜了to7食--a, 拜嘴--lah.」 A-ma2 chiaN5笑khoe neh, hou7 goan2聽gah kiong7 beh笑破腹tou2.

A-ma2前kui2工a2 poah8-to2, chit禮拜tu2 ui3病院toa3 3工tng2--來nia5. 醫生開e5藥a2食了, a-ma2嫌臭chho, ai3 pou7檳榔消臭chho味, to7 phang5 1籃a2檳榔出--來, 檳榔大大粒, koh有lau2葉a2, long2是i ka-ti7種--e5.
「Lin2 beh食--無?」
「A-ma2, chiah大粒beh an2-choaN2食?」
「An2-ne食a7, a-ma2食hou7 lin2看.」A-ma2 ka7檳榔咬--開, 籽挖hak-kak8, 包chit8-koa2葉a2 ham7石灰.
「Oah! A-ma2, li2 e5嘴齒有夠lai7--e5, goa2咬be7贏......」S ham7 K ma7 theh8 1粒檳榔.
「E7--lah, goa2 to咬e7--a, li2咬看mai7--leh.」A-ma2笑笑看goan2 chiah-e5猴gin2-a2. Tak8-e5 ma7學a-ma2 an2-ne, 1人theh8 1粒檳榔.
「籽ai3挖--起-來neh, 若無e7 siap-siap, lau3屎e5時chun7 to7 e7-sai2 pou7籽--a.」A-ma2特別ka7 goan2 hoan咐.
「An2-ne goan2 chah koa2籽tng2--去好--a, lau3屎e5時to7用e7 tioh8--a.」
「Goan2 pou7檳榔long2 ma7 be7 ou-peh8 phui3, 無像chit8-koa2駛計程車--e5 long ou-peh8 phui3, chiok無衛生--e5.」
A-ma2細han3 e5時檳榔to7開始食--a, 薰是結婚生kiaN2了後chiah有pok--e5.

過1-khun3-a2, a-ma2 sa 1包phak8 ta e5 hiaN7(艾草)出--來, to7開始捲薰, che是goan2頭1 pai2看人捲薰來pok, tak8-e5 long2看gah chiok心適--e5.
「Che to7是lin2講e5 "hiaN7", khah早goan2 ah8無chiN5 thang買薰--a, long2 ma7 ti7路邊ban2草a2來kuiN2, 像chhiah-cha-bou2-a2, goan2 long2 ma7 ban2 he, 路邊chiok che7--e5, hiaN7是有1 pai2 goa2去台北, 人報--goa2-e5, 講che對肺管be7-bai2.」A-ma na2捲na2講hou7 goan2知.
「A-ma2, hiaN7 lin2 e5話an2-choaN2講?」
「Kolapa.」
「若beh kuiN2用白紙khah好, 無色--e5 khah好.」A-ma2 lih8 1張臘日紙teh捲, 順續ka7 goan2做補充說明, goan2聽--tioh8, to7 sui5 ui3身軀邊chah e5筆記簿a2 lih kui2-na7張白紙hou7 a-ma2.
「Oah, chiah che7--ou, an2-ne lin2 kam2 koh有thang用?」A-ma2 ka7白紙theh8--過-去, chiaN5歡喜e5款, i講chiah-e5白紙e7-sai2用chiok久--a. Goan2 tak8-e5人ma7 toe3 a-ma2捲薰, 捲好了後, tak8-e5 heng3-chhih-chhih beh pok看mai7--leh.
「Ah! 燒--起-來-a.」K大聲teh哀.
「Nah e7 suh無?」換S teh hoah.
「Lai3-tah點好to7 na2 suh, 無se3-ji7燒--起-來to7緊ka7 pun5 hou7 hoa to7好--a; 紙m7-thang hou7嘴noa7用tam5--去, siuN tam5 to7 suh無--a.」A-ma2擋be7 tiau5 ka7 in 2 e5教. Tak8-e5照a-ma2 e5 hoan咐koh試kui2-na7 pai2, 總算tak8-e5 long2捲好teh pok--a. Goan2 koh講sng2笑講e7-sai2來成立捲薰社, bu2台文社無siaN2人beh來, 若換捲薰社應該e7-sai2招tioh8 be7-chio2人.

A-ma2續--落-去講tioh8 i結婚e5時chun7, 2罐米酒to7解決--a, ma7無請人客, i e5 ang婿是鳳林e5客人, hou7 i招--e5.
「An2-ne lin2結婚了後是講siaN2-mih話, kam2有講客話?」Kang7款是Hak-ngin3 e5 T sui5問.
「無--lah, goan2 kang7款是講goan2 Kavalan e5話a7.」
「I無教li2講客話--ou?」M7死心e5 T繼續問, 想beh替Hak-fa ti7 Kavalan e5地盤chhoe7生路e5款.
「無a7, goan2 chia ah8無客人--a.」
「A-ma2, li2 e5 Ho7-lo2話講gah chiok好--e5 neh, an2-choaN2學--e5? Chia kam2有Ho7-lo2人?」講母語chhau3-leng-tai e5 S ka7問.
「Ma7無, 聽人an2-ne講to7 e7-hiau2講--a, ma7是be7 lian3-tuiN2.」
「Chiok lian3-tuiN2 a7.」A-ma2 e5 Ho7-lo2話講實在--e5, long2比goan2 chiah-e5少年a2 khah lian3-tng2.
「A-ma2, li2 ma7 e7-hiau2講中國話--ou? Siang2 ka7 li2教--e5?」Goan2 tu2-chiah聽a-ma2用華語teh kap in孫講電話.
「聽goan2孫講--e5, goa2講了be7 lian3-tuiN2--lah.」A-ma2 koh繼續講in chia long2講Kavalan e5話, 隔壁e5 Pangchah若來, in chiah換講Pangchah e5話.
「A-mi2-a2聽無goan2 e5話, in若來, goan2 to7講A-mi2-a2 e5話, 無, goan2普通時a2 long2 ma7講goan2 Kavalan e5話.」

新社4-khou-lian3-tng2 long2是Pangchah e5部落, a-ma2 ka7 goan2講Pangchah e5人khah che7, 若是beh教in Kavalan話, in學無3句to7講be7-hiau2--a. 除去che, i koh e7-hiau2講日語kap Truku e5話, 是i做gin2-a2 e5時, 去Truku部落讀冊學--e5.
「Goan2若tng2去宜蘭e5時, in long2 ma7講: "haN5-a2, lin2是an2-choaN2, nah e7 liam-mi7講A-mi2-a2 e5話, liam-mi7講日本話." 宜蘭hit-peng5 to7 khah無teh講Kavalan e5話, 驚人講in是平埔番, goa2 ah8無要緊--a, lan2 to番a7.」A-ma2笑笑ka7 goan2講.
「是日本人講lin2是平埔番--ou?」
「無--lah, 是台灣人, lin2 Ho7-lo2人--lah.」
「 日本人無--ou?」
「無.」

續--落-去iau鬼e5 T koh問chit8大堆有關食物e5問題. Kap a-ma2講1 pou, 時間ma7無早--a, goan2 ka7 a-ma2 e5電話抄--落-來了後to7 kap a-ma2 sio辭, a-ma2 koh一直叫goan2後choa7若去, tioh8-ai3 ti7 in tau過暝. 尾暗a2 goan2騎ou-tou2-bai2沿海kiN5-a2 e5公路ng3北peng5騎--tng2-去, 海面無1時a2 to7暗--落-來, 看e7 tioh8 1 pha 1 pha開始點toh8 e5漁船大燈.

A-ma2 chia chiaN5 che7人來, 有中研院e5教授, ma7有一般e5大學生, 大部份long2是來chia做學術研究--e5, 問a-ma2有關Kavalan信仰, 語言......chiah-e5 mih8-kiaN7, goan2 e5重點m7是khng3 ti7 chia. A-ma2 na2唱歌e5語氣, soah hou7 goan2感受tioh8比學術研究koh khah che7 e5 mih8-kiaN7.

離開花蓮了後, goa2若有機會tng2去花蓮, long2 e7 koh去chhoe7 a-ma2, 雖bong2 i無的確e7記得goan2, m7-koh tak8-pai2去, hoah 1聲「a-ma2」了後, goan2 to7 koh像ma2孫a2 kang7款, 繼續頂1 tau3 iau2-boe7結束e5話題.

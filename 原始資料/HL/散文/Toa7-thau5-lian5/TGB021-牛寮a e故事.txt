牛寮a2 e5故事
Toa7-thau5-lian5

A母嫁a爸了後, 就toe3 a爸顧厝--nih這te3 3分地. Chhiang5-chai7 a爸去工場上班, goan2 3個gin2-a2 ti7學校上課, a-ma2顧厝, a母就ti7園--nih作sit, 中晝chiah tng2來厝--nih hioh-khun3.

到我讀國中e5時chun7, 園邊--a2 e5牛寮a2有欠teN7牛奶e5 cha-bou2人工(goan2 long2講chou人工), 時間ui3 thau3早 5點到 7點, e-pou 4點到 6點, 1工long2總 4點鐘, 有470 khou, 月給差不多1萬4千外, 1冬會tang3 hioh 7工, a爸想講上班時間be7 kai3長, 會sai2加減than3就bong2 than3, 就鼓勵 a母去牛寮a2食頭路.

雖bong2講是 1工上班 4點鐘, m7-koh tiaN7-tiaN7上beh 6點鐘. TeN7牛奶e5 cha-bou2人long2總chiah 4個, 1工ai3 teN7 1000隻牛a2, ti7 hia e5時間long2用khia7--e5, 無thang坐, 加--出-來e5時間koh無算加班費, 上班若慢到, 牛頭a2 (goan2庄a2人long2 an2-ne叫對牛寮a2 e5頭家) 面就臭kah比豬屎koh khah臭, 下班時間若ka7人chhian5--著, i soah無要無緊, 1點a2都be7 phaiN2勢.

這個頭路kui年thang3天long2無hioh-khun3, 連過年ma7 ai3做, 全勤有700 khou, 請假1工算1個月e5全勤額, 若請假3工, 3個月e5全勤就無--a. Goan2若hioh-koaN5 hioh熱beh tng2去a-ma2 hia chhit-tho5, a母long2 m7 bat請假超過3工, 因為kha手無hiah che7, chhun-e5人khang-khoe3量會siuN重; 6月初我就大學出業--a, than3這個時chun7叫a母來花蓮chhit-tho5, i一直m7敢答應, 因為i m7敢開嘴請假. 福利kan-taN中秋送 1盒月餅, 過年包300 khou紅包, 牛頭a2 e5 khok8, goan2 hia是kui庄thong人知.

A母這個頭路做beh 8冬--a, 半冬起10 khou, 1冬加1工e5休假, m7-koh起到510 khou e5時chun7就無koh起--a; chit-ma2全勤獎金ma7無--a, 休假be7-sai2 hioh, 牛頭a2換錢chun2過, 1工算500 khou.

對 1個beh ti7勞動市場食頭路e5 cha-bou2人來講, 分--著e5是月給少, hou7人管理指揮e5 khang-khoe3, hit份薪水雖bong2 m7是維持家庭e5主要收入, m7-koh對kui個家庭經濟有chiaN5大e5作用, 連an2-ne e5頭路做--起-來ma7是無輕鬆, koh會hou7頭家剝削.

對a母來講, 萬外khou總--是1筆錢, chit-ma2 2個gin2-a2 ti7外口讀冊, 事事項項long2 ai3錢, 園--nih e5 sit頭koh無kai3穩定, 這份頭路bong2做加減收, koh an2-choaN2艱苦, ma7 tioh8 au到 3個gin2-a2 long2出業……, a母心肝底an2-ne想.

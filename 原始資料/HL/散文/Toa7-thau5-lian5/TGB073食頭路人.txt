食頭路人
Toa7-thau5-lia?n
Ui3頂月日開始, 頭路e5關係hou7 goa2 koh tng2去大學校園, ma7 hou7 goa2重頭懷念學生時代e5日子, 無憂愁, 免phaiN7經濟壓力, tak8項厝--nih long2 ka7 lan2 chhoan5便便. Iau2 e7記得hit chun7 si7大chhiang5-chai7 ka7 goa2講「做學生siong7幸福」, hit chun7 iau2 m7知天地kui2斤重, chhim2聽--tioh8無siaN2 beh信tau2, 心肝底應講「做學生e5艱苦lin2 long2 m7知, 若e7-tang3早1日脫離學生身分m7知有joa7好.」到kah ka-ti7出社會食頭路, chiah知iaN2 than3-chiN5 e5艱苦, 做學生e5幸福.
有tang時a2半暝反症, 想tioh8 khah早學生時代e5朋友, tak8不時sio招kui暝teh談理想, 批判現狀, m7-koh出業了後, 為tioh8頭路為tioh8生活, sui5-e5-a2消風消聲--去. Bat ti7電視頂聽tioh8某mih人講過「出業了後若koh繼續講理想to7是gian3頭」, an2-ne講--起-來, lan2少年時bat堅持--過e5 hit e5 mih8件, 是值得實踐e5理想, iah是無實際e5眠夢? 一直到ka-ti7 teh食頭路, chiah ti3覺tioh8 tai7-chi3 be7-tang3 chiah-ni7單純去切割, iau2有che7-che7因素teh影響.
前1 cham7-a2 khang-khoe3量變大, tak8工long2做kah無暝無日, chiah hou7 goa2體會tioh8食頭路e5 nge7-tau2. Hit段時間來, 做be7 soah e5 tai7-chi3, ka7 ka-ti7 teh kah kiong7 beh be7喘khui3, tak8工tng2來到厝, to7 kan-taN想beh hioh-khun3, 無精神kap khui3力koh去動頭殼, 連看電視to是負擔. Chit種經驗, hoan7-se3 to7是台灣勞動者e5處境, ui3無eng5, 無力, ut-chut到麻痺, 經濟e5壓力, khang-khoe3 e5操勞, hou7 che7-che7人無才調koh khai精神注意身軀邊發生siaN2 tai7-chi3, koh khah免講參與公共議題ham7關懷社會問題--a. Ma7是an2-ne, 對hit koa2活ti7 chit lo7狀況, koh無放棄改變社會e5熱情e5人, goa2顛倒ju2欽佩, ka-ti7 ma7感覺ju2 kian3-siau3.
Ti7台灣, chit種san3-chiah8人ai3飼好giah8人, 勞動條件koh chiah-ni7 au3-kou2 e5社會, 若beh bu2工運, beh an2-choaN2 bu2 e7成功? Ah hit koa2成功e5例, 是an2-choaN2 e7成功? Lan2後pai2若beh啟蒙群眾, ai3用siaN2方法chiah e7-tang3跳脫chit e5困境?
當然, 改變是ui3少數人開始, m7-koh chit tin7少數人若無經驗過一般人e5生活處境, beh an2-choaN2去改變大眾?
有1 kai2聽朋友講bu2工運e5經驗, i講ti7台灣, 相對bu2 khah e7起--來-e5是國營事業e5工人運動, in e5勞動條件khah好, e7-tang3比pheng7公務人員, to7是人teh keng-the2 e5「貴族工人」, 相對khah有chiN5有eng5, ma7 khah有khui3力去kap資方(iah是政府) hoah pa-la2-kian3, ah若一般公司/事業e5工人運動, 差不多long2 bu2 kah hi-le3-le3.
Koh再講, 工會幹部有工會假, 免上班to7有chiN5 thang領, 久--來工會幹部無ti7第1線teh勞動, tauh8-tauh8-a2 kap基層勞工會員kiam2-chhai2 e7有距離. Koh, 工會領資方e5部份補助teh運作, chiah koh翻頭kap資方對kiat, an2-choaN2 kiat ma7 tioh8-ai3留1步, 無, tak8-e5 tioh8-ai3 tng2去食ka-ti7--a. To7是an2-ne, m7-chiah bat聽kui2 e5朋友teh講台灣e5工會若beh大尾, beh做有tai7-chi3, 對工會幹部e5福利ham7保障, 無的確ai3取消chiah tioh8. Chit帖藥a2 kiam2-chhai2有he7 khah重, m7-koh hoan7-se3是台灣工人運動e5出路.
Chit回e5經驗, ma7 hou7 goa2印證『週末革命家的不可為和不可行』. 有人講chhoe7 1 e5穩定e5頭路, 經濟有保障了後, lan2 chiah ka7其他e5 khui3力theh8來貢獻運動, goa2想chit句話是有khah hau-siau5--koa2. 下班了後e5時間, hioh-khun3 to be7-hu3--a, 是有thang chhun joa7 che7時間來做運動? Kam2做e7專心? Koh chit種有chiN5有eng5 e5生活, ham7一般大眾e5生活經驗脫節, 是beh an2-choaN2 hoah人e7 tin2動? To3頭kah看, hoan7-se3 ma7是an2-ne, lan2現此時e5社會運動kan-taN chhun有chiN5有eng5 e5人chiah有才調bak, 頭人m7是教授牧師, to7是醫生律師, 運動e5定位ham7立場ma? tauh8-tauh8-a2 teh轉向, 一般群眾kan-taN chhun被動員e5價值,「草莽崛起」e5時代已經過--去-a.
大環境teh改變, 社會參與度e5 koan5-ke7, 街頭運動e5效力, 現狀e5好bai2, tak8-e5心內有數, beh an2-choaN2 kha3掉bai2--e5, 起造新--e5, goa2 ma7 m7知e7-tang3 an2-choaN2做, kan-taN想tioh8久前聽—tioh8 e5 1句話「sio-keng chiah e7活」, 繼續1步1步行--落-去.


∮光景bong2 oe7
南台灣行踏記事
Toa7-thau5-lian5 
便若tng2 故鄉，厝--nih e5 人to7 e7 笑講我ka7 淡水e5 雨水chah tng2 去屏東，hou7 燒hong7-hong7 e5 天氣有tam7-poh8-a2 水氣。8月初，TGB ai3 去台南賴和營隊教台灣羅馬字，goan2 計劃順續去1-koa2 所在，ma7 拜訪幾個早期e5 台語學生。Goan2 chit-choa7 去，soah chah 1個風颱hou7 南台灣。
「1罐bi3-luh 7 khou，世界革命ti7 屏東。」1句講sng2 笑e5 約束，8月初3 TGB先去屏東kap Bou7-chin、Li2-iong3 in pe7 母熟sai7,暗時開講e5 時，風雨變大，chiaN5 久無感受著風颱暝e5 氣氛--a，chit-kai2 我雖bong2 無法tou7 ti7 厝--nih 點蠟條a2 聽a-ma2 講古早古，m7-koh tak8-e5 心肝內hit 種『風雨無阻』ng3 前衝e5 熱情，互相sio-oe3,半暝失電koh hou7 氣氛加添tam7-poh8-a2 刺激e5 感覺。
過tng2 工thau3 早，ti7 風雨中goan2 駛2台車ng3 北peng5 出發，Chiau-hong5 in a叔beh chhoa7 goan2 看上原味e5 虎尾寮。
虎尾寮ti7 嘉義布袋，算海口，在地不止a2 che7 是飼o5-a2 kap ham-a2。Seng 叔--a2 chhoa7 goan2 看生態，koh ham7 goan2 講人文，1個老記者，用i ka-ti7 e5 方式leh 關心lan2 khia7 起e5 土地，記錄io 飼i 大han3 e5 所在。
風颱天，日頭hng7-hng7 bih ti7 烏雲後piah，無看著影跡，kui 個虎尾寮ma7 kan-taN goan2 chit-tin7 na2 像趕teh 錄冒險節目e5班 a2,Seng叔--a2 chhoa7 goan2 行一般人罕leh 行kha 到e5 小路a2,koh 展現i「緊、hiong5 koh 猛」e5 駛車技術，goan2 驚bong2 驚，看--著e5景緻soah 是1世人to be7 放be7 記--e5。
Hit 工礙著天氣e5 關係，無法tou7 看著kui 遍e5 海和尚ti7 lam3-a2 地teh 活動，kap beh 暗a2 白鴒鷥飛tng2 來hioh-khun3,暗光鳥飛出去討食e5 時，2種鳥a2 ti7 天頂交chhap e5 光景，koh 有本底Seng 叔--a2 beh chhoa7 goan2 坐竹pai5-a2 出海去白鴒鷥造siu7 e5 樹林a2 e5 按算，long2 hou7 風颱掃掃--去，m7-koh 雙kha 踏ti7 海kiN5，感受塗沙chham-lam7 海水e5 清涼，koh，1 tin7 人na2 意思意思theh8 1支雨傘chah8 雨，na2 欣賞moa5-hong5-a2 ti7 水面e5 to3 影，oan7-na7 hip 相，oan7-na7 聽Seng 叔--a2 紹介，ma7 算是1種ham7 土地e5 對話。
虎尾寮人算--來是靠天食穿--e5,飼o5-a2、ham-a2、liah8魚、飼魚un3-a2 long2有。環境e5 關係，飼o5-a2 kap ham-a2 khah 免本錢，除去chhim2頭a2 借錢買chai-a2 ham7 竹管a2 iah 是塑膠管a2,koh 來to7 是theng3 候大粒e7-tang3 收，免人工顧koh 省肥料錢，m7-koh 海水若受著1-sut-a2 污染，kui 個to7 去--a，long2 ai3 拚拚hiat-kak8,ti7 路--nih，goan2 to7 有看著1堆ham-a2 殼tun2 ti7 路邊，Seng 叔--a2 講he m7 是人食chhun e5 ham-a2 殼，是受污染，人拚--起-來-e5,m7-chiah hit-koa2 飼o5-a2、ham-a2 e5 人khah 古意，真驚去得失--人，若無，人倒1湯匙a2 農藥落--去，kui 年e5 食飯錢hoan7-se3 to7 無--去-a。
聽Seng 叔--a2 講hia e5 cha-bou2 人大部份e5 ang婿long2 出海liah8 魚，khah 罕leh ti7 厝--nih，in to7 khah 免kui 工浸ti7 厝內拚掃e5 khang-khoe3,ti7 草地所在koh 無聊無tai7-chi3 做，hia e5 cha-bou2 人to7 khah heng3 poah8-kiau2 做gi7-niu7,m7-chiah hit-tah 有1句話講「嫁，tioh8嫁海口ang；娶，m7-thang 娶海口bou2」，我心肝內想講，hit-koa2 hoah 女權主義e5 cha-bou2,應該ai3 去hia 實習chiah tioh8。
Beh 去食tau3 e5 路--nih，goan2 tu2 好看著有人teh peh o5-a2,goan2 停落來看，chheN-o5-a2 嫂chiaN5 a-sa2-lih 叫goan2 食看mai7,oah……hit 種滋味be7輸 是活leng3-leng3 e5 o5-a2 ti7 嘴--nih 跳chhiah-chhiah，thau3-lam7 海水鹹味1 陣 1 陣衝入去na5 喉底，eng2過kan-taN e7-sai2 ti7 日本台看--著e5 享受，今a2 日goan2 ti7 台灣to7 tam--著-a。
E-pou goan2 去烏山頭水庫siau3念日本工程師八田與一堅守工作位置，kap i e5 牽手八田代樹ti7 出水口跳水自殺e5 精神。Goan2 koh 坐巡邏船seh8 珊瑚潭1 lian3,我ka2-na2 看著八田與一e5 精神刻ti7 載--goan2 e5 ni3-sang3 全是皺痕e5 面容--nih。
7月初ti7 埔里接受Pazeh 洗禮了後，8月初6 goan2 去頭社kap Kaboasoa 走chhoe7 Siraya 祖靈e5 力量。頭社公kai3 koh 有2間草厝a2 khng3 in e5 文物ham7 相片，chit-ma2 ti7 米國phah 野球e5 陳金鋒to7 是ti7 hia出世--e5。Kaboasoa 公kai3 是早期淡江台語文社e5 Chi3-ui2 chhoa7 goan2 去--e5,i 講ti7 Kaboasoa hia，公kai3 有東、西、南、北kap chhai7 ti7 部落中ng 5個，goan2 看著西公kai3 kap中ng e5 大公kai3。
Ti7 漢人社會--nih，1個庄a2 頭一定有1間廟a2,代表政治、經濟、文化，甚至武力e5 中心，是權力集中e5 所在，離廟a2愈 hng7--e5,離權力中心to7 愈hng7;ti7 Kaboasoa，5間公kai3分 別是hit khou-ui5-a2 e5 集會所，khah 無權力分配e5 問題。看tng2 來台灣社會，kiam2-chhai2 lan2 e7-sai2 an3 chia 反省單一強勢e5價值觀kap 頭人文化，重新思考lan2 beh ui3 平埔族得著siaN2-mih 款e5 文化kap 價值觀。
上尾a2暗，Seng 叔--a2 chhoa7 goan2 去高雄柴山kap 紅毛港seh8,柴山ti7 國民黨來了後hong5 變做軍事管制區，在地人出入long2 tioh8檢查，柴山koh是e7『地層滑動』--e5,便若壁pit--去、厝瓦破--去，beh 修理tioh8-ai3 經過1關過1關e5 審查，theng3候申請通過，建材檢查好勢chhia chiuN7山，pit-sun5 ham7 破孔已經愈大--a，建材無夠用，tioh8 koh 重申請，an2-ne 1冬1冬落--來，tak8 間厝to補kah hoe-pa-li2-niau，ui3 頂koan5 看--落-去，kang7 1間厝瓦有幾na7 種色彩kap 建材，to7 是國民黨侵佔台灣、統治台灣，koh thun2 踏人民生活上好e5 歷史證明。
紅毛港hia koh 是另外1種悲情。Beh 去『高字塔』有2 choa7 路，1 choa7 是seh8 紅毛港外口e5 外環道路，1 choa7 是切tui3 紅毛港內底入--去。Hit 工Seng 叔--a2 特別chhoa7 goan2 行紅毛港內底hit-choa7。紅毛港頭前是高雄港，邊--a2 是火力發電廠，70年代國民黨ka7 hia 規畫做貨櫃中心e5 用地，siau3想beh ka7 高雄港變做東亞唯一e5 貨櫃集散中心，想be7 到China 1-koa2 港口開放了後，高雄港e5地位tauh8-tauh8-a2 hong5 替代--去，chit 個政策自an2-ne khng3--leh to7 是30冬，紅毛港e5厝 be7-sai2 翻ma7 be7-eng7 leh起，人是『三代同堂』，in 是『三代同床』，厝內kheh be7 落--去，老人to7 ka7 椅liau5-a2 搬出來門嘴bong2 講bong2 nah涼bong2度時間。
暗時經過hit-choa7 eh8-eh8 e5 路a2,看--著e5 khanpang 無超過5 te3,tak8口灶厝前long2 有1排椅a2 chhai7 ti7 hia，有--e5 kui-khi3 ti7 路邊khong7 石椅，全台灣社區hoan7-se3 chhoe7 無椅liau5-a2 數量像紅毛港hiah-ni7 che7--e5。錯誤政策若e7-tit-thang 修改，承認錯誤ka7 人民會失禮，iau2-koh 是e7-tang3 原諒--e5,m7-koh 受ROC錯誤政策壓迫e5 紅毛港，30冬--a，國民黨m7-bat 認錯，民進黨ma7 無beh 還紅毛港人公道，ti7 1間破厝a2 壁頂e5「仇」--字，ang7 聲hoah出紅毛港人e5 怨恨，m7-koh 有幾個人聽--著？

【本文ui3 《TGB通訊》48期轉載，題〈TGB南台灣行踏記事〉】

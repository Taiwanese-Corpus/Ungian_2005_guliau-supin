明石元二郎kap台灣----殖民統治心態
楊碧川

赤子kap同胞
明石元二郎ti7 1918年7--月就任台灣總督, 過tng2年10--月過身. Te2-te2 1冬3個月e5建設, m7是beh隨看e7 tioh8成果, 是beh求久長e5影響.

I上任了後, siong7代先關心--e5是beh an2-choaN2教示台灣人民. I主張tauh8-tauh8-a2同化台灣人, 命令部下『切須予以感化, 俾得施行同樣教育』, hou7內地日本kap台灣kap做一體.

台灣人是被殖民者, 無算是日本人. Beh教示台灣人chiaN5做天皇「忠良e5臣民」, 當權者be7-sai2食緊long3破碗, siong7頭a2 ai3 phah破語言, 風俗, 慣勢hit-koa2台灣文化. 教育是siong7基本e5手段. Hit tang-chun7 iau2無內地kap台灣cho3-hoe2讀e5情形, 針對台灣人e5教育體制混亂, 明石元二郎ka7受教育e5冬數giu2長, 開辦專科教育, ma7注重cha-bou2人e5教育(1919年chiaN--月〈台灣教育令〉).

明石kap chin3前e5民政主官後藤新平kang7款, 知iaN2若急beh全面日本化, e7刺刻台灣人chhun e5 hit 1-sut-a2自尊心. Beh hou7台灣人歡喜甘願同意 hou7 日本人統治,  be7-sai2 kan-taN靠暴力.

日本人e5公務員kap教師long2 ui3 ka-ti7做起, 身教khah重言教. Hou7台灣人學生e7尊chhun5師長, chiah有才tiau7培養出有日本人氣質e5台灣人. 事實上, 有教示e5台灣人e5思考, 行為kap世界觀long2真接近明治維新了後新1代e5日本人. An2-ne chiah有法tou7達到『使台民與我同心』e5長遠目標.

相對明石總督, 蔣介石pe7-a2-kiaN2對台灣人e5教育, 是用暴力kap精神侮辱做手段, 雖bong2台灣人kan-taN ti7心肝內kan3-kiau7, m7-koh對『狗語』教育e5怨恨無人e7準soah. 無人為tioh8 boai3接受日本教育來受國家暴力e5處罰; 接受北京語, 中國化教育soah是掛狗牌a2----『我不講方言』, an2-ne迫台灣人phiN3-siuN3 ka-ti7 e5母語kap土地e5歷史.

明石想beh ka7台灣人當做kap i kang7款是「天皇e5人民」; 蔣介石pe7-a2-kiaN2 ka7台灣人當做中國人e5奴隸, 嘴hoah「同胞」, m7-koh hit-phang7 ui3中國走路--來e5 China人, 到taN iau2看台灣人無目地.

Kiam2-chhai2明石若ke活--kui2-年-a2, e7看tioh8教育體制改變過程e5 bai2--處, 總--是i e5誠意是值得肯定--e5. 明石kap前後任e5台灣總督long2 m7-bat想beh用特務來控制教育, 蔣介石pe7-a2-kiaN2 siong7 gau5--e5 to7是chit步. 台灣人受--e5是奴隸化教育. Chit-ma2 China人soah翻頭khau3-iau台灣人tioh8『皇民化教育』e5毒.

日本人m7-bat教育台灣人phiN3-siuN3 ka-ti7 e5母語kap khia7起e5土地; 台灣人to7算hong5教做China化, ti7蔣介石pe7-a2-kiaN2看--來iau2是奴隸, 極加是奴才nia7-tiaN7. 李登輝, 陳水扁是「台灣人民選」e5總統, m7是China人e5「台灣總統」.

接受日本教育e5台灣人, 已經tng2骨做現代人, e7-sai2 kap日本人比pheng7 khia7起, 準做m7是日本人, 有世界眼光, ma7 be7 kioh是ka-ti7是kian3-siau3 e5中國人, 台灣人siong7無iau2 koh有尊嚴.

Ui3台灣theh8--e5, to7用ti7台灣
明石總督頒佈『台灣森林令』, 是beh保護台灣e5樹林be7 hou7人無cham7-chat teh chhoh, 保持水土e5安全. Chit-ma2台灣si3-ke3 long2 e7塗chhoah流 (『土石流』), koh不時 im大水, 平平是外來政權, 日本人是beh根留台灣長遠經營; China人soah顛倒hoah搶to7搶, 隨時beh hou7台灣phah-hng--去.

Beh hou7台灣人感動, tioh8-ai3 theh8出魄力, 修建嘉南大圳kap開發日月潭發電計畫, 表面看--來是beh促進台灣農業發達, 建立工業發展e5基礎, m7-koh siong7大e5效果是巴結台灣人.

台灣電力公司(日月潭發電) e5 3千萬資金, 總督府提供40%, chhun e5 60%是台日民間資金e5股. 當初起嘉南大圳e5預算是4200萬, 其中1200萬是總督撥錢補助. Chiah-e5成果long2留ti7台灣, 提昇台灣人e5生活品質.

Ui3台灣theh8--e5, to7用ti7台灣, hou7台灣人e5物質生活e7-tit改善kap提昇, 進1步歡喜甘願hou7日本統治. 台灣人無看過日本人做工程偷工減料, 蔣經國e5 10大建設, 事實是koh 1-pai2集中台灣人e5資源sa去China人e5手頭重分配, tak8項工程都烏烏臭臭, 到taN koh不時liam-mi挖liam-mi補. 台灣e5公共工程預算壓kah siau2 ke7--e5, khou-mi2-siong2占1/3, che ti7「日本時代」聽都m7-bat聽--過.

奉公精神
明石總督一生奉公清廉, 雖bong2是khia7台灣siong7 koan5位e5統治者, iau2是be7 siau2貪, 像朝鮮時代(1907~ 1913) i ti7東京e5舊厝, 破kah雨若來隨to7漏, 猶原m7肯theh8公款修理. Tng台灣電力公司e5股票大起, 有人勸i theh8 1-koa2 ka-ti7用, hou7 i當場「洗面」, i boai3為tioh8 ka-ti7 e5利益來影響股市.

Chit種奉公精神是武士e5本質, 雖bong2明石kui頭殼long2是「天皇神國」, 總--是i絕對be7 sa台灣人e5血汗錢去修理厝, in厝e5人猶原稅厝過日子.

顛倒蔣介石ka7台灣出名e5所在占占--去, 當做ka-ti7 e5度假別莊, kui台灣e5資源都i 1-e5人e5. I e5師a2宋楚瑜, koh khah gau5 ou-se台灣人e5錢lian2去國外買厝.

China人50冬e5統治, 徹底破害台灣人hong5「皇民化」e5奉公精神. 執法者sng2-tng7法律, 百姓kan-taN有行後門送紅包. 現此時70歲hit代e5台灣人, 經過2 e5 chiam2然無kang5 e5經驗----奉公清廉e5日本人kap ou-se sng2法e5 China人官僚統治.

到taN台灣tak8-e5都ou-se siong7 gau5, 選舉買票, 民意代表官員包工程, 有--e5 koh包cha-bou2包kiau2間, ka7台灣人e5尊嚴cham3落塗kha. 守法無一定to7表示奉公, 台灣人在--來公私不分, ka-ti7 siong7大, kan-taN受過現代教育chiah有才tiau7建立人對社會, 對公眾事務e5關心. 日本統治台灣, hou7台灣進展到近代市民社會, siong7無台灣人知iaN2公kap私e5分別. 明石對台灣教育e5改進, 建立有教示e5台灣人社會e5基礎. Chit-ma2台灣人koh ui3「人」tng2去到原始社會e5「cheng-seN」狀態--a, 使用自由無cham7-chat (to7是自私) khah贏過奉公.

明石總督e5精神hou7 ti7台灣e5日本官員新e5風氣, 提昇日本ti7台灣統治e5素質, ma7 hou7台灣人koh khah接受日本e5統治.

Tai5 ti7台灣
ChiaN5做1-e5優秀e5情報武官, 明石暗中贊助列寧hit-koa2 Russia革命家ui3內部瓦解Russia沙皇帝國, 尾手, i ka7 chhun e5錢全部退heng5 hou7日本政府. I kou3謙講ka-ti7是武將, 統治3百萬台灣人無phiat步, kan-taN誠心. 明石ti7日本病死, soah tai5 ti7台灣, che是奉公精神siong7 koan5 e5表現, 蔣介石pe7-a2-kiaN2 m7願tai5 ti7 in thun2踏50冬e5台灣, 腹腸sio比較to7知. 明石無的確愛台灣iah是台灣人, m7-koh i表現出tai5 ti7台灣e5精神. 蔣pe7-kiaN2 ka7台灣當做剝削e5所在, 死了後in e5幽靈koh ti7所謂「中華民國人」e5身軀頂借屍還魂, chiaN5做蹧躂台灣kap台灣人e5精神Symble.

Hoan7-se3 chiaN5 chio2台灣人e7 siau3念明石總督, m7-koh對蔣pe7-kiaN2 e5冤仇絕對無法tou7準soah, kang7款是外來統治者, 1-e5想beh ka7台灣人教示做日本人民, 1-e5 beh ka7台灣人當做反共e5肉包kap剝削對象, 平平khia7 ti7歷史e5水chhiang5--nih, 隨看e7出無kang5.

Eng2過對台灣hou7日本統治e5歷史, 大部份注重物質層面e5研究, 用chit篇演講對日本kap China統治台灣e5「殖民心態」, 做1-pai2精神面e5比較.


/原文發表ti7「元台灣總督明石元二郎先生紀念演講會」(2002.10.26), Toa7-thau5-lian5改做台文版.

Gia5王
Toa7-thau5-lian5

M7知影tak8-e5 kam2有這個感覺, 就是庄kha人chiok興迎鬧熱--e5; 像goan2庄有3年1-kai3 e5「gia5王」, 就是goan2不止a2期待e5日子.

2000年Lan2-lang5(舊曆) 3月17, 是goan2庄e5「gia5王」. 這kang是拜5, goa2 tu2-a2好無課, 拜4 e-pou就khok8火車tng2屏東, 到厝--nih ma7暗時10點--a.

Tng2去厝e5路--nih kap a-pa3 bong2話, i講應該ai3講「迎王」, 就是迎王爺e5意思. Chit-ma2庄--nih e5人long2講「gia5王」, goa2想, 應該是走音iah是簡化e5關係.

A-pa3 koh講, 王爺是玉皇大帝派來凡間巡視--e5, 這kho是徐府王爺, tak8-kho e5王爺long2無kang5, 請神e5地點ma7無固定. 這kai3 tu2-a2好3庄kang7 1-kang gia5王──goan2庄彭厝kap隔壁庄新庄a2(新圍), 仕絨.

An2-ne講--起-來, m7就ai3有chiok che7王爺, 無nah有法tou7應付chiah-ni7 che7庄e5 gia5王? Beh nah會有hiah-ni7 che7王爺--leh? Kam2講goa2死了後ma7會hong5招去做王爺?

3月17這kang, 透早2點就ai3去請神, kian3-paiN2請神e5地點long2 ti7溪a2邊, goa2 ma7 m7知影是an2-choaN2? 這kai3是ti7里港1間砂石a2場內底e5溪a2.

Goa2這個toe3-som5--e5, kui暝無睏, au到點半就坐be7-tiau5--a. 這chun7, 外口已經有人tih tin2動, ma7聽tioh8廟公tih放送, 催tak8-e5緊來廟埕準備.

行到廟埕, oah! Chiok che7人long2出--來a, 陣頭ma7準備kah差不多--a, 6頂王轎chhai7 ti7 hia, 1-koa2人tih款炮kap煙火, chiok鬧熱--e5.

請神e5過程一直到早起8點半chiah算結束.

Gia5王chit-kang, tak8戶中晝kap暗時long2會辦桌請親chiaN5朋友, che是goan2 chia--e5 gin2-a2上興--e5.

Hioh晝soah, e-pou 2點半開始un5境(巡境), 就是un5庄(巡庄)e5意思.

Chhoa7頭--e5是開路鼓, koh來是陣頭, 這kho kan-taN chhun(剩)龍陣, 宋江陣kap 2個大鼓陣, 無踏蹺kap駛犁a2--a.

陣頭後壁就是王轎, 童乩khia7 ti7轎頂koan5, 陣頭會ti7 tak8戶門口舞弄, 這chun7, 人會準備紅包hou7--in, 算是鼓勵kap感謝e5心意. 王轎就無tek確會停--落-來 m7-koh五元帥有入來goan2-tau畫符a2, kam2是有災厄?

一直到5點外chiah un5了beh入廟, 入廟是kui個gia5王上熱e5時chun7. 雖bong2陣頭愈來愈少, m7-koh iah是kang7款鬧熱, 出外phah拚e5人long2會tng2--來, 平常時a2罕tih看--tioh8-e5, 這chun7 ma7 long2走--出-來-a.

庄kha人無siaN2-mih閒錢, m7-koh goan2 hia tak8-kho gia5王long2有款chiok che7炮kap煙火--e5, kian3-paiN2若看tioh8炮a2 tih放, 就ka2-na2看tioh8錢1把1把tih ia7(灑)--leh.

Goan2這間廟拜--e5是謝府元帥, 聽講in有5個兄弟a2, kan-taN三元帥kap五元帥有童乩. Goan2 a-pa3就是三元帥e5童乩, 自細漢goa2就對童乩chiok好玄--e5, m7-koh long2 m7敢問--i.

Goa2讀國中e5時, 有1-kai3 ka2-na2問i講, 起tang5 tih操kam2會疼iah是有siaN2-mih感覺這款問題, i隨soa2(徙)對別e5話題去, 無應--goa2. 自hit-chun7開始, goa2就koh khah無勇氣問i che--a.

這kai3去請神, ti7 hia tih請元帥落--來, beh迎王爺上岸e5時chun7, soah請long2無, tak8-e5 ti7 hia等kui-pou久, goa2就走去goan2 a-pa3邊a2, 問i發生siaN2-mih tai7-chi3, i kan-taN講ai3等--1下, goa2就koh走對別giah去. 過無joa7久, i就起tang5--a.

尾--a2, 想想--leh, ka-ti7實在chiok peh8-lan7--e5, hit-chun7看i ka-ti7 khia7 ti7 hia, 應該就知影i有感應--a, goa2 koh白癡白癡走去問i發生siaN2-mih tai7-chi3.

Chit-ma2, goan2庄--nih e5大tai7-chi3就kan-taN chhun gia5王kap 5月初5神明生日, chia--e5活動是聯絡kap維持村民情感e5主要力量. 真ka-chai3, 庄a2人koh chiok重視gia5王--e5, 無hou7 i無--去, 若無, goan2這庄早就崩--去-a.

這kai3 gia5王發生chiaN5 che7笑詼tai7, ma7有1-koa2意外. 等3年, an2-ne 1-kang就過--去-a, chiok be7過gian3(過癮)--e5, aih…koh ai3等3年chiah會sai2 koh感受tioh8 gia5王e5溫暖.

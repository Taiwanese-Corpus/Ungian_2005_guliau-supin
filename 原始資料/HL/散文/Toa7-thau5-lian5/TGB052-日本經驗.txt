日本經驗
Toa7-thau5-lian5

Iau2 teh讀冊e5時, 對日本e5印象to7是學校教--e5, 是『死日本鬼子』, 是侵門踏戶欺負中國人, 造chiaN5南京大屠殺e5軍事帝國, hit-chun7 goa2真認同課本內底講--e5:『愛用國貨, 拒用日貨』. M7-koh pian7若Lan2-lang5過年前, 厝內teh大拚掃e5時, a-ma2 to7 hiau i做gin2-a2時, 讀公學校e5相片出--來, ka7 goan2講教--in e5先生雖bong2 chiok嚴格, m7-koh對in joa7好tu2 joa7好, kui2 10冬前in kang7班--e5 koh bat招日本先生辦同窗會; koh有, eng2過暗時tng7-tioh8失電, goan2 tak8-e5圍ti7 a-ma2邊--a2聽i講故事, i若心花開, koh e7唱i細han3學e5日本歌hou7 goan2聽. Goa2 chhiang5-chai7 teh想, 是an2-choaN2 hiah-ni7惡質e5日本, hou7 goan2 a-ma2 hiah-ni7 sui2 e5記ti3?

大學時代讀台灣史了後, chiah了解日本kap台灣e5關係. 台灣hou7日本統治50冬, 留--落-來-e5是完整e5硬體設備kap現代化e5思想; 國民黨lau3-phau5來台灣, siaN2-mih to無chah, kan-taN靠hit套大China思想to7食台灣人夠夠, 50冬, 台灣隨koh退tng2去人食人e5原始狀態. 2 e5統治頭家long2有tng7--tioh8 e5 a-ma2, sio比 pheng7, 感觸免講ma7不止a2深. 

雖bong2了解chit-e5事實, 是講女權意識對goa2 e5影響, goa2 iau2是chiaN5鐵齒認定日本是大男性沙文國家, 無半te3-a2 e7 hong5 o-lo2--chit, goa2對日本e5印象猶原無好到toeh去. 一直到kah Ui-chi3去日本chhoe7 Siong5--哥, tng2來講kah嘴角全波, goa2 kap Tek-hoa5 chiah開始計劃去日本1 choa7, koh來sianpai Ui5--a2 ma7走--去, hou7 goan2有koh khah大e5動力去執行chit-e5計劃.

無踏--出-去, m7知iaN2世界有joa7大. 去到50冬前e5殖民母國, 感受--tioh8-e5是ti7台灣m7-bat有e5經驗.

Chhim2到日本Okayama (岡山)車頭, goan2 to7 ka7 Siong5--哥e5電話番phang3無--去, ti7 hia地頭生疏, 話語koh be7通, 正經是「beh哭無目屎」, 唯一解救e5方法to7是kha3電話tng2去台灣厝--nih問, m7-koh goan2 koh m7知iaN2台灣e5國際番號, ti7車頭問--人問無, 尾--a2走去車頭對面e5 Lawson kam2-a2店問頭家, i soah急kah be7-su是i ka-ti7 e5 tai7-chi3, 替goan2 kha3電話問朋友, koh替goan2 kha3 tng2台灣, ti7 hia bu2點外鐘久chiah聯絡tioh8 Siong5--哥. Che是goan2頭1 e5經驗.

Beh去日本chin3前, goan2先ti7台灣買2禮拜e5 Japan Rail Pass, 去到日本to7 e7-sai2坐免驚--e5, goan2靠勢有chit張Pass, to7 long3到Hokkaido (北海道)去. Lan2 long2知iaN2日本生kah長lo3-lo3, ui3 Okayama坐到Hokkaido ai3 1工tah-tah, goan2上車to7 khun3, 若ti7台灣, chiaN5 che7人long2驚e7 khun3過頭, m7-koh ti7日本, 無論是火車iah是公車, 長途iah8好, 短途iah8好, 時間long2 liah8 kah準準準, tang時出發, kui2點到位long2 be7增差--tioh8. In e5公車頂koan5 koh e7-sai2 hou7人換銀角a2, long2免煩惱出門無chah lan-san-a2, chhim2頭a2 goan2 iau2無慣勢用日本chiN5, kian3-pai2落車beh lok-chiN5 long2 kha手慢鈍, ma7 be7 hou7運匠chhiN. Ti7台灣坐車是折磨, ti7日本顛倒是1種享受, che是goan2第2 e5經驗.

日本錢khah細koh物質比台灣koan5 e5關係, e7-tang3免khai--e5 goan2 long2省--落-來, 用行--e5 e7到--e5 goan2 to7用步lian2--e5, ti7 hia 2禮拜久, kan-taN行路to7超過ti7台灣kui月日e5運動量.14工行--落-來, 雖bong2 chiaN5 thiam2頭, m7-koh goan2 soah顛倒有時間tauh8-tauh8-a2享受日本四季變化明顯e5光景, 消化sio連續e5 Surprise.

In e5路邊看無人chhah車, 聽Siong5--哥講chiah知iaN2 ti7日本若beh買車, tioh8-ai3先有車位chiah e7得thang買, 大部份e5店面ma7 long2有設車位hou7人客chhah車, chit點台灣to7輸人thiam2-thiam2. In e5公園ma7無像台灣tioh8-ai3 ti7 kui-phian3大樓--nih nge7 chiN出1-sut-a2空間, koh tioh8 ui3別jiah買樹a2來栽, ti7日本goan2看--tioh8 e5公園是hiah-ni7-a2大koh自然, 像Nara (奈良)公園goan2 to7 seh8 kui工去--a, koh有goan2坐車經過e5 Onuma (大沼)公園, 光景be7-su是原始林--e5; tak8條溪a2 ma7 long2清khi3 kah,「親水公園」tioh8-ai3像日本an2-ne m7-chiah有iaN2, 自然koh無ke7-lou7 e5人工味. Siong5--哥ka7 goan2講其實20冬前e5日本, 比現此時e5台灣koh khah lah-sap, 排去塗kha e5屎尿koh e7 sim3出來ti7路--nih, 到kah 20冬前國會通過kui-koaN7 e5公害法條了, kui-e5下水道系統(生lim--e5 kap一般用水) chiah完成, chiah有goan2 chit-choa7看--tioh8 e5日本, 20冬e5時間to7 e7-sai2做kah an2-ne, ma7是chiok驚--人. Chiah-e5是ti7台灣無te3 chhoe7 e5經驗.

聽Siong5--哥講日本e5地方主義不止a2強, 斟酌去看, 有iaN2是an2-ne. Ti7日本, 在地siong7出名e5土產to7 kan-taN hit所在chiah買有, 無像台灣, 淡水e5魚酥去到屏東ma7有. 2禮拜e5時間, 無論去到toh位, tak8-jiah long2有chhai7碑siau3念in hit庄頭某mih人出世, 結婚, 死--去e5所在, 對日本人來講, 無論別e5所在出siaN2-mih gau5人, to7算世界出名--e5 ma7 kang7款, ka-ti7庄頭e5 gau5人chiah是寶, 是in榮光ham7自信e5源頭. 像Morioka (盛岡) e5 作家Isikawa Takuboku (石川啄木), ti7 toh 1欉樹kha讀冊寫詩, ti7 toh 1條路散步, tak8位long2有i行踏--過e5記念; 明治維新e5武士Sakamoto Ryoma (?本龍馬)出世e5所在Katsurahama (桂?), 滿si3-ke3 to是Ryoma e5銅像kap記念品.

翻頭看台灣, 歷史bat出現siaN2-mih人物to無人知--a, koh khah免講地方有siaN2-mih gau5人, 歷史建築物e7-tang3消滅--e5 to7消滅, 台灣人根本to無歷史感, 莫怪有1 e5朋友teh講, lan2應該ai3 ka7 eng2過e5教科書留--落-來, 無, 後pai2台灣人hoan7-se3 be7記chit國民黨e5教育是an2-choaN2 teh ka7 lan2洗腦; 免講後日a2 e7 an2-choaN2, chit-ma2 hoan7-se3 to有人m7知iaN2台灣一直到kah 1978年koh be7-sai2出國觀光, 公務人員考試ma7有省籍配額; 民進黨chit-ma2 hoah『捍衛中華民國』hoah kah大細聲, lan2 soah be7記chit過去thin7民進黨是beh消滅中華民國--e5.

Ti7日本2禮拜, 正港hong5當做是「人」teh尊重, 頭1 pai2知iaN2做「人」是siaN2-mih款滋味.

1917年越南e5 Ho Chi Minh (胡志明)第1 pai2踏入去殖民母國----法國e5土地, i ti7 hia走chhoe7結合越南被壓迫e5農民kap工人cho3-hoe2對抗法國e5方法; 台灣ti7日本時代, che7-che7留學生走去日本, 吸收日本現代化精神, ka7革命思想chah tng2來台灣, 了後有台灣共產黨領導運動. TaN已經21世紀--a, 台灣猶原iau2-boe7脫離外來體制e5統治,「進入體制反體制」kang7款是社會主流價值, 出去世界各國留學--e5 ma7 che7 kah na2貓毛, 台灣kap中華民國soah愈來愈ba7, beh ka7 chit-e5外來頭家改名做ka-ti7 e5國家?

Ho Chi Minh講:「越南人甘願食法國人e5屎, ma7無愛phiN7中國人e5屁.」Siong5--哥in老母bat聽in si7大人hit輩an2-ne講:「甘願做日本e5二等國民, ma7無愛做國民黨e5一等國民.」Chit-ma2換所謂台灣人政府民進黨執政, 實際上是民進黨kap國民黨teh分「中華民國」chit-te3大餅, lan2台灣人kam2有骨氣講:「台灣人be7-gian3 koh做中華民國e5被殖民者!」

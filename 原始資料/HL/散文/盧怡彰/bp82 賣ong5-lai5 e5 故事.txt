∮Bong2 pho3-tau7
賣ong5-lai5 e5 故事
盧怡彰
Ong-lai5──chit-e5 吉利e5 名詞，拜拜作四果，long2 be7-tang3 欠 e5 1項.
Ong5-lai5 e5 種類，古早時chun7 kan-taN 有傳統e5 1種, chit-ma2 因為科技發展, 不斷改良，已經有牛奶--e5、lingou--e5、釋迦ong5-lai5……，chiok che7 品種講be7 了。
Ong5-lai5 e5 品質lioh8-a2 分作肉聲--e5、thiau7-a2 聲--e5 kap khok8-a2 聲--e5 3種，上好--e5 是肉聲--e5。到底beh an2-choaN2 區別肉聲--e5 leh？人內行--e5 用目chiu 看iah 是手盤thaN2--leh，感覺an2-ne sim3--leh 重重--e5 to7 是肉聲--e5。
若lan2 外行--e5 long2 用cheng2 頭a2 tiak8,tiak8--起-來teng7-phaN3-phaN3--e5,na2 像teh tiak8 大kha 腿，tiak8--起-來puh8-puh8--e5,to7 是肉聲--e5。肉聲--e5 食--起-來真有汁koh 真甜，ma7 有1-sut-a2 酸khui3,酸甜a2 酸甜，實在食--著khui3 頭有夠好。免講食，kan-taN 寫到chia，我e5 嘴齒noa7 to7 chhok8-chhok8-tin。
Ah thiau7-a2 聲--e5,因為季節性kap 水分e5 關係，肉聲--e5 量khah chio2,「無魚，蝦ma7 好」，thiau7-a2 聲--e5 ma7 bong2-bong2-a2 食。講到上bai2 e5 khok8-a2 聲--e5 to7 話頭長--a。Khok8-a2 聲--e5 用cheng2 頭a2 tiak8-tiak8--leh phaN3-phaN3 khang-khang e5 聲，食--起-來khah 無汁koh khah 酸，真罕得作果子teh 食，大部份theh8 去加工做罐頭，siN7 做鹹ke5 配飯，古早e5 時chun7,經濟bai2,物資真欠，農村家庭主要e5 配食(sit8) tioh8 靠鹹ke5,ong5-lai5 豆醬a2 是其中1項。
E7 記得細han3 e5 時，goan2 是大家族，成員有夠大tin7,大約a2 有20外人，long2 做夥食飯，be7-su 蟲teh 食葉a2--leh，莫怪goan2 a-ma2、a母kap a嬸tiaN7 teh 無eng5 siN7 ong5-lai5,1甕siN7 過1甕，kui 內底e5 人long2 配kui 冬，配kah ong5-lai5 long2 生蟲--a，hou7 goan2 驚kah hoah 救人。Hit-chun7 a-ma2 to7 講：「Gong7 孫a2,你Pu5 Iau2 驚--mah，驚So5 Moh a7,鹹ke5 若be7 生蟲，世間m7 to7 無人！」Na2 像鹹ke5 生蟲是理所當然--e5。
可惜a-ma2 早to7 歸仙--a，若無，goan2 to7 ka7 講：「A-ma2,你講“鹹ke5 若無蟲，世間to7 無人”，chit-ma2 科學發達，技術改進，鹹ke5 long2 無蟲--a，m7-koh 世間有60外億人……」Hit-chun7,m7 知a-ma2 e7 an2-choaN2 應。
話講大約chiaN5 10冬前，goan2 公會組小團去中國考察兼chhit-tho5,有1工ui3『汕頭』beh 去廈門，坐1台7~8人座e5「銅kong2-a2 車」(旅行車)，聽講beh 行到廈門tioh8 tauh8-tauh8-a2 khok8,ai3 khok8 beh 7~8點鐘，tak8-e5 都chhun5-ban7--e5,總--是到日頭暗應當e7 到，to7 an2-ne，tak8-e5 ka7 心情放hou7 輕鬆，na2 講笑na2 唱歌，唱無joa7 久，tak8-e5 soah long2 sian7-sian7 be7 消kian7,tiam7-chuh-chuh，像beh tuh-ku--去。
Hit-chun7,車行到beh oa2 漳州e5 時，看著路邊有人排擔a2 賣ong5-lai5,tak8-e5 long2 目chiu 金金teh ka7 相(siong3)，我hiong5-hiong5 想beh 趁機會製造1下a2 氣氛，「買ong5-lai5--e5 來--ou！買ong5-lai5--e5 來--ou！」我連續hoah 2聲，tak8-e5 long2 tiam7-tiam7 無反應，na2 像“Iu5 Theng Me5 Iu5 Tong5” (『有聽沒有懂』)，我to7 koh 加重語調，變做販a2 teh hoah-hiu：「太太買ong5-lai5--ou，oksang 買ong5-lai5--ou，人客--a khah 緊來買ong5-lai5--ou！」連續hoah 幾na7 聲，tak8-e5 總算聽有--a，目1下nih nia5,車--nih tak8-e5 tin2 動--起-來，na2 teh『美伊大戰』--leh──pin3-piang3 叫，有e5 笑kah ki-ki 叫，有e5 笑kah be7 出聲，有e5 笑kah chak--著，koh 有e5 笑kah 褲帶piak-piak--斷，chit 種趣味用筆是寫be7 出--來-e5,自an2-ne，後piah 段路--nih，tak8-e5 to7 無koh 冷場--a。

Tng2 來台灣了後，過無joa7 久goan2 公會koh 辦1-pai2 集會，tak8-e5 去到會場，tu2 見面頭1句話aisiachuh，long2 puh 1句：「買ong5-lai5--e5 來--ou！買ong5-lai5--e5 來--ou！」Na2 像long2 賣ong5-lai5 e5 同業--leh，一時long2 來改途賣ong5-lai5--a。

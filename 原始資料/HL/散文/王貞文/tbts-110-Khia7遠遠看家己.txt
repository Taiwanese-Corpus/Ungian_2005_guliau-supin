Khia7遠遠看家己
--讀陳雷e5詩e5感想          王貞文

頂禮拜收著「台文通訊」108期。內底報導Toronto台文班e5年會，一人寫一首詩，吟hou7大家聽。我想像過年規桌e5 chheN-chhau，空氣中鹹辣油香e5年菜味，大家歡喜lim食e5情景，然後去讀年會發表e5精彩詩句，一面笑，一面目屎lian3--落-來。
特別是陳雷e5一首真趣味e5詩，我讀了koh讀，贊嘆佩服。簡單e5字句，輕快好讀e5節奏，趣味兼有深沉e5人生智慧。
女性寫作e5潮流，hou7真che7人重新用認真e5態度，拍破禁忌來看「身體」。身體有生湠後代e5功能，ma7有性e5 sui2 kap緊張e5感官經驗。少年女性寫爭取身體自主權e5過程，中年女性寫感官經驗kap現實社會e5衝突，年歲大e5女性漸漸會tang3 khia7遠遠看家己，ka7身體成長、開花、結籽、謝--去e5經驗kap大自然奧妙e5韻律結合。
我無想到查甫人ma7會tang3 chiah-nih解放，會tang3用hiu-mouh (humour) e5心情來面對身體e5病疼，特別是一款挑戰查甫人生殖力，ti7傳統社會be7使大聲講--出-來e5病疼！我bat讀過查甫詩人趣味有智慧e5詩，描寫心臟手術e5過程，我ma7 bat讀過查某詩人幽怨悲傷寫著子宮癌e5心情。總--是親像陳雷按呢自在寫割「栗子」e5心境，我猶m7 bat讀--過。
會tang3 khia7遠遠看家己，ka7家己e5身體當作觀察e5對象，ka7感受寫--出-來，總--是無hou7身體e5病疼束縛，無沉淪ti7自憐自傷e5境界，實在是一款高段e5寫作法。我想，會tang3按呢寫作e5人，一定是已經kap命運相演--過，得著智慧--e5。
舊年(2002)諾貝爾文學獎頒hou7匈牙利e5猶太人Imre Kertesz，伊十四歲e5時hou7人掠入去集中營，因為虛報年歲，才無hou7人送去毒氣室。伊一直攏teh寫集中營e5經驗，總--是，他寫e5集中營經驗真特別，ti7暗淡可憐、充滿壓迫e5現實內面，猶有笑容，有趣味。伊講，伊會tang3活--落-來，就是因為伊會tang3 khia7遠遠看家己，伊一直攏有法度做家己e5觀察者，伊e5心會tang3暫時脫開受壓迫e5現實，看伊所面對e5局勢。伊永遠是自由e5人。
我所欣賞e5捷克詩人賽佛特(Jaroslav Seifert)ma7有這款e5 humour kap自由。伊一生受真che7苦，受政治迫害，經濟m7 bat好--過，到老e5時koh tioh8靠兩枝柺a2才會tang3行動。總--是一直到80幾歲，他猶是會tang3自由寫伊ti7病床頂e5情夢，寫伊對女性身體e5欣慕。他會笑家己giah8兩枝柺a2 e5怪形，笑家己滿面e5 jiau5痕，然後ka7來討簽名e5查某gin2-a2討beh chim嘴，充滿一款趣味--e5、愛e5氣力。
這款e5自由，這款e5趣味，hou7人會tang3 ti7笑聲e5內面，重新得著活--落-去e5氣力，ma7會tang3得著坦然面對病苦kap死亡e5氣力。陳雷e5詩屬ti7這款e5文學傳統，我讀了，心忽然開闊--起-來。


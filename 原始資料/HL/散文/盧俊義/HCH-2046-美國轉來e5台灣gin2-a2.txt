美國轉來e5台灣gin2-a2 
									盧俊義 Lou5 Chun3-gi7
舊年，有一個tui3國外tng2來e5家庭，ka7 gin2-a2送去附近e5國小插班讀四年級。因為gin2-a2是ti7美國生e5,會曉聽北京語、講台語，kap美式e5英語、英文。中文bat真少，中文字根本看long2無。
班裡e5 gin2-a2對這位新插班入來e5同學chiaN5好奇，導師teh介紹hou7全班e5時，叫大家tioh8 ai3好好a2保護伊、幫贊伊，hou7伊khah緊toe3會tioh8進度。同學聽講伊是tui3美國轉來e5,long2用「關愛e5眼神」看伊。因為伊e5英語、文好，che7 che7同學三不五時toh8「 哈囉」東、「模稜」西，kap伊lu3兩句a2英語。
開學了上課，tiaN7-tiaN7上國語課。Tui3伊來講，聽是無啥問題，siong7-kai3困難e5是寫字。伊無法度瞭解中文e5寫法：為啥物一定ai3先倒旁才正旁，koh ai3 ui3頂面畫落來。伊認為應該ma7會使先正旁才倒旁、ui3下腳ng3頂koan5 giu2去。所以伊就用家己siong7緊e5筆法「畫字」。原來伊toh8是ka7老師寫ti7烏板頂e5字，當作親像學「素描」仝款ka7「畫」落來。老師知影伊e5情況真特別，體諒伊kap鼓勵伊。但是有koa2科任老師就無按呢loh;有tang時in會thiau-ti5講khah緊，koh beh叫伊回答問題，hou7伊感覺壓力相當大。
有一pai2上歷史課，老師叫伊起來問：「世界上to2一個國家siong7-kai3偉大？」伊無想toh8 giah8手應：「美國。」全班同學聽了long2 teh笑。老師問：「為啥物？」伊真緊toh8回答：「因為he是我e5國家。」Chit pai2同學聽了to ki-ki大笑。老師認為伊kau2-koai3 thiau-ti5 beh作亂，講：「你kam2是美國人？Be7見笑，咱是中國人，是中華民國e5國民，為啥物beh講家己是美國人？你若hiah-nih8 ai3作美國人，就tng2去美國mah,ti7 chia beh chhong3啥？」聽老師an-ni講，全班同學感覺氣氛真bai2,笑聲soah long2收起來，chiaN5 che7同學心內真同情chit-e5受委曲e5同學。有一位班裡e5同學就giah8手講：「老師，伊tu2-chiah tui3美國tng2來。」老師並無chhap伊。Chit時chit位tui3美國tng2來e5 gin2-a2目屎強忍leh,慢慢應老師講：「我是美國人，m7-koh我e5爸爸kap媽媽，我e5阿公、阿媽long2是台灣人，kan-na我kap小妹是美國人。」伊tu2講soah,隨有一個同學跳出來替伊講話：「老師，伊真正tu2-chiah tui3美國轉來e5,in爸爸是ti7 XX大學teh教冊，所以國語be7啥會曉講。」
老師親像猶teh受氣e5款，講：「爸爸ti7大學teh教冊kam2 toh8有啥物了不起？咱就是中國人，是按怎beh講美國偉大？」
Koh有一個同學聽了chiaN5不服，就講：「老師，我是台灣人，阮爸爸kap媽媽long2是台灣人，阮全家long2是台灣人，m7是中國人！」
Koh另外有一個同學，in老父過去bat參加社運，講：「老師，你講你是中國人，為啥物無ait3!g
去中國？我bat kap阮爸爸去參加過 “Say No to China”，我才m7是中國人leh!」聽tioh8 chit位學生an-ni講，班裡真che7同學開始細聲講：「是ah,我也是台灣人，m7是中國人！」。Chia一句hia一句，聲音liam7-mih lu2來lu2大聲，差不多全班e5學生long2講家己是台灣人。續落去有幾位同學toh8開始講： “Say No to China!”。Chit-e5美國gin2-a2,聽tioh8有人用家己熟悉e5英語講，精神kui-e5 long2好起來，peh起來，拳頭母teN7 an5-an5,正手giah8 koan5大聲喝： “Yes,Say No to  China ！”隨時全班同學 toe3 teh喝： “Yes,Say No to  China!”
Chit位老師看tioh8 chit款勢面，大驚一tio5,心內想「thai3會變kah an2-ni?」。一方面koh驚學生會tng2去tau5 hou7父母聽，koh會引起無必要e5困擾。無想到教冊20年lah,竟然會tu2-tioh8 chiah-nih8「硬」e5 班級學生。伊想be7通，kan-na是小學生四年級十一歲左右e5學生gin2-a2,thai3會變kah chiah「政治」？ Lu2想lu2 be7通，就大聲講：「台灣就是中華民國，tioh8無？」想be7到，chit位猶khia7 teh e5同學接teh講： “No, Taiwan is Taiwan!”老師驚tak8-ke koh toe3 teh喝chit句話，就趕緊講：「今a2日提早下課。」 等be7赴班長喝「起立，敬禮」，人就緊緊走teh long7。
 （作者是台灣基督長老教會牧師, 原文是中文，賴柏年翻寫作漢羅台文） “  ”


∮光景 bong2 oe7
草嶺古道三溫暖
A-chiak 
出社會了後，ti7 台北食頭路，1個人toa3 南港，雖然都市有都市生活e5 趣味，goan2 猶原khah  kah意田庄、大自然e5 景致。Hioh-khun3 日chit8到，goan2 e7 朋友伴招招--leh，做夥去peh 山。草嶺古道是我上愛行e5 路線，m7-taN7 e7-tang3 peh 山、sng2 水，koh e7-tang3 欣賞野薑花、菅芒花，上趣味--e5 是khia7 ti7 山頂看宜蘭e5 龜山島，闊bong2-bong2 e5 khong2色天kap 海sio 攬，龜山島kap 沿海e5 光景long2 ti7 目chiu 底。
1-tin7 人做夥去chhit-tho5,有伴la-le 講笑，khah be7 寂寞；1個人出去行行--leh，hou7 ka-ti7 思考人生e5 種種，有寂寞e5 必要。有幾na7 pai2,我ka-ti7 1個人行ti7 草嶺古道，行入去時間、空間e5 通道，行入去歷史內底。
離開南港了後，goan2 khah 罕得去草嶺古道。M7-koh 我對草嶺古道soah 有真特別e5 感情，歡喜e5 時、心悶e5 時，long2 e7 想著hit 個所在，1年上無e7 去1~2 kai2,消thau2 心肝頭莫名e5 相思。Tak8-pai2 去，goan2 long2 keng2 出日頭e5 好天氣，久--來soah be7 記得草嶺古道原本是thau3風罩茫出名--e5。
Chit-pai2 ，goan2 總算tam7-poh8-a2 體會著古早人行chit 條山路e5 滋味。
Thau3 早起--來，goan2 簡單chah 2粒飯丸、1包餅、2罐水，趕去坐火車。經過雙溪，我報goan2 ang 看溪邊1~2蕊早開e5 野薑花，火車liam-mi to7 到Khong-a2寮。Chit8落車，時間iau2-koh 早，m7-koh 日頭公a2 隨用i 上大e5 熱情迎接--goan2。Goan2 順雙溪河向南行，過去是依山傍水kui路清涼，chit-ma2 goan2 e5 頭殼開始流汗，soah 顛倒欣羨人khia7 ti7 水底溪釣e5 清涼。沿路田園e5 景色真sui2,路邊若種2排大樹chah8 日，我想e7 koh-khah sui2。過明燈橋，橋kha 有3~5個釣客。Ti7 山明水秀e5 所在釣魚，m7 管釣有iah 無，long2 是天大地大e5 享受。
順遠望坑溪向前行，路平好行，日頭火燒埔soah 無thang bih，熱gah giong7-beh 昏昏--去。想beh sng2 水來降溫，水soah sio2-khoa2 濁濁，原來有工程teh 進行。路邊hng7-hng7 e5 所在，比頂pai2 來e5 時加2座涼亭a2 kap 1個停車場，看pan7勢beh koh 做1個露營區，hou7 車駛到內面，莫怪過去ui3 Khong-a2寮火車頭到chia e5 鐵馬專用道soah 無--去-a。有人甚至ka7 車駛到『跌落馬橋』，傳說eng2過有人騎馬過橋，因為路細橋eh8,ti7 chia 無細膩poah8落橋kha，soah 號作「Poah8 落馬橋」。
過Poah8落馬橋，to7 是草嶺古道正港peh山e5 開始。Goan2 已經熱gah kha酸手軟。Ka-chai3,溪水清清清、涼涼涼，坐ti7 石頭a2 頂，水chim goan2 紅gah na2 lin3-gouh e5 面，1 pian3 koh 1 pian3,一直到熱氣散--開。Goan2 開始潑水chhit-tho5,kha 底石頭滑，sio2-khoa2 無注意to7 坐落水底，2個人笑kui-pou。雖然sng2 gah m7 甘走，ma7 是ai3 起行。
日頭繼續toe3 goan2 e5 kha-chhng 後，sng2 水tam5--去e5 衫a2 褲，無joa7 久隨ta 了了。Koh 來是1段全peh崎e5 山路，石梯2 peng5 e5 樹a2,枝葉發gah 真om7,1路真幽靜，na2像踏神仙e5 kha步，仙蹤渺渺。
日頭m7 知tang時hou7 雲chah8--去，goan2 感覺起風--a，開始落sap-sap-a2 雨，雨na2 落na2 大，goan2 緊行去頭前e5 涼亭a2 kha bih雨。看著真che7 人ma7  long2 ti7 涼亭a2 kha hioh-khun3、食tau3。涼亭a2 內面鬧熱kun2-kun2,有e5 食包a2、饅頭，有e5 食phang2,ma7 有人chah 粽。看錶a2 chiah 知iaN2 過tau3--a，goan2 ka7 飯丸 theh8 出來食，雖然冷ki-ki，m7-koh 真好食。
涼亭a2 外，雨落be7 煞，天氣na2 來na2 冷，淒風苦雨橫ti7 頭前等goan2 去面對。1 tin7 人hou7 群山包圍，有 e5 chah 利便e5 黃色薄雨moa，有 e5 kap goan2 kang7 款無雨moa thang 穿，m7 知beh an2-choaN2，ka-chai3 goan2 koh 有1支雨傘。
天色na2 來na2 暗，風大雨大ma7 是ai3 繼續行。行無joa7 久，goan2 e5 衫a2 褲long2 tam5-lok-lok--a。經過『雄鎮蠻煙』石碑，1粒大石頭頂koan5 刻『雄鎮蠻煙』4 字，goan2 已經無心情去欣賞蒼勁有力e5 筆劃。傳說ti7 1867年劉明燈北巡Kavalan (『噶瑪蘭』)，ti7 草嶺古道，tu2 著茫霧罩山頭，方向phaiN2 辨、chhoe7 無路，劉明燈就地題字勒碑、鎮山魔。想be7 到，今a2 日goan2 ma7 ti7 chia 見識著罩bong5罩霧e5 情形。
風真thau3,雨chhu koh 粗，be7-su 千萬支針chhak8入去身軀，1支雨傘a2 chah8 chia tam5 hia，m7 知beh an2-choaN2 chiah 好，4周圍茫煙散霧，連青綠e5 菅芒ma7 moa 1-ian5 白紗，hou7 風吹gah 頭le5-le5-le5,熱--人e5 6月天，穿1領薄衫soah koaN5 gah 起雞母皮。
茫霧中lioh8-a2 看著「虎字碑」to7 ti7 無joa7 hng7 e5 石梯邊，碑石是teng7 砂岩，koan5 6尺橫7尺，石面磨平，刻草書「虎」字，劉明燈取易經「風從虎、雲從龍」e5 意思，命令下屬ka7 虎字刻ti7 石頭頂鎮風魔。草嶺古道是khah 早台北kap 宜蘭陸地獨一e5 通道，e7-tang3 遙想hit 個時chun7 行chit 段路一定koh-khah 辛苦千萬倍。
「啞口廣場」頂koan5,1座柴造觀景e5 koan5台，過去是goan2 停留上久e5 所在，只要khia7 ti7 hia，所有e5 煩惱憂愁long2 e7 煙消雲散，風e7 ka7 流ti7 心肝底e5 目屎poe2 走吹ta，khong2 色e5 太平洋e7 ka7 你講：「你是開闊平靜e5 大海，上帝完美e5 展現。」是--lah，無風不起浪，風湧瞬間消失。Ti7 億萬年e5 歷史--nih，1世人是目1 nih，世間tai7 可比1粒沙。龜山島tiam7-tiam7 聽山海唱情歌，看水花na2 soan7石鑲美麗e5 海岸。
明知iaN2 雲kau7-kau7-kau7,1片白茫茫無siaN2 thang 看，ma7 是固執peh 起lih 觀景台，感受天地另外1個無kang5 e5 面貌。風發威ka7 雨傘吹gah 開雨傘花，人若san2 koh 薄板一定hou7 風吹leh 走。Romantic e5 心情，hou7 goan2 幻想ka-ti7 是早開e5 菅芒花，ti7 風雨中雲遊滿si3-ke3。
經過大里天公廟，koh 來to7 是遊客中心， 1支雨傘a2 thuh 過萬里長山，thuh 過天邊海角， chit 回可比leh 洗三溫暖。坐落來lim 1甌咖啡，品味苦苦甜甜e5 滋味。人生e5 路途，有時出日有時落雨，m7 管1路是風是雨，m7 管是m7 是noa7田準路，hoan7-se3 goan2 e5 理想be7 成真，hoan7-se3 tam5-kou5-kou5 是goan2 狼狽e5 模樣， m7-koh 有溫柔體貼e5 ang婿sio 陪伴，goan2 kan-taN 感恩，無1-sut-a2 怨chheh。

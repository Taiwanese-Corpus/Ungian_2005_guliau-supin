
懷念西螺大橋
A-chiak
 
自我有印象，西螺大橋一直坦橫倒ti7 hia ，陪伴我、看顧我. 1年擱1年，親像故鄉e5阿母，恬恬看顧我燥性不安e5 青春，大橋年年看濁水溪作大水，濁濁濁e5 大水be7 輸ui3天頂來，四界亂亂chong5,走chhoe7 生命e5出路。
大橋跨過濁水溪，是西螺kap彰化e5分界，橋e5迄旁對細漢e5 阮來講是另外1- e5 世界，通台中、台北，通花蓮、通美國，通1-e5 1-e5 遙遠生分e5 國度。細漢e5時，阮著是ui3阿母hia了解外口e5天地，迄陣阿母就是阮e5 圖書館。
阮干單享受伊e5溫暖kap 柔情，心花開e5時，阮ti7橋頂散步看日出、看夕陽，心悶e5時，ti7橋kha 踏沙擲石頭，全然m7 知伊看著會心疼be7?
尾--a,伊看阮離開故鄉，離開伊e5 身邊，親像翼鼓尾ta e5鳥隻，展翼飛koan ，1 屑a2 著無越頭留戀。
伊年年日日，恬恬a2等待，看盡來來去去e5 繁華，等無浪跡天涯e5 遊子tng2 來。落尾，阮chiah 知影，原來真正乎伊難過、心頭結歸khiu5 e5是阮來離開。
阮離伊na2 來na2遠，辜負伊日日夜夜夢阮早歸，不見人影，干單chhun 夢相隨。
等kah 老去，老kah 無法承擔現代交通工具e5速度，老kah必須愛限速限重，老kah強欲hong7 拆食落腹。
佳在，離鄉e5遊子總算tng2 來，阮總算越頭看著伊e5存在，看著伊ti7阮生命中e5意義。
根據記載西螺大橋長1.93公里，過去是台灣西部縱貫公路聯絡南北交通e5重要關卡。日本時代籌備建設，因為tu2著第2 次世界大戰khi2 khi2 停停。戰後，西螺大橋ti 美國e5協助下順利khi2 好。民國42年e5 通車典禮，鬧熱e5程度無輸大拜拜。
西螺大橋曾經是東亞siong7 長e5橋，有東亞第1長虹e5美名，ma7是台灣重要關口，有交通kap戰備地位。橋嘴e5碉堡，暝日攏有阿兵哥teh看守。
『西螺大橋的流金歲月』是第1本介紹西螺大橋歷史e5冊，內面有真濟珍貴e5相片，因為歸座大橋攏是機密，一直到47年後，大橋退休，擱愛面對hong7拆掉e命運，這e5相片才有緣kap咱見面。
西螺大橋是西螺e5地標，西螺e5歷史，是西螺人e5驕傲，西螺人e5 精神象徵。
是阮khia 起e5所在，有阮gin2-a 2時代e5記智，有阮成長e5痕跡。無定著伊已經無任何交通kap 戰備e5地位，m7- koh 伊有阮心目中siong7 sui2 e5記憶。He 是中沙大橋、自強大橋無法度代替e5。
萬人簽名，是阮團結e5開始，協力同心，挽救伊hong 7拆掉e5運命。
Chim a ，阮會凍ti7 橋頂散步、吹風，看橋kha 四季全然無仝e5景致，熱人--溪底e5西瓜大出，名聲透京城，真濟外地人擱專工來欣賞大瓜小瓜e5光景。
阮會凍ka gin2-a2 講大橋e5故事，像早期台糖e5 5分車kap 汽車ti7橋頂作伙行，著是ui3 阿母hia 知影e5 口述歷史。
今年清明，tu2好tu2著西螺大橋通車50週年文化節，阮kap 阿母作伙去鬥鬧熱，ti7 橋頂散步、抑是坐落來飲咖啡、看藝術表演，攏真趣味。
總是踏ti7 家己故鄉e5 土地，有1 分踏實e5心情，活動好m7 好干那攏無重要--a ，未來擱卡用心一定lu2 好，kam2 m7 是？ 

歡喜婆--a2 e5 哭聲
A-chiak
賢--a2 婆今年70歲--a，自老伴過身了後，ka-ti7 1個人toa3 ti7 庄kha，算算--leh ma7 有10年--a，雖bong2 10年來be7-su 人講e5 老孤khut，m7-koh 完全long2 看be7 出 i e5 孤單，i 總--是歡頭喜面、嘴笑目笑，tu2 著人m7 管是大細han3 long2 主動kap 人sio 借問，i 無老大人hit 種雜唸，顛倒像gin2-a2 hiah kou2-chui，人人long2 真kah 意--i，叫i「歡喜婆--a2」。
歡喜婆--a2 身體真勇健，自少年做到老，罕得hoah 腰酸背疼，thau3 早4~5點cheng-sin5，飼雞a2、鴨a2、鵝a2...…，開始無eng5 e5 1工。古早飼cheng 牲a2 是為著厝內e5 經濟，了後慣勢--a，就一直飼--落，chit-ma2 歡喜婆--a2 飼 cheng 牲a2 是1種趣味。Kan-taN 看埕尾hit 2隻孔雀tak8 工食飽飽eng5-eng5 行來seh8 去，不時用破叉a2 聲大聲ka7 人展寶i 美麗、豐滿e5 身軀，就知iaN2 in tau e5 孔雀joa7-a2-ni7 hiau-pai。「烏--e5」是歡喜婆--a2 e5 寶貝a2 狗，歡喜婆--a2 對烏--e5  e5 疼thang3，是hit 2隻孔雀無法tou7 比pheng7--e5。
歡喜婆--a2  ti7  厝邊--a2 有 2 分地，當初歡喜婆--a2 堅持beh 留落來種作，chiah 無ka7 賣--去。本底有e5 田園為著栽培kiaN2 兒志文去米國留學long2 賣--去-a，2個老--e5 心甘情願，無1-sut-a2 後悔，祖公a2 留--落-來e5 田園，kap in  2 ang-a2-bou2 粒積e5 財產，會tang3 成就kiaN2 孫、完成kiaN2 兒e5 夢，in 相信祖公a2 ma7 會贊成，事實上，做pe7 母--e5 比siaN2 人koh-khah 歡喜。
歡喜婆--a2 e5 孤kiaN2 志文真chiaN5-mih8，讀冊gau5 koh bat tai7-chi3，m7-taN7 無hou7 pe7 母失望，koh hou7 in 眠夢ma7 想be7 到會生1個博士kiaN2。志文theh8 著博士學位了後，tng2 來台灣服務，無joa7 久就ti7 台北市區買厝，三番兩次請2公婆a2 起來做夥toa3，2個老--e5 10年去toa3 無超過20工，thong7 久1遍是賢--a2 叔公phoa3 病toa3 ti7 台北長庚病院，tu2-a2 1禮拜就無法tou7--a，beh 去見佛祖chin3 前，堅持beh 先tng2 去故鄉。賢a2 婆--a2 了解ang 婿e5 想法，i ma7 有kang7 款e5 堅持。
志文in 2 ang-a2-bou2 真希望歡喜婆--a2 搬去toa3 做夥，歡喜婆--a2 ti7 ang婿過身了後，bat 順in e5 要求去台北toa3 1-cham7，日--時2個少年--e5 long2 去上班，暗時oaN3-oaN3 chiah tng2--來，ka-ti7 1個人ti7 chheN-hun7 e5 都市，無親chiaN5 朋友thang sio-chhoe7，行ti7 路--nih 看人chhong2-chhong2-pong7-pong7，聽--著e5 話ma7 kap ka-ti7 講--e5 無kang5，實在真be7 慣勢。志文看in a母消瘦落肉，笑容na2 來na2 chio2，chiah m7 敢koh 留--i。Tng2 來庄kha，歡喜婆--a2 na2 親像海ang koh tng2 去大海，活跳跳，充滿活力。
歡喜婆--a2 e5 2分地，無pak8 人種稻a2，i ka-ti7 種菜，白菜、pe-leng5-a2、芹菜、湯匙a2 菜、油菜、tang-o……種幾na7 項菜。Ka-ti7 食be7 去，theh8 去送hou7 厝邊隔壁，chhun--e5 chiah 割去賣。厝邊tau ma7 會三不5時theh8 米hou7--i，me5-long2 kap 西瓜收成ma7 送 1 大堆hou7--i。Me5-long2 che7 kah 食be7 去，歡喜婆--a2 ka7 曝 ta，送 hou7 厝邊頭尾、親chiaN5 朋友。
歡喜婆--a2 60歲做a-ma2，歡喜kah 嘴a2 lih8-sai-sai，歡喜婆--a2 m7 知ka7 菩薩下joa7-che7 願，chiah 求著這個金孫，金孫滿月hit 1工，歡喜婆--a2  chhiaN3  布袋戲團來廟口謝神，請 tak8-e5 食油飯、雞腿kap 滷卵，tak8-e5 放炮a2 ka7 祝賀，歡喜婆--a2 講 i 總算對in 李--家有交帶--a。志文in ang-a2-bou2 隔tng2 工就ka7 紅嬰a2 chhoa7 tng2 去台北，歡喜婆--a2 疼孫tak8-e5 long2 知，i 想beh ka7 金孫留ti7 身軀邊照顧，看志文in ang-a2-bou2面chhiuN 無joa7 好看，ka2-na2 真為難，i 無想beh 勉強--in，ma7 無想beh 勉強ka-ti7 去toa3 台北，少年--e5 phah 拚事業，老--e5 ma7 無話講，就an2-ni，志文in 久久chiah chhoa7 金孫tng2 來1-kai2。

看金孫1年1年大han3，歡喜婆--a2 有講be7 出--來e5 滿足。
Tak8 年過年，志文in ang-a2-bou2包e5 紅包，歡喜婆--a2 long2 koh ka7 包hou7 金孫a弟a2，a弟a2 嘴真甜，a-ma2 長 a-ma2 短，連烏--e5 ma7 bat 這個罕得tng2--來e5 主人，toe3 ti7 kha-chhng 後搖尾sai-nai。
志文in ang-a2-bou2真重視a弟a2 e5 教育，驚a弟a2 輸ti7 起點，hou7 i 去讀上好e5 幼稚園，4歲開始學英語、5歲學鋼琴、6歲參加「讀經班」、7歲寫毛筆字……。A弟a2 e5『國語』kap 英語講kah pheng7 台語koh-khah 好，i kap a-ma2 na2 來na2 chheN 疏，離這 te3 土地 na2 來na2 hng7。
歡喜婆--a2 感覺怪怪，想想--leh ka2-na2 無siaN2 tioh8，bat ka7 志文in ang-a2-bou2講：「A弟a2 e5 台語講kah 無siaN2 會lian3-tng2，有時chun7 ma7 聽無我teh 講siaN2……」志文ka7 應講學校ah8 無教。歡喜婆--a2 be7 死心koh 講：「學校無教，lin2 ang-a2-bou2教，khah 早學校ma7 無教，你e5 台語a-pa3、a母無讀過冊ma7 ka7 你教kah 真sui2-khui3...…」志文--a2 tu2 開始the 講ang-a2-bou2真無eng5，a弟a2 ma7 無時間thang 學，看a母hiah-ni7 堅持，chiah 無意無意應好。
雖bong2 an2-ni，歡喜婆--a2 kang7 款期待，聽(theng3) 候kiaN2 孫3不5時tng2--來，歡歡喜喜迎接、招待--in。

70歲生日hit  1工，志文in kui 家夥a2 tng2 來ka7 歡喜婆--a2 做壽，伴手koaN7 kah 大kha 細kha。厝邊隔壁ma7 long2 來祝賀，kui 厝間鬧熱滾滾，tak8-e5 long2 o-lo2 歡喜婆--a2 真好命。歡喜婆--a2 e5 笑容soah 無像平常時a2 hiah 燦爛。
人客走了後，志文in ma7 tng2 去台北，一向tiam7-tiam7 靜靜e5 田庄，soah 傳出歡喜婆--a2 哀pe7 叫母、tng3-kha tng3 手e5 哭聲，he 是我第1 pai2 聽著歡喜婆--a2 teh 哭，聲是hiah-ni7 無奈koh 淒涼，我 1世人long2 無法tou7 放be7 記--得。
哭聲--nih lioh8-a2 聽出i teh hoah-hiu：「……thai3 會an2-ni……2個台灣人thai3 會生出1個外省a2 kiaN2……我beh an2-choaN2 ka7 李--家祖先交帶……我phaiN2 命……hou7 孫.看我無……無chhai2 我teh疼--i，嫌我be7-hiau2 講『國語』……講我無讀冊、m7-bat 字……」
【後記】
『胡適』寫1篇『差不多先生傳』，苦勸中國人ai3 有科學精神，m7-thang tak8 項chhin3-chhin3 chhai2-chhai2、馬馬虎虎。
我寫這篇〈歡喜婆--a2 e5 哭聲〉，beh 提醒千千萬萬e5 蕃薯a2 kiaN2，ai3 疼惜lan2 e5 母語，m7-thang hou7 lan2 e5 母語死死--去，母語m7-taN7 是媽媽e5 話，更加是ti7 這te3 土地釘根生thoaN3 e5 語言kap 文化。俗語講：「有唐山公，無唐山ma2」，今a2 日lan2 beh 復興lan2 e5 母語，m7-thang hou7 漢字束縛，漢字無法tou7 記錄原住民語kap 1部分Ho7-lo2 話ham7 客語，採用羅馬字系統有標音kap 文字功能，會tang3 記錄lan2 這te3 土地e5 話語。鄭良偉教授提倡漢羅lam7 寫，目前真合軀(su)，緊koh 準，請參考。
歡喜婆--a2 是你我e5 a-ma2，可能活--leh，ma7 hoan7-se3 早就過身--去，歡喜婆--a2 e5 哭聲siaN2-mih 時chun7 會停--leh？愛這te3 土地e5 語言、文化，chiah 是正港e5 台灣人，歡迎新住民ti7 chia 共同phah 拚，建立語言平等、族群和諧e5 民主國家。
「蕃薯m7 驚落塗noa7，只求代代會生thoaN3！」BONG報6週年--a，6年來，忍受joa7-che7 寂寞kap 孤單，為台灣e5 母語堅持--落-去，hou7 台語文有生存kap 發表e5 空間，hou7 che7-che7 人ka7 ka-ti7 失落e5 母語chhoe7--tng2-來，BONG報tiam7-tiam7-a2 安慰歡喜婆--a2 e5 心情。期待lan2 對台灣e5 熱情，會tang3 引chhoa7 所有e5「新台灣人」，做夥參與台語文e5 文藝復興，hou7 台語文開出koh-khah sui2 e5 花蕊，相信歡喜婆--a2 有1工會回復i 美麗、燦爛e5 笑容。

衝出封鎖線
A-chiak

2002年koaN5--人, goa2抱真大e5期待, 1-choa7路拚去台南參加第6屆台語文學營, koaN5--人e5台南天氣真迷--人, 日頭公--a2溫柔kah, hou7 goa2開始siau3念10年前ti7成大讀冊e5日子.

營隊有5工, 頭a2尾a2扣掉long2總有4工tah-tah, tak8工thau3早7點開始活動, 到暗時10點結束, 課程鬧熱kun2-kun2, 紹介台語文學e5發展──有台語小說, 詩, 散文, 歌謠, 布袋戲, 褒歌, gin2-a2歌, koh有新劇kap藝術歌曲.

5工e5研習內容真chheN-chhau, hou7在場e5學員目chiu展kah大大lui2, 食kah飽koh醉, 真正phong-phai3. 飽醉以外, goan2真giau5疑是an2-choaN2 ti7讀冊過程, 學校e5教育m7-bat ka7 goan2教che? Goa2生活ti7台灣, goa2讀--e5是文學院文學系, 是an2-choaN2 goa2對台語文學chiah生疏? 是goa2 han5-ban7無才tiau7, chiah會hou7統治者sa leh gong7-gong7-seh8, ma2-se ma2-se過30年.

A仁e5 1篇文章──〈沿路chhiau-chhoe7 gin2-a2時〉, hou7 goa2體會tioh8台語散文e5 sui2, 過去統治者講台語是粗俗, 無法tou7寫--e5, long2是ke-kui, hau-siau5, 無影無跡e5 siau2話. Hou7 goa2感覺遺憾--e5, 是有1-koa2講師用華語講課, koh toe3 leh kang7聲出氣, 講台語漢字chiah是字, 像英文e5台語羅馬字m7是字, 正經是笑破人e5 kha-chhng, chit種大漢沙文主義e5講法, soah hou7 1部份學員霧sa3-sa3, sa無chang2頭.

文學營結束是goa2台語文學生涯e5開始. Goa2去冊店, 圖書館chhoe7台語文e5冊, 真無簡單hou7 goa2 chhoe7-tioh8 kui2本──台笠出版社出版, 學生台灣語文促進會編e5《台語chit條路──台文工作者訪談錄》, hou7 goa2認bat 1-tin7為台語文tiam7-tiam7奉獻e5英雄, goa2感恩che7-che7為台語文phah拚e5 sianpai, ma7了解若無真深e5台灣心, 台灣情, chit條寂寞e5路是無法tou7堅持--落-去--e5.

Goa2 giah8筆寫出goa2 e5第1篇台語文作品──〈Chhiau-chhoe7 a-pa3 e5形影〉, 表達goa2對a-pa3 e5 siau3念. Goa2發現, 用母語chiah有法tou7完完全全ka7藏ti7內心e5感情寫--出-來, goa2唸hou7 ka-ti7聽1-pian3 koh 1-pian3, tak8-kai2 long2擋be7 tiau5, 目屎lian3--落-來, 有時chun7 koh放聲大哭, goa2 m7敢用心唸hong5聽, 驚大人大種koh哭siuN phaiN2看.

Tu2開始寫, siong7大e5問題是用字, ti7學校無受過任何台語文教育, hit-chun7 goa2 ma7 iau2未學過羅馬拼音, 寫kah li-li-lak-lak. 了後, goa2上網chhoe7各種資源, chit-ma2 goa2學會hiau2用「 HOTSYS台文系統」ti7電腦phah字, 創作--a.

發現母語e5 sui2, 突破統治者e5騙局kap封鎖, goa2發現ka-ti7 e5台灣意識1點1滴teh增加, goa2開始關心kap注意chit-te3土地e5一切. Ti7雲林大han3 e5 goa2, 頭1-pai2發現故鄉e5人hiah-ni7 kou2-chui, 故鄉e5人情hiah-ni7 sui2, 故鄉e5田園一直tiam7-tiam7 io飼--goa2, 無論kiaN2孫是gau5 iah不孝. Goa2開始ti7台灣chit-te3土地生thoaN3, 定根, m7願kap『陳之藩』kang7款做『失根的蘭花』.『長江』,『黃河』,『松花江』,『龍的傳人』……chiah--e5 ti7課本讀--來, 無實際koh遙遠e5迷夢消退, goa2重新認bat母親e5名叫「台灣」.

Kap土地結合了後, 看待台灣e5角度ma7無kang5--a! Goa2更加用心愛台灣, 看人thun2踏母語, 看人lam7-sam2破壞環境, 看人khap8-be7-tioh8就beh移民……long2 hou7 goa2心頭疼. Goa2珍惜各項資源, ng3望減輕對土地過度利用, goa2 siuN7-khi3人對環境污染kap破壞. Li2 kam2知1粒電池noa7 ti7塗--nih會hou7 1平方公尺e5塗, 永遠失去利用價值? Koh會污染1-e5人一生lim e5水? 塑膠lok-a2過度使用, 垃圾滿山kiN5......台灣是lan2千秋萬世, 安身立命e5所在, li2 kam2會tang3忍受an2-ni ka7破壞?

Goa2進1步發現, che7-che7生活ti7台灣e5人, 對台灣e5歷史, 地理, 語言, 文化認bat long2無深, 厚厚e5歷史long2 teh教lan2中國發生e5 tai7-chi3,「國文課本」充滿對大中國e5思戀愛慕, 獨尊獨霸e5華語, ka7 che7-che7人洗腦洗kah對母語e5失落無要無緊, 無所不在e5控制力量封殺優雅, 高尚e5台語, hou7 che7-che7人kioh- si7台語無法tou7 chiaN5做教育語言, 學術語言, 科技語言......, tiau-ti5傳播台語粗俗e5成分, 電視節目台語chhiang5-chai7是小丑a2 e5笑khoe- tai7, 充滿輕視e5暗示, 加深講台語是無智識e5原罪感, ti7「本土化」,「多元化」hoah kah hiah大聲e5今a2日, lan2 e5母語koh無受tioh8該有e5尊重, 語言若無平等, 講beh建立族群和諧e5國家根本是teh ham7眠.

失語族群e5悲哀m7是強勢族群會tang3了解--e5, 百外年前平埔族e5語言消失, chit-ma2原住民be7-hiau2講ka-ti7母語--e5 that-to2街, 客語, Ho7-lo2台語ma7有斷層e5危機, 真che7少年輩無法tou7用母語kap ka-ti7 e5頂1輩交談, 30歲以下e5少年pe7母甚至無koh用母語教後1代, lan2 e5母語教育na2像老牛拖破車, beh死tong7-haiN3慢慢a2 so5, 會tang3改變局勢e5民進黨精英, iau2-koh toe3蔣介石「講國語」e5誡命, 台語淪落做各黨選舉e5時, 政客騙票e5工具, che kam2 m7是台灣人siong7大e5悲哀?

語言絕對m7-taN7是溝通e5工具nia5, 語言kap土地, 文化, 認同關係密切, 語言是統治階層控制被統治者, 殖民者對付被殖民者e5軟性武器, 過去日本統治台灣,「皇民化」運動, 要求台灣人改名換姓, 講日語, 真緊hou7人be7記得ka-ti7是siang2, 無joa7久就變做「大和順民」. 語言若kan-taN是溝通e5工具, 國民政府就免強逼lan2改講『國語』, 甚至連路名ma7 m7放--過, 1895年, 1945年台灣會hiau2講日語, 華語e5人long2無超過百分之一, 百外年來台語hou7外來政權「污名化」,「方言化」, 到taN koh teh騙人講台語無法tou7寫, hou7 che7-che7人m7-bat「白話字」e5歷史, m7知18 e5羅馬字母就會tang3寫Ho7-lo2台文.

羅馬字是世界通用e5文字, 有標音kap文字e5功能, 會tang3標原住民語, 客語, Ho7-lo2台語, 連ti7海外e5華文教育,『ㄅㄆㄇ』ma7輸hou7羅馬拼音,『ㄅㄆㄇ』對「本土化」「國際化」「資訊化」無任何幫chan7, 實在無法tou7解說, 是an2-choaN2 m7 ka7全世界kan-taN台灣有teh用e5『ㄅㄆㄇ』廢掉? 唯一e5理由是, 有人驚失去原本語言e5優勢, 對某1種chheN-hun7 mih8-a2會驚惶.

語言反應政治現象, 語言問題ai3用政治方式來解決, gin2-a2 be7-hiau2講母語m7是gin2-a2 m7-tioh8, pe2母有1部份責任, 政府有siong7大e5責任, lan2有權要求政府加強lan2 e5母語正式教育, m7是ti7小學教1~2點鐘na2 teh扮仙nia7-tiaN7. 21世紀文明進步kah知iaN2保護瀕臨絕種e5動物, 是an2-choaN2 m7救kiong7 beh死--去e5母語?

2000年3月18 A扁--a2當選總統, 台灣人kam2 chiaN5實出頭天--a? 有joa7 che7人iau2-koh是母語文盲? Be7-hiau2聽, be7-hiau2講, be7-hiau2寫ka-ti7 e5母語? Goa2得tioh8「母語貧血症」, ti7華語媒體e5天下, m7知tang時chiah好會li7? 華語e5創作hou7 goa2 chhoe7無ka-ti7 e5歸宿, 愈寫愈空虛, 台語叫醒goa2創作e5靈魂, 原來深愛文學e5心, 一直存在, 一直無變.
期待che7-che7人覺醒, 了解母語對lan2 e5重要, cho3-hoe2衝出封鎖線, 建立以台灣做主體e5民主國家.

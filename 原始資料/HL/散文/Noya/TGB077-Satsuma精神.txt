Satsuma精神
Saigo sang3:

2005年底, goa2來到li2 e5故鄉, Kagoshima, 1 tah緯度pheng7台灣khah北peng5 10度e5所在, soah出世1 e5有南島面容e5 li2. 12/23 chhim2到Kagoshima e5時, goa2 hiam2-a2 kioh是ka-ti7 e7-tang3看tioh8 19世紀e5 Satsuma. Hit工, ti7 lin2出世e5街a2路散步, 雖bong2現此時kan-taN chhun 1支牌a2 iah石碑chhai7 ti7 hia, 記念lin2 ti7歷史出發e5原點, m7-koh Kagoshima ka7 chiah-e5保留kah真好, hou7 goa2 e7-tang3 toe3 leh siau3念lin2. Ti7 li2出世e5所在, goa2坐ti7公園e5大樹kha, 風吹過樹oe teh tin2動, 出破li2 bat存在--過e5影跡.

1 e5 17歲to7坐kin蕉船去日本, ma7 toa3過Kagoshima e5老台灣人, 聽goan2講beh去Kagoshima chhit-tho5, ka7 goan2講早前Satsuma講e5話人聽無, ma7 boai3 hong5 lam7. 地方主義強確實是日本e5特色. Goa2開始ou亂想, 堅持ka-ti7地方e5腔口, boai3 kap人kang5 e5特質, 造chiaN5 Satsuma武士e5個性, hou7 lin2離開ka-ti7起造--出-來e5明治政府, 放棄大官大位ham7榮華富貴, tng2來Satsuma, beh用ka-ti7 e5 khui3力開另外1條新路. Chit e5 ou-ji2-sang2 koh講li2是lou5-moa5頭, chhoa7 1 tin7武士beh kap政府kiat, goa2想, lan2 to7 ka7 che當做是尊chhun5 e5講法--lah!

Saigo sang3, 1873年li2離開Tokyo e5時teh想siaN2? 對hit chun7 e5日本, kiam2-chhai2 li2有kui盤e5思考ham7策略,『征韓論』對內li2 beh解決武士力量siuN過頭chhiaN-iaN7 e5問題, 對外有佔韓國抵制Russia kap China e5國際策略, 無出國留學, ma7無chih接西方思想e5 li2, beh nah e7有hiah闊面e5思考? M7-koh時勢無beh照li2按算--e5行, li2 kam2 e7怨嘆? Toe3 li2辭官tng2 Satsuma e5武士, beh an2-choaN2 an3-nai7 in e5不滿, kam2是hou7 li2 1粒頭2粒大?

Ti7「西鄉顯彰館」看li2 hit su pheng7普通人e5體形足足大2倍e5衫了後, goa2 to7一直想tioh8 li2講beh辭官tng2 Satsuma e5時, tak8-e5 long2 chhoah leh等e5表情, koh有三條實美驚kah破病e5情形, hit chun7 e5氣氛一定是chiaN5緊張koh刺刻. Li2無beh an2-choaN2, 邊--a2 e5人soah煩惱li2 e7 chhong3 siaN2, to7 na2像Trotsky lou7尾無khia7位, 無lak8權, si3-ke3 teh流亡, m7-koh Stalin iau2是驚i, tioh8追殺到底.

Saigo sang3, li2無beh 「造反」, 一再拒絕各地反政府勢力e5聯繫, koh tioh8安tah hit-koa2 toe3 ti7 li2邊--a2 e5武士e5反政府chhong2-pong7. 1877年e5西南戰爭確實是li2選擇beh行e5路, 1條結束反抗勢力, 鞏固明治政府e5路, 1場li2欠hiah-e5武士e5戰鬥, 在goa2看, hoan7-se3 ma7是1條斷絕革命機會e5路.

Goa2 ui3「私學校跡」, 行過「城山」, 「西鄉洞窟」, 到「西鄉終焉之地」, chhun kui2 10 e5人e5 lin2, 1路行ng3早to7看e7 tioh8 e5死亡之路. Li2 ka7性命交hou7 Satsuma武士, beh死chin3前, li2講: 「Goa2 kan-taN e7-tang3行到chia, goa2 e5性命teh beh結束--a, goa2無beh要求任何名聲.」 Goa2 1步1步toe3 lin2行, 想beh感受chit8-koa2 mih8-kiaN7, goa2 iau2是無法tou7了解lin2日本人, lin2 e5武士精神.

Ti7 「南洲墓園」, lin2 tai5 cho3-hoe2 e5所在, 看lin2 1 e5 1 e5墓牌: 西鄉隆盛, 桐野利秋, 篠原國幹, 村田新八, 別府晉介, 永山盛弘, 池上貞固, 淵邊高照, 邊見十郎太, 平野正介, 西鄉小兵衛, 桂久武, 小倉知周, 貴島清......hit chun7 ka2-na2有1種集體e5精神力量teh感動goa2. 南洲墓園kiam2-chhai2是尊chhun5 lin2, 肯定lin2, siong7直接e5做法.

Goa2 chiaN5 kah意1 e5朋友講--e5: 「為tioh8時代來行i該行e5路, che應當to7是革命者e5精神!」 Saigo sang3, li2 kap Satsuma e5戰士hou7 ka-ti7 e5性命ham7歷史任務1 e5 siong7 sui2 e5 ending.

Noya
2006.01.09

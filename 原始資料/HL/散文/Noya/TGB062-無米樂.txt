無米樂
Noya

9月底10月初e5時, 公視poaN 1齣teh講台南後壁鄉choh-sit人生活e5記錄片──「無米樂」.

Hit tin7 a伯, chham別位e5 choh-sit人kang7款, tioh8「看天食飯」, 對in來講, choh田na2像teh修行, tioh8甘願受. 3不5時to7是田--nih巡巡行行--leh,「tiu7-a2 be7講話, m7-koh li2若chiap8去看去摸, i to7 e7 hou7 li2知iaN2 i需要siaN2.」有1 e5 a伯an2-ne講.

做kui世人--a, thai3 boai3「退休」享受--leh? A伯講i若「退休」, 土地siang2 beh做? Ti7後壁鄉hia, ham7台灣其他所在e5農村kang7款, choh-sit--e5 long2 chhun老歲--a. 做kui世人--a, kap土地ma7有感情--a, 有e5講to7當做teh運動, bong2做--lah. Ah是beh做到ti7時? A伯笑笑a2講做到be7做, 無, beh an2-choaN2?「無米樂, 無米樂, 心情放hou7輕鬆, 免煩惱siuN che7, che號做......無米樂--lah!」

問in農藥a2 e5問題, a伯講是eng2過政府beh提高產量, 鼓勵in ia7化學肥, m7-koh hit tang-chun7肥料chiaN5貴, choh-sit人m7-chiah e7用chhek-a2去tu2肥料錢. A伯講eng2-chun7不時有人choaN7藥a2 choaN7到中毒, an2-ne死--去-e5 ma7有, m7-koh台灣chit種所在, 無choaN7藥a2 beh an2-choaN有好收成? A伯koh講若beh禁農藥a2, 應當是約束做農藥e5廠商siaN2-mih e7-tang3做siaN2-mih be7-tang3做, m7是kan-taN要求choh-sit人m7-thang choaN7藥a2.

1 tin7 70外歲e5 a伯, kui世人choh田, 行過「375減租」,「土地改革」, 用農業發展工業e5階段, 到chit-ma2政府要求休耕, 講怨, in比別人koh khah怨, 講認命, ma7是tioh8-ai3認命. A伯講農業行到chit lo7 kham2-cham7, m7是休耕to7 e7-tang3解決問題, 應該ai3換工業來照顧農業--a, 無, in chit代算是「末農」--a, 邊--a2 e5 a-m2 sui5講是「滅農」--lah.

2點鐘e5片, m7-taN7 teh講後壁鄉hit tin7 a伯, ma7是teh講lan2 e5 a公a-ma2, 老pe7老母, teh講lan2厝邊tau e5故事. 看soah, kan-taN是直直tim3頭, soah m7知beh an2-choaN2表達滿腹e5情緒.

農業ti7國家體制內底到底hong5當做siaN2-mih款角色? Choh-sit人hou7 chit e5政府當做siaN2-mih作用e5生產工具? 農業政策問題jiau5-jiau5, tak8-e5 long2知, 若beh ng3政府改革, 是na2老牛拖車beh死tong7 haiN3, kam2講拖到老--e5死了, 問題to7 e7-tang3解決--a?

老choh-sit人腳踏土地e5生活, in知iaN2有付出chiah e7有收成, in kui世人kap土地, 人, 天, 神, ham7動物a2 chhia-poah8-peng2, 有lan2 ou2 ma7 ou2 be7了e5生活智慧, m7-koh lan2 kam2有teh信tau2? Lan2 kam2有才tiau7 ou2? 老--e5 m7願si7-se3 toe3 leh choh-sit, 少年--e5 ma7 m7甘khut落去種田, ti7 chit lo7環境, choh-sit人e5生活智慧終其尾是tai5 ti7棺柴內nia5.

Ka-chai3, iau2有人m7願目chiu金金等死, 開始有人teh做有機農業, 想beh chhiau-chhoe7農業新e5出路. Tng政府teh「滅農」e5 kham2-cham7, 無tiaN7有機農業e7-tang3 chiaN5做新1波結合生產者kap消費者e5運動.

前chit8-cham7-a2看tioh8新聞講台塑企業買地beh經營有機農業, 除去提供hou7員工用, 若有chhun ma7 e7 ti7市場鋪貨; 新聞koh講王永慶真早to7 long2食有機e5菜蔬--a. 新聞看soah, che7-che7問題ma7 toe3 leh pok--出-來.

有機農業用e5有機肥ham7 khai e5人工, 反應ti7價siau3頂koan5, 確實e7比一般農產品khah貴, 若beh食有機--e5, tioh8-ai3接受chit e5現實. 對一般choh-sit人, 做工a2人, 食頭路人來講, 食e7飽siong7要緊, 生活e7得過了後, 像中產階級, chiah e7 koh想講食siaN2 khah好khah健康. ChiaN5 che7人對有機農業e5認知是中產階級chiah有才tiau7享受--e5.

有機e5農產品beh an2-choaN2 phah入去市場? Beh an2-choaN2 hou7一般消費者接受? Beh an2-choaN2 chiaN5做農業e5主流? Chiah-e5問題確實chiaN5頭殼疼.

若beh phah入去市場, tioh8-ai3面對自底e5產銷制度ham7通路鋪貨e5問題, m7-koh beh照在來e5制度行, 價siau3穩當e7愈thiap8愈koan5, 消費者khai e5 chiN5 hoan7-se3有1半是teh飼「菜蟲」, 到時是hou7愈che7人離有機--e5 hng7-hng7 nia5. Ah若boai3 hiu3-siau5原底e5產銷制度, beh用產地直銷, iah是khou親chiaN5朋友來sio-keng, kiam2-chhai2是1 e5 be7-bai2 e5方式, m7-koh oan-na e7 piN3做khah做ma7「小眾」, 無法tou7 piN3主流. Kang7時chun7, 原底e5產銷制度猶原teh剝削其他傳統農業e5 choh-sit人.

Chit-ma2台塑企業beh來經營有機農業chit e5市場, soah hou7 goa2想tioh8 1 e5朋友講--e5:「chit-ma2 teh做有機--e5 to7是死tai7先, 算是開路hou7後piah--e5行.」現此時tak8-e5無簡單chiah對有機農業khah sa有chang2, chin2財團beh來搶chit te3餅, goa2 m7知che對台灣e5農業出路好iah bai2, kan-taN想e7到in若做有起來, e7 pheng7個人式e5有機經營khah搶市, 台塑有名聲, koh免煩惱通路ham7鋪貨e5問題, hoan7-se3 koh有bak-kuh去影響政府修改農業政策thang配合--in. Koh來一般choh-sit人kang7款tioh8面對「滅農」e5問題.

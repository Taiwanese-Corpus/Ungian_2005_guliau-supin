∮台灣人寫真
Gia5 石頭斷路
楊照陽
鄭成功這個華日合作e5 雜種a2 kiaN2，ti7 iau2-boe7 攻佔臺灣chin3 前，就已經kap i e5 黑道e5 海賊老pe7 鄭芝龍，不斷kap 已經佔領臺灣e5 荷蘭東印度公司，偷來暗去來欺負船客kap 商民，包括海上來往e5 地頭租，後--來為著爭奪海上運輸e5 全盤khioh 租a2 e5 大利頭，鄭成功早就預謀beh 趕走荷蘭人，獨吞利益。
Hit 當陣，鄭成功e5 部眾kap 大清帝國e5 軍隊相戰，戰敗ti7 南京，chiah-koh 撤退到金門kap 廈門e5 根據地，鄭成功chiah ti7 1661年 5月初 1，走路攻來臺南北線尾島，北peng5 e5 鹿耳門水道，以 25000人e5 部眾（含苦力），phah 敗荷蘭軍（陸上兵 238人，包括少年30人、黑人28人，海上兵員 165人）long2 總 403人，以人海戰術戰贏。
這場小衝突結束以後，臺灣就換hou7 鄭成功e5 部眾佔領，經過1段時間e5 太平期，鄭成功e5 部眾大多數就士、農、工、商，放牛食草。連尾有真che7 風聲傳tng2 去唐山，講臺灣1年四季na2 親像春天，住民好tau3-tin7,是真好趁食e5 所在。
楊正發ma7 m7 知是m7 是受著風聲e5 影響，iah 是有其他理由，i就ti7 1720年ui3 泉州南安二十四、五都夾水頭鄉珠山之麓e5 家鄉，坐船來安平上陸，因為早當時往南e5 沿海khah che7 人leh 開發，i就將所chah e5 銀兩換1擔番薯，beh 往北peng5 去發展；ti7 beh 起程e5 chin3 前，i先下1個願，就是擔番薯籃e5 扁擔，若是行到toh 位斷--去，就是天意叫 i toa3 hit tah 落塗生thoaN3，i會照辦。
A發--a2 對臺灣e5 地頭真生疏，又koh 是ka-ki7 1 khou 人liu3-liu3。沿路上，1方面驚土匪打劫，1方面驚平埔a2 原住民「出草」--i，心肝頭總--是比iau2-boe7 上陸chin3 前，iau2-koh khah 亂蹧蹧。
後--來好死m7 死，正發a2 e5 扁擔去斷ti7 嘉義朴子e5 樹林頭，i趕緊跪ti7 塗kha，雙手向前貼塗，感謝天公伯e5 指點，i m7 敢違誤，決心beh toa3 這tah 定居落--來，為著活命千斤萬斤e5 重擔 i 也beh 擔，為著好e5 將來，siaN2-mih 困難i ma7 m7 驚。
經過1段時間e5 拖磨，i e5 phah 拚去感動著老番kou2(平埔a2 地主），就「就便」做番駙馬爺，hou7 番婆招翁做牽手。後--來有傳後嗣，名叫做方曹，方曹e5 個性較giam2-nge7 倔強，i 感覺諸羅山e5 人khah 凶惡phaiN2 tau3-tin7,i m7 親像i e5 老pe7,tiaN7-tiaN7 hong5 欺負，koh kiong7-kiong7 beh 吞--落-來，i 就認為這tah m7 是久留e5 好住所，而且下真大e5 決心beh 來離開。
I就ti7 1762年擔1擔竹籠，頭前e5 竹籠he7 大han3 kiaN2 士老a2,後壁e5 竹籃he7 i e5 細漢kiaN2 士德，往北peng5去，1路感覺前途茫茫，m7 知beh 往toh 位前去，kan-taN 有2個幼嬰a2 e5 哭聲做伴。每1pai2,若是行到1個部落，i就問2個be7 應話e5 幼嬰a2 講：「Lan2 toa3 這tah 討食好--無？」每pai2,幼嬰a2 long2 是用真生狂e5 哭聲回絕，hou7 i ka-ki7 ma7 liah8 無主頭，m7 知beh toa3 toh 位khah 好？雖然沿路上，有幾lo7 遍hou7 i 看著有水源，地理be7-bai2 e5 所在。
經過be7 算che7 工e5 日落月出，hou7 i 行到si3-koe3看會著--e5 long2 是湳田、pha 荒e5 荒埔e5 湖a2 內（TaN溪湖a公厝西畔），去看著真好禮e5「A圳」伯地主。忽然間，沿路哭無停e5 2個嬰a2,無koh 再啼啼哭哭，而且真得A圳伯e5 緣kap thiaN3，koh 接受A圳伯e5 收留kap 幫贊。
所以楊方曹特別交帶後代e5 kiaN2 孫，ti7 每年e5 佳節，long2 ai3 祭祀無kiaN2無兒eA5圳伯，後--來ti7 1967年前後，有chiong7 A圳伯小塗kha 廟，改起做有神案桌位、壁頂書刻A圳伯神位e5 廟，若包括拜亭kap 拜埕大約有20坪，到目前為止，每年long2 有搬演布袋戲kap 大戲棚e5 歌仔戲。
方曹經過10外年e5奮發，生活漸漸安定--落-來，到1778年就有唐山e5 親族，聽著風聲合齊來投靠--i，有e5 人搬徙來汴頭、汴頭豎圳、大竹圍、a公厝（TaN 湖西里）大厝內、a公厝過圳、協發內（太平里）、投奪頭、投奪尾（大突里）。
四祧內居toa3北勢尾（庄頭kap庄尾，埔墘kap 溪a2 墘）、草港柱toa3車店頭北勢尾、田中央（頂下厝）chiah koh 遷媽厝里後庄a2,iah 是遷山a2 kha（湖東里）、田中央打門頭、車店（頭）、竹頭a2,chiah koh 徙外四塊厝（河東里）、角樹kha iah 是山寮，竹a2 腳楊厝巷，iau2 有遷徙到北斗鎮北勢寮濁水溪畔。（其中有1房祧全無傳後嗣，另外1房祧倒房，祗好招kiaN2 婿插犁尾，所生e5 子孫變做有羊皮無羊骨e5「山羊a2」。）
Iau2 有徙三塊厝田寮，無joa7 久漳泉拚，就逃亡大廉村錢厝寄toa3,chiah koh 遷到三塊厝e5 宅尾等所在。最後1批姓楊e5 親堂，是在1851年ui3 唐山遷居後壁溪湖油車內，到1861年各房祧chiah 安居樂業--落-來。
講到楊（羊）a2 頭，ti7 短短e5 1百年內，有hiah che7 親族，盤山過海來臺灣e5 湖a2 內（到1976年姓楊e5 人口數，已經超過2萬人），有各種e5 都合kap 巧緣，有e5 人是耳空輕，去聽著「臺灣錢淹腳目」e5 風聲，就無顧慮事實kap 適應問題。有e5 人是「紅目U7--a2,tau3 鬧熱。」Iau2 有人感覺著唐山e5 天災人禍不斷，而且飢荒連連，千變萬變ma7 變無sai2(彩）色，所以決心beh來離開，單身獨馬走來臺灣依親趁食，上趣味e5 tai7-chi3,就是kui tin7 人，對臺灣e5 地形m7 bat「三、二」，連生做圓e5 iah 是扁e5 ma7 m7 知影，就生狂白狂走走--來，就ui3 安平上陸，chiah si3-koe3 向生份人探聽，借問講：「有姓楊e5 人來臺灣，m7 知tui3 toh 1peng5 前去？」若是好運去問著知影e5 生理人報講：「tui3 北港（北peng5)去」就好；若是phaiN2 運去問著無清楚e5 人，就ai3 了gong7 工seh8「18輪通」。
Hit 當時來依親e5 人，除了冒烏水溝e5 風險以外，iau2 包括氣候變化、土匪打劫、平埔a2 出草、話語be7 通，1路上半行半走，探到四面long2 是番社e5 湖a2 內，來這tah 奮鬥kap 建置家後。5房祧排ti7 第11世，也是臺灣第一代e5 文略a2,kap 族親相招，在1851年最後1批來臺灣，i 雙手空空夾1副lan7-pha 就走--來，1koa2 好開墾e5 地點，已經hou7 先來e5 人佔了了，i beh chhoe7 1塊綁牛khit-a2 e5 狗屎地ma7 無！但是先來e5 二兄真有肚量，beh 先借i 1間茅草厝kap 1塊土地，koh 講後pai2 若是還i 100粒鴨卵，厝kap 地就m7 免還（準tu2-siau3 ）。
文略a2 講：「我連番薯簽thang 食都無--a！nah 有法度thang 還100粒鴨卵？」二兄應講：「KhoaN-khoaN-a2-si7 無要緊，你先去liah8 1對鴨公kap 鴨母tng2來飼，生joa7-che7 卵就還joa7-che7 卵，m7 免急ti7 1時 ...。」
經過2代人e5 phah 拚，生活kang7 款真困苦，無siaN2 改善。有1pai2,番薯相連續幾lo7 冬e5 phaiN2 收冬，i e5 孫新婦去向1個親堂借番薯，hit 個親堂就真蹧蹋--人應講：「Eng2-pai2 借e5 番薯都iau2-boe7 還，妳iau2 koh 有面子敢來借，妳是借beh 後出世chiah 還是--m7?」
Hit 個乖孫新婦陳--氏真懊惱無奈，tng2去到厝內，看著烏ta san2 e5 1tin7 gin2--a2,連1頓番薯簽thang 食都無！I見笑chiah tng2 siuN7氣，theh8 1條麻索綁toa3 菜瓜棚，吊tau7 自殺soah 一命歸陰。
1930年代前後e5 每1年，China hit peng5 姓楊e5 親族，聽著臺灣e5 經濟發達，kap China e5 生活比--起-來，就親像天堂kap 地獄e5 差別、be7--tang3 比pheng7。I就koh 想出1個詭計beh 來kha3 油，long2 選ti7 每年冬尾收成以後e5 時chun7,kui tin7 人相招phaiN7 公媽牌來A狂厝。
Seh8 kui 庄頭去宣傳，講若是有拜祖先e5 人，會得著保庇1世人大富大貴年年春。但是beh 拜祖e5 親族，ai3 先準備1個大紅包奉敬；經過幾十冬，因為風調雨順，所以這peng5 e5 族親也無siaN2 計較，i 若是敢開嘴beh joa7-che7 錢，眾人嘴齒根咬--leh theh8 hou7--i，橫直錢財是身外物，若beh khai，拚勢做khang-khoe3 就koh 趁--tng2-來。
後--來有1年，所有e5 農作物得著蟲害，收成真bai2,眾人煩惱今年m7 知beh an2--choaN2 渡--過。Hit 群beh 死食、pin7-toaN7 做e5 過路親族，又koh phaiN7 歷代e5 公媽牌，來he7 toa3 A狂厝埕，beh hou7 眾人拜祖thang 收紅包；這peng5 族親就派代表去kap i 參詳，是m7 是今年e5拜禮khah 節省--1-koa2,因為phaiN2 年冬無像往年付hiah 足額。
Hit 群m7 知鹹chiaN2，親像土匪每年來 chaN2 稻a2 尾e5 親族，不斷搖頭，真hiau-pai 講：「別項錢會sai2 省，拜祖e5 錢be7-sai2 phah 折。」後--來幾千個族親所派--出-來e5 代表，經過3工3暝e5 討論，chiah 做1個決議，就是今年無beh 拜祖，往後ka-ki7 佃公媽來拜，kap 唐山祖「1人1家tai7,公媽隨人祀。」m7 繼續做A砲--a2。
Hit 群死皮e5 親族，kang7 款相連續3、5冬phaiN7 公媽來，但是kan-taN 有thang 白食白toa3 1個月，無法tou7 theh8 著銀兩，i chiah 發覺「火燒罟寮，全然無望。」而且滿面kau2 蟻，包袱a2 款款--leh chiah tng2--去。
I發覺hit 招be7 通以後，就想空想縫beh 紹介別人來依親，iah 是做  khang-khoe3 thang 趁紹介費。有1pai2,2個吃飯khaN 中央e5 pe7-a2-kiaN2，去聽著風聲講：「Ti7 臺灣遍地黃金，m7 免做就有thang 食。」I 就去siau2 貪付了依親e5 紹介費，等i ui3 鹿a2 港上陸以後，就沿路問tui3 溪湖厝來，等i 行到溪湖厝已經是隔tng2 工e5 翻點--lou！
I看tui3 門口埕入--去，有看著 9尺koan5,用苦麻框--起-來e5 摔稻a2 穗筒，i  當做是眠床，koh 看tui3 厝內底有人leh 食飯，i 認為是半暝爬起來食點心。就向chhoa7 路e5 人講：「蚊罩 7支篙，半暝有1頓點心，若知影，早來臺灣就早富。」
Chhoa7 路e5 人講：「He m7 是眠床！是摔稻a2 筒，ma7  m7 是leh 食點心leh lan7-san2 享受，是leh 食早頓，食飽後趕緊beh 去赴phah-phu2光thang 做khang-khoe3。Ti7 leh 摔摔筒e5 時chun7,ai3 合齊hoah ：『姨a2、姨a2、姨a2,喔、喔、喔。』hoah 9聲摔 9下，食飽是為著有氣力做sit頭。」
Hit 2個食飯khaN 中央ep5e-a2-kiaN2，聽著好心報路koh 順續chhoa7 路e5 人解釋後，緊換嘴講：「An2-ne be7 合軀，看pan7勢緊soan tng2 來唐山，食bai2 做輕kho2 就好。若無，愈早來臺灣phah 拚，就愈早死。」
也無入去相招呼--1-下，oat8 1個身就走pun3(phun3)-keng無看影，因為kap i 認定--e5 無kang5,本來i 假做是ti7 臺灣e5 人，long2 坐leh 食、倒leh 放，m7 知toa3 臺灣e5 人，無論大han3、細漢、老人、gin2-a2、cha-pou、cha-bou2,long2 拚死拚活拚到歪腰，ui3 死--e5 拚倒tng2--來，付出無天良e5 價，chiah 有1塊碗thang 捧，1嘴飯thang 食。
後--來溪湖A狂（公）厝姓楊e5 人，起chheh 心m7 koh lan7 神72症，而且gong7 面假褔相，hou7 唐山親族食到到，袛好「Gia5 石頭斷路」。m7 是hit 種「別人tau 有死gin2-a2,土公a2 1頭擔屍體，1頭吊石頭，等埋好勢以後，當石頭叫i kap 父母斷路，mai3 koh 來相認緊去出世。」
是看著hit 種好kha 好手m7 去討趁，kan-taN 激hou7 痳面痳面，leh siau3 想別人e5 手底肉，koh 拐食騙kan3,親像iau雞無惜面底皮，theh8 會來就好，無顧慮著臺灣人e5 好過是有原因e5,何況無欠i半絲a2 死人債，袛好起geng5 心kap China e5 親族，m7 koh 相認chiah「Gia5 石頭斷路」，就此「田無交、水無流。」

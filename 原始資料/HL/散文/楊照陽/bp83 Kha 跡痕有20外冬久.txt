∮台灣人寫真
Kha 跡痕有20外冬久
楊照陽
A榮--a2 e7 去做烏手--e5,koh 1下做to7做20外冬，che 真hou7 人想be7 到。A榮厝--nih 是作sit--e5,老pe7 A能--a2 kap 老母A梅--a2,2個人long2 真認真leh 作田，A榮--a2 讀冊tng2--來，若有lang3 縫e5 時間e7 tau3 做厝--nih e5 sit 頭。
I 細han3 e5 時chun7 m7 知烏手是leh 做siaN2, 頭殼內kan-taN 想著開鐵馬店--e5 kap phah鐵--e5,作1-koa2 田--nih ai3 用e5 ke-si，像柴刀、菜刀、鐵犁kap 犁頭phiaN2、鐵ta2-ma2-a2 chiah-e5 mih8-kiaN7，開鐵馬店是hit-chun7-a2 時行e5 行業。
Hit 時chun7 若beh 學功夫tioh8-ai3 拜師傅做sai-a2,ui3 掃塗kha e5「一--a2」做起，學3年4個月chiah e7-sai2「出師」，m7-taN7 做無錢工，koh tioh8 付3斗米做拜師學藝e5 費用，對厝內e5 經濟無幫chan7。A榮--a2 自an2-ne無去學做sai-a2,乖乖a2 半工半讀，一直讀到工專e5 機械科出業。
後--來接著調兵單，i to7去做1年10個月e5 大專兵，講是機械科出業，iah8 無實務e5 經驗，ti7 部隊內底，連長long2 派A榮--a2 去做雜差a2,像拆日本時代留--落-來e5 柴枋a2 厝、挖水溝a2、起便所、ka7 作sit 人tau3 割稻a2,算--來好字運，hou7 A榮--a2 學著1身功夫，雖bong2 比別人加真操，m7-koh 時間long2 無phah 損--著。
A榮e5 做兵a2 伴A福退伍先去食頭路，koh tng2 來面會e5 時，講著i leh 做烏手，koh 講烏手a2 chit-ma2 真欠人，若有心beh 落去做，免驚無頭路，koh 講chit-ma2 烏手月給koan5,機器設備long2 真新ma7 真安全。
A榮--a2 聽講了後，心肝有teh ngiau，m7-koh beh 做烏手，一--來無底ti3,二--來ma7 無人面，驚講1時chhoe7 無chit方面e5 頭路，A福講e5 話無joa7 久i to7 be7 記--得。
A榮做兵 tng2--來chiah 開始煩惱，ti7 闊bong2-bong2 e5 人海--nih，m7 知beh tui3 toeh 去。A 榮kan-taN tak8 工掀報紙e5 人事版，看有siaN2-mih 頭路，i sio連續寄10外張履歷表，有1間「我執保險公司」通知面試，公司開--出-來e5 條件，是tak8 個月ai3 招著 1百萬保險金額，若有法tou7 繼續半年，to7 升做當地駐地主任，若koh 繼續leh 1年，隨to7升做駐地經理。
Hit 個駐地負責人A柳--a2 ka7 A榮講：「你是幾na7百個寄履歷表來，獨一錄取--e5,我看你是上優秀--e5。」A榮--a2 聽kah 耳a2 phak-phak，椅a2 giong7-beh 坐be7 tiau5,險險a2 to7 poah8 落塗kha，頭pai2 chhoe7 頭路to7 錄取，koh hong5 o-lo2 kah tak 舌。
後--來si7大人kap 親chiaN5 朋友tiaN7-tiaN7 ka7 講「khah 早khun3 khah 有眠」，mai3 聽hit 款「pian2 先a2」e5話，若無，到時上班了後，為著beh 拚業績，e7 招親chiaN5 朋友去投保，到尾--a2 long2 ka7 人得失了了，死kah chiok phaiN2 看……chiah-e5 keh8耳e5 話。聽bong2 聽，A榮ma7 kang7 款去上班，m7-koh 無joa7 久to7 hou7 人辭掉--a。
Koh 續--落，A榮--a2 去1間推銷家庭用品e5 公司應徵。Hiah-e5 清潔用品有洗碗精、洗塗kha--e5 kap 洗便所e5 清潔劑。Chit間「有仁化工公司」開e5 條件，kang7 款是賣joa7 che7 mih8-kiaN7 to7有joa7 che7 利sun5 thang 領。公司e5 人koh 講：「Hou7 你--e5 是小賣價。」若beh theh8 貨ai3 先納現金，A榮ai3 有通天e5 本領chiah 有法tou7 賣著khah koan5 價，hou7 i 愈聽心肝愈冷。
A榮--a2 chhoe7 2 pai2 頭路long2 無順事，m7-koh i ma7 真覺悟：be7-sai2 chhoe7 無頭路，若無，tioh8-ai3 tng2 去庄kha 作田。
Chhoe7--ah chhoe7,chhoe7 2個月，總也chhoe7 著1間teh 做傢俱用e5 鐵管公司，錄取了後隨to7 ka7 派去高雄總公司受訓4 個月，準備另日a2 tng2 來臺中分公司做領班e5 助理。
A榮受訓煞，tng2 來分公司上班，發見chit間公司e5 人事真複雜，為著顧飯碗，tak8個員工long2 ai3 加入派系鬥爭。I teh 想，be7-tang3 ti7 chia 留久，決心beh koh chhoe7 1間khah 單純e5 公司。
有1工，i 暗時無加班，騎hit 隻90 c.c. e5 lok8-khok8 馬ou-tou2-bai2 ti7 街a2 路mou5-hui。無意無意去看著1間車床組立工廠，tui3 大門ka7 看--入-去，內底e5 工人真phah 拚leh 做khang-khoe3,i to7 入去問看有欠人--無？
廠長講：「Chit-ma2 生意真好，ma7 真欠人，m7 知你e7-hiau2 做siaN2？」A榮--a2 應講：「技術方面我long2 be7-hiau2,看有送貨hit 種sit 頭--無？」廠長to7允--i，叫i tng2 去ka7 舊頭路辭掉來chia 做。
來「上精車床公司」上班了後，A榮--a2 hiong5-hiong5 ti3 覺著語言be7 通，細han3 i 講Ho7-lo2 台語，讀冊kap 做兵講華語，chit-ma2 工廠long2 講日語，像車床頭、床台、量具、手工具、圖面……等。後--來i chiah 知iaN2，chit間公司khah 早bat chhiaN3 日本技師來指導，m7-chiah 1-koa2 用語改be7 過--來。
騎ou-tou2-bai2 走chong5 kui 半年，A榮--a2 看真che7 車厄，tak8-pai2 若beh 出門都目chiu 皮phih8-phih8-chhoah，chit chun7 i chiah 開始想著ka-ti7 創業e5 tai7-chi3。考慮了後，i 決定beh 做磨床e5 加工。I 先去chhoe7「明文磨床製造廠」ka7 訂機器，phin2 明交貨e5 時，ai3 負責教i 操作。
貨交--來，校正水平long2 好勢--a，A榮--a2 ka7 錢theh8 hou7 頭家，m7-koh 有tau 2萬khou ，hit 個頭家A發--a2 錢算好，oat--leh to7 走。A榮--a2 緊講：「Sio2 等--1-下，lan2 有phin2, 你ai3 教我操作。」Hit 個A發--a2 講：「He 簡單，ka-ti7 摸to7 e7-hiau2--a2。」講煞，oat8 頭做i 去。
A榮gong7-gong7 khia7 ti7 hia，m7 知beh an2-choaN2，目屎險險a2 lian3--落-來，i 連toh 1個開關beh chhong3 siaN2 都m7 知，koh-khah 免講beh 做mih8-kiaN7--a。了後ka-ti7 一直看冊試做，koh 請教1-koa2 老師傅，功夫chiah tauh8-tauh8-a2 學上手，人客ma7 愈來愈che7。
真ka-chai3,60年代台灣e5 經濟tu2 好beh 起飛，產業機械kap 農業機械需求真che7,工作母機e5 加工零件ma7 真需要，hou7 i seng-li2 ka-iah8--起-來，sio連續一直買機台kap 廠房。
自--來田庄gin2-a2 做tai7-chi3 to7 khah kut-lat8 koh 頂真，真che7 組立廠chiok 愛chham A榮chih 接，i 交貨準時be7 拖soa，tak8 工koh long2 無hioh，廠商e7-tang3 隨時chhoe7 著人，趕貨long2 無問題。
有1 間「大仁機車部品公司」上愛kap A榮配合，in 是做外銷--e5,tiaN7-tiaN7 ai3 趕工，A榮工場e5 3台機器，生產貨e5 速度比另外1間有6台機器e5「力量磨床廠」koh-khah 緊，價數ma7 khah 公道，當然che chham 人e5 素質有關係。
本chiaN5「大仁公司」是hou7 in 2間加工廠加工，to7是A榮e5「重義」kap A偉e5「力量」，大仁公司驚講孤hou7 1間做，萬不幸hit 間khang-khoe3若siuN kiap，趕be7 出來赴船期to7 害--a，無論是結關to7 付錢e5 LC信用狀，iah 是到岸chiah 付錢e5 FOB，long2 真注重交貨期限，任何公司long2 m7 敢延chhian5--著。
偏偏a2 大仁公司to7去tu2 著1-pai2,hit-pai2「大仁」接著1張LC，限定3個月交貨，過期tioh8-ai3 扣總金額e5 0.1%，in theh8 去「力量」做，好死m7 死，「力量」1個liong2-kong師傅，ti7 上尾1-pai2 siage ka7 零件磨siuN 細soah 無準--去，kui 批貨總報銷，hou7 A偉--a2 beh 哭無目屎。
Lou7 尾補救e5 辦法，to7是theh8 去電鍍硬質鉻，hou7 外徑變大了後，chiah koh ka7 外徑e5 寸尺磨hou7 正確， mih8-kiaN7 檢查是有通過，m7-koh m7 是了錢電鍍to7 e7 煞，koh ai3 扣過期限e5 罰金，「大仁」hit-pai2 seng-li2 是「a婆炊粿──倒thap 」。
自an2-ne，「大仁」無論大細項mih8-kiaN7 long2 提hou7「重義」hoat8-loh8。Koh 過5冬，「大仁」業務穩定，有需要增加設備，to7 ka-ti7 買磨床，「大仁」kap「重義」to7無koh 互相ou-ian2--a。
A榮koh 來換改做加工銑床kap lak床e5 零件，ma7 做了be7-bai2,加減有than3--著，5冬真緊to7過。Chit-chun7 i 開始做1-koa2 慈善活動。Koh 過2冬，i 看著1-koa2 團體tak8-pai2 聚會to7 chhoan3 食chhoan3 lim，i 感覺khui3口be7-hah8,是m7是ai3 另外chhoe7路行。
70年代，A榮--a2 感覺台灣人tauh8-tauh8-a2 無台灣味去，像思考、歌曲、食穿……。I to7 he7 決心，beh 投入台灣文化e5 改造運動，ka7 台灣文化e5 根chhoe7--tng2-來。上尾i 發見，台灣文化long2 保存ti7 各族群e5 話--nih，i to7 趕緊去整理各族群語言文字化e5 khang-khoe3。
I ka7 ka-ti7 1世人分做2個階段，頭前是為著than3食拚命，後半世人beh 為台灣文藝復興走chong5。I 按語言文字化做起，si3-ke3 上課、俗語採集、民俗採集，tak8 工寫作，講--起-來野心真大，m7-koh i ma7 知iaN2 1個人e5 khui3 力kap 歲壽有限，kan-taN e7-tang3 做ka-ti7 e5 母語khang-khoe3。經過6冬e5 phah 拚了後，A榮--a2 有tam7-poh8-a2 成就，i ka7 khah 早e5 借「字音」改做借「字義」。
I e5 台語文學作品tiaN7-tiaN7 ti7 雜誌出現，到chit-ma2 寫有70萬字e5 短文kap 散文，得著11 pai2 文學獎，包括86年「台灣新文學獎」，作品是〈洗門風〉；另外，〈送出山，無死嘛要埋〉編入去遠流出版e5《大學台語文學選》內底；koh 出版2本書：《暗時e5 後窗》、《追求永遠e5 物件》。
A榮日--時teh 操作機器，暗時是文學創作e5 時間，全心沈迷ti7 另外1個世界內底。A榮20冬leh phah拚頭路，ma7 是che7-che7 台灣人生活kap 思考方式大改變e5 時期。
60年代，台灣人口e5 7成到8成ti7 田庄，m7-koh 到kah 80年代，田庄e5 人口佔總人口大約chhun 1成半到2成半，社會型態ma7 ui3「看天食飯」e5 農業社會，變做追求利sun5 kap 效率e5 工商社會，若beh 比做頭路e5 困難來講，A榮算好運--a，雖bong2 i 對烏手chit途真chheN疏，m7-koh kut-lat8 phah拚做，真緊to7出頭，加工是真短本e5 投資，有tang 時a2 ma7 會hong5 to2 賬，m7-koh 是做白工nia5,be7 去傷著內條筋。Koh 1項，khah 早e5 烏手e7-sai2 搬機械去oa2 行(hang5)，電費是按1馬力300 khou算，看機台e5 總馬力joa7 che7,加--起-來to7是ai3 納e5 總電費，an2-ne to7有220 V大馬力e5 動力thang 用。Su 當時加工e5 機器iau2 無普遍，客戶long2 e7 chhoe7 到厝內，khang-khoe3 飽，真緊to7 than3有，生活to7安定。
Chit-ma2 e5 社會，ka-ti7 beh 做頭家加真困難！1台機器tin2 動--起-來tioh8-ai3 kui 百萬，馬力ai3 大，廠房ma7 ai3 大間，經營能力kap 種種條件long2 ai3 配合chiah 有法tou7 運轉。機器愈改進，加工e5 精密度愈koan5,客戶e5 要求愈嚴，偏偏a2 加工e5 工錢soah 愈siok8,beh 做頭家實在無簡單。
A榮好運，初初做頭路，in 老pe7 kap 老母to7先出資金ka7 tau3-saN-kang7,2年後買廠房ma7 是in tau3 kheng5 來買，khang-khoe3 順事了後chiah tauh8-tauh8-a2 ka7 債務還hou7 清。
後--來建置家後，娶著gau5 hoaN7 家e5 A桃--a2,m7-taN7 ka7 生2個 kou2-chui gin2-a2,A桃--a2 koh 學e7-hiau2 操作機器、駛發財a2,kap A榮同齊khiN5 家，hou7 A榮有koh-khah che7 khui3 力phah 拚事業，上kai3 hong5 歡喜--e5,是A桃--a2 真鼓勵ang 婿去參加外口有意義e5 活動。
A榮--a2 tioh8傷2-pai2,1-pai2 是hoaN7機器無細膩，去傷著手kou2 頭，孔嘴深kah 看著骨。Koh 1-pai2 是leh 起廠房e5 時，人khia7 無好勢poah8 落塗kha，kha 盤thut8-un5 tioh8傷。Long2 是A桃無嫌hui3-khi3,tak8 工ka7 載出載入，一直到完全好--起-來，hou7 A榮--a2 真感動，對A桃--a2 特別疼惜。
A榮是標準e5 烏手--e5,ui3 做頭路開始to7照政府e5 規定，申請合法e5 工廠登記證kap 納稅e5 營業登記證。Ui3 i e5 營業登記證號碼「55877659」e5 數字，lan2 to7知iaN2 i 真古意。
I 對si7 細e5 管教是開放式--e5,i 真尊重gin2-a2 獨立e5 權利，m7-bat ka7 gin2-a2 phah--過，驚去傷著in e5 自尊kap 對ka-ti7 e5 自信，to7 m7 敢講ka-ti7 e5 心聲kap 看法。
I e5 cha-bou2-kiaN2 A月kap 後生A傳long2 活kah 真有自信ma7 真快樂，對tai7-chi3 e5 看法ma7 真有「禪味」，be7 執訣 ti7 任何看法e5 陷阱內底，若有人無相信，e7-tang3 來A榮in tau kap in 2個gin2-a2 講看mai7,無論是對人e5 禮貌iah 是對tai7-chi3 e5 看法，long2 一等一，口才ma7 是一流--e5。
A榮--a2 真無簡單，行過20冬坎坎坷坷e5 烏手路，tu2 過真che7 奇奇怪怪e5 tai7-chi3,好--e5 有：社會經濟繁榮、pe7 母e5 疼惜、bou2-a2-kiaN2 kang7 甜kang7 苦、朋友kap 客戶e5 疼惜……hou7 i chit款無特殊才情e5 普通人，e7-tang3 生活穩定，koh 有才tiau7 去做1-koa2 對社會有意義e5 tai7-chi3。
Bai2 e5 方面：hou7 人跳票to2 帳、退貨賠錢、報廢扣錢……總算--起-來be7 chio2 錢，算是人生e5 小風湧，無像kap i kang7 期出來做頭路e5 朋友，有--e5 短短幾年賺幾na7 億，m7-koh 過無幾年to7破產to2--去。
A榮--a2 chit-ma2 teh 計畫後半世人beh 做--e5,包括去廣播電台、有線電視台kap 圖書館講演，推sak 台語文學；成立「甘願台語文學工作室」，贊助《蓮蕉花》台文雜誌出版事工。
A榮--a2 知iaN2 ka-ti7 khui3 力真有限，m7-koh i ng3目標行e5 精神，是無m7-tioh8--e5。

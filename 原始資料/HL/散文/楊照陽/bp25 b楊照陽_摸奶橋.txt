散文入選
摸奶橋


楊照陽
【獎項：紙狀kap 獎金5 千khou，原作品是全漢字，編輯改做漢字kap Roma 字】

玉柳ham7 有信--a2 e5 婚約打訂以後，玉柳--a2 招有信tng2 去庄kha，向親chiaN5 好友kap 厝邊隔壁報喜，順續做1 遍e5 記致總siau3 念。因為i ui3 學校卒業就來都市食thau5-lou7,離開庄kha siuN 久有1 點a2 生疏；而且人情世事變化真大，真che7 長輩，有e5 人行路已經ai3 giah8 手枴a2,有e5 人身體變做un2-ku，有e5 老大人已經離開世間，也有新1 代人嫁娶後，新出世真che7 叫be7 出名字e5 幼嬰a2。
玉柳--a2 khah 早若看著幼嬰a2,心肝頭感覺燒燒，真想beh 每1 個long2 抱來惜惜--1 下。Chit-ma2,想著明年可能就有ka-ki7 e5 親骨肉來出世，心內更加有1 種歡喜e5 期待心，想講i ham7 未來e5 翁婿有信--a2,m7 知會生出圓--e5 iah 扁e5 幼嬰a2。
後--來2 個人行去美萎嬸婆e5 厝內，beh 向i 報告這層喜事，嬸婆聽完笑hai-hai 講恭喜，koh 講時間過了實在有夠緊，目1 下nih 玉柳--a2 就beh 嫁翁--a。會記得lan2 合leh 食kang7 khaN 飯e5 時chun7,我ma7 bat 用滾水泡米麩做米奶hou7 你lim，以及幫你穿開kha 褲a2,和提起真che7 khah 早生活中e5 笑稽tai7-chi3,koh 講hou7 玉柳追jiok 到人已經真老--a。
嬸婆oat8 頭入去灶kha，theh8 茶米茶出來公家lim，koh 問in 2 個人，問看有beh 去別位--無？玉柳--a2 應講：「這番是專工chhek 時間來拜訪，所以時間真量，會sai2 開講khah 久--1 koa2。」
嬸婆hiong5-hiong5 想著1 層tai7-chi3,就向玉柳--a2 問講：「你e5 正蕊目chiu bin7 頂e5 目眉毛邊--a2,有1 個細細e5 疤痕，he 是an2-choaN2 來--e5 你kam2 知？」玉柳--a2 應講：「我e5 老pe7 A 助kap 老母乃玉long2 m7-bat 提起，我ka-ti7 ma7 m7-bat 去注聞--著，所以我m7 知影頭尾。」
嬸婆a2 講：「這層tai7-chi3 我記得上清楚，因為是我一手處理好勢--e5。」I 講：「有1 日，lin2 A 助ham7老母去kap 人放伴做khang-khoe3,將你交重hou7 我照顧，我就帶你去溝a2 下kha hit 坵田淹田水，將你khe7 ti7 種kui 排燈a2 花叢e5 田頭hit tah。我看你leh 挽燈a2 花sng2 到chiok 歡喜，我就放心去巡田水，以及so 草kap 用手khau 形體chiok 像稻草e5 phoe-a2 草。事不知，你ti7 田岸a2 路khia7 無好勢chhu7 1 倒，目頭裂1 痕leh 流血，我看1 下心內真m7 甘心，將你攬tiau5-tiau5 緊走來街a2 e5 醫生館，chhoe7 先生A 圖--a2 thiN7 4 針，等先生糊藥a2 糊好勢以後，ai3 koh 抱你tng2 去厝內，真正是笑死人soah 行be7 tin2 動。」
事後，kui 庄頭e5 人知影以後，long2 講這層tai7-chi3,使人料想be7 到，1 個軟kha 蝦e5 婦jin5 人，竟然有hian3(hiah-ni7)大e5 氣力走hian3 遠koh hian3 緊。Chit-ma2 回想khah 早，若是平常時lian7 行路都真難，何況是用走--e5。
玉柳直直向嬸婆說多謝，i 講好ka-chai3 嬸婆gau5 phah 算，若無，hit 當chun7 e5 人，long2 真儉錢chhin3-chhai2 去挽草藥a2 止血--1 下就準煞，hoan7-se3 會發炎 kong7 膿破相--去ma7 無的確。玉柳--a2 koh 講hit 時chun7,若是kan-taN 老母乃玉a2 孤1 個人ti7 現場，結局可能無kang7 款，因為老母身軀身khah 矮tang-tang，可能走無1 半路，就ai3 拜託別人tau3-saN-kang7。
嬸婆koh 講：「所以做人ai3 將世間事看hou7 開，lan2 1 世人食joa7  che7 註好好，m7 免siuN 過頭斤斤計較。」玉柳--a2 續嘴講：「另工大餅做好勢以後，第一個禮餅ai3 先theh8 來hou7 美萎嬸婆試鹹chiaN2。」
嬸婆koh 問講：「孫婿是toa3  toh 1 tah e5 人？Lin2 是別人做媒人？Iah 是太空時代e5 自由戀愛--e5?結婚e5 蜜月旅行toa3  本島iah 是外島？孫婿e5 thau5-lou7 kam2 有固定--lou？」
玉柳--a2 應講：「有信是toa3  ti7 鹿a2 港竹頭角e5 人，goan2 m7 是自由戀愛--e5,是我e5 二兄A 書--a2 相牽khioh tau3 成全--e5 la！I ham7 有信是師大e5 同窗，chit-ma2 ti7 leh 教書；Goan2 e5 蜜月旅行，預定beh 坐聯營e5 Bus 去東港，chiah koh 坐船a2 去小琉球chhit-tho5。」
嬸婆向有信--a2 微微a2 笑講：「人gun2 玉柳--a2 是真乖e5 cha-bou2-gin2-a2,你tioh8-ai3 對i khah 疼惜--le ou！」有信這個新上任e5 教師回應講：「嬸婆你放心，我對任何人long2 真尊重，何況是ka-ti7 e5 sui2 bou2,而且我e5 個性chiok 愛遊山玩水，我會tiaN7-tiaN7 招tak8-e5 tau3-tin7 來觀光遊覽。」
玉柳--a2 行oa2 去牽著嬸婆e5 手講：「Goan2 cha-hng 有去鹿a2 港e5 天后宮，合掌拜拜以後順續行入去參觀媽祖文物館、goan2 theh8 著鹿港古蹟導遊圖，chiah un5-un5-a2 1 位1 位去行踏，有看著隘門、半邊井、九曲巷、十宜樓、意樓、古船頭岸、興安宮、龍山寺、文祠、甕牆、民俗文物館、泉郊會館……。」
玉柳--a2 koh 向嬸婆講：「上趣味e5 tai7-chi3,就是goan2 有去行1 條巷a2 叫做摸奶巷，i e5 距離goan2 有算，kha 步是115 步遠，人kan-taN 會sai2 行孤1 個方向，若是相閃身會去摸著胸坎a2 chiah 叫摸奶巷。」
嬸婆講：「聽講鹿a2 港，有真che7 e5 A-tok-a2 來參觀hiouh，kam2 有影？」有信應講：「Goan2 鹿港人確實是真有眼光，會hiau2 將古蹟ham7 古市街保持hiah-ni7 完整，莫怪外國人beh 千里迢迢來開眼界。」
美萎嬸婆hiong5-hiong5 想著1 項tai7-chi3 講：「Tioh8--la，lan2 隔壁庄頭，離lan2 這半phoah 路，地名叫做西勢厝hit tah，也就是lin2 細漢e5 時chun7,若遇著收甘蔗期，人khia7 ti7 lan2 e5 水田，看tui3 西南peng5--去，會看著溪湖糖廠e5 5 分a2 車leh 拖巡更a2 白甘蔗。若是秋分後hit kha-tau，天頂有kui tin7「人」字形e5 雁飛落南，到春分後chiah 回飛上北。有1 遍，lin2 ngou2-jin5 叔公leh 駛牛犁田，有真che7 e5 白leng7 鷥kap 雁，ti7 leh 走chhoe7 翻鬆koh bih ti7 塗內e5 蟲來食，有1 隻肥肥肥e5 雁，去hou7 lin2 叔公用藤條頭sut--著，kha 斷--去chiah liah8 tng2 來tim7 補。」有信--a2 講：「Na2 m7 liah8 白leng7 鷥，beh 去liah8 雁--le？」嬸婆講：「白leng7 鷥上phaiN2 嘴tau2,死魚蝦i 就m7 食，食上好、thai5 無肉，i e5 肉koh 臭腥，種田人無人愛食。」
玉柳--a2 講：「Chit-ma2 時代無kang7 款--la！Lan2 long2 是這te3 土地e5 過路客，lan2 無權利去殘殺別種鳥類kap 遊禽類。」嬸婆hiong5-hiong5 想著1 項tai7-chi3 講：「我beh 講西勢厝庄oat 出西peng5 有1 座【摸奶橋】，soah 走題講tui3 13 天地外e5 話題。」3 個人笑到嘴唇裂sai-sai。
玉柳--a2 真好奇向美萎嬸婆問講：「Na2 有hian3 好笑e5 tai7-chi3,別種名m7 號，beh 號hian3 怪奇e5 名？」嬸婆回應講：「聽講是an2-ne，西勢厝內，有1 個叫做A 照e5 青a2 叢，看著kang7 庄有熟sai7 e5 A 雲--a2,ui3 面頭前行來beh kap i 相閃身，A 照--a2 真不死鬼，tiau 故意去摸A 雲e5 胸坎a2。害A 雲這個cha-bou2-gin2-a2,沿路哭tng2 去厝內。A 雲--a2 e5 老pe7 就招A 雲ham7 i 做tin7 去到leh 做保正e5 A 慶伯e5 厝內，向A 慶伯說分明。保正知影詳細e5 情形以後講，A 照若hian3 ku-long ou-peh8 來，i 一定會秉公處理。
後--來，保正叫A 照e5 老pe7 A 久--a2,ai3 出面hoat8-loh8 排解e5 方法，an2-ne 對庄內e5 人，chiah 有1 個圓滿e5 交代。看是beh 按照風俗，tau3 出poaN 戲用e5 布篷，iah 是搭戲棚e5 平枋，iah 是做好功德e5 鋪橋造路。保正就an2-ne 開3 條路hou7 A 久--a2 去選擇。
A 久--a2 知影過程，以及保正A 慶兄e5 期待以後，i 就真理性leh 講i 做人e5 原則就是be7 臭kha-chhng 驚人iah，i 會真『阿莎力、未霸加』hou7 眾人1 個滿意e5 答案。
時間大約經過4 個月，去hou7 A 久--a2 想著庄內e5 人，若是行西南peng5 beh 去做khang-khoe3,就ai3 pih 褲kha liau5 水行過大水溝，不如趁這個機會來做1 座橋，順續教示後世e5 gin2-a2,beh 做任何tai7-chi3,ai3 三思而後行，be7-sai2 kha 賤手賤hou7 phaiN2 名聲傳千里外遠！
就是an2-ne，hit 座「半丈闊1 丈長」橋頭寫【摸奶橋】e5 khong7-ku-li2 橋，就hou7 罰錢銀，以及庄內e5 人認真tau3 放伴做、tau3-saN-kang 將i thiap8--起來。
玉柳--a2 聽到真心適，而且beh 招有信--a2 同陣去看【摸奶橋】。美萎嬸婆講：「Tioh8--la，lin2 chit-ma2 去hia，kan-taN 會tang3 看著水泥橋，橋頭hit 3 字【摸奶橋】e5 字已經無--去louh la，m7 知到底是猴gin2-a2 kek 骨 sng2-tng7 無--去，iah 是事主e5 kiaN2 孫，感覺對i e5 祖公會再次傷害名聲，就將hit 3 字kha3 phaiN2--去，時間大概是15 年前，就無koh 看著hiah-e5 字。」
有信--a2 講：「不管是舊橋重建，iah 是道路拓寬去拆舊橋，hit 座橋e5 消失--去，是早慢會遇著--e5,所以我認為無必要去毀掉hit 3 字，我認為i e5 kiaN2 孫siuN 過頭敏感。」
玉柳--a2 講：「想be7 到60 年前e5 人，i 若遇著tai7-chi3,long2 無送hou7 官廳去辦，kan-taN 私下調解就處理到chiok 好勢，講--起來hit 當chun7 e5 人，ma7 真溫和、真有理性，去設計1 個真凄涼又koh 值得siau3 念e5 共同記憶。」
美萎嬸婆講：「不過goan2 khah 早e5 人khah 單純，若遇著任何tai7-chi3,1 句話就解決好勢，無親像chit-ma2 e5 人想hian3 che7,siaN2-mih 拆橋？Sia2?-mih 共同記憶？Goan2 kan-taN 希望1 世人無風無搖、平靜過--去就好。」
玉柳--a2 ham7 有信向美萎嬸婆相辭，就做伴去溪湖西勢厝看【摸奶橋】，ng3 望會tang3 加了解早前e5 人，in e5 思考模式kap 現代人，到底有joa7  大e5 差別？

多 層 畫 面
楊照陽

彼一幅圖，是有現代感的環保意識的，已經被貼一張紅色的圓khou仔的標記，彼張細張的標誌，表示這張圖已經互有甲意的人買走去啊！
另外一張有草地味的庄腳景色，也被訂買去。還閣有一張有馬來特色，是一群達悟族的查某人，咧跳晃頭毛舞的油彩畫，也被收藏家預定去。
嘛有畫家認為家己畫的圖面，色感和距離感跟光影的處理，攏有達到家己所期待的，就不甘放手，要留咧做數念的標本。在本正就不賣的局面下，就先做體面，先假影貼紅色的圓圈仔標頭，來表示伊這個畫家，伊所畫的油彩圖，是真有影目跟路用的，來製造出搶市的氣味，增加買賣成交的機會。
在現前4個畫家的聯合畫展內底，其中3個本土味較重的畫家，伊的圖攏已經有人買。干那彼位來自高麗(Korea)國的，彼個查某留學生畫家阿雪仔，一直和伊的老母阿味仔，2個人古意閣客氣，恬恬徛在阿雪所畫的，吊在壁頂的圖面下腳。
若有看著來參觀的人，行來到伊的面頭前，伊2人就真好禮，來紹介每一幅圖，所要追求的和所要表現的宗旨和意義，以及用刀仔刲色膏的手法，色緻的調配跟光的來源等等，真詳細咧紹介。
到了彼下晡，在畫展得要結束的進前1點鐘。有一位已經在畫壇，真有名望的畫家翠月仔，伊行倚去伊早就斟酌正久的，彼對母女的面前，去聽完彼一位阿雪仔，對伊所畫的每一幅圖的簡介了後，翠月仔的心內就暗暗下了一個定著。
伊就行倚去做陣來的同伴，彼個查甫的老「東西」畫家阿安的邊仔，問看伊對阿雪所吊的油彩圖，叨一張上有收藏的價值性，幫伊裁理一下。
阿安向阿月講：「您稍等一下，我閣來影一遍，才提供想法互您做參考。」阿安飛一輪轉來了後，就向月仔講：「彼張『勇壯的大霸尖山』和彼張『玉山真迷人』的色緻，用嘓高麗人特別賞心的黑、白、青等三色，將景色處理到真清爽，假使若不是我厝內的圖，已經疊尚齊啊！我嘛會出手落去買。」
翠月仔雙手打一下啪仔講：「那會顯趣味，咱體會的心情和歡喜的感覺攏同款，我嘛是甲意彼2幅圖，但是我干那要贊助買一幅爾爾，啊無我就買彼張『勇壯的大霸尖山』的油彩圖畫。」
翠月仔順順行倚阿雪和阿味的身軀邊，輕聲細說表示要收買彼幅「勇壯的大霸尖山」的圖，彼對母女一時忍不住，同齊流落感動的珠淚，因為伊找著知音的人，而且這張圖有特別的意義，是伊來台灣國留學以後，第一張完成的作品。
阿雪仔對「卡綁」內底，專工提一本畫集送互阿月仔，阿月第一目眼著就是封面圖，拄好正是伊這久所要收藏著的。另外除了「玉山真迷人」是在台灣畫的，存的攏是對高麗的家鄉紮來的。
翠月仔是畫家兼社會冷暖的觀察家，伊知影一個在畫壇，得要新浮出頭的畫家，若無人要用心計較去牽撿，往往會失去信心來消失去。親像今仔日若無翠月仔的捧場，阿雪仔一日的開銷，包括酒會、租金、畫框運搬金等等消磨，愛付出真齊費用來倒貼。
阿月仔為著要鼓勵得要出頭的新畫家，伊久年來攏保持一年買4幅圖，雖然伊的畫家伴，有的人不知影伊的用心良苦。親像阿路畫家就識向阿月建議講：「將彼未踩街的圖面，提去邊仔休喘，較未礙目閣鎮位，輕採提一張家己畫的圖，嘛勝過彼後進真齊，而且未互講欣賞圖面的能力顯低。按呢！那有可能會當畫出好作品咧，．．．等等損人的話。」
彼幅圖買過手的第2年，阿月仔大後生的大查某子仔，在大學的外國音樂系畢業，要閣去外國進修鋼琴演奏，就走來向翠月阿媽相辭。翠月向茉莉講：「阿莉仔，妳真乖閣真好學，我疼真入心，不過阿媽無手指和手環跟金伴鍊通送互妳，但是我要送一幅值得數念的圖互妳。」
阿月就招阿莉仔爬上3樓，將吊在上影目的所在的彼幅圖提落來，將畫框撥落來，將圖面反倒轉面捲起來，提互阿莉閣講：「這幅圖是我去參觀一場聯展，其中一個查某囡仔畫家，展覽規工無成交半張，為著要互伊知影，咱台灣國是有情閣溫暖的所在，所以我將伊買落來，也賺著伊2個母仔子，真感動人的珠淚和真珍貴的畫面。」
阿月閣特別教示阿莉講：「咱一世人做人應該守的原則，就是不通互真美的圖面拐去，咱愛不三時去走找出，油彩圖後壁彼種看未著的，有深度的、多層的、深層意義的。包括：追求學問、追求真理、人性的尊嚴、人情義理等等。」
阿莉接受阿媽的教示和祝福，抱著彼幅圖去外國讀書。2冬後伊就得著音樂碩士，轉來國立藝專閣教冬外，伊就閣申請著獎學金，就去祝汝安大學專攻鋼琴演奏博士，伊同款將阿媽送伊的「勇壯的大霸尖山」，吊在伊滯的所在。
有一擺參于東北亞的學生聯誼聚會，有一位來自高麗國的阿姬仔，聽著阿莉來自台灣，就真親切來和阿莉打招呼，閣講伊的阿姊有去台灣留學。阿莉就講伊的身邊，嘛攏有紮一張高麗國人畫的油彩畫。不過彼幅圖，我已經捐互「賠列克」救助會，在最近要義賣，通幫贊黑人囝仔的教育經費。
阿莉仔就將阿媽平常時的教示：「每人的一世人，愛將人生觀的境界提懸，來豐富生命內涵。．．．以及買圖的因緣成熟的過程，和阿姬真樸實咧開講。」
阿莉閣講：「我將彼幅圖捐出去的處置，相信和我的阿媽，伊的真性情有合適。」
阿姬仔抱著滿面笑嘻嘻的笑容，講：「世界上，那有這呢仔趣味的代誌來發生，到目前雖然我還無親目珠去影著彼幅圖，但是我真有自信，您提起的彼幅圖，必然正是我的阿雪姊仔，千辛萬苦兼費盡心機咧走找的，想未到白干無然，無代無誌在這呢容易的情境之下，去互我碰著。」
阿姬仔閣講：「我的阿雪姊仔，以及姊夫車仁仔，2個人決志要設立一間油彩畫工作室，而且要收回早期所賣出去的圖，做一種美術觀成長的比較，為著這張在台灣所畫的，有特殊戀情的圖，阮阿雪姊仔識委託，當年有參加聯展的一位阿誠畫家，因為伊和收藏畫家阿月仔有熟識。」
就拜託阿誠畫家，去看彼幅圖的現狀如何？阿誠畫家嘛有借著參加阿月仔，70歲的生日慶祝會，以及新雜誌發表會等，去看阿月仔的收藏圖，但是無看著彼幅「勇壯的大霸尖山」的圖，現場又閣是人馬濟濟，在搶搶滾的場面之下，無機會向阿月問去向，．．．所以一直到這當今，攏無半絲仔去向的線索。
阿姬開嘴向阿莉問講：「目前彼幅圖，要義賣所訂的底價是外齊錢？」阿莉回應講：「價數是美金1000元，但是義賣價攏愛加1倍錢以上，所以若要用2000元的成本價買著，就愛在公開義賣前，先下手落去掃貨。若無？等到公開比價，就愛漲到大頷頸，嘛無一定喊會著物件。」
阿姬仔的面色，一時陣反青，一時陣反綠色。伊真懊惱講：「憑阮家庭目前的經濟能力，真正無法度去買回，不過有這呢齊的感情牽礙在內底，變做對阮家庭來講，這幅圖變做真有數念的價值性。」
阿姬仔閣講：「伊會和阿雪姊仔，思考看有啥好辦法，通將彼幅圖買轉來永遠收藏起來。」
阿姬和阿莉交談後第3日。阿莉和過往同款，敲電話向阿媽請安。而且將和阿姬仔熟識的經過，以及阿姬對彼幅圖的想法，詳詳細細向阿媽秉明。
阿媽連張弛一下嘛無，就隨應嘴講：「我隨匯2000塊美金互你，你即時將彼幅圖買轉來，才拜託阿姬轉送互阿雪仔。因為彼幅圖對咱來講，干那會當數念幾日、幾冬而已，但是對畫家本人來講，彼幅圖就親像親生子同款，伊的數念是久久長長，對伊的後代子孫嘛是有意義的，如果勉強將伊拆分開，就親像人互割一塊肉，會造成有離腳離手去的痛苦。
阿月隨後傳真一張批要轉互阿雪仔，內面寫著：當您接著這物歸原主，而且有意義的禮物時陣，您的心肝內千萬不通客氣抑是艱苦，人生的遭遇本來就是按呢！並無「對不對」、「應該無應該」、「該當然不該當然」等的意識和感覺問題。
干那隨在當時的心境觀念，以及氣氛來主裁。這是我用心計較，以及定知定見所甘情願的，如果您有半絲仔不情願，顛倒會互我感覺著，我的決定是衝徬和懞懂無知。而且會有用錢去烏龍旋桌遮死人，閣傷害著別人的自尊心。
阿月閣附一段勉勵的話：
「生命的價值，並不是長長抑是短短所決定的。
得著和失去的界定，在一念之間。
將苦難做磨練，將吃苦當做吃補，
所結的子必然是飽巔，所開的花也一定是芳閣久長的。」


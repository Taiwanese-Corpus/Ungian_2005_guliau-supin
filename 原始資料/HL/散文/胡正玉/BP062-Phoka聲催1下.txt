替ka-ti7 phok8-a2 聲催--1-下
胡正玉
Lan2 long2 希望會tang3 得著別人e5 鼓勵，iah m7-koh 真罕得hou7 ka-ti7 1點a2 phok8-a2 聲，鼓勵ka-ti7、肯定ka-ti7。
運命是ti7 ka-ti7 手頭，m7-koh，真che7 人將ka-ti7 lak 入漩渦內底，boe7-tang3 振作，che就是對ka-ti7 e5 了解無夠，m7 知影ka-ti7。有1-koa2 人無了解ka-ti7 e5 能力，tiaN7-tiaN7 做出超過ka-ti7 能力範圍e5 tai7-chi3，結果當然是注定失敗，難免就開始埋怨天kap 人。假使你是beh 用忿怒來面對tai7-chi3，an2-ne 你已經是注定失敗e5 人，永遠無法tou7 學習任何物件。
只要lan2 會tang3 認清ka-ti7 e5 能力，chiah 會tang3 快樂面對tai7-chi3。Lan2 kut 力phah 拚比khah 早khah 好，che 就是lan2 ka-ti7 1種進步。假使lan2 會tang3 真坦白將ka-ti7 e5 願望、感覺kap 想法表現--出-來，就會tang3 享受1種非常快樂e5 經驗，感覺活kah chiok 實在--e5，雖然che 並無代表ka-ti7 處處long2 khah 贏--人，m7-koh 至少真清楚ka-ti7 e5 優點ti7-leh toh，缺點ti7-leh toh。An2-ne 面對ka-ti7 e5 一切chiah 會tang3 完全接受，而且真有自信會tang3 面對別人，別人ma7 會對你所散發--出-來e5 自信，對你有無kang5 e5 看法。
古早人teh 講：「人teh 做，天teh 看。」做任何tai7-chi3 beh ka-ti7 對會起ka-ti7，也beh 對會起後代。世界上大e5 敵人就是ka-ti7，上好e5 朋友ma7 是ka-ti7，所以加愛ka-ti7--1-下，mai3 ka7 ka-ti7 變做是敵人，必要e5 時，hou7 ka-ti7 1個phok8 -a2 聲ma7 無要緊。


【作者是9月份新竹市文化局母語研習營學員】

這個冬天——我ti7澎湖
新庄國小 林惠貞

徛ti7台華輪船頂，望向遠遠e5所在，kan-na看著一phian3茫茫e5大海……我想起我第一擺去澎湖，ma7是坐仝款e5船，hit時陣e5情景我long2 koh清清楚楚記ti7頭殼內，m7-kuh，ka7一下算，無想著目一下nih，he已經是六年半前e5代誌--囉！
第一擺去澎湖，是ti7我讀大學beh升三年級e5暑假，hit擺是專工kap同學相招做夥去chhit-tho5--e5；ah這擺，會選ti7寒--人，完全是無意中--e5，kan-na想講beh去一個人無濟e5所在，kap我三個好朋友隨性去行行看看--咧！會記得當初身邊e5同事kap朋友知影我寒--人beh去澎湖，long2感覺真怪奇，koh笑我是m7是beh去搧海風，若無，哪會選寒天去澎湖，我笑笑仔講︰「我beh去感受澎湖e5冬天--a！」
船已經來到馬公，一種熟似又koh生疏e5感覺，阮四個人koaN7著行李，對照著地圖，一步一步行向救國團ti7澎湖e5青年活動中心。白色e5建築，綠色e5海邊植物，藍色e5天kap白色e5雲，大條e5路，開闊e5土地，風勻勻仔吹--過-來，鼻著一陣陣海水e5鹹味，啊！chiah-ni7 sui2 e5環境，所有e5煩惱long2已經放一邊--囉！Chit-ma2 m7是適合旅遊e5時陣，所以遊客無真濟，toa3 ti7活動中心過暝ma7有拍折，真會ho5。行李khe7好，阮行去鬧熱e5街仔路，一路上long2看著在地人樸實又koh親切e5笑容，阮去食有名koh好食e5點心，去seh8藝品店，hia-e5人long2會問阮哪會寒--人來，koh講愛熱--人來chiah好chhit-tho5。我taN頭看天，日頭be7真大，風be7真透，這種天氣真適合chhit-tho5--a7!
阮四界seh8,seh8到一間叫做「澎湖故事妻」e5店，對伊內底e5物件long2感覺真心適，這項看看，hit項摸摸--咧！M7知按怎開始，阮kap店--裡e5頭家、頭家娘開講--起-來，in講in bat ti7澎湖e5桶盤嶼辦一個桶盤藝術村e5活動，koh theh8 in hip e5桶盤嶼空照圖hou7阮看，阮四個人感覺真好奇，ma7感覺in兩人確實有藝術家e5氣質。頭家娘講in後頭厝koh是ti7桶盤嶼，hiong5-hiong5煞問阮敢beh去in兜toa3一暗，阮四個人驚驚又koh好奇，討論了後，決定明仔載beh去桶盤嶼過暝。頭家娘畫地圖hou7阮，koh ka7阮交代愛注意e5代誌，阮chiah歡歡喜喜離開。
因為beh去桶盤嶼e5船愛下晡三點chiah有開，所以隔工天一光，阮koh騎著租--來e5機車beh先去澎湖e5水族館。水族館起無偌久，看--起-來真新，內底有真濟我從來long2 m7-bat看--過e5水中生物，有e5真古錐，有e5真稀奇，來這choa7真有價值！
Beh坐船chin3前，阮先去超級市場買一寡仔物件，thang chah去hia做暗頓。小船來--a，踏入去船內，發現人be7少，無位thang坐，阮koh ti7船緣邊坐--落-來。澎湖人無濟，m7-kuh島嶼be7少，為著方便離島e5人來本島，所以每工long2有固定e5船班thang坐，船班無濟，有e5島嶼一日chiah一班船，有e5島嶼是有人通知beh坐船，船chiah會去。
坐十幾分鐘，來到桶盤嶼，看看--咧，無甚物徛家，莫怪頭家娘講島嶼koan5頂long2總十三、四個人。阮先去ka7 hia e5警察報講阮來--囉！頭家娘有事先kha3電話來，所以警察無感覺奇怪。手--裡提著桶盤嶼e5空照圖，阮行向頭家娘in兜，一路上，路邊kap山坡long2是已經開花結籽e5仙人掌，ma7看著一phian3一phian3 koan5-koan5 koh乾葉e5銀合歡。一打開低厝仔，koh發現伊e5特殊，四面壁long2有詩kap畫，排e5物件ma7真藝術，che果然是藝術家e5厝。一放落行李，阮koh先ka7四界環境巡巡看看--咧，這種天然又koh無被破壞e5所在，有山koh有水e5所在，ti7台灣實在是真歹尋，頭家娘講chin3前有一個音樂家bat來chia toa3一個月，chia真正是找尋音樂靈感e5好所在。阮坐ti7大埕泡茶、食餅，看日頭慢慢仔落山，做夥開講、講笑詼。Koh來，逐家分配khang-khoe3,有人煮菜煮麵，有人搬桌仔椅仔，che會使講是一頓『星空下的晚餐』，莫怪雖然是簡單e5物件，阮四個人食kah na2親像leh食山珍海味，hiah-ni7-a2滿足，hiah-ni7-a2歡喜……無路燈e5島，天頂e5星特別光、特別sui2,這暗，阮早早去睏，享受著天然e5音樂聲……。
隔工透早，阮開始阮e5環島之行，阮na2行na2 theh8頭家娘hou7阮e5夾仔kap盒仔挽仙人掌果，拍算chah轉去厝--裡做果汁。黃色e5花，茄仔色e5果，仙人掌雖然有長長e5刺，m7-kuh按呢一大phian3看，ma7是真sui2 neh!以前ti7課本頂面讀--著e5玄武岩，chit-ma2 long2 ma7清清楚楚現ti7面頭前。阮na2行na2 hip相，阮beh ka7這kai2旅行e5美景保留--落-來。阮行到一phian3海蝕地，土腳頂面有真濟細隻細隻e5海星、海膽kap m7知影名e5生物，koh看著像蓮花e5火山口。「讀萬卷書，不如行萬里路」，這句話確實有道理。
阮依依不捨離開桶盤嶼，轉去馬公koh去ka7頭家、頭家娘說多謝，這種經驗真正是人生難得e5經驗啊！
阮koh ti7澎湖停留兩工，天氣猶原真好，在地人long2講阮運氣chiok好，無抵著大風大雨。這兩工，阮koh去澎湖有名e5大義宮、山水沙灘、跨海大橋……ma7食真濟特別koh好食e5點心。Beh轉來台灣e5 hit工e-chai2仔，開始leh透風，ma7落著綿綿e5小雨，敢講天公伯--仔ma7知影阮m7甘離開，是--無？


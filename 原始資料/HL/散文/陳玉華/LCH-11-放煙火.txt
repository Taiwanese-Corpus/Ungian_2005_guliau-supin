

放煙火
陳玉華

年節時仔，街仔路攏無人，阮一家伙仔五個人，騎三台自輦車，準備欲去河濱公園放高射炮，佇路裡A兩個父仔囝，靠勢歸個車路攏無車，著開始表演特技，老父尻川坐佇椅仔，腳勼起來虎骨頂，雙手囥tiam3手捍仔，控制轉踅，矣那奇有即坐佇後架仔，雙腳蹋腳踏仔，一路歪來斜去嘻嘻哈哈，笑到大細聲。
阮巡著河濱的步道騎對河埔，chiah將自輦車chhai7 tiam3邊仔，三個囡仔一人提一撮煙火，A給高射炮一支一支插tiam3土底，了後一手掩耳一手用香點火，爆、爆、爆、爆、爆，一聲一聲的炮仔聲響天邊，強強欲給天震破。有當時仔，火點落，炮仔無彈去天頂，原來佇hia啜<<<<>>>>爆，囡仔也驚也歡喜，顛倒阮驚給附近的嬰仔拍著驚。
拄頭仔天落毛毛仔雨，阮攏無插伊、後來雨煞愈落愈大，阮只好徙位，bih tiam3天橋腳閣再放，高射炮放完也雨嘛停也，囡仔佮A老父著tiam3草埔仔偃來偃去。欲轉去的時，A老父著發動逐家，給草埔仔的炮仔腳、報紙、竹林仔，撿撿歸堆放火燒，當A踞佇火堆邊，給射炮腳一支一支囥入去火堆的時，有的猶未放過的高射炮，遂爆一聲雄雄彈出來，乎逐家驚一tio5,險閃未離，連岸邊的釣魚人嘛越過來看，有一擺經驗，逐家更加注意，聽著啜<<<<>>>>嗚一聲，逐家著驚到走到褲腳離，尤其是阮後生惡人無膽，走到岸邊。
看伊遠遠掠一尾死的垃圾魚，講伊欲烘魚仔， m7知垃圾魚一撣入去火堆，隨爆一聲無看影跡。阮每擺若行到水邊，攏會看著垃圾魚，乎釣魚人釣起來撣佇岸邊，伊是外來種無天敵，專門食水底的排泄物。咱政府嘛定定鼓勵咱愛來給消滅，只是一寡釣魚人，魚仔釣釣咧，著m7知影通閣貯倒轉去，無形間遂造成一種環境污染。以前若放煙火干單咻<<<<>>>>爆，咻<<<<>>>>爆，足單純，m7捌像即擺chiah刺激閣緊張趣味。逐家攏耍到足歡喜，會記得誠久，m7捌閣出現chiah個畫面，望新正年頭有一個好氣象。


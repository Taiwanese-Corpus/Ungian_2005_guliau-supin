疼 hou7 性命koh khah 勇壯

作穡人
六年前e5 車禍，hou7 一個cha-bou2-gin2-a2 Bruk.Ellison e5 龍骨受傷，am7-kun2 以下e5 身軀long2 be7 tin2 動，喘氣tioh8-ai3 靠呼吸器，用嘴去控制自動輪椅，用聲控e5 電腦寫報告。Chia e5 困難long2 be7 tang3 hou7 i 放棄求學e5 意志，m7-taN7 kan-taN 完成高中學業，也進入一流e5 學府Harvard『哈佛』讀冊。因為老母e5 疼kap 扶持，hou7 i 成做che7-che7 殘障--e5 成功e5 ng3 望kap 範例。In老母tak8 工服事i 睏、食、讀冊，替i 抄寫筆記，ti7-teh 物理治療、食飯e5 時，long2 tioh8 掀冊hou7 i 讀，koh tioh8 kap i 搬入去toa3  學生宿舍，一工伴i 二十四點鐘，做夥上課、做筆記。若上課e5 電梯故障，也tioh8 ka7 抱去上。老母e5疼支持i 繼續不斷向前奮鬥。I ng3 望將來做一個心理醫生抑是律師。
耶穌所疼e5 拉撒路ti7 伯大尼過身。耶穌來到墓地啼哭，心內悲嘆，叫同行e5 人ka7 墓石徙開，大聲喝講：「拉撒路出--來！」Hit 個死人就出--來，kha 手kap 面long2 縛布巾。耶穌講：「Thau2--開，hou7 i 行！」（約11:）。疼hou7 hit 個死--去、肉臭e5 拉撒路koh 活--起來、koh 行--出來，thau2 開面巾，koh 見日頭光，親像先知以西結e5 預言：「枯ta e5 骨頭--ah，我beh hou7 氣息進入lin2 內面，lin2 tioh8 koh 活--起來；Koh hou7 lin2 生筋、包肉、皮遮，hou7 氣息進入lin2 內面，lin2 tioh8 koh 活--起來。」（結37:5-6）。疼會hou7 性命koh 活，而且活了koh  khah 堅強。親像奧古斯丁e5 老母摩尼卡，長久e5 祈禱，造就i e5 悔改、轉變，成做偉大e5 信仰巨人。親像海倫凱勒小學e5 老師，提醒i 性命e5 價值觀，扶持i 善用這款chhiN-mi5 目暗、臭耳啞口e5 性命kap 奮鬥e5 經驗，造就che7-che7 ti7 絕望中e5 人，koh   khah 勇敢活--落去！
疼hou7 性命koh khah 勇壯！浪子e5 老pe7，用疼包含，hou7 失落e5 kiaN2，koh回頭。Che7-che7 犯罪e5 人，因為朋友、親人e5 疼，轉變in 性命e5 價值觀，改頭換面，成做真sui2 e5 見證人。因為「疼hou7 人氣力」，疼hou7 人e5 性命koh  khah勇壯。

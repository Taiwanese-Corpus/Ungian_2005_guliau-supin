我對台灣話課程e5 感想

王幸雯
「語言」本來是我上kai3 有把握e5 一項能力，m7-koh 自從我決定beh 成做一個長老教會e5 牧師以後，「語言」soah 變做是我最大e5 阻礙。為siaN2-mih？

我是第一代信徒，ti7 去教會晉前，根本無siaN2-mih 機會用台語。Ui3 細漢一直到大漢tiam3 大學讀冊，學校kap 社會環境long2 hou7 我一個印象，台語ka2-na2 是一種真粗俗e5 話語，hia-e5 用台語e5 人，ka2-na2 long2 khah 無水準，ti7 厝--ni，我ma7 chiok少用台語，就親像chit-ma2 八點檔連續劇tiaN7-tiaN7 teh poaN--e5 kang7 款，爸爸媽媽用台語kap 我講話，我用華語應答。

對台語e5 這款phaiN2 印象，一直到讀大學了後，開始去教會，chiah 漸漸改變，一方面是教會e5 教示；In 認為講台語是一種認同台灣、thiaN3 這te3 土地e5 表現。另外一方面，goan2 牧師講e5 台語聽--起來真sui2，我chiah 知台語也thang 講gah chiok 文雅，而且koh chiaN5 有知bat，一點a2 ma7 be7 粗俗。

Sui-bong2 印象已經改變，我iau2 是chiaN5 少用台語，因為ti7 過去二十外冬e5 時間，hit 段人生上kai3 要緊e5 成長過程，我long2 是用北京語teh 思考、學習、表達，chit-ma2 hiong5-hiong5 beh 叫我改過來用台語，實在是真困難e5 tai7-chi3。Koh講，我大學是讀中文系--e5，中文對我來講，m7-taN7 是一種生活e5 工具，ma7 是我e5 興趣，m7-chiah，若用北京語，無論寫文章iah 是講話，我long2 會tang3 表達到真好勢，koh 有法tou7 講gah 比別人koh   khah 好，若beh 用台語表達，就會感覺嘴舌ka2-na2 減一截--去iah
是頭殼變khah 笨kang7 款，講be7-chhun-chhia。真che7 人講我是一個真gau5 講話、真gau5 kap 人辯理、hou7 人感覺有智慧e5 cha-bou2-gin2-a2，m7-koh che 是teh 用北京語e5 時chun7，bat 有人ti7 我講台語e5 時ka7 我拜託：「拜託--le，你用『國語』講好--無？你講台語e5時chun7，chiaN5 無氣質，感覺chiok 粗魯--e5。」

就是an2-ni，我chiah 會講「語言」本底是我上kai3 有把握e5 一項能力，m7-koh ui3 我決定beh 成做一個長老教會e5 牧師了後，「語言」soah 變做是我最大e5 阻礙。

若beh 做長老教會e5 牧師，台語是上kai3 基本、重要e5 工具，無論kap 會友講話iah 是禮拜tiam3 講台e5 時chun7，long2 tioh8-ai3 用台語表達，對我來講，che 是比讀三年e5 神學院koh  khah 大e5 挑戰。若beh ka7 台語用gah 親像我chit-ma2 北京語e5 程度，m7 知ai3用幾個三年phah 拚--le？

Ti7 台神，老師tiaN7-tiaN7 會問goan2 chia-e5 tiam3 台a2 頂用北京語teh 報告e5 學生講：「你kam2 是台灣gin2-a2？你是台灣gin2-a2 na2 會be7-hiau2 用台語？」我就會感覺chiaN5 冤枉、chiaN5 無公平，m7 是我無愛用台語，因為過去政府錯誤e5 語言政策，soah hou7我失去認bat 台語、學習台語e5 機會，老師應該hou7 我一段時間來練習kap 學習chiah tioh8，koh ma7 無應該用「講台語」做標準去判斷一個人是m7 是thiaN3 台灣。

總--是，學習用台語來表達，對我chit-ma2 來講是一件真要緊e5 tai7-chi3。這學期學校安排goan2 上台灣話e5 課程，hou7 我真大e5 幫贊，自我會hiau2 讀白話字了後，我tiaN7-tiaN7 ti7 tak8 工靈修e5 時chun7 iah 是學校做禮拜e5 時，theh8 白話字聖經kap
聖詩來讀，愈讀愈順了後，感覺chiaN5 有成就感；我想起gin2-a2 時代，tu2-tu2-a2 學會hiau2 讀冊寫字hit 款e5 歡喜，大概kap chit-ma2 teh 學白話字kang7 款。

我感覺若kan-taN 用聖詩kap 白話字聖經來練習，iau2 是無夠額。這學期goan2 有一門課號做「講道練習」，tioh8-ai3 ti7 台a2 頂練習講道hou7 同學聽。老師批評我e5 講道篇講「這篇講道篇siuN『文』，也就是無夠『白』話e5 意思，kiam2-chhai2 會tang3做一篇文章，m7-koh be7 tang3 做一篇好e5 講道。」SiuN「文」，是因為我e5 台灣話是ui3 北京語直接譯--過來e5 結果，這個缺點我一直m7 知beh an2-choaN2 改進chiah 好。Chit-ma2 hou7 我想著一個辦法--a－－我想，我會tang3 theh8 老師分hou7--goan2 e5「台文BONG
報」來做練習。

老師頭一pai2 分「台文BONG 報」hou7--goan2，koh 叫goan2 讀hit 篇小說「A-chhun5」e5 時chun7，我實在感覺chiok 希奇、chiaN5 趣味；Che 是我頭pai2 讀羅漢字e5 文章，內面有koa2  用詞，對我來講ka2-na2 真熟sai7 koh 真生份，做一個比例來講，有一點a2親像自來m7-bat tng2 去故鄉e5 人頭pai2 返鄉kang7 款。而且，「A-chhun5」這篇小說寫gah 真好，是用gin2-a2 e5 角度描寫一個khah 早晉前，發生ti7 庄kha e5 愛情故事。我真愛看一個作家號做「朱天文」寫e5 小說；I 寫e5 小說tiaN7-tiaN7 hou7 候孝賢theh8 去phah做電影，ma7 long2 有tioh8 獎。讀「A-chhun5」這篇小說e5 時chun7，我會去想著朱天文e5 作品。我chiah 知影，原來羅漢字e5 作品ma7 會tang3 chiah-ni7 好看！寫gah chiah-ni7 sui2！

上重要--e5 是，「台文BONG 報」內面e5 字眼long2 真「白話」，是真正正kang2 e5 Holo 話，有真che7 用詞我m7-bat 聽--過，ma7 有真che7 是我bat 聽--過，m7-koh chiaN5 少用iah 是be7-hiau2 用--e5。「台文BONG 報」ma7 改變我對一koa2  字眼e5
印象，親像「le」、「la」、「a」，早前我kioh 是hia-e5 字眼long2 是真俗、真phaiN2 聽--e5，chit-ma2 我chiah 知，chia-e5 字眼long2 是真活潑、真好聽e5 助詞，就親像北京語e5「啊」、「呀」、「哦」kang7 款。

我真感謝老師e5 上課方式，m7 是教goan2 一堆文法理論，ma7 無叫goan2 背單字，i 是hou7 goan2 通過一koa2  詩文、歌曲、小說來學習白話字。這款文學欣賞e5 方式，引起我對台語文真koan5 e5 興趣，ma7 改變我對台語文e5 印象。

若是講台神老師要求學生用台語講話e5 態度，對我學習台語文是一種信心e5 打擊；台灣話這門課程對我來講，是幫助我重新建立學習台語文e5 信心。Ng3 望我e5 台語會愈講愈好，到研三畢業講道e5 時chun7，老師m7-taN7 be7 koh 講我e5 講道篇siuN 文，而且是講我e5台語講gah 真sui2、真好聽。


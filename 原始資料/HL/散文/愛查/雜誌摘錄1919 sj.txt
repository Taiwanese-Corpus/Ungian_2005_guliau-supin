
雜誌摘錄


大正8年


台南新樓聚珍堂印


1919








頭  序


備辦這本冊要緊e5意思是ai3贊讀白話字e5學生e5 靈巧；hou7 in 也bat逐位e5學校所教e5事。較濟是tui3漢文e5冊翻繹。






目錄
1.紙e5起因1
2.孔子3
3.烏熊5
4.無衛生e5害6
5.大力e5物9
6.陳恩典11
7.救生船14
8.燈塔16
9.樹木e5利益18
10.埃及20
11.棉花欉27
12.台灣29
13.身軀32
14.婦人人phoe命35
15.活物家己保護39
16.竹41
17.出食物e5欉43
18.I.金屬46
19.II.金屬50
20.Lou7-kokePa5-ko-li253
21.火車e5起因55
22.地球58
23.樹木60
24.衛生佮厝62
25.SinO-lian5eMa2-ka-lek864
26.日食68
27.家內e5物件70
28.O-lian5eIok-an73
29.鯨魚74
30.掠鯨魚76
31.猴78
32.穆罕默德79
33.釋迦佛81
34.製造紙85



 
紙e5起因

紙是真盛e5物，逐所在攏有，不止濟款，也真濟項e5路用。
古早孔子e5時攏無。Hit 時著用竹khun 薄薄，才用筆寫，也有用樹葉佮一款e5塗，精牲佮樹e5皮，真無利便koh真貴。第一早造紙就是蜂、鴛鴦、黃蜂、金sit8-a2攏會曉做。In去chhe7 一塊hu-hu e5柴做成幼幼，若親像沙。Tui3伊 e5 嘴才吐出瀾佮膠來chhiau歸粒。後來用前腳挾hit粒柴屑，將嘴咬就飛去伊 e5 siu7,然後用伊e5舌、嘴齒，佮腳thoaN hou7伊薄薄，到礁e5 時就變成phu2色幼幼e5 紙。人因為an2-ni看，才發明來做紙，也知紙e5路用，koh 知著甚物物來造紙。
Hiah-e5蜂後腳e5腳螫底是平平。An2-ni才會贊 in thoaN 柴屑薄薄來疊做幾若 teng5做siu7,hou7伊真勇，雨也boe7 潑入。
中國真早造紙是用竹浸到爛來造--e5。Ti7外國較濟是用舊布，所以人四界拾來賣hou7製紙會社。Koh企家e5人有收囥teh，親像中國e5婦人人拾起來包鞋底，in較m7知會thang 做紙e5路用。
舊布猶原浸到爛爛才製做紙，真厚，真勇，也有真幼，有濟濟款，不止好用，所以人那久那知，到現時也有用草以及濟濟項 teh製造紙。所造e5紙那濟款，也做那濟款e5路用。
上gau5想出造紙e5法，就是日本人。In e5紙極幼，也真勇，會thang絞做大條索，有e5 thang做大器具e5路用。有新聞出講將來beh用紙造船、造車，佮真濟項大路用。Iau2未實行無的確知果然會成人所向望抑boe7。照an2-ni看紙hou7 人cham2然做大利益。
試想古早時代紙真貴，散hiong人boe7-thang隨便得著。今四界攏有真俗，che 攏是tui3細細e5事發達。可見thang知小小可可e5 蟲豸會得thang hou7人激出真大路用e5物。

孔子

中國兩千外年前有一個囡仔出世，親戚朋友大 o-lo2伊e5 智識，真細漢hou7伊去讀冊。有一日伊有坐ti7 in e5 花園內teh讀冊有細隻貓仔佮伊做伴。
伊舉目看ka7 in 做園e5 一個囡仔比伊較細漢近倚ti7一個金魚ou5邊teh thit-tho5。細漢仔 boe7曉細膩就peh起來；伊e5面照ti72底，看見有影就伸手beh去摸，續忽然間倒頭栽跋落ou5內。Hit 個 teh讀冊--e5就看見，緊緊peh起來beh去救，伊攏無法得伊ta-oa5,因為伊是6歲e5囡仔na7-tiaN7。才出聲哮叫人來救，m7-ku2叫真久攏無。伊就舉目看日頭，也若親像有求日頭替伊設法。日若親像准伊所求。忽然hou7伊想一項e5 好計策，隨時拾一粒石頭摃破hit 個金魚ou5,水流滿四界。Tui3 an2-ni hit個囡仔有得救，不致hou7伊浸--死。Hit個6歲e5 囡仔就chhoa7得救--e5 beh去交伊 e5父母。
忽然抵著本身e5父真驚，因為tui3出世到hit-tiap8 m7-bat hou7 in父嫌，想hit個金魚ou5是值錢e5 物，m7知伊e5老父會受氣到甚物款。伊就將顧園e5囡仔頭到尾所抵著ka7 in 父講；老父攏無受氣，反轉抱伊 o-lo2伊gau5想好法度。
伊e5智識m7-na7細漢出名，長成koh-khah濟人o-lo2大大數念，敬伊，稱呼做大聖大義 e5 聖人。中國e5 孔子就是hit人；也名叫做仲尼，是中國人所大尊敬e5聖人。

烏熊

台灣e5熊色緻烏，較細隻，toa3 ti7山--nih佮樹林內。烏熊真gau5 peh樹，愛chhe7空e5 樹身做伊e5 siu7來睏ti7空內。Chhe7無，就ti7山空來做。熊愛食果子，第一愛食就是蜜，真gau5 chhe7野蜂e5 siu7,將 in e5蜜食了了，攏無留半塊。
山內e5蜂作siu7 ti7樹空內。熊會鼻著蜜e5味就去咬樹木e5皮，出力咬幾若點鐘久，攏無嫌kau7工。若咬著空夠額大就伸伊e5腳入去。蜂就飛出來，叮過來叮過去，熊e5毛真 chat8,所以叮就無采工，攏無到伊e5肉。伊e5腳若親像手，有利利e5爪，ti7腳底劃，拖出蜂e5蜜pou5,攏總ka7 in 食。烏熊是蜜蜂第一怨恨--e5。
熊真gau5顧家己，造伊e5眠床真燒真軟。若ti7較寒 e5所在，就入伊e5 siu7睏ti7伊爽爽e5眠床幾若月日，到燒熱e5時陣就出來討食，凌辱野蜂e5類，連人，熊也愛食。

無衛生e5害

逐位e5新聞報有講交戰 e5事是真雄，koh猛，thai5人千萬。所以逐國有開真濟軍費設法警察、兵以及戰船來顧。Che攏是好法度thang除防對敵；總是咱e5對敵m7-na7 tui3外位來。Koh 較傷重就是病。有肺癆、毒熱、寒熱、嘔吐、腸仔病、白喉症。逐年有幾若千萬人染著這號毒病，續失落生命比交戰koh較傷重。醫生講hit號病逐款攏有病蟲才致到an2-ni。
美國有一位街市細細差不多8千人na7-taiN7。Hit市內e5 人所食e5水是tui3一個水窟流來。近hit個窟有人染著腸仔病。伊病e5時，厝e5四周圍攏有落雪，顧e5人拚伊e5驚人物ti7雪頂。到燒lo7 e5時雪就溶做水，流入hit個窟，致到無偌久市內e5人濟濟染著hit號病。醫生四界查才知是為著hit個腸仔病e5人 e5病蟲te3雪流入ti7 hit個水窟。Hit位e5百姓為著食這號水有1,004人染著病，也114人失落生命，攏因為tui3 hit一個連累到an2-ni。
中國人m7知著細膩in 所食e5水，所以ti7井邊洗驚人衫佮la5-sam5 e5桶，洗了水拚hiat-kak8 ti7井邊。Hit個驚人水koh siap8入ti7井內，抑是水窟以及溝仔就生出毒蟲。
人ti7街市teh賣食物也無細膩。親像甘蔗抑是別物tauh8-tauh8 hou3水ka7伊洗tam5。Hit個水若無清氣也會發生毒蟲。Koh有人沃菜將人e5糞來灌沃；也beh擔去賣菜e5時ti7水窟洗，hit個水也會生出毒蟲。人為著 an2-ni是危險，若無細膩煮hit號 e5菜真夠額thiam2,毒蟲 boe7死。
有時人傷早煮下--teh久久無斟酌蓋，胡蠅四界飛來歇--teh。胡蠅算是真驚人e5 物，因為物那臭、那爛，伊那愛去歇，致到伊e5腳bak8著驚人。後來飛來歇ti7食物hou7伊染著毒蟲，人食了就會傳染。果子若無熟抑是傷熟致到漚lok，食了也有害ti7--teh。
Koh一項koh較著謹慎除防--e5,就是會傳染e5病，好人相佮toa3也會傳染。有時厝極隘也人濟oh得隔離。設使若掠作無要緊，hit個害就那大。親像出phiah8,濟濟人扑算無要緊，所以攏無設法，hou7無出--e5相佮相lam7,致到傳染那濟。有e5 出phiah8 liam5-piN好，無要緊；m7-ku2若tui3伊染著--e5,無hiah快好。有時真濟項e5病有te3伊來發作，有e5傷重ti7目珠致到失明，有e5別款e5害連累到一世人，抑是致到死。今逐項傳染e5病攏是an2-ni；所以應該著斟酌趁衛生e5法度來保護生命。   
大力e5物

Ti7地球內也ti7咱e5中間有幾若項真大力，也做人e5 大路用，gau5贊人所boe7會做 e5事。
1、滾水煙。火薰車就是 tui3滾水e5煙chheng3--起來，才有力thang行。火薰船也是an2-ni。Hit兩項做人e5大幫贊。機器濟濟是用滾水煙 hou7伊行。若teh做e5時就無看見，若停工就看煙phu7-phu7 chheng3。
2、電器。若佮滾水煙相比就koh較有力；較早人 bat看見m7知thang用，大大扑損。有時看ti7雲--nih8走出來，ti7水內也有。Ti7街內，街路，會社四界thang看電光照暗路，電氣也會拖真重e5 車，也會贊朋友佮朋友相離真遠會相佮講話辦事誌。醫生也有用濟濟款。總講所會做，人iau2未有講究夠盡。
3、水。水也是大力e5物，也會拖車，koh會hou7機器e5輪轉行。海面有真大隻船 teh行，ti7河--nih、湖--nih，大溪攏有船。水若雄流就會害著大項e5物，遠遠聽伊e5聲人就驚--死，因為知走boe7離。
4、風。風也有大力，也有好路用；若ti7熱e5所在li-li-a2風人愛，thang秋凊。若有風颱真大力害著厝、樹木、五穀逐項。若ti7海--nih koh較著驚，平水會變大湧，船四界有破失落去。若攏無風也是大害，因為濟濟項倚靠風hou7伊行。親像帆船，也有真濟所在有會社借風e5力teh hou7伊行。
5、冰。倚ti7北極也有較寒 e5所在就會看著冰e5力。海水有結冰：河、溪結到攏boe7流。牛車、馬車就有行過冰e5頂面。冰極利 e5物會害著船；真大塊石若山，若磕著就會piak 裂。人無法得，只有日e5力有贏伊na7-tiaN7。
6、火。火e5力boe7較輸，是好用也有大厲害。路用算boe7了，hou7 人煮食，也hou7人燒lo7。若無細膩用就害，火燒厝真thang 驚。若ti7美國、加拿大有時tui3 人無細膩就燒厝，精牲、物到幾若舖路e5闊。
陳恩典

Ti7英蘭e5東北勢e5海墘，有濟濟大石。離岸一舖路有20幾個海嶼。有e5是石磐，發海草na7-tiaN7。總--是較濟有發草仔佮花，也有濟濟teng2號e5海鳥。Hit 20 幾個海嶼e5中間有燈塔兩個。離岸第一遠e5叫做長石塔。M7-na7有燈塔，也有大 e5聲筒；罩霧e5時會出大聲報人閃避；因為罩霧e5時，日時boe7看見海嶼，暝時也boe7看見燈e5光。
90外年前，ti7 hit個海嶼，有一個顧燈e5人姓陳名Ui-lim5。當hit時國家准 in e5家企起 ti7-hia。近來m7准，因為ai3囡仔攏著去入學，kan-ta查甫人去海嶼--nih8顧，6禮拜久tiam3 ti7-hia，就倒來歇睏兩禮拜久。          
陳Ui-lim5 e5子兒tui3出世攏 tiam3 ti7海嶼，父母教in讀冊；到10數歲in才別地去做工。當hit時只有soah尾e5查某子，1、20歲，名叫恩典，佮 in父母tiam3 teh。
Ti7 1838年有一暝風湧真 thau3,koh暗bong-bong。恩典佮in 父母tiam3 ti7-hia顧燈，向望hit 暝無船來，因為ti7 in hit角真危險。
靜靜teh聽e5時，忽然間聽見開銃e5聲，知是有船抵著事誌。In就tui3塔頂四界看，到天beh光就知有一隻大船掛ti7石磐--nih8。船頭ke5--teh，boe7振動，船尾hou7大湧摔破。可憐事！船頂有人teh企，無法得伊，驚了攏會沈落去。
對面鄉里e5人，也有看見，總是水路遠，海湧大，討魚船e5人雖罔出力，iau2-ku2 boe7得thang救到。Ui-lim5吐氣講：「害ah，設使我2、3個子若ti7-teh，阮就會得去救in」。恩典講：「阿爸ah，我beh佮你去。」父母講：「He boe7做得，你是查某囡仔，beh thai2會ko3船到 hiah遠ah？」恩典出力求，到路尾老父就允伊。兩人就去，留伊e5老母家己tiam3-teh起火爐，choaN茶聽候in。
真正是危險e5事誌，總是 in 3人倚靠上帝，就得著幫贊。Ui-lim5佮恩典出力ko3船仔到大船，救著真濟人。Koh再倒來，得著救中間一人佮Ui-lim5 koh ko3船去救所有偆e5人。可惜恩典in未到，有人已經沈落海死。
Tui3 hit時以後，恩典e5名聲四界報揚。有e5 tui3遠遠e5路來探伊，續送伊濟濟物。總是恩典m7愛鬧熱，較愛tiam3-ti7 家己e5所在。
伊e5大兄也是ti7別e5海嶼顧燈。隔2、3年恩典去探伊；過水e5時有沃著雨破病，致到起肺癆病，那久那傷重，到 28歲就死，埋葬ti7海墘。人若企ti7伊e5墓邊，會看到長石e5燈塔。墓頂有刻一個石像親像伊倒teh；手--nih8舉一支槳，是紀念伊hit暝勇敢去救人e5生命。 
救生船

Tng5人若boe7得著道理，就拜 bok8-chu2來數念 in e5始祖。西國較濟是創甚物利益百姓--e5,來做紀念；kiam2-chhai2起醫生館、學堂、禮拜堂、養老院。
有e5 tiam3 ti7海墘，就出銀造一隻救生船thang記念 in e5親人。海墘e5城佮大e5鄉里攏有救生船，也起一間厝囥船。年年有記新聞報hou7人知逐隻有救幾個人e5生命，有幾十個、幾百個、幾千個，無定著。
沿海e5所在攏有設人，若海關暝日著巡，要緊逐暝著行沿海e5路，看逐項好勢抑無。本設e5時是beh掠走稅 e5人，現今猶原著巡。當交戰hit時in真正無閒，今雖罔平靜，逐暗某鄉里e5 查稅e5人著行幾舖路，到抵著別鄉里e5查稅e5人；兩人有字著對換做憑據in有相見，然後越轉來到本所在。
設使若起大風湧，chiah-e5 查稅e5人著詳細看海面，驚了有甚物船抵著危險。若是有，in就報告救生船e5 人。Kiam2-chhai2船若khap8著石頭，抑是被風吹，抑是破漏，抑是抵著別項e5危險，in 就放號炮報人知。較常是暝時；kiam2-chhai2 鄉里e5人重眠睏，忽然間有聽見號炮e5聲，ko3船e5人就緊緊起來穿衫，走去拖救生船放落海。
有時本鄉e5討魚人抵著危險，著ko3救生船去救in。總是往時拖船，ko3船--e5 就是hiah-e5討魚人。In若ti7海面受苦就beh怎樣？較猛e5人上船，kiah8槳，士、農、工、商、婦人人、囡仔攏和協拖船放落海。
救生船是peng3大隻，會坐得幾十人。M7-thang傷大致到boe7入隘e5所在。船頂有空殼，下底創較重，an2-ni設使船若抵著風湧吹倒peng2,水boe7入伊腹內，船家己會koh peng2正面起來，boe7 親像平常e5船倒peng2 留ti7水面。
船若倒peng2,人kiam2 boe7沈落海mah？Boe7;ko3救生船e5 逐人有穿chho2 e5衫，就會浮ti7水面；koh有chho2 khoan5 thang hiat hou7跋落海e5人khiN5，免致到人沈死。
有時船ti7大危險e5所在，救生船boe7倚船邊，in就放銃支箭，縛索仔。設使若會tiau5 ti7船索，beh沈落去e5 人就牽索仔來，救生船 e5人續縛大條索，in若牽到有大條索，tui3救生船到危險e5船。In就tioh-an5,創器具若皮桶--nih8,下底有兩個空hou7腳thong2出。人就坐hit內面hou7 in tioh到救生船；真正gau5設法來救人e5生命。
船若khap8著石近ti7山--nih8,有時免救生船人tiam3 岸--nih8用銃支箭來救in。

燈塔

人若駛船ti7大海，有風湧 e5危險；交戰e5時也有對敵 e5危險。總是行近海墘也有koh較危險，因為較常有大塊石，大風湧起e5時，船會受風sak，khap8著石磐，致到扑歹，人佮所載e5 物攏會沈落去。An2-ni ti7海墘抑是ti7海嶼中攏有起濟濟燈塔，暝時thang照光，hou7 行船e5人bat路，免得khap8 著石磐。
燈是真大支，離幾若舖路，也會看見hit個光，有號e5燈會遨，一面暗，一面光，有e5半分光，半分暗，有e5用有色e5 chhang管，kiam2-chhai2兩個白，一個紅，知影e5人就會分別是屬佗落一座燈塔。
早時逐個燈塔有人teh顧。In日時著修理燈好勢；到時著點燈，通暝張持，驚了燈若熄去，船--nih8 e5人會真危險。近來有設新e5法度；也ti7幾若所在m7免人teh顧燈，是用電e5力。抵抵日落e5 時，燈塔忽然發光，直直遨到天光，真正心適。天光車停，燈就熄去。Kiam2-chhai2 一月日一擺，抑是koh較久，人去巡看有好勢抑無。
 
樹木e5利益

樹木boe7講得是盛e5物，因為有所在盛，有所在攏無。若無盛，人就知 in e5大欠缺；若充足就知上帝e5大賞賜。較m7成樹就剉起來hiaN5火，伊e5路用也m7是小可。較成物--e5就取材料thang起厝、造船、造橋、建設會社；有e5合ti7造椅桌、家內e5器具。也有e5發真 sui2,真好看，koh真值錢；有 e5真芳，經過濟濟年攏無失落伊e5味。An2-ni看樹e5路用算boe7了。印度、阿拉伯、猶太國等有出這號芳，koh 值錢e5樹木。
論樹林，俄國、美國、非洲有真大--e5,內中hiah-e5樹家己落子，家己出，發到真大欉，攏m7免人顧。Bat 看著圖講，有一欉樹著20人牽來圍伊e5樹頭，才會thang lam2--過，可見是cham2 然大。總是大欉樹無的確攏有大路用，親像倚嘉義阿里山山有發真大欉，m7-ku2有e5內面爛去。也m7是攏總無路用，有e5 thang造紙、做布、做銃藥，以及別物e5路用，m7免一屑仔扑損。Hit號若teh剉是真危險，ai3害著剉樹人e5生命。Hit號大e5樹林真am7,也真烏暗，有獅、有虎、豹、豺狼佮真濟款e5野獸以及毒蛇。
果子樹有真濟款。逐國攏有 in e5果子，也攏會養飼人e5身軀。Koh樹會蔭影，hou7人較boe7熱，行路e5人就知伊e5大利益。佳哉現時埠頭e5大路攏有栽種，hou7 出外人出入真利便。樹林真濟若落雨就會hou7 天氣較涼，人就較爽快。Ti7俄國較有茂盛e5 樹林。
有樹無結果子，總是有別物hou7人得著真濟錢。親像台灣山內e5樟腦所賣出，收入e5 錢m7是小可，無較輸結果子e5樹。Koh 真濟人有工thang做。Teh 激樟腦e5時，有人著剉樹hiaN5火，也有e5著去thoaN2 腦phi2,koh 有e5著激樟腦佮油。樟腦真濟項好用，會做藥，抹身軀，也thang除去蛀蟲、chian2仔，免得衣裳受損害。    
有一款千年樹thang 得著松節油，親像樟腦一樣。也有樹乳樹真值錢。較早本地人看伊e5汁白白流出，無tek-i3因為hit個汁ai3黏ti7 in e5身軀。到較會曉e5人看，拾汁來煮，也知伊e5大路用。非洲有出真濟樹乳樹；人較知伊e5發達，就已經種ti7濟濟國。
Koh一款樹，伊e5皮會做chho2,親像玻璃矸e5塞，總是也會用得做救命船，以及濟濟項e5器具。
Ti7加拿大有樹thang製造糖，hit號糖煮了真teng7會囥得濟濟年，iau2真好食。An2-ni看樹木e5路用m7是小可。

埃及

I
當舊約e5時代希伯來族佮3個帝國不止有干涉，有時利益有時損害，就是巴比倫、亞述佮埃及，其中論 in e5生活佮宗教，第一要緊是埃及。抵著飢荒hit時in e5祖公落去埃及；ti7埃及約瑟佮摩西以及 in e5百姓受kau3-lian7續暫時hou7 in 保護。
Ti7後代埃及tauh8-tauh8 teh chhap 以色列e5事，較常無利益。有時做對敵，有時改做朋友，其實 beh抵tng亞述，就是東北有權勢e5國。亞述e5人神Liap8-sa-ki講：「你倚靠埃及mah？敢m7知伊是親像已經折e5蘆竹，人hoaN7伊，的確刺chhak8伊e5 手。」（2王18：20）。這個話是對敵講--e5,iau2-ku2是實，埃及較常是boe7靠得。
大細。埃及e5土地佮迦南--e5大各樣。迦南是山地，埃及是平洋。迦南濟濟所在瘦瘦，埃及非常肥。迦南細，埃及真長總是隘隘，tui3南到北尼羅河oat8來oat8去ti7中央。
埃及e5氣候上好。有時ti7河邊會熱，總是空氣常常真清。罕得落雨。
尼羅河。埃及國其實是tui3尼羅河才有。尼羅河有兩個源頭，ti7南勢佮ti7東南勢kai3遠e5懸山。Ti7-hia春天時落大雨，koh有溶山頂e5雪，tui3 an2-ni尼羅河就漲大水。到6月間有漲水ti7埃及e5京城（Cairo）；到hit 時河e5雙爿邊滿四界是水，致到真濟鄉社若海嶼。所 chhiang5落來e5好塗就che7底，到水退hiah-e5園攏有一ian5 e5肥塗ti7頂面，逐年是an2-ni。有時一年間有收6冬。照an2-ni看埃及有hiah濟五穀，攏是為著尼羅河所chhiang5落來e5好塗。若m7是這條河就埃及會做曠野親像阿拉伯hit 款。
聖冊tauh8-tauh8記埃及e5肥。是因為an2-ni雅各e5子去hia。Ti7 創世記也有講ti7所多瑪hia「土地攏總潤澤，親像耶和華e5園thang佮埃及相比並。」以色列百姓ti7曠野也數念埃及e5菜蔬真充盛。
保羅去義大利e5時，有搭「亞歷山大 e5船」（行27:6）。亞歷山大是ti7埃及e5北勢，tui3 hia商船載五穀到羅馬。
做園e5法度：雖然得著河e5利益，iau2-ku2埃及人boe7用得貧憚。著開圳溝牽水到 in e5園。有用tiau3-o佮水車；有一款e5車略仔親像台灣A-kau5廳  hit號水la5-gia5。總是著用牛e5力佮人 e5工，因為地面hiah--nih8平圳溝e5水boe7會家己流。
船隻。Ti7尼羅河有船隻真濟，teh運糧佮載人客。In e5船濟濟是用蘆葦做--e5,親像以賽亞18：2所講：「古實差使者，用蘆葦做船，tiam3水面浮，tui3河--nih來。」摩西e5老母也用蘆葦造箱仔囥嬰仔。
教會。Ti7使徒了後無幾年，道理ti7埃及有傳開闊。可惜後來教會hou7世間纏絆，就百姓較濟hou7穆罕默德較贏，續做回回教；an2-ni千外年久屬hit個教。總是原本e5教會現今猶原ti7-teh；m7-ku2較無照聖經e5道理，所以無甚物力。
埃及這時teh興，政事較好，人額較濟。Koh是抵ti7 非洲，亞細亞佮歐洲相接 e5所在。所以真鬧熱。向望ti7 hia個宣教師所做e5工得著 
主大施恩，thang成先知所記：「耶和華的確教訓埃及人 hou7 in bat伊…Hiah-e5埃及人耶和華起頭降災厄；路尾救in。埃及人是我揀選--e5」（賽 19：21，22，25）。
II
詩篇78：12「早ti7埃及國 So-an e5地方，上帝行神蹟」。這個古早e5 So-an城現時thang 比並死e5城，親像墓掘起來。久久有人去埃及佮巴比倫ai3看聖冊所記hiah-e5城，總是chhe7無。其實hiah-e5國抵著真濟艱苦相thai5,就hiah-e5城有e5無人toa3。所以曠野e5沙來掩伊，一代過一代，致到無--去，無留蹤跡，只有一個沙堆。到前世紀有人知影這個代誌，就toe5錢設「埃及探驗團」beh來掀hiah-e5埋teh e5城。
其中30外年前有一個英國人佮幾若個同伴去ti7 尼羅河中一個沙墩。Ti7-hia有濟濟沙堆佮土堆，也thang 看親像有破厝e5蹤跡。已經到hia in有倩阿拉伯人做苦力來掘。掘到下底第先chhe7著雙列e5柱佮石像有婦人人e5面，獅 e5身軀，攏是teng7-teng7 e5烏siah8 石扑--e5。In看an2-ni就知這個本然是大間廟e5廟埕。Koh掘就有紅石e5廟，長100丈，也有百姓e5厝。Ti7逐項物e5頂面有刻王e5名Lan5-sek te7 II，(Raamses)。Koh攏是誇口 e5款。Hiah-e5古蹟掀了，四界倒teh無次序，iau2-ku2有夠額 thang表明城e5榮華。Koh有王e5大像，高9丈，重900 tun，kan-ta用一塊紅石做--e5。今 in所掘起來e5城，就是聖冊所記e5 So-an。扑算起hit 個城e5工濟濟是以色列百姓做--e5。Kiam2-chhai2 hiah-e5奴才 ti7-hia teh著磨做工，常常舉目看王e5大像若teh 管in，致到無thang向望。
人an2-ni掘 hiah-e5古早物起來是真心適；若無an2-ni做就攏無路thang知埃及國e5歷史。其實埃及是上第一大國，不止文墨：天文、醫學、律法逐項精光，koh工藝不管扑石、刻花攏會。又koh雖然拜真濟偶像，iau2-ku2 in 知有大兼好e5神，koh 略仔會曉靈魂boe7死，佮死後有審判hit號e5道理。
Hiah e5探驗家m7-na7 chhe7著大石像，koh有拾著真濟別物。埃及人死e5時，in e5 親人ai3將in所用e5物埋佮身屍相共。有得著一本囡仔e5簿仔，thang看囡仔teh 學寫佮伊e5先生e5改正。Hiah-e5字比刻ti7石像hit號e5字是較草。有一本e5簿仔幾若擺記甚物月甚物日寫，就thang知hit個學生逐日著寫 3面。
In e5文號做「象形文字」因為攏是用物e5像來做字母。原起頭漢字也是物e5 像成--e5,總是漢字一字就一句話，若是埃及--e5是較親像用字母來鬥。譬論一隻鷹鳥做a--字，kou-ng5 做m，水做n，蛇做t，云云。
摩西穩當有學寫hit款e5 文字，親像hit個學生e5 簿仔。Koh有學算術，樂器，做詩，劍術，扑球等等。「摩西學習埃及人攏總e5 學問」（行7:22）。
前世紀e5人起頭teh看 hiah-e5古蹟講究真濟年，但是攏m7知hiah-e5奇怪e5字e5意思。後來好佳哉koh拾著一塊石，ti7-hia刻3款e5 文，其中一款是Hi-li7-ni5話。今Hi-li7-ni5文歐羅巴人知影，所以用hit個來比hiah-e5象形字，到尾會曉象形字是怎樣 tu3,略仔親像猜謎e5款。
有埃及e5探驗團，也koh有別款會派人去迦南地，亞述佮巴比倫。Tui3 an2-ni咱漸漸較會知hiah-e5古早 e5國教化佮風俗。

棉花欉

棉花欉。逐國e5人攏倚靠棉花做內外e5衫。有粗、有幼，連襪也著紗線來織。野 e5棉花欉ti7較熱e5所在四界有thang看，總是正--e5,無相親像，著用人工來種。棉花欉tui3籽出--e5,逐年著ia7,到秋天有棉花 thang挽，挽了hit欉就死。棉花子佮棉花有攏相參teh。總是有人造一款e5器具真心適，親像一支柴梳，teh梳棉花若婦人人梳伊e5頭毛一樣。梳到籽攏出來，棉花變做真軟thang 包歸包。棉花欉m7是攏總相像：有e5出幼棉親像醫生teh用--e5,有e5親像綢e5款，做裘、衫真輕，真燒。
棉花e5籽，是若塗豆，有真濟油，人有geng2做真大塊e5 油餅，飼牛、豬、馬，幾若號e5精牲，也做別項e5路用。上第一值錢e5棉花是tui3北佮南美洲，以及美國e5 Lian5-hap8地。Hit 3位出真濟。中國也有較濟載去大英會社織做布。
別款會做得布也是濟，有 e5做熱布親像ong-lai5絲織ong-lai5 koah，苧仔、麻、芎蕉、林投hiah-e5,人攏用teh織做布，也是有路用e5物。          
台灣

台灣海嶼ti7日本e5西南爿。南到北差不多240英里e5長，四周圍攏是海。地 e5形勢是tng2-tu，南佮北部較隘，中部較闊。東面較濟是山，西面有闊 e5平洋。
Ti7主後581到681年e5中間中國人駛船過來，續管倚100年。西班牙、法國也bat 來。到後來荷蘭國有來佔澎湖海嶼，順續過來佔台灣。Hit時本島人較大面是生番。Hit-tiap8敢無thai5人，因為佮荷蘭西e5百姓真和，受 in e5教示，tui3 an2-ni會曉起厝，開井、作穡等等。也教in 服事真活e5上帝，有翻繹生番話e5聖經。荷蘭西國有管倚200年久。
後來中國有一個真勇猛e5人，姓鄭名成功，老父鄭芝龍，老母是日本人姓田川。成功有chhoa7 兵過來台灣佮荷蘭人相thai5,到尾thai5贏。荷蘭百姓退去就倒去in本國。台灣e5 本地人hou7中國人迫著，若ka7 in 佔山前e5地，in 就閃避去山間企起。支那人真濟過來，本地人大怨恨，續結冤仇，見人就thai5。現時懸山e5生番iau2-ku2是an2-ni。
鄭成功做台灣e5王無偌久，39歲就死，in子接位，歲壽佮伊e5父平等，39歲也死。伊e5 子12歲，iau2-ku2細漢，中國皇帝看伊軟chiaN2無力，就強討台灣倒轉。到後來日清戰爭e5時，清國戰敗就ti7 1895年將台灣割hou7日本管，做 in e5屬地。
台灣海嶼無夠偌大，m7-ku2 土地肥，所出e5物濟koh 值錢，親像樟腦、茶、米、糖等等，che算是本島e5名產。論甘蔗種是鄭成功 e5子tui3呂宋得著來種 ti7台灣，也請人來教khoeh 糖e5法度，才設草phou7 khoeh糖濟濟。現時也不止鼓舞百姓種甘蔗，也設製糖會社。        
台灣e5東爿攏是山，有生番，koh樹木真濟。西爿平洋土地肥，出產濟濟五穀。又koh也有礦產，出金、塗炭、臭油、硫磺。濟濟所在有溫泉，也不止整頓，設旅館佮浴池，hou7人利便去洗身軀。
平洋e5百姓較濟日本人、漢人，外國人也有，總是較少。Khau2-soaN 有本地人佮客人。日本政府ti7台灣--nih8有設火車，5分e5細火車，佮人 sak e5輕便車。港口也大開墾，hou7船大細隻利便往來。Beh去別國也利便出入。
有設幾若款e5會社，中間製糖會社第一大。
街路佮早前大變款。前是隘隘，ak-chak攏無衛生，現今街路大條。雙爿店頭有thah8樓佮涼亭。Koh開水溝thanghou7臭水流出。街路真平，也有牽電燈，電信，真鬧熱。也設水道，tui3山--nih8牽來hou7市內 e5人得著好水thang用。Ti7幾若e5出名e5所在，有起菜市、魚行，hou7百姓thang買賣利便。
也有設學校濟濟款，hou7 內地佮本島人讀冊。新聞社逐日出新聞，hou7 百姓較快文明。將20年前tui3比cham2然較周至，較進步，直直進到文明 e5時代。

身軀

身軀著怎樣照顧？有人講著食、穿燒，敢有別項？食是要緊，總是要緊著知有項某人會食--得，真合ti7伊e5胃，有項無合，反轉有害。所以著細膩食抵合--e5,照力量。Koh 著照時陣；若無，就真 ai3起病。
大厲害e5物著警省，親像鴉片。人起頭抵著病，做藥略仔會安--得，那久那食那致病，致到瘦gian3無血色。酒也是an2-ni；人講食淡薄較會贊消化，實在無影。平常所食e5若到胃liam5-piN變色，che是teh消化。若切一塊牛肉下ti7玻璃矸來浸酒，到久久看伊猶原本色紅紅，攏無變款；tui3 an2-ni thang知酒不止阻擋物e5消化。
Koh講寒--人lim淡薄酒身軀會較燒。An2-ni也是m7 好e5法度；酒食了身軀有影會較燒，總是hit號e5燒，無 thang講是好，酒退liam5-piN冷；有時冷到血ti7血管結歸粒，tui3腦筋經過e5時，害到人e5生命。An2-ni食酒反轉是大厲害。若ai3 hou7身軀燒 lo7,茶心茶lim淡薄，抑是咖啡茶是 cham2然較好。俗語講「第一食，第二穿。」
論衫，內衫著常常換起來洗；衫仔褲也會隱囥霉毒e5蟲。Tui3 an2-ni會起病。若 beh去chhe7破病e5朋友，m7 thang穿綢緞，抑是傷好--e5;穿粗布e5類就好，倒轉來利便thang洗。炎日曝是真好，著常常曝衣裳佮被蓆，霉毒若見著日就會死。所穿--e5,第一要緊著清氣，若無錢thang買較好--e5,穿清氣e5衫佮穿綢緞e5相lam7也免見笑。身軀也著清氣，逐日洗；若無燒水，冷水若用到慣勢皮膚反轉較勇，身軀會輕鬆，koh燒lo7。
睏著照時陣；也著另外有睏衫，因為日時穿e5是驚人。早起起來著koh換，ti7被內有流汗，若無換是厲害。濟濟人因為無換衫，佮無開房間e5窗仔門hou7 空氣入，就染著肺癆e5病。空氣m7免錢來買，是白白賞賜咱用，要緊著開房間e5門。厝內逐間攏著通風，才免破病。運動也是大利益ti7身軀；有時著出門散步，看外位 e5景緻。
 
婦人人Phoe命

中國抵著義和團匪hit 年有幾若國e5兵去北京，固守英國e5衙門。土匪那久那濟那猛，所用e5家私法度一發殘忍，兵所造e5牆大家想無偌久的確會破。又koh一項米糧盡lah？所以生命難保，因為內面m7-na7兵佮外國人，也有幾若千中國人無物thang食，大失志。
中間日本兵真好膽，甘願近倚chhiuN3把守。有一個武官佮城外一位生理人相bat。武官想若會得thang寄批交hit個朋友e5手伊就會設法運載米糧來救 in  e5生命。Hit 個官就tui3 hia-e5中國人講：「M7知lin2中間有人甘願phoe命提一張批到某所在，某人e5厝抑無？設使若甘願提到位，hit個人倒轉來就beh賞伊百外箍。」從中有一人想著銀，就允beh去；總是批提過手，聽見土匪凶惡e5 聲ti7城外，就失膽m7敢去。        
Hit個官躊躇boe7決斷e5時，抵好看見一個婦人人行倚來，有5個囡仔iau2細漢teh khiN5；手--nih8也牽一個目珠花e5 老母。伊細仔聲tui3官講：「你若無棄嫌，這張批我beh ka7你提到位。」Hit個官金金相伊講：「你beh去mah？你m7知危險；che是死失e5路站；koh你是婦人人，也lam2身命，beh thai3會行？」
伊講：「大人ah！我攏總知；m7-ku2我一人若死，hou7這內面e5人會得著救，敢thang 講m7-thang mah？大人ah！我有信天頂獨一真e5上帝；我才無驚死。」
Hit個官看無別人甘願去，姑不chiong准這個婦人人去。這個姊妹假做乞食婆，穿破衫，koaN7茭chu3,toe2乞食物，藏hit張批 ti7茭chu3內。官送伊到門，kah 守門e5兵著准伊過，續tui3伊講：「Hou7你今暝擔當這項事誌是m7應該，是出tui3不得已。願你所信e5耶穌會一路庇佑你。」越轉身家己講：「耶穌e5道理真正是有力，thang贊人好膽。」
婦人人出門所抵著e5 事情真正thang驚；因為四界攏是土匪亂做一場，極殘忍款待人；放火燒厝。伊幾若擺險險死ti7 in e5手；佳哉in看伊做乞食婆無kang7伊。論所抵著真正thang可憐；總是批果然有提到位，交hou7 hit個某人。受批e5人真gong5-ngiah8有這號e5婦人人敢家己來，就講：「你今暝真正是phoe命。」婦人人應講：「老大ah！我phoe 命是為著ai3救別人。」Hit個人講：「卻我bat聽見有這號心e5人，你敢是屬ti7耶穌教houN3？」應講：「老大，我真正是耶穌e5學生。」   
頭家將燒茶hou7伊lim，ka7伊講：「你倒去ka7 hit個武官講，我有接著批；m7敢回，驚了路中土匪chhiau你e5茭chu3,若看著批，你的確無生命。你kan-ta倒去講，明仔再我會替in設法。」
婦人人聽了就去，勻勻仔行；到一下看著大門，心真驚，因為boe7記得討入門 e5為憑，驚了顧門e5兵換班，m7 hou7伊入。到位果然有影，抵著照伊所驚--e5。就ka7兵講：「我是受官所差提批去hou7某人，it著beh救內面人e5生命。」可惜兵m7信伊e5 話，因為無憑據。Hit 個官大錯誤，boe7記得命令兵著hou7伊入。
婦人人為著身軀厭sian7,心肝大失志，就離開去；loa7-loa7行，茫茫m7知行到佗位。天光就看是城外近ti7伊e5本庄。本庄e5人看著會認得，因為伊是拜上帝e5人；驚了連累in，就緊去報土匪知。土匪liam5-piN 來ka7伊chan5死；真正可憐。
總是婦人人e5 phoe命有功效。隔日hia-e5外國人果然得著所欠用e5米糧。Koh過兩日，外國e5救兵真濟到來救in；真正佳哉，較慢就boe7赴。大家講有得著生命是因為日本官佮伊e5兵壯膽出力固守臨危e5所在，hou7土匪boe7得入；koh設法hou7  in 得著米糧。所講攏是著；hit時m7知有一個軟弱 e5 姊妹替眾人擔當oh得講e5事情，到喪失家己e5生命，hou7別人得著活。到後來知hit個實情無thang giau5疑；已經知，無一個無受感激；就替目珠花e5老母佮伊e5子設法。

活物家己保護

胡蠅、蜘蛛、蟹仔、蛇以及別項e5蟲豸，人若見著就 ai3扑死。M7-na7人ai3 hou7 in 死，in 家己也會相咬；tui3 an2-ni逐日有死真濟。雖罔an2-ni，無死iau2活 e5 koh較濟；che是為著甚物因端？有兩項e5因端。
1、一項是tui3 in e5色緻來保護。親像ti7海沙有一號蟹，較常出ti7外面，無tiam3 ti7空內；伊e5較phu2色，也有幼幼 e5紅點親像海沙色，真oh得分別thang掠伊。
又koh一號蟹tiam3 ti7海邊e5 塗糜，色緻烏青，抵抵親像塗糜。鳥真愛食伊，總--是因為色緻佮塗糜相同，就看boe7真。
有蜘蛛tiam3 ti7樹林內，色緻佮礁e5樹葉相同；若歇ti7伊e5 網--nih8,腳手khiu5-liu5--teh變親像葉。Koh一號e5蜘蛛，用礁e5樹葉佮青苔，lok ti7 網e5經頭，才bih8 ti7 hit內面，人boe7分別甚物是葉，甚物是蜘蛛。    
有一號蜂真細隻，tiam3 ti7樹--nih8,色緻青青，親像新發e5樹葉。Koh有kaN5 烏色、赤色、金黃色，佮in所採e5花心同色；有對敵ai3 掠是oh得chhe7。
Ti7南極北極落雪kian冰致到四界攏白白；hia-e5野獸，熊、鳥、鴨e5色緻也是白；人beh掠抑是扑死hiah-e5活物是oh得。獅 e5 色緻是黃，佮伊tiam3 e5 沙色平平；所以會閃避對敵。
蛇若tiam3 ti7樹林抑是塗空，色緻較大面是青色、赤色；若soh ti7樹--nih8,人看做樹枝，續boe7認得。四腳蛇也是an2-ni，若un-lun-khun5抑是伸直，就會變成佮樹枝樹葉抑是chit8 in e5草同款。Tui3 an2-ni會閃避對敵來保護 in e5活命。
2、Koh一項是tui3天然e5 性質。有e5 tui3 teng7殼來保護；有e5真好腳手，會choh8 、會走、會跳；有e5緊若sih-na3一樣，人 jip boe7著。蟹有2支觸覺，thang做目珠；in四界so5來so5 去，會看逐項近附e5物。   
蜘蛛e5類無an2-ni，iau2-ku2 in e5目珠會救in，有e5 6蕊，有e5 8蕊，合成做一蕊，四面看攏會著；因為有蕊看近，有蕊看遠，an2-ni會保護。
蟲豸e5類真gau5生湠，滅攏boe7了。逐隻蟹所生 e5 卵比50隻雞母所生e5較濟。一隻蜘蛛所生出e5蜘蛛子算boe7得了。一隻蜂王ti7 櫥內逐年所出e5新蜂比一個大城e5百姓iau2較濟。鴛鴦siu7 e5內面有鴛鴦子比大欉樹e5葉koh較濟。Hiah-e5活物是快除滅--e5;總是上帝hou7 in gau5生湠；雖罔逐日人ka7扑死濟濟，iau2-ku2 所偆--e5是真濟。

竹

有冊記載講，竹有70外種。台灣有幾若款；有刺竹、桂竹、麻竹、綠竹、長枝仔；逐款有伊e5路用。
刺竹ti7平洋第一盛；因為發刺濟濟，人用來圍籬笆。刺竹也是真teng7;若夠額熟，thang用伊起厝，造橋；伊e5筍也會食得。Koh gau5發真am7,企家e5人愛栽ti7厝腳，thang chah8風。較chiN2 e5時，會剖篾做濟濟項e5路用。
桂竹較細枝，人用做家內e5器具，親像眠床、桌、櫥、椅，以及濟濟項e5物。桂竹較濟種ti7山--nih8。Tiam3樹林山內e5百姓用伊起厝，kham3厝頂，做in逐項e5器具。也有做紙，做 chioh8-se  e5路用。伊e5竹筍也真好食。
綠竹e5大路用是發筍hou7 人食，是真好味；有eng3肥gau5 顧，那割就那發；hou7人看真奇怪。
麻竹第一大箍；較濟種ti7山--nih8,伊e5筍也是真好食，這號竹會造竹排--tit，真會堪得浸水，也gau5浮ti7水面，也會做水管toe2水，以及濟濟項e5路用。
長枝竹。親像綠竹，總是較大枝。人ti7平洋種濟濟，thang剉來做起厝e5材料。山--nih8 e5人逐年有賣真濟。皮會做--得籃、框、籠仔。這號e5竹有大路用，做大項細項，真值錢。

出食物e5欉

茶。茶第一早就是tui3支那佮日本國出。茶欉較濟種ti7山--nih8。茶心茶逐人知伊e5路用；總是無逐人攏會曉泡。若愛lim好茶，水要緊著大滾，才來泡，續 liam5-piN食；若泡傷久，有毒質tui3茶粕滲--出，叫做 tan2-an（tannin），食了會害著胃。
照冊所記，茶欉是用籽來種；著發3年久，葉就到熟thang挽。後來逐年會挽得3擺。挽茶葉e5人著真知影，m7是逐人會曉挽；若傷雄，葉會烏au2 m7好；一葉一葉著另外挽。頭一擺挽是4月e5時，算是第一好--e5,也較值錢。像一欉e5葉會做幾若款e5茶。Che是為著用幾若項e5法度來製造，才會an2-ni。第2擺挽是ti7  5、6月，也是好茶。到第3擺挽e5時，葉較koa，茶苦。
茶葉挽了就曝日幾若點鐘久；後來起火，用鼎來炒。上好e5真濟工夫；一葉一葉另外noa2也捲，koh炒一擺，hou7伊真熟。茶有濟濟款，濟濟名；為著伊好用，濟濟所在今有teh種。
咖啡。咖啡茶也是像款 e5路用；人若厭sian7,做工過頭，lim了就知伊e5利益。第一早就是ti7 A-pi2-sin-ni5-a家己出ti7 山--nih8;ti7 1454年有人知ti7阿拉伯國e5山，也是ti7-hia做soaN2欉；因為人iau2未知伊e5路用。到後來阿拉伯e5牧者看 in  e5羊若無爽快，beh起病e5 款，就去食這號樹e5籽，食了較活動。牧者tui3 in e5和尚來講起所看見--e5。和尚聽了講，in也beh試看；因為常常teh講究冊，早暗teh頌經，有時真 sian7愛睏。In就去挽籽，geng2 來choaN，lim了真正有影較活動；讀暗冊，也較boe7愛睏。Tui3 hit時濟濟所在有種咖啡欉。種經過2 年就有籽thang挽；每欉會活--得18年。
可可。可可原起頭是發ti7 美洲。可可也是tui3欉得著。現時幾若國有種，是真好看e5樹。泡了會若親像可可湯。比茶心佮咖啡茶較補。可可籽是親像菜豆e5款，著炒koh geng2 做粉來泡；也會做得糖仔、餅，濟濟項e5路用。人若著出外，親像軍兵，食物難得thang買，若有toa3可可糖仔就較boe7枵，因為是較補e5物。
糖。甘蔗是屬ti7欉e5 類；若toa3 ti7出甘蔗e5所在，眾人知伊e5路用佮利益。M7-na7甘蔗會做糖na7-tiaN7；糖是tui3幾若款e5欉得著。若ti7較寒e5所在人食糖，就hou7伊較m7知寒。
芎蕉、葡萄，也是屬ti7較補 e5物，米、麥、小麥、大麥、番麥、黍仔、tai7-a2 、西谷米、東京圓，耦粉，攏是屬ti7欉e5類，也是 teh養飼咱世間人。
若論果子欉，就論boe7了；因為逐國算伊e5類，也是算boe7盡。
油。真濟號欉有出油。親像麻、塗豆、橄欖、椰、蓖麻欉。有e5會食--tit；煎魚、煮菜，好用也好食。有較粗e5油，用來製造sap-bun5 ，抑是做抹車e5路用。
有欉出辣佮芳e5物。芥辣、薑、胡椒、薄荷、肉桂、丁香、豆箍；iau2有真濟。
藥。有真濟號e5欉會用得來製造藥。親像kin仔粉欉：iau2有濟濟算boe7了。毒欉也是真濟，著真知影e5人來分別。有厲害 e5欉，親像鴉片e5類有幾若款；kau7薰也是tui3欉得著。

I、金屬

濟濟國e5山內有出金屬；人是tui3山所流出e5水來看才知。因為金屬比水較重。
論金：水流，金沈tiau5 ti7 溪底；人liau5過，到上岸e5 時會看著金沙佮塗khah8 tiau5 ti7腳--nih8。設使若看金沙濟，koh是好金，人就去山--nih8 chhe7,續開礦。開落去e5時金佮塗相參；雖然an2-ni人就用濟濟法度來kheng5。金e5路用逐人攏知不止開闊；若愛得著甚物用伊就提會得來。
銀。銀無甚物較輸金。美國南北有出一號銀類 e5物。挪威國佮伊e5隔壁國，也有銀礦。若將銀來熔，伊e5 che-tai2會做得真濟款e5 錫，佮別號e5質。銀boe7生sian。總是若下ti7出硫磺e5位，hit個氣hou7伊變做烏，若銅e5款式；若koh再洗會koh成sui2色。金佮銀會扑得真薄，若薄紙一樣。
紅銅。早早就出。創世紀4:22有記講Thou2-pat-kai-un2是釘銅佮扑鐵e5師父。紅銅較快chhe7;teh熔 e5時伊e5油浮真濟sui2色。人用紅銅做錢佮真濟sui2 e5物件。紅銅e5油也有出濟濟質；內中有電，會用得做電氣。
銅。銅佮紅銅像類；伊 e5質teng7 koh韌；人就照伊所 ai3來扑器具，親像化學e5先生teh用--e5,抑是別款 sui2 e5物件。    
鐵。鐵有人講是金屬e5 王，因為人用鐵做較濟項e5路用；也會做得真大e5 器具，親像火車、火船、吊橋、鐵道；也會做細細e5家私。鐵e5路用算boe7了；boe7得 thang一項一項來講起。
鋼鐵。鋼鐵也是鐵e5類，會做得利e5物，親像刀、劍、槍、針。Iau2有一款做發條抑是鋼線。也做鐵眠床。伊e5質chhe3-chhe3快折；若歹，boe7修理得。鋼鐵親像鐵，真快生sian。
鉛。鉛是真重e5物；人較常做墜仔e5路用，親像水手有用鉛墜試看海水e5深淺。也有熔做水道e5 鉛管。Teh熔e5時，味真毒，師父著真細膩，m7-thang囥 in所食e5物ti7 hit位；若有，hit個毒快快入去。有一款白鉛會做得藥。化學e5先生佮醫生有teh用。
亞鉛。亞鉛也是鉛e5類。德國 e5南爿，瑞士國，合眾國有出真濟；有扑做歸片來蓋厝。亞鉛會做藥--tit；也會用伊e5油洗真濟項e5器具，hou7 in  boe7生sian；也會保護 hou7空氣boe7扑歹in。
馬口鐵。前ti7英國e5 南爿有礦，現時較少。今較濟tui3 Sit8-lat8、婆羅洲（Borneo）、爪哇（Java）得著。錫屬ti7這號 e5類；兩項會相參。紅銅、鉛、亞鉛、鋼鐵、馬口鐵，攏是毒e5。
輕銀。輕銀也是ti7 Ou-liap8 山，Ka-li7-hut-ni5-a出，伊e5色緻白；真輕，會thang做真濟sui2 e5 物：花矸、箱仔、像框、鼎仔、以及濟濟幼粒物，若參紅銅來熔，色親像好金。做目鏡e5師父有用伊。扑銀--e5也用做裝飾e5物；做千里鏡e5 框，以及別號e5 幼粒物。
An-tek-mou5-ni5(Antimony）是koh一號；色緻真白，若好銀e5 色。較重輕銀，出ti7 婆羅洲。人用伊做真sui2 e5物，也會參紅銅--tit，人若m7知影，扑算是紅金。

II.金屬

塗炭。塗炭屬ti7草木類，總是猶原是tui3礦來得著，會做真大項e5路用；會thang hiaN5火來激火車、火船hou7伊行。有所在e5人，人家攏用塗炭hiaN5火。塗炭礦是真大危險e5所在，因為出真濟瓦斯，就是真毒 e5炭素。所以用火佮燈ti7 礦內，著真細膩。Tam2-a2油tui3 塗炭得著；tui3 tam2-a2油人會造濟濟款e5 染料，佮嘴齒痛e5藥，以及幾若款e5 臭油thang用。Koh一項真奇，有真甜e5物號做Sa-ka-lin（Saccharine），比糖幾若倍甜，猶原tui3 tam2-a2油kek出。人做歸粒親像kin-a2丸，出筋e5 時真好用，因為細細粒 boe7 tin3位。也有人用茶心做茶丸，出外e5 時這兩項真利便。
有濟濟款e5 石屬ti7 金屬e5 類，親像鑽石。印度國、奧國e5山內，非洲、美國e5山內，有出真濟這號金屬e5石，真sui2 koh真值錢。鹽雖罔無抵抵屬ti7 金類，iau2-ku2伊有濟濟金屬e5 質ti7--teh；也是tui3礦掘--e5。有所在是tui3海水來曝成鹽；較濟是tui3礦。西伯利亞，波斯國有鹽礦。礦內有金屬，濟濟項會做醫生佮化學e5 藥。
硫磺也tui3地流出--e5,會做幾若項藥e5路用。
灰，有所在是tui3蚵殼來燒才有；總是較濟是tui3 礦內e5火石來燒。做抹壁、起厝、做藥、消毒e5路用。
金屬e5水。有國，真濟金屬e5 水tui3山--nih8流出來，滾--e5、燒--e5、冷--e5攏有。有款會食得調養身軀；有--e5 boe7 食--tit，總是洗浴就是大利益身軀 e5 皮膚。鐵水、蘇打，hit號是屬ti7金屬e5類。日本國南北有真濟金屬e5水泉；逐年真濟人去ti7 hiah-e5出名e5所在來食，來洗，調養身軀。
Ti7 Ou-liap8山人有chhe7著這號e5 金屬真值錢，真oh得chhe7。色緻烏phu2,m7-ku2清清若玻璃，也真chhe3,有時chhe7 一屑仔 ti7銀佮鉛中相包--teh。Ti7奧國佮英國e5南爿有bat chhe7 著淡薄。
Ti7 1903年有化學先生佮伊e5 先生娘ti7 法國e5 巴黎城，兩個teh講究這號e5 金屬，續發見koh一款e5 koh較奇巧，也是oh chhe7,名伊做鐳。這號物咱e5 白話無名thang 叫；kan-ta學伊e5音叫做Lai5-ti2-an。Ou-liap8山佮ti7 德國有chhe7淡薄。這號e5金屬現時第一值錢e5 物。論伊e5 款，會出光佮燒。伊e5光色是親像火金星e5光；若有鑽石抹一屑仔，he7 ti7 紙khoeh仔內，暝時房間會真光；若一屑仔ti7 時鐘抑是時錶e5面，暝時beh看幾點m7免點火，因為真光，thang看明明。論燒是比火幾若倍e5 力，也真利，he7 ti7身軀會生痛，oh得醫。這號 e5金屬是醫生佮化學先生 e5大路用；利益算boe7了，總是講究iau2未盡，oh得講起伊e5力；若有一屑仔抹著時鐘 e5輪，就會行100年久m7免 choan7。日本人講ti7 in e5山有這號e5 鐳；也講台灣e5 北投滾水內也有。

Lou7國e5 Pa-ko-li2

Lou5 Pa-ko-li2 e5老父是當大官e5 職。Pa-ko-li2 iau2-ku2細漢e5 時，伊e5 老父受人冒告，致到皇帝ka7 伊抄家滅亡，定無期徒，趕去Se-pi2-li7-a e5小庄頭，大kan-kiat8 e5所在。雖罔早時是富翁，hit時逐日供給in家內e5 所費kan-ta角半銀na7-taiN7。Pa-ko-li2細漢e5 時boe7曉這個艱苦e5 因端；總是iau2未上12歲就真gau5做工幫贊家內e5 欠缺。伊e5老父不時真 ut卒，bat幾若擺稟求皇帝憐憫，准伊倒去本所在；總是無采工。
Pa-ko-li2看伊e5 老父時常憂愁就問伊e5 因端；到較大漢老父才ka7伊講明hit個原由。Tui3 hit時知了後，就迫切求上帝開路來拯救伊e5 父母。到15歲真決斷ai3朝見皇帝，替伊e5老父求。伊e5 父母知伊iau2是細漢囡仔，所計謀e5 kiam2-chhai2 歸ti7空空；所以m7准伊去。Pa-ko-li2無失望，直直求上帝感激伊e5 父母e5 心甘願hou7 伊去。
3年久e5 中間迫切求，無一時仔放心，致到boe7食boe7睏--tit；身體受傷害。伊e5 父母看伊那lam2身，真掛慮；就照伊所ai3准伊。路途真遠，所費boe7免得著用真濟。總是Pa-ko-li2攏交代上帝，向前起身；kan-ta 提箍半銀做路費na7-tiaN7，teh向望上帝會開人e5 心，贊伊無夠額e5 路費。
上帝既然替伊設法，濟濟擺得著人e5 補助。歷過半年久e5 路途，ti7路中有染著真重e5 熱病；到ti7一位教堂，有一個姑娘可憐，ka7伊打tiap8 到病好。Pa-ko-li2 tui3姑娘講伊 e5情形；姑娘聽了替伊寫批hou7 朝內相爺e5夫人，講起伊e5 履歷，koh本身送伊上京見夫人。夫人就替伊營為，hou7伊thang去朝見皇太后。皇太后用特別e5 恩款待伊，佮伊談論；後來知詳細，允准beh替伊奏皇帝；續供給伊e5 所費。過無偌久皇帝果然應允寄批佮路費調Pa-ko-li2 e5老父倒來本國。Pa-ko-li2歡喜到boe7顧--tit，去半路等接伊e5 父母。父母看 in e5子，就流目屎，因為知今仔日會得著thau2放，的確是為著這個查某子e5 功力。
Pa-ko-li2想著所經過e5 事，知上帝e5 恩極大，就決意beh 獻身軀做主e5 工。因為伊歷過hiah濟艱苦e5 事，身軀 lam2致病；無偌久續離開世間到天堂，得著伊e5賞。

火車e5起因

火車是大好用e5器具，hou7 人坐較省時、省工、省所費。差不多設ti7逐國做百姓e5大路用。較常大項器具是tui3小項來起因。火車也是an2-ni。    
英國e5 厝較濟有煙筒 thang hou7灶腳e5 火薰thau2出。款式略仔親像會社較細間--e5。煙筒--nih8有一支鐵橫杆，hit支鐵橫杆有縛鐵鏈仔墜落，鏈仔尾有縛吊一個鉤仔，thang kui3茶kou2、鼎、oe仔 逐項e5器具，攏有khian仔 thang kui3 ti7 hit個鉤--nih8。
有一日一個查甫囡仔teh備辦滾水beh ka7伊e5 老母泡茶。水大滾，hit時煙chheng3出來茶kou2,為著滾水煙e5 力就tin7-tong7-hiN3搖來搖去，鐵鏈也te3 伊teh 搖。Hit個囡仔那看，就那想，家己講：「Ai--ah，hit個茶kou2若有輪的確會行。」就去一個馬口鐵店，問店主看零星鐵有歡喜hou7拾來用，抑無？店主應講：「歡喜。」Koh看伊gau5用，m7-na7零星e5 鐵hou7伊,風爐佮家私也beh借伊用。Teh想 hit個囡仔心內m7知想ai3 beh 做甚物大奇巧e5 物件。停無偌久看hit個囡仔勤勤teh做，m7-na7零星鐵佮家私借伊用，續本身贊伊銲藥，將hiah-e5鐵ka7伊黏。無偌久濟濟人去hit庄--nih8看伊造出一張車仔，ti7路--nih teh 行來行去，大家好m7 gong5-ngiah8。
然後有一個好心e5人開路 hou7伊去大學讀到出業。Teh讀e5 時心內攏無放sak伊所意愛--e5。冊--nih8有記講伊不時 teh練習，m7若用鐵teh鬥，就也用紙teh畫樣。
到長成e5時佮一個同心e5 伴相佮開一個鐵器 e5會社，也果然造成一張火車，會行，也會載人佮物。卻頭一個出--e5,m7是親像現時e5 輕快gau5走，是真重koh慢慢仔行。In兩人造真濟項大路用e5器具。國家o-lo2 in e5巧，設伊做大官；用功勞e5賞賞伊。別人去看伊e5 樣，那kek那精光。火車路較慢才設--e5。載物--e5就是1825年，載人--e5 就是ti7 1829才設。可見盡忠 ti7小可事誌--e5,會堪得交託大e5責任hou7伊。
         
地球

地球有分5個洋、6個洲，就是北美洲、南美洲、非洲、澳大利亞洲（是上細）、亞細亞洲、歐羅巴洲。亞細亞洲比歐羅巴洲5倍大；有濟濟大國，親像Lou7 國、支那、日本、印度。人額真濟，各樣e5 口音也是濟款。歐羅巴洲有20外國，有e5大、有e5細，百姓真chat8。
地球e5 百姓分做5種。有烏色（皮膚攏烏），親像印度種。也有e5 紅、黃、白e5 色，親像印地安、支那、英國。
地球中西藏是第一懸e5 地，懸到15,000尺。天氣礁燥 koh寒，肉快礁，m7免用鹽來siN7。有水湖ti7-hia。百姓奉佛教，和尚真濟到that路。有一個城20萬外個和尚tiam3 ti7 城內，別教oh傳。
荷蘭西國就是第一低e5 地，比海cham2然較低，所以有造海牆，hou7海水boe7淹著。天氣tam5溼，百姓清氣相，gau5做生理，koh gau5勤儉。    
第一懸e5 山就是印度國e5 喜馬拉山。這個山近ti7 西藏，懸3萬尺，比新高山 有2倍懸較加，人看了若抵天。
第一闊e5 曠野ti7 非洲：東到西爿3,000英里，南到北爿1,200英里。比英國20倍較大，是第一熱e5所在。若有 thau3風，沙飛就滿空中；厝、人、精牲攏hou7伊蓋無--去。
第一大e5水chhiang5 ti7加拿大 e5東南爿，闊1,900尺，懸160尺。
第一長e5 河ti7南美，闊96英里，長4,000英里。北美e5 佮ti7埃及e5 尼羅河是差不多平大。 
京城英國e5 倫敦城是第一大，koh第二--e5是德國，第三是法國。中國e5 廣東城有較濟人額。中國佮日本e5 京城也是真大。 
挪威國e5山上濟專專雪，若溶成水就流著真雄。也有水chhiang5懸有200尺，湖真深。Ti7-hia 一年中兩禮拜相續有出日無暝時。濟濟人有去看。

樹木

Ti7中國濟濟省樹木較少，所以百姓真艱苦。較早扑算kiam2-chhai2有，因為人剉落來無koh再種，就漸漸較少，致到真濟位今無lah！黃河e5平洋，真大真闊，總是攏無樹木。若是thau3風黃河e5水發湧若親像海e5大湧一般樣。若落雨e5時，抑是山--nih8 e5雪溶流落來真雄。黃河少分叉，致到崩人e5田園、厝宅，百姓續hou7水流--去，逐年所了e5 錢算boe7了。設使ti7 hit個河邊若去種樹，就boe7 an2-ni，因為樹木會suh 水氣真濟，koh會保護土地 boe7崩陷。老練e5先生 teh講，若國家出命令kah 百姓來種樹，無偌久國內幾若省會得著大利益。
有國親像阿拉伯是真闊e5 地，總是攏是沙漠，因為水氣致到無樹無發草，所以真礁燥，日頭炎，致到沙極燒，人tui3 hia過真艱苦到極。       
有所在因為無樹木久久攏無落雨，有時一年久只有一擺落na7-tiaN7，也有所在著聽候3年久才有落。沙地無thang開井，也無窟仔水，四界礁khok-khok，艱苦到boe7講著。這號e5大欠m7是出tui3別物e5因端，攏是因為無樹木 e5原因。
若有樹木，地會tam5溼，koh 肥。五穀會茂盛，好收成。
猶太國早前有真濟樹，有e5是真出名e5樹，受著對敵剉落來無koh種，致到國內濟濟位變做曠野。
埃及國也有大e5 曠野，較濟是沙地，因為欠雨水無樹木。
總來講，台灣佮澎湖相比。台灣e5 樹木較昌盛，tui3 an2-ni土地較肥，五穀年年好收。澎湖攏無樹木，若起風真thau3,致到五穀扑害，m7-na7無好收成，tauh8-tauh8失收，che攏是因為無種樹e5 因端。今設使有所在樹木傷濟，有所在傷少，也有所在攏無，ai3揀佗一所在做較好？實在著揀有樹木e5 所在較好。 

衛生佮厝

衛生有幾若款，從中來講起厝也不止大要緊e5 所在。厝是人企起e5 所在，若無抵好就人tiam3 hit個厝，身體常常boe7平安。
中國人e5厝較濟窗仔佮門真細，koh日時日光照 boe7著，暝時門戶koh關密，就連一點仔空氣也boe7得 thang流通。Hit個空氣e5 中間有幾若項ti7--teh，就是有sng-sou3,chi2-sou3佮than3氣，3項e5中間sng-sou3佮chi2-sou3是第一濟。這2種是無形式、無味素e5 氣。地面逐項e5 動物抑是植物，若無倚靠這e5 氣就無活命。所以人著常常補吸新鮮e5 空氣入到肺e5 所在，就人會振起精神。
Hit個than3氣是有毒，若有好e5 空氣，than3氣就較少，sng-sou3就較濟。人所喘出--e5 有hit 個than3氣比空氣中間e5 than3氣較濟，所以人若ti7 密密e5 所在無久hit個than3氣就滿滿人就boe7活。     
M7-na7人著用hit個空氣，就hit個燈抑是燭會著猶原是hit個空氣hou7伊toh8。An2-ni若是一間厝e5 內面一pha燈就是親像加3、4個人。4、5支蠟燭是親像加一個人teh鬥食hit個sng-sou3。
若是厝內烏暗，空氣boe7 流行就寒熱症抑是肺病種種e5 病e5 蟲就真gau5 發生。譬如若提肺病e5蟲囥ti7日光e5 所在hit個蟲就 liam5-piN死。
人若是ai3較有衛生就著 tui3厝內修整，第先著創窗仔較大e5,hou7空氣流通，佮日光會照入來。扑算台灣人e5 花窗佮拖窗是不止好，總是寒天人ai3關因為是驚寒。今 beh怎樣創hou7伊boe7寒？著tui3內面創一塊枋tui3窗仔圍chhu-chhu起來，hou7寒氣tui3 窗仔起才boe7寒，總是空氣會流通。因為人所喘出e5空氣是較輕，所以倚天羅板e5下腳著創一塊花窗抑是thoah窗hou7 歹e5 空氣會出去。
厝內塗腳佮厝邊e5 溝仔若常常tam5就會生bang2,抑是逐項e5 毒蟲會害人真濟。所以若是ai3 塗腳boe7溼著舖磚抑是抹洋灰，若是beh koh 起新--e5著tah8地板離塗2、3 尺，hou7 溼氣boe7起來就人 e5身軀會勇。

Sin O-lian5 e5 Ma2-ka-lek8 

Lin2若去美洲e5 合眾國，tui3 O-lian5省經過看 in sui2 e5 O-lian5城，就穩當有人會chhoa7 lin2落去到城內e5古市。Ti7-hia iau2有銀行、店佮旅館，也ti7 四角頭有石像會報你看。這個像是一個婦人人坐ti7 低低e5 交椅，用手攬一個囡仔 the倚伊e5身軀。Ti7下底beh記淡薄這人e5 生成佮來歷。
這個婦人人無thang好看，腳穿kau7-kau7粗勇e5 鞋，素素e5 衣裳，moa細條e5 肩頭巾，頭殼有戴一頂若風帽 e5款，形体矮矮肥肥，面四方厚重，總是看伊e5 目珠真溫柔e5 款式。       
今論這個像有真奇異e5事。Che是美國創來敬念婦人人e5 頭一個。連歐洲紀念婦人人e5 石碑，to真少，卻有一半個是名聲e5 女王抑是穿sui2衫e5 公主。總是ti7 新O-lian5 這個像攏m7是an2-ni。
伊e5 名叫做Ma2-ka-lek8。細漢e5 時伊e5 父母就死，有hou7兩個散hiong仁愛e5 少年人飼。到大漢出嫁生一個囡仔。總是無偌久伊e5 丈夫死，子也續去，孤單偆伊家己。伊雖然散hiong m7-ku2真勇健gau5做工。
Tui3天光到e-昏透日ti7 洗衫仔店熨衫。逐日做工e5 時 tui3窗仔看見隔壁孤兒院e5 孤兒teh做工thit-thou5。不幸城內起瘟疫，人死真濟，致到孤兒一發濟。孤兒院無法得thang收容照顧。當hit時O-lian5城e5 百姓實在有欠這號好心e5 朋友來幫贊。你穩當m7敢扑算tiam3 ti7洗衫仔店做工散hiong e5婦人人會幫贊in，總是Ma2-ka-lek8果然會。伊liam5-piN去chhe7 hiah-e5管孤兒院e5 姊妹ka7 in 講，伊beh替 in做工，koh將伊e5 工錢淡薄beh幫贊in。伊出力做工，tui3伊e5 工錢粒積淡薄，將chiah-e5去買兩隻牛母佮一張車。Tui3 hit-tiap8伊逐早起載牛乳去賣，續tui3旅館抑是好額人e5 厝討麵包帶倒來hou7孤兒院枵e5 囡仔食。幾若擺ti7極難過 e5時，就是孤兒所有--e5 kan-ta是chiah-e5 na7-tiaN7。孤兒院逐禮拜得著 Ma2-ka-lek8所寄e5 錢。過無幾年後有修理cham2然較大間，較成物。
Ma2-ka-lek8是真gau5做生理。也真勤儉，雖然獻hiah濟錢，伊iau2-ku2有偆，有koh買較濟牛趁較濟，用hiah-e5錢koh起一間厝，thang接納細漢e5 孤兒嬰仔。後來Ma2-ka-lek8 就開一kham2餅店，今無lut8 牛乳來賣，就是賣餅，用牛車載餅親像前載牛乳，猶原接續寄錢送孤兒院。
後來抵著國內擾亂，大交戰。Hit時是大艱苦病痛驚惶e5 時陣，Ma2-ka-lek8猶原無停，逐日載伊e5 餅去賣，也ti7 伊所趁--e5,有夠額thang常常hou7孤兒e5 囡仔佮枵餓e5 兵 thang用。雖然an2-ni伊有cham2然偆錢，到交戰煞e5時伊起一間cheng-khi3製餅工所。Tui3 hit-tiap8城--nih8 e5眾人攏 bat伊。通城e5囡仔疼伊，生理人大o-lo2伊，散hiong e5百姓攏來受伊e5 苦勸勉勵。伊常常坐ti7 伊e5 店口，穿pah-eng2衫，肩頭moa一條巾，用有利益好e5 話tui3逐人講，攏無分好額抑是散hiong。
Koh無偌久Ma2-ka-lek8過身去。Beh讀伊e5 遺命e5 時，人知伊雖然有獻hiah濟，伊iau2有積聚真濟錢，beh將所留e5 錢一盡送城內幾若間e5 孤兒院。逐間有得著淡薄，無論是白面人e5 囡仔抑是烏面、猶太人；天主教抑是歸正教，攏無分別，因為Ma2-ka-lek8常常講in攏平平是孤兒。
今Ma2-ka-lek8因為攏m7-bat讀冊寫字，所以ti7伊智識e5 遺命，無記名，是記一個十字架做號。       
Sin O-lian5城e5 百姓知Ma2-ka-lek8死了，大家講：「咱m7-thang boe7 記得，伊是無老母e5人e5老母，無朋友--e5 e5朋友。伊e5 智慧是比有學問所會教人e5較贏。」所以企石像抵抵親像伊平素坐ti7店口，抑是sak伊e5 車e5 款式。今今仔日iau2-ku2 ti7--teh thang紀念Sin O-lian5平時 Ma2-ka-lek8 e5大仁愛佮大氣力。

日食

身軀有筋、骨、肉，逐日著養飼。有項合ti7血，有項合 ti7骨，有項合ti7肉，也有項合ti7 筋。身軀是上帝所創--e5,日食也是上帝所賞賜--e5,合ti7 身軀e5 路用。聖冊講：「伊逐項ai3 咱人享受。」有人講若kan-ta食菜身軀會較lam2,總是無的確，因為眾人所欠無相同，若看聖冊就知上帝第先用菜蔬果物，養飼人，後來才賜肉。俗語講「食魚、食肉，也著菜kah」。           
若講逐頓著定著食甚物是無thang一定，因為各國土地所發生e5 物無相像，因為天氣不同。有國用麥，有國用米，有國用別物。像一國也無相像，有企街市佮toa3草地e5增差，富貴貧賤--e5無相同。不論食甚物若有thang做人身体中e5 利益攏是好。
照醫生家teh說明講所食e5 物若換來換去，較有thang利益身軀。米、麥、tai7仔、黍仔m7-thang舂傷白，若常常食白米ai3 起軟腳病。人逐日要緊著食菜蔬，抑是番藷，不止有利益身軀。牛、羊、豬、雞、鴨、鹿等類，攏是倚靠草菜，米chhek做 in e5日食，人食 in e5肉有滋養料真濟thang養飼身軀，全tai3 e5 百体不止合宜。
有精牲e5肉較oh消化，親像豬肉，m7-na7 oh消化，也 ti7 肉內有微蟲。所以著kun5到真thiam2,因為豬肉蟲真oh死，若無死，人食了就會致病。魚是真好e5 物配，無較輸肉。有款e5魚較濟油，有款魚肉較白，食了有e5 thang養飼腦筋佮身体中e5 筋。若用魚骨khong3湯也是養飼筋。
Ti7寒地e5 所在所出e5 精牲佮魚有真濟油，人企起ti7-hia著欠缺油較濟，因為油會hou7身軀燒lo7,若無食油boe7-thang抵擋hit 款e5 大寒。Che是上帝e5大賞賜，hou7世間人佮精牲 thang享受所合宜e5 物。Koh會創真濟款hou7人照所kah意e5 輪流來食，免得用到厭sian7。所以iau2-boe7食物e5 第先應該著感謝上帝e5大恩典，gau5賞賜世間到an2-ni。

家內e5物件

I、舊約佮新約。這兩本是第一好e5 物件，所以逐位e5 家內應該著有。無錢著賣別物去買，也著逐日用。家內所有e5 無一項會比聖冊較gau5贊人，無論所抵著，生死、禍福，攏有得力--e5會thang贊助真koe2 e5 事。也thang分別序大、序細e5 本分，或是關係厝邊佮出外人，攏總在ti7這兩本e5 內面所記載 e5 指示。所以這兩部e5 聖冊是家中第一要緊e5 物件。
II、家內e5物件iau2有濟濟項算是好路用，內中時鐘是一項，起頭發明時鐘是學問e5 師父。較早無這號物件，今差不多逐國攏有，有e5 做到真值錢--e5。時鐘e5 師父那久那gau5做，有e5真奇怪一年才choan7一擺na7-tiaN7，有e5一禮拜久，有e5著逐日choan7 一擺。
時鐘e5 準chin5,可比家中老練e5 序大人照時照候命令序細做事誌，免得誤事拖soa。今街面四界攏有時鐘店，勸企家e5人tek意著買來用，才會定著一日間所beh做e5 事誌，是甚物時刻，免得錯誤。已經有濟濟人teh用，m7-ku2 iau2-boe7有齊用。有時鐘總是boe7曉照顧，定定開不時choan7 thit-tho5,致到無偌久就歹去boe7 tui3。若細膩用就會行到久久boe7歹。
Koh一項e5 物件gau5贊人就是鐵裁縫。第一好--e5 就是tui3美國出。較早罕得看hit號e5 物，今四界thang 看伊teh做衫、繡花、做帽、做鞋；皮佮布、粗佮幼攏會。總是少人會曉照顧，用無合e5 油抹，有e5 放伊生sian 真快歹。有人真細膩用，gau5照顧，留到4代孫iau2 thang 用真好。好用是好用，快ai3 koh較快，緊ai3 koh koh較緊，趁錢ai3 koh趁，m7知會買人e5 生命--oh！身軀敢無較大ti7衣裳--mah？照法度做，較 boe7過頭，到尾會做較濟工，利益人較濟。這路尾時代e5人有想出真濟項奇巧e5家私，hou7逐號e5 工較緊快，較發達，若beh講講boe7盡。               

O-lian5 e5 Iok-an
  
Ti7 1442年法國e5 王死留一個子iau2少歲。英國e5 王Hian5-li2 ai3佔法國，百姓m7願降伊。Hian5-li2王就起兵佮法國交戰，佔法國e5 北爿入O-lian5城。Hit時屬ti7 hit城內有一個查某囡仔名Iok-an，去見法國e5 太子，ka7 伊講伊有夢見得著默示講，伊著去做兵e5元帥chhoa7 兵koh去交戰。
法國e5 太子，Cha-li2,已經餒志失望無力ka7伊講，去ah！總是無采工。Iok-an攏無失志直直求天頂e5 主著贊伊去。伊有chhe7一隻白馬做一支旗。騎馬，揚伊e5 旗真出力勸法國e5 兵te3 伊去。
英國e5 兵看伊e5 身軀瘦細，iau2細漢，koh看伊e5 好膽真奇怪，m7知伊e5 力tui3佗位來，續攏無開銃來扑伊。法國e5 兵看伊e5 膽，koh看伊旗--nih8 e5字「為上帝佮法國」，逐個壯 in e5 心志te3 伊去；真正 ti7幾若位有贏。英國兵續放O-lian5城脫離 in e5手。後來法國有設立 in e5太子，Cha-li2,做in e5王；總是設立無偌久英兵有koh來侵佔掠Iok-an，縛伊e5 身軀ti7 柴--nih8 用火燒死。

鯨魚 

Ti7海內第一大尾就是鯨魚。Ti7濟濟國e5 海thang看著，澳大利亞、非洲、南北e5 美洲，逐位e5 無相像款。第一大--e5是ChhiN-lan5海 e5,也是第一值錢。伊e5 長是倚8丈，hit款e5 無嘴齒，總是嘴內有濟濟骨做親像嘴齒e5 路用。Hiah-e5骨後壁較長，有e5長倚丈二，有e5丈半，頭前較短淡薄，差不多一丈，抑是丈二長，逐支倚一磅。一尾e5 頭殼有3百外支。Hiah-e5骨倚一噸e5重，也是真值錢e5物。Ti7 in e5 皮下底有真濟油hou7 in ti7 冷水--nih8較燒lo7;koh hou7 in e5 身軀雖然重會浮ti7水面。上大尾e5 油有一百噸。這款e5 魚真濟人愛去掠，為著伊e5 油佮骨真值錢，若會thang掠著幾若尾就趁大錢。
Koh一號e5 鯨魚，若坐船tui3 日本到澳大利亞就thang看著。伊e5頭殼真長差不多有伊 e5身軀e5 一半，也是平平無親像ChhiN-lan5海--e5,hit 款有phong3頭，嘴下ham有嘴齒25支。Hiah-e5 嘴齒真大支，koh真利，也真重，一支倚30磅e5重，價錢真好賣，總是無親像象牙hiah 值錢。頭殼也真重倚35噸。Ti7頭殼內有袋仔toe2真貴氣e5 油清--清--清，也真貴。Tui3這的袋仔會得著倚 2百桶e5 油；因為頭殼e5 油hiah 濟，頭殼就會浮ti7水面來喘氣。身軀也有真濟油比頭殼較濟，也真值錢。             

掠鯨魚   

掠鯨魚是大危險，也是phoe 命e5頭路。鯨魚著常常chheng3起來喘氣，海水續噴chheng3真懸。掠這號e5 魚有坐大隻船去，船頂有濟濟船仔佮家私thang tui3 船頂tui7落海。若看著鯨魚，水手坐細隻船仔ko3真緊，因為鯨魚泅真非常緊，koh一擺看著伊起來離前e5 所在真遠。
船若會倚鯨魚，行船--e5就liam5-piN用鏢大力chhak8伊e5 身軀。若chhak8著鯨魚就真緊chhang3落海；船內e5人若無持防抑是索無夠額長，kiam2-chhai2連船攏總hou7伊tioh沈--落去。鯨魚做伊chhang3入水底倚20分久就koh 浮--起來，就koh一擺用鏢來 ka7伊chhak8,koh chhang3落水底，那 chhak8那大受氣，用尾iat8海水到起大湧e5 款。Hit時船著離較遠。做an2-ni幾若擺，到路尾擺浮--起來無噴水就噴血，致到海水紅ki3-ki3,koh用伊e5 尾iat8來iat8去才死，死了身軀浮ti7海面。
水手就拖到大隻船，ti7-hia有器具便便thang sin5伊e5 油。In若掠一尾就有幾若日e5 工。Ti7海面有切伊e5肉一塊一塊用器具tah，吊起來船頂koh tui3伊e5 嘴內切hiah-e5 骨出來。
掠鯨魚e5 危險是tui3無張持，若忽然chheng3起來會peng2 船，人攏會沈落海。
上oh--e5是ti7 澳大利亞洲佮日本國e5 海所出--e5;hit款是非常惡。較常幾若尾泅相chhoa7,若斬著一尾真濟尾來圍伊，ai3救伊，用嘴齒來khoe3 in e5 船，咬到碎碎，船內e5 人攏無步thang抵敵來救命。M7-na7細隻船in敢來咬，連大隻船也是展猛勇e5 法度來爭，泅真遠，後來越轉身非常緊，用in e5 頭殼來cheng船，做an2-ni 濟濟擺到船破。掠這號e5 惡魚真正是phoe命e5 頭路，m7-ku2掠著一尾會值銀幾若萬，所以人甘願phoe命。      

猴

照講究e5人來排，猴有3款，就是下e7-pi3、ba7-bun5、猴。有e5 真大隻，有人e5 懸，性情真惡，oh得飼到乖。非洲e5 是上惡，連人佮禽獸也驚in。若看猴e5 款式來講究就知in會曉相疼e5 法度，會曉疼in e5 子，人若好款待猴，伊也會疼hit個人佮伊e5 猴伴。若設使猴伴中有抵著破病抑是hou7狗咬著傷，in就來ka7伊抹著傷e5 位，抱子親像老母抱伊e5 子兒。有時一半隻受迫關--teh，就做一陣來，看有甚物方法thang ka7伊thau2放出來。In 中間若有死失，有大憂悶，也會顯明安慰e5 款式。軟弱做無法得e5 事誌，in真gau5相幫贊，有体貼e5心肝。
猴e5 才調是大，若抵著oh得想出e5 事，in就用法度hou7 人真奇，也gau5用家私來開門，關門in攏會。
猴teh thit-tho5 e5 時真好看，有時人停腳愛看in；in若知人teh看，就koh較gau5 sng2 hou7 人笑。真gau5學人e5 所做，好、歹攏愛te3人e5 樣。猴gau5 顧家己e5 身軀，若抵著鴛鴦成陣teh飛ai3 teng3,in真gau5閃避。若做歹，致到人beh ka7伊掠，in知真gau5 bih，有時peh上樹用石頭抑是果子核來 tim3 beh掠 in e5人。
也gau5發性地，若受氣真惡，用嘴咬，用腳jiau3,攏m7願煞in e5怨恨。總是in有時怨恨e5 因端無人想會出，人飼伊、疼伊，伊iau2-ku2用怨恨來報答。Koh好記持，若有人用in所愛食e5 物hou7 in，停到久久若koh見著面就會記得，歡喜伸手koh ka7伊討物。
穆罕默德

穆罕默德就是回回教e5 開祖。倚A.D. 600年出世ti7 阿拉伯國e5 麥加城。乳母有養飼到5歲，後來就倒去父母厝。無偌久父母死去，伊e5 公照顧伊，然後交代伊e5叔。叔極散，姑不chiong著去佮人 toa3趁食。有時ti7山--nih8顧羊，續toa3冊去講究。到長成e5 時hou7 一個真好額e5 守寡婦人人倩伊做管家。看伊真gau5辦事，就招伊做丈夫。一時變做好額人thang照伊所ai3去講究學問。Ti7 40歲e5 時陣有一擺去山--nih8,倒來講，天使加百列出現ka7伊講，至懸獨一真e5 上帝揀召伊做至懸上帝e5 先知，著去趕拜佛e5 人，攏出麥加城。Hit時伊e5 婦人人佮一個查某子攏企ti7麥加e5城內。因為好膽干證有真e5 上帝，m7信佛。麥加e5 人有趕伊佮伊e5 某子，以及te3伊e5 學生攏出城。Tui3 an2-ni去toa3 ti7 Bi2-te7-na2城。過無偌久婦人人死ti7-hia。
伊e5 某死了後就變款娶濟濟e5 婦人人，假冒講：「上帝有允准。」佮猶太人結黨，到尾無人信伊。後來變做土匪頭四界搶劫人e5 物。有入麥城thai5死服侍偶像e5人，留猶太人佮拜上帝e5 無剿著。久久破病就倒去Bi2-te7-na2城，到63歲才死。伊e5 學生就用一kha銀箱收伊e5 身屍，到今iau2-teh 哮teh拜，真kau7禮數。人到 hia著祈禱濟濟擺也唸boe7 曉意思e5 話，koh著講至懸上帝穆罕默德就是伊e5 先知。Ti7墓e5 所在有300支燈火暝日點teh攏無熄。In講：「婦人人m7免去到hia，因為in 無靈魂。」

釋迦佛

咱中國人e5宗教有濟濟款，m7若有儒家佮道教，也有佛教，有時叫做釋教。這個釋教e5 原因是tui3印度國傳--e5。
Ti7 B.C.差不多500年近ti7 Hi-ma2-liap8山有一個仁君屬ti7 Sek-kia族。伊單生一位太子，就不止疼惜伊，照顧伊，hou7 伊免得抵著世情甚物e5 無kah-bak8,致到煩惱e5 事。太子得著老父真seng7慣，果然照老父所意愛--e5,日日歡喜暢樂，koh有娶不止相愛e5 太子娘。總是心也無夠額平安，又koh偶gu7然ti7散步e5 中間看見一個真老貌e5 人，也koh看見一個身軀破相--e5,心肝加添ut卒。甚至koh見著一個teh臭爛e5 身屍。Tui3 an2-ni na2一發掛慮世間e5 無定著，有病有死e5 掛礙，na2看破世情。
到29歲擋boe7-tiau5,伊就離開老父e5 家，佮伊抵仔所生e5 細子，去佮一個乞食換一su 破破e5 衣裳。續去倚出名 e5 先生來講究印度e5 宗教。後來就去toa3樹林內，直直苦楚家己e5 身軀，向望tui3 an2-ni心肝會平安。An2-ni 6年久，到尾每日只有食一粒米，hiah-nih8克己。總是也chhe7 無活路thang hou7心得平安。
伊忽然就決斷m7 無koh苦楚身軀，因為知是無采工。今beh怎樣？敢無路thang 得著光明？敢著koh倒去王宮照舊來趁世間--mah？An2-ni teh躊躇。
有一早起坐ti7無花果樹腳teh想。坐到隔早起就明白了然。伊講這世間e5 艱苦m7是tui3身軀，是tui3心肝，是受私慾纏絆。人人趁私慾，愛好額，愛長歲壽，無知足，致到心boe7平安。若除去hit號不知足e5 心就有平安。Tui3 hit時伊就peh起來ka7同伴講伊有成佛，意思是有得著光明。
釋迦e5人格真懸，無偌久有真濟學生來te3 伊。Ti7好天時就chhoa7 in 四界說教。若落雨天就佮in相佮研究經冊。有濟濟人入庵院來看破世間。若iau2-ku2 toa3 ti7 人家e5 人，有出5條戒hou7 in 守：（1）M7-thang殺生（不論甚物活物攏m7-thang thai5;tui3 an2-ni才有食菜e5 人）。（2）M7-thang偷提。（3）M7-thang行淫。（4）M7-thang白賊。（5）M7-thang 食酒（koh m7-thang製造抑是賣酒驚了害別人）。伊講若an2-ni就向望會thang成佛，若入庵院專心守是較妥當。Koh勸人著gau5吞忍無囥怨恨，心肝知足。Che m7是beh hou7上帝歡喜，是beh救家己na7-tiaN7。
釋迦有傳伊e5 道理到老才死。後來hit個道理有生湠傳到別國連到中國，那傳那各樣，致到真差謬。
這個人真正可取，照伊所做會得夠--e5真gau5利益人，也有感化濟濟人e5 心。總是伊e5 道理是無夠額。伊m7-bat 上帝。印度本然所有e5 宗教有叫人著敬拜神明佮獻祭。伊攏無，伊扑算人會救家己，會清氣家己e5 心。後代趁伊e5 教e5 人無神thang 拜，所以拜釋迦本身。Ti7咱chia e5 廟有chhai7 3仙大佛，其中一仙是指伊。又koh加添真濟佛親像觀音等等。Che m7是釋迦所傳--e5,是後代e5 學生來補--e5。Hit句「佛」仔是「hut8」就是印度話，teh指「光明」。和尚唸「阿彌陀佛」也是印度話。
咱信主e5 人果然會得著光明。M7是tui3家己e5 心來照，是主teh照咱。咱也著疼人，著相赦免，著看破世間，著有知足e5心，是因為甚物因端？M7是ai3救家己，是因為上主第先疼咱，因為伊有thau2放咱。咱得著恩佮光明比釋迦較濟，敢m7著用平安佮歡喜好所行來照真e5 光ti7拜佛e5 人e5 中間--mah？

製造紙

人有用濟濟物做紙。Ti7中國較常是用chiN2-chiN2 e5竹；ti7西國若beh做較好e5 紙就有用布，是人所放sak e5舊衣裳，hit號。今beh略仔議論將布做紙e5方法。
做紙有用麻佮棉e5 破布。絲、綢、呢無合，所以chiah-e5物佮pin2針、鈕排hit號，著揀出來除去。Koh從中合用--e5 thang做粗紙，幼--e5 thang做幼紙。
破布分別了就提ti7 割布桌割hou7 伊一塊一塊橫直各四寸。割布刀是坦企插ti7桌面。人用雙手割裂布ti7刀嘴。破布割了就提去lok ti7 大kng2,大略親像風鼓一樣，鼓塵埃攏出去。較常破布是bak著油佮別物污穢，所以續有落鹼水來sah8,hou7 la5-sam5起來。
破布sah8了就有提入洗thoa7車hou7清氣e5水chhiang5入來詳細洗thoa7。
Tui3 hit--nih8著提落拆裂布e5 磨車。Ti7內面有濟濟齒大略親像鉸刀一樣。In有拆裂破布到碎碎幼幼，參水是做溶糊糊e5 物hou7 做紙漿。
因為破布有雜項e5 色緻，tu2-a2 做紙漿是無甚物白，所以人有將hit個紙漿au落ti7 漂粉來漂hou7伊白。
做紙漿夠額白就有用清氣水過tiu5 hou7 漂粉 tui3內面攏起來。
創到an2-ni紙漿是攏便便thang做紙，所以人有提過去ti7做紙車。Ti7 chia thang包含分別方法 e5 4站。（1）PiaN3紙漿ti7 紙漿缸。（2）Hou7 紙漿tui3缸腳流出ti7大片tang5-lo5紗，ti7 hia攤薄薄佮hou7水tui3細空仔洩出來。（3）續有進前舖ti7大領chiN-tiau5,已經是變做生紙，但是真粗澀亦無甚物堅定。（4）後來hit個生紙有入ti7幾若對e5車kng2 中央，有e5 geng2伊做平面佮kim-siN，亦有e5 是相通烘伊做礁，就到路尾紙攏明白有soan出來不止長，出在人裁割做路用。             

東方e5故事
溺愛m7是疼痛
在早支那分做列國e5時，楚國龔王kap晉國厲公 ti7鄢陵e5所在交戰；楚兵大敗，龔王一目著傷。伊領兵 e5 總司令官名叫子反，心內不止煩惱。M7-ku2伊一個癖真m7好，就是愛食酒；若食酒就睏歸暝歸日；因為出軍，所以禁酒。伊有一個奴僕，名陽穀，不止gau5款待伊，真gau5疼伊e5主人，看見子反煩惱到an2-ni，想伊平素愛食酒，就捧一大甌，當眾人e5面前騙伊講是茶。子反一下鼻就知叫是酒；就想，這是陽穀疼我，所以創酒騙講是茶，來hou7我食。伊就ka7伊lim落--去， koh叫捧茶來。陽穀猶原將酒hou7伊；無想一甌過一甌食了煞大醉，倒ti7帳棚內，睏到不知天地。楚龔王想隔日beh koh kap晉國交戰；就差人去請子反來參詳； 啥知子反若死一般樣。就想家己著傷，專靠子反一人；今伊an2-ni，beh thai3會koh交戰tit？姑不chiong透暝抽兵倒去。就將子反交託一個真gau5射箭，名叫養由基，來保護伊，驚了hou7晉國掠去，就真凌辱。到隔日e5日beh晝子反酒醉精神，才知chiah-e5 代誌，就講：「陽穀害我，陽穀害我；我thai3有面thang koh見我e5王？」就家己自盡來死。
照an2-ni看子反 e5奴僕陽穀，捧酒hou7 子反食e5時，並無半點beh 害子反 e5意思；不過因為子反，平素愛食酒，所以將酒hou7伊食，ai3得伊歡喜，算是出ti7疼痛e5心；無料子反竟然因為an2-ni來誤大事，續了生命。現時e5朋友常常勸人食薰lim酒，kiam2 m7是猶原出ti7好意？M7-ku2後來因為hit個人續 tiau5 薰boe7 解 tit，致到傾家蕩產；抑是因為酒醉；來鬧出代誌，kiam2 m7是好意變成歹意lah？所以真心疼朋友e5,攏著出ti7仁愛，m7 thang出ti7溺愛，若是溺愛，就無算是真疼痛。箴言有講，「疼子兒e5,就是害子兒，」也是這個意思。
狗惡連累酒酸
宋國有一間酒店，酒也真好，價錢也公道，接接人客也真殷勤，招牌也掛到懸懸。總--是攏無人買，甚至酒也排到續酸去。店主人想了真奇怪，就問伊e5朋友講：「che是甚mih緣故？」伊e5朋友講：「驚lin2 e5門口hit隻狗太惡。」店主人講，狗惡an2-chaiN2 樣會hou7酒無生理？ 伊e5朋友講：「狗惡人就m7敢去lin2-hia。」後來店主 tui3 外面差一個囡仔提錢koaN7酒瓶，beh來搭酒；hit隻狗果然走入，beh 去咬伊。hit個囡仔驚一下，走到尾仔直--去；才知酒會無人搭，是為著 an2-ni  e5緣故。
今耶穌e5道理，boe7講tit m7是好e5道理，也boe7講tit是無公道，也boe7 講tit無用好禮接接人，也m7是無有好e5招牌；m7-ku2 iau2有人m7敢倚--來。這個緣故雖然會使講tit是無受聖神e5感動，總--是hit中間，也boe7免tit有淡薄是親像hit號惡狗阻擋。所以凡事著家己做好所行e5模樣，ti7教示著端莊無邪，言語端正無thang嫌，hou7對敵家己見誚，無te3 thang講咱e5歹。 (提多 2：7， 8)
Gau5除迷信
2000年前中國有一個人，複姓西門，單名叫豹，做鄴城e5縣官。當伊去接任e5時，看見hia e5人煙真稀微，百項事攏荒廢；伊就查考hit個原因。查了就知hia有一種歹風俗，就是一個尪姨 teh 作怪。 因為在hit所在有一條河，逐年企秋e5時河水就漲起--來，致到淹著hia  e5人 e5田園厝宅損失真濟。Hit個老尪姨生出謠言講河神 teh 受氣，著用物來祭獻；也著將一個boe7出嫁查某囡仔妝sui2-sui2,將廬竹縛做船hou7伊坐，才ka7伊放hou7水流去； 流無偌遠就沈落去，號做送hou7河神做某。逐年攏著an2-ni。Koh hia有三個老大，也kap hit個尪姨鬥空；若看見有一個較好額 e5人，in就講伊 e5查某子會用tit做河神 e5某。Hiah-e5 好額人顧著伊 e5子，就將錢銀來買呣in，in就轉舌關講，河神m7 tihN8這個，是愛hit個。所以致到好額人攏搬去別所在；chhun hiah-e5 散hiong人。又koh逐年有水災，所以百姓真艱苦。 西門豹已經知是an2-ni，想若beh用嘴講是無路用，因為眾百姓迷信真深，boe7免tit會用無情理 e5話來辯論。就吩咐三老大講，若beh送查某囡仔hou7河神做某 e5時，我也beh來去拜伊；逐個講，好。
到hit個時，hit三個老大果然來請西門豹去看。行到河邊 e5 時，看講千人挨挨khoeh-khoeh teh等候。Koh tiap仔久才看見hit個老尪姨來，有四個徒弟跟隨伊；家己掠做伊是替神辦事，不止驕傲 e5 款。Koh看hit個 beh hou7河神做某 e5 查某囡仔，生做也平常。西門豹就召hit個老尪姨來ka7伊講：「我看這個查某囡仔無甚mih sui2,聽候我揀一個較標緻 e5 才ka7伊送去，請你將我 e5 話去ka7河神講。」就無容允伊加講話，叫兩個軍人ka7伊掠起來thiam7落河--nih8;伊本身也裝做真信 e5 款，整頓衣冠用虔誠來企ti7河邊，等候伊倒返來回復。
到有tiap仔久，無看見hit 個老尪姨倒轉來，就對眾人講：「這個老人做代誌真慢，到今iau2-be7倒轉--來。」就叫兩個少年e5尪姨來，ka7伊講：「Lin2師母較老--lah，做代誌真慢，你去問伊看河神講an3怎樣？」著liam5-piN邊倒來回覆我。就叫軍人koh ka7 in拖落去。 
隔cham2然久，猶原無動無靜；就召hit三個老大來講：「到底是婦人人攏boe7辦事，去了續無beh倒返來。Lin2三人較老練，逐項代誌較會曉tit;請你將我 e5 意思去ka7河神講；著趕緊來回覆。」也無容允in分訴，叫軍人攏拖ka7 in去，thiam7 ti7河--nih8。眾百姓看了大驚，西門豹猶原假做真虔誠來等候；m7-ku2 也是無半人會倒返來回覆。就koh召hiah-e5  地保籤首來，ka7 in講：「我看婦人人kap老人攏是無路用，逐個有去無回頭；lin2中間甚mih人做代誌較me2-liah8,著去催逼in。」Hiah-e5  人大驚，逐個磕頭求講，阮攏m7敢--lah西門豹就講：「請koh 等候tiap仔久。」眾人心肝phok8- phok8 chheng2,腳手ngiauh8-ngiauh8 chhoah。Koh過有hiah久，西門豹koh問眾人講：「Lin2扑算怎樣？」大家講：「阮前攏hou7 hit個尪姨騙去；今m7敢--lah!」西門豹才講：「後來若有人koh講河神beh娶某，我就beh用伊去做媒人。」Tui3 an2-ni才kah眾人倒去。
後來西門豹看hit個地勢 e5 高低，來開hit條河；雖然tu2著企秋，也攏無水災，百姓攏koh搬倒轉來，無偌久就真興旺。有人嫌講：「西門豹用an2-ni  e5 法度是傷硬，無有仁愛。」殊不知幾 e5 人害真濟 e5 百姓，經過幾若十年久，官府攏無法度thang治；就是hou7這幾個死，in  e5 罪也iau2補boe7過，何況koh會除去後來 e5 禍患。
今現時有寡風水先生，kap卜卦，看命看日 e5 人，講in  e5 所斷是真著，無差無錯；lin2請慢才信伊，叫in家己先去看in  e5 風水，算in家己 e5 命運；若果然有應驗，後來才去信伊也be7遲。
鯽魚釣大 tai7
古早支那七國 e5 時，齊國威王坐位第8年，楚國有起真濟兵beh來攻扑齊國，威王就尋淳于髡去趙國請救兵，也送趙國 e5 銀 100 金kap 40隻馬。淳于髡 m7好嫌王 e5 禮物siuN薄，就大笑，帽纓也落--落來。王就問講：「你嫌禮物較輕mah?」淳于髡講：「臣m7敢嫌。」王講：「你笑啥事？」淳于髡就應伊講：「我今仔日tui3東爿hia來，看見一人排一 e5 豬腳 kap 一鐘酒，燒香teh許講，求神著保庇，hou7我 e5 懸田低田攏好收成，我 e5 五穀滿滿是， 大畚流，細畚漲，有thang食也有thang糶。我看伊所用 e5 物真少，伊所求 e5 向望又真大，所以才chiah愛笑。」
威王知伊 e5 意思，就加添黃金萬兩，白玉20塊，馬400匹，車也kang2百張。淳于髡才入趙國，果然借著精兵10萬，戰車1000張。楚國 e5 兵聽了，透暝趕緊走倒去。
論到現時拜偶像 e5 人是kap hit個作田人相像，家己買兩圓仔金、香、燭，抑是備辦淡薄無油無鹽 e5 祭物，擔到廟內去孝，想beh求錢財，求福氣，抑是求生子。好佳哉是hit個偶像有目珠boe7會看，有耳孔boe7會聽，有鼻孔也m7知滋味。若beh小可有靈聖，抑是有淡薄智識，看見人用這款粗俗 e5 香燭，無影 e5 金銀，kap hiah-e5  食boe7入嘴 e5 祭物，來求一概 e5 大福氣，較加ma7將hit個人ka7伊趕出門外，續責備hit個人講，你看我是塗chhiok8柴刻 e5 ，boe7會分別真假芳臭，才用這號來騙我--mah?所以聖經有講：「人敬拜上帝，的確著用誠實來敬拜伊。」
 
著求家己
古早夏朝 e5 時有一個王名伯啟，kap 有扈 ti7 甘澤  e5 所在相thai5,伯啟thai5輸。伊 e5 眾人臣請伊koh整頓兵馬kap伊交戰。伯啟講：「M7免koh戰戰-- lah；我 e5 地也boe7較少伊，百姓也比伊較濟，反轉是我thai5 輸，che的確是我 e5 德行m7好，教示也m7好。」Tui3 an2-ni 伯啟就坐無求好位，食也是無chhe7好味，樂器也無beh修理，子兒也無ka7伊妝飾，koh尊敬序大，疼痛序細，揀選gau5人，來料理國事。今才過一年na7-tiaN7，hit個有扈續家己來降伊。
今這tiap8  e5 人teh傳道，每每講人 e5 心太硬，無hiah-nih8快感化。我看這句話也無的確攏an2-ni。今ai3代先請問傳道-- e5 ，道學有偌深，品行有偌好。若是家己 e5  道學也小可，品行也無thang o-lo2,一下講起道理，chhin3-chhai2 拖東拖西，不tap不七，lam7-sam2講long2 teh，就ka7伊過去；若做代誌，出在in  e5  意思，怪癖刻薄，無存良心，我若這款 e5 傳道理，我 kiam2 thang講是人 e5 心肝太硬--mah？俗語講：「將心比心。」Koh講，家己四兩ng2著除起來。若beh家己無歡喜講究聖經，無beh照聖經來行，反轉去勸人著查考聖經，趁聖經 e5 話來行，an2-ni kiam2 m7是自相矛盾--mah?
看人teh講話
在早孔子出外行遊，馬無 te3著路，續去食著做田人 e5 稻仔，Hit個農夫受氣，將 hit 隻馬拖去用索仔縛 teh，孔子叫子貢去討，子貢用謙遜禮貌 e5 面色，kap伊講真濟好話，也ka7坐m7著。Hit個農夫m7還伊，孔子講：「我照人 e5 法度好好ka7伊講，伊卻m7聽；che是親像用牲禮teh款待野獸，彈樂器hou7鳥聽，算是我  e5  m7著，m7是 伊 e5  m7著，就教馬夫去；」 hit個馬夫一下看見做田人就講：「你所做 e5 田，tui3東海到西海，我 e5 馬出來，beh tah8落去chhe7食，怎樣會免tit食著你 e5 稻仔leh？」Hit個農夫聽了大歡喜，就將馬thau2起來，伊牽倒去。
今論到咱 e5 人teh交接往來，也著惟時制宜，見機而作；若執伊一個癖，掠死板來做，的確是無利益，譬論冬天beh到，就著備辦棉裘，夏天著備辦熱衫，嘴礁著備辦茶湯，枵著備辦飯；che是定著  e5  理氣，傳道e5猶原著 an2- ni，譬論若kap土蠢m7 bat聖道  e5 人講，著用較快bat較淺現  e5  道理，才聽了會明白；若tu2著較斯文 e5 讀冊人，著用較深較奧妙 e5 道理，in聽了才會入耳，設使若kap博學斯文 e5 人，用hit號下等粗魯 e5 話kap伊講，tu2著庸夫俗子反轉弄起文墨，an2-ni就hiah-e5  斯文人聽了反轉會看輕，hiah-e5  粗腳赤手 e5 ，又哪親像鴨仔teh聽雷，自然聽了就boe7落耳，亦beh thai3有功效leh？可見傳道 e5 人，著會文，亦著會武，有時照咱平常，有時著用文雅。所以當時保羅teh傳道，伊是看到甚mih地方，對甚mih號人，應該著講甚mih話，攏無執死訣，親像聖經有講，M7 thang用珍珠hiat hou7豬狗，斟酌來想這個意思，thang知珍珠有珍珠 e5 路用，豬狗有豬狗 e5 所愛；beh thai3會共一款來議論tit leh？
守株待兔
莊子有講：「宋國有一個作田人，看見一隻chhiN驚走 e5 兔仔，chong5來撞著樹株續死去，Hit個作田人就giau5疑 hit欉樹株，是會煞兔，就放sak伊耕作 e5 事，專工來toa3樹株下等候，向望看有兔會走--來，thang hou7咱拾著。」
今論到天腳下 e5 物，逐項咱都有份，不過著用價錢來去買，若kan-ta看teh欣羨是無路用，因為現時 e5 人若看見官家子弟，抑是業戶子孫，得著in序大人 e5 業產，歸日食飽閒閒，亦無做甚mih頭路，kan-ta四界thit-tho5歡喜快樂，就講：「Hit- e5 是有帶食樂來出世，」抑是講，天財家己來，不而過是叫人m7 thang tui3重錢銀過頭，M7 ku2 hit 號貧憚m7 ai3 趁 e5 人常常用che來講，致到誤來誤去，陷害m7是小可。An2-ni kiam2 無 kap這個守株待兔 e5 人像款 e5 憨--mah？Thai3 m7想人活ti7世間，雖然天無餓人，也著咱本身伸手去提來囥hit嘴----nih8,何況上帝生咱有腳有手，是beh hou7咱運動做代誌，m7-tan7-na7幫贊家己，也ai3 hou7別人得著利益，俗語有講：「天地圓lin-lin，chhoan3餓是單身。」Koh人算是萬項物第一靈巧--e5 ，thai3 thang家己蹧踢？就是精牲禽獸ma7著四界去討食，莫叫人是第一活潑--e5 ；kiam2有講，生咱 e5 身軀，是beh做衫仔架，腹肚是beh做飯斗na7-tiaN7？雖然祖上有留淡薄產業，夠額hou7咱一世人thang食、穿、用，也m7 thang歸日無所事事，宋朝陸象山有一首歌，就是做來教示這款 e5 人；歌--nih8講：
「聽、聽、聽，
Hou7我著磨天注定，
若貧憚會枵寒，
M7-thang枵寒才怨命，
天--nih8神明有teh聽。」

火星會燒原野
支那列國 e5 時代，楚國 e5 邊界卑梁 e5 地方有一個查某囡仔，kap吳國邊界 e5 查某囡仔相kap採桑，吳國 e5 查某囡仔因為滾笑，誤傷著卑梁 e5 查某囡仔，卑梁 e5 人就chhoa7 hit個著傷 e5 查某囡仔去責備吳國 e5 人，吳國 e5 人因為講話無謙遜，續hou7 卑梁  e5 人ka7伊thai5去，吳國 e5 人後來去卑梁報仇，將hit個人全家ka7 ithai5死了了，卑梁 e5 地方官聽了真受氣講，吳國 e5 人好大膽，食我真到，就領兵去攻擊伊，無論老--e5 chiN2-- e5 一盡剿滅。
當hit時吳王夷昧聽見這個代誌，也大受氣，就發兵去攻扑楚國 e5 城池，tui3 an2-ni吳，楚兩國就定定相thai5。吳國就派公子光領兵去征楚國，ti7 雞父 e5 地方大相thai5;楚兵thai5輸，連元帥將官，有 e5 死、有 e5 掠hou7去，吳兵續去攻扑楚國 e5 京城，佳哉楚王走離，其餘土地攏hou7 in佔去，後來楚國人臣入秦國去借兵來克服楚國 e5 地，楚王因為經過這擺 e5 thai5輸，就用心來辦國 e5 正事，疼痛伊 e5 百姓，敬重伊 e5 人臣；到幾十年後，吳國也hou7楚國滅去。
俗語講：「小可m7補，大空就艱苦。」一粒一粒 e5 火星若無hoa，會遍山野，一滴一滴 e5 水泉若無煞，會變成江河，無論是小可 e5 代誌，著設法hou7 歸逐，m7 thang出在伊運動，到一下發作 e5 時，續boe7收拾tit。親像歐洲這兩年 e5 大交戰，kiam2 m7是對奧國皇太子 e5 起因--mah？，會友 e5 做事，koh 著真細膩，m7-thang掠做小可來無謹慎，驚了會大大阻擋教會 e5 進步。
 
有禮數--e5得著賞
在早列國 e5 時，趙襄子kap智伯不睦，無若久續惹去交戰，襄子擋boe7 tiau5,兵敗走入晉陽城，hou7 智伯圍困，真久，後來虧tit伊 e5 參謀張孟談好膽去見韓、魏兩人、說in來叛智伯kap襄子連合，反轉攻扑智伯，到智伯滅去了。Teh賞賜功臣 e5 時，卻是高赫得著上等賞，孟談想m7出，就講：「Ti7 晉陽城 e5 事，高赫也無大功勞，an3怎樣伊賞上等？」襄子應伊講：「我ti7 晉陽 e5 時，國家真危險，我 e5 位攏boe7保tit，眾人臣 e5 中間，就逐個攏有驕傲侮慢我 e5 意思，只有高赫猶原真謙卑，無失君臣 e5 禮數；所以才賞伊上等。」
Hit時孔子聽見這號話，就講：「An2-ni真好；」襄子賞一個人，就天腳下做人臣 e5 ，攏m7敢失禮--lah！
今世間人大概攏是an2-ni；若hit個人有財有勢thang hou7靠，人就百般來奉承，真gau5扶thaN2；亦若hit個人較失勢，抑是錢已經了，人就反轉講伊 e5 是非，另外一款面目teh款待伊，這款 e5 人上第一濟。耶穌有講：「人ti7上帝 e5 面前，逐項代誌攏著謙卑，才會得著上帝 e5 賞賜；若驕傲自誇，雖然有功勞，也無的確會得著上帝 e5 賞賜。」所以法吏賽人 e5 祈禱，boe7會受著歡喜接納；若是thiu-hiong3  e5 人teh祈禱反轉得著上帝aN3落來聽伊。
 
隨機應變
古早有一個猛人，叫做卞莊，看見有兩隻虎公家食一隻牛，卞莊就beh去扑hit兩隻虎；有跟toe3伊 e5 人講：「且慢chiah；虎算是猛獸，牛是好食 e5 物。現在兩隻虎，相kap食這隻牛，牛既然是好 e5 食物，兩隻虎的確會相爭食；若相爭食，就會相咬；亦相咬了大隻 e5 會著傷，細隻 e5 會死，你聽候tiap仔久，thai5這隻著傷 e5 虎，kiam2無一舉兩得--mah？An2-ni你就m7免扑虎 e5 勞苦，koh得著thai5死兩隻虎 e5 好名聲。」卞莊就聽候無tiap仔久，果然兩隻虎相爭食續相咬，細隻 e5 咬到beh死beh死，大隻 e5 也著重傷，卞莊才倚去將兩隻攏tuh8--死；扛倒來 e5 時，人m7知，真o-lo2伊，講伊一個人扑死兩隻虎，hit個名聲就真透。
今無論toh落一等 e5 人teh做代誌，m7 thang一味靠勇猛，使性地，硬硬beh做；攏著隨機應變，看時勢才thang振動，就較m7免費傷濟 e5 氣力，koh成功也大。
真gau5取寶
楚國有一個人，姓卞名和，ti7山--nih8得著一塊粗玉，就提去獻楚國厲王，ka7伊講：「內面有寶玉。」厲王叫琢玉師父來看；hit 個師父講：「是一塊石頭，thai3有甚mih奇巧？」厲王講卞和是欺騙伊，就將倒腳ka7斬起來，後來厲王死去，武王續接來坐位，卞和koh將hit塊粗玉提去獻hou7武王，武王猶原召玉工來看，也講是石頭，武王也講伊是欺君，將正腳也ka7斬起來，過無偌久，武王也死，就換文王teh坐位，這個卞和才將hit塊玉提去ti7山腳，ti7 hia直直哭，足足有三暝三日，甚至目屎流了，續流血出來，文王就叫人去問伊：「是甚mih緣故？國內 e5 人受斬腳 e5刑罰是真濟，你啥事哭到這款 e5 慘 chhoeh？」卞和才講：「我m7是因為teh哭我 e5 腳斬起來，是因為明明是寶玉，來掠做是石頭，現現是老實話，ka7掠做講白賊；所以哭了才會chiah-nih痛心--lah。」王聽見che話，就派琢玉 e5 師父，來磨hit塊石頭，果然內面顯出寶玉，續將hit塊寶玉名叫和--氏 e5 璧，到秦始皇 e5 時將hit塊璧刻做皇帝印；後來流傳做國寶。
今耶穌 e5 道理， kiam2 m7是無te3 thang取 e5 寶--mah？耶穌有講：「天國是親像囥ti7園--nih8 e5 寶貝，人看見，就將伊所有 e5 去賣，來買hit塊園，可惜人m7 na7 m7 bat是寶，反轉用濟濟項來誹謗。」教會初設 e5 時，tu2著真濟 e5窘逐，受真濟 e5 凌辱；m7 na7親像卞和hou7人斬腳na7-tiaN7，甚至u7  e5 放sak生命來干證道理，佳哉傳道 e5 人攏無餒志，頭前 e5 跋落去，後面 e5  koh贊起來，所以這tiap教會有thang chiah-nih興旺，設使人若會親像楚文王 e5 款，斟酌來揣磨，真假liam5-piN就明白。
善有善報
在早宋國有一家口不止gau5做好事，逐項照仁愛公義來行，經過三代人攏無改換，後來in厝--nih8有一隻烏牛忽然生一隻白 e5 牛仔子，就去問孔子；孔子講：「Che是好 e5 兆頭，thang用來祭獻上帝。」過有一年久，in老父目珠也無做疼，忽然間青瞑去。Hit隻烏牛又koh生一隻白牛仔子。In老父教in子去問孔子；in子應伊講：「舊年去問伊，講了也無影，koh反轉你 e5 目珠也無看見，mih使koh去問伊？」In老父就講：「聖人 e5 話雖然暫時be7應驗，後來的確有影響；代誌iaub2oe了，你thang去問伊。」伊子就koh去孔子；孔子猶原講是好兆頭，教 in去獻祭hou7上帝。In子倒來ka7 in老父講，猶原照孔子 e5 話去行；koh過一年，連in子 e5 目珠也續青瞑。
後來楚國領兵來攻扑宋國，將城池圍困真久，糧草食到攏盡，百姓將in  e5 子換別人 e5 子thai5去食；因為家己 siN--e5 ，thai5 boe7落手。無柴料就用死人 e5 骨頭來hiaN5；會相thai5 e5 ，攏著去kap對敵接陣；人死一半較加，看he慘 a8 m7 慘？該哉in父仔子因為攏青瞑，無召去做兵，才無tu2著這號艱苦，到後來楚兵退去，in父仔子 e5 目珠也續好好--起來--lah。
Koh一項，陽虎 ti7魯國做擾亂 e5 時，魯國 e5 人君明明將城門關起來；若掠著楊虎  e5 ，beh重重賞in，若放hou7走去，就beh重重辦in  e5 罪，陽虎 hou7人圍困ti7內面，boe7 tit出去，就想用劍割喉來自盡，有一個顧城門 e5  ka7伊講，天腳下 e5 路真濟，mih使著 an2-ni來行短路；我放你出去，陽虎就kiah8 劍提槍，扑出圍外來，走到城門腳，顧城門 e5 就ka7伊開，陽虎 beh出城 e5 時，反轉用槍對顧城門-e5   e5 手肚tuh8一孔，Hit e5 城門顧 e5 心內暗靜怨恨講：「這個人也真無義，我拚命來放伊出去，伊反轉ka7我tuh8伊下，這號人tu2著這號 e5 災厄，算是應該。」
後來魯國 e5 人君聽見陽虎已經走出城我，就大受氣，問看 tui3甚mih城門逃走，就將顧城門 e5 攏總掠來；若看有著傷 e5 ，就講是有kap楊虎抵敵擋boe7 tiau5,an2-ni 著重重賞in；無著傷 e5 ，就疑in m7肯出力，抑是偷放伊走，攏ka7伊重重刑罰。
今聖經有講，凡事攏kap信主 e5 人有利益，An2-ni thang知人ti7這世間，攏著真心遵趁道理來做代誌，無論tu2著甚mih患難艱苦，抑是受著甚mih試練，boe7會講tit m7是家己有利益 e5 所在，可惜有一款淺見 e5 人，若tu2著較無稱意 e5 事，抑是遇著小可 e5 試練，就怨天恨地，詈這個，罵hit個，講天無目珠，人無公道，善心倒teh餓，惡心戴紗帽，卻m7知所 tu2 著 e5 患難 kap 所受 e5 試練，正是伊本身大大有利益 e5 所在。
奇怪 e5 代誌
3000年前，周武王起兵伐紂王，到得勝倒來 e5 時，有召兩個受掠 e5 兵仔來，武王問in講：「Lin2國--nih8有出甚mih奇怪 e5 事無？」一個兵仔講：「阮國內奇怪 e5 代誌，就是清天白日看見天頂 e5星，亦落紅雨親像落血 e5 款。」Iau2一個兵仔講：「這個代誌雖然是奇怪，算是小可；阮國--nih8第一大奇怪 e5 代誌，就是子兒m7聽老父 e5 話，小弟m7聽兄哥 e5 話，人臣m7聽君王 e5 話，這號才thang算是大奇怪 e5 代誌。」武王聽見這號話，就ngiauh起來，ka7 hit e5 兵仔行一個大禮，Che武王m7是尊敬hit個掠來 e5 兵仔，是尊敬伊所講 e5 話。
今咱chia  e5 婦人人，明明是天生自然一雙會行會走 e5 好腳，卻顛倒費真濟心神，受真濟艱苦痛疼，來縛到細細細，歹行歹踏，若親像帶疾 e5 款，koh一項明明是第一毒，真苦真貴 e5 鴉片薰，卻ka7伊看做糖甜蜜甜 e5 物，早早暗暗，七chong5八chong5,也是beh挖來食，傾家蕩產，某子放lang3 teh,也無要緊，亦koh明明是一身hit 號塗chhiok8、抑是柴刻，紙糊 e5 物，有目珠boe7看，有耳孔boe7聽，有嘴boe7講話，無靈無聖 e5 偶像，卻無論是尊貴、下賤，散hiong、好額，查甫、查某，老人囡仔，憨-- e5 識-- e5 ，逐等號 e5  人攏teh了錢了工去敬拜伊，Che kiam2 m7是咱chia也三項第一大奇怪 e5 代誌--mah？ 
 
顧前無顧後
莊周ti7 雕陵  e5 所在teh行遊，看見 tui3南方有一隻鵲鳥飛來，翼長有七尺，目珠 e5 大beh到一寸；飛來 e5 時， tui3莊周 e5 頭殼ka7磕一下，才飛去歇ti7面頭前 e5 栗子樹--nih8,莊周就講：「Che是甚mih鳥，翼雖然長，thai3 boe7 連捷，目珠hiah大，卻無明朗？」就bi倚去，想beh用彈子ka7彈，忽然看見一隻am-pou5-che5,歇ti7樹頂蔭影 e5 所在，大細聲啼到不止好聽，親像真得訣e3款； 卻m7知後面有一隻草猴beh來掠伊；Hit隻草猴顧so5倚beh去掠am-pou5-che5; 卻m7知後面hit隻鵲鳥看見，也跳倚來beh啄伊，hit隻鵲鳥beh啄hit尾草猴 e5 時，也m7知莊周彈子beh ka7伊彈，莊周看這號款式，就食一驚才吐氣講：「世間逐項都是an2-ni，攏是顧ti7目珠前 e5 利益，無顧後面 e5 陷害；我若kan-ta顧beh彈 hit隻鳥，m7知後面有虎抑是獅beh來咬我也無？」就將彈子kap弓收起來，趕緊走倒去。
今論到世間人，大概攏是an2-ni;有 e5 靠伊強猛來欺負軟chiaN2，有 e5 序大欺負序細，抑是好額欺負散hiong，尊貴凌辱卑賤；只有顧目珠前 e5快活，攏無顧後來 e5 禍患，thai3 m7想無論hou7咱an2怎樣 e5 有勢力，an2怎樣 e5 富貴，也iau2有一個koh較強，koh較大，第一富貴 e5 ，企ti7咱ka-chiah後teh監督咱？俗語講：「惡馬惡人騎；」koh講：「人beh害人天m7肯，天beh害人ti7目前。」人若想到 tui3天--nih8有上帝teh監察，就家己 e5 罪，都無te3 thang閃避，beh thai3有閒thang去欺負人leh？
 
靠勢hou7勢誤
莊子 e5 冊有講，吳王有一日帶真濟軍人，上去一座猴山，看見山頂真濟猴，不止歡喜。Hiah-e5  猴看見歸群 e5 人來，就四散lam7-sam2走，bih  tui3樹林內入去，獨獨iau2有一隻猴，自自在在，攏無驚惶，ti7吳王 e5 面前，親像beh展伊 e5 本事，hit時吳王就發一枝箭，相精精 tui3 hit隻猴，ka7伊射去，猴看見吳王choh8來 e5 箭不止緊，伊也無chhiN-choh8,無驚惶，好le2好le2 tui3 hit枝箭接起來，吳王看見an2-ni，就吩咐軍人大家趕緊來ka7伊choh8,liam5-piN將hit隻猴ka7射死。
論到世間酒、色、財、氣，以及會hou7人犯罪 e5 代誌，攏是鬼王 e5 毒箭，若明白道理 e5 人，應該著量早閃hou7遠遠，設使家己靠伊聰明，tiau5-i3 ai3 kap鬼王做sng2滾笑，伊若箭來，我就伸手來去接伊，Che kiam2 m7是明明家己beh去討死--mah？An2-ni頭毛teh試火，的確是無thang留teh。
我也有兩三個朋友，ti7十年前 e5 時，伊看別人teh食鴉片薰，就ai3倚去bak；我就常常teh教in m7變hit ho7,In大家所應是親像不止有把持 e5 款，講in扑phun5濟年lah，的確m7免驚會tiau5,無想這幾年來，逐個攏tiau5真大，大家卻也知著改，m7 ku2改攏boe7 tit 起來，雖然boe7到傾家蕩產，總是後來m7知beh怎樣為止；扑算kaN2無甚mih望--lah。
亦有人平素真老實，攏m7 bat poah8-kiau2;無想三幾年前，chia有出一款生理，叫做定期株式買賣；代先人買小可，tauh8-tauh8有趁淡薄，俗語講：「Poah8-kiau2蚶殼起，做賊偷搣米mi。」逐個那 poah8那大；過兩年外，忽然tu2著大風颱，株價直直落，較小本 e5 ，了到寸草不留；有一個較小本 e5 ，幾十萬銀teh做生理，也因為an2-ni扑拆boe7直，做伊走去外國，連累hiah-e5   tui3 銀行ka7伊保家 e5 真濟人；其餘了五七萬銀 e5 ，也有十外個，代先teh買賣，逐個也知che m7是生理，是親像teh poah8-kiau2;m7-ku2逐個靠in gau5想，gau5扑算，那真有把持；卻m7知天做事，hou7人攏boe7扑算tit。俗語講：「人gau5,m7-ku2天beh做對頭；」也講：「錢四腳，人兩腳。」照看m7但四腳，幾na7十枝都有，koh有翼會飛，m7是hou7人jip會著。
Koh一項，上海有一個大生理人，ti7 hit所在也是真有名聲 e5 人；伊有一個子，也真出力栽培，hou7伊讀冊，koh hou7伊去東京留學，倒去上海 e5 時，都20外歲lah，也想愛去本國逐省遊歷；就帶銀 tui3 福建落來，Koh無偌久就入廣東去，hit時就有人chhoa7伊去chhit-tho5間四界行，伊家己也想che算是m7好 e5 所在，m7 thang來較好，Koh一下想，我家己若有節制，beh thai3有要緊。無想tui3 an2-ni續浸chu3落去。Toa3 hia開月外日久，m7 na7錢了na7-tiaN7，續歸身軀生到全是瘡，若thai2-ko  e5 一樣。Hit時才知thang反悔，趕緊坐船beh倒去，ti7船--nih8 e5 時，無甚mih代誌；家己想今仔日變到an2-ni，thai3有面thang倒去見人？就peh上船坡頂，跳 tui3 海--nih8落去死。所以見若會陷害人 e5 事，總著代先閃離伊較好。俗語講：「莫得生疼較好bat藥是真有影。」
親目看iau2-be7是真實
在早孔子ti7陳、蔡，兩國 e5 中間，tu2著擾亂 e5 事，糧食攏絕斷；三日無食著半粒五穀，hit時孔子倒ti7眠床--nih8,顏回ti7外面得著淡薄米，就趕緊去煮，到beh熟 e5 時，孔子看見顏回伸手落去khaN仔內，提飯起來食。Koh過有hiah久，才送飯來hou7孔子，孔子假做無看見，刁故意講：「我夢見一個人用伊食了 e5 物hou7我食。」顏回應伊講：「M7是，tu2仔因為有一塊煙thun5 ka落ti7 khaN仔內，若想將an2-ni囥teh，是無清氣，若參hit jiah e5 飯hiat kak8,又真扑損，所以我才拈起來食。」孔子聽了才吐氣講：「所會信tit e5 是目珠，若是目珠iaub2oe夠額thang信；所會靠tit e5 是心，m7-ku2心猶原無夠額thang靠。Lin2眾學生要緊著會記得這層代誌，bat人真正m7是容易。」
今俗語講：「百聞不如一見；」也講：「目珠看見才有實在，耳空聽了boe7準繩tit。」若照頂面 e5 故事看起來，m7-tan7-na7耳空聽見是無影，就是親目看見，也iau2 be7會掠做是實在，所以人ti7這世間來往交接，攏著 ai3大家相寬容，大家相讓，m7 thang因為一點仔小可代誌，就囥一個怨恨ti7心--nih8；抑是因為一半句話m7相中聽，就大家m7好。有時真濟代誌，咱雖然看了真清楚，聽了真明白，m7 ku2驚了hit內中 e5 真情實意，咱iau2-be7十分詳細知；m7達著凡事小可讓人一點仔，kiam2 m7是省真濟 e5 煩惱，也免tit大家teh相爭。俗語有講：「看taN7秤花。」kiam2-chhai2是因為an2-ni。
掩耳盜鈴
戰國 e5 時有智伯用兵器攻滅姓范-- e5 ，hit時有一個人去偷提姓范 e5   e5 鈴，（就是親像giang-a2  e5 款，總是較大枝）hit個賊gia5起來揹ti7肩頭頂就大步走，hit鈴內 e5  舌磕著鈴就gin-giang哮；賊一下聽見，就想驚了別人的確也聽會著，就趕緊 tui3 家己 e5 耳孔掩teh，家己就較無聽見，也想別人是聽boe7著，Che kiam2 m7是憨到boe7曉tit thang講--mah？
今若論到世間也真濟這款 e5 人，逐項虧心事都敢做；亦若ti7眾人 e5 面前，就用濟濟方法來遮蓋，掠做人攏m7知，Che kiam2 m7是親像掩耳盜鈴   e5 見識--mah？俗語有講：「雞卵密密都有縫；」也講：「Ai3 tit人m7知，除非咱無做。」所以真正君子 e5 人，雖然家己一人坐ti7厝內，也是m7敢存一點 e5 歹念頭；不過是緊慢，的確有人知 e5 時日，何況ti7懸懸有一個上帝teh鑑察；咱心內teh想，嘴boe7講，腳boe7行，伊就已經知。An2-ni做人kiam2 m7 著時時刻刻來小心--mah？
面長一丈
漢武帝有一日kap hiah-e5  人臣teh論起相冊 e5 話講：「人鼻下人中若長有一寸，就有一百年 e5 歲壽。」Hit時東方朔ti7邊仔，聽了就大笑，hah8-hah8哮，有跟隨皇帝 e5 人出奏講：「東方朔笑到an2-ni，是無敬人君 e5 禮數。」東方朔聽了就將家己 e5 帽褪起來，（失禮謝罪 e5 時著褪帽仔）講：「臣m7敢笑陛下，是teh笑彭祖 e5 面真長，武帝就問伊講：「你thai3會知彭祖 e5 面長leh？」東方朔應講：「彭祖食800歲，若照陛下講an2-ni，就伊 e5 人中有八寸長；koh參嘴下斗，額仔、鼻，做一下算，伊 e5 面敢m7是丈外長 --mah？」武帝聽了，也續大笑。
現時 e5 人較濟iau是講相命 e5 事是有影，卻若是人 e5 歡喜、快樂、憂愁、鬱悶，以及聰明愚憨，智識、ham-ban7,che對面來相，有淡薄看會出，若論到四肢五官，會分別人 e5 好歹，抑是講甚mih,男kiuN牙、女ou-nng7,才是富貴，che kiam2 無tu2好親像頂面所講hit款 e5 好笑？俗語講：「相te3心轉；」可見人若有好 e5 心，自然會發出一款好 e5 相；若有歹 e5 心，就會發出hit款歹 e5 相，所以人ai3 beh有好 e5 相，代先心內著存有一點好 e5 心，人講：「歹面相，歹面相；」若是無仁慈 e5 人常常有顯出這款 e5 面貌；m7-ku2也有講：「賊心和尚面；」an2-ni thang知相師 e5 話攏是白賊了了。
同心協力
南北朝 e5 時，北方吐谷渾  e5 王，名叫A-chha5,有20個子，到伊破病傷重，知kio3伊會死，hit-tiap就吩咐伊hiah e5 子各人kiah8一枝箭來，大家就kiah8來hou7伊，A-chha5就kiah8一枝hou7伊 e5 子，名慕利延，叫伊at看bai7-teh;hit枝箭一下at就斷，就koh教伊將十九枝箭lak8做一會at看leh;雖然真用力，也是at boe7斷，A-chha5才吩咐伊hiah-e5  子講：「Lin2 chiah-e5  要緊要緊著會記得孤單一枝，是快快折，若lak8做一e7,就 oh tit  at。Lin2著同心協力，才會保tit國家，講了就過身去。
今世間事無論做甚mih，攏著會同心協力才做會成，人講家和萬事成，實在kai3有影。試看家內若teh興旺 e5 時，內面雖然真濟人，也攏規規矩矩，大畏大，細畏細，相chhun5相敬，大家和好，認職做in  e5 工。也若家內不睦，逐日吵鬧，雖然hit時iau2好看，koh m7免偌久，的確會敗；che是定著 e5 理氣，親像中國雖講是共和，m7-ku2人 e5 心攏無共和，所以經過這5年久，國內猶原iaub2oe平靜。
亦就是咱 e5 教會，更koh較著 an2-ni，因為人ti7這世間，boe7免tit著盡做人 e5 本分；teh服事上帝，設法教會，也著同心協力，教會才會興旺，各人盡in  e5 心，趁耶穌基督所講 e5 話。Lin2  e5 內面應該著有鹽，也大家著相和好，an2-ni來行。 
著行hou7人te3
在早齊桓公愛穿紫色 e5 衣服，in國內 e5 人臣百姓也攏真歡喜穿紫色 e5 衫仔褲，當hit時紫色 e5 布類，比別物色-- e5   e5 價錢加貴有5倍，桓公心內不止憂愁，就對伊 e5 宰相管仲講：「我愛穿紫色-- e5  m7 ku2紫色- e5 真貴，現在通國 e5 百姓，逐個都歡喜穿紫色，我beh 用甚mih法度來禁止in leh?」管仲講：「君thai3 m7家己代先莫tit穿紫色 e5 ，試看mai7 teh?」也若對身邊跟te3  e5 人，就ka7 in講：「我不止m7愛鼻著這號紫色  e5 味，是真m7好；設使太監若穿紫色 e5 衫來，著 ka7講你退去幾hoah8,我不止m7愛鼻著紫色 e5 氣味。桓公hit時應伊講：「好我beh照你 e5 話來試看mai7。」果然當hit日ti7伊 e5 宮內，就無有穿紫色 e5 衣服 e5 ；第2日，就城內也無人beh穿；第3日，就國內 e5 人，攏無beh穿紫色 e5 衣服--lah。
冊--nih8有講：「In  e5 身軀若做tit正，iau2-be7出命令人就te3伊來行；in本身若做不正，雖然有命令，人也m7 an2-ni行。現時iau2有寡hit號人，獨獨勸人著疼人親像家己，亦家己又無an2-ni做；勸人著反悔認罪，家己又無an2-ni行；勸人m7 than貪財講白賊，m7 ku2家己真貪財，愛講白賊，an2-ni若咱家己無先行出來，所勸人 e5 話，kiam2 有人beh聽咱--mah？所以咱教會 e5 朋友teh行踏，cham2然著真細膩，才boe7阻礙著道理 e5 進步。
緊事寬辦
支那唐朝 e5 時，有一個大臣姓裴名度，因為封公爵ti7晉 e5 所在，所以人講裴晉公，有一日忽然人來報伊講：「你 e5 印扑m7見lah。」邊仔 e5 人聽見an2-ni，大家大驚，面攏失色，（古早做官 e5 人印扑m7見，官了boe7煞tit，有時會有罪），獨獨晉公攏無甚mih掛意，猶原叫人備辦筵席來請人客，歡歡喜喜，攏無煩惱，眾人m7知伊 e5 意思，不止奇怪，到半暝 e5 時，忽然有人來ka7伊講：「印koh ti7-teh lah。」晉公也無歡喜 e5 款，後來有人問伊講：「An3怎樣你thai3 an2-ni？」晉公才講：「Che印不過是衙役偷提去用一下；寬寬si7自然家己koh提來he7-teh；若是生狂chhe7,迫siuN緊，驚了偷提印 e5 人無法度thang提倒轉來，的確將印hiat落水--nih8,抑是火--nih8燒；（因為偷提印 e5 人是死罪）；an2-ni就無法度thang chhe7了。」
頂面這節 e5 故事，m7是教人凡事放無要無緊，是講無論tu2著甚mih緊急 e5 代誌，攏著心肝掠定，扑算hou7好，m7-thang腹內ju5-chhiang2-chhiang2,chhiN狂直直迫，就無要緊 e5 代誌，也攏出真大 e5 事來，有時個人 e5 代誌，迫到自盡；也若較團體 e5 事，就迫到變成反叛 e5 大罪，常常bat看人家己歹記持，物收了boe7記tit,lam7-sam2誣賴人，害人去受真濟 e5 艱苦；到後來koh chhe7著，伊也m7認家己m7著，反轉疑是hit個人提來藏teh還伊。俗語講：「緊事寬辦；」可見性地siuN急 e5 人，介gau5撞破代誌。
賑濟人著及時
莊周極散hiong e5  時陣，去見監河候，求beh ka7伊借淡薄米糧，監河候講：「請聽候teh，koh隔無幾日，我beh得著一個較好地方 e5 缺，我才三百個銀借你；an2-ni 好 m7?」莊周聽了m7歡喜，就設一個譬喻講：「我昨日來 e5 時，ti7路--nih8有聽見teh喉叫 e5 聲音，我就四界看，看都無人，原來是si7車路溝--nih8,有一尾鯽仔魚teh喉救，我就問伊講：「你an3怎樣thai3來tiam3 chia？叫我beh甚mih事？hit e5 鯽仔魚講：「我是東海pho2-sin5,你肯用一升水，抑是一斗水，來救我 e5 活命無？我就ka7伊講：「請等候teh，我beh 落南去行遊，才勸吳越兩國 e5 王，將西江 e5 水開hou7透來，thang 迎接你倒去海--nih8,an2-ni 好m7?」Hit隻鯽仔魚受氣講：「我不過一時湊khiau2 tu2著這號 e5 艱難，只有beh求一升抑是一斗 e5 水，一條命就會活；若照你講：不如去街市--nih8 e5 魚脯店，看我就好。」
今論到現時 e5  散hiong人，也真濟攏boe7算tit,hit中間有寡是因為嫖、賭、飲來致到an2-ni,算是自作自受，che m7免講；也有寡是帶疾痂腳、破相、thai2-ko、青瞑，抑是孤苦 e5 老人，因為不幸來致到an2-ni，有寡hou7慈惠院收容去；m7-ku2 iau2真濟，官府照顧thai3會chiau5著？An2-ni 的確著chiah-e5  有錢 e5 人，照in  e5力量，趁hit 個時機來幫贊in，hou7 in積少成多，會當度日，若beh扑加落一粒飯粒，摃死三隻狗，當人面前講：「是我提boe7起；若無，我都甘願做好事；an2-ni kiam2 m7是kap頂面hit個故事相siang7--mah?」聖經馬太25章42-45節講：「因為我枵，lin2 m7 bat hou7我食；我嘴礁，lin2 m7 bat hou7我lim;我出外，lin2 m7 bat hou7我toa3,我褪pak-theh,lin2 m7 bat hou7我穿；我破病 kap ti7監--nih8,lin2 m7 bat看顧我。也Inbeh應講：「主ah，阮甚mih時看見?枵，抑是嘴礁，抑是出外，抑是褪pak-theh，抑是破病，抑是ti7監--nih8,來無服事?ah?伊就beh應一講：「我實在ka7 lin2講：「Lin2既然無行伊ti7 chiah-e5  至微細-- e5  e5 一個，就是無行伊ti7我。」
禍福oh-tit分別
中國 e5 北方，倚近外國 e5 邊界，名叫塞上，Ti7古早 e5 時，hit所在有一個老人，in兜飼一隻馬，無張持續扑m7見，大概是走 tui3 北平胡 e5 人地方去，人就來探伊，續ka7伊安慰，hit個老人講：「這個代誌無的確；福氣也kaN2。」過無幾月日，hit隻失落去 e5 馬，忽然chham一隻胡人 e5 馬相kap倒來，人就攏來看，也續ka7伊恭喜，hit個老人講：「這個代誌無的確是災厄也kaN2。」後來伊 e5 子常常愛騎hit隻馬；有一日m7 tu2好去hou7跋落來，腳骨續siang3斷去，眾人又來探bai7伊，續ka7伊安慰，hit個老人講：「這號代誌無的確，是福氣也kaN2。」Koh隔誠年久，胡人領真濟兵，攻扑入塞上，見若少年人攏著kiah8 ke-si 去kap胡人相 thai5。當hit時塞上 e5 人，十份死九份較加去，只有這個跛腳 e5  in父子得著保全in e5 生命。
照頂面 e5 款ka7伊看，人ti7這世間，得著福氣，也m7免歡喜，tu2著災厄，也免m7煩惱：著ai3知福氣 e5 內面，也有災厄，災厄 e5 中間，猶原有福氣，人若會明白這個道理，就不論ti7甚mih所在，ti7甚mih時，心肝無m7平安快樂。
Tui3小可會知大項
紂王有一日得著一雙象牙箸，伊 e5 人臣箕子看了不止憂悶驚惶，人問伊講：「Che算無甚mih要緊 e5 事，an3怎樣你也驚較an2-ni？」箕子才講：「因為人若有這號牙箸，就m7 koh用粗磁 e5 酒杯，的確著用玉杯來配伊，到有牙箸玉杯，就m7 koh食hit號粗菜便飯lah；的確會beh食hiah e5 山珍海味，若食山珍海味，就m7肯koh穿這號粗布衣裳，著 hit號綾羅紡絲綢緞才beh穿，若到食穿hiah好，就m7肯koh企這號成m7厝，的確著企高樓大厝；an2-ni那去那奢華，m7知beh 到toh落為止。」後來紂王果然真奢侈，攏無照顧百姓，致到hou7周武王滅去。
古人言講：「愛穿 e5 愛窯，愛食 e5 嫖。」因為有人也拾俗語起來講：「身--nih8無衣，被人欺，卻也有影；」無論甚mih所在，攏是an2-ni，所以大家那鬥那奢華，其實人teh 企起e5 所在，kap食穿 e5 事，至好是著齊整清氣最要緊；千萬m7 thang欣羨別人 e5 繁華，因為若有這款 e5 好物，的確著chhe7別項好物來配伊；若無，都thin7 boe7過，親像我明看見一人，為著剪髮，也te3人做一軀半禮服，卻也有帽仔，m7-ku2 iau2欠一雙好 e5 皮鞋；到正月 e5 初一，大家teh妝，總是伊iau2欠一項就是boe7用tit,較艱苦也著買來添，所以有勤儉好德 e5 人，的確著 tui3 小可 e5 事來認真。
Chhe7 boe7 死 e5方法
在早有一個人，家己講，伊bat boe7死 e5 方法，燕王聽見，隨時差人去問伊看著用甚mih法度，可惜hit個使者ti7路--nih8耽擱，iau2-be7到te3,hit個講有boe7死 e5 方法 e5 人已經死去，續boe7 thang得著，燕王不止受氣hit個奉差 e5 人，講伊ti7路--nih8延延，致到boe7 thang得著hit號boe7 死 e5 方法；就beh thai5 hit個hou7伊差 e5 人，後來有一個人臣苦勸燕王講：「死失是人所驚惶，生命是人所tui3重，今hit個人家己都已經死去了，an3怎樣有方法thang hou7王boe7死--leh？」
當時也有一個人，名叫齊子，也beh學這號boe7死 e5 方法；聽見hit 個人死，就不止憂悶煩惱，符子聽見就恥笑伊講：「你beh學boe7死 e5 方法，亦hit個beh教你 e5 先生已經都死去lah，你iau2-ku2 teh替伊憂悶，m7知你是beh學伊甚mih--leh？」
今現時 e5 人所teh服事一概 e5 偶像，也講是古早 e5 忠臣孝子；親像張巡做闍天大帝，張儀做玉皇大帝，李耳做太上老君，劉長生做真武大帝，陳子春做文昌帝君，趙公明做財神菩薩，林默仔姊做天上聖母，關羽做協天大帝，張道陵做天師，釋迦牟尼做佛祖；親像chiah-e5  講boe7 tit了，m7免講he是塗chhiok8柴刻 e5 ，無靈無聖，就是設使果然in hiah-e5  人攏iau2 ti7世間，in也boe7會賞賜人 e5 生死禍福，因為in家己 e5 生死禍福尚且boe7會家己做主tit，beh thai3會管人 e5 生死禍福--leh？何況in已經死去kang2千年久，難道死了後koh較有才能本事--mah？的確無這條理，的確無這條理。
M7知輕重
古早 e5 時，燕國有一個才調 e5 人，名叫樂毅，伊連合秦、楚、韓、趙、魏，五國 e5 兵來攻扑齊國，齊王命令觸子去抵敵in；吩咐觸子講：「你著kap伊交戰，thai5到會贏對敵；若無，我beh滅你 e5 家眷，歸宗族做一下thai5,lin2連祖公 e5 墳墓都beh掘起來。」觸子暗靜想講：「用一國 e5 兵，beh tu3六國thai3擋會tiau5?若求boe7 thai5輸就好，那敢向望贏in？」到兩兵接陣 e5 時，觸子趕緊出命退兵，因為驚了 thai5輸，beh 啥知六國 e5 兵，將an2-ni做一下陷倚來，齊兵大敗；觸子單人獨馬，走到不知去向。Hit時iau2有一個將，名叫達子，將hiah-e5  敗兵koh集做堆；因為軍餉不足，差人去對齊王領銀，齊王受氣講：「這號無路用 e5 兵，iau2 teh向望我發餉hou7 in --mah？」無，無，無，後來達子 e5 兵，kap樂毅交戰，軍兵攏無thang食，心肝就亂，所以齊國 thai5輸；達子續陣亡，六國 e5 兵趁這個勢，佔70外個城池；連齊國 e5 京城也破；國庫 e5 金銀財寶，攏hou7 in搬了了，齊王走去ti7莒城--nih8;後來也hou7人刺死。
見若hit ho7較gau5用人 e5 人，伊就看hit e5 人 e5 才料到tah落，才用伊做hit e5 事，是見機而作，做了才會成功，若是hit號人都做boe7來，beh教伊強做，的確會變出m7好 e5 事來。齊王命令觸子領一國 e5 兵，beh教伊的確著 thai5贏in六國，che kiam2 m7是用一個大為難 e5 事，beh強強教伊做--mah？觸子會逃走，實在是齊王迫伊去 e5 。Koh親像明朝尾崇禎 e5 時，李闖造反，國庫攏空虛，ai3 tui3 京城內 e5 文武官toe5淡薄來做軍餉，thang平定這個擾亂，hiah-e5  官攏講無錢，甚至有 e5  刁故意貼一張字toa3門口講，這間厝beh賣，an2-ni來瞞騙人講in teh無錢，連國丈（皇帝 e5 丈人）抑是an2-ni。皇后kheng5伊 e5 私khia，kap花粉錢，差不多有10萬；交代伊 e5 老父去發hou7城內 e5 軍兵，hit個國丈也ka7 伊盜7萬起來，只有發3萬na7-tiaN7。到後來李闖攻破京城，皇帝自盡，hiah-e5  文武官攏hou7李闖掠起來，就用一款 e5 刑罰，將一個鐵箍 tui3 hiah-e5  官員隨個拖來箍頭殼，才問看in e5 錢藏toa3 tah落；若m7講就用鐵鎚ka7伊纏較落去，逐個當攏boe7 tiau5,攏講出來，hit個國丈也hou7伊掙300幾萬去；koh因為人有較老，boe7受tit hit款 e5 刑罰，隔日也續死去，親像這款無顧大局 e5 人，kap齊王m7肯發餉銀，是像一款 e5 愚憨。
損人利己
有一個某mih8人，in牆仔內有一欉梧桐樹，有枝已經礁去；in厝邊有一個老人來ka7 伊講：「這欉樹發toa3 chia，有犯著厝宅，不止無利益lin2家內 e5 人；thai3 m7剉起來？」Hit個某人也真正聽伊 e5 嘴；將hit欉梧桐樹剉起來，hit個老人就過來，ka7伊討hiah  e5 礁  e5樹枝，講是beh做柴hiaN5，hit e5礁個某人聽了真m7歡喜講：「這個老人因為beh tihN8柴，叫我著剉這欉樹；若親像這款 e5 厝邊，實在hou7人thang驚。」
現時有一種 e5 人，人所做 e5 事，伊就用真濟話來阻擋，講這項m7好，抑是hit項m7好；伊本身卻sut後炮去做，來佔人便宜，che也是kap hit個老人像一樣。
法度在人用
宋國有一個人會合一款 e5藥，抹了手boe7 pit，幾若代人靠有這個藥，teh攏做漂紗 e5 工藝。後來有一個人客來chhe7 inbeh用100兩 e5 銀ka7 in買這個藥方。Hit個宋國 e5 人就kap宗族內大家參詳講：「咱逐世代做這個漂紗 e5 營業，所趁無幾錢，今一時賣這個藥方，有thang得著一百箍，thai3會m7好--leh？」就將藥方賣hou7 hit個人客，人客就去見吳王，講伊有這款 e5 藥方，當hit時吳國kap越國teh相 thai5,吳王就命令這個人客領水軍，ti7冬天 e5 時，kap越國水戰；因為這爿 e5 兵有這號藥，手攏無pit，較會活動，續扑贏越國 e5 人，後來hit個人客封到真懸 e5 官職。
Koh有一項，ti7幾十年前小琉球 e5 港口，因為摃破一隻船，小琉球 e5 人有拾著一大矸 e5 藥；看了白白棉棉，m7知甚mih路用。Hia e5 人攏是teh討海，寒天 e5 時，手--nih8 boe7免 tit 會 pit；就用這號藥來ka7 伊洗看mai7 teh。He2,真好用，洗了也boe7 pit，也boe7疼，亦若有pit e5 手，洗了真快好，到後來洗到chhun無一點仔na7-tiaN7，tu2著一個英國 e5 牧師去，in就koaN7出來問伊，看che是甚mih藥，hit個牧師一下看，都是奎寧粉，就ka7 in講，che是治寒熱仔病第一好 e5 藥。hit時小琉球真濟這號病，大家分一點仔去食，攏得著好。
今咱也常常bat看見，共一間學堂 e5 學生，共讀一款 e5 冊，先生也共一款teh教示in；到出業了，有 e5 去做官，做到真大，出將入相；有 e5 去開行坐店；有 e5 認路趁食，擔蔥賣菜；che iau2是規矩 e5 人，iau2有hit號志氣真大，想beh做聖賢 e5 人，存心beh救世間 e5 事，iau2有一款較無路用 e5 人，食飽逃老，猶原kap人過一世人。Koh有一款，家己甘願做hou7下賤，lim thin5摃扑m7討m7趁，kaN2食kaN2開，愛poah8愛hoa7。第一害就是食鴉片，俗語講：「鴉片是塗，食了就糊塗；」鴉片一下癮，無論甚mih事都敢做。天下間 e5 人，無tang3算款，照親像頂面所講，這幾款 e5 人，雖然所得 e5 學問kap教示攏共一樣，m7-ku2才調抑ham-ban7,尊貴也卑賤，是大大無相同。所以人ti7這世間，應該奮志來行好路；若無就辜負父母養飼 e5 功勞，kap先生teh教示 e5 恩德。親像頂面講hit兩層故事，著將咱 e5 學問來做有路用 e5 事；m7-thang親像in得著hit號好藥，kan-ta掠做洗手 e5 路用。
有名無實
宋國有一個人，ti7路--nih8 teh 行遊，忽然看見路中有一包物，就ka7伊拾起來，提到in兜；thau2開一下看，原來是田園 e5 契券，值得幾若萬銀，就歡喜到boe7顧tit，用一個櫃仔toe2起來，收toa3密chiat8 e5 所在，就ka7伊 e5 厝邊親戚朋友講：「我算是好額人，lin2知--mah？」
論到世間人，phe死盡力teh競爭-- e5 ，無m7是為著名聲財利這兩項，有人得著一個無路無用空虛 e5 名聲，家己就品phong2到無煞；是哪親像hit號拾著契券，家己講是好額人一般樣。
膨風無底
燕王真愛微細 e5 奇巧物，有一個衛國 e5 人對王講：「我會用刺仔 e5 尾溜，刻成母猴 e5 形狀。」燕王大歡喜，就用真濟 e5 俸祿來養飼伊，王講：「我ai3看你所刻 e5 母猴生做怎樣？」衛國 e5 人講：「王若beh看，著代先半年久，m7 thang入去宮內，m7 thang食酒m7 thang食肉也著 ti7落雨了日出 e5 時陣，也 m7 thangtoa3陰影 e5 所在，然後才會看見我刻hit號母猴；若平常時是看boe7著。」王聽見才濟項 e5 為難，就暫且放下teh。
過無偌久，有一個鄭國 e5 打鐵師父對燕王講：「我看見若人teh雕刻甚mih物件，伊所用 e5 材料的確著ai3比所beh刻 e5 加大淡薄，才會用tit。今hit 個刺仔尾溜算是尖尖利利 e5 物，人beh tui3 tah落起手--leh？請看hit個衛國 e5 人，是用甚mih方法來刻，就知伊會曉tit也boe7?」王講：「好；」就對衛國 e5 人講：「我ai3看你所刻 e5 是怎樣？」衛國 e5 人講：「請聽候我倒來去阮厝--nih8提；」就趁這個縫，做伊逃走去了。
現時iau2有濟濟迷信 e5事，若講到神仙鬼怪，逐個諍到企真企現，若投下了湊巧有趁 in e5 意思，就講不止顯赫靈聖；也若下了無應驗，也m7敢講是佛無靈聖，就生出真濟替佛遮蓋 e5 話。俗語講：「佛坐圓，公媽坐扁。」其實查考起來，地面上beh thai3有神仙leh；不過是人捏造-- e5 ，來teh騙人na7-tiaN7；是tu2-tu2親像hit個衛國 e5 人，講伊會toa3刺仔尾溜刻母猴 e5 形一般樣。
著照顧身體
樂正子春beh落in埕--nih8 e5 臨墘仔，踏m7 tu2好，失誤傷著家己 e5 腳骨，到已經醫好幾若日lah，iau2無出去行；面--nih8有真m7歡喜 e5 款，伊 e5 學生就問伊講：「先生因為失誤傷著腳，今已經好chiah久lah，iau2 m7 bat出門，koh真煩惱 e5 款，m7知是甚mih緣故？」樂正子春應伊講：「Lin2 an2-ni問kai3好；若m7 bat就ka7 in講，因為我bat聽見曾子teh講，講伊受孔子 e5 教示，說著父母hou7咱完全 e5 身體，咱也著完全來還伊，m7 thang傷害著身軀，也m7 thang損失形骸，才thang叫做是孝子。君子 e5 人m7敢一目nih久放boe7記tit這句 e5 教示；所以我才真煩惱。」An2-ni可見身體m7是咱私khia e5 ，算是父母 e5 。
今生咱 e5 身體kap養飼咱 e5 ，算是父母；賞賜咱 e5 靈魂 e5 ，就是天父，身體比並靈魂，自然是靈魂較tui3重；父母比並天父，自然是天父較尊貴，聖經講：「人 e5 身體是上帝 e5 殿，人若損害身體，就是損害上帝 e5 殿，hit個罪自然koh較重。」M7-ku2世間人有 e5 愛開，愛hoa7,食鴉片，heng3博局，來損害in e5 身體kap精神，甚至做出歹事，來犯著國法，將身體去受刑罰。M7-tan7-na7凌辱著父母hou7咱 e5 身體，boe7稱做有孝tit，也損害著上帝 e5 殿，hit號罪koh較深，koh較重。照an2-ni看，咱世間人thai2 thang看輕咱 e5 身軀--leh？
 
過失著緊改
孟子 e5 冊講：「Bat有一個人，in厝邊 e5 雞若來in兜，伊就ka7伊掠起來 thai5,若逐日看見，伊也逐日ka7伊掠起來 thai5,無koh放hou7伊走去。」後來有人ka7伊講：「朋友--ah，你逐日掠lin2厝邊 e5 雞，實在是boe7用tit，請你著緊緊改過。」Hit個人應伊講：「掠人 e5 雞，我久久就知是boe7 an2-ni做tit，今已經受你 e5 好教示，甘願 tui3 今改過，後屆一月日才掠一隻就好；等候明年起，才攏莫tit掠。」
現時也有真濟人，已經知食鴉片愛lim酒，以及嫖賭hit號代誌，攏是無照道理，若tu2著有人苦勸in，in就應講：「我寬仔si7都beh改。」也有講，我後月就beh改，有 e5 講，明年我就beh ka7伊除去。Che真正是家己騙家己；既然知是無照道理，就著liam5-piN改變；beh thai3著聽候明年抑是ti7時--leh？孔子講：「有過失就m7-thang貧憚改，就是teh講這款 e5 人。」
胡混罔過
齊宣王愛聽竽 e5  樂器，（親像洞簫），逐擺teh pun5 e5 時陣，著300人做一下來pun5,當時一個南郭 e5 先生來見宣王，請beh入這個pun5竽 e5 職份，宣王不止歡喜，逐月日也賜真濟 e5 俸祿，夠額thang養飼幾若百人。後來宣王死去，湣王接起來坐位；也猶原真愛聽竽 e5 樂器，總是湣王m7愛hiah濟人相 kap pun5,伊愛隨人一個一個pun5 hou7伊聽，hit個南郭先生聽見這號消息，就趁早做伊逃走去了。
照an2-ni看，這個南郭先生，原本是一點仔pun5竽 e5 本事都無，因為看見宣王歡喜聽300人做一齊pun5,掠做這是真好 e5 機會，會thang 假冒kap in在內胡混；家己pun5了好聽抑是m7好聽，扑算宣王也聽boe7出。後來湣王又ai3 beh隨人一個一個來pun5,an2-ni就一點仔見笑都boe7 kham3 tit，boe7免tit著當面漏氣；所以不得不著代先逃走。可惜世間親像這個南郭先生 e5 人是真濟；無論是做官，抑是教學，以及做傳道 e5 ，往往有這等 e5 號人；只有知胡混來塞額，做代誌潦潦草草就ka7伊過去，想thang圖謀hit時 e5 俸祿，的確無想家己 e5 本事怎樣，也無想到代誌 e5 勝敗是怎樣；來致到傷天害理，誤人 e5 大事，攏無想到後來的確有一個日期，將逐人所做 e5 工，也beh一個一個當面kai7 試，來定著in e5 賞罰。到hit時卻無所在thang去逃閃，m7是親像hit個南郭先生，走離就會煞tit。 
M7-thang弄險
莊子有講：「有一個散hiong人kan-ta靠織蓆仔teh度活，有一日伊 e5 子藏水bi7入海底真深，得著一粒珍珠，值有kang2千銀 e5 價錢。In老父一下看見，驚了伊 e5 子貪心koh去chhe7,就提石頭ka7伊啄hou7破；才講：che值kang2千銀 e5 珠，穩當是真深 e5 海底，le-leng5頷頸下 e5 ；你得著這個珠，量必是因為le-leng5 teh 睏；若是精神 e5 時的確是無生命。」
論到世間酒色財氣，無講一擺就會害人，俗語講：「酒不醉人，人自醉，色不迷人，人自迷。」親像食鴉片，無講一半擺就會tiau5;代先食了趣味趣味，有食也an2-ni，無食也an2-ni，那食那久，o2 ho3!無食boe7用tit lah，也若an2-ni知thang勼腳，趕緊來改也好；m7 ku2攏是愈食愈大，那久癮那重，少少會親像hit個老人 e5 決心。
也koh親像poah8-kiau2人，也是an2-ni，有時刁故意鬥人來做kiau2迷，代先poah8小可 e5 時刁持放ho7伊贏；伊就掠做家己真gau5 poah8,心肝那大，想beh贏較濟，hit時in就用法度來咬伊；亦一下輸，直直想beh抨，那抨那gia5楹，心狂燥熱，正經事放sak了了；暝日浸 chu3 teh poah8;舞弄到傾家蕩產，連生命有時續無去。今這個老人 e5 所做，是驚伊 e5 後生，一擺有賺食；後屆koh去做，就變到無便宜才煞尾，所以將hit粒珠tok hou7破，hou7伊 e5 子會死心，boe7 koh去做。
臣也有國
齊國用兵攻扑魯國，ai3 beh得著魯國 e5 gim5鼎，魯國 e5 兵擋boe7 tiau5,就教人鑄一個假 e5 鼎，送去齊國，齊國侯看了giau5疑，驚了m7是真 e5 gim5鼎，就差人送倒轉去魯國，也ka7魯國講：「若是柳下惠講che是真 e5 gim5鼎，阮齊國 e5 人君就beh承受伊。」魯侯就去召柳下惠beh來干證這個鼎，柳下惠講：「君用gim5鼎獻hou7齊國，是為著beh保全君 e5 國，總是臣也有國，就是臣 e5 信實，現在君beh破壞臣 e5 國，來保全君 e5 國，這號代誌beh thai3會用tit?」魯侯無法度，就用真 e5 銀鼎送去hou7齊國。
論到人活ti7世間，無論是做官做使，抑是開行坐店，做買賣趁食，無論是對外國，抑是本地所在 e5 人，來往交接，攏著用信實做交際 e5 鎖匙，若是無信實，是親像大張車無車擔，細張車無車棚；看beh thai3會行會振動--leh？現時有一款 e5 人，只有會曉tit講白賊，無影無跡，生到有枝有葉，講到歸團套，來瞞騙人；無想到扑歹名聲，比hit個失國koh較要緊，甚至有 e5 明知是犯著詐欺，會掠去辦罪，in也是刁故意beh做；真正是thang傷心 e5 事。上帝十條誡有講：「M7 thang lam7-sam2做干證。」孔子也有講：「Beh料理國，著恭敬in e5 代誌，koh著信實。」也講：「做囡仔要緊著細膩，koh信實。」親像這號話，有濟濟款 e5 教示；可見信實是第一寶貝，第一著tui3重--lah。
鷸蚌相持
戰國 e5 時，蘇秦對燕王講，有一日河--nih8一粒蚌（hun2-gio5 e5 款）出來ti7岸頂，將殼thi2開teh hou7曝日，忽然有一隻鷸  （鳥仔 e5名，常常ti7水--nih8 討食） 看見就 tui3 hit個蚌e5  肉ka7伊啄teh；hit粒蚌也將殼合倚來，tui3 鷸e5 嘴ka7 ngoeh8 teh，鷸就講：「今仔日無落雨，明仔再無落雨，就有蚌肉thang食。」蚌也講：「今仔日無出日，明仔再koh無出日，的確有死鷸。」An2-ni兩爿khiu2 teh m7放，真tu2好，有一個討魚人 tui3 hia過，看見這隻鷸kap一粒蚌，纏纏絞絞做一堆，m7肯相讓；伊就做一下ka7伊掠去。俗語講：「鷸蚌相持，魚人得利。」就是這個故典。
Koh iau2一項，ti7倚30年前，六龜里hit勢 e5 人，iau2-be7受文明 e5 教化，知識be7開，買賣 e5 事攏無kap人計較，bat有一擺，兩個hit所在 e5 人去扑獵；到日beh暗 e5 時，兩個人有扑3隻鹿，就gia5 出來ti7路邊teh分，一人分一隻，m7 ku2 iau2有一隻，若這個拖過來，hit個就講，An2-ni你較加，亦hit個拖過去，這個又講，你An2-ni較濟。boe7曉tit破爿來分，kan-ta歸隻拖來拖去，teh分boe7平，也湊khiau2 tu2著一個賣雜細 e5  tui3 hia過，看見in an2-ni teh分，分攏boe7平，伊就倚去，一人分一隻hou7 in，也家己拖一隻來面頭前，問in講：「一人一隻an2-ni有平無？」Hhit兩個人看了大歡喜講，你真公道，真gau5分；thai3 m7較早來teh，hou7阮真久teh分boe7平？
論到世間人，濟濟是因為一個小可 e5 代誌，m7肯相讓，你kang7我一下，我也beh kang7你一下、來討平，你罵我一聲，我就罵你幾若聲，thang較贏伊，攏是beh佔便宜，有時因為一個小小可可 e5 代誌，也弄到告幾若年，人若苦勸in，in講是爭氣不爭財；這爿m7肯認輸，hit爿m7肯認錯，將錢拖teh ia7,正經代誌放sak了了，到知thang反悔 e5 時，兩爿都攏傾家蕩產；只有為著beh透一點氣，反轉食一個大剋虧，所以人會忍耐，會和順，是第一要緊，就是hit個六龜里人，因為較tiau5直，所以了小可；若用強 e5 來相爭，驚了續無thang分半隻。
著照公道
列國 e5 時，晉悼公問祁黃羊講：「現時南陽 iaub2oe有縣官，m7知甚mih人會堪tit當這個職任？」祁黃羊講：「解狐會用tit。」晉悼公講「解狐 kiam2 m7是kap你有冤仇 e5 人--mah？」祁黃羊應講「君是問我看甚mih人會堪tit當這個職任，都m7是問我 e5 仇人。」晉悼公講：「好；」就用伊，國內 e5 人果然攏o-lo2伊好。過無偌久，晉悼公 koh問祁黃羊講：「國--nih8無有領兵 e5 官，m7知甚mih人會堪tit當這個職任？」祁黃羊講：「午仔會用tit，晉悼公講，午仔 kiam2 m7是你 e5 後生--mah？」祁黃羊講：「君是問我看甚mih人會堪tit當這個職任，都m7是問我 e5 後生ah。」悼公講：「好；」就採用伊。國內 e5 人也是o-lo2用這個人真著真好。孔子聽見an2-ni就講：「祁黃羊所講 e5 話，真正是無錯，伊 tui3 ti7外面 e5  teh舉薦，無khioh怨恨，講che是咱冤仇。Tui3 ti7內面 e5 teh舉薦，無避嫌疑，講che是咱 e5 後生，Che真正是公道 e5 人--ah。」
論到現今e5 人，大半是掠人情看較tui3重，無論hit個人 e5 本事是怎樣，設使我 e5 仇人，的確是講in m7好；也若是我 e5 親戚，就用hiah-e5 好話來o-lo2 in；攏m7肯講公道 e5 話，武三思bat講：「kap我好-- e5 ，就是好人；kap我歹-- e5 ，就是歹人。」實在真正是有影；總是咱教會內 e5 人要緊m7 thang親像an2-ni；著學祁黃羊照公道才好。有時引進人來入聖教，抑是舉薦人讀大學，攏著照hit個人 e5 品行斟酌來講；m7 thang有一點仔偏袒 e5 心，因為咱所引進舉薦 e5 人，若做了有好模樣，就咱也有榮光，設使所薦 e5 人，in e5 所做攏無照咱舉薦hit時 e5 話，抑是到半中長才打吵，就是咱舉薦 e5 人也真歹勢面；boe7免tit hou7人講咱是無照公道，抑是講咱boe7 bat人。所以古早 e5 法度，若舉薦著gau5人，果然有利益ti7國家，就保舉 e5 人也得著賞賜；抑若薦m7著人，做了m7好有犯罪，hit個保舉 e5 人也著連坐。親像這tiap e5 保證人著連帶in e5 責承hit款，可見teh薦人 e5 關係是真大，m7-thang隨便忽略伊。
柴雞有完全e5德行
紀渻子teh ka7周宣王飼hit號相扑雞；已經教過十日久，宣王問講：「這隻會用tit hou7牠相扑也boe7?」紀渻子講：「這隻雞iau2 koh是真驕傲，gau5使性地，boe7會用tit hou7牠kap別隻相扑tit。」後來koh過十日，宣王koh問伊講：「這隻雞會 hou7 牠相扑tit也boe7?」紀渻子講：「這隻雞iau2 koh是若聽見甚mih響，牠就啼，抑是看著甚mih影牠就 lip；iau2 boe7 thang kap別隻相扑tit。」又koh 過十日，宣王猶原teh問，紀渻子講：「Iau2是boe7用tit，因為若teh看甚mih，猶原真chhiN狂，也gau5受氣；所以boe7用tit。」目一下nih又過十日，宣王又koh照前an2-ni問，紀渻子才講：「差不多會用tit hou7牠相扑tit--lah。」雖然有別隻雞teh啼，伊卻那準無聽見，自自在在，不動聲色，看了親像柴 e5 雞；所以德行算是齊備，別隻 e5 雞看著伊，boe7免tit家己倒退 tui3 後面去了。
支那長江hit勢，若講人 e5 本事無精光，有一句俗語講：「半瓶醋。」大概是講：「醋toe2半瓶na7-tiaN7，小可一下搖就有聲；若到tiN7來ka7伊搖，就無聽見。」親像hit號bat一項半項，小可有道學 e5 人，伊就真驕傲自高，若kap人做堆，就品伊 e5 本事，設使是真正道學較高，德行真好，學問也深hit款 e5 人，in就反轉真謙卑。另外有一款，明明是有，看了哪親像無，明明實實，看了那準空空 e5 形狀。俗語講：「真將君不在ti7戎裝。」也講，有-- e5  m7講，無-- e5  teh品phong2,就是這個意思。
M7知家己有病
扁鵲是中國古早 e5 時，最有名聲 e5 醫生，有一日 tui3 齊國經過，入去見齊桓公，扁鵲就ka7桓公講：「君侯 e5 皮膚現時有病teh；若無醫治，就會愈深。」桓公講：「我都無病。」過五日後扁鵲koh見著桓公，又ka7伊講：「君侯 e5 病已經到ti7腸胃 e5 所在；若m7醫治，會致較深。」桓公也無應伊，到扁鵲出去，桓公不止m7歡喜， tui3 跟隨伊 e5 人講：「He2,做醫生 e5 人，愛趁人 e5 錢，beh展in e5 本事；我明明都無甚mihm7好，伊也講我有病。」Koh過五日，扁鵲又來見桓公，一下看著，就越轉身作伊出去，桓公就叫人去問伊，看是怎樣，扁鵲就講：「病ti7皮膚用藥來洗，抑是用火來灸，就會醫tit；病ti7血脈，用注射也會醫tit，若病ti7腸胃 e5 所在，用膠，用酒 e5 藥類也管會著，病到ti7骨髓，雖然是執掌生死 e5 權柄，也無法度了，現時君 e5 病已經入ti7骨髓；我所以m7敢koh講甚mih。」後來koh過五日，齊桓公忽然起病，叫人去召扁鵲；扁鵲已經做伊逃閃，過無偌久，桓公就病死。
現時濟濟hit款為非作歹 e5 人，平素也有hit號好 e5 親情朋友苦勸in，in卻攏m7聽；到後來hou7官府掠去刑罰定罪，才知thang想著某人所講 e5 話是著，總是已經無路用了。Koh親像這tiap e5 傳道先生teh講道理，今仔日叫人反悔改變，明仔再也是叫人反悔改變，m7 ku2世俗人攏m7肯反悔改變，koh m7 信家己有罪，到後來有一日企ti7審判台前，上帝問罪 e5 時陣，hit-tiap beh反悔，卻是siuN慢--lah。
子干證父做賊
楚國有一個tiau5直 e5 人，in老父偷牽人 e5 羊，伊走去公堂出首，官府掠in老父來，因為伊 e5 子做干證，無話thang chiN3，就定罪beh th伊ai5,這個tiau5直 e5 人又請官府放伊 e5 老父，伊甘願替伊 e5 老父死。後來到teh-beh thai5 e5 時陣，這個人對hiah-e5 衙役講：「阮老父偷牽人 e5 羊，我去當官出首，an2-ni我 kiam2 m7是一個 tiau5直koh信實 e5 人--mah？阮老父犯罪著 thai5,我甘願替伊死，an2-ni我kiam2 m7是一個孝子--mah？親像我這款 e5 信實koh有孝 e5 人，竟然著hou7人 thai5,這國內iau2有甚mih人m7著 thai5--leh？」楚王聽見chiah e5 話，就赦免hit個人無 thai5。孔子聽見才講：「真奇怪ah，有這款 e5  tiau5直人，算做是有信實，竟然用in老父來買好名聲hou7人o-lo2,真正是奇怪。」
若論世間，往往有一款 e5 人，平常時mih8樣奸巧都有，用百般詭譎 e5 計謀；若看見某mih8人較愚蠢，就beh去欺負伊，看見甚mih人較軟弱，就去害伊，攏無一點仔仁愛 e5 心情，也無一點仔憐憫 e5 情意，及至到後來，欺負人也欺負夠足lah，害人也害夠盡了，不義 e5 錢財也用攏boe7了，hit時卻想beh chhe7一個好人 e5 名來做； 就去修理一條橋，抑是去整理一間廟，送人幾領綿裘，抑是發淡薄米hou7 散hiong人，就儼然家己掠做好人teh做好事，照an2-ni看，in若beh親像這款 e5  teh求好人 e5 名聲，不如早日莫得做hit號害人 e5 代誌 kiam2 m7是koh較好--mah？
反悔認罪
七國 e5 時，藺相如算是好口才，koh有膽力 e5 人，伊有完全hit塊寶玉倒來趙國，也ti7 澠 池e5 所在，無凌辱著伊 e5 君王，所以趙王封伊做上卿，職位顛倒比廉頗較懸，廉頗一下想：「我 tui3 少年到今，經過kang2百擺征戰，才做從軍 e5 職；藺相如不過靠伊 e5 口才，反轉比我官做較懸。」就對人講：「我若tu2著相如 e5 時，的確beh凌辱伊。」相如聽見這號話，每擺出來 e5 時陣，若看見廉頗，就趕緊閃 tui3 邊仔去，伊所用 e5 人看見in主人這號款，就掠做大大 e5 見笑；大家來對相如相辭，beh去別位，相如才ka7 in講：「現時第一強第一大 e5 就是秦國，總是我ti7伊殿頂，尚且敢大聲喝來責備伊秦王，何況廉將軍，我敢真正是teh驚--mah？不過這tiap秦國m7敢來扑趙國，就是因為有阮兩人，若交接往來 e5 事，我會設法，m7-ku2征戰 e5 代誌，猶原著靠廉將軍，設使阮兩個不和，是親像兩隻虎teh相爭，hit個世面 oh tit攏活；所以我若見著伊，就代先閃避，因為我是掠國家 e5 代誌做較要緊，伊對我算是個人 e5 hiap8 嫌na7-tia7,所以無beh kap伊計較--lah。」伊所用 e5 人聽了不止有情理也就學in主人 e5款，tu2著廉頗 e5軍人也攏較讓伊。廉頗hit爿 e5 人，就那驕傲起來，掠做相如真正驚伊。後來有一人名叫虞卿，來chhe7廉頗，將藺相如 e5 意思拆明hou7伊聽，廉頗才醒悟反悔，就褪pak-theh背一枝竹篦，來相如in兜認罪，請相如用竹篦責罰伊，相如真歡喜牽伊 e5 手，請伊入去內面，好禮款待伊；兩人續結做生死 e5交陪。
論到不和 e5 代誌，m7-na7 國--nih8有an2-ni，家內也是有an2-ni，就是耶穌 e5 教會，也boe7講tit就無an2-ni，bat看見有時這爿 e5 教會看輕hit爿 e5 教會，抑是hit爿 e5 會友看輕這爿 e5 會友，有時講某人是求餅得著餅，抑是講某人是倚靠勢力，也bat講某mih8人都無學問，反轉teh做執事，抑是講某mih8人都無熱心，怎樣teh做傳道，an2-ni大家批評；講了都攏有in e5 理氣。殊不知魔鬼已經趁這個機會，hou7你離開正經 e5 路，來入ti7 伊 e5 圈套--lah。也就是世俗人，因為看輕咱 e5 會友家己不睦，無相疼 e5 心，會續驚到m7敢來；an2-ni教會thai3會興旺nih？所以深深向望教會內 e5 朋友，若有這號，就趕緊改；若無，也著謹慎m7 thang犯著，莫tit有縫thang hou7魔鬼入去。
亦koh一項，相如kap廉頗算是像一殿 e5 人臣，廉頗 e5 心有hou7 hit個功名名聲迷去，就kap相如m7好，相如也寬容伊，到伊知thang反悔認罪，就歡喜koh接納伊，kap伊交陪；che算是一人對一人，朋友往來 e5 事na7-tiaN7。Iau2有一項較大要緊，就是世間人行m7著路，悖謬道理，上帝也出在in去做，到伊知thang反悔認罪就beh koh接納伊做子；這號算是生咱 e5 靈魂，父子 e5 至親，自然koh較要緊。伊有差遣救主耶穌落來世間，hou7人信來得著koh kap上帝親近。耶穌來世間傳上帝國 e5 福音，hou7人醒悟知罪，是親像虞卿拆明相如 e5 意思，今咱攏著學廉頗，知thang醒悟認罪，免tit後來beh反悔 e5 時，才知已經遲--lah。   
Gau5治理百姓
籧伯玉做衛國 e5 宰相，hit時國內大平定，子貢去問伊講：「M7知lin2國內用甚mih法度teh治理？」籧伯玉講：「我是用m7免治理 e5 法度來teh治國。」當hit時晉國趙簡子想beh去攻扑衛國，代先差史默去衛國探聽情形，史默倒來回覆講：「籧伯玉 teh做宰相，m7 thang去攻扑伊。」
孟子有講：「Teh守國，m7是靠山坑 e5 危險做堅固--lah。管百姓boe7會掠受封 e5 地方做制限tit，所以皋陶雖然是大舌koh重句，伊ti7舜帝hit時teh做管法律 e5 官，料理百姓刑罰 e5 事，攏無一點仔冤枉；卻比hit號有口才gau5講話 e5 較好，師曠雖然是青瞑 e5 人，伊做晉國太宰 e5 時陣，國內 e5 政事攏無一點仔混雜；卻比hit號有目珠thang看較好。An2-ni可見無論甚mih代誌，攏著求hit個實在，m7-thang妝飾hit個外皮，是較要緊。」
Koh che也kap羅馬人書第6，第7章所記載成聖 e5 道理差不多相同，因為救主救伊 e5 百姓來行好，m7是用律法嚴嚴約束in，就是用伊 e5 聖神感化in e5 心，hou7 in自然行好事。
 
事逢kah時
魯國有一個姓施 e5 人，生兩個子，一個愛學文 e5 ，一個愛學武 e5 。Hit個愛學文 e5 去齊國，beh ba7看有官thang做無，齊侯看伊 e5 學問真好，就請伊做in hiah-e5  公子 e5 先生。Hit個愛學武 e5 去楚國見楚王，楚王也真歡喜，舉起伊做軍政司。An2-ni兩個兄弟仔，一文一武，攏teh做官，算是顯祖榮宗，家庭真有光彩 e5 事，人人不止欣羨in。也真湊巧，in hit厝邊有一個姓孟 e5 ，猶原兩個子，所學習 e5 也像一樣，總是攏iau2 teh落魄，艱苦到boe7堪tit，因為an2-ni，就來問起，看in an3怎樣會到chih顯達；姓施 e5 用實在ka7 in講：「Hit 個姓孟 e5 就教hit個學文 e5 大子去秦國，beh ba7看有官thang做無，秦王聽伊hiah-e5 道德 e5 話就講，現在是天腳下大擾亂 e5 時，攏著倚靠兵 e5 氣力最要緊；若用仁義來料理國，是beh害我 e5 國hou7滅無，就將in hit個大子用極艱苦 e5 刑罰，hou7伊變成罪人，才放伊去。」也hit個細漢 e5 去衛國，對衛侯講起著怎樣來講習武 e5 事，衛侯講：「現時我 e5 國算是不止軟弱，koh kap chiah-e5 大國相隔界，所以若對大國，應該著小心謹慎來服事伊；若對小國，也只好是用安撫 e5 法度；an2-ni才算是求國內平安 e5 方法，設使用兵權，就是teh chhe7滅無 e5 路。若放這個人完全倒去，將來的確會害我 e5 國，就將腳ka7伊斬起來，才放伊倒去魯國。」Hit個姓孟 e5 看見兩個子 m7-na7 無官thang做，反轉攏變廢人，就氣到beh死，續去姓施 e5 in內面ka7伊吵鬧。Hit個姓施 e5 就講：「凡事若tu2著時機就興旺，失落時機就最敗壞。Lin2 e5 學問kap阮共一樣，m7-kuhit2個時機是無相同。」
照an2-ni看，天腳下 e5 理氣，boe7會講tit常常是著，代誌也boe7會講tit常在m7著tit，有 e5 一款 e5 代誌，在早算有理氣，做了是著；到現在卻boe7會算tit有理氣。有 e5 這項物現在是無路用，到後來m7-ku2變做真有路用，所以有理氣，抑是無理氣，有路用抑是無路用，卻boe7會一定來守tit，攏著看是甚mih時陣，大衛，所羅門，堯，舜，in e5 尊貴做人君，也boe7講tit in有傷過頭；拉撒路，顏回，in 散hiong到做乞食，企起hit 偏僻狹底 e5 巷仔內，也boe7用tit講in是太卑賤，因為各人 e5 所做，上帝攏有定著 e5 時hou7 in，m7是人所會勉強tit。孟子有講：「死生有命，富貴在天。」所以人攏著守本分，認命，聽候時，出在天主意，m7 thang強強做，俗語有講，事逢合時；設使代誌無tu2著合hit個時，雖然較gau5計謀，做到真周至，也無的確會tit thang成功。 
多疑會害事
淮南子 e5 冊講，有一個查某囡仔beh出嫁 e5 時，in厝邊 e5 人ka7伊 e5 父母講：「Lin2查某子嫁去人兜，後來會生子也boe7,是boe7料tit；若boe7生， kiam2 m7是犯著七出 e5 條例--mah？寧可著照顧你 e5 查某子，教伊若有利便 e5 時，著將in翁hit頭 e5 衫仔褲kap雜碎 e5 物，偷提寡倒來lin2厝；萬一後來無ka7人生子，hou7人離倒來，也才有thang度活。」In e5 父母掠做an2-ni是真著，就kap in查某子tau3,將in翁hit爿 e5 物件，偷提倒來in兜。過有hiah久，in e5  ta-ke-koaN知kio3 伊 e5 媳婦tiaN7-tiaN7偷提物去in外家厝，就講：「阮這個媳婦，心肝已經向外面，是boe7用tit koh留伊toa3 teh，不如量早hou7伊去；就ka7伊離倒去in外家hia。」In e5 父母m7知hit個hou7人離 e5 緣故，反轉真感激厝邊hit個人，講伊教示in，hou7 in thang趁早備辦。
若論本島kap中國 e5 人，也濟濟有這號毛病，每常做一項代誌，就giau5疑驚了boe7成；就是已經做成，也giau5疑驚了tu3無久。致到有hit號應該著盡力 e5 ，m7肯去盡力，應該辦 e5 事，也m7肯去辦；kan-ta驚會白了工，抑是會了本，an2-ni攏m7肯去做。Koh有一款，hit號代誌taN-chiah創立，也m7肯下本出力落去做，反轉四界khau-khek；若有thang趁淡薄入手，家己就掠做夠額；亦hit號代誌 e5 成功抑是敗壞，攏無beh去管，不論創甚mih代誌，大概是有頭無尾，半途而廢 e5 較濟；無有hit號堅固決斷 e5 心；所以做攏boe7會成功。
Hit款 e5 人，m7-na7 做代誌是an2-ni，就是趁道理服事上帝，也無m7是an2-ni。譬論親像這個人，平素真愛講白賊來騙人，後來因為知做代誌若有合ti7上帝 e5 旨意，上帝自然賞賜福氣hou7伊。又koh lam7-sam2講白賊，是犯著上帝kap人攏受氣 e5 罪。An2-ni就來遵趁上帝 e5 旨意，向望上帝賞賜福氣hou7 in。M7-ku2過boe7偌久，忽然又giau5疑上帝賞賜 e5 福氣，是茫茫渺渺，boe7憑準tit，m7 thang專專倚靠這項；不如一面用淡薄白賊來騙人，也一面來遵趁道理，kiam2 m7 是兩頭攏有thang倚靠--mah？可惜親像這款 e5 人，一生攏boe7會得著福氣 e5 報賞，反轉講真神無有靈聖。敢真正真神無靈聖--mah？俗語講：「疑事無功；」若是giau5疑 e5  代誌，做了boe7成功，就是這個意思。
 
緊紡無好紗
孟子有講，宋國有一個人，煩惱伊田--nih8 e5 稻仔攏無甚mih大，伊就一牟一牟，用手ka7伊拔，hou7浮較懸起來；直直走倒來in兜ka7人講，今仔日我看見田--nih8 e5 稻仔攏m7大，不止煩惱；我卻有想著一個法度，thang幫贊伊大欉。In後生聽見an2-ni，就趕緊走去看；o2-ho3,hiah-e5 hou7伊拔 e5 稻仔，都攏礁礁去--lah。
論語 e5 冊有講：「愛趕緊就做boe7 tit thang到。」也中庸 e5 有講，譬喻上懸，著 tui3 低低來peh；譬喻行遠，著 tui3 近來行起。An2-ni thang知無論做甚mih事，攏著照次序來行，才會得做到成功。若是出在in家己 e5 緊性地，boe7會行伊就beh學跑，an2-ni beh thai3會保tit伊boe7跋倒--leh？親像馬可4章26節有講：「上帝 e5 國親像人ia7種子ti7地--nih8，暝時睏，早起時起來，hit個種子就發芽，漸漸大起來，人也boe7曉tit an2怎樣會an2-ni。」因為地teh生五穀，是出ti7自然 e5 ，代先是秧，後來大欉成穗，到尾穗--nih8就結歸粒，也hiah-e5 粒成熟了，就用鐮lek8仔去割，因為收成 e5 時陣到lah，照an2-n才有出ti7自然；若親像hit個宋國 e5 人所teh做，m7-na7 boe7幫贊伊大，是顛倒hou7伊khau死了了。所以俗語講：「緊紡無好紗，緊做無好ta-ke」；就是教人著照次序來行。
井底蛙
莊子bat講，有一日井內 e5 水蛙對東海 e5鱉講，我不止 ai3 kap你thit-tho5,看是beh toa3井欄頂，跳來跳去，抑是beh toa3井內 e5 壁孔，歇睏來談論；或是toa3水面放teh hou7 i浮，抑是tiam3-bi7藏落來土砂底，攏真好thit-tho5;無論是蝦蟆，抑是肚蚓，都m7值著我。今得著這窟 e5 水，koh有chiah-nih8大，chiah-nih8闊 e5 井，也算是極樂 e5 世界--lah。鱉先生，你怎樣m7較常來阮這號好所在thit-tho5--leh？東海 e5 鱉就想beh落去，倒腳穿iau2 boe7入去，正腳都已經去khe5 -teh lah，就toa3井頂seh8幾若choa7;續對hit隻水蛙講，你boe7曉tit東海 e5 大--mah？Kang2千里 e5 遠，iau2 boe7夠額thang比伊 e5 闊；kang2千丈 e5 高，iau2 boe7夠額thang比tit伊 e5 深，禹帝 e5 時，9年 e5 水災，這個海無看見加添較高；湯王hit-tiap，7年 e5 亢旱，這個海也無看見減少較低；無講因為久暫時變更，抑是有濟少 e5 進退。Che是阮東海極樂 e5 所在。Hit隻井內 e5 水蛙聽見chiah-e5   話，代先chhiN-chin koh gong7-ngiah8;後來想了見笑，恬恬攏無意思。
論到世間人，只有知榮華富貴，愛做大官，趁大錢，hak好 e5 田，娶sui2 e5  某，有濟濟金銀財寶，an2-ni就掠做尊貴；也m7知chiah-e5 以外，iau2有比這號較尊貴 e5 代誌，親像保羅m7願做猶太人 e5 官，來跟te3耶穌；摩西m7肯享受埃及王宮 e5 福氣，甘願kap以色列人奔波ti7曠野；顏回企toa3 hit號m7成所在，是頓teh食一kheng-a2飯，一khok-a2湯；總是伊掠做真快樂；拉撒路散hiong到無thang食，tiam3好額人 e5 門口，等候分淡薄 e5 零星物來止飢，伊也攏無煩惱；親像這幾人，kiam2 m7是kap咱像一款 e5 身軀，像一款 e5 性情；怎樣m7知食好穿好是人所欣羨--mah？怎樣伊偏偏仔 m7,反轉辭好額，甘願hou7 散hiong；無欣羨尊貴，甘心做卑賤，無嫌艱苦不論tu2著甚mih試練，也無改換in e5 心志。Che kiam2 m7是表明in心內kap目珠 e5 中間，另外有一款 e5 境遇，較贏ti7世間 e5 榮華富貴，kap hiah-e5 尊貴好額金銀財寶--mah？亦hiah個暝日tu-tu想chit號 e5 人kap這個井底蛙，有甚mih分別--leh？
Koh一項，咱chia e5 人較濟攏m7 bat出外，hou7伊極行是ti7 in本鄉社，抑是近附 e5 埠頭，in就品到伊去甚mih所在thit-tho5,偌好光景；in亦m7知別位 e5 城市有偌大，人有偌濟，若聽見一項較奇怪 e5 事，in就掠做是講白賊teh騙伊；也若hit號m7應該信，無影無跡，捏一個鬼神 e5 名來騙人，in就信篤篤，若別人m7信，in就加添幾句來干證到企真企現，che攏是 tui3 ti7無閱歷 e5 所致。Koh m7-na7 一般人是an2-ni，歸國 e5 人也有這號毛病；親像中國ti7幾十年前，boe7 kap外國交通往來買賣 e5 時，家己掠做本國是真大，koh真gau5,看外國攏無上目，講in是番仔所在，無想著聖人 e5 教示，的確是無甚mih可取；an2-ni家己誇口自大；殊不知外國hiah-nih8文明，科學也真發達，無論天文地理，來be7來，去be7去 e5 事，攏有研究較齊到。近來較有人kap各國teh來往，才知到外國 e5 文明逐項hiah nih8齊備，m7 ku2 che算是有過去外國遊歷，抑是本身bat經過 e5 ，才會知到an2-ni；也若hit號守舊派m7 ai3講維新 e5 話hit號人，若聽見較新奇 e5 話，也無各樣hit號井底蛙teh聽東海大鱉 e5 話--lah。 
盡做人 e5 本分
左傳 e5 冊有講：「鄭國 e5 大夫官，Pi5 Cho3,ka7 in國--nih8 e5 宰相子產講：「我看koh無偌久鄭國會有火災；請你著做醮來祈禱，向望看會免tit有這個災厄。」子產 m7聽伊；隔無幾日，果然有大火災，Pi5 Cho3 koh ka7伊講：「若m7聽我 e5 嘴，m7免偌久，iau2-ku2有火災。」子產應伊講：「天 e5 做事，hou7人thai3會曉tit？後來 e5 事，人哪會知？不過著盡人 e5 本分來做，較要緊。」後來鄭國到尾都也平安無代誌；也無koh有火災。
台灣kap中國永有一款hit號人，專門講假先知 e5 話，有時講：「Koh偌久會有火災，抑是水災；」有時講：「某mih8時會tu2著瘟疫 e5 艱苦；攏著趁早請寡和尚抑是道士來做醮，thang解除這款 e5 災厄。」An2-ni實在kan-ta lam7-sam2 了錢na7-tiaN7，攏無一點仔有路用。易經 e5 冊講：「積聚好家內，in  e5 福氣的確有chhun；積聚歹 e5 家內，in  e5 災厄的確充足。書經--nih8也講：「做好 e5 就用百項福氣賞賜伊；做m7好 e5 就將百項災厄降hou7伊。An2-ni-siN看，人著照道理來行，學做好人，就thang閃避逐樣 e5 災難；何況水、火、瘟疫，這號災厄，是對人m7小心來tu2著；設使會將坑溝開hou7透，岸閘起hou7堅固，beh thai3會有水災--leh?亦若早暗火燭會曉細膩，逐擺代先持防，beh thai3會有火災--leh？Koh lim食若會曉得著清氣，企起 e5 所在kap身穿會謹慎，亦beh thai3會有瘟疫--leh？M7-ku2人攏m7 tui3 hit個實在 e5 事來講究，kan-ta信hit號和尚道士 e5 念經拜懺，做醮燒香，創long3 hiah-e5 無利益 e5 事； 河 e5 路出在伊塞teh，無beh開；護岸據在伊倒壞，無beh修理；街路狹chiN-chiN，厝宅chat8-thong2-thong2,四界驚死濁膿；企起 e5 所在也齷齷齪齪；食穿 e5 物，也boe7曉tit著清氣細膩，照衛生 e5 法度來行，kan-ta beh靠hiah-e5 佛仔，用做醮迎鬧熱，來向望in保庇，hou7咱平安無代誌。An2-ni beh thai3會靠tit--leh？
M7-thang靠勢
陳軫 ti7 魏國 e5 時，做真大 e5 官，惠子對軫講：「你著愛細膩服事王左右 e5 人，你看楊柳是kai3快活，kai3快大 e5 樹，若坦橫ka7 伊栽，伊也顛倒生起來；at 斷ka7 伊栽，伊也是會活；M7 ku2有一層，雖然有10人栽伊，若有一人teh ka7伊拔，伊就boe7活，boe7大欉。An2-ni看，用十人teh栽，he真賤真快活 e5 樹；iau2是boe7 tu3得一個人來teh拔伊。Che 是甚mih緣故--leh？因為栽 e5 較oh，拔 e5 較快；你雖然得著王真大栽培，m7-ku2驚了beh拔你 e5 人也真濟，所以你著謹慎kap人相和，m7-thang靠勢，掠做王hou7你靠就夠額，若an2-ni，才m7免有危險。」
現時 e5 人，設使有勢thang靠，beh教伊莫tit[出來用，是真為難；較濟是hit號盡力諂媚官府，向望伊 e5 勢來hou7咱靠，才去盡力驕傲別人；an2-ni掠做真體面，Beh chhe7 hit號無kek氣 e5 人，是真少。在支那七國 e5 時，商鞅做秦國 e5 宰相，伊專靠秦孝公一個人na7-tiaN7；其餘連太子講話略仔m7著，也將太子 e5 先生面--nih8 ka7 伊刺字，鼻ka7 伊割起來；到孝公死，太子接位，無偌久續掠去，五馬分屍。An2-ni可見勢力是攏boe7靠tit；人講牡丹花雖然是好，也著愛綠葉來相扶持，若是kan-ta靠伊會巴結hiah-e5 老爹大人，也kap別人攏boe7和，驚了伊所倚靠 e5 老爹kap大人也hou7伊靠boe7 tiau5;因為人 e5 生死興衰是無的確。論到所會靠tit，獨獨一個na7-tiaN7，就是咱 e5 救主耶穌；也咱所靠伊，m7是ai3得著世間hit號空虛 e5  華紋顯，是為著靈魂永活 e5 緣故；Koh咱所靠伊，m7是靠伊 e5 勢頭，是靠伊 e5 仁愛kap恩典；伊 e5 仁愛無論人 e5 歹到toh落，若反悔認罪來信靠伊，就會得著救；因為人 e5 所行，攏趁in e5 私慾，boe7免tit犯著上帝 e5 戒命，照公義來判斷，攏著受永遠 e5 刑罰；M7-ku2上帝不忍其心，才用出這個贖罪 e5 法度，講贖罪，m7是親像世間用錢銀來買囑，求減in e5 罪過，是用替換 e5 方法，就是上帝看人犯著永遠沈淪 e5 罪，就將伊 e5 子脫出，落來世間出世親像人，來傳天國 e5 福音，叫人著信；到30年歲，續hou7人掠去釘死ti7十字架。今若照人teh想，耶穌既然是父 上帝脫出來，世間人thai3有權能thang掠伊，koh ka7伊害死--leh？M7 ku2 che就是上帝用出贖罪 e5 方法，叫耶穌替人死，用伊 e5 寶血洗人 e5 罪。總是死後三日上帝有hou7伊復活，續白日升天，命令伊 e5 學生，去普天下傳福音；人若信伊，就得著救，m7信 e5 到尾著定罪；所以講會靠tit e5 只有耶穌na7-tia7,其餘攏boe7靠tit了了。
不知不罪
田賜侮慢鄒國 e5 人君，鄒君beh thai5伊，田賜生驚，就去見惠子，求替伊說情，惠子就去見鄒君，問伊講：「設使chim2-ma2有一個人來見你，伊刁故意用一目chhauh8-chhauh2 nih ka7你看，m7知你beh怎樣款待伊？」鄒君講：「伊an2-ni戲弄我，我的確 thai5伊。」惠子koh講：「若是來 e5 人是青瞑 e5 ，he beh怎樣？」鄒君講：「he我無kang7伊；因為既然是青瞑 e5 人，伊目珠都無看見，boe7免tit會chhauh8-chhauh8-nih；人講不知不罪，伊家己都m7知an2-ni是失禮，所以無beh辦伊 e5 罪；」惠子就koh講：「若an2-ni這個田賜 e5  teh做人，ti7東爿 e5 時，侮慢著齊侯，ti7南勢 e5 時，也凌辱著楚王，伊ti7這個lam7-sam2欺謀人 e5 代誌，算是父母生成 e5 青瞑 e5 ，你mih使怨恨伊--leh？」鄒君聽了就煞去，無去辦田賜 e5 罪。
論到世間 e5 人，往往有hit號愛kap小人 e5 人來往，到後來hou7伊累著，受剋虧，家己iau2 m7認m7 bat人，反轉去怨恨hit個小人，che  kiam2有各樣親像kap 青瞑 e5  teh爭論hit個目珠chhauh8-chhauh8 nih --mah？亦就教會內 e5 人，tui3 世俗人交接有時因為爭論道理，辯駁到beh相罵，咱也無想，in都iau2 boe7得著道理，心肝boe7受神 e5 感化，目珠親像boe7開--leh；an2-ni就thang kap in teh chhia-poaN5。
自相矛盾
楚國有一個人teh賣盾（就是藤簰），也teh賣矛（就是槍），家己o-lo2伊 e5 藤簰怎樣 e5 堅固，無論甚mih物，攏 chhak8 boe7透過去。Koh過無偌久，又koh家己o-lo2伊 e5 槍是真利，真好貫，無論甚mih物chhak8了就透過去；當hit時有一個人問伊講：「你an2-ni家己展你 e5 矛是偌利，盾是偌堅固，今m7知toh落一項較實在；thai3 m7用你 e5 矛來chhak8你 e5 盾看 bai7-teh?」Hit個楚國 e5 人續無半句話thang應。
現時有一句俗語teh講，自相矛盾，抑是講，家己矛盾，就是這個典故。是teh指hit號一嘴鬥雙舌，代先講 e5 話kap後面攏無和 e5 ，所以無論做代誌，以及teh講話，攏著想來去倒，m7-thang隨便lam7-sam2講，才boe7有這款自相矛盾 e5 事。
無利益人
齊國有一個出名 e5 讀冊人，名叫田仲，伊m7愛做官，甘願隱居山林，做工度飽，看破世間名利這兩字。後來有一個宋國 e5 人，名叫屈穀，來見伊，ka7伊講：「我久久就聽見先生你 e5 好名聲，講你平生決斷m7肯靠人食飯；今我有一款栽匏仔 e5 法度beh獻hou7你，會hou7所栽 e5 匏仔teng7 khok-khok，哪親像石頭 e5 款，koh真厚，也無空無縫。」田仲聽了就講：「栽匏仔 e5 路用，是beh將伊來toe2東toe2西，若是奠到親像石頭，厚厚koh無孔無縫，an2-ni就boe7用tit thang破開起來 toe2物tit，Che beh kap人算做甚mih匏仔--leh？」屈穀就應伊講：「若an2-ni我就beh將這個法度放hiat kak8了。總是親像先生這款 e5  m7肯靠人食飯，的確也是無利益ti7人；驚了先生也是kap這款teng7 khok-khok e5 匏仔相像--leh。」
人kap禽獸hit個大分別 e5 所在，就是人會知kio3服事上帝kap服事人，若kan-ta知有伊家己，也攏m7知有別人，koh m7知thang講有一位真實無 lam7-sam2永遠活ti7-teh e5 主宰，an2-ni就失落做人 e5 資格；所以聖經有講：「Lin2 e5 光著照ti7人 e5 面前，hou7 in看見lin2 e5 好所行，來歸榮光hou7 lin2 ti7天--nih8 e5 父。」照an2-ni看，人若親像hit號修道人去隱居山林，kan-ta beh救家己 e5 靈魂， kiam2 m7是失落做人 e5 本分？
固執不通
鄭國有一個人beh出去買一雙鞋，代先ti7 in厝--nih8,就將伊 e5 腳，量看偌長偌大，比到一個樣chham腳--nih8和和，就且he7 ti7桌頂，後來去到ti7街--nih8,才想著boe7記得提hit個pan7來，Ti7街市--nih8雖然有真濟 e5 鞋，卻m7肯買，講伊boe7記得提hit個樣來比看bai7-teh；到聽候伊倒去in厝，提hit個樣來 e5 時，都已經散市，店攏關了了lah。因為an2-ni續買無鞋。有人ka7伊講：「你thai3 m7用你 e5 腳落去比，穿到會和和tu2好，mih使著koh倒去提hit個pan7。」伊就應講：「寧可著信hit個pan7,m7 thang信這雙腳。」
若論世間，也有這款hit號人，專專是信古早 e5 法度，m7信新 e5 法度，m7知到古早 e5 法度，攏是合ti7 hit個時機teh用；若是kan-ta知hit e5 古早 e5 法度，也攏 boe7曉tit惟時制宜，an2-ni就的確會誤大事。
 
學m7著樣
鄭縣 e5 所在，有一個人教in 某 ka7伊做一領褲，in某問伊講：「Beh做甚mih款？」Hit個人講：「照親像我舊 e5 褲hit款。」In某就將hit塊新布，毀壞hou7歹，才做一領kap伊 e5 舊 e5 相同。
Koh有一項；ti7幾十年前，香港今才割歸英國，就有真濟英國人來tiam3 tihia7, kaN2是因為iau2 boe7有做裁縫 e5 師父來，所以hiah-e5 英國人，有去倩hia個本地人ka7 in做洋服，hiah-e5 本地裁縫pou7-pin5 m7 bat看見hit款 e5 衫仔褲，看了番ki3-ka3,chia也一個袋仔，hia也一個袋仔，歸領ui到專孔，就koh問in講，Beh怎樣做？Hit個英國人講：「照我舊 e5  hit款an2-ni做。」Hit個裁縫就照in舊 e5  pan7,ka7伊鉸落去做，連hit號 kiN 破孔koh thiN7--e5 ，伊也照hit個kiN破 e5 勢面，ka7 伊鉸hou7開，才koh thiN7，到後來做好，hiahN去hou7 hit個英國人，thi2 開起來一下看，thai3會歸領鉸到chia也一孔，hia也一孔，才koh補到花lok8-lok8?就ham伊敲吵，m7-na7  m7工錢hou7伊，顛倒beh ka7伊討布身 e5銀，兩爿爭論boe7煞；後來有人出來ka7 in 取，chiah調直。
論到逐國 e5 法度kap風俗，都攏有好也有歹；m7 ku2 beh趁hit個好 e5 較oh，beh學歹 e5 是較快，若beh kan-ta知hit個歹 e5 所在，也m7知thang學好 e5 ，an2-ni kap hit個鄭國 e5 婦人人teh做褲，chham hit個香港裁縫 e5  teh做洋服，有甚mih各樣--leh？
 
捨生取義
當陽長板坡趙子龍救阿斗，hit時劉備kap曹操交戰，劉備thai5輸，伊 e5 將kap家眷攏四散了了，伊有一個大將名叫趙子龍，ti7百萬軍中beh chhe7 in  e5 主母kap小主人，入到長板坡 e5 南爿，才看見夫人抱阿斗ti7一個破牆仔下井攔頂teh坐，目屎四淋垂，子龍想起劉備獨獨這個子na7-tiaN7，若無救伊就漢朝續絕嗣，就趕緊請糜夫人上馬，thang相kap逃命，夫人講：「我死是無要緊，總是in老父只有這個子na7-tiaN7，專專倚靠將軍保護伊，m7-thang因為我來連累你。」講了就將阿斗抱hou7伊，續跳落古井----nih8死。子龍就將阿斗縛toa3身軀----nih8 phe生命扑出萬重圍，將阿斗來還劉備。後來ti7西蜀位做皇帝。Che實在是專靠子龍 e5 勇猛。
咱讀這款 e5 古典，想起糜夫人放sak性命，子龍phe命交戰，an2-ni來救阿斗，是因為阿斗 e5 死活就是關係漢朝 e5 存亡，所以看做無價 e5 寶貝；放sak生命來救伊，照理氣卻應該著an2-ni。
今世間人所寶貝-- e5 就是生命，若是iau2有比生命koh較要緊 e5 ，就是boe7死失，boe7滅無 e5 靈魂。基督降臨來世間放sak性命ti7十字架，che刁故意是beh來救世間人 e5 靈魂；聖經有講：「人子到，是beh救失落 e5 人。（太，18：11）
 
鬼怪e5本事
在早有一個人teh ka7齊王畫字畫，齊王問伊講：「畫甚mih第一為難？」Hit個畫工講：「狗馬最為難。」齊王koh問講：「畫甚mih第一快？」畫工koh應伊講：「鬼怪妖精最快畫。」因為狗馬是人早暗常常teh看，若畫一點仔無tu2好合，人就liam5-piN看會出；所以較oh tit畫，妖精鬼怪算是無形無影，也無人bat看見；不論畫甚mih款，人攏boe7曉tit分別，所以有快畫。
世間往有這種人，真gau5裝奇做怪，變hiah-e5 奇怪 e5 代誌，家己掠做是真gau5,其實攏是hiah-e5 畫鬼怪 e5 本事，來teh騙人na7-tiaN7。Che也thang比並親像人講in有法度thang破地獄開天堂，che卻較快講：「因為oh tit thang kap in辯駁，總是人若講in有法度thang救人出in  e5 歹，變做好人，che較難tit講：「因為有影無影人liam5-piN知。」也親像馬可2：9所記載耶穌問眾人講：「Ka7 pian7-sui7 e5 講：你 e5 罪赦lah!抑是講：起來，gia5你 e5 鋪仔來行！Toh落一項較快？就當眾人 e5 面前醫好hit個人，hou7人知人子ti7地----nih8有權thang赦罪。咱 e5 聖教若有功效thang救歹人變做好人，hou7人看，百姓就較快信咱所講boe7看見 e5 事。
Bat人較好bat錢
魯國 e5 宰相孟獻子，去晉國朝聘，晉國 e5 宰相，韓宣子，設筵席款待伊；換3位 e5 客廳，攏攏排到真sui2,真齊備，koh真好看；獻子講：「真正是富夠極了；」宣子講：「Lin2厝比阮chia an2怎樣？」獻子講：「阮散到m7好講。只有兩個讀冊人，一個名叫顏回，一個名叫朱無寧，hou7我得著國----nih8會平定，百姓會安穩；我所有 e5 ，盡在an2-ni na7-tiaN7。」到獻子出去，宣子才講：「伊是君子 e5 人，掠hit號培養gau5人做好額，我是小人 e5 人，才掠chiah-e5  金銀珠玉做好額，我家己想實在真見笑。
俗語講：「Bat人較好Bat錢，實在真有影。」M7-ku2世間人，m7-tan7-na7 朋友，因為錢財來絕交，就是兄弟、父母、某子，以及親戚 e5  teh交接，都著這項錢做頭前。An2-ni可見錢 e5 氣力是真大，真gau5把縛人，若m7是hit號甘願hou7伊散hiong歡喜快樂來守道理 e5 人，就無hiah快會脫離這項 e5 把縛。馬可10：23，耶穌對伊 e5 學生講：「富人beh入上帝 e5 國是真oh。」Che是因為有一個好額人來見耶穌，跪teh求看著怎樣做，才會得著永遠活；耶穌叫伊著去變賣伊 e5 家業，來賑濟散hiong人，就錢財積聚ti7天--nih8;總是hit個人聽見這號話，面隨時變色，有憂愁 e5 款，也續做伊去。An2-ni可見錢財 e5 氣力teh縛人是真大。Ai3 tit脫離這款 e5 把縛，的確著看會破chiah  e5世間 e5 榮顯；m7-thang親像韓宣子，kan-ta會曉tit妝飾外面 e5 好看。
在秦為秦
漢朝 e5 時有一個人名叫蒯通，是做韓信 e5 參謀。到韓信去破齊國了後，蒯通有叫韓信著叛漢，將齊國獨立起來管，韓信不忍其心，m7聽伊 e5 嘴。後來韓信hou7漢高祖thai5去，蒯通也hou7掠來；漢高祖問伊講：「你bat教韓信造反--mah？」蒯通應伊講：「盜跖（古早 e5 歹人）  e5 狗，看見堯帝（古早 e5 聖王）就大吠，總是堯帝m7是不仁 e5 人君，狗看見m7是伊 e5 主人，卻是boe7免tit無吠；當時我知kio3有韓信，卻bo7曉tit有陛下。漢高祖聽了續赦免伊 e5 罪。」
人講：「在秦為秦，在楚為楚，算是教人著盡忠，著盡本分，總是也愛看是甚mih款 e5 盡忠。有一種hit號敗家子弟，參hiah-e5 王--哥柳--哥去 oang，攏無beh顧內頭，甚至鬥hiah-e5 來欺負in  e5 親兄弟；也有一種hit號專門teh幫贊對敵，來傷害本身 e5 母國，伊也hia-hia pai-pai，家己講是正直無偏私，是盡忠teh報國，m7知an2-ni對甚mih人teh盡忠，也teh報甚mih人 e5 國。Hai3-ah！親像這款 e5 盡忠，這款 e5 心肝，續較輸hit號狗 e5 類，也續m7知thang分別好歹。
搬厝boe7記得搬某
魯哀公問孔子講：「我聽見人teh講： hit號真gau5 boe7記得代誌 e5 人，teh搬厝 e5 時，連in某也boe7記得搬去。」孔子講：「Che iau2 m7是gau5 boe7記得 e5 人；hit號真gau5 boe7記得 e5 人，連伊本身也續boe7記得。」哀公問講：「An3怎樣本身也續boe7記得？」孔子講：「古早 e5 時有一個夏桀王，伊 e5 尊貴做到皇帝，伊 e5 好額管到通國，M7 ku2 m7趁先王 e5 道理，奢侈宴樂，迷ti7酒色；後來國破家亡，續hou7湯王thai5去，che kiam2 m7是續boe7記得伊本身--mah？」
世間hit號boe7記得本身 e5 人，kiam2 kan-ta夏桀na7-tiaN7？世間boe7記得本身 e5 事，也 m7-tan7-na7酒色na7-tiaN7。凡若人做一項無照理氣 e5 代誌，抑是講一句無理 e5 話，以及存一項無道理 e5 念頭，就攏夠額thang害著in  e5 身軀kap心肝。所以古早君子 e5 人，對家己一個，也著存謹慎警戒 e5 心。
無信憑會誤事
周朝 e5 時，有一個人君，名叫幽王，伊坐位第3年，就娶褒姒做偏妃，王不止得寵，也生一個子，名叫伯服，隔兩年久了後，就將伊 e5 正某申后kap太子宜臼廢去，立褒姒做正宮皇后，也立伯服做太子。總是這個褒姒雖然hou7幽王不止疼痛，iau2-ku2 m7 bat看伊歡喜開嘴來笑 e5 面容，幽王愛得伊歡喜，用真濟 e5 法度，也弄伊boe7笑；就問伊本身，看伊 ai3 an3 怎樣較心適；褒姒講：「我做查某囡仔 e5 時，ti7阮厝--nih8 teh做in-chiuN5，會記得拆開hit個綢緞 e5 時，hit號聲不止好聽。」幽王就講：「An2-ni較快，就叫人傳旨意出去交代戶部（管錢銀 e5 官），每日著配一百匹 e5 綢緞入來宮內，也就傳hiah-e5 較有力 e5 太監，一人企一爿，將hit個綢緞，tui3頭仔小可鉸開，一人khiu2一爿，出力li3去，li3到kih8-kih8 kiuh8-kiuh8,褒姒聽了不止歡喜；m7-ku2過無幾日，那聽那慣勢，m7-na7 無甚mih趣味，續若親像真攪擾，也就m7 ai3笑，m7 ai3 koh聽--lah。
幽王想了無法度，就chhoa7伊上去宮內 e5 台頂--nih8,才叫人去放煙墩（煙墩是親像煙筒 e5 款式，在早無電報kap電話thang通知消息，ho7別位知，才用這號， tui3 京城起，離一舖路，抑是五里路就chhai7一枝，直直續，直直出去；設使皇帝tu2著甚mih要緊 e5 事，抑是賊馬來侵犯著，就將煙tun放起來，日時有看見煙，暝時有看見火，也頭一枝若放，第2枝看見，也就放起來；an2-ni無偌久就四界liam5-piN知王有患難，近附 e5 諸侯就起兵來救駕。）當teh beh放 e5 時，有伊 e5 人臣出奏講：「Che算是陛下kap列國 e5 諸侯有約，若m7是患著大要緊 e5 事，的確boe7用tit放這個煙墩tit，設使chim2-ma2若放，後來有事，列國諸侯就m7信。」幽王講：「無要緊，有代誌我才擔當，現時天下太平，thai3有甚mih事？」就叫人去放，果然無偌久，滿天全是火煙，近京城 e5 諸侯看見，隨時領兵beh來救駕；tiap仔久東西南北近附 e5 諸侯攏帶兵到lah！Hiah  e5諸侯逐個來ti7台腳，問看王有平安抑無，是有甚mih緊急 e5 代誌；幽王教人ka7 in講：「佳哉無甚mih代誌，是因為kap皇后teh thit-tho5,放起來看bai7-teh。今請列位倒去，守lin2- e5 本國。」Hiah-e5 諸侯聽了，你看我，我看你，攏無話thang講，就koh領兵倒去，褒姒ti7 hit 台頂，看見hiah-nih8濟 e5 兵馬，走到phihN-phihN喘，kiah8槍kiah8劍，kang2幾若萬人，逐個兇kai3-kai3,攏是扑算beh相thai5,無想來到te3也無啥無事，大家無意無思koh倒去，想了就大笑起來，幽王看了不止歡喜。無想koh隔5、6年，忽然有犬戎 e5 兵攻扑來，幽王叫人趕緊放煙墩，thang召各位 e5 諸侯領兵來救應；在hiah-e5 諸侯，逐個扑算是幽王kap褒姒teh滾笑，續無半人beh兵來，隔兩日京城破，幽王kap褒姒走到驪山腳，hou7犬戎 e5 王jip著，續hou7刺--死。
論到人ti7這世間，teh來往交陪，攏著有hit個老實信用較要緊，一句還一句兩句是一雙；古人言講：「一言放出，駟馬難追。」就是叫人著照伊所講 e5 話來行，m7-thang失落信用，設使若kap人比接代誌，心內也無想，chhin3-chhai2 lam7-sam2講：「嘻嘻哈哈，白賊白決，無b講eh實在 e5 話，後來若tu2著有正經代誌，雖然講到老老實實，人也m7肯相信，親像周幽王才一擺 e5 做m7著，就致到國破，連家己 e5 生命也無去。孔子講：「人若無信實，m7知an2怎樣thai3會用tit；這號話實在真無錯。
保惜光陰
孔子bat有一日出外 e5 時，聽見有人 e5 聲吼到不止慘chhoeh，伊就叫sak車-- e5 行較緊teh,thang來ka7看bai7,到 e5 時，看見是皋魚ti7路邊--nih8 teh大哭，孔子就落車來問伊講：「先生有甚mih代誌 chiah-nih8傷心，哭到chiah-nih8哀慘？」皋魚講：「我有三項代誌，做了真m7著；少年 e5 時，愛去四界留學，boe7會服事我 e5 序大人，是一項 e5  m7-著；心肝siuN大，志氣較懸，boe7曉　tit　服事我 e5 人君，是兩項 e5  m7著；chham朋友交陪不止好，因為小可事就絕交，是三項 e5  m7著。真正是樹愛平靜，m7-ku2風m7肯煞，子beh盡孝，序大人boe7聽候tit，過去boe7 tit koh再來 e5是年歲，無--去boe7 tit koh看見 e5 ，是父母。今我現在是teh聽候死na7-tiaN7。」孔子聽了，就對伊 e5 學生講：「Lin2大家著會記得chiah-e5  話。」當hit時，有序大人ti7-teh  e5  13人，kap孔子相辭，返去in厝--nih8 服事in  e5 父母。
俗語講：「父母疼子，是長流水，子疼父母樹尾搖風。」因為做子 e5 人，出世就受父母 e5 養飼，直直捏，直直顧，到ti7會爬學行 e5 時陣，做父母 e5 人，半步也m7敢放離，略仔較大漢，就計較beh hou7伊讀冊，向望後來趁食較快活，到成人會自立 e5 時，有 e5 父母都已經老去lah；所以著趁早來行孝道，也著保惜光陰，因為父母是比咱較老，boe7會常常kap咱ti7-teh。Koh m7-tan7-na7 服事父母著an2-ni；無論甚mih代誌，攏著現做hou7成是較好，若是beh聽等候明仔再，驚了明仔再有明仔再 e5 事thang辦，boe7會容允你koh做今仔日 e5 事。咱人ti7這世間第一著保惜-- e5 ，就是光陰，不過現在na7-tiaN7，因為前 e5 光陰已經過去，萬古千秋boe7 tit koh來，以後 e5 光陰也無thang屬ti7我，矇矇渺渺，生死hou7人boe7扑算tit，設使若m7知thang掠光陰做tui3重，出在伊一日過一日，一年過一年，的確boe7免tit有後來 e5 反悔--lah。
Boe7 執訣tit
魯哀公問孔子講：「子趁父 e5 命令是有孝--mah？臣趁君 e5 命令是盡忠--mah？」An2-ni連連問3擺，孔子攏無應伊；後來孔子出來對子貢teh講：「Tu2-chiah魯君teh問我，看子趁父 e5 命令，是有孝抑m7是，臣趁君 e5 命令是盡忠抑m7是，我卻無應伊，m7知你扑算怎樣？」子貢講：「子趁父 e5 命令自然是孝；臣趁君 e5 命令自然是忠；thai3有甚mih thang koh應伊？」孔子講：「子貢你真正是小人 e5 人。Kiam2 m7 bat聽見講：古早 e5 時有一萬張戰車 e5 國，就有4個敢好膽來諫諍 e5 人臣，伊 e5 國才boe7 hou7人割去；有一千張戰車 e5 國，著有三個敢諫諍 e5 人臣，伊 e5 社稷才無危險；也有一百張戰車 e5 家，也著有兩個敢諫諍 e5 人，伊 e5 宗廟才boe7毀棄。做子 e5 人，有情理thang kap in老父相爭，boe7講tit是無禮數；做朋友 e5 人，會照理氣來相爭，boe7講tit是無照公義。所以子趁父 e5 命令，boe7夠額thang講是有孝，臣趁君 e5 命令，boe7夠額thang講是盡忠；應該著斟酌看伊所做是著抑m7著，thang趁抑m7 thang；是boe7執訣tit。An2-ni才會稱呼tit做有孝，抑是稱呼做盡忠tit。」
現時有一款 e5 人，若tu2著人勸伊著信耶穌來入聖教，伊就假到親像真趁in老父 e5 命令 e5 款，就推辭講：「阮老父m7准，抑是講阮老母m7肯。」其實這個趁教 e5 事，是出ti7人 e5 良心，設使咱想的確是好就趁伊，若扑算是m7著咱就離開伊，mih使假影拖父母來teh推辭--leh。
老馬會認路
管仲kap齊桓公替燕國去征伐孤竹國，扑入去真遠，孤竹  e5 兵擋攏boe7 tiau5,就想一個毒步，用淡薄兵詐敗，引誘齊國 e5 兵， tui3 萬里沙漠 e5 所在去。Hit地是中國北方，kap俄羅交界 e5 所在；古早 e5 時人攏m7 bat去hia，所以全是野獸kap毒蛇；koh四界攏無水thang食，若起風，就面對面都無看見人，beh出來又m7知路；後來管仲才想講：「戰馬較濟是 tui3 北爿 e5 所在去 e5 ；koh若是老馬，牠 e5 路也行較濟，有較知影；就揀一隻老馬，將咬韁ka7 thau2起來，放hou7牠家己行，才命令軍兵大家te3這隻馬來行，後來果然chhe7著hit條大路thang出來。」
若論到管仲，算是古早真出名，大才調 e5 人，伊 e5 知識聰明也算真足，伊iau2甘願靠hit隻老馬來引chhoa7伊 e5 路，若親像認牠做先生，何況咱 e5 平常人，thai3 thang家己自足自高，m7肯求人教示--leh？
Chhak8枷家己gia5
宋王問伊 e5 宰相唐鞅講：「我所thai5 e5 人，也算是真濟；總是chiah-e5 眾人臣thai3攏iau2-ku2是m7驚我，che是甚mih緣故？」唐鞅講：「王所thai5 e5 ，不過是hiah-e5 歹人，王thai5 hiah-e5 歹人，所以好人那m7驚；王若愛眾人臣逐個驚你，不如m7免分別好歹，掠來就ka7伊thai5;an2-ni眾人臣的確會驚--lah。」過無幾日，宋王就將唐鞅ka7伊thai5去。俗語講：「做木匠chhak8 枷家己gia5;」也講：「林道乾鑄銃扑家己。因為林道乾（在早台灣 e5 海賊），有鑄一款 e5 銃來用；無想後來過無偌久，家己hou7 hit款 e5 銃扑死。親像這款 e5 自作自受，正tu2好kap唐鞅 e5 事相同。
攏著認職
臧仔kap谷仔兩人相kap去飼羊，也兩人 e5 羊攏有扑m7見。有人問臧仔看是an3怎樣thai3會扑m7見羊；臧仔講：「我是因為飼羊 e5 時teh看冊。」亦問谷仔看是為啥事失落羊；谷仔講：「是因為看羊 e5 時坐teh poah8-kiau2。」An2-ni in兩人所做 e5 事雖然是無相同，扑m7見羊卻是像一款。
世間人無論做甚mih代誌，攏著愛有專心，自然見做見成功，見辦見好勢。也若beh手teh做一項，心肝teh想hit項，人企ti7這爿山，心肝teh想hit爿；an2-ni自然的確boe7會成功。人講：「十藝九不成，」也講：「世上無難事，都由心不專。」實在果然是an2-ni。
羊穿虎皮
楊子 bat講有一隻羊，身軀moa一領虎皮，行到ti7曠野--nih8;一下看見草發到真烏幼，就歡喜到boe7顧tit，一下看見豺狼，就不止驚，也卻boe7記得身軀有罩hit領虎皮。
親像世間有一款假好 e5 小人，雖然是百般 e5 掩飾，妝到那準正經人，假到真有君子 e5 氣概，m7-ku2伊 e5  teh行踏kap講話，猶原常常會顯出伊 e5 本相來。大學 e5 冊有講「有真實ti7心內，就會顯出hit個形容ti7外面」；就是講起人 e5 行動舉止是boe7假做tit。
狐假虎威
在早昭奚恤做楚國 e5 宰相；hit時楚國 e5 兵真強，列國攏畏懼伊；致到伊 e5 王也teh忌克，想beh thai5昭奚恤，有一日楚宣王坐殿 e5 時，問眾人臣講：「北方 e5 國攏驚昭奚恤，che是甚mih緣故？」眾朝臣攏知王有beh thai5伊 e5 意思，所以無人敢插嘴；卻有一人，名叫江一，出班來奏講：「有一隻虎出來討食 e5 時陣，得著一隻狐狸，hit隻狐狸知kio3走boe7離，就ka7虎講：你m7-thang食我，因為天帝有命令我做百項獸 e5 序大； 你若食我，算是違逆天帝 e5 命令，你若na7 m7信我 e5 話，請你hou7我做頭前行，你te3我ka-chiah後，也ka7看百項獸見著我 e5 時，的確會四散閃避我，虎就試看有影無，te3狐狸 e5 ka-chiah後去；果然百項獸見著攏走避伊；也hit隻虎m7知百獸teh驚伊，掠做真正有影teh驚hit隻狐狸。今昭奚恤是做楚國 e5 宰相，掌管軍兵kap國內 e5 事，所以北方 e5 國te驚伊，在m7是teh驚昭奚恤，是teh驚大王 e5 兵馬chiah-nih8濟。」楚宣王聽了有情理，就無想beh thai5 昭奚恤。
論到狐假虎威這款，世間人較濟是an2-ni；若hit個人有淡薄錢財抑勢力，就大家攏愛去kap伊交陪，有時也無受著伊 e5 好禮接接相款待，若出來到te3就品phong2 hit個人是chham伊偌好tu2偌好，其實也無影無跡，不過是hit種愛靠人 e5 勢 e5 ，家己狀出來；有時也m7相bat，也對別人品講是in  e5 甚mih親情，若是這號人，都正是beh靠人 e5 勢，thang去欺負人。M7-ku2 iau2有一款，hit個有勢力 e5 人，無boeh hou7人靠，也hit個 teh kap伊交陪 e5 人，也無beh靠伊 e5 勢力；總是有teh kap伊來往 e5 時，就逐人也較懼怕；其實in攏無存甚mih m7好 e5 心肝，親像10數年前，有百外個土匪聚集ti7阿里港下，倚Ka-lah8埔hit個山kap官兵teh抵抗，後來政府有派軍隊beh去滅in；這號代誌boe7免tit有hit號好人hou7歹人連累 e5 事。
政府知kio3咱教會 e5 人較無插這號 e5 代誌，因為知kio3咱無受hiah-e5 邪術 e5迷惑，就那teh搜索 e5 時，較無攪擾著咱 e5 會友，逐個看了想che較會靠tit；就愛beh借聽道理 e5 名thang保護in  e5 身家，逐日禮拜堂 e5 人攏chat8-thong2-thong2,若tu2著禮拜日歸莊 e5 人做一擺來，企到街路埕--nih8攏tiN7-that-that，無想到搜索 e5 事一下過去就直直溜去；今現時真冷淡。Hai3--ah！親像這款會曉顧肉體，也boe7曉tit顧靈魂；是無各樣kap hit個靠人 e5 勢力相像
用珍珠彈鳥仔
在早隋侯有得著一粒珍珠，真大粒，koh真清亮；算是世界無地thang取 e5 寶貝；有一個人看見空中一隻鳥，因為心內不止意愛，就提隋侯hit粒珠，準做彈子，來彈空中hit隻鳥，無想hit隻鳥扑都無著，也hit粒珠續m7知ka落tui3 toh落去--lah。
今咱逐人家己 e5 命是無雙條，kiam2 m7是無地thang去取 e5 寶貝--mah？Kiam2 m7是比隋侯 e5 珠較tui3重--mah?可惜世間人濟濟是因為in  e5 私慾看做好  e5  所在，就phe命去做。Kiam2無親像用隋侯 e5 珠teh彈鳥仔一般樣？俗語講「人為財死，鳥為食亡」；這號話真正是糊塗；試問看人會用甚mih去換伊 e5 生命得抑boe7?M7-ku2人濟濟是會曉tit an2-ni講，也m7肯放sak私慾來顧生命，想了真thang吐氣。
貪小失大
戰國 e5 時，倚近晉國 e5 所在，有一國小國叫做Kiu5-iu5,晉國 e5 宰相智伯常常想beh去滅伊，m7-ku2 hit個路chhau2真細條，koh專坑溝了了真歹行，想了攏無機會，後來就想一個法度，刁故意鑄一個真大 e5 鐘，比車路有兩倍闊；就派人去ka7 Kiu5-iu5國 e5 王講這個鐘beh送伊；Kiu5-iu5國王就beh派人去修理道路，將hiah-e5 較懸 e5  phiN hou7低，也將hiah-e5 坑溝thun7起--來，備辦thang好運搬這個大鐘。
伊有一個人臣，名叫赤章蔓枝，苦勸伊講：「古早 e5 時有teh講，只有著守法度才會hou7國--nih8平定；咱thai3 thang無緣無故承受伊智伯這個大鐘？照看智伯  e5 做人是貪心koh無信實，的確是因為beh攻扑咱，想了無機會，所以鑄一個比車路雙倍大 e5 鐘來送hou7大王；大王若去迎接這個鐘，著縣 e5 岸thoaN2 hou7 i平，坑溝thun7 hou7 伊tiN7，伊就thang趁這個機會進兵來攻扑咱。」伊將這號話來苦勸伊 e5 王真久，伊 e5 王攏m7聽伊，反轉講：「In算是大國beh kap咱交陪，咱若m7承受，的確會hou7 in koe3-siau3。」隨時差人去thun7路，續去迎接hit個大鐘。赤章蔓枝退朝倒來就講：「做人 e5 人臣若無一點盡忠 e5  心肝算做是有罪；若是咱有一點盡忠 e5 心，王無beh聽咱，an2-ni咱著閃避較遠leh，隨時tui3 小路逃走去衛國；」過有七日久na7-tiaN7 hit個 Kiu5-iu5國果然hou7 智伯滅去。
Koh有一個故事猶原kap這個beh相同，比頂面所講這層較早倚200年，也是ti7晉國--nih8。Hit時是獻公teh坐位，獻公想beh去滅虢國；m7-k u2著tui3 虞國經過，才會得到虢  e5 地方。An2-ni想了真無法度，就kap伊 e5 人臣參詳。伊有一個謀士，名叫荀息出來講著tui3 虞國ka7 伊借路過，獻公講：「虞公beh thai3肯借咱？」荀息才講：「我知虞公 e5 人是真貪心；若用垂棘  e5 寶玉kap屈所出 e5 寶馬這兩項來去送伊，伊就會借咱過。」獻公講：「這兩項是咱國--nih8 e5 寶貝，thai3 thang去送別人？」荀息講：「Che是哪親像寄伊囥，後來才ka7伊討。」獻公聽了有情理，就將玉kap馬交代荀息去送虞公，虞公手--nih8提hit塊寶玉，目珠teh看寶馬，心內大歡喜。伊也有一個gau5  e5 人臣名叫呂之奇諫諍伊講：「的確m7-thang收伊這兩項禮物，若收伊 e5 時的確著路借伊經過，亦後來晉滅虢國了後總無tiaN7-tiaN7 ka7咱借路去管hia  e5 百姓；的確連咱 e5 國也會無--去，人講「唇亡齒寒」（嘴唇無去，嘴齒會寒）就這個意思。所以的確m7 thang準伊 e5 兵tui3 chia過。」總是虞公 e5 心肝已經hou7 hit個寶馬kap寶玉迷去，就應宮之奇講：「晉kap虞算是像字姓 e5 國，伊kaN2不忍來滅我。Koh我teh祭祀不止虔誠，也用真濟好物an2-ni神名的確會保庇我。」宮之奇講：「Che攏boe7靠tit e5 事，晉會hiah大國也是有吞佔宗族內幾若國，koh現時beh去滅伊 e5  虢國kiam2 m7是猶原像宗族？亦hit個神明 e5 事算是矇矇渺渺，無影無跡；設使晉若將虞國滅去了，也猶原用好物來祭獻，hit個神明敢有講會吐出來還伊--mah？所以che攏是boe7靠tit e5 事。」宮之奇 an2-ni有嘴講到無瀾，m7-ku2無法度thang醫治虞公 e5 貪心；所以虞公m7聽伊苦勸；竟然對晉國 e5 使者答應路beh借伊過。宮之奇就倒去，到in厝 e5 時就對人講：「咱 e5 人君講叫神明今年 e5 二九暝無thang koh再食著虞國 e5 祭物，講了就將伊 e5 某子也續搬出國外，走去tiam3 ti7曹國。」果然ti7 hit年 e5 年尾，晉 e5 兵去滅虢國了後凱旋beh倒來 e5 時，猶原tui3 虞國經過，就順續將虞國ka7 伊滅去，續掠虞公kap in  e5 大夫官百里奚倒去in國--nih8。
人講，知thang夠額就boe7受凌辱，知thang歇睏就boe7有危險，Che是teh警戒人著安分守己，m7 thang心肝傷大 e5 ，總是講卻是較快；若是beh照an2-ni來行是真oh，因為一點貪 e5 心肝真oh tit除去，tui3古早到今有 e5 滅國，有 e5 傾家，有 e5 敗壞名聲，有 e5 失落生命，濟濟是tui3這字來。有 e5 較利害變到皇帝做過手，生命才無--去，有 e5  be7-cheng7-be7事就破，hou7官--人掠去定死刑；無m7是為著貪來起見，所以tui3細漢 e5 時應該著先tui3這項 e5 修身來致意，就是逐人無m7著用頂面hit兩cham7 e5 故事來做警戒。俗語有講：「貪字貧字殼。」所以人若會知足，就心肝何時m7平安。聖經也有講：「貪財是做萬項歹 e5 根源；」其實無論甚mih事若有一字貪--字ti7心內，就攏夠額thang害人。
會守才是Gau5
趙襄子去攻扑敵國有得勝，敵國有兩個城叫做中人、佐人。Teh顧hit兩個城 e5 官府有差使者來beh見襄子，甘願將in  e5 城池來歸降；hit時襄子tu2仔teh食下晝聽了也無甚mih歡喜 e5 款。伊 e5 軍人看了真奇怪；就問伊講：「一日 e5 中間得著兩座 e5 城池，又koh無甚mih大出力，抑是了siuN濟本，an2-ni算是一件thang歡喜 e5 代誌，怎樣主公 e5 面反轉憂愁 e5 款，che hou7阮真boe7曉tit。」襄子就應伊：「Hi號江河 e5 大流水，不過三兩日就漸漸退去；hit號夏天 e5 大風雨極久一半日也就平靜，現在咱趙國無有甚mih大德行，一日得著兩座 e5 城池，已經算是行到極懸 e5 所在；驚會tui3 an2-ni了後就漸漸衰敗去--lah。」
Hit時孔子聽見這個代誌就講：「趙國是teh beh 興 e5 兆頭；tui3 古早以來煩惱憂愁是會hou7人興旺；歡喜快樂是會hou7人敗亡，會得勝boe7講tit是難 e5 事，著會保守tit到久遠，he才是為 oh e5 代誌。」
古人言講，現時 e5 世界，m7-tan7-na7創事業為難，beh來會保守t也itm7是容易 e5 事，實在真有影；總是人若ti7快樂 e5 時m7 thang boe7記得艱苦hit-tiap8,也m7 thang食飽boe7記得枵時。An2-ni才略仔會保tit伊一世人boe7 siuN離經；若無就兩lin3半又koh peng2落來；總是咱教會來 e5 人也著ai3真細膩，有一款 e5 會友一下入教，亦就hia-hia pai-pai家己真得意，若親像天國 e5 鎖匙已經ti7伊手中央--nih8，hit個天國 e5 冕旒已經ti7伊荷包仔內，攏無想到聖經--nih8也有明明講過：「見若稱呼我，主ah，主ah，hit號 e5 人boe7必然攏會進入天國；」An2-ni thang知這號入教 e5 事，雖然是真要緊，總是hit號真正教友 e5 德行，是更koh較著要緊。
一人一項著
在早ti7支那山東齊魯兩國 e5 交界，hit所在有一個人生3個子；in老父就替伊chhe7出名 e5 先生來教示伊仁義 e5 道理，後來到出業倒來，in老父問in講：「仁義 e5 道理怎樣講？」Hit個大子就應講：「仁義是叫我著疼惜身軀，然後做成好 e5 名聲；」Hit個第2子講：「仁義是叫我著放sak身軀，來成仁愛 e5 名聲；」Hit個第3子講：「仁義是叫我著保護身軀，照顧名聲，兩項攏會齊全。」今in這3個兄弟仔共是一個先生教示in，m7-ku2 in大家 e5 見解攏是大大無相同。
Ti7印度 e5 所在bat有人牽一隻象tui3 街市--nih8過，有人講hit隻象是烏 e5 ，有人講hit隻象是白-- e5,有人講hit隻象是灰色 e5 ；大家諍到企真企現，攏m7肯相讓，直直beh冤家起來，後來人才去查看到底是甚mih色，才知三人所講 e5 話攏有一項著，因為hit隻象一爿是烏 e5 ，一爿是白 e5 。Ti7正爿 e5  kan-ta看見白色，所以講是白象；ti7倒爿 e5  kan-ka看見烏色，所以講是烏象，也hit個頭前 e5 看見也有白也有烏，所以講是灰色 e5 象。
Koh有一項親像化身 e5 類；有一款蟲，chham金龜beh相像款，總是伊 e5 色ti7一日變幾若色。Bat ti7早起時掠來ka7 i看是金 e5 色緻；到 e晡ka7 伊看變做青 e5 ；明仔再起又變做烏 e5 ，抑是變做灰色 e5 ；攏無定著，是親像人teh飼蠶仔（niu5-a2)；早起看是蟲，e晡看一粒phok8-a2(蠶繭）；明仔再ka7提出來看了一粒親像土豆仁；隔一半日又變隻尾蝶出來；亦就會公母相thin7,koh放卵來變做蠶仔。總是若he攏m7 bat看見 e5 人，聽了就真giau5疑。
也koh一款固執不服人-- e5 ，親像看見象 e5 一爿，就掠做伊目珠所看是an2-ni，就硬硬掠做an2-ni著；總是若親目看見an2-ni諍iau2會講tit，有一種hiah-e5 迷信鬼神 e5 事，明明都無影 e5 代誌也相kap附會狀到真tu2真，現tu2現，莫叫目珠有看見 e5 事，自然的確是beh諍到嬴。An2-ni可見世間事是真闊，m7 thang用家己小可 e5 知識，就eh ka7 伊斷講是怎樣；攏著看hit個事體有合道理趁法度抑無，才thang去行。
會就無為難
宓子賤teh做單父  e5 地方官，hit時有若去chhe7伊；看見伊變真消瘦，就問伊是甚mih緣故，伏子賤應伊講：「你攏m7知--mah？我是無路用 e5 人，派我來做單父  e5 地方官；因為代誌真濟，不止無閒，心內也真煩惱，所以身軀才會chiah-nih8消瘦--lah。」有若講：「古早 e5 時，舜teh做皇帝，伊彈五弦 e5 琴，唱南方 e5 詩，作伊安閒自在通國猶原是料理到好勢好勢，現在這個小小可可 e5 單父na7-tiaN7，你就煩惱到攏boe7曉tit thang治理；設使hou7你做皇帝來管歸國，亦beh an2怎樣--leh？」
咱人ti7這世間，著有hit項 e5 本事，才會辦tit hit項 e5 事業，設使都無hit號大才調，kan-ta想beh做hit號大事業，的確是將hiah-e5 著勞歸ti7空空。俗語講：「戴石舂臼teh跳加官。」出真濟力koh m7好看，就是這個意思。總是頂面所講，宓子賤做單父  e5 地方官，雖然是無大才調，卻也盡心來料理；所以磨到家己 e5身體攏消san2去。M7-ku2 單父  e5 教化大興起，an2-ni算是大好 e5 官員，若比並iau2一款，親像這號才調又無，志氣又大，kan-ta顧伊家己會肥，m7管百姓怎樣艱苦，che就天差ti7淵--lah。
看近無看遠
某所在有一位大家口眾 e5 人，in  e5 灶腳囤到一堆柴，也hit個煙筒灶嘴koh tu2好向ti7 hia，有一個人看了就想an2-ni不止危險；就對主人講：「著將煙筒嘴徙tui3 邊仔去，也將hiah-e5  柴草搬徙去別位，才無危險；若無，驚了有火災。」主人m7聽伊；過無偌久，果然tui3 hiah-e5  柴草 e5 中間起火，就有幾若人來kap伊鬥腳手，扑火hou7灰。總是大家已經燒到臭頭爛耳；後來主人備辦宴席，來ka7大家說多謝，就請hiah-e5 臭頭爛耳 e5 坐大位；也hit個教伊徙煙筒搬柴草 e5 人，卻無去請伊；所以現時 e5 人有一句話講「曲突徙薪，無恩澤；焦頭爛額為上客」 （就是講，代先教伊持防，換煙筒嘴， 徙開柴草，這號量早張持 e5 氣力盡大，in攏無數念伊 e5 恩澤；也替in扑火hiah 個人有 e5 燒到臭頭，有 e5 爛額，in就想講，che救咱 e5 緊急功勞真濟，就請in來做上等 e5 人客。）
世間有真濟hit號為非作歹，逐項敢做 e5 人，也常常有人苦勸伊著反悔改變來歸上帝 e5 真理，thang免去後來 e5 災厄；也m7免做到後來事破犯罪，受監牢 e5 艱苦，總是in攏無beh聽伊。到後來伊若ti7 hit  e5 艱苦患難 e5 中間，若人提淡薄仔錢幫贊伊，伊就感恩不盡；也卻無想到hit  e5 苦勸咱反悔 e5 人是好心；伊 e5 功勞比用錢財賑濟咱是較大；因為咱若聽伊 e5 嘴，今仔日m7免到這個地步。總是較濟攏無想an2-ni；較濟是kap頂面 e5 故事hit  e5 主人相像。
謹慎所行
三國冊記一站關雲長保護in兩個兄嫂beh kap曹操上京去。Ti7路--nih8曹操刁故意用一間房hou7 in三人toa3,意思是beh昏亂in君臣 e5 禮數。總是關雲長做伊點蠟燭出來厝外看冊到天光，攏無小可厭懶 e5 面色；曹操看見an2-ni，那koh較敬重伊。
關雲長 e5 所做算君子 e5 所行四正光明；攏故意裝作；看三國冊 e5 人攏講伊是愛故意做君子 e5 名聲，才an2-ni來閃避嫌疑；但是在關雲長 e5 意思就無an2-ni講，因為關雲長所顧就是劉備 e5 面上，kap in兄嫂 e5 德行，眾人 e5 lam7-sam2講著m7著伊攏無掛意。
照an2-ni ka7伊想，咱教會內 e5 會友若會照伊 e5 法度來行，有君子 e5 腳步，kiam2 m7是真好--mah？見若有嫌疑 e5 所在，親像酒樓、戲園、花街柳項、kiau2場，che攏m7-thang去，m7-tan7-na7保全家己 e5 名聲，就咱 e5 主kap教會 e5 名聲koh較要緊著保全。
聖經有講，「所行著端正，親像ti7日時；莫得放縱酒醉，莫得好色邪淫，莫得相爭怨妒。」（羅馬 13：13）
種豆收豆
支那戰國 e5 時，五霸在內hit個秦穆公，有一擺去梁山 e5 所在扑獵。Hit暝昏扑m7見幾若隻 e5 好馬，就派人四界去chhe7,隔無偌久有人來報講：「Ti7 岐山 e5 南爿，差不多有300個土人，已經將馬thai5去--lah；現時teh煮beh去食；若暗靜派兵去，會攏總掠著。」秦穆公聽了吐氣講：「我派lin2去chhe7,是向望會koh得著hiah-e5  馬，今馬已經死，犯罪 e5 人又hiah-nih8濟，若攏ka7 i掠來辦，boe7免tit hou7人講我看精神較tui3重，掠人 e5 生命看較輕。Koh我聽見講，食好馬 e5 肉，無食酒去贊伊消化，就會致病；hiah-e5 土人攏m7知這款 e5 利害。就叫人將伊所帶來 e5 好酒，擔去hou7 hiah-e5 土人，教in隨個分淡薄去食。」hiah-e5 人聽了不止感激。
後來隔有一年久，秦穆公kap晉國 e5 兵ti7韓 e5 所在交戰，穆公大敗，晉 e5 兵已經將穆公 e5 戰車圍teh，晉 e5 領兵官梁由靡也已經khiu2著穆公所坐hit張車 e5 馬，當hit cham7真危急 e5 時，忽然看見300外人，也無騎馬，也無坐車，手--nih8 kiah8大刀，逐個一企一tho3懸，雄kai3-kai3直直扑入來，看見秦穆公hou7晉國 e5 兵圍teh，就phe 死命，將hiah-e5 兵扑退，不但救出秦穆公，反轉將晉惠公掠來；穆公看了真歡喜；就召in來問講：「Lin2是toh落  e5 人，啥事今仔日來救我？」Hiah-e5 人講：「阮就是舊年偷牽君王 e5 好馬hiah-e5 人；感念君 e5 大恩德，無辦阮 e5 罪，koh驚阮phoa3病；因為近日聽見ti7-chia teh相thai5,所以相kap來beh幫贊君交戰；今真正有趁阮報答君 e5 心。」穆公聽了吐氣講：「種瓜得著瓜，種豆收成豆。設使我舊年將chiah-e5 人掠去辦罪，今仔日thai3會得著in  e5 力來救我--leh？」就問in講：「Lin2甘願入營做兵m7?」逐家講：「阮是土人，boe7曉守規矩，m7敢做軍兵；」穆公就叫人提金銀財寶賞 賜in； in也攏m7收，做in相辭倒去。
世間 e5 人，thang分作三等，有一等 e5 人，你若用恩惠款待伊，伊反轉用歹來報你；che名叫鬼道；有一等 e5 人，你若用好款待伊，伊也用好報答你；che叫人道；也有一等號 e5 人，你用歹款待伊，伊卻用好來款待你；che叫做天道。親像穆公teh款待hiah-e5 偷牽馬 e5 人，照看boe7免tit有賞罰不明；m7-ku2罪不及眾，300外人攏因為hit幾隻馬來受罪，卻又想了不忍，又koh知hiah-e5 土人是攏boe7曉tit法律kap利害，所以不如做情hou7 in，m7是ai3 tit人因為an2-ni來o-lo2伊，抑是有向望in後來 e5 報答伊，所以有thang可取。試想現時有這號 e5 人抑無；扑算無。較濟攏是hit號無想咱款待人怎樣，kan-ta會曉嫌人歹款待伊。耶穌講：「著疼你 e5 對敵；枵著hou7伊食，嘴乾著hou7伊lim；che就是用恩惠來報答歹款待咱 e5 人。」
交淺言深
宋國有一個好額人，in厝 e5 牆仔因為浸漬雨落傷久，續hou7崩一隙去。In後生ka7伊講：「這個牆仔若無修理，驚了會hou7賊入來。」In  e5 厝邊一個老人也是an2-ni講，無想hit e昏，果然有賊來偷真濟物去。Hit個好額人就真o-lo2伊 e5 子是聰明，也giau5疑厝邊hit個老人做賊來偷伊。
今照an2-ni ka7聽，hit個好額人 e5 子，kap in厝邊老人所講 e5 話，是像一樣，伊卻o-lo2 in子聰明，giau5疑厝邊 e5 人做賊；因為子kap厝邊有親疏 e5 分別，所以像一款 e5 話，有兩款 e5 款待伊，可見凡事著將心肝捧平來想；若無，攏boe7免tit有存坦親 e5 心ti7-teh。

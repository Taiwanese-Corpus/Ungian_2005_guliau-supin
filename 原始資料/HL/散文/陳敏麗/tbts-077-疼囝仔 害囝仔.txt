【我e5第一篇台文】				
疼囝仔？害囝仔？		陳敏麗

Ti7 Toronto Star e5專欄，有一個阿媽寫批hou7 Ann Landers，講伊六歲e5查某孫，ti7伊無乖e5時，ka7伊e5父母講，若有人e5手去khap8著伊，伊to7 beh拍911叫警察。有一個早起，伊e5孫仔真傷心去到學校，hou7老師發覺著伊e5腳手有紅紅e5傷跡，就報告hou7校長知影。二工了後，兒童服務中心e5人著去in厝調查。
這個阿媽講，伊e5查某囝kap囝婿ti7社區裡風評真好，in ma7是真恩愛e5家庭。伊強調，in對查某孫e5教示方法，絕對是所有e5勸導方式攏無效e5時，才會用著。現在in攏真著驚kap失望，阿媽問Ann：“家己e5囝仔ti7家己厝內to be7-tang3教示，阮是ai3按怎做呢？”
仝一工，ti7世界日報ma7有仝款e5文章。作者講，伊四歲e5囝仔，有一工送去學校e5時，逐項攏正常。Hit下晡伊beh去chhoa7囝仔e5時，竟然chhoe7無。問老師，老師講，因為看著囝仔身軀有烏青e5跡，斷定是媽媽拍e5，就通知警察kap有關單位ka7囝仔chhoa7走，ka7當做虐待兒童事件處理。
作者講伊真著急，想beh知影囝仔ti7 to2位，竟然無一個老師知影，亦無人通知伊kap伊e5頭家。老師講只有等警察kha3電話來。伊先kha3去警察局，答案是已經下班，叫伊明仔chai3才koh kha3。作者m7死心，chhoe7所有e5警察局kap有關單位。等到chhoe7著e5時，已經八點外，但是kan-na7有電話，無地址，m7準囝仔講電話，ma7 m7準伊去看，原因是感冒猶未好，koh hau2 be7停。因為擔心，連續kha3電話，最後答應伊送藥仔去，但是m7准in見面，連kap囝講電話ma7被拒絕。伊e5囝完全被隔離！一直到第二工，請律師才將囝仔chhoa7轉來。
囝仔轉來了後，規個人攏變ah，變kah m7相信別人，kan-na7 beh tiN5老母，to2位to m7去，學校ma7 m7敢去。伊講警察會掠伊，伊會驚，kan-na7 beh tiam3厝內，伊是真正去hou7 haN2驚ah!
因為老師e5誤判，作者著ai3接受in e5安排去上做父母e5課，頭路ma7無去，目前只有tiam3厝內顧囝仔！

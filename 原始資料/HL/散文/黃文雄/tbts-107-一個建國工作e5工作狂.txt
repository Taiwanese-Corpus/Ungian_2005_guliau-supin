一個建國工作e5工作狂--數念老朋友張維邦      黃文雄 

Bat列ti7烏名單，m7-ku2無論如何ma7 beh chhiN5水轉去故鄉e5『sa-mong魚』內底，用公元e5紀年推算e5『三年級生』(編註：1930年代出世)e5折損率這幾冬一直the chheng3-koan5。張維邦是最近力盡身亡e5一『尾』。十二月初二伊去Belgium參加歐盟研究協會各國分會理事長e5會議，路--裡經過Paris，ti7伊e5老朋友Andrei Gratchev（前蘇聯領袖戈巴契夫e5發言人）e5厝--裡心臟病發作，雖然有隨叫幾na7個醫生來急救，iah是無效。
Ti7今a2日e5台灣提起烏名單，大部份e5少年人攏無啥知影這三字e5歷史關聯kap民主意義。年紀khah大e5人所會記--得-e5，恐驚ma7 kan-na一koa2有頭有面e5政治人物。事實上hit當時e5烏名單真長，回鄉e5「sa-mong魚」ma7比一般人所知影--e5 koh khah che7，kan-na精差ti7 in轉--來e5時無吸引媒體注意e5『闖關』行動。維邦to7是其中e5一個。
這陣『sa-mong魚』內底，『三年級生』是真特殊--e5。In tu2 bat代誌e5時，to7看著日本殖民政權e5統治kap in e5失敗。以後，tui3小學到大學hit段時間，經歷另外一個殖民政權e5二二八事件kap白色恐怖。大學畢業前後，koh見證著國民黨連最溫和e5反抗亦be7-tang3容允e5『自由中國』事件。M7 nia7按呢，出國e5時間koh是全球變化上大e5六十年代（kan-na台灣ti7政治若一窟死水）。這種個人人生經驗kap歷史變化e5會合，無可能ti7出國e5『三年級生』心內無留落一koa2痕跡。Hit陣參與海外獨立kap民主運動e5留學生大多數是學理工--e5，人數超過一般人認為思想khah會有問題e5文法科系學生真che7。這種人數e5分佈會tang3證明chia e5留學生受著時代影響e5普遍性。
對chia e5『三年級生』e5『sa-mong魚』來講，出國留學是為著beh回國革命抑是改造國家，kap讀了beh留--落-來e5『學留』無仝。To7是為著政治上e5原因be7 tang3轉--去，in時常半瞑家己反省，或者kap大家討論，畢業食頭路了後，是m7是應該買厝？對in來講，獨立kap建國ma7 m7是仝一個物件。獨立kan-na是最後e5結果；獨立進前，猶有一個真艱難、問題真che7 e5建國過程，in tioh8-ai3為著獨立e5目標來累積條件。In永遠be7 be7記--得，in目睭所看著e5這個差別 ：受人chau-that e5故鄉kap in所留學e5國家中間，ti7政治上kap政治外有外大e5差別。
這陣『sa-mong魚』轉去故鄉了後，ti7無仝e5所在拍拚、無求名利，一般人知--e5無外che7（咱用加減khah有名--e5來試驗：恁敢知影啥人是王秋森？啥人是黃呈嘉？啥人是張維嘉？）。Che ma7證明建國e5工作需要多方面、多層次長期e5工作，無可能每一個人攏是明星。In m7是媒體會去注目e5對象，in做e5 khang-khoe3雖然kap同行--e5 ka2-na2相仝，總--是in有帶著所經歷e5時代e5影響kap腳跡：一種家己ma7擋be7-tiau5 e5使命感kap逼切感。維邦to7是一『尾』這款e5『sa-mong魚』。
To7是這種e5建國觀、使命感kap逼切感，hou7伊ti7瑞士讀經濟博士e5時就是有名e5工作狂。伊嘴--裡不時teh講--e5 to7是為台灣e5長期發展建立這個基礎、建立hit個基礎。『台灣』、『基礎』kap『發展』是伊一生e5思考kap行動e5重心，無論是留學e5時ti7歐洲各國遊學觀察，去Austria做博士後e5研究，去Canada教書，受著聯合國e5聘請去中國做地方經濟發展e5顧問，去日本（立命館大學）講學，或者是chhin5水回國。
假使維邦猶ti7--leh，聽著我講伊是一尾『chhin5水』回國e5 『sa-mong魚』，一定無beh接受。但是伊確實是chhin5水siu5--轉-來-e5。伊ti7 Canada e5 Quebec省立學院kap Montreal大學教書，有真好e5工作kap生活條件，ti7城內kap城外攏有一個住所。若是ti7 Montreal toa3了sian7--a，to7去Quebec，Quebec kap法國ti7歷史、文化kap語言上有真深e5關係。歐洲以外，伊ma7會tang3去中國、日本行行--leh。特別ti7一九九四年e5時，伊已經m7是一個野球選手，是一個有心臟病e5人。『闖關』回國無一定是ti7機場，問真che7『三年級生』e5經驗，『闖關』有內心kap外在e5真che7種類。但是維邦這尾sa-mong魚，這個建國工作e5工作狂，猶是等be7赴退休，差不多無經過思考to7轉--來-a！
伊轉--來了後做e5真che7代誌，特別是ti7淡江歐洲研究所所長任內kap任後，為歐洲kap台灣e5互相了解、聯絡kap合作所做e5 khang-khoe3，tui3學術研究到文化交流，tui3出版冊到帶領中小企業、青年學生去歐洲各國做田野調查kap實質e5交流。Ti7財力kap人力攏真困難e5狀況，hou7歐洲研究國際網絡內面台灣這部分chiaN5有成長，hou7台灣人e5頭穀內e5『世界』漸漸超出美國、中國kap日本e5範圍。Chia e5代誌自然有其他紀念伊e5文章會寫--著。我心內放be7落--e5猶是伊e5性格，kap時代加ti7伊身軀頂e5運命。
無定著有人會講，維邦ti7 koh一擺為台灣拍拚e5旅途中，死ti7伊心愛e5巴黎。伊轉去台灣『安身立命』了後，死ti7這個好所在，會使講是一個真悲壯e5結局 。M7-ku2，雖然死--者為大，我猶是beh向維邦抗議。維邦，外che7擺咱bat講過：種種e5比賽內底，性命e5競爭，ma7是真重要e5一個。外che7擺咱bat講過：雖然知識kap經驗會tang3傳承（親像你拍拚培養研究歐洲e5青年），但是絕對be7 tang3親像銀行e5存款，全數累積，koh khah免講生利息。你一去，帶去e5物件實在siuN che7--lah。這點，你對故鄉是有虧欠--e5。無定著你ti7 Andrei Gratchev in厝，目睭beh kheh去e5時，頭殼內所想著--e5，除了你心愛e5某kiaN以外，亦有種種e5 m7甘！親像阮m7甘你，soah無法度阻擋你為台灣拍拚teh掠狂。

（作者黃文雄╱台灣人權促進會顧問、總統府國策顧問。原文是中文，編輯室翻做漢羅。）


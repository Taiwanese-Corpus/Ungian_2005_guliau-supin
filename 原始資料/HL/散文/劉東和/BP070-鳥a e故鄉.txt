Goan2 tau 是鳥a2 e5 故鄉
劉東和
Kian3 若聽著「白鴒鷥kha 長長，想beh 相借問，你來來去去會tang3 飛joa7 遠，kam2 會飛過goan2 故鄉e5 田園…」這首A仁e5 詩歌e5 時chun7，我就會想起已經離開30 thong2 冬e5 故鄉──Kavalan e5 種種情景。
Kavalan 是1個畚箕地，雪山山脈kap 中央山脈pe2 著東北季風chah--來e5 豐沛雨水，孕育che7-che7 動物kap 植物。Sio2等--leh 我會講著1-koa2 鳥a2 類，lan2 chiah tau3-tin7 來回想心適e5 gin2-a2 時。
宜蘭是鳥a2 e5 天堂，蘭陽溪口是水鳥保護區，北方澳邊--a2 有1個「無尾港水鳥保護區」，i hou7 人列入亞洲上重要e5 lam3地（『溼地』）之一，ham7 台北華江橋水域是北台灣2大水鴨hioh-koaN5 e5 所在。冬山河kiN5 1-te3 號做「52 甲」--e5，是lam3 地，iau2 koh 有龜山島、福山植物園、雙連埤等等，long2 有真珍貴e5 鳥a2 類。宜蘭高山湖是這koa2 鳥a2 上kai3 che7 e5 所在，eng2 過ti7 翠峰湖、松蘿湖、鴛鴦湖kap 明池，lan2 m7-taN7 會tang3 看著鸕鶿 (lou5-chi5 )，ma7 會看著鴛鴦水鴨結相隨e5 鏡頭。
Goan2 tau──A-li2-sai2──真正是1個鳥a2 e5 故鄉，i ham7 大洲long2 有真出名e5 白鴒鷥林，chai2 起時a2 kui-tin7 白鴒鷥ui3 goan2 頭殼頂面飛--過，歡歡喜喜飛出去討食，暗頭a2 就koh 飛tng2 來chia kap taN-a2  睏醒e5 暗光鳥相閃身。Ui3 A-li2-sai2 一直到柯a2 林long2 bat 出現過黃鶯，chit-ma2 柯a2 樹已經hong5 chho3 了了--a，黃鶯ma7 kang7 款消失--去，無看著影跡。
細han3 時chun7，上kai3 好sng2 e5 所在，ai3 算goan2 tau e5 門口埕，暗時liah8 火金姑，日--時giah 掃帚sut 滿天iaN7-iaN7 飛e5 大頭田嬰；若是聽著雞母kok8-kok8 叫leh chheN 狂hau2 e5 時，大人就long2 趕緊chong5-chong5--出-來，khah 緊趕走想beh liah8 雞a2-kiaN2 e5 lai7-hioh8;ti7 溝a2-kiN5 e5 樹籬a2 內面，跳來跳去，歌聲輕聲幼ji7，生做幼秀liu2-liah8--e5 是ban7-tang-tiuh-a2，有tang 時a2，lan2 ma7 會tang3 看著1粒chiok sui2 e5 彩色球，phiuh~1下tui3 水面chok8--過，he 一定是色緻上豔上sui2 e5 釣魚翁(『翠鳥』) ti7-leh 釣魚；koa5~koa5~koa5~，暗頭a2 紅kha-chhng-a2 hau2 kah chiaN5 悽慘，pin7 看著人影，隨時hiong5-hiong5-kong5-kong5 鑽入去稻a2-kha bih kah 無看影。
續--落來beh 紹介e5 鳥a2 先hou7 lin2 ioh 看mai7，行路thop--1-下thop--1-下，be7 輸teh 踏水車an2-ne，毛草金黃金黃chham 1點a2 赤蠟色--e5，he 是siaN2-mih 鳥a2？Ou5~！你實在有夠巧，tioh8！He 就是chhan5-chhia-a2(『黃小鷺』)，你若坐火車來goan2 宜蘭，鑽過長長長e5 pong7-khang 了後，就會看著山青水秀e5 蘭陽平洋，sio2 斟酌--1-下，就會看著chhan5-chhia-a2 ti7 田中央teh 食kam7-koaiN-a2(『蝌蚪』) kap tou7-tou7-nai2-a2(『大肚魚』) e5 形影。
KoaN5--人，ti7 屏東tiaN7-tiaN7 看--著e5 pit-lo5-a2(『伯勞鳥』)是bang7-tang-a2(『候鳥』)，m7-koh ti7 lan2 宜蘭，in 是留鳥neh！在地人ka7 in 號做pit-lo5-ke-a2(『棕背伯勞』)，in tiaN7-tiaN7 khia7 ti7 koan5-koan5 e5 樹頂尾liu iah 是電火柱a2 頂，kit-lou7-koaiN5 ~ kit-lou7-koaiN5 ~ kit-lou7-koaiN5 ~一直hau2 be7 煞，這款聲嗽m7 知好聽iah phaiN2 聽？人.若是kau7 話，會hong5. 叫做pit-lo5-ke-a2，好聽phaiN2 聽chiah 請你想看mai7。
Pit-lo5 thang 講是宜蘭e5 縣鳥，ma7 是Kavalan 族e5 卜卦鳥，出門e5 時，若tng7 著in hau2 kah kah8-kah8 叫，大條tai7-chi3 mai3 辦有khah 好。
Goan2 e5 故鄉確實是1個好所在，goan2 ma7 ng3 望tak8-e5 會tang3 用心來ka7 i thiaN3-thang3，thiaN3-thang3 lan2 ka-ti7 e5 家園，chiah be7 後日a2 唱著「He、he、he 就1隻鳥a2 hau2 chiuh-chiuh ....He7！He7！Hou7！Hau2 kah 3更1半暝，chhoe7 無siu5，hou-he2-houh！」這款e5 悲歌。

【作者是賴許柔文教基金會Ho7-lo2 台文研習班學員】

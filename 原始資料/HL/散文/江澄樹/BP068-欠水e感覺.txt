欠水e5 感覺
江澄樹
細han3 到chit-ma2，m7-bat 感覺欠水e5 問題，tak8 日ma7 ham7 水sng2 做夥，kan-taN 煩惱落大雨、做大水，m7 知欠水是siaN2-mih 滋味。M7-kuh，最近hou7 電視ham7 報紙吵kah soah sio2-khoa2 膽膽，若親像in an2-ne 講，taN……就淒慘落魄--lih。
故鄉ti7 台中西屯水堀頭e5 筏a2 溪邊。地名號做「水堀頭」就知iaN2 一定真che7 水。無m7-tioh8，塗kha ou2--落3~4尺深，水就kong3-kong3 流，1口井就ou2 丈外nia7-tiaN7，就有夠30~40人食koh 用，正港「名符其實」e5 水堀頭。
「Oa2 山食山，oa2 水食水」這句話講kah 真好。細han3 e5 時toa3 ti7 筏a2 溪邊，kui2 庄大大細細long2 kap 這條溪結做夥，m7 管是食、穿、作sit iah 是chhit-tho5，tak8 工都kap筏a2 溪有牽連。若無這條溪，日子m7 知beh an2-choaN2 過--落-去。
筏a2 溪是goan2 gin2-a2 時代上有印象、上值得懷念e5 所在，tak8-pai2 若想著這條溪，細han3 時chun7 e5 情景，1幕1幕浮tiam3 goan2 e5 目chiu 前。Ti7 田--nih 作sit e5 時，看著厝邊e5 gin2-a2 na2 放牛na2 sng2 水，chiok 想beh 走過去kap in sng2，m7-kuh，iau2 真che7 sit 頭iau2 未做好，a母、a兄koh ti7 hia 拚勢作，半步ma7 be7 走閃--leh。有時a2 beh oa2 tau3 e5 時chun7，日頭chiok me2，goan2 tiaN7-tiaN7 想孔想縫ka7 身軀long7 kah 全田塗，烏chap-chap，a母看be7 作--得，看叫goan2 去洗洗--leh 先hioh-khun3，goan2 聽1下歡喜kah 3步做2步行，緊chhu 過去kap hiah-e5 gin2-a2 sng2 水。
雖然筏a2 溪iau2-koh 真che7 gin2-a2 時e5 故事，m7-kuh 若想著a母khu5 ti7 田--nih 作sit e5 這幕，ka-ti7 koh tiaN7-tiaN7 chhoe7 理由走去chhit-tho5，真正be7-hiau2 想，愈大han3 愈感覺kian3-siau3 koh 心.疼，a-pa3 真早就過身，1家e5 重擔long2 lak ti7 a母身軀頂。雖然有a兄ham7 a姐，m7-kuh ma7 long2 細han3，外面無thang 趁食，kan-taN 靠幾khu-a2 「看天食飯」e5 san2 田。若tu2 著thau3 風落雨、做大水，就kui2 家夥a2 煩惱kah 睏be7 去，田.若去hou7 大水流--去，無thang 收成.無要緊，koh ai3 借錢請人來「開田a2」，這種驚大水m7 驚欠水e5 印象，深深印ti7 goan2 e5 心肝底。

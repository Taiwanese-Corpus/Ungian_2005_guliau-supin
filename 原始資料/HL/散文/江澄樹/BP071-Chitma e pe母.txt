Chit-ma2 e5 pe7 母
江澄樹
我有2個gin2-a2，long2 ti7-leh 讀小學，這禮拜tu2 好beh 考試，害我chiok 無閑。以早1學期考3遍，這pai2 hiong5-hiong5 chhun 考2遍。所以，各科目e5 範圍long2 增加，害gin2-a2 1時應付be7 來。但是，gin2-a2 無緊張，pe7 母soah ti7 hia lak8-lak8-chhoah。
連續1禮拜tah tah，替gin2-a2 複習功課，m7 是課本就是參考書，m7 是大han3--e5 就是細han3--e5。2個輪流複習，ma7 輪流hioh-khun3，kan-taN lek8 死我這個a-pa。
Chit-ma2 e5 pe7 母m7 知beh an2-choaN2 做chiah 好，無ka7 複習koh 驚toe3 人be7 著，產生自卑感，自暴自棄，因為真che7 學生hong5. 送去安親班，聽講ti7 hia teh 複習功課，be7 輸像teh 準備大學聯考--leh，逼kah siuN 嚴，我koh 無贊成，只好ka-ti7 ka7 gin2-a2 複習，khah 免怨嘆。
會記得細han3 e5 時，m7-bat 聽講ai3 複習功課，放學tng2--來，叫你作業寫寫--leh 就ai3 tau3 做khang-khoe3。會記得寫作業是驚若無寫，bin5-a2-chai3 會hou7 老師關學，be7 赴tng2 來tau3 作sit，m7 是beh kap 同學拚輸贏。

上史明e5課
Phek-ian3
Chit個月初8~10 3工e5連續假期, 史明來到台中開1 e5「基礎密集班」. 經過goa2 au2蠻爭取e5結果, goan2 tau由goa2做代表, 去上ou-ji2-sang3) e5課.
這課程e5頭1工上8點半鐘(koa3暗tng3時間30外分鐘), 第2工上6點鐘, 第3工ma7上beh 6點鐘e5課. 上課e5時, 史明ou-ji2-sang3差不多long2 khia7 leh講, 當然, 學員坐leh聽. 學員有10 thong2 e5人, 有教師ang-a2-bou2, 有市場工作者kap有久年經驗e5街頭運動者, 我是家庭主婦.
頭1工e5課程是講「人類社會發展史」kap「台灣歷史」, ui3『東非猿人』講到法國大革命e5時chun7, kiam2-chhai2先生發現有人無專心聽課, chit chun7先生講:「Ai3注意聽! Goa2講e5速度是比飛leng5機khah緊, tak8-e5 ai3注意聽!」Goa2是真注意聽, m7-koh到暗時7點外e5時, m7知an2-choaN2 soah來起tu3-ku, ka2-na2有10分鐘hiah-ni7久, 實在真phaiN2-se3.
第2工goa2遲到3~4分鐘, hit 1工e5講題是「獨立e5理論kap實踐」, 先生khai差不多15分鐘e5時間教示準時e5重要, goa2聽kah實在真kian3-siau3, 尾--a2先生用1句話做結束:「Sio?ng大e5限度是5分鐘.」原本chit工e5安排是beh上到暗時9點課程chiah結束, m7-koh因為「海洋之聲」有辦造勢晚會, beh邀請ou-ji2-sang3去看看--leh, 所以提早ti7 7點結束. 先生ka7學員講明提早結束e5原因了後, 在座學員, 除了goa2以外, long2表示反對ou-ji2-sang3去參加. Ou-ji2-sang3講i知iaN2林志昇theh8 i e5片si3-ke3賣chiN5, koh無theh8 kah 1 khou銀交hou7 ou-ji2-sang3, m7-koh ou-ji2-sang3講:「Be7-sai2因為別人不德to7 hou7 ka-ti7 kap in kang7款不德.」又koh講:「E7交--e5交khah深, be7交--e5交khah淺.」「台灣人若無團結beh an2-choaN2講獨立, kan-taN分化to7無了時.」
Siong7尾工, 安排e5課程是自由論壇, 除了goa2以外, tak8-e5對前1暝「海洋之聲」e5晚會批kah真自由, 先生又koh ka7 tak8-e5說明1 pia?n, 坐goa2正手peng5 e5小姐beh koh講, goa2趕緊ka7 i e5手lia?h--leh, 細聲ka7 i講:「Mai3 koh講--a.」先生承受--e5已經過頭che7--a! Iah koh有1位兄弟na2 kiau-kha na2 ka7先生唸講i kap另外1位學員e5舊sia?u, 先生ka7擋kui2 lo7 pai2, 尾--a2先生講:「Goa2拜託li2 mai3 koh講--a, lin2 e5問題goa2無了解, li2若真正beh講, kap goa2 3 e5人另外chhoe7時間講, mai3 tho2-che3 tak8-e5 e5時間.」
綜合goa2 3工e5學習, goa2學習tioh8 3項tai7-chi3. 頭1 e5, 史明先生以身教教goa2做台獨e5做人道理. 第2, 對史明先生e5台獨理念有初步e5認識. 第3, ui3史明先生hia直接聽tioh8台灣近代民主發展過程e5真che7秘辛.
課程結束了後, goa2有theh8 chit8-koa2「史明基金會」出版e5《台灣獨立運動》, hoan7-se3是針對現代人讀冊無耐性chiah出版e5 1本400年史e5濃縮版, long2總chiah 33頁. 若有趣味e5朋友iah是有朋友有趣味, 請kap goa2連絡.


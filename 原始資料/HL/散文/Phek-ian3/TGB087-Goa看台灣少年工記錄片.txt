Goa2看台灣少年工記錄片
Phek-ian3
1943年, 日本ti7本島沿海e5軍工場製造上千架e5戰鬥機kap運輸機. 日本國內欠kha手, choann-a2 ui3殖民地台灣徵召8,400外e5 13歲到18歲e5台灣少年, 去日本Kanagawa Takaza海軍廠做khang-khoe3. 日本戰敗了後, 少年工組織「台灣省民自治會」, 向相關單位爭取生活所費kap tng2去台灣e5船a2. 走chong5 e5結果, 少年工總算ti7 1946年初tng2來到離開2冬外e5故鄉, 除去有百外人選擇留ti7日本, chiok chio2數選擇去中國, 64 e5人過身, chhun--e5 long2 tng2來到台灣.

《綠的地平線》chit齣teh講少年工故事e5記錄片, 交插Takaza (KuuC廠, Kusi廠)時期e5影片, koh有終戰了後, ti7少年工宿舍e5壁頂, 代表中國積極統戰e5青天白日旗. 除了有chiok che7寶貴e5鏡頭以外, 無看tioh8被殖民者對殖民時期e5評論.

相對影片放了e5交流時間有英語翻譯替現場2 e5外國人做翻譯服務, 導演ti7交流e5時, 自頭到尾long2講北京語, hou7人無法tou7感受tioh8導演對ka-ti7邀請來ti7現場看片e5 10外e5原少年工有基本e5尊重. 無的確是導演ka-ti7無法tou7用台語講, m7-koh若有chit8-sut-a2對文化, 對記錄片kap現場原少年工e5尊重, siong7無i e7-sai2對無法tou7用台語溝通表示phainn2-se3, hoan7-se3 koh e7積極準備北京語e5翻譯. M7管an2-choann2, 尊chhun5文化是做記錄片siong7基本e5 ABC, 台灣參加影展e5記錄片當然ai3尊chhun5台灣文化. Kiam2-chhai2是kang7款e5原因, 另外1齣《炸神明》koh khah欠缺文化上e5關懷.

Cho3-hoe2去e5朋友問原少年工ou-ji2-sang2: 台灣kam2 e7 koh出現少年工? Ou-ji2-sang2應講: in chiah-e5少年工過去m7-bat有, chit-ma2有「少年保護法」, 所以後pai2 ma7 be7 koh有.

雖bong2 ou-ji2-sang2 2 pai2 long2講tioh8「台灣人ai3有ka-ti7 e5國家」, goa2 iau2是想beh請ou-ji2-sang2若有時間, koh去看1齣記錄片《車臣和平鴿》. Hou7 Russia統治e5 Chechen, Russia軍隊m7-tann7免任何理由to7 e7-sai2 thai5人, 連2~3歲iah是6~7歲e5 gin2-a2 e5死體si3-ke3 to有. 台灣若hou7中國併吞, 恐驚ma7是像Chechen e5運命. 到hit chun7, 兒童保護法恐驚kan-tann是1 e5笑話na7-nia7.

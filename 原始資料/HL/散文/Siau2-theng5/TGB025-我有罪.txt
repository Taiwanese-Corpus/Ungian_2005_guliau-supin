我有罪!
Siau2-theng5

我有罪. Tu2著痛苦e5人, 我心內be7感覺同情; 看著恐怖e5 tai7-chi3, 我心內be7感覺驚惶; 接收別人e5幫贊, 我心內be7感覺感激.

我有罪. 我頭殼內kan-taN會記tit我beh tih8 siaN2, 我想beh chhong3 siaN2, 我kah意siaN2, 我上討厭siaN2.

我有罪. 我tiaN7-tiaN7看be7起別人e5人生, 看be7起in自細han3到大han3 long2 hou7 ka-ti7過kang7款e5生活, 行kang7 1條路, 乖乖a2讀冊thang好考第1名, 談幾場a2 ka2-na2真精彩e5戀愛, chhoe7好頭路, 嫁好ang, 娶好bou2, 生幾個ham7 ka-ti7相kang5 e5乖kiaN2.

我有罪. 明明是1件chiok簡單e5 tai7-chi3, 我soah tak8-pai2 long2 ka7 ka-ti7講我無法tou7, i無值得我an2-ne犧牲, 世界be7因為an2-ne就改變.

會記tit以前你ka7我講--過:
「無目chiu e5人看上清,
  無耳a2 e5人聽上明,
  手內底空空chiah會tang3 theh8著上che7 mih8-kiaN7,
  真正死--過e5性命chiah會tang3活了久久長長.」

M7知為siaN2-mih, 知iaN2 e5 tai7-chi3愈che7, 我就愈m7 bat tai7-chi3; 熟sai7 e5字愈che7, 我就愈m7敢講話; 年歲愈che7, 我kha脊phiaN aiN7 e5罪就愈重; 離你──gin2-a2時chun7離我chiah近e5你, ma7愈離愈hng7.

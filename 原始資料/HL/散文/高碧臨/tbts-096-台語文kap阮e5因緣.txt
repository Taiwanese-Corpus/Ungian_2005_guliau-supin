台語文kap阮e5因緣   高碧臨

Ti7 10幾年前，阮猶teh讀大學e5時陣，學校e5社團就有teh教台語，hit時陣，阮並m7知影台語文e5使用內容是啥物。
一直到公元2001年8--月，阮ti7岡山e5社會大學註冊學台語文了後，chiah知影台語e5工具內容有台語漢字kap羅馬字。
基本上，阮對這兩種文字並無特別e5喜惡，是抱著歡喜e5心情來學習。若會曉聲調就會曉寫羅馬字，若有中文e5基礎，學習台語漢字就khah無問題。
Ti7上課老師e5引進，阮知影一koa2台語文e5雜誌，譬如講台文BONG2報、台文通訊kap全羅e5雜誌。
本chiaN5是beh加入「高雄台語羅馬字研習會」，但是，因為無teh食頭路，褲袋a2內te3 4角，只好準soah。
看著台語文雜誌頂頭e5文章，其中e5口語實在真趣味，ma7 hou7我想起細漢e5一koa2代誌。可惜e5是，看台語雜誌e5人實在太少，希望ti7未來e5時陣，台灣人e5 kiaN2孫攏聽有、會曉講、ma7看有台文，hit時陣，台語雜誌e5影響力會koh khah大。
Ui3 m7知影台語，到慢慢看bat台語漢字、全羅雜誌，甚至歡喜看、讀這款e5刊物，che是阮kap台語文e5一段因緣。
（本文作者目前toa3 ti7高雄縣橋頭鄉）

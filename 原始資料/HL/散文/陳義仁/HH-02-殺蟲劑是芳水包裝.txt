

 
殺蟲劑是芳水包裝e5農藥
馬以功
陳義仁*譯
講著農藥，咱攏真驚。但是，真少人知影，殺蟲劑不過是有掛芳水包裝e5農藥，竟然逐個家庭攏大量teh使用。
若是厝內面kap附近e5環境真清氣，也無囥真久e5【lo3-so3】 堆（每一個家庭攏ai3真合作，ti7指定e5時間才提包真an5 e5【lo3-so3】出--來）。就會減少蚊仔、胡蠅、ka-choah8 kap老鼠。
厝內經常保持清氣，無死水bih蚊仔、胡蠅；無死角bih老鼠；無舊報紙、舊e5物件tun2  歸堆bih ka-choah8,就會減少chiah-e5蟲害。
家己e5厝內清氣，厝邊e5環境若無清氣，in e5害蟲也會走--過-來。咱會使用下面這幾種比較khah安全koh自然e5方法來應付：
1.  Sat-bun5 水會當thai5死 ka-choah8。將一杯e5 Sat-bun5絲泡4公升e5燒水，下toa3水溝仔、壁角、真有效。
2.  對付kau2蟻，會使ti7厝內e5一寡角落，ia7一寡胡椒粉，抑是種幾盆薄荷葉來趕逐。
3.  防止米桶、麵粉罐kap餅罐生蟲，會使囥一寡礁e5肉桂葉toa3內面。
4.  防止胡蠅，會使用網仔門、網仔窗。糞埽桶ai3 kham3蓋。另外會使家己用糖漿kap水份混合做胡蠅黏（捕蠅紙）。共款，老鼠tauh 也比老鼠藥koh 較安全有效。
廚房保持清氣，尤其是廚房塗腳保持清氣，是koh較重要。將硼酸粉（硼酸）ia7 toa3廚房e5縫--nih kap厝角，會當將ka-choah8 kap一寡蟲趕走。
如果你殺蟲劑用了慣勢，也無愛聽我e5建議，也m7驚殺蟲劑引起肝臟，皮膚kap呼吸系統e5病症，至少請你噴殺蟲劑以後，人kap精牲攏應該離開一段時間。殺ka-choah8 e5藥仔kan-na會使噴塗腳，絕對be7使親像芳水an2-ni亂噴，不但無效，koh嚴重危險健康。
（風向第2期，1990年1月）



 
開放式e5家庭
吳晟
陳義仁*譯
阿母ti7厝後有種幾種果子，龍眼、木瓜、nia2-poat8仔 ....有--e5已經真懸大。Tui3我細漢e5時，這個小小e5果子園都攏是附近e5囡仔上愛來chhit-tho5 e5所在。Peh樹仔、haiN3韆鞦、bak塗、辦家伙仔.....尤其若到熱--人，koh較鬧熱。因為有樹蔭歇涼，koh有果子thang挽。
通常chiah-e5果子iau2未熟，囡仔to7攏已經擋boe7-tiau5,開始偷挽。大人看--著，攏笑笑--a3罵講：「Lin2 chiah-e5枵鬼囡仔，beh食ma7著等較熟leh！An2-ni蹧踢人e5物。」囡仔就會喝來喝去：「我無--lah，我無--lah，是xx--lah，xx--lah。」有時聲音一字一字拖kah長~長長。Chiah-e5喊喝e5聲、chhit-tho5 e5笑聲、冤家e5哭聲，hou7這個果子園仔充滿活氣。
阮某是ti7都市大漢--e5,對這款現象真boe7慣勢。時常埋怨講：「種hiah濟果子，家己攏食boe7著。」對阮e5囡仔e5 chhit-tho5伴，嘴礁家己入去灶腳斟茶，甚至自動開冰箱e5情形，以及kap阮e5囡仔ti7每一間房間bun3來bun3去，甚至ti7阮teh睏e5房間sng2 kah亂操操e5情形，koh較boe7慣勢。下班轉來，時常物件那拾那唸。
但是阮阿母時常講；物件有人beh食，總比無人beh食較好；厝--lin3有人愛來，總比無人愛來較好。
受這款e5影響，阮e5囡仔也攏繼承in阿媽e5作風，in e5阿叔、阿姑、阿姨若chah糖仔餅轉--來，一定無偌久to7食了了。因為m7若in家己食，hiah濟囡仔伴ma7攏做伙食。連阮某ma7漸漸hou7阮e5囡仔「同化」去--ah。
（風向第15期，1992年3月）
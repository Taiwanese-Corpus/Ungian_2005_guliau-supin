 
歹收成，望後冬
吳晟
陳義仁*譯
頂年熱--人收割e5期間，tu2著雨期，大雨連續落幾若工，真濟稻仔攏誤了收割e5日子。大姐e5稻仔，也因為雨水浸siuN久，勉強收割了，koh無日thang曝，想盡辦法補救，大部份猶原生菇、發芽。M7若收成bai2,koh ai3四界拜託才賣會出--去，koh kan-na7賣著公定價e5一半。
大姐每擺轉--來，講著這個代誌，嚨喉管就tiN7。阿母攏安慰大姐講：「歹收成，望後冬。咱作穡人，本來就是ai3 kap天打賭，tu2著風颱kap雨期永會。M7-ku2,咱作穡人，較有底。」
大姐夫無贊成阿母e5講法，就講：「著--lah！歹收成望後冬--lah，但是一冬望過一冬，我也望到40外beh 50歲--ah，m7是攏共款。儉食儉用，kan-na7趁著飼幾個囡仔大漢。Beh起一間仔普通厝，to7 ai3 ka7農會貸款，還幾年--ah，iau2 teh拖。」
了後大姐夫改變耕作，聽講種菜e5收益iau2算boe7-bai2。就用心研究an2-choaN2種，an2-choaN2管理，不斷kap有經驗e5人討論，5分地全部改種菜。種菜真厚工，逐日無時閒，無法度出去做工，就專心一意kap大姐整理菜園。
第一擺beh種啥？大姐夫kap大姐參詳了koh參詳，算了koh算，想講種菜頭會tu2著好時機。但是人算不如時運，收成e5時，送去工廠，一公斤賣無一箍，勉勉強強本錢收--轉-來，所有投入時間kap氣力攏烏有--去。
大姐想講，第一擺較無經驗，當做趁著經驗to7好！一cham7仔e5失望了後，koh充滿向望改種高麗菜。結果愈害，連本錢都收boe7轉--來。
倔強koh固執e5大姐夫，真m7甘願，決心koh種一擺高麗菜。這擺價數有lio5仔較懸，阮攏替大姐歡喜，ka7大姐滾笑講：「這擺hou7 lin2 teh--著ah。」大姐ma7歡喜kah，可惜氣候不對，蟲害koh濟，大大減收。
繼續種菜neh？抑是koh轉來種稻仔？一向做事真有自信kap魄力e5大姐夫，灰心喪志開始躊躇，也產生疑惑（疑問、迷惑、想boe7曉）：「咱作穡人ka7人買物件，價錢在人開，一占都boe7-減--tit；咱e5農產品beh賣，價錢也是隨在人喝，一占都boe7-加--tit。真奇怪。」
躊躇to躊躇，想boe7曉to想boe7曉，田園總boe7使放hou7拋荒--ah！大姐學阿母e5口氣講：「歹收成，姑不chiong著望後冬，無beh an2-choaN2？」
大姐夫感慨講：「人講了錢生理無人做，咱m7是常常teh做hihN？歹收成望後冬，好--lah！望後冬--lah！」		
（風向第15期，1992年3月）


 
了尾仔
吳晟
陳義仁*譯
我第一擺穿鞋仔，是ti7小學五年e5時。當時全校e5學生攏ma7褪赤腳去學校。準去郊遊，抑是參加鄉--lin3 e5運動會，ma7無人穿鞋。為著我beh縣城參加全縣e5講演比賽，才特別買一雙球鞋。
參加比賽轉--來，因為腳痛，ti7半路to7褪鞋仔koaN7 toa3手--lin3。既然全校無人穿鞋去讀冊，我也歹勢穿，也m7甘穿，kan-na7 hit工穿了，to7像寶貝an2-ne收--起-來。到升khit-hi3六年級，koh beh參加全縣e5講演比賽，已經boe7-穿--tit ah。
最近幾年，鞋仔也ti7庄腳漸漸流行。我e5第2小妹進入社會工作了後，不斷接受都市文明，厝內逐種e5鞋仔也愈來愈濟。尖頭--e5、懸tah--e5、花紅柳綠--e5,時常引起阿母受氣：「有平底e5布鞋thang穿，省錢koh輕鬆，已經足好--ah，kan-kan仔beh穿hiah-e阿里不答e5三八鞋，連行路都boe7在。To7是siuN過閒，才有chiah濟出頭--lah。」
過年前大拚掃，阮某kheng5幾若雙舊--e5鞋仔出來beh hiat-kak，hou7阮hit個粗腳粗手，逐日kap塗糜仔做伴，歸年thang3天無幾工有機會穿布鞋e5阿母看--著，就那拚掃，那直直唸：「Chiah-e5了尾仔，誠浪費！Chiah-e5了尾仔，真boe7曉疼惜！Iau2未穿歹，一雙買了koh一雙。Che啥mih鞋仔--ah？」
罵--leh罵--leh，阿母koh想著頂擺去花蓮e5代誌，koh較受氣：「Chiah-e5了尾仔，連一杯40箍lim無兩嘴e5咖啡，無代誌都lim會落去，koh有甚mih錢khai boe7落？也無想看，查某人工透早流汗流kah暗，ma7無夠thang lim三、四杯hit款e5咖啡！Chiah-e5了尾仔lim kah chiah輕鬆。」
He是因為我e5小弟小妹攏ti7花蓮工作，真少轉來。有一擺阿母去ka7 in看看--leh。阿母真罕得出外，我就先寫批叫in好好仔款待阿母，chhoa7阿母去見識一下仔文明--leh。所以阿母一下落車，小弟小妹就chhoa7阿母去亞斯都飯店lim咖啡。阿母一下轉--來，提起這件事連續罵幾若工。我心內有數，m7敢出半聲。後--來小妹轉--來ka7我偷講，阿母一下知影價錢，當場就指in大聲責罵，引起逐個人攏teh看--in。得著這個教示，小弟小妹當然m7敢koh chhoa7阿母去見識甚mih文明。	
（風向第15期，1992年3月）


 
歸回大自然
吳晟
陳義仁*譯
有一個城市人kap庄腳人相約見面，約定e5時間過真久，庄腳人才緊逼逼趕到位，一直會失禮。原因是來到半路屎緊，臨時chhoe7一葉芋仔葉包轉--去，才koh趕--來。
少年人e5時聽著老輩teh講庄腳人an2-choaN2 teh疼惜肥分e5故事，攏想講he teh講古，當做笑話ka7聽。細漢e5時kap阿母擔大糞去田--lin3,un-na想講是因為無te3倒，才倒toa3田--lin3。攏m7-bat想過he有甚mih價值。直到畢業轉來故鄉，實際作穡，才體會著庄腳人對堆肥、大肥e5重視。
十年前，我beh結婚e5前幾工，因為雨水，厝後e5屎礐早to7 tiN7--a3,放屎若無注意，攏會噴kah歸kha-chhng，若無清清--leh，對親友人客to7真歹勢。就去拜託隔壁阿嬸來鬥相共，因為伊是逐日來阮兜使用屎礐e5厝邊之一，koh是親情。阿嬸煞提出條件，若ka7大糞落toa3 in e5田，伊to7願意幫忙。阿母卻m7答應：「將hiah濟肥分hou7別人，ka2 hiah可惜。咱家己e5田也需要ah！咱boe7曉家己擔hiouh，是an2-choaN2 to7麻煩別人？」想boe7到一向康慨e5阿母，竟然chiah-nih m7甘hiah-e大肥。阿嬸也堅持若無beh落toa3 in e5田，to7無beh幫忙，阿嬸講：「阮若m7是散，koh無所在起屎礐，阮e5屎尿koh m7甘攏放hou7--lin2 leh。」
較早阮厝每一間房間e5角--a3攏下一個柴--做-e5大尿桶，te2-tiN7--a7 to7擔去沃菜。但是房間內攏臭hiam-hiam。到我結婚了後才無koh用尿桶。但是an2-ni暗時去便所著giah8手電，真無方便。所以就回復細漢e5時ti7籬笆邊、樹仔腳，四界放尿e5習慣。有時日--時也順機會沃果子樹仔。有樣看樣，我兩個後生當然koh較會曉an2-ni。逐擺若tu2好看見我行去籬笆邊，to7會ti7後壁大聲喝：「阿爸等--我！」緊走來kap我企做伙，「Iau2未 ouh！iau2未ouh！」然後喝：「一、二、三開始！」阿母看--著，時常表示真無歡喜，m7是無歡喜阮父仔子無衛生，是放籬笆邊siuN過可惜。
阿母m7若精牲仔e5屎ai3拾--起-來，連一寡無路用e5紙也ai3燒燒--leh ia7 toa3田--lin3。看阮到處浪費，苦勸boe7聽，阿母就ti7較隱密，阮常常去「企」e5所在下一個大尿桶，thang好沃菜。
時代進步，連阮庄腳所在，新起e5厝都攏有現代化e5沖水便所。少年輩e5作穡人，連以前家家戶戶看做寶貝e5堆肥都攏無重視--ah，koh較免講會去拾大肥。阿母有幾若擺真感慨：「Chit-ma2 teh種作chiah-e5田地，過去是拾幾若牛車e5石頭起來，才開墾出來。一年一年m7知落偌濟車堆肥kap大肥，足無簡單才將塗質改變kah會種作--tit，chit-ma2 e5少年人kan-na7貪著清氣方便，boe7-曉--tit機肥才會當保持土地肥水。」
雖然有較衛生，但是，一直對土地提，攏無還，無一套衛生koh科學e5辦法，充分利用肥分來彌補，kan-na7一味依賴化學肥料，到尾一定是土地愈瘦，破病，an2-ni到底是進步抑是退步leh？  			
（風向第15期，1992年3月）	
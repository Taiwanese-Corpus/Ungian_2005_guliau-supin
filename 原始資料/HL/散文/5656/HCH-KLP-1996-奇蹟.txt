【奇蹟】
									/5656
Tak8工，秋月long2是對厝裡行到車頭坐公車去上班，也只有行這段路e5時間是真真正正屬秋月e5時間。
因為上班是上班，當然無私人e5心情；下班轉去厝裡，秋月ai3照顧長年破病e5老
母。Chit十幾年來，秋月kap躺ti7眠床e5老母相依為命，亦是秋月唯一e5精神寄託。
「較艱苦e5時陣long2過去ah,chit-ma2猶還算是平平安安lah!」秋月long2 an2-ne安慰家己。
秋月上艱苦e5時陣，就是老父才過身，老母koh中風e5 hit段日子。除了老母一病soah
爬未起來以外，猶有老父留落來e5醫藥費未清，當時秋月真是強強beh起痟。
就ti7日子過be7落去e5時陣，媒人來找秋月參商，講有人出錢beh請秋月代理生子，
無論cha-pou cha-bou2 long2好，代價就是替秋月還債，koh一大筆錢hou7秋月照顧老母。
秋月為tioh8現實e5問題，koh希望e7-tang3 hou7老母得tioh8較好e5照顧，只好來答應。
秋月將囝仔生落來了後，連面long2無看tioh8,ma7 m7知是cha-pou亦是cha-bou2,就hou7對方抱走。對方付了錢，也搬kah無地thang chhoe7;秋月亦搬離開原本khia7 e5所在。
這十幾年來，秋月chhoe7一個頭路吃，日時就請隔壁e5 o-ba2-sang2照顧老母，母囝總算有安定e5日子。
今仔日下班，秋月kap平時仝款慢慢仔行轉去。日頭已經落山…夜色亦已經罩落來…
就ti7秋月beh oat入巷仔e5時，一個cha-bou2囡仔叫tiau5秋月e5腳步。
「阿姨，汝敢是叫秋月？」
「是啊…汝是…」這個看起來有十二三歲e5 cha-bou2囡仔，生做真sui2、真有人緣。
「阿姨，我是陳家e5囡仔，我叫做心慈。」cha-bou2囡仔兩蕊目睭金金看秋月，親像有
真濟話beh講。
「你…陳家…你是….」秋月真激動…若an2-nei8伊是…？
「媽媽…」心慈亦目屎掛目墘，頭一直tim3(註..一直點頭)
秋月攬tioh8 cha-bou2囝，目屎是chhop8-chhop8流…講be7出一句話來…
「你na2會知…？」秋月問心慈。
「阮阿母有偷偷ka7阮講…因為阿嬤不准阿母講…但是阿母講伊be7-tang3自私…所
以……阮就偷偷來看媽媽…」
「心慈，向lin2阿母講多謝…講我會記得伊e5恩情..」秋月滿腹e5感恩。
「我知lah!…媽媽，你mai3哮…..」心慈安慰秋月….

※ ※……※※……

陳家e5門口埕teh做頭七e5法會， 頂koan5掛e5相片，kap下面對拜e5查某囝真仝面…亦kah-na2是平大漢…
陳家阿嬤、陳太太傷心kah目屎擦be7離…，陳先生目屎含teh,向對拜e5查某囝講：「心慧，你ka7 lin2阿姊講…叫in毋免掛心…乖乖去ohi8..」…..

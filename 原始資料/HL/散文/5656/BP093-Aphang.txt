A-phang2
5656

老狗A-phang2 過身3冬--a，m7-koh 小魚2姊妹a2 若提起A-phang2 猶原e7 心酸目khou 紅。1隻toe3 ti7 身軀邊chiah-ni7 che7 冬一直到老、過身e5 狗a2，陪in 2個cha-bou2 gin2-a2 e5 時間tu2 好是ui3 少年、青少年到青年chit 段黃金歲月，感情當然he7 chiaN5 深。
A-phang2 是小魚讀國中e5 時，ka7 1個toa3 ti7 學校附近e5 a婆分來飼e5 雜種a2狗。A-phang2 來厝--nih e5 時to7 是1隻狗母--a，環境適應了後，一切to7 m7 免goan2 操煩。籠a2 ma7 kan-taN beh khun3 e5 時chiah e7 入--去，平常時a2 i to7 ti7 頭前庭活動，庭前大門鐵欄杆e5 phang7 有夠i 自由出入，beh 放屎尿i to7 ka-ti7 chng3--出-去，走去附近菜園a2 邊e5 草埔放；有時chun7 i ma7 e7 chng3 出鐵門，坐tiam3 鐵門外e5 中ng，hng7-hng7 若看著小魚姊妹a2 e5 身影ti7 巷a2 口出現，to7 真歡喜走去迎接。
原本我真驚動物a2，因為ang婿bat 飼雞chiah 敢liah8雞，因為有A-phang2  ma7 chiah be7 koh 驚狗a2。有A-phang2 hit 幾冬，總--是感覺外口有khia7 1個衛兵，暗時leh khun3 e5 時ma7 加khah 放心；若行到頭前庭to7 親像有1個朋友ti7 hia 等待kang7 款。真慣勢chit 種感覺--a，A-phang2 tu2 過身hit 段時間，tak8 pai2 若行去到頭前庭，long2 有失落e5 感覺。
小魚in 姊妹a2 2個tiaN7-tiaN7 吵beh koh 飼1隻狗，我long2 ka7 in 講chit-ma2 巷a2 內有真che7 3~4歲e5 gin2-a2 leh sng2，驚嚇驚著gin2-a2 iah是傷害著gin2-a2 做理由來拒絕；其實我是不忍心飼1隻狗soah tiaN7-tiaN7 tioh8 ka7 關tiau5--leh iah是縛狗鏈a2，in 姊妹a2 總--是為著an2-ne 嘴唇翹tu7-tu7。其實in pa-pa m7 肯答應iau2 有1個理由，to7 是be7 堪得姊妹2個為著狗a2 過身來傷心tam5 目khou。                            □




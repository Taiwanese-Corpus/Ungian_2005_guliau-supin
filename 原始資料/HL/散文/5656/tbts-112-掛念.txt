掛念			5656

一個熱天e5下晡。
「阿媽，有一個阿公講beh chhoe7--你。」秀蓮才想beh睏晝，聽著ti7外口chhit-tho5 e5孫a2 teh叫，to7行出來看mai7，到底是啥人來相chhoe7坐。
「阿媽，我是志青--lah！秀蓮是m7是猶leh受氣？」來相chhoe7 e5老人是志青？……成實老--a！M7是kan-na家己老，hit當時e5 白面書生志青，也已經是七十外歲、白頭毛白嘴鬚e5老人，秀蓮暗暗a2怨嘆，日月無情！
M7-ku2，幾十年--a，伊猶掛意阮是m7是猶teh受氣，伊…是按怎叫我「阿媽」？
秀蓮斟酌看志青身軀頂掛e5牌a2，心內感覺真悲哀。唉！莫怪志青會ka7家己認做是hit當時e5阿媽，原來伊……。
「志青，秀蓮無teh受氣--a-lah。」一時秀蓮ma7 m7知按呢講才好，kan-na希望志青心內e5虧欠會tang3減少。
「成實--e5-ouh，伊無leh受氣？…阿媽，請你ka7秀蓮講，我是真心愛--伊，我beh kap別人結婚實在是姑不將--e5，我……。」志青激動無奈e5表情，kap hit當時--e5仝款，秀蓮e5心像teh kiu3筋，kiu3 an5 an5…。
「志青你放心，我會ka7秀蓮講。來，你chia坐……我去kha3電話，你m7 thang走--ouh！」秀蓮gia5一liau5椅a2 hou7志青坐，koh看志青身軀頂掛e5牌a2 e5電話號碼，行入去厝內面。
 **		** 		**
 幾工了後，秀蓮接著志青e5後生寄--來e5批，心內有講be7出--來e5不安。
「秀蓮阿姨，hit工真多謝你kha3電話來通知，阮才有法度ka7阮老父平安接轉來厝--裡。M7-ku2阮老父已經ti7 昨下晡安靜過身--去，伊今年七……」
秀蓮e5頭殼內空空…心肝親像hou7針chhat8--著hiah疼…。

※	後記：【阮隔壁鄉有一個失憶e5老人，老阿伯若走無去e5時，厝內e5人就四界去chhoe7。聽講老人失憶是漸漸上近e5代誌先放be7記--得，顛倒古早e5代誌會一時khah清楚，尾--a才攏總be7記--得。】


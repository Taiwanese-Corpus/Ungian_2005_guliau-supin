廟口賣藥             5656

     『拍拳賣膏藥』是一種真早to7有e5走賣方式，賣--e5大部份是『傷藥』，當然che kap早期農業社會靠勞力來than3食有關係。既然是傷藥，當然to7強調食--e5會耐操勞、be7鬱卒；貼--e5有『舊傷緊好』e5效果。所以賣藥e5人攏ai3會曉幾套真功夫，現場表演吸引人客，親像teh廣告，親切招呼e5開場、熱場是一定有--e5。M7-ku2 chit-ma2拍拳賣膏藥已經變質--a，賣--e5 m7是傷藥、表演--e5，亦m7是真正拍拳e5功夫。
        阮tau附近有庄--裡e5大廟，廟口e5大埕若無落雨，tak8暗攏有賣藥a2表演，上che7 ma7 bat一暗三taN3拍對台、拼生理，賣--e5攏是『壯陽』e5藥a2，藥酒，抑是『退火』e5藥a2，會tang3預防各種e5疑難絕症。賣藥e5人攏真厲害，講kah吐血吐to5，親像是仙丹妙藥。表演--e5當然m7是拍拳舞刀槍，是穿kah真清涼e5小姐，搖he nng2腰teh唱流行歌，有時khia7 ti7簡單e5台a2頂，有時行ti7人客e5中間kap人客at手，無好聽e5歌聲攏靠笑容kap肉感siaN5人e5身材吸引人客e5目睭。
        可能有真che7人會懷疑，ti7 chit-ma2智識chiah koan5 e5時代，這種賣藥e5方式敢真正做有生理？
免懷疑！M7-na7做有生理，而且生理koh真好--ouh！一koa2平常時看--起-來恬恬古意古意e5 ou-ji-sang2，三千、二千，一罐、二罐買轉--去，m7知到底是成實有效？抑是be7堪得小姐sai-nai？橫直chia e5 ou-ji-sang2就是in e5主顧。

       	恁聽！賣藥--e5 koh來--a∼
       	來！來！來！
       	M7是kan-na按呢--ouh∼
       上重要是用chiah-nih che7貴e5藥草來浸
       浸一隻野生e5土龍
       一隻20斤重e5土龍
       Ti7咱台灣已經真罕看--著
       今a2日這甕內底
       這甕內底就浸一尾
       用50罐米酒頭a2來浸
       足足浸一冬--lah∼

      今a2日阮無惜本錢
      用che！ 用che 500cc e5玻璃矸a2來裝
      裝tiN7-tiN7一罐，按呢
      按呢一罐　今a2日beh賣hou7大家
      3000 khou？m7免！
      2000 khou？ma7 m7免--lah∼
      阮今a2日大優待　按呢一罐！ 
      按呢一罐--ouh∼1000 khou！
      一罐1000 khou！
      買二罐koh送恁一罐--lah！∼

   
冬節講圓a2      5656

寒風冷sih sih
又koh是冬節(cheh)  
全家攏團圓 
beh食冬節圓
圓a2幼綿綿
落鼎煮甜甜
食了甜紅圓 
大家笑嘻嘻

咱一冬有三個食圓a2 e5節日，上元、七娘媽生kap冬節。
       Tak8擺厝--裡若是食圓a2 e5節日，阮攏ai3準備兩種圓a2，雖然才四個人，但是分作兩派。大漢查某kiaN2 kap in老父愛食包紅豆a2抑是包土豆麩e5圓a2，細漢查某kiaN2愛食攏無包e5細粒圓a2。其實chit-ma2作老母--e5不管厝內需要幾種食法，攏真輕鬆，隨to7會tang3浮好勢，因為菜市kap超市tak8種e5口味攏有leh賣。
      M7-koh ti7阮細漢e5時，beh食圓a2就無hiah-nih簡單、方便。Ti7阮e5記池內底，厝內有幾項物件chit-ma2已經真少看會著，其中一項就是石磨，是過節做粿、做圓a2上重要e5物件。
      Ti7 khah早e5年代，過節前一暗就ai3 ka7淬米(糯米)先浸水，第二工chiah ka7浸好e5淬米，扛去有石磨e5厝邊兜排隊磨米漿（石磨m7是tak8口灶攏有e5物件）。然後ai3 ka7米漿e5水分jih8掉，變作粿chhe3。Noa2粿chhe3，noa2到粿chhe3會khiu7才捏細塊、細塊搓圓圓。紅圓a2是摻會tang3食e5紅色素做伙noa2，粿chhe3就變作紅色，做--起-來就是紅圓a2。搓圓a2 ai3全家團圓作伙搓khah趣味，na2搓na2講東講西、講過去講未來、講歡喜，也講無順意e5代誌，一家伙ti7這個時陣互相鼓勵、互相安慰、做陣歡喜、也做陣thau2 khui3，全家人心連心、真溫暖、真歡喜！
      阮猶會記得七娘媽生e5圓a2是無仝款--e5，七娘媽生搓e5圓a2中央ai3 jih8一個lap-o，我問過阿母為啥物ai3按呢？阮阿母講he是beh sin5七娘媽e5目屎，因為牛郎kap織女一年才相會一擺，所以攏會流出傷心koh歡喜e5目屎。舊曆e5七月初七hit暗，攏會落毛毛a2雨，就是牛郎kap織女teh流目屎，hou7阮聽--著ma7替in心酸。
      以前食圓a2除了節日，也有ti7嫁娶、入厝、辦喜事e5時陣。喜事e5主人會浮圓a2分hou7厝邊頭尾食，大家鬥歡喜，也tam一點a2喜，chit ma2 kai3成真少有人koh有這個風俗。阮兜e5石磨ma7 m7知to2位--去？阿爸kap阿母也永遠離開阮。兄弟一家一業，tak8年e5圓a2 beh食是真簡單，一家人beh chiau5到來團圓卻是永遠碰be7 tioh8。



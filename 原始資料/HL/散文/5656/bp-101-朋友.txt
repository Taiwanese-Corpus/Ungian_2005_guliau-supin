∮Bong2 pho3-tau7
朋友

5656 


Chiah 行出A海伯厝e5 繼業實在真煩惱，72歲e5 老pe7──永漢，kap toa3 ti7 隔壁e5 A海伯ui3 細han3 oan 到老；A海伯在來嚴肅，m7-koh in e7 tiaN7-tiaN7 起oan-ke m7 是因為A海伯phaiN2面chhiuN，應該講in 2個to7 親像sio-phah雞kang7 款，見面to7 tak。2人為著sio2-khoa2 tai7-chi3,e7-tang3 chiN3 kah 幾na7工無sio借問；koh 講話也m7 是siang2 先ka7 siang2 開嘴，是1堆人坐做夥開講，先是互相無sio chhap，kan-taN kap 其他人講話，到上尾long2 e7 演變做kan-taN chhun in 2人sio chiN3，最後各人kek氣tng2--去；幾na7 10冬來long2 是an2-ne，一再poaN chit 種au3 戲。
Chit 1冬來a-pa 身體無好，khah 少出門pho3-tau7,m7-chiah ma7 khah 罕看著in 2人oan-ke e5 場面。頂禮拜，a-pa 因為心肺漸漸衰弱昏迷，toa3 入去病院e5 加護病房，m7知人hit kui工，A海伯也bat kap in 後生來到病院探望幾na7 pai2;A海伯除了問a-pa e5 病情，chhun e5時間long2 tiam7-tiam7 無講話、滿面憂愁。經過chit 幾工e5 急救，a-pa 總算又koh 清醒。繼業ka7 a-pa 講A海伯有來探望e5 tai7-chi3;虛弱e5 a-pa 交帶繼業，請A海伯bin5-a2-chai3 koh 來病院1 choa7。
Chit-ma2繼業煩惱--e5 是，2隻sio-phah雞若koh oan--起-來，a-pa e5 身體kam2 e7 堪--得？醫生講a-pa 性命e5 最後to7 ti7 chit 幾工；繼業to7 是koh an2-choaN2 操煩，ma7 be7忍心違背a-pa e5 意思。

*  *  *  *  *

第2工chai2 起，A海伯kang7款由in 後生陪來到病院，看著清醒e5 永漢，soah 有罕見e5 笑容。
A海伯：「Hah！看你清醒我to7 放心--a，ai3 趕緊好--起-來，你chit8下toa3院a7,我e5日子變kah chiok無聊。」
永漢真虛弱：「A海a7,我今a2日請你來，to7 是為著chit 項tai7-chi3……」
A海伯：「Ouh，che 是an2-choaN2 講？」
永漢：「我是beh 感謝--你，感謝你陪我……」
A海伯：「Ng7?Che應該是你對月霞講e5 話……m7-koh 月霞i 也……」(月霞是繼業e5 老母，過身5~6冬--a。)
永漢：「月霞是月霞，無kang7款--lah！我是beh 感謝你kap 我oan-ke oan 1世人，hou7 我chit 世人過kah chit8點a2 long2 be7 無聊。多謝--你，A海，我chit 世人有你chit 個朋友chiaN 實真好，我真感激ma7 真歡喜，尤其ti7 月霞走了後，若m7 是你，我恐驚……」
A海伯：「Lan2 大細項oan，oan beh 70冬--a！永漢a7,lan2……」A海伯擋be7 tiau5 開始傷心。
永漢：「A海，我可能to7 ti7 chit 幾工……你ai3……保重你ka-ti7……ai3……」
A海伯：「Mai3 講chit 種話--lah！Lan2 beh koh oan 幾na7 10冬，你ai3 好--起-來……」
永漢：「Chit pai2 你to7 mai3 koh kap 我oan--a-lah，我ka-ti7 真清楚，72歲雖然m7 是真長歲壽，m7-koh chiaN 實是無遺憾。你免傷心--lah，我真歡喜iau2 e7 赴對你講，chit 世人ka-chai3 有你chit 個朋友，雖然吵吵鬧鬧，ma7 一定ai3 ka7 你說謝。A海，多謝--你！」A海伯偷偷a2 oat8 過chit8邊假iaN3 leh joe5 目chui。

*  *  *  *  *

A海伯看著告別式場頂koan5 永漢e5 相片，想著永漢最後ka7 i 講e5 話：「A海，自我有記ti3 開始，lan2 to7 oan 做夥，1世人ma7 kan-taN 守tiau5 老pe7 留hou7--lan2 e5 田園，娶bou2 生kiaN2，連做軍夫to分be7 開。A海我kap 你e5 緣分a7,比pe7母、比家後、比後生cha-bou2-kiaN2 koh-khah 深、koh-khah 長。」
A海伯目屎chhit--leh chhit--leh：「永漢，chit pai2 ma7 m7 知是siang2 chiN3 贏，hit 工你講e5 hiah-e5話，原本是我beh 對你講--e5,想be7 到soah hou7 你先講--去；永漢，你行hou7 好，總有1工我e7 去chhoe7--你，chhoe7 你繼續oan，oan chit 下爽快爽快！」
□

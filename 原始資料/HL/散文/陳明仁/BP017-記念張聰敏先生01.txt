張聰敏先生記念文集
－－踏一個話頭
陳明仁
聰敏兄都也過身一年--a，ti7 beh 替i 出版這本記念文集e5 時chun7，我有koa2感想，寫出來hou7 tak8-e5 做參考。
93 年e5 春天，我接辦台文通訊台灣總聯絡處e5 翻tng2 年，台灣各地long2 成立讀者聯誼會，我kap A 惠一人走一路，i 去輔導成立屏東會；彰化是我e5 故鄉，我坐野雞a2 車去，聯誼會設ti7 市內翁金珠e5 服務處。Hit 暗，有kui 十人參加，這時，我iau2 會記--得e5 人是陳福當、蕭平治、游麗津、廖英雄四個老師kap 張聰敏先生。節目開始，我先chhoa7  tak8-e5 唱歌，我寫詞e5 hit 首「故鄉e5 田園」。彰化聯誼會成員e5 水準真koan5，有幾人bat tak8 禮拜long2 拚去新竹清華大學聽鄭良偉e5 課，漢羅e5 文章讀kah 真順。Hit pai2，hou7 我印象上深--e5 是張聰敏先生，i 特別對「故鄉e5 田園」這首歌詞提出寫作技巧e5 問題kap 我討論，hit chun7 我chiah 知ti7 彰化市就有人teh 做台語小說e5 創作--a。
張聰敏先生是頭一個kap 我討論台語輕聲符問題e5 人，台文界e5 朋友ka2-na2  long2 無重視這個問題，我問聰敏兄na2 會注意到chia。I 講ti7 leh 寫小說e5 過程中感覺無寫出輕聲符，真che7 所在語意be7 明，i 讀我e5 詩、散文，知影我對輕聲特別有標示。我講台語輕聲真重要，若無好好a2 運用真phah 損，i 真歡喜，che kap  i 主張--e5 kang7 款。
第二pai2 去彰化，是去chhoe7 詩人錦連先生，了後順續去聰敏兄in tau，hit 時我chiah 知i 是惠寬姊e5 翁婿。盧惠寬姊我是90 年就熟sai7--a，我bat 做過環保聯盟、台權會、教權會高雄聯合辦公室e5 主任，90 年環保聯盟執委會ti7 彰化余勝津會長hia 開，惠寬姊有去參加，i 堅持生活環保e5 精神，hou7 我真深e5 感動。聰敏翁bou2  e5 生活簡單，全精神實踐新台灣人e5 文化、價值觀，m7 是kan-taN hoah 口號hit 種--e5。In koh 保持台灣人好客、寬容e5 心性，真che7 人long2 o-lo2 有tioh8。
聰敏兄寫台文小說e5 頭階段，用siuN che7 心神leh chhiau-chhoe7 漢字，致使進度真慢，tiaN7-tiaN7 為tu2 著一個漢字，字典peng2 kui 晡久。我建議i na2 m7先mai3 chhap 漢字beh an2-choaN2 寫，用Roma 字先pha--le，日後若知有適當e5 漢字chiah thap--落。尾--a，i 有接受這個看法，聽講寫「A 瑛--a」就加真緊--a。
台語文學ti7 這個時代chiah 真正開始beh 出發，上kai3 欠--e5 就是小說kap 戲劇，陳雷long2 有leh 寫，成績ma7 真好。總--是，建立一個民族文學m7 是一人一支筆就會得完成，聰敏兄有liu2-liah8 e5 台語基礎，koh 有豐富e5 人生經驗，早年ma7 有相當e5 文學素養，會sai2 講是少數有條件做台語小說家e5 人。Koh 講陳雷兄koh leh開業做醫生，會tang3 自由利用e5 時間真受限制，beh 做長篇創作有困難e5 所在，無，tioh8-ai3 等i 退休。聰敏兄tu2 好ui3 彰化客運退休--落來，時間khah 好運用，我tng-leh 歡喜台文界有人tiam7-tiam7 投入長篇創作，soah 天公伯--a m7 肯tau3-saN-kang7，m7 加hou7 聰敏兄--幾年a2，中文作家減--一半個a2 無siaN2 要緊，台文小說家，一個都be7 堪得減。我想著未來台文久久長長這條路，soah m7 知beh an2-choaN2。講到chia，特別koh-khah siau3 念--i。
這本記念文集有三大部分，一部分是鄭良偉、蕭平治、呂興昌老師專工對小說「阿瑛啊」e5 紹介、評論kap 對聰敏兄個人e5 觀感。第二部分就是「阿瑛啊」 這篇中篇小說kap 註解，這部分留hou7 讀者ka-ti7 讀、感受。第三部分是台文各界對聰敏兄e5 追思、siau3 念。
這幾年來，聰敏兄e5 家庭hou7 i 有法tou7 投入創作，台文界需要ka7 i e5 遺族表示敬意。這本記念文集e5 編排、走chong5 long2 是廖麗雪小姐leh 負責，聰敏兄在生就看重--i，由i 來執行這項khang-khoe3，應該是真適當；增差ka7 i 添真che7 麻煩，ma7 beh ka7 廖小姐說多謝。
讀過這本文集e5 人，long2 thang 得著一個結論：若beh 記念iah 是siau3 念聰敏兄，請你講台語、寫台文、支持台語文運動，起造台文e5 國度，an2-ni，聰敏兄一定會歡喜kap 得著安hioh！

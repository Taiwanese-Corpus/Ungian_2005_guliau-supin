一路行--來，恩典滿滿
－－我也得著一個獎

陳明仁
1997年五--月，北米洲文仲兄kap 陳雷先生用E-mail kap 電話通知講我kap A 惠得著關懷台灣基金會e5 服務獎，隨後勤岸kap 眾道友也ti7 網路頂ka7 goan2 恭喜，我一時心情亂--去。做一個台語文kap 建國運動者，我歡喜theh8 這個獎；做一個作家，我就m7 知--a。
過幾工，五月三十e5 暗時，我kap A 惠暫時ka7 khang-khoe3 khng3 一邊，hit 工是泰源事件記念日，也是goan2 結婚五年滿e5 同時。體貼e5 同工璽美偷偷a2 ti7 樓kha e5 世紀雞卵糕店訂一個Black Forest，頂頭有字講beh 祝goan2 koh-khah 甜蜜。I 留hou7 goan2 雞卵糕kap tiam7 靜e5 暗暝。雞卵糕頂點toh8 五支蠟燭，我看著四十幾年e5 過去，ti7 beh ka7 燭火pun5 hoa e5 hit 時，有一種感動，真複雜e5 心情，總講--一句，就是一路行--來，恩典滿滿。
我出世ti7 彰化一個真iap-thiap e5 庄kha，iap-thiap gah lian7 siaN2-mih 是智識都無siaN2 人了解，kui 庄頂一代--e5，上che7 受過日本時代公學校e5 教育。經濟生產m7 是播田就是插甘蔗，kui 年thang3 天無暝無日thau3 風落雨long2 浸ti7 田水，換三頓番藷籤飯，kui 庄long2 欠政府、農會錢chhek、肥料金，無人知影未來beh 怎樣結局。我e5 si7 大人看我國民學校成績be7 bai2，感覺見著phah-phu2 光，無論joa7  艱苦都beh hou7 我升學，ng3 我日後出頭天趁大錢。趁大錢是所有台灣人上大e5 理想，無人懷疑過這款正當性。我到這時tng2 去故鄉，iau2 真che7 厝邊長輩講我冊讀hiah che7，一定真gau5 趁錢、chhun 真che7 錢。我講無趁錢ma7 無想beh 趁錢，kan-taN 想beh對台灣社會有所貢獻。In long2 liah8 準我驚人借錢，chiah 會講an2-ni，我ma7 無法tou7 用in 會tang3 理解e5 話講清楚。
少年時代，為beh 趁koa2  所費補貼學費kap 生活，開始寫一koa2  有--e5 無--e5，投稿去報紙副刊kap 文學刊物，加減有koa2  hong5 刊--出來，有稿費koh hou7 人o-lo2，我也ti7 心理上thun7 補庄kha gin2-a2 e5 自卑感。初中e5 時，我ti7 學校e5 圖書館tau3-saN-kang7 趁工錢兼看免費e5 冊，三年中hou7 我ka7 所有中文e5 文學冊讀了了，我印象上深--e5 是「Tiam7-chih-chih e5 『Don River？』」，蘇聯作家e5 小說。我ui3 蘇聯作家e5 小說了解身為農民子弟m7 是kian3-siau3 e5 tai7-chi3，ma7 chiah an2-ni nia5，hit 時我並無感受生ti7 農村是上帝hou7 我上好e5 恩賜。
我讀冊e5 過程中，註冊是上hou7 我艱苦e5 tai7-chi3，一--來厝--ni ai3 chong5這條錢，當然kan-taN  會tang3 ka7 人借na7-tiaN7。上hou7 我不滿--e5 是看公務人員e5 gin2-a2，in theh8 在學證明，政府會補助學費。作sit 人khang-khoe3 艱苦、收入ke7，看病、用水、用電、坐車、買物，無一chiam 優待，kam2 講種食物hou7 社會各階層hau3-kou 死人，對社會long2 無貢獻？Iau2 是貢獻khah 輸公務員、老師、兵a2？其他e5 人有各種保險、優待、福利中心，農民有--e5，kan-taN san3-chhiah na7-tiaN7。我自來反政府、反體制，kap 農民e5 這款待遇有關係。
Ti7 美麗島雜誌chin3 前，台灣e5 反抗運動long2 ti7 民間tiam7-tiam7 進行，媒體封鎖這號消息，sui-bong2 che7-che7 人為台灣leh 坐監，m7-koh 無siaN2 人知。若hit 時我知影有台灣革命運動，照我e5 個性，無tiaN7-tioh8 我ma7 去參加。讀大學e5時chun7，無tiuN-ti5 接觸著黨外分子，in e5 言論kap 行為完全kap 我會投緣，我真歡喜去tau3 做工。Hit chun7 參與e5 學生tak8-e5 long2 用假名，我就自稱A-sam，漢字寫阿三，追隨我所敬佩e5 兄姊舞東舞西，he 是我大學生活內真有意義e5 一段日子。美麗島事件了後，我hou7 教官報去「安全」單位，約談三工，我開始思考個人kap 社會e5 關係，m7 知繼續我研究所e5 學業iah 是kui-khi3 獻身運動khah 好，尾--a 半chhap一koa2  運動半讀冊，iau2 是ka7 課程完成。
做政治運動e5 過程中，上hou7 我歡喜--e5 是熟sai7 真che7 好朋友，chiah-e5 long2 變做我到taN 猶原深交e5 道友，sui-bong2 有一koa2  去競選公職，khah 無來去。我上ai3 感謝上帝--e5 是hou7 我tu2 著A 惠－－一個beh 用行為去實踐耶穌精神e5基督徒。Ti7 政治到台文運動e5 路途，goan2 互相鼓勵、扶持，hit 時我beh 四十e5 人--a，i chiah 二十外歲a2，我toe3 i 學習信仰，i toe3 我學習哲學思想kap 台語文，goan2 做夥做che7-che7 危險性真koan5 e5 政治運動，掩護烏名單返鄉、幫助台獨聯盟遷徙回台、舉辦運動意義e5 台灣總統選舉、罷選第二屆國代運動……。為beh 減輕in 厝--ni e5 壓力，goan2 決定結婚，goan2 兩個互相phin2 便，無beh 生kiaN2，這點有引起真che7 困擾。雙方家庭當然be7 tang3 同意，親友ma7 be7 理解。我ai3 khai koa2時間做解說。
Goan2 無想beh 生gin2-a2 e5 理由有三大方面，頭一項是khah 早goan2 long2 想講台灣這個政權真惡質，若有好e5 時機goan2 beh kap i 拚，坐監、犧牲long2 無要緊，無後代khah 有相拚本。第二項，ti7 goan2 做台文運動了後，goan2 知影無chhia 拚e5空間--a，m7-koh 台文運動是孤單、無收入、需要長時間投入e5 專業運動，若有生gin2-a2，tioh8-ai3 為gin2-a2 e5 未來備辦經費，thang hou7 in 教養，goan2 無想beh 為金錢收入做工；漢人社會教人勤儉，好天tioh8 積雨來糧。聖經講鳥a2 無種也無收，免囤糧粒積，自然有thang 食，我有原住民平埔血統e5 番性，相信若堅心替台灣做工，be7去hou7 餓--死。總--是goan2 無beh 為飼gin2-a2 去趁錢。第三，goan2 感覺ti7 hiah che7 人e5 世間，會得做翁bou2 是上帝恩典，goan2 beh 惜這份感情，翁bou2 出門同行，若有gin2-a2，上少ai3 有一個留落來顧，通常是女性teh 負擔這號khang-khoe3，自私e5 goan2，無想beh 加gia5-ke5。
Che 是goan2 e5 gong7 想法，有人講若long2 親像lin2 an2-ni，人類就cheh8 種。Goan2 是ka-ti7 an2-ni 做，並無鼓勵別人ma7 ai3 an2-ni。也有人講食老無si7 細beh an2-choaN2，我講會sai2 去領養--一個。上帝肯ka7 ka-ti7 e5 kiaN2 奉獻hou7 世人，goan2 kam2 lian7 thiaN3 別人e5 kiaN2 當做ka-ti7 e5 kiaN2 都無法tou7。
本底khia7 ti7 一個運動者e5 立場，hou7 關懷台灣基金會頒服務獎，是一件真榮光 e5 tai7-chi3。我自chhap 運動以來，m7-bat theh8 過任何獎，kan-taN 95年ti7 米國辦e5 第一屆台文營，我寄一篇「流浪記事」去參加散文比賽，theh8 著第一名，獎金是米金六十khou，報紙無刊--過，無siaN2 人知。今年這個服務獎，若A 惠是絕對有資格thang 領收，我就phaiN2-se3--a，有兩個理由hou7 我an2-ni 講，第一是，過去e5 台文通訊，台灣部分是A 惠kap 一群義工做khah che7 khang-khoe3，這群熱心e5 台灣朋友，in ui3 台文通訊到台文BONG 報，long2 tiam7-tiam7 做工，我需要ka7 in e5 名單列--一下，我得著這個榮光e5 獎，算代表in 領--e5。頭幾個是goan2 chia 無siaN2 錢工作koh 重e5 專職同工，照時間順序是麗雪、翠黛、雅琪、嘉芬、秀櫻到這時e5 璽美。Koh來是長期替台文做義工e5 隨陽、惠平、文彩，支持台文通訊kap 台文BONG 報e5 瑞銘，當然koh 有復聚、皙陽kap 其他各台文BONG 報長期捐款e5 社委。長時間e5 經營，名單一定有漏勾e5 所在，請原諒。
話講倒tng2--來，上ai3 感謝e5 是ti7 米國e5 台文通訊同仁，ui3 L.A.台文會到聰美姊記念基金會，若m7 是in 創辦台文通訊，就無我投入台語文運動e5 空間。Ma7 多謝che7-che7 鄉親，ti7 我kap A 惠三pai2 去北米洲巡迴e5 時，招待--goan2，替goan2安排行程，替goan2 推銷台文產品，hou7 goan2 有經費koh 做--落去，一直無機會ka7 tak8-e5 說謝，kan-taN 用替台灣做工補償。
96年ui3 米國tng2--來了後，我堅心beh 做專業台文作家，寫koa2  台灣歷史、鄉土小說。寫長篇小說需要時間kap 孤單，我就無siaN2 chhap 運動性e5 事務，ma7 驚出名，驚去影響寫作e5 心情。就是an2-ni，我chiah 寫這篇得獎e5 感想文，望kap 鄉親、朋友分享我行--過這條路e5 種種。
A 惠有寫一篇講i 心路歷程e5 文「一路行--來，我心平靜」，我讀了真感動，我想講ka-ti7 出世庄kha，有份ti7 台灣各種運動，koh 有上帝引chhoa7，chiah 行到當今e5 kha 步，熟sai7 全世界愛台灣e5 至友，che 已經超過我庄kha gin2-a2 e5 福份--a，koh 恩賜我有台灣社會、農村經驗kap 寫作e5 才情，免為粒積錢糧奔波，安心做台文作家，我是全台灣上福氣e5 人。最後，我beh ka7 這篇雜亂e5 文結論，就是「一路行--來，恩典滿滿」。

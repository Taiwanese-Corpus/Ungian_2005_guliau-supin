∮台灣人寫真    
1個土地種choh e5 藝術者
－－寫goan a-pa 陳西江先生
陳明仁
Goan2 a-pa 出世ti7 傳統e5 農村，kan-taN 國民學校受過幾年e5 日式教育，做兵時有toe3 軍中朋友學過chit8-koa2 漢字，也e7-hiau2 讀簡單e5 冊kap 看新聞。I 做人e5 大kiaN2 ，自16歲起，goan2 a公to7 退休，ka7 田--nih e5 khang-khoe3 放hou7 i 經營hoat8-loh8,chhoa7 4個小弟kap 3個小妹艱苦過日。
Ti7 hit 款pha 荒e5 時代，無論是日本人iah是國民黨政權執政，choh-sit人long2 真san3-chiah，甲外地kan-taN 播田iah是插甘蔗，生活oh度，尾--a2 goan2 a-pa 變步，去kap 人研究種葡萄，成功了後，生活有tam7-poh8-a2 改善，chiah 有thang hou7 我chit 個大後生去都市讀省初中，ka7 後生e5 未來當做i e5 全ng3望。
後生beh 去讀冊chin3前，i 交帶講：「你認真讀冊，做siaN2 mih8 long2 有成就，獨獨3項職業lan2 陳--家規定m7-thang 做，警察、法官kap lou5-moa5。」
舊時代e5 警察kap 法官為害人民--e5 真che7,陳--家是kou2意傳家，lou5-moa5 當然ma7 是害--人。
尾--a2 葡萄che7 人種--a，價siau3直直lak，a-pa 看庄kha choh-sit m7 是頭路，ti7 我讀高一e5 時，ka7 goan2 a公討講beh 去台北討than3 chhoe7 生路，無分siaN2-mih 家伙，kap goan2 a-i (a母) chhoa7 4個gin2-a2 坐慢車來到台北；聽人講台北si3-ke3 long2 有金a2,siaN2-mih 好khang--e5 long2 ti7 chia，m7-koh ma7 tioh8 有讀冊bat 字--e5 chiah than3 e7 著，goan2 a-pa、a母ka7 2個小弟kap 1個小妹交我顧，2個去做清水溝a2 工，過1年，探聽著新莊後港a2 有土地khe7 leh 荒beh 等起厝好價，be7 死心去chhoe7 地主免費hou7 goan2 choh，種葡萄kap 菜蔬。地主e5 田有人choh，免繳荒地租a2,當然歡喜。
葡萄ti7 chia 種be7 好，kui-khi3 long2 種苦瓜kap ko-le5 菜，goan2 tak8工騎鐵馬載去菜市a2 賣，an2-ne 完成我高中kap 大學e5 學業。
Goan2 a-pa 是nge7氣e5 人，1 世人支持反對黨，無論黨外iah 民進黨，我自an2-ne ui3 大學to7 參加反對運動，i 也無阻擋，kan-taN ai3 我兼顧學業，有學歷、智識chiah 有才tiau7 對付國民黨。
Ti7 我掩護烏名單返鄉，郭倍宏、李應元e5 時代，goan2 a-pa ma7 真支持，kan-taN hoan咐我tioh8 細膩，m7-thang 出破變台灣e5 罪人。特別是李應元hit chun7 to7 藏ti7 goan2 tau 附近，警察bat 去goan2 tau chhiau--過，goan2 a-pa chit8點a2 to 無chun3-bun7--著，kang7款應護--我。
Goan2 兄弟姊妹long2 大han3 嫁娶了，a-pa、a-i 老--a，講beh 搬tng2 去故鄉彰化二林toa3,chhoe7 老人伴生活khah 有gi7-niu7,2個to7 toa3 ti7 舊厝，goan2 做si7細--e5 有eng5 to7 放伴去看--in，a-pa 講i 人生e5 義務long2 盡--a，chit 時i kap goan2 a-i 若ka7 ka-ti7 e5 身體養hou7 好，免hou7 goan2 做si7細--e5 煩惱，to7 是i 上大e5 貢獻。
見若見a-pa e5 時，i tiaN7 leh 怨嘆--e5 是庄kha choh-sit人siuN gong7,久長hou7 外來政權騙m7 知，a-pa ka7 in 講道理khah輸in to 聽無。
A-pa kap a母人toa3 彰化，戶籍iau2 是ti7 台北縣，若選舉，long2 kap a-i 拚來台北tng3票，chit pai2 320 ma7 kang7 款，我知iaN2 i 血壓控制了m7 是真su3-si7,選了goan2 第二小弟明誌載in tng2--去，to7 感覺狀況無kai3 好，i 講無要緊，到清明thau3早goan2 小弟明世tng2 去看--i，to7 平靜過往--a。
Goan2 家族long2 為a-pa 無受病苦拖磨感覺安慰，天公thiaN3 好人，1個對田園種choh 藝術真內行e5 choh田人，1個堅守台灣本土立場e5 老人，1個si7 細long2 教kah 真規矩、有正義感e5 老pe7,是m7 是值得lan2 ka7 siau3念、尊chhun5!

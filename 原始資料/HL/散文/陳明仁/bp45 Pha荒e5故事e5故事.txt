∮Pha 荒e5 故事
Pha 荒e5 故事e5 故事
陳明仁
熟sai7 台語文界e5 讀者早就知影台文BONG 報tak8 期long2 會刊1 篇散文小說Pha 荒e5 故事，作者是BONG 報e5 總編輯陳明仁。Ui3 幾個所在thang 知影，第一，文字風格，台文BONG 報tak8 期long2 有小說，作者Babuja A. Sidaia，ui3 A-chhun5 這本小說集出版，thang 知影是陳明仁e5 筆名，Pha 荒e5 故事用詞kap 語法long2 kap Babuja 差不多。第二，筆名Asia Jilimpo，縮寫A.J，kap A 仁kang7 款，koh 真che7 人知影A 仁是出世ti7 彰化e5 二林，古稱二林堡。Asia 會sai2 講是『亞細亞』，m7-koh 作者真正是1 個生活上e5 a 舍，厝內事long2 m7-bat，kan-taN 趣味ti7 文學生活nia5,真正是1 個來自二林e5『活寶』。第三，toa3 台灣e5 朋友有機會ti7 tak8 個禮拜chai2 起時9 點到10 點收聽中廣電台播出，節目e5 名稱是〈走chhoe7 台灣〉，由雅玲小姐kap A 仁主持，1 禮拜A 仁唸1 篇Pha 荒e5 故事，雅玲負責配故事e5 背景音樂koh kap 作者討論作品內涵kap 價值觀。
我寫這個系列e5 故事原本m7 是講joa7 有計劃--e5,hit chun7 為著作者e5 願，有開1 間巢窟咖啡店(Chau5-khut)，意思是beh hou7 1 koa2 ti7 台灣這款社會思想na2 像亂賊、土匪這款人會tang3 來行踏e5 場合；作者han-ban7 經營，這chun7 都也倒店--a。Hit 時我1 工有超過10 點鐘e5 時間long2 ti7 巢窟，我e5 工作電腦就khng3 ti7 hia，若有熟sai7 客來，我就 hioh-khun3 kap 人lim 咖啡、開講、撞球，心情平靜就寫作，想講beh 為台語文e5 散文小說寫出另外1 種風格，頭1 篇「大崙e5 a 太kap 砂鼊」就是用「巢窟散文」e5 總名ti7 台文BONG 報發表。寫到第5 篇〈沿路chhiau-chhoe7 gin2-a2 時〉，本底kap 我ti7 中廣做〈走chhoe7 台灣〉e5 雅玲建議ti7 電台唸讀，hou7 聽眾有機會ui3 聲音去感受台語文學。就an2-ni 開始，我1 禮拜寫1 篇，tak8 篇long2 控制ti7 差不多字數，起造1 種講故事兼有散文詩氣味e5 文體，講是小說koh 對白講話khah 少，為聲音文學所經營e5 文學。
真緊e5 時間我就寫20 幾篇--a，聽眾ma7 有koa2 回應，建議出版，上好是冊kap 聲音文學做夥出版，原本我是想beh 寫54 篇，無siaN2 特別e5 理由，1 年是52禮拜，我算m7 tioh8--去，kioh-si7 54 禮拜--leh。就想講27 篇做1 本冊，an2-ni 會sai2 分做頂、下2 冊出版。Nah 知這時寫38 篇，soah tu2 著我這世人心情e5 大牽礙，雖bong2 iau2 有真che7 按算e5 體材iau2 未寫，m7-koh 無siaN2 心chiaN5 koh 寫--a。我m7 知kam2 會koh 寫--落-去，無，就38 篇long2 做1 本冊，khah 無事尾。講bong2 講，ma7 ai3 看經濟條件，這本冊e5 出版經費long2 是ka7 讀者兼好朋友kha3 油kheng5--來-e5,1 sian2 1 釐long2 是交情，無斟酌計劃khai be7 sai2--得。
講著Pha 荒e5 故事e5 寫作意涵，我是傳統作sit gin2-a2,田園m7 作放leh 發草就叫做pha 荒。有1 te3 歌〈思念故鄉〉內底有1 句歌詞是我真kah-i3--e5:
為何愛情來拋荒(pha-hng)？
田園無好禮a2 種作、管理就會hou7 pha 荒--去，愛情比田園koh-khah 敏感，若無斟酌ka7 經營管理當然koh-khah 會hou7 pha 荒--去。Che 是ka7 具體e5 用詞意念化，台語文本底講--e5 long2 是具體、寫實--e5,若beh 提升做文學語，需要1 koa2 ui3 具體物提煉--來e5 書面語詞，我就是用這款意念beh 開發另外1 種母語文學e5 寫作風格--e5。Ti7 A-chhun5 這本小說、戲劇集有收1 篇舞臺劇〈老歲a2 人〉，笑詼笑詼，講實--e5,我是leh 寫1 種pha 荒e5 價值觀，台灣古典e5 農業社會有發展i ka-ti7 e5 價值，m7-koh ti7 現代社會，生活條件kap 環境齊(chiau5)改變，價值觀當然有無kang5,m7-koh 農業社會e5 老歲a2 人，in 為著語言e5 制限，無法tou7 接受現代社會e5 價值觀，致使傳統e5 台灣人價值觀念ti7 現此時e5 社會環境soah 變做笑話，m7 知有joa7 che7 人leh 看〈老歲a2 人〉這齣舞臺劇演出e5 時笑gah 攬肚臍，我ma7 為著觀眾kan-taN 笑nia5 ka-ti7 leh 流目屎。
價值觀是經過比pheng7--e5,m7 是絕對--e5,Pha 荒e5 故事我tak8 篇long2 是用現代做起頭，chiah 講1 個50、60 年代台灣農業社會e5 故事，透過故事，ka7 本底台灣人所堅持e5 價值theh8 來做比pheng7,m7-koh 比pheng7 是讀者文讀了e5 khang-khoe3,作者無ti7 文學進行中加話。經過比pheng7,lan2 thang 了解台灣社會環境kap 生活所oa2 靠e5 條件提供lan2 siaN2-mih 價值，造成台灣siaN2-mih 性格，ui3 chia，lan2 thang 理解未來台灣人ti7 傳統的下kha，lan2 beh choaN2 建立新e5 台灣性格，che 是台灣文化e5 大工事，我siau3 想beh 做疊磚a2 角iah 是khong7 紅毛塗e5 地基。
有時a2 我ma7 會跳脫台灣e5 古早kap 現代做比pheng7,親像「離緣」這篇，hit 時我ka-ti7 ma7 有婚姻e5 困境，想著米國作家ma7 bat 處理過這款題材，he 是米國人用in 古典對婚姻e5 價值觀hou7 讀者做反省--e5,我專工用西方e5 觀念來kap 台灣做1 個比pheng7,ma7 hou7 ka-ti7 婚姻問題看會tang3 chhoe7 有koa2 出路--be7。
為beh 兼顧散文效果，我講故事e5 時，有專工寫境、寫情，用口語式e5 書面語製造1 種文學情境，kap 中文e5 文學語無siaN2 kang7 款e5 表達方式，口語ma7 會tang3 有sui2 e5 文學境界，台語文現代iau2 無真che7 書面語thang 利用，lan2 這時需要用口語做地基，chiah 有未來lan2 ka-ti7 母語e5 書面語文學。
本底身為作者實在無應該ti7 話頭講ka-ti7 e5 作品，che 是評論家e5 khang-khoe3,這本冊beh 出版，我有拜託廖瑞銘教授親像A-chhun5 hit 本冊e5 評論an2-ni 寫--1-篇，m7-koh i m7 知an2-choaN2，一直拖，long2 無交稿來，希望i 赴會著出版thang 用。
這本冊出版ai3 感謝tau3 出錢e5 朋友，名單另外列。Koh 有編者kap tak8 期替台文BONG 報做編輯e5 杰岳kap A 惠，ma7 beh 多謝黃雅玲小姐，i 招我去中廣做節目，koh tak8 禮拜為Pha 荒e5 故事配背景音樂，1 篇long2 khai i 幾na7 點鐘e5 時間，i 為著台語文學做long2 be7 ui3,我有時寫be7 出--來，i ma7 寬容kap 鼓勵--我，若無i，這個系列我be7 tang3 寫hiah che7 篇，對iau2 未寫--出-來e5 16 篇，我ma7 beh ka7 會失禮。
多謝你讀這本冊！

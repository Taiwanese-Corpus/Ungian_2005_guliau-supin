台灣人寫真
田中央蕭平治

陳明仁
火車行到a-ma-li-to-tiuh，ai-io 田中央……
我真愛唱【Tiuh-tiuh-tang5(丟丟銅）】，歌詞我long2 會ka7 改做「行到田中央」，na2 會an2-ni？
我e5 故鄉是ti7 彰化二林原斗1 個叫做「竹圍a2」e5 庄kha，出入ai3 靠「員林客運」e5 Bus，車牌a2 離goan2 庄1 公里。這條客運線是ui3 二林到田中央，田中央是沿線寶斗、溪州、埤頭、二林、蘆竹塘幾鄉鎮所管轄各庄社e5 人出路e5 眠夢，也是我二、三十冬流浪鄉愁e5 源頭。我流浪e5 生涯是ui3 田中央坐火車出發--e5,對田中央我有真特別e5 感情。
蕭平治老師是ti7 田中國小teh 服務，ti7 台灣人知影本土文化、語言e5 重要性了後，真che7 老師long2 讚聲投入台語文e5 研究、教學kap 創作，蕭老師ma7 無 tun3-teN 就同齊做這幾項重要e5 khang-khoe3,koh long2 真有成就。
照講，蕭老師是我e5 鄉前輩，m7-koh 在來真照顧--我，我hou7 i 致蔭真che7,m7-koh i long2 liah8 我做平輩e5 朋友對待，m7-chiah kian3-pai2 我若tng2 去二林庄kha，long2 kap khah 早kang7 款，坐大線火車去田中央，先chhoe7 i 坐-- 1 下，hou7 i 款待，了後chiah 去坐員林客運tng2--去，有tang 時a2 i khah 有eng5,ma7 會駛車載我tng2。
我kap 蕭老師做夥，大部分e5 時間，iau2 是leh 探討台語文kap 運動e5 問題，goan2 有kang7 款見解，認為這時e5 台語文運動，應該ai3 重文學創作，我寫e5 小說真che7 對故鄉e5 體會，蕭老師long2 會費心神chim-chiok 讀，ka7 我o-lo2、鼓勵，有時也會講i e5 見解hou7 我做參考。我寫e5 台文小說kiam2-chhai2 無幾個人teh 讀，m7-koh 我知影有蕭平治老師1 句1 句詳細teh 稽考，就m7 敢想懶，ti7 台文BONG 報，1 篇1 篇一直創作，這chun7 都也出1 本小說集，koh hou7 蕭老師ti7 我e5 冊內 tau3 ou-ian2,稱呼我是「台文e5 前輩」，hou7 我感覺真phaiN2-se3。
我ui3 蕭老師e5 講話、思想kap 作為，感覺i 是典型e5 台灣人，kou2-i3、tiau 直、熱情koh 生活簡單，我便若beh 寫小說，long2 會浮出蕭老師e5 面容，想beh 用i 做見本，用文學畫出未來台灣人理想e5 生張，m7-koh 我e5 才情無夠，long2 寫了無siaN2 成，我若kut-lat8 寫，總有1 工，我一定會完成這個目標。
蕭老師beh 出[俗語鹹酸甜]這本冊，kha3 電話ka7 我講，我討講beh ka7 寫幾字a2 表示我e5 心意，別人e5 冊，我m7 敢占siuN che7,就an2-ni。
你若坐大線火車，無論loh8 南chiuN7 北，車到田中（田中央），有hioh 也好，無停ma7 無要緊，請你ka7 坐ti7 你邊--a2 e5 朋友紹介講，ti7 田中央有1 個蕭平治老師，i 是台灣人e5 見本。


∮台灣人寫真
老芋a2,我來教你講台語！
－－悼念廖中山先生
陳明仁
91 年底，koaN5--人Ke-lang e5 雨水koh khah 青冷，魏泰弘先生gia5 台獨大旗參選國代，主張罷選國代e5 我ma7 去助陣，無為選舉，kan-taN 為著台獨。Hit 年，熟sai7 2 個海洋大學e5 教授，1 個是這chun7 做Ke-lang 副市長e5 楊文衡，另外1 個就是老芋a2 廖中山。
Ti7 室外e5 講演場tu2 著看--起-來就是1 個完全老芋a2 款e5 廖中山教授，是i 先用華語ka7 我招呼--e5:
『你好，我是廖中山，也是來幫魏泰弘先生助選的。』
我liah8 i 看--1-下，無好聲嗽應講：
『對選舉來講，孫中山比廖中山有用。』
I tim3 頭，無koh 講siaN2。Hit 工，我真斟酌聽這個老芋a2 演講，專門leh khang3 國民黨e5 臭粒a2,m7-koh long2 leh 講in ti7 China 時代e5 舊歷史，我m7 是真有趣味。第2 工koh 再見面，i 講cha-hng 有聽我演講，真贊成我e5 意見，台語文化是台灣建國 e5 基礎，雖bong2 i be7 hiau2 講台語，m7-koh long2 聽有。這chun7,我面色chiah khah 好看--tam7-poh8-a2,開始用台語kap i 開講；講--來ma7 m7 是我joa7 固執，我真驚講華語，我發音真bai2。
我ma7 有koa2 主張台獨e5 新住民朋友，in long2 盡量無愛kap 我討論語言問題，廖教授無kang5,i 歡喜面對這個問題。我問i nah 會參加台獨運動，i 隨紹介in bou2,二二八事件受難者e5 後代。Ok-sang 用真台灣婦女式e5 笑容ka7 我招呼，這pai2,有影講gah 真歡喜。選舉iau2 未結束chin3 前，goan2 就變做好朋友--a。
92 年，海洋大學e5 鄉土文化研究社向學校申請，請我做指導老師，1 禮拜我ai3 去海大1 pai2,ma7 an2-ni chiah kap 廖教授有保持聯絡，學期中，kap i 開講，講著米國e5 段震宇有寫1 篇『右腦裡的台獨』koh 1 篇台文e5「按【台文通訊】講起」，我是這份雜誌ti7 台灣e5 聯絡人。In 米國e5 幾個外省第二代成立「外省子弟台灣獨立支援會」，廖教授表示i 本底就ma7 leh 籌劃，i 會kap 米國方面做聯結，koh 問我kam2 會sai2 ka7 i tau3-saN-kang7 做koa2 文宣khang-khoe3。
到學期尾，接著廖教授FAX hou7--我e5 1 張歌詞，是軍歌『莫等待』改編e5『幸福絕不會天上掉下來』，ka2-na2 是老兵戴鑑iah 是北基會e5 夏子勛寫--e5,我boe7 記--得-a。希望我會tang3 tau3 修--1-下，我隨就改koa2 tau3 句kap 音樂考慮e5 結合。
Hit 年e5 8 月25，米國台灣學生會邀請我kap 家內豐惠ham7 王明哲組成e5「台灣魂 3 人組」去巡迴2 個月吟唱台語詩歌，廖教授講8 月23「外省人台灣獨立協進會」beh ti7「台大校友會館」成立大會，邀請goan2 代表「Holo 族群」演唱台語歌。我先去會場tau3 佈置，了後「3 人組」合唱1 首我寫詞、明哲譜曲e5「Lan2 e5 台灣」，hit 工真鬧熱，客人kap 原住民ma7 有唱in 族群e5 台語歌謠，幾個老兵合唱hit 首『莫等待，幸福絕不會天上掉下來』，廖教授也在內，歌唱gah chiok phaiN2 聽，m7-koh tak8-e5 真歡喜。就an2-ni，外獨會正式進入台灣運動史，廖中山會長ma7 為台獨運動掀開新e5 1 頁。
幾年e5 運動生涯，我kap 廖教授無siaN2-mih 特別e5 接觸，m7-koh pian7 若反對運動e5 場合long2 會相tu2 頭，i 上愛ka7 我講：
『阿仁，我身為台灣人，這一輩子最大的遺憾是不會講台語，我這個年紀了，還學得會嗎？』
我總--是ka7 應：「當然會，m7-koh 你有特權免學，無人會怪--你。」
I 堅持有1 工，若khah 有時間，beh toe3 我學台語，m7-koh 台獨運動be7 hou7 台灣人這種eng5 工。講實在--e5,我有講peh8-chhat8,人若到1 個年歲，beh 學別種語言有影無hiah 簡單。
聽講i leh toa3 院，tu2 好台南e5 鄭兒玉牧師來台北，我講beh 去台大病院探廖中山教授，鄭牧師就kap 我去。Hit 工，廖太太ma7 笑笑a2 kap goan2 開講，雖bong2 i 明知影翁婿chhun 無幾個月e5 活命nia5。鄭牧師chhoa7 goan2 誠懇祈禱，hit chun7 廖教授人iau2 koh 真清醒，beh 離開e5 時，我輕聲ka7 i 講：「老芋a2,我iau2 未教你台語--leh，m7-thang 失約--ou！」
無議悟去hou7 你放粉鳥，廖中山講e5 就是話，nah 會無守約束？上帝--ah，你虔誠e5 kiaN2 兒hou7 你召--去，soah 無赴我e5 約！Che 是你e5 旨意，我long2 無giau5 疑。Kiam2-chhai2,就是an2-ni goan2 chiah 會有信仰。我m7 知，我真正想long2 無！
老芋a2,你離開--a，你知影我han-ban7 講華語，中文ma7 be7 hiau2 寫，m7-koh 我beh 為你寫1 篇華語e5 文章，看，你leh 笑--a。老芋a2,無要緊，koh 來e5 日子，你就會hiau2 讀台文--a。老芋a2,siaN2-mih 時chun7 我教你講台語？


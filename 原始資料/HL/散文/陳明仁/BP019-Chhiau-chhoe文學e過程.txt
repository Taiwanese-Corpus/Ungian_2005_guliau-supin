Chhiau-chhoe7文學e5過程
－－兼小說集e5話頭

陳明仁(Babuja A.Sidaia)
文學是土地e5 傷痕kap 人民身苦病痛e5 病歷表，ui3 文學會tang3 看出土地kap 人民ti7 歷史進行e5 過程受著siaN2-mih 款e5 傷害。文學ma7 是傷藥兼止痛劑，痛苦 e5 人民會得ti7 傷害中療傷解鬱，就是有kap in khia7 ti7 kang7 款立場e5 文學。
少年時代我m7 bat 文學，ma7 kap 人立志beh 做文學人，用奢華e5 文字疊出個人 m7 知未來e5 操煩kap 無緣無故e5 情愁。讀著舊Russian 作家厚厚e5 小說，發現in 大 部分e5 作品long2 khia7 ti7 勞苦大眾e5 地位，控訴執政者e5 au2 蠻。我真驚惶，若講文學tioh8-ai3 牽涉hiah che7 複雜koh 危險e5 政治議題，我欠缺--e5 m7 是學歷，是親身去體會各種層面e5 經歷。
真好運，我出世ti7 經濟狀況真bai2 e5 農村，本底就真知影作sit 人e5 艱苦，為 beh 求學，讀初中tioh8-ai3 趁錢繳學費kap 維持ka-ti7 e5 生活，初中ti7 台中，高中、大學ti7 台北，long2 si3-koe3 chhoe7 thau-lou7、半工作半讀冊，對社會議題保持關心，hou7 我有豐富e5 社會經驗，這時koh tng2 來讀khah 早無siaN2 bat e5 冊，就知影hiah-e5 Russian 作家e5 心情。
庄kha gin2-a2 上大e5 本錢是自卑，自卑感激發求知e5 精神。為無beh hou7 人笑 song5，我ka7 所有讀有e5 中文翻譯文學冊讀透透，koh 追求音樂、藝術e5 chai-bat，台北讀1 間私立高中e5 時，教--我e5 美術老師認為我有美術天份，叫我專心學畫，畢業了，會sai2 考藝專。我ka7 老師講做畫家ai3 khai 真che7 錢去hak 設備－－畫筆、原料、畫紙、畫架……，1 張畫會sai2 賣1 pai2 nia5，khah 輸寫作，1 支筆走天涯，冊會sai2 一直再版，省本多利。我m7 是追求利益e5 人，增差無做畫家e5 本錢。
投入政治運動，險hou7 我boe7 記得文學，hit 時，我siuN 過知影台灣人民e5 苦難來自政治統治者khah che7，想講透過政治改造會thau2 放人民e5 問題，文學是政治問題解決了後chiah 會tang3 存在--e5。用這款觀點出發，我kui 10 年無koh 做文學創作，街頭運動tak8 場long2 會tang3 看著我e5 形影，若m7 是反對運動產生質變，我kiam2-chhai2 就kui 身做政治、社會運動人。
我熟sai7 台灣e5 反對運動kap 我熟sai7 台灣各階層e5 生活百姓是kang7 款--e5，用全身e5 投入去了解，tau3-tin7 苦悶、做夥ut-chut、ka7 歷史e5 哀愁當做精神上e5安慰。過程中，我ma7 讀著寫這款運動e5 文學，一方面鼓舞我繼續參與e5 意志，另外一方面我ma7 產生懷疑，kam2 講文學e5 目的是beh 為政治服務；Ti7 lan2 leh 批評oa2當權者e5 作家所寫e5 文學m7 是文學e5 時，lan2 為反對執政獨裁所寫e5 文學，基本上ma7 有值得檢討e5 空間。Kam2 講文學e5 本質kap 形式有in 天生e5 對立？我讀Russian e5 文學作品e5 時，雖然in ma7 正面批評權力者，我並無懷疑這款作品e5 文學性格kap 價值，我讀台灣同志所寫e5 作品，na2 會有負面e5 感覺？我hou7 ka-ti7 1 個答案，我對文學e5 了解iau2 真ke7，應該繼續流浪、修行。
Ti7 流浪世界各地e5 過程中，我學習讀作家原文去了解作品，這時我發現人講：「翻譯是1 種創作、ma7 是1 種欺騙。」這句話有相當e5 真實性。尤其中文漢字有真che7價值觀藏ti7 內底，我讀過真che7 遍e5 中文翻譯作品，kap 原作iau2 是有文學上e5 差別，我開始思考語言kap 文學e5 關係性。
我讀國校e5 時，寫作文long2 會用台語思考，大量e5 台語詞出現ti7 我e5 作文內底，老師tiaN7-tiaN7 ka7 我警告，講我若無學習用『國語』思考，成績一定be7 好。到我讀初中，chiah 學會hiau2 寫khah 純e5 中文，我先寫1 篇文章，寫了chiah 改，思考iau2 是台語式--e5;自細漢，我所會hiau2 e5 語言kan-taN 台語nia5。Hit chun7，我感覺『國語』真好笑，明明是「枝a2 冰」，就講『冰棒』；「綿a2 枝」講做『綿花棒』。照我e5 理解，『棒』是真大khou e5 棍a2，1 枝『冰棒』beh na2 食會了；用『綿花棒』是an2-choaN2 挖耳空。對我來講，改用母語寫作品m7 是困難e5 tai7-chi3，無親像 khah 少年e5 這代，tioh8-ai3 迫ka-ti7 改變思考語言。Khah 大e5 麻煩是文字問題，85 年，我開始用台語寫詩，為beh 閃一koa2  寫be7 出--來e5 台語音，我先寫詩；詩e5形式khah短，口語khah 少，chhoe7 khah 有漢字thang thap。我就孤單用漢字寫台語詩發表ti7 市面上e5 政論雜誌，m7 知宗源kap 向陽試幾na7 年--a。
88 年是我文學上重要e5 1 年，我坐監kap 蔡有全、許曹德關做夥，雖然我是無知名度e5 政治運動者，png bat 編過政論雜誌e5 福氣，hou7 國民黨當做思想犯e5 貴賓，會 tang3 kap 出名e5 台獨案前輩關做1 窟。Hit 時曹德兄teh siau2 創造台灣文字，知影我讀過中文系，文字學kap 聲韻學e5 基礎be7 bai2，文法方面ma7 有koa2 研究，就kap 我討論台語文字化e5 一koa2  問題。有全兄是台南神學院神學研究所畢業--e5，會hiau2 白話字，就利用1 pai2 goan2「跳房」e5 1 點鐘時間，ka7 我講解教會羅馬字。我這時chiah 知影我做台語文創作上受制限--e5 是欠1 套通行e5 拼音文字，有這套白話字，我會tang3 進行所有e5 文學創作形式。
Tu2 知影這套白話字chiah 好用，我心肝頭歡喜gah phok8-phok8-tio5，隨寫1 齣舞台劇，用5 幕劇beh 紹介台灣近代史，hit chun7 觀念iau2 真幼稚，ma7 be7-hiau2 台語e5 變調，就用我心肝內想beh 講e5 話調記錄--落來，tu2 著第8 調高入beh 變ke7 入，白話字無設計hit 種調符，我就用入聲尾加第3 調符，表示ke7 入聲，這時看--起來，ka-ti7 ma7 感覺好笑好笑，hit 齣戲就是收ti7 這本小說集內底e5「許--家e5 運命」。
88 年到96 年，我無koh 寫故事性e5 文學創作，市面上看會著--e5 kan-taN 我e5詩，真che7 朋友long2 講我是「台語詩人」。我na2 會無用漢字kap 白話字e5 方法寫戲劇、小說？Che kap hit 齣「許--家e5 運命」有關係。89 年，我koh 出來社會，hit 齣純台語劇chhoe7 無所在thang 發表，報紙、雜誌會tang3 接受--e5 台語作品上che7 是到詩na7-tiaN7，koh 是全漢字--e5 khah beh 刊。1 個作家，若無園地beh hou7 i 發表作品，我m7 知會tang3 tong3 joa7  久。90 年尾，前衛出版社e5 林文欽兄接編台灣文藝雜誌，請我做編輯企劃，我講beh 開台語文園地，得著i e5 支持，我先ka7 這篇劇刊--起li，照我所知，che 是第1 篇用台語寫e5 戲劇。
Ti7 91 年鄭良光兄創辦台文通訊雜誌chin3 前，台灣用漢字kap 羅馬字寫詩--e5，ma7 ka2-na2 chiah 我1 個nia5，早時iah是同時e5 宗源、向陽、勁連、央敏、宋澤萊……這koa2 道友e5 作品long2 全漢字--e5，教會系統--e5 創作是全白話字--e5，我an2-ni 講m7 是leh chhiang3 siaN2-mih，kan-taN beh 講我得著這套白話字是真寶貝--e5，無白話字，我文學e5 路途就無可能行會落--去。
台文通訊beh 創刊chin3 前，良偉、良光兄弟tng2 來台灣，我chiah 知影鄭教授兄弟ma7 鼓勵人用漢字kap 羅馬字創作，我事先並m7 知影，kan-taN 想講自細漢到taN 漢字是我上熟sai7 e5 表達文字，想beh 創作，隨時long2 會想著漢字，m7-koh 時常為著 1 個台語詞，漢字m7 知beh 寫做siaN2-mih，that 車that kui 暝，無法tou7 繼續寫--落去，若講1 個寫文學e5 人，頭殼ai3 na2 想漢字字形koh na2 思考文學內容，真緊就會ka7 思考斬斷--去，進度一定會慢--去，這時，我若mai3 管漢字，先用Roma 字寫--落，就解決問題--a。我hit 時ma7 m7 知ti7 海外，陳雷兄早就用這款真利便e5 方式寫幾na7 篇小說--a。
讀者kam2 知影台灣人用台語創作，無所在beh 刊e5 痛苦？1 個無園地thang 發表作品e5 作家親像無土地e5 農民、無海e5 liah8 魚人、無市場e5 生理人……，na2 有可能 koh 留ti7 hit 個行業？無台文通訊就無小說、戲劇e5 作家陳雷。我本底就是讀戲劇--e5，青年時代寫過幾十齣電影劇本，改寫台語文了後，對戲劇e5 創作心愈強，我劇中人物會tang3 自由講台語，用Roma 字會tang3 完全表達出in e5 語氣；語氣傳達感情是台語上大e5 特色。Che 是漢字無可能做會到--e5，我有這套Roma 字武器，我寫劇就long2無問題--a。這幾年來，我一直無認真做khah 長篇e5 戲劇kap 小說創作就是為著無適當 e5 台文刊物thang 發表。
96 年8--月，我去米國L.A.參加台語文營tng2--來，ka7 一koa2  道友講出這個問題，若無khah 多面性e5 文學作品，就無可能起造台語文學e5 基礎，現此時，上欠--e5 是台語文學e5 專業刊物。我beh 開始做專業e5 台語文學作家，大量創作小說kap 戲劇，欠 1 份雜誌thang 發表。就an2-ni，tak8-e5 tau3 kheng5 錢成立台文BONG 報，我也就1期固定5-6 頁做我發表小說、戲劇e5 園地，若1 期刊be7 了--e5 就分2 pha iah 3 pha，到taN 19 期--a。我創作e5 速度真緊，1 個月1 期5-6 頁，根本無法tou7 滿足，總--是，比其他e5 台文作家，我算上好運--a。陳雷兄自台文通訊無定期出刊了後，就khah 讀be7 著i e5 作品，原因就是無地發表，我m7-bat 問i 這個問題，m7-koh 我知影，台文BONG 報出刊到這期，long2 無i e5 作品，我想i 是khia7 ti7 牽成後輩e5 立場，m7敢寄作品來kap 我搶分這te3 真細e5 園地。我想著kang7 款1 個問題，lan2 希望本土e5中文作家來寫台語文，m7-koh lan2 kam2 有所在hou7 in 發表作品kap 支付稿費？
我會寫gah hiah-ni7 lo-so，目的是beh 講，我e5 這本小說集會tang3 結專集出版，是真無簡單e5 tai7-chi3，原本我是按算beh 用全Roma 字出版，koh 驚銷路siuN bai2，無法tou7 回收。1 個台文作家koh ai3 ka-ti7 kheng5 錢做出版社，ma7 tioh8 兼顧商業考慮，是m7 是真悲慘？
我這本冊出版，ai3 感謝e5 人siuN 過che7，列--出來e5 名單giong7-beh koh 會 tang3 出1 本冊，就ka7 省掉，望朋友原諒我e5 無禮。M7-koh 麗雪編輯e5 艱苦，我be7-sai2 無講。Koh 有惠平、隨陽兄長期出錢出工，lian7 我工作e5 Notebook 都是in 買hou7--我e5。最後，我beh 特別感謝4 個ti7 我文學e5 過程中hou7 我上大鼓勵e5 人：
第1 個是李勤岸兄。87 年，我kap i 為組教師人權促進會，做夥ti7 台中1 個朋友 in tau 睏，i 睏頂鋪，我睏下鋪，半暝i 起床講beh 寫詩，我ma7 起來寫，i 寫華語e5「教師人權歌」，我寫台語e5「台灣教師台灣牛」，寫好了後，勤岸o-lo2 講，我寫--e5 台語文，比i 用中文寫khah 好。這句話，支持我一世人e5 創作。Hit 時e5 李勤岸是真出名e5 詩人--a，我ma7 用「陳懷沙」e5 筆名寫過一koa2  中文詩，知名度kap i be7 比--得，i 無心e5 1 句話，我記一世人。
第2 個是張良澤兄。92 年6--月，我kap A 惠結婚了，chhoa7  goan2 老pe7 做夥去日本蜜月旅行，ti7 Tokyo，張良澤leh 主持1 場由林山田、李鴻禧做主講e5 政治講演，看著我到場，宣佈講政治講演siuN 無氣質，現場來1 個文學人，ti7 最後留幾分鐘請我念1 首詩。Hit 時我e5 第1 本台語詩集「走chhoe7 流浪e5 台灣」tu2 出版，就念hit 首kang7 名e5 詩。會後，真che7 政治運動e5 朋友chiah 知我是文學底e5 人。有張良澤這款ka7 文學看比政治khah 重要e5 人，我chiah 決定beh 堅持行台灣文學e5 路途。
第3 個是鄭良光兄。若m7 是i 辦台文通訊，我接辦台灣發行事務，就無機會熟sai7 全世界e5 台文人士，台文BONG 報就辦be7 出--來，koh i tian7-tiaN7 chhoe7 理由hou7 我一koa2  經濟上e5 支持。
第4 個是邱鴻泳兄。I 是520 事件入監了後chiah kap 我熟sai7--e5，出獄後，goan2 變至交好友，我若有時間就去雲林崙背chhoe7--i，i  koh tng2 去做i e5 作sit 人，i m7 是真了解台語文學，m7-koh 我選擇e5 路，i long2 支持--我，ti7 i ka-ti7 經濟狀況 真bai2 e5 時，kang7 款無怨嘆leh 鼓勵--我。若m7 是有這款力量ti7 後壁hou7 我靠，我可能行be7 落--去。
我應該ka7 這本冊獻hou7 所有e5 台文運動人士，m7-koh 請hou7 我自私--1 pai2，我beh 獻hou7 娶--我e5 陳豐惠，A 惠。讀過我作品e5 人long2 知影理由，m7 免koh加話。
我koh 講--1 pai2，我是台文界上好運、上幸福e5 作家。

肚蚓e5 目睭（客家故事)
大竹國小 陳福當 改寫

  逐擺日頭落山，日頭e5光照著門口埕牆圍仔e5時陣，你long2會聽著一陣真響e5吱吱聲，ui3門口埕牆圍仔角傳--出-來，che是啥物聲音--leh?che是肚蚓e5哭聲，伊na2哭na2講：目睭還--我！目睭還--我！這種聲音聽起來真淒涼，真可憐。
  古早古早以前，肚蚓kap蛇是toa3 ti7陸地e5朋友。這個時陣，肚蚓有目睭，顛倒是蛇無目睭，蛇因為無目睭，m7-na7行動無方便，iau2-koh tiaN7-tiaN7 hou7蟾蜍、水雞欺負。Chih-chuh e5水雞，不時放尿tiam3蛇e5身軀，凌遲kah蛇kui身軀be7爽快。有一日早起，蛇hiong5-hiong5想著一個辦法，伊ka7肚蚓講：肚蚓老大--e5,假使你兩蕊目睭借我一工，hou7我看一工仔chiah-ni7-a2 sui2 e5世界m7知有偌好--咧！Iau2-koh我ma7想beh hou7 hia-e5使人討厭e5水雞，以後m7敢koh再創治--我。無目睭e5蛇ka7頭伸koan5-koan5,肖想仔講。肚蚓ka7蛇看--一下，開嘴講：好！m7-koh我kan-na借你一工，到日頭落山e5時陣，目睭就愛還--我。
  蛇講日頭落山以前，伊一定會將目睭送--轉-來。軟心e5肚蚓忍疼將兩蕊目睭挖--出-來，鬥tiam3蛇頭e5兩個窟仔。講起來真奇怪，蛇隨時感覺目睭金金，看會著面頭前e5物件，伊歡喜kah跳--起-來，雖然肚蚓iau2 ti7伊e5後壁teh haiN疼，但是蛇已經暢kah無聽--著-a，同時也be7記得看chiah-ni7-a2 sui2 e5世界--咧！伊總--是想：去chhoe7水雞算帳！
  就按呢蛇用ka7肚蚓借--來e5目睭，四界去chhoe7水雞算帳，起先蛇拄好咬著水雞e5腳腿，愛水雞求伊諒情，後--來伊感覺水雞e5肉chiaN5甜，就一嘴將水雞吞落去腹肚。Kui日--咧，蛇食二、三十隻大細隻e5水雞，伊從來都m7-bat抵著chiah phang-phai3。
  日頭beh落海--啦，蛇想著應該將目睭還hou7肚蚓e5時陣到--啦，但是伊koh自私leh想：有目睭實在好，我無愛koh再過hit種無目睭，烏天暗地e5日子，可憐e5肚蚓，我be7-tang3顧著你--囉！就按呢忘恩背義e5蛇，將肚蚓e5目睭占做家己e5,m7還肚蚓。Ui3 hit日了後，每工日頭落山e5時陣，肚蚓就會哭：還我目睭！還我目睭！一日過一日，一年過一年，蛇已經be7記得還目睭e5代誌，可憐e5肚蚓逐日暗頭仔iau2-koh teh哭：還我目睭！還我目睭！
  肚蚓無目睭，看be7著物件，無法度，只好鑽入去土底生活，土底e5烏暗世界，是m7免目睭--e5,m7-koh逐日暗頭仔，伊iau2是會懷念伊e5兩蕊珍貴e5目睭。所以咱chit-ma2逐日暗頭仔e5時陣，iau2會聽著肚蚓e5哭聲。
  雖然肚蚓失去目睭，土地公煞加hou7伊一條命，假使咱ti7田--裡做穡，無抵好將肚蚓切斷，切斷e5兩節肚蚓，m7-na be7死，無偌久iau2會生出兩尾新肚蚓來，che是好心e5肚蚓，家己也想be7到--e5。
  請問：肚蚓e5哭聲怎樣？你有聽--過-無？


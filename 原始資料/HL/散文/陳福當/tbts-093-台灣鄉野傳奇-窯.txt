台灣鄉野傳奇----窯（io5）   
 中文作者：李錫榕  台文改寫：陳福當

        Ti7我gin2-a2時代e5記池內底，故鄉唯一e5破窯是一個充滿著傳奇koh趣味e5所在，也是阮一陣gin2-a2飼牛kap飼羊a2 thit-tho5 sng2笑e5場所。雖然chit-mai2已經改建做一棟一棟e5樓a2厝，m7-koh gin2-a2時代e5記池到taN猶是清清楚楚，一點a2都be7去hou7落溝去。
        學校放學了後，故鄉庄a2內e5 gin2-a2攏ai3 ka7厝裡e5序大人鬥相共。牽牛抑是趕羊a2出去飼，一直到天暗--a，ka7牛kap羊a2飼飽了後，才唱著m7 chiaN5調e5 gin2-a2歌，借著月光轉--去。聽阿媽講hit間破窯e5主人號做「萬里」，祖先是燒磚a2瓦起家e5。日本時代是伊上chheng3 e5時陣，是通庄有錢大老爺。聽講伊kap日本「保正」鬥空a2，欺負善良百姓。終戰了後家道漸漸衰微，尾--a2伊e5少年某ma7 toe3人走。就按呢全家遷soa2去台北發展，這間破窯就khng3 leh hou7拋荒，生湠雜草。草a2發kah一四界，tu2好是飼牛kap飼羊a2 e5好所在。
       Hit工，阮kap平常時a2仝款，ka7牛縛好勢，去sng2騎馬相戰，koh sng2掩咯雞。我做鬼掠人，大聲算到五十。當我小心細膩行近破窯e5時，hou7一陣e5 hau2叫聲驚kah毛管空攏chhang3起來。Hit款淒慘e5叫聲，規個山崙攏聽會著。年紀khah大e5「gin2-a2王」老杰na2親像班長集合阮tak8家，有e5查某gin2-a2驚kah leh哭。清點人數了後，才知影減一個阿真。老杰就giah8手電a2，chhoa7幾個查甫gin2-a2四界chhoe7，我是其中一個。窯房一間一間入去搜查，叫「阿真」e5名是叫kah嚨喉強beh sau聲。Hit窯房亂操操，破磚a2角tin3 kah規四界，有koa2草生kah 比人khah koan5，猶koh有死貓死老鼠e5臭味。無膽e5老彬giu2著老杰e5衫a2角：「咱來轉去好--無？」  
「轉去？咱ai3 ka7鬼a2掠--出-來-lah！」老杰頭phoe-phoe leh講。
無joa7久，阿真竟然ui3 一間窯房puh出--來，目神柴柴，恬chih-chih無講半句話，連in阿兄阿雄叫伊，都無應。老杰講阿真hou7鬼驚著，魂魄走--散-去，tioh8-ai3 lim人尿，而且一定ai3「查甫gin2-a2尿」（當時m7-bat ）才會清醒--起-來。就按呢，大家合齊拜託阿雄放尿。 
「緊lah！ah無beh按怎轉--去？」老杰講。
「是啊，是恁小妹beh lim--e5，也m7是別人！」老彬續嘴講。 
經過大家使弄，阿雄放chiaN5久才放一點a2，hou7阿真lim落--去。一tiap8-a2-ku2，阿真in-in-ng3-ng3比正對面hit間窯房，面色白蒼蒼實在是有夠驚死人。老杰吞一下a2嘴noa7了後講：
「老義，你tiam3 chia看顧查某--e5。阿榕--a，你去chhoe7兩三支柴a2枝。」
「我？」我淡薄a2驚惶。
「老彬，你toe3我e5腳倉後。」
老杰下命令假若班長仝款，雖然伊國校讀無畢業，阮猶是佩服伊e5膽量kap奸巧。阮tak8家慢慢a2行oa2窯房。老彬kap我兩人腳手肉phih8-phih8-chhoah，嘴seh8-seh8-liam7 liam7無停。
「khau3-iau，beh轉--去家己先轉--去-lah。」老杰無歡喜。
阮m7敢koh講啥物。行到窯房頭前e5時，開手電a2 ka7照。阮驚一tio5，發現著一個穿烏衫e5「人」，ku ti7壁角。
「幹，是人抑是鬼？出--來！」老杰喝咻。
 阮足想beh溜旋，但是m7敢。Hit個「人」雄雄khia7起來，對阮戇戇笑。阮手電a2火集中ka7照了後，才看清楚伊原來是「瘋（siau2）菜a2」，就是學生gin2-a2定定te3 ti7腳倉後tim3石頭，ka7創治e5瘋查某。真che7同學攏喝：「瘋菜a2！瘋菜a2！Beh嫁無人愛。」ka7 phui3嘴瀾--e5，可能我ma7有份。想--起-來hit陣實在siuN過gin2-a2性，m7知半項。老杰親像無意無意，戇神戇神。當時我心內感覺怪奇，後來khah bat代誌，想講可能kap伊有一個hou7伊e5老母關幾a7年e5瘋老爸有關係。大概是伊家己摸心肝leh想。      
「恁有去過後山無？」老杰面色無啥歡喜講。      
「無。」阮合齋應聲。      
「我ka7恁講，後山mai3去。」
「為啥物？」阿雄問伊。      
「後山野鬼真che7。」    
  一聽著「鬼」，大家趕緊牽牛趕羊chong5轉--去，無閒聽伊講鬼a2故事。後--來做童乩e5阿伯有一工來阮兜kap阿爸開講，講伊暗時淹田水，m7敢家己一個人，招阿爸作伙去。阿伯講hit個墓a2埔ti7日本時代是日本兵thai5台灣人e5埋葬場。每工暗時經過hia，伊攏會看著「phaiN2物a2」。自hit工了後，我m7敢koh去破窯飼羊a2，阿爸也無勉強我，叫我好好a2讀冊，將來才會出脫。自按呢結束我飼羊a2 e5日子。M7-koh chiaN5 che7鬼a2故事猶是ti7同學中流傳，真真假假hou7人分be7清楚。      
Chit-mai2破窯已經變成一棟一棟e5樓a2厝，假若也無人koh再提起hit層久年e5代誌。唉！少年e5青春hiah-nih a2無情，好親像eng-ia e5舊冊，罕罕a2去ka7掀掀看看--leh，愈久色水就愈淺，路尾連掀都無想beh去掀。

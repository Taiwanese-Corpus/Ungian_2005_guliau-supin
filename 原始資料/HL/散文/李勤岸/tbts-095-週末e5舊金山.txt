週末e5舊金山
        ---哈佛大學台語筆記23 		李勤岸

舊金山幾位聯盟e5兄姊邀請我kap Berkeley台灣主權學生社e5學生做夥食brunch，ti7一間台灣餐廳，in有tak8種台灣小食。少年--e5坐一桌，老歲a2坐一桌。老歲a2雞捲食有chhun，捧過去beh hou7少年a2，發現in ma7有點。可見這二代除了台獨這味以外，猶有相通e5口味。 Andy講in老母嫌伊台語有美國腔，我想，ti7美國出世、大漢e5 gin2-a2，若猶會曉點幾項a2有台灣口味e5菜，beh講台語，有腔無要緊。Berkeley 第二代e5台灣gin2-a2，ti7學校組台灣主權社，辦台灣文化活動，koh開台語班，無老師家己來教，實在hou7人感心。相信chia e5優秀e5台灣人有一工對台灣e5貢獻一定be7輸ti7美國e5猶太人對以色列e5貢獻。
基隆兄Berkeley畢業了後留ti7舊金山加州大學醫學中心做研究，che是全美一頂一e5研究中心。伊所做e5生科研究成果，最近台灣有廠商kap伊簽約beh開始生產。英資兄ma7是Berkeley畢業e5科學家，已經退休。幾冬前開始台譯美國作家Sneider描寫228前後e5台灣小說『一桶蚵a2』，舊年完稿，交hou7阮查某gin2-a2嘉宜拍字，已經有買著版權，liam-piN beh出版。子貴兄ti7灣區捷運公司做工程師，舊金山e5地下鐵就是伊參與設計--e5，做二十冬才完成，最近beh koh延長到機場。當時阿扁--a2做台北市長e5時，捷運出問題，就是派人來chia考察，才解決--e5。北加州e5聯盟支部支部長目前是琇蓉姊，in翁庭和兄，北加州台灣同鄉會會長tu2落任，真愛講笑，台灣菜配台灣笑話，消化上蓋好。最近南灣台灣人beh辦台語學校，beh派庭和兄kap錦鐘兄轉去台灣受訓。
聽講我對地下鐵有趣味，宗昌嫂--a2 Sue答應beh做導遊，chhoa7我坐地下鐵。
我對地下鐵有興趣是舊年開始--e5。舊年轉去台灣教冊，時常去台北開會，真che7機會坐捷運。發現台北e5地下鐵真進步，速度緊koh清氣，旅客照規定khia7 ti7等候e5格a2位，顯然是足有水準e5現代化都市kap現代國民。以前，我真無愛去台北，cheng7有捷運了後，我對台北開始好印象。地下鐵e5感覺真好，人若落去地下，四通八達，be7去妨礙著地上e5交通，che是我心目中e5現代都市。波士頓e5地下鐵ma7是足發達，tu2來hit個月tiau5-ti5買combo e5車票，會tang3坐公車，ma7會tang3坐地下鐵，希望有閒e5時，地上地下四界joa7-joa7 so5。
波士頓e5地下鐵叫做T，是交通 (transportation) e5第一個字母；chia e5叫做BART（肉鐵），是灣區捷運 (Bay Area Rapid Transit) e5第一個字母e5縮寫。
這個 T(『鐵』)，khah新，鐵枝khah闊，車內鋪地毯，座位m7是像波士頓e5 T規排--e5，是像飛機頂e5座位，坐著真爽快，ma7加真清氣。不過，khah貴，是參台北捷運仝款，照旅途距離算票價，波士頓是一khou銀由在你坐。
買票了後，想beh來去便所一--下，結果攏關--起-來-a，911以後，便所驚hou7恐怖分子利用，攏關關--leh。只好koh起來路--裡chhoe7麥當勞解決。
Ti7 Oakland附近有一段鑽過海底，約chiaN5 10分鐘，耳孔有水壓，飛行機起飛抑是降落e5感覺。可惜，in無做透明--e5，be7 tang3看著海底e5景緻，只好想像鯊魚ti7火車邊--a2泅來泅去。聽講頂回舊金山大地動e5時停電，有一班火車停ti7海底，be7振be7動，m7知坐ti7烏烏暗暗e5海底，會有joa7恐怖？
Oakland講是全美凶殺率上koan5 e5所在，有夠恐怖to7 tioh8。
Ti7舊金山市中心落車。
Sue chhoa7我去看一個紀念烏人民權領袖Martin Luther King e5水沖(chhiang5)，壁頂是金恩63年ti7 Washington D.C.演講e5話句。伊講：『...Be7 !阮be7滿足! 一直到有一工，公義親像水沖沖--落，正義親像急流流--過...』根據這個理念，這個水沖hou7水流滿水池，koh hou7溢--出-來。水聲，自由e5水聲，人權e5水聲，ti7偓促e5都市中心，沖洗市民e5心靈。中央hit堵壁，用幾na7種文字書寫金恩對人類廣大e5疼。有西班牙文、法文、羅西亞文、日文、韓文、中文。可惜，無台文。我替伊翻做台文：『一個人，除非會tang3 ui3 kheh-eh8 e5個人利益，提昇到對人類khah廣大e5關懷，伊e5性命猶be7 tang3算開始。』  
邊--a2有一間大戲園，今a2日是舊年全世界上暢銷e5小說Harry Potter e5電影首映，觀眾幾na7千人攏ti7戲園外口，原來是tu2著防空演習，hou7人趕--出-來。
正手旁是三藩市現代藝術館，6冬前才ti7 chia起--e5。今年koh是加州出身e5美國偉大攝影家Anser Adam 100歲e5生日，有伊e5特展，Adam用伊e5鏡頭紀錄美國自然景觀e5 sui2，特別是國家公園e5壯麗。Ma7有看著一個美國女畫家，畫真che7圖是我ti7機頂看--落-來e5景緻，hit款幾何圖形e5景緻。伊一定ma7是真愛坐飛行機看風景e5人，m7知伊猶koh活--leh無？
Beh黃昏e5時，想講金門大橋e5落日穩當真sui2。離siuN遠，ma7無愛去橋頂，因為最近這個烏人市長才hong7講，恐怖分子會攻擊舊金山e5五個大橋。阮就近peh起去美麗鐵(Marriot)大飯店e5 39樓，chhau3-tu2-kham2是一個真有氣氛e5咖啡廳。Sue叫一杯咖啡，我叫一罐當地e5 bih-luh，看日頭溫溫a2斜西。金門大橋ti7 khah遠e5 hit角落，日頭ti7有山e5這旁。日頭猶未變sui2色就落--去，都市e5燈火漸漸光--起-來，服務生來ka7阮點蠟條。舊金山e5夜景比黃昏e5落日khah好看。(2001/11/18)

台語詩kap莎士比亞
語言學筆記之二

李勤岸 

台語詩kap莎士比亞有啥物關係？ 李登輝講莎士比亞寫e5詩所使用e5語言就那親像ti7台灣e5台語仝款。
日本e5名作家司馬遼太郎最近採訪李登輝，採訪稿題目叫做「做一個台灣人e5悲哀」，ti7自立晚報及民眾日報登出，李登輝e5談話有真清楚e5台灣意識，伊ka7家己比如做親像chhoa7猶太人出埃及e5摩西。因為談話e5內容牽涉到ti7國民黨內底猶閣真敏感e5問題，hou7 真濟人著一大驚。若照伊這種講法，反對運動內底都猶真濟人比伊卡保守，特別是ti7語言方面e5見解。我寫這篇文章主要beh提醒自認是進步e5台灣作家，恁有可能比國民黨e5黨主席卡保守、卡落伍啊，你家己敢知?
下面是尹兩人有關語言寫作e5對話: 
李登輝：講台語是一件真嚴重e5代誌，阮囝e5時代ti7學校若講台語，就像日據時代講台語仝款，會hou7 人處罰。當時干單會使講中國話。我即滿chhoa7頭講台語已經是無按呢袂使啊。
..............(略)
司馬遼太郎：英語內底有70%參有法語，聽講使用傷濟法語e5詩hou7 人感覺真無自然。但是，若用英國傳統e5語言去做詩，按呢就真會打動人心。
李登輝：比如講親像莎士比亞寫e5詩。
司馬遼太郎：舉日本做例，比如講京都第三高中e5宿舍歌「紅萌ズミ」是用日本傳統e5和語寫e5,若是第一高中e5「嗚呼玉杯ズ花」是用漢語寫e5。有人講猶是「紅萌ズミ」khah感動人，印象加卡深。因為台語就親像台灣e5「和語」，所以會當khah感動人！
英國ti7西元1066年被講法語eNorman5佔領，法語變做官方語言以及作家寫作e5語言。當時e5智識分子hou7 人殖民了煞看無起家己e5英語，特別作家上嚴重感覺家己e5母語是下賤e5,無資格通做文學語言，一直到十四世紀出現偉大e5作家Chaucer(1340?--1400)堅持使用英語寫作，才建立英國文學e5地位。因為按呢，Chaucer  hou7 人稱為英國文學之父。
莎士比亞出世ti7十六世紀(1564-1616)，當時雖然已經是英語e5寫作時代啊，呣閣彼種卡愛使用法語外來語e5心理嘛是真普遍，莎士比亞是特別愛使用純正e5英語，卡無愛使用法語e5外來語e5作家。今仔日莎士比亞hou7 大家認為是世界上偉大e5詩人，這及伊特別愛用純正e5 母語寫作有真大e5關係。 



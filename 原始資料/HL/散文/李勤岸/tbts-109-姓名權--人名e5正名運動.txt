姓名權--人名e5正名運動    李勤岸

有一個朋友公開tiam3網路頂面宣佈，按今年開始beh叫做「良光(kng)」m7是「良光(kong)」，雖然漢字平平寫仝款，台灣話卻是一字讀文言音，一字讀白話音，伊認為讀白話音khah合現代台灣人，文言音是中漢學a2 e5毒。名字應該文讀抑是白讀，是見仁見智e5代誌。但是伊講伊叫做「良kng」m7是「良kong」，咱就叫伊「良kng」，因為he是伊e5名，伊有伊家己e5姓名權。
陳翠玉女士be7過身以前，轉去台灣，bat ti7台南神學院e5頌音堂演講，伊講ti7任何所在人若叫伊「ㄔㄣˊ ㄘㄨㄟˋ ㄩˋ」，伊攏m7應。伊講伊是「Tan5 Chhui3 giok8」m7是「ㄔㄣˊ ㄘㄨㄟˋ ㄩˋ」，雖然漢字寫--出-來攏仝款。你若叫日本e5 SUZUKI先生，ㄌ一ㄥˊ ㄇㄨˋ先生，韓國e5金大中「ㄐ一ㄥ ㄉㄚˋ ㄓㄨㄥ」in敢會ka7你應？這個道理敢無仝款？陳翠玉女士堅持做一個台灣人應該有家己台灣音e5叫法，用北京音叫，就m7是伊e5名。一個人應該有家己e5姓名權，姓名權ma7是基本e5人權。
台灣e5原住民是hou7國民黨按頭到尾削空空e5民族。土地、語言e5剝奪免講，chham in民族e5稱呼、地名、人名ma7攏無自己e5自主權，in beh叫做「原住民」，一直到最近才得著允准。以前一直hou7人叫做「山胞」，無管in toa3 ti7平地、都市、抑是海邊，攏是山胞。後--來ma7 kan-taN同意in叫做「先住民」，beh叫做「原住民」竟然ai3無停e5請願、示威，甚至經過李登輝本人e5同意。其實原住民ti7台灣e5歷史上少有六千年，in是整個太平洋南島語族e5祖先，這個ti7人類學、語言學界hou7人共認e5事實，已經存在強beh十外年--a！Ti7台灣本島竟然真少人beh去瞭解、相信。講--來to7是漢民族e5沙文主義teh作怪。台灣e5原住民 (福爾摩沙語族)ti7台灣已經有六千冬以上e5歷史，che是中國文化沙文主義者be7 tang3忍受e5代誌，因為按呢soah比「偉大」e5中國五千年文化koh khah長。Che亦是國民黨一直m7肯承認in是「原住民」e5主要原因。
用原住民獨木舟文化號e5地名「艋舺(Bangah)」hou7人改做萬華。泰雅族e5 Smangus Krahuw部落本底e5意思是「陰冷、會結霜、日頭ti7下晡to7會落山。」，人若來到這個所在，就知影ai3帶khah che7衫褲、火種，chit-ma2已經hou7人改做「星光」部落。南投縣e5仁愛鄉原名是PINSVKAN，意思是指「石頭裂開，tui3石頭縫走--出-來」，是泰雅族e5神話傳說，是in e5發源地，kap仁愛有啥物關係？Koh khah好笑--e5是，hit個所在有一條水沖（chhiang5）竟然hou7國民黨改做「洋港瀑布」！原住民e5地名kap祖先神話、族人e5傳統文化有真深e5關係，但是國民黨攏ka7改做仁愛、信義、和平、三民、民族、民權、民生、中正這種不八不七e5殖民名稱，斬斷原住民kap土地之間親密e5關係，按呢敢m7是糟躂人！
上界糟躂人--e5是「賜姓」。原住民是按怎hiah-nih che7人姓「潘」？因為ti7漢沙文豬e5心目中原住民是生番，姓潘上適合，姓華e5 ma7 be7少，he是「恩賜」。因為亂賜姓，致使有原住民本底是親人hou7人賜無仝姓，隔代以後因為種種原因，失散，產生血緣亂婚e5現象。其實原住民e5號名文化kap漢人真無仝款。比如講阿美族是母系社會，in e5名後壁e5「姓」是老母e5名。布農族e5名，第一字是家己e5名，第二字是家姓，第三字是宗姓。布農族e5宗姓用祖先e5發源地抑是祖先hou7人發現e5時e5情景來號名，比如Manhuhu這個宗姓是講in e5祖先ti7台灣洪水期過後，hou7人發現掛ti7樹頂e5意思。Tao族有「親從子名制」，父母會toe3 gin2-a2 e5新名來改名，阿公阿媽ma7會隨大孫改名。因為按呢，號名e5時會去考慮將來幾na7十年後e5能力、情形。泰雅族ka7 gin2-a2號名，有--e5會用植物號名，比如Tozow，意思是「樹芽」，表示這個gin2-a2 beh繼承祖先e5香火，也有可能用地域e5特性來號名，比如toa3 ti7 Beyanane gin2-a2出世有可能叫做Beyanan(意思是好款待過路人)。Gin2-a2若是常破病，有可能ka7號做Utux，意思是「魔鬼」，希望gin2-a2借這個名來抵抗病魔。台灣學生社bat邀請來全美校園巡迥演講e5原住民牧師就叫做Utux。排灣族用家姓為主，做親族e5分界，in e5家姓是用所toa3 e5厝e5名來號--e5，全厝內出世e5人，以後分家、出嫁ma7無改家姓。假使hit個家族e5人囗愈來愈少，但是原來e5厝所佔e5土地猶ti7--leh，經過換手買賣，舊e5家姓會koh重新恢復。
Tui3以上e5例咱會tang3看出原住民e5姓名kap in e5土地、文化、日常生活有真密切e5相連。賜in e5姓，改in e5名是無人權、無人性e5行為。最近立法院有通過「姓名修改條例」，原住民會使ka7 in戶籍頂e5漢名改轉來傳統e5原住民姓名。不過一定ai3用漢字寫，be7使用羅馬拼音，所以原住民e5姓名會使叫做「阿棟．優帕斯」、「羔露．瑪來」、「巴努．佳巴暮暮]…等等。但是按呢做，已經破壞原來e5意思，che是破壞文化。比如講有入叫「Vali」 是 「風」e5意思，但是一定ai3用漢字寫，只好寫做 「法力」抑是「發利」，規個意思攏走精--去。頂面我舉e5幾個例，用漢字來寫已經完全變做無意義e5符號，按呢做有啥物意義？準講kan-taN beh呼音，南島語有真che7音是漢語無--e5，根本無可能全部用漢字來呼音書寫。
既然beh還原住民姓名權，是按怎無beh還in語言權？無beh hou7 in用家已e5母語，用in慣勢用e5羅馬字來寫in家已e5姓名？


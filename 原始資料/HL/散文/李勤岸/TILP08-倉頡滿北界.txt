倉頡滿四界
語言學筆記之三 

李勤岸

目前台語界e5現象是--台語作家無偌濟，m7-koh 台語文字發明家卻是規大堆，差 不多teh-beh會使講台北街頭ekhan5-pang2若無小心落落來，有可能就會teh著一個倉頡e5地步啊。我teh想，以後e5歷史有可能按呢寫:台灣ti7中國人殖民之下，部分e5台灣人有覺醒使用中國話是無可能建立家己獨立自主e5文化，所以真拍拚beh使用家己e5語言來表達in e5思想及生活。In 發明真濟套e5文字，m7-koh 無甚物文獻使用台文書寫。
傳說中國e5文字是一個叫做倉頡e5人發明e5，伊發明這種四角形e5圖形文字e5時，聽講「鬼哭神吼」。若按呢，這陣e5台灣一定是「鬼哭神吼」kah真嚴重啊。Hiah-nih8濟套e5文字m7 單咱人看著會哭，連鬼神都會吼。Hiah濟套e5文字，致使hou7 有想beh學台灣話e5人，m7 知beh按怎學起。嘛hou7 真濟貧惰學e5人，有真好e5藉口，講是「望而卻步」。我所知e5,嘛有負責教育e5行政主管，本底有心beh推行母語教育，進一步瞭解以後，煞躊躇落來。最近若有新熟似e5朋友，知影我teh研究台語，第一句話攏是問我：「恁有hiah濟套，到底是叨一套卡好?」我e5答案真簡單：逐套都好，若會當用來寫作，koh 有底發表，有人beh看，按呢就好。總是比用中國話寫卡好。文字只不過是記錄語言e5符號，只要是台語，用啥物符號記錄並m7 是hiah-nih8要緊，只要使用彼個語言e5人同意，卡奇怪e5符號嘛會使。Ti7世界上大部分e5人攏感覺漢字是真奇怪e5符號，若親像teh畫尪仔，m7 koh 咱都感覺真慣勢。咱感覺真奇怪e5符號，比如講韓國e5諺文抑是阿拉伯文，人in 都用kah真四是。
語言翻譯機e5研究已經進步到某一個程度，雖然猶koh m7 是真好勢，m7 koh beh用來翻譯仝一個語言e5文字符號e5對譯是真簡單e5代誌。到時文字符號若統一，其他用無仝符號e5文獻，只要ti7電腦內底使用一個命令，m7 免幾秒鐘就解決好勢。
要緊是去寫，去記錄咱台灣人e5思想及生活，去創造咱台灣人e5文學、文化；m7 是去發明文字。發明愈濟e5文字，對台語文運動來講，愈慘。王育德博士ti7過身以前有體會著這點，公開宣布放棄伊家己研究e5符號，呼籲大家使用已經普遍通行e5教會羅馬字。這種有眼光、無私心e5學者值得咱敬佩。Beh要求逐家攏有這種e5心胸實在是無啥可能，只好目前已經發明出來e5文字，咱攏ka7接受，你若合意叨一套，就用彼一套開始來寫，來發表。
m7 通一日到暗teh發明，koh 一日到暗「陶醉」ti7「偉大發明家」e5境界內底，不時都teh講家己偌\，發明彼套偌好，別套偌…。這種話咱聽傷濟啊，嘛聽kah強強beh破病啊。若是hiah-n…h好，m7 免講，寫物件出來hou7 阮看覓咧！
--1994年6月5日tiHawaii7大學語研所



Goan2 cha-bou2-kiaN2 e5性教育四課
  
李勤岸
Goan2 cha-bou2-kiaN2 今年十三歲，m7 tioh8，應該講十四歲--a。
       （一）
Goan2 採取真開放e5 性教育，無愛hou7 i 對性siuN 過神秘感。為著beh hou7 i對人e5 身體有健康e5 看法，goan2 kui 家伙ti7 厝--ni chhiaN7-chhiaN7 是無穿物件chong5 來chong5 去。我是goan2 tau 唯一e5 男性，更加需要hou7 i 看慣勢，以後萬一若tu2 著暴露狂--e5，chiah be7 大驚小怪、花容失色。有一工，我tu2 褪光光，ui3房間行去浴間，i m7 知去想--著iah 是an2-choaN2，jiok 來我e5 正面，koh aN3--落來，認真觀察，看siuN 久，我soah 有一點a2 面紅，罵i 講：
「Ah 無你是teh chhong3 siaN2？」
「我看i 最近有teh 大--無？」
「你taN ma7 好--a，大人--e5 be7 koh 大--a，gin2-a2--e5 m7-chiah 會一直大。你m7-bat 聽過『來日方長』hiouh？He就是teh 講cha-pou-gin2-a2 e5 hit 項物件！」
       （二）
最近i 當teh siau2 網際網路，koh 特別愛去看hia-e5 超級Model e5 網站，i 講he是藝術。有時看著khah chan2--e5，koh 會報我欣賞。
I 看真che7 了後，ka7 我講：「我e5 結論是，cha-bou2 人e5 身軀khah 好看，cha-pou 人--e5 無siaN2-mih 意思！」
我ka7 講：「你tiam3 Internet 烏白seh8，ai3 知影有e5 所在be7 sai2 去，知--無？」
「M7-koh 我例外，因為我khah 早熟，我tak8 項long2 ma7 知--a。其實看也be7 an2-choaN2--la，kan-taN 下kha 會燒燒nia5。」
「Ma7 是mai3 去khah 好，因為你e5 身軀發育iau2 未完全好勢，看he 對發育無好，na2 親像lim 酒kang7 款，ma7 是對發育無好，爸爸m7-chiah long2 m7 hou7--你lim。」
       （三）
E-chai2-a2 我long2 陪i 食chai2 起，然後送i 去學校。（最近i 感覺hou7 同學看--著會phaiN2-se3，驚人笑i「chiah 大漢--a，koh hou7 爸爸Walk 來學校」，若tit-beh 到--a 就叫我離遠遠，tiam7-tiam7，be7 sai2 講「Have a nice day！」）路--ni，goan2 long2 ian7-na7 行ian7-na7 講sng2 笑。
「爸，是an2-choaN2 中國人講『嫁雞隨雞，嫁狗隨狗』？」
「你iau2 未大漢，等你大漢chiah ka7 你講，che kap 性有關係。」
「我大漢--a！」
「OK，中國人chiok 害--e5，叫cha-bou2 人tioh8-ai3 認命，若是嫁著親像雞an2-ni，隨peh--起li 就落--來e5，ma7 ai3 khah 忍耐--le；若是嫁著親像狗an2-ni，peh--起li 就chiok 久long2 m7 落--來e5，ma7 ai3 忍耐。」
「Ah 你是雞iah 是狗？」
       （四）
Che 是另外一工e5 性教育。Goan2 cha-bou2-kiaN2 講i 有tau3 想，所以ai3 ka7 i e5 名記ti7 chia，i 叫做李嘉宜。
Hit e-chai2-a2，goan2 發現in 中國人e5 祖先黃帝原來是一隻豬哥精。
「中國人thai3 會講in long2 是黃帝e5 kiaN2 孫？」
「Ah 都黃帝戰贏『蚩尤』以後，就ka7 天kha 下e5 cha-pou 人long2 閹掉--a！親像以前goan2 庄kha，kui 庄kan-taN 一隻豬哥，tak8 家厝--ni long2 ma7 飼豬母，久久--a chiah khai 錢chhiaN3 人牽hit 隻豬哥來罩，所以kui 庄e5 豬long2 ma7 是hit 隻豬哥e5 種。」
「An2-ni 講na2 像無joa7  好……an2-ni 講，黃帝m7 soah 變做豬哥精！」


搶看滿山e5楓a2葉
						--哈佛大學台語筆記 17    李勤岸

In講楓a2葉轉紅是有peak--e5，也就是講楓a2葉變色變kah上齊、上sui2有伊一定e5時陣，伊e5高峰期。這個上sui2 e5滿山坪紅phaN3 phaN3 e5高峰期是ui3北一直走向南，ui3加拿大走過來南旁e5新英格蘭五州。這禮拜差不多會到麻州，規個麻州會滿山秋色。
本底想講這個景緻今年看be7著啊，因為家己無車，ma7錯過幾na7遍團體包車出遊e5機會：錯過台語教會ti7北旁e5 New Hamshire辦e5退修會，錯過新英格蘭台灣同學聯合會e5賞楓之旅，錯過學生團契e5賞楓之旅，ma7錯過火車公司e5賞楓列車啊。攏聽人講滿山坪e5楓紅是joa7 nih a2壯觀，joa7 nih a2 hou7人心動e5景緻。
佳哉，守義兄特別ti7拜六開車載阮去搶看這個美景。二台車，七個人，早時10點，向北進發。
公路邊攏是樹林，色譜ui3全青、黃色、淺紅、柑a2紅到烏tou3紅，大自然e5畫筆實在hou7人目睭變大蕾，欣賞be7離。楓a2葉ti7 秋天是按怎會變kah chiah-nih sui2 ？可能有伊e5傳說故事，一個足悽涼e5傳說，北美洲e5印第安人可能有。M7是kan-na楓a2葉會變色過秋天，幾na7種樹a2攏會。這款樹a2 e5樹葉有做糖e5功能，平時ka7糖分送落來樹頭，若是teh做糖e5過程中tu2著天氣轉寒，葉綠素就會變質，變做紅色。
有經過梭羅寫湖濱散記e5 Walden湖，小khoa2 seh8--一-下，無時間落來行，e暗6點半ai3 koh轉來Lexington參加學生團契辦e5演講，我beh ka7 in講『台灣文學』。
Ti7一個溪邊e5州公園歇睏，本底有便所設施，攏鎖--起-來，阮只好去沃楓a2樹。溪水ti7橋邊有ka7 chah--起-來，形成靜水湖，熱--人e5時陣通好游泳，ma7有野餐桌，會tang3 ti7 chia露營、烘肉。水面有規排楓a2樹e5倒影，真明亮，有人影行過，比本身khah明khah清。
到New Hamshire，經過頂回教會退修會e5所在，看著in去peh e5 hit粒山，聽講peh--起-來感覺參日本e5富士山真仝款，看--落-去e5景khah sui2。 以後才chhoe7時間來peh看mai7。
New Hamshire楓a2葉轉紅e5 peak猶未完全過去，ma7是猶koh滿山滿谷e5楓紅，經過溪流e5時，特別感覺溪邊e5樹紅，透過天色、水色，感覺sui2 kah會跳動。
車加油e5時，順續入去便利商店，看in tak8個攏買規大包物a2出來。原來這州是免稅e5，緊入去toe3人買。真正無稅to tioh8，tak8個攏變做觀光客，大包細包mouh--出-來。聽講ma7有人開chiaN5點鐘過來這州買物件，省koa2稅。以前州間e5高速公路 (turn pike) 來到這州ma7免納錢，後來別州抗議，才toe3人收。
Koh seh8過Bermont州，公路邊看--出-去視野真闊，秋e5感覺真壯觀。按呢今a2日新英格蘭五州去過三州。
Seh8轉來麻州，beh去看一個水庫，真值得看e5水庫，ti7到地，有警察teh顧，驚去hou7恐怖分子thau7毒，soah be7 tang3入去。Chit-mai2規個美國已經變kah足緊張--e5。
有經過一間紡織工廠，放空e5廠房，ti7小鎮e5路邊。麻州以前ma7是經過類似台灣現此時teh經驗e5工業化kap經濟發展。麻州以前ma7是有真che7紡織廠kap鞋a2廠，後--來攏soa2去日本，然後去台灣、去中國。現在是高科技工業kap教育、觀光業為主。Che是m7是經濟發展e5一個輪迴？台灣是m7是一定會toe3 teh seh8來到這個所在？
駛來到全美人文大學（liberal arts college）排第一e5 Amherst  College，ti7大路e5二旁，sui2-sui2 a2，小小a2。守義兄講起伊創辦e5歷史。伊本底是ui3麻州東北角真山區e5 Williams College分--出-來-e5。因為有部分教授認為學校siuN偏僻，就來Amherst koh辦一間，仝款是注重人文教育e5大學。Williams College本底攏排行第一，後來去hou7 Amherst College搶過。研究『台灣國語』出名e5美國語言學家顧百里 (Kubler) 就ti7 chia教中文，in ma7有教台語。今年來哈佛教華語e5孫老師，舊年ti7 hia教華語兼台語，伊講有時會hut m7-tioh8去，教台語e5時講華語，教華語e5時講台語。
美國人真愛in e5領導人物是受過人文教育出身--e5，這款人文大學通常無大間，老師kap學生e5比例真近。小班教學，重視人文思想kap文學藝術，人格全面tek8 e5學習，m7是特別注重某一個專門科目e5訓練。這款學校出身e5學生思考代誌e5角度一般來講會khah周至，按呢來做領導者是khah妥當。台灣e5科技大學滿四界，m7-koh顛倒無teh辦這款人文大學，m7知是啥物原因？ (10/20/01)


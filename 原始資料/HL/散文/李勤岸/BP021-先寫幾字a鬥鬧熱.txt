先寫--幾字a2 鬥鬧熱
李勤岸
Babuja ti7 BONG報發表第一篇小說就足吸引我--e5。我隨讀出這個作者是 A仁，所以就 tiam3 台語網發表我e5 看法。一冬後，A 仁chiah 公開承認i就是Babuja e5 本尊。
用台語寫chiah 有法tou7 ka7 一個人講話e5 語氣、態度kap風格完全表達--出來。我對A仁e5 了解hou7 我teh 讀hit篇小說e5 時，隨看著i講話e5 形、i e5 姿勢kap口氣。雖然Babuja 這個名我m7-bat看過，我ma7 無想著寫詩e5 A仁soah teh 寫小說--a。我讀著chheN-hun7 人e5 小說，竟然隨浮出一個熟sai7 人e5 形影。竟然真正是i 寫e5，若m7 是用台語寫kam2有可能an2-ne？
Chun5--年去San Diego 台灣學生社冬令營紹介台語文運動，講著BONG報，我講ti7 這份刊物內底有刊登一篇小說是我看過對性心理e5 描寫上蓋大膽、上蓋深刻e5，結果，會後大家相爭beh 影印去看。
A仁e5 小說對台語語詞e5 保留kap復興應該會真有貢獻，i  e5 小說內底保留真純正、古雅e5 農村話語。以前Norway 獨立建國了後想beh 復興in e5 母語，ai3 koh 去庄kha做田野調查，採訪庄kha e5 老農民，記錄in 講e5 話。我看A仁已經用i  e5 小說 teh 做這份khang-khoe3--a。
我e5 博士論文beh 利用日據時代e5 台語文學kap現此時e5 台語文學來觀察台語語言kap文化e5 變遷，A 仁這本小說thang講是chiok重要e5 研究資料。
【Soah】

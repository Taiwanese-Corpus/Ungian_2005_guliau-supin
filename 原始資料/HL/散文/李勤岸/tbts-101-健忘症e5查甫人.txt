健忘症e5查甫人 	李勤岸

有一個查某人請我食一頓飯，拜託我e5嘴借--伊，替伊講出伊e5心肝話。
本文…
阿貞參我已經足che7冬無見面，春假e5時陣，大家相約ti7櫻花當開e5都市見面。好友久別相逢，美景當前，當然心情真『春天』，台灣話講spring giang。查某人做夥，話講be7了，過去熟似e5人攏提起來liu3--一-下，總復習一遍。發現因為siuN che7冬無見面，有e5朋友已經無ti7--leh-a，有e5是in e5『另外hit一半』無ti7--leh-a。
阿貞嫁hou7牧師做牧師娘，伊講有一遍去參加一個牧師娘e5告別式，發現這個牧師娘是伊熟似e5無joa7 che7個牧師娘內底，第五個癌症過身--e5。想到chia，伊就足傷心，哭kah真厲害，ma3-ma3叫，別人攏想講伊真有情。伊是想講liam5-mih就會輪著伊，做牧師娘真m7值(tat8)，足che7代誌ai3吞忍，忍到尾a2攏變做癌症。
伊講伊哭kah上厲害--e5，m7是這遍，是過無幾個月去參加hit個牧師e5結婚式hit遍。大家攏ka7牧師恭喜，新牧師娘看--起-來猶真少年，ma7生做真sui2。Kan-taN伊一個人，bih tiam3便所ma3-ma3 hau2。想起hit個kap伊真有話講e5 hit個前牧師娘，生前所受e5艱苦，過身前病疼e5情景，koh ka7家己e5心酸lam7 chham做夥，按呢規個拚拚--出-來，偷走去bih起來哭hou7夠。哭soah，面洗洗--leh，ma7是ai3笑笑，不過無法度去ka7 hit個著健忘症e5查甫人恭喜。
我ma7有類似e5經驗。
M7是我家己--lah！我ti7台灣有一個真好e5老朋友，因為心臟病雄雄來過身。聽著這個消息，心情真艱苦。不過想講in tau hit個『未亡人』kap hit 二個猶teh讀國校e5 gin2-a2，一定koh khah痛苦，就kha3電話去ka7 in安慰，希望過一段時間了後，伊會tang3 chhoa7二個gin2-a2來夏威夷行行--leh，我會tang3盡地主之誼。果然，三個月後，伊kha3電話來，講決定beh來這個美國人心目中e5天堂渡假。拜六e5華航班機，叫我去ka7 in接機。
我就去ka7 in訂一間Waikiki海邊e5大飯店。有上好e5 view，房間看--出-去就是碧籃e5海水，曠闊無邊e5天色，ti7 chia toa3三工，一定會tang3 hou7 in憂傷e5心靈得著安慰。Koh去買幾na7領Aloha衫，hou7 in穿--leh輕輕鬆鬆，感受夏威夷人上蓋貼身e5愛。Koh去買幾na7包夏威夷名產火山豆巧克力，hou7 in滿嘴攏是火山熱情e5甜蜜。
我準時到機場，華航無失事，ma7準時降落。
我期待--e5是一個喪妻無久，滿面憂傷e5中年人，手--裡牽二個國校e5 gin2-a2。
Siong3無按呢e5形影，想講in可能改變主意，抑是趕hit班飛機趕無著。
Tu2 oat8身beh走--a，有人teh叫『阿珍』，giah8頭一看，這個參我hit個好朋友in翁生做仝款仝款e5查甫人，穿一su全新e5『西米露』，koh結一條紅色e5 ne-khu-tai2，邊--a牽--e5，m7是二個gin2-a2，是一個sui2 tang tang e5『妙齡女郎』。
我ka7目睭揉揉--leh，koh看--一-遍，hit個查甫人koh真正teh叫我e5名。Gang7一時a2才回魂，聽無蓋清楚伊teh ka7我紹介e5新婚新娘叫啥物名。規choa7路，我攏be7講話，車駛真緊，真緊to7到Waikiki hit間大飯店。Ka7 in放--落-來，緊駛轉--來。隨入門，我ma7開始ma3-ma3 hau2。
Aloha衫我koh theh8去店--裡還，火山豆e5巧克力留leh家己食。
阿貞kap我同時想起早前bat ti7報紙讀著一個大作家寫e5悼念亡妻e5文章，hou7伊感動kah哭幾na7工，目屎to猶未完全乾(ta)--leh ，koh ti7仝一份報紙e5仝一個副刊，讀著伊寫hou7 in少年新娘e5文章。
阿貞問我講：「敢是查甫人攏有這款健忘症？」

哈佛台語學生
   ---哈佛大學台語筆記30			李勤岸

過年初二，in就轉來學校準備功課。寒假kan-taN 18工，這12工ti7學校備考，期尾考了開學。哈佛e5學期制度真特殊，先放寒假才轉來期尾考。按呢設計可能是beh hou7學生一直連續學習，be7學學--leh ，放一個長假，所學e5攏peh上樹--a。有人笑講其實加害學生chhit-tho5 be7放心，冊koh讀be7落去。聽講che是早期美國大學e5傳統，後來tak8個學校攏改做ti7學期尾期尾考，考了規心放假，m7是ti7後學期開學進前考頂學期e5試。
哈佛e5期尾考是由學校行政單位負責考，m7是老師家己考。老師ai3 ti7頂學期ka7考卷交hou7註冊組。備考e5期間愛ti7學校hou7學生隨時會tang3請教。
不過，學生人數ti7 20人以下e5課會使申請免除，老師家己考就好。初級語言課學校規定以10人一班為原則。台語初級班正式註冊有15人，我無愛台語課成做in期尾考e5負擔，申請家己考。其實，初級台語ma7無法度交hou7哈佛e5行政人員替我考。
初期班除了註冊生，旁聽--e5有三個，總共18人。照講應該拆做二班，不過台語老師kan-taN我一個，無法度，只好做一班上。本底koh khah che7人，本底有beh kah 30人。學校想講台語應該無啥物學生修，今年不過試看mai7 e5性質，che是哈佛創校365年第一遍beh試看台語敢開會成？我家己ma7攏無把握。到底會有joa7 che7人來修？會有啥物款學生來修？語言部e5行政助理Rosie講無管幾個學生攏beh開班，免煩惱。Koh來就ai3成長，學生e5註冊率ai3提升。若是學生註冊人數增加，就繼續開，若無，就停止。講beh試三冬，若成功，就beh繼續，無，就請我轉去台灣食家己。
第一工上課，來到教室，是足細間e5 seminar教室，上加會tang3容納10個人。我開始ti7烏板(pang)頂貼台灣地圖kap世界語言地圖。第一節課我beh先介紹台灣這個國家，伊e5人民kap文化。Tu2貼好，oat8頭，已經客滿，人koh一直來。顯然，這間教室已經siuN 小。有人自動出去chhoe7看猶有別間教室無，有khah大間e5無。有。Koh有一間真大間，會tang3容納三、四十人。我koh ka7地圖拆--起-來，貼過hit間大教室。
講演了，分卡片hou7 in寫基本資料，背景、學習動機。然後，分班。初期班kan-taN beh收台語be7曉聽、be7曉講e5人，若是聽有、加減會曉講，ai3去中級班。二十九人內底有chiaN5 10個 聽有，我ka7 in編ti7中級班。初期班用英語上課，中級班用台語。
我ka7行政助理Rosie講beh開中級班，伊講be7 tang3 ti7開學以後才另外開新課程。我走去ka7主任要求。隔轉工，行政助理講學校同意我開中級班。不過，無加薪水。時間當然ai3重chhiau5，chhiau5 be7出大家攏妥當e5時間。最後chhun三個會tang3上。三個ma7是ai3開，因為今年若有開中級班，明年就會tang3要求開高級班。
第一禮拜是shopping period，學生會四界試聽，所以tak8工下課ai3去行政辦公室門口填人數。
Rosie一直交代m7通hou7學生旁聽。會tang3註冊e5學生除了哈佛本校以外，會tang3接受MIT、Brown、Tulfs這三間學校e5學生過來註冊，其他e5學校be7使。伊講台灣人社區可能會興chhih-chhih，有真che7學生看報紙報導，kha3電話hou7--伊，講beh來旁聽，伊攏ka7 in拒絕--a。Che是學校e5政策，因為hou7人旁聽對開錢註冊e5人無公平。而且，旁聽生學習be7 hiah認真，對教學造成困擾。
蘭芳是波士頓大學e5學生，第二遍上課走來ka7我講伊beh旁聽，我ka7講已經siuN大班，我be7 tang3答應。結果伊tak8遍攏來上課，ui3波士頓市區坐半點鐘e5車來。我無法度ka7伊趕--出-去。
鈺君kap君淳是客人，台灣來e5研究生，三禮拜後才入--來，註冊期間已經過。應該是另外hit個客人紀君紹介來--e5。紀君講伊是台灣人，be7曉台語感覺真見笑，beh ka7台語學hou7 好。本來是beh ka7 in講ka7我教客語做交換，講be7出嘴。
有一擺上課講著認同，hou7 in講是啥物人。有e5講是美國人、有e5講台灣人，我ka7 in教一個新名詞，叫做台美人。敢koh有其他e5認同？有人講是中國人。
敏慧是中國人，第二代廣東人，會曉華語、廣東話，今年beh畢業--a，想beh koh學台語。
宇光ma7是今年beh畢業，時常飛出去chhoe7頭路，m7-koh tak8擺攏主動約時間來補，學kah會曉為止。過年e5時寫電子批來，m7是用英語，是用台語羅馬字寫。寫規段--e5，無半字m7 tioh8。伊會tang3提著我e5詩集做獎品。第一名。
詩涵寒假轉去台灣chhoe7阿媽，in阿媽歡喜kah，因為伊會曉講台語，叫伊chah一kheh台灣麻糬來hou7--我。伊學台語e5動機就是為著beh kap阿媽講話。
信達ui3洛杉磯寫批來問伊e5成績，in父母選舉e5時轉去台灣，看著有候選人唸我e5詩，用我e5『海翁宣言』做競選海報。伊講感覺足光榮，in父母講伊會曉講台語是今年hou7 in上好e5聖誕禮物。伊會tang3提著我e5『海翁宣言』海報做獎品。伊第二名。
傑培、婷梅、瑋中kap立康攏會tang3提著詩海報，開學我就答應in前五名beh送詩海報，第一名送精裝詩選。
最後一節課in演出話劇。一個月前，有學生家己ka7 我建議--e5。我一開始想講tu2學三個月就beh 演劇，敢有可能？上課e5時bong2提議，無人反對。就hou7 in家己分組，每組分配一個中級班e5學生做導演。家己利用課外時間寫劇本、彩排。In e5劇本說明用英語，對話用台語羅馬字，用台語軟體TP拍字。 (Taiwanese Package: http://home.kimo.com.tw/kiatgak/) 
全程演出有拜託一個學生錄影起來。我看kah gang7-gang7，足m7敢相信，學三個月竟然會tang3寫出chiah心適e5劇本，有chiah精彩e5表演？(2002/1/9) 


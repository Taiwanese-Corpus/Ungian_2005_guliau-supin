賀台灣公論報發行2000期
/李勤岸
Ti7台語文運動艱難困苦e過程中，台灣公論報扮演真重要e角色。會使講台灣公論報he7性命teh支持台語文運動。
1994年發行人蔡正隆hou7我負責公論報e社論，其中包括一個月刊一篇台語文社論。這是歷史tek e5創舉，m7-bat有台灣人e報紙用台語文寫社論。事實印証台語文寫社論，有法度，koh真有力。
1996年發行人張信堂hou7我開設規版e「台灣語文專刊」，伊本底是驚稿源會無夠，結果證明我講e「台語文e問題m7是無稿源，是稿siuN濟無teh刊」。我編e時陣m7-bat欠過稿，甚至m7-bat jiok過稿。後來，劉大元接編，ma7是真順利。胡民祥編無夠氣，甚至koh增加一版台灣文化專刊。現在，林俊育編「台語文專刊--蕃薯園」ui本底半頁，liam5-mi擴充一頁，最近ma7發現一頁猶是真phaiN2伸腳出手。上好，規個台灣公論報long2改用台語文。
台灣公論報今仔日發行2000期，確實無簡單，咱beh大力出聲講：「好厲害！」
台灣公論報今仔日發行2000期，he7性命支持台語文，koh khah無簡單，咱ai拚命hoah足大聲：CHAN lah！

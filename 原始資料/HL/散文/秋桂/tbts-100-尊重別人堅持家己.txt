尊重別人 -  堅持家己	
秋桂

無外久以前ti7台文通訊看著阿牛寫e5一篇文章「外國人，外國話」，引起我想著toa3 ti7洛杉磯 ( Los Angles )  e5阿姨最近ma7娶一個中國新婦，伊有ka7伊e5經驗提出來kap我分享，che就成做我寫這篇文章e5資源。
	大部分e5第二代ti7 chia khia7起，也ti7 chia受教育，工作接觸e5環境是各國e5人攏有。所以in將來結婚e5對象，真有可能m7是咱台灣人，che咱需要ti7心理上家己做一個調整kap準備，chiah be7時到m7知beh按怎接受。普通結婚e5對象若是講仝款語言--e5，khah好處理，但是若tu2著中國人tioh8有需要淡薄用心。
阿姨講雖然中國政府真鴨霸，hou7咱印象真bai2。總--是，看結婚e5對象是ai3用平常心去關察。譬如講，伊看這位中國小姐e5言行舉動，發現伊講話溫馴、穿插幽雅、有女性e5氣質kap聰明認真等等，實在 chhoe7無理由反對。
訂婚、婚禮就按呢自自然然來完成。總--是這中間若有tu2著意見無仝e5所在，雙方攏需要互相思考家己kap對方e5立場，有e5所在m7-thang siuN過主觀，che是咱學習按怎尊重別人堅持家己e5藝術。下面簡單幾點提--出-來，將來kiaN2婿或者是新婦不管是美國人、日本人抑是中國人攏會使做參考。
禮俗方面：無論to2一個國家攏有禮俗方面kap別人無仝e5所在。總--是，咱攏已經移民來到西方 e5 國家chiah che7冬--a，m7-thang koh堅持家己古早傳統e5禮俗。雙方討論無仝e5所在，採取兩旁攏會tang3接受e5形式，只要無啥物大妨害，一切以少年人e5幸福為重點來考慮。婚禮e5場面，一般兩旁攏愛好看，khah be7計較真好決定。進行e5方式若是ti7教會舉行，普通已經有一定e5程序，be7差kah siuN hng7。
語言方面：雙方人客若是語言無仝，一般是採用當地主流e5語言，ti7美國to7用英語。Ma7有兩旁語言lam7 leh講，若是tu2著kap中國人結親成，恐驚這個時陣in會感覺用中文to7會通--a，因為咱ti7台灣ma7是受國民黨政府e5中文教育。這時咱tioh8-ai3 ka7對方說明，hit個語言咱是受著外來政府統治下無選擇所學-- e5，m7是咱e5母語，強調咱有家己e5語言。Koh再講台灣移民來e5人已經來chia幾na7冬--a，對hit個語言真久無koh用，已經be7適應亦聽be7慣勢。Hou7對方了解語言方面採用英語，是無堅持家己e5語言，koh雙方攏會tang3接受e5做法。
煮食家事方面：結婚了後，雙方煮食e5方法kap口味無啥仝款，但是互相欣賞、互相學習，只要好食，食物應該無國界才tioh8。最近阿姨一家作伙轉去台灣探親，轉來了後，到taN猶koh定定聽著in新婦o-lo2講：「阿媽煮e5菜真好食！」。
政治方面：兩家作伙，攏會講著政治方面e5代誌。若是無仝國e5親成，就儘量介紹咱e5文化、風俗習慣hou7 in知，增加in對咱台灣這個國家e5了解kap印象，若有對台灣kap中國分be7凊楚e5人，也利用這個時陣改正過--來。
	Hou7我上感動--e5是阿姨e5親成、親家kap親姆，當in講著過去ti7中國e5時，雖然in有受著高等教育，但是ti7文化大革命e5時卻也是避be7了受難，渡過hit種悲慘e5歲月。不但夫妻分離， kiaN2兒分散，koh經過千辛萬苦才有機會移民來到美國。非常感謝這個國家hou7 in e5機會，也不時數念幫贊過in e5恩人，人性善良e5一面，完全表現--出-來。
	Tui3這點看會出，中國來e5人民ma7是有受著咱m7知e5苦楚。離開家己e5國家，移民來到外地，ma7是有in不得已e5所在。當咱teh反對中國政府e5時，除了有一部份e5中國人ka7台灣看做是in e5以外，m7-thang ka7 所有中國人民看做對敵。尊重對方，堅持家己，應該是無衝突才tioh8，也用理智來處理親成關係才是正確--e5。

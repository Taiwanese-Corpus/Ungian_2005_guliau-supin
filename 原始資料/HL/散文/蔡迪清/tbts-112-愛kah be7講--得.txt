愛kah be7講--得     蔡迪清

昨日，『白鷺鷥文教基金會』為著盧修一博士過身五週年舉辦一個紀念會，我因為厝內有代誌，無法度參加，但是心內深深感謝伊為台灣、為人性所付出e5心血。
有一擺，我kap我e5女朋友去淡水，行過淡水街a2 e5『三協成餅店』，頭家hoah生理e5方法真特殊，伊m7是用武市，伊無講beh跳樓，無講beh走路，伊ma7無落價大拍賣；伊ma7 m7是文市，無押韻，無俗語。伊kan-na khia7 ti7門口唱歌劇，我真好奇，頭一擺看人按呢teh做生理。我停--落-來，行入去店內。Ti7店e5內底，看著一張盧修一博士真大張e5相片，伊微微a2笑，目睭真有神，頭毛攏白--louh。
我真罕得有hou7一張相片chiah-nih感動！
自我細漢，厝內e5經濟to7無好，像阮這種散赤慣勢e5人，平常攏會khah凍酸。我khah早e5個性，真無願意kap別人分享，家己kah意e5物件，ma7無願意hou7人知，koh khah免講beh送hou7人。尾--a，我看著電視節目訪問癌症尾期e5盧修一先生，伊講，伊上煩惱伊be7赴ka7伊心愛e5龜、心愛e5冊送hou7應該ai3送e5人，hou7伊e5龜，伊e5冊會tang3延續伊e5生命。是--a！生無帶--來，死無帶--去。伊改變我e5想法，愈是你kah意e5物件，你愈愛想辦法ka7伊送--出-去，m7是烏白送，是認真送。
回想過去，伊抗議萬年國會、伊khia7 ti7立法院e5主席台、伊倒ti7土腳hou7警察拖--出-去kap伊ti7生命e5最後為蘇貞昌khia7台e5畫面，一景一景攏留ti7我e5頭殼內。M7知我e5朋友內底有外che7人會記--得-伊？
我想，像盧修一這款人，並無意願做一個留ti7歷史課本e5人。伊上大e5 ng3望，是希望che7 che7人延續伊燒燙燙e5生命，為伊「愛kah be7講--得」e5台灣、人性，繼續奮鬥，繼續拍拼。

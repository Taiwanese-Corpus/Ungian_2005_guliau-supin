故鄉雜景 (四)		昭夫

(八) 太陽堂e5看板

	坐車來到台中市中港路口，giah8頭一下看，規條路到處攏是『太陽堂』e5看板。逐間攏用金黃色做底，寫著紅字e5『太陽堂自由路本店』。二、三步to7有一間，m7知人客beh按怎分別。上好笑e5是看板驚人無看，一間比一間大，一間比一間thut出街路面。一條好好e5街仔，強beh hou7 看板掩無去。
	古早若講太陽堂e5太陽餅，只有自由路一間。He就是阮某後頭厝e5正隔壁。所以我時常ka7人講阮某toa3 ti7台中太陽堂e5隔壁，無人m7知影。現此時我可能be7使koh按呢講，若無，人會講我teh講痟話。
	順續ti7 chia講太陽堂本店e5祕密，可能真少人知影。太陽堂搬來自由路than3大錢了，起大樓時有一屏壁由顏水龍大畫家創作『太陽花』e5壁畫，由花磚e5碎片一塊一塊粘起來。Nai2知影ti7戒嚴中去hou7人檢舉講he是中共e5國花。就按呢koh用一片壁掩起來，等到十年前彼片名畫才koh出頭天，顯出ti7店口hou7人欣賞。我舊年有khia7 ti7 hia hip相做紀念。請大家若有機會一定去自由路e5太陽堂本店看顏老先生e5遺作。

(九) 標準e5運將kap古意e5警察

	坐兩遍e5統聯客運遇著兩位運將，一位是少年家e5運將，服裝整齊清氣樣。可惜嘴食檳榔，有時用茶杯phui3檳榔汁，有時向窗仔外chhng3鼻。規路用無線電kap人練話仙，講無正經e5話。另外一位司機先生對人親切無比，也會替老人提行李。人客若到站落車，滿嘴好禮多謝喝be7停。遇著對面車道仝公司e5車來e5時，攏會giah8手『打招呼』。會使講是世界級標準運將。我轉來加拿大了有寫批去台北市光復路e5總站褒獎這位司機e5服務態度，順續寄副本去民生日報，但是咱祖國e5台灣人一向攏be7 ka7人回批。
	來到布袋港看著一位少年仔警察khia7 ti7路口。伊若看人停車ti7路邊直beh離開時，伊to7用手指頭仔搖來搖去，表示be7使停車。一台過一台伊仝款按呢比，叫人be7使停車。我就行oa2去伊e5身軀邊問伊：『你nai2 hiah-nih好心，無愛ka7人罰單？』伊人真斯文，干單文笑一下，無講半句話。我又koh講：『Ti7 hia應當插牌仔警告人，你to7 m7免khia7規日ti7 chia注意』。『你去ka7鎮公所講！』伊按呢應我。
	聽講台灣現在治安無好，無人beh做警察。警察人員真欠，政府拍算beh派國民兵來代替。我相信這位警察也可能是算饅頭過日子e5古意人。

(十) 『奧吉桑Ou-jih-sang2 』你猶真gau5講台語

	Ti7北港一間大證券行演講『現代科技和醫學常識』了後，大家ti7 hia開講e5時陣，有一位少年家teh 叫『Ou-jih-sang2』，我想伊是teh叫別人，攏無去插伊。伊後來行khah oa2來問講：『Ou-jih-sang2』你ti7外國hiah-nih久，你nai2猶koh講台語講kah  hiah-nih好!』才知影原來我已經是人心目中e5『Ou-jih-sang2』。
	五年前經過日本轉亞細亞航空公司轉去台灣，ti7機頂發現90%是台灣人e5人客，竟然無台灣話e5廣播。我就用全套e5日文填寫一份旅客意見表去抗議無合理e5情形。想無到轉來加拿大無偌久，接著航空公司e5一位課長寫批解說，以後會設法訓練人員並加設台語放送。Ti7這遍e5旅行中，我不但有聽著台語e5放送，也看著五、六位講台語e5空中小姐。
	總是有一遍去嘉義農試所拜訪做所長e5同學、遇著母校二、三位教授帶30位e5研究生來參觀。大家做伙臨作30分鐘e5座談會，ham5我有七位資深人士一個一個自我介紹。大家攏是台灣人，竟然無人講台語。輪到我e5時，我先講我真久無講北京話，請若be7曉聽台語e5人giah8手，結果無人giah8手，我就用台語全套發表意見。恁看che敢m7是台灣人e5悲哀。

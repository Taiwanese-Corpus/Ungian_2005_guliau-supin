

得佮失
王 美 雲

佇咧生活的經驗當中，咱攏知影「有得必有失，有失必有得」chiah呢簡單的道理。但是其中真正的體會，猶是愛依個人感受的程度來做解釋，這才是重點。
Ui3「得著到失去，失去到得著」，咱敢分會清、看會明呢？咱來這個世間，所行踏、所接觸的物件，ah佮所tau3陣做伙過的人，佇咧chit個過程當中，若是用積極樂觀來給解說，會用講是以失去為得著的「經歷」，咱是時時刻刻攏佇咧得著，得著來這個世間做為人的經驗；若是較悲觀的想法，就是以得著為失去的「遭遇」，是痛苦的過程所承受的感覺。但是佇佛家是以「因緣」兩字來做解說，是「得與失」的因果關係。
對「緣」字來講起，就是天地萬物所接觸、所牽連的，生命中息息相關的代誌。譬例咱聽著一段音樂，有人傷心，有人歡喜；傷心的是音樂使伊想起失去的美麗過去，歡喜的是音樂予伊得到和過去無仝的體會。仝款的因緣，無仝款的感受，「得與失」佇咱的一念之間，伊的輕佮重就有真大的增差。閣依咱的感情來講，佇咧付出佮得著、愛佮被愛之間，有人認為會當付出是一種的快樂，一種愛的奉獻，亦用按呢來肯定家己的生命意義，更加以得著而歡喜，感覺是一種被喜愛的福氣；顛倒扳(peng2)的，有人卻是感覺艱苦，認為付出是一種失去的愛，亦會因為按呢來封鎖家己的心，變到無快樂，而以得著為得著的、為佔有的愛，卻是無惜福彼款的真心喜樂。
咱人來這咧世間，講短無短，講長無長，因為一切攏是佇咧無常的過程中運轉。來一遭(choa7)無簡單，行一回更加困難，若是無試過鹼酸甜苦澀hiam，怎會知影個中的滋味呢！如果無真心好好去體會、去參悟，咱就無法度來瞭解真正的生命光彩。
欲按怎做，在我感覺，來chit個世間就愛親像「博感情」仝款，應該用奉獻佮無怨無悔的心境，來看待世間上的一切，按呢就無啥物通好計較「得佮失」的問題也。
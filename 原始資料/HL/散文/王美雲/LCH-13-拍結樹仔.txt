
拍結樹仔
王美雲


拍結樹仔，嘛是叫做粿葉仔，伊的學名號做黃槿。到熱天時也，伊會開成(chiaN5) 大蕊的黃色花蕊，花心是茄仔色的雙叉心，色緻真正L。
細漢時，阮厝前彼條大溝的雙爿邊，有種足濟的拍結樹仔，若到到熱天時，規條溝攏是一bok一bok的黃花蕊，遠遠看去，未輸元宵咧掛鼓仔燈仝款，照到水面光iaN7 iaN7，含(kam5)著日頭的光線，一爍一爍，真是清波耀麗，予人精神清爽。
阮這陣囡仔上愛宓tam3樹林內耍辦公伙仔，有當時也嘛會peh去樹仔頂耍掠樹猴，若無就是倒勾置樹椏頂幌韆鞦。會記得有一擺，因為耍了傷(siuN)過歡喜，無張持遂tiau著一枝焦去的柴枝，jiat一下，規個人chian5跋落菜瓜棚仔，給彼拄也開到笑瞇瞇的菜瓜花，teh一下am2 piN2 ko5,予阮阿母毋甘到留唸幾也工。閣有一擺阮拄咧學鐵馬，想講學了應該會使也，就給騎去大岸頂，啥知影衝一下傷緊，手hoaN7仔遂掠未在，chian5 oat對溝底去，拄阮當著驚毋知欲按怎的時陣，彼鐵馬chian5來夾佇兩欉(chang5)拍結樹仔的中央，真是好佳哉，若無阮就愛衝落去洗身軀也！毋過也因為按呢，遂予阿母擋兩年攏未當騎鐵馬。
佇咧熱天時，我上愛家己一個人，peh去樹仔頂納涼，theN佇樹骨仔頂，聽彼鳥仔的歌聲，toe3佇風的尾溜，連鞭懸，連鞭低；有當時也變緊，有當時也轉慢，輕輕鬆鬆來演奏大自然美妙的曲調，連彼樹仔枝嘛聽到toe3咧幌來幌去，實在真心爽。有當時也傷過涼爽，遂來睏去，未記得工課猶未做，等到阿姊大聲咻阮「妹仔！妹仔！猶毋緊轉來收衫。」阮才雄雄醒起來，趕緊chong5落樹腳，就三步做一步拚咧走，若無傷慢就會予人罵到臭頭去。
佇咧過年過節的時，阿母攏會叫阮koaN7 ka-chu3-a2,去挽粿葉仔，通好做粿，阮就歡喜到若行若跳，嘴內閣會唸歌詩。因為阮上愛食用粿葉仔做的菜包。彼菜包若拄炊熟的時，籠床(sng5)一拍開，規厝間攏是芳貢貢的粿葉仔味，干旦鼻著，嘴瀾就giong7欲流出來，若是閣食著彼Q...Q、軟...sim3-sim3的粿，嘴舌佮嘴齒未輸恰若咧跳舞仝款，澎...恰... 恰... 澎...恰... 恰...，予阮食了會生尾，會想欲閣食。逐擺挽粿葉的時，阮攏會閣加挽一寡轉來，聽候阿母粿chhe3做有chhun的時，通好閣做鹹粿，因為鹹粿嘛是介好食的物。
拍結樹仔會當算是阮上好的囡仔伴，也是阮思念過去來數念(siau3 liam7)的所在。雖然時間會無情來帶走成(chiaN5)濟物件，來改變成濟代誌，毋閣留佇阮心內的彼份鄉土情懷，猶原印佇阮的記智裡，未走閃的，這款深深的印跡是生命的光彩佮歲月的記痕。
現主時大溝邊的樹仔，已經剉到chhun無幾欉也！有的看起來，未輸營養不良的老人，抑無就是若親像chhun一絲仔氣絲的破病人，閣有介像hong5放捨的孤兒，予人看著真毋甘。
逐擺阮若轉厝裡，就會去大溝邊行行看看咧，看魚仔咧耍水，看菜瓜佮風耍做伙，幌來幌去真趣味。連路邊的鹽酸仔草嘛開著清麗閣幼秀的細蕊花，予阮忍未稠，就phak落去給鼻鼻摸摸咧，嗯！正港的鄉土味。阮閣若行若想，想講這種的福氣是毋是會當閣來傳予後一代？想講佇即馬的時代裡，啥物是愛追求的，啥物是愛珍惜的，講起來嘛是真歹撙節的。尤其是佇咧大自然的環保和科學物質的享受中間，實在予人真歹扭掠。但是我感覺會當保惜的，嘛愛來保惜，愛改進的嘛愛來修正，上重要的就是佮咱生命相牽連的大自然，若是無給較珍惜咧，閣予伊來墮落落去，按呢年久月深，就未輸咧食慢性毒藥仝款，會無藥醫。
講起來雖然即馬未當親像過去仝款，毋閣阮猶閣會當來看著櫳欉櫳欉的拍結樹仔，就算是真有福氣也。看A嘛是猶閣笑笑咧開花，未輸咧給我講，愛加油哦！毋通輸阮哦！咸路邊發到青lang lang的羊me仔草，嘛佇遐搖來搖去，未輸運動會場的啦啦隊仝款，嘛咧向阮加油，一時陣予我感覺規個心情攏清爽起來。嗯！真的！未當輸A。TaN頭看著遠遠的溝水，猶原是流對天的彼爿去，五彩的霞雲猶原來罩滿天邊，大自然猶原充滿著有希望氣絲，所以阮更加愛來為明也載拍拚落去，按呢文化的生命才未來流失去。

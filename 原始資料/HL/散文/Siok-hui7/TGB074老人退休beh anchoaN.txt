老人退休beh an2-choaN2?
Siok-hui7
舊年3--月, ma-ma離開食頭路15年e5病院. Iau2 e7記得15年前, 失業3年e5 ma-ma真無簡單chiah chhoe7 tioh8病院餐廳e5 khang-khoe3, 負責hit e5部門--e5有5 e5人, 負責病院內底所有醫護人員kap病人e5 3 tng3; 因為工作性質khah特殊, khang-khoe3採輪班制, pun做日班kap小夜班, 無論落雨, 出日頭, hioh-khun3日iah是29暝, 過年, long2可能ai3輪i值班.
印象中, che 10外年來, tak8年e5 29暝, ma-ma差不多long2 tiam3 ti7病院, 總--是ka7病院--nih值班醫護人員kap toa3院病人e5暗tng3 chhoan5好了後, chiah趕緊chong5 tng2來厝--nih kap goan2食團圓飯.
今年過年, goan2真歡喜ma-ma總算e7-tang3留ti7厝--nih, kui家伙a2 tau3-tin7食飯, m7免tiam3病院值班, m7-koh ma-ma e5心情na2像有khah沉重. 雖bong2有teh注意報紙人事廣告, 親chiaN5朋友ma7 long2 e7 tau3 sio報, m7-koh ui3 3--月hong5資遣到taN, long2 一直chhoe7無頭路, 56歲--a, 面對失業, to7算是強制退休--a, 未來, kam2是ai3靠hau7-seN? I m7知iaN2後半世人e5生活beh an2-choaN2, 想tioh8 che, 一向堅強e5 ma-ma面--nih全是煩惱kap jiau5痕.
病院chhim2頭用業務了chiN5做理由, 欠員工薪水, ma7開過kui2 na7 pai2員工會議, 答應講beh ka7銀行貸款, 來lap8清所欠e5薪水. M7-koh, 聽講病院經營者投資錯誤, 病院e5財務已經piaN3 khang--去-a, 財務危機ma?發生kui2 na7 pai2, 拖koh再拖, ai3 hou7員工e5薪水猶原發be7出--來, 欠超過半年--a.
ChiaN5 che7員工為tioh8生活kap經濟, 已經另外chhoe7頭路, m7-koh對hiah-e5做15~20年, 已經有歲e5煮食工作人員, 特別是婦女來講, 早to7 hou7就業市場排除--去-a, kan-taN e7-tang3 1工拖過1工, 等待奇蹟出現.
奇蹟無可能出現, siong7無奈e5時, 頭家theh8 5份切結書kap 5張10萬khou e5支票, ti7 5 e5中老年婦女面頭前, 半siaN5半威脅, 半年無領tioh8薪水--a, 對chit 5 e5出賣勞動力e5婦女勞動者, 10萬khou確實e7 hou7 in真gian3, 隨to7 ka7 hit 5份切結書簽--落-去, 出賣ka-ti7, ma7出賣10外年e5勞動價值, 勞動者e5尊嚴koh 1 pai2據在資方chau-that.
照勞基法規定, 頭家因為了chiN5 iah是業務sok an5 e5時, e7-tang3終止勞動契約, 頭家ai3照規定發hou7勞工資遣費: ti7 kang7 1 e5頭家e5事業單位食頭路, 每滿1年ai3發1個月平均工資e5資遣費. 換1句話講, ma-ma應該e7-tang3領tioh8差不多15個月薪水e5資遣費, m7-koh i完全無了解ka-ti7 e5勞動權益, soah領無到3個月e5資遣費來自動離職.
Goa2 m7敢ka7 i講, i隨ai3面對koh khah無情e5現實: 1 e5勞動婦女, 經過kui世人e5勞動付出了後, 老--來無退休金, si7細為tioh8後1代e5生活to kiong7-beh be7喘khui3--a, i be7 chhun手ka7 si7細討半角銀, an2-ne來, 老人退休了後e5生活是beh an2-choaN2過?


用我e5母語看病      
/賴其萬 Loa7 Ki5-ban7
高雄醫學大學ti7頂禮拜e5週末舉辦一場真特別e5「醫學台語學術研討會」，探討大學e5台語文教學e5現況kap展望。高雄醫學院創院院長杜聰明博士雖然本身精通中文、日文、英文、德文等多種語言，但是五十年前創校e5時，伊to7要求醫學生ai3修「醫學台語」。因為按呢才會tang3真正了解病人e5問題，才會tang3做一個好醫生。Che實在是非常有創意koh有遠見e5想法，因為ti7醫療溝通e5過程中，上蓋重要--e5是態度上ai3 hou7對方感受著信任、尊重，所以使用語言變成上大e5關鍵。
Ti7台灣目前通用e5語言相當多元，包括大部分e5台灣人（福佬人）teh講e5福佬話、客家人teh講e5客家話、各無仝原住民族群teh講e5原住民語，「新台灣人」teh講e5「國語」（北京話），以及當年toe3政府soa2來台灣e5大陸各地區人士teh講e5方言。醫生本身若是會曉講不只一種e5語言，而且ti7真短e5時間內底知影to2一種語言會tang3 kap病人彼此流利溝通，無論是teh探問病史、執行理學檢查，抑是正確記載病歷e5基本條件to7會達成，醫病關係to7有可能完美。
大會邀請我用「醫病溝通kap語言使用e5重要性」做一場專題演講，ma7 hou7我有機會家己好好去思考ti7這方面e5問題。我個人認為，醫生kap病人之間e5溝通包括病人有時需要ka7家己e5隱私講hou7醫生聽、醫療上時常免不了e5無確定性、醫病之間醫學知識e5鴻溝、病痛生死e5緊張時刻、以及醫病之間無仝e5醫學理念（西醫、中醫、民俗療法）等等因素，若是koh加醫病之間語言be7-tang3充分溝通，對病人來講，負擔非常大。
Ti7最近e5一篇有關醫學教育論文裡，契些爾醫師（William P. Cheshire）講，「雖然高科技、電腦會tang3 hou7醫療錯誤降低，m7-koh tui3病人身上得著精確e5病史以及教導病人醫學知識，人e5語言kap接觸是無法度用機器代替。任何人攏知影tui3藥房theh8-tioh8有關藥物副作用e5清單e5時，病人心裡e5感受會真be7爽，所以m7是用人解釋e5訊息對病家是會產生非常大e5負擔。」這幾句話就是teh講語言ti7醫療是偌重要。
講著chiah hou7我回想著家己ti7一九七五年初到美國e5時，因為語言能力不足所tu2-tioh8 e5挫折，深深體會著，若是醫生聽無病人所講e5話，抑是病人無了解醫生所講e5話，攏會嚴重影響著醫療品質；按病人e5立場來看醫療，我koh發現著一本好冊《麗亞的故事》（The spirit catches you and you fall down，安法第曼Anne Fadiman原著，湯麗明、劉建台譯，雙月書屋出版）the描寫病人e5語言kap文化e5特質是醫療人員be7使無重視e5。這本冊用一位美國醫生kap苗族病人因為語言kap文化e5鴻溝所引起e5問題，最後作者引據醫學人類學家凱伯文教授（Arthur Kleiman）對醫病之間如何跨過chiah-e5鴻溝，所提出e5 che7-che7精闢e5理論。
最後，我提出按怎藉語言來落實醫學教育對病人自主權e5尊重，是咱目前醫學教育be7-tang3忽視e5課題。我個人時常ti7和信治癌中心醫院做教學回診e5時，ti7床邊教學貫徹「用病人作中心」e5醫學理念，提供醫學生kap住院醫師「知識」、「技巧」kap「態度」e5教學。我要求負責照顧病人e5醫師或醫學生一定ai3先徵求病人e5同意，「阮會使請你參與阮e5教學回診嗎？」然後才做教學，確實做到「尊重病人e5自主權」；我ma7常常問病人「 To2一種語言你比較方便呢？」表示咱尊重病人e5語言人權。同時我ma7時常強調精確書寫病歷e5重要性，若是對病人e5意思無啥清楚，就盡量ka7病人e5話用引號寫--出-來，親像「我心臟不舒服 」，按呢才boe7造成咱對病人症狀描述e5誤解。
我心中e5醫界典範 - 前彰化基督教醫院院長蘭大弼醫生bat講，「知識份子e5傲氣是醫生共同e5弱點，咱做醫生e5人需要用謙虛e5精神來對待咱e5病人」，「高貴e5儀器是重要，但是做一個醫生，ai3用一粒憐憫、溫柔、謙卑、吞忍e5心對待病人，koh-khah重要。」蘭醫生本身會曉講真道地e5台灣話，he就是伊e5實踐。伊ti7一九九一年ti7美國台美獎頒獎典禮時，用道地e5台語致詞講：「我是一個ti7彰化長大e5英籍台灣人。」是偌呢感動人e5認同台灣本土e5話！ 
非常感激高雄醫學大學chiah-nih8有心teh繼續「醫學台語」這門課，並且m7是顧家己nia7-tiaN7，心胸真闊肯kap各學校共同分享這方面e5心得。Khia7 ti7用病人作中心e5理念，我誠懇呼籲大家，m7-thang用政治化teh排斥醫學院推動醫學台語e5教學，若是有可能，客家話抑是原住民話ma7攏ai3 ka7列入去選修，充分hou7醫學生有能力應付台灣本土多元化e5文化背景。我ma7 beh呼籲台語文學者趕緊ti7台語e5文字化方面達成共識，hou7全國會tang3有完善通用e5醫學台語教科書。我衷心盼望有一日台灣e5病人攏會tang3用家己e5母語看病，才be7人已經因為病痛teh艱苦--a，koh ai3煩惱驚聽無醫生teh講啥，抑是驚醫生聽無家己所講e5話。
（原文用中文寫，賴柏年翻譯作漢羅台文）



鬧市三俠之一──雀鳥仔
張意文

雀鳥仔，就是華語講的「麻雀」，相信逐家攏看過A。看過A佇咱的門腳口、厝尾頂、窗仔門邊……歸陣跳來跳去，嘰嘰卒卒，毋知是咧唱卡拉ＯＫ，抑是咧講話，橫直就是恰若菜市仔仝款，真鬧熱！
就是佇都市內，一四界攏會使看著A的緣故，A自按呢升等變做「鬧市三俠」之一。按怎！這個名號閣真有扮，聽起來真hiau5 pai houNh！既然逐家定定看著A，抑若借問一下，雀鳥仔大俠的喙是啥物色緻？腳是黑的抑黃的？敢畫會出A的形體和A的毛色咧？
佇都市內，雀鳥仔會當講是，給咱鬥腳手真濟，是按怎講咧？因為A串吃一寡小姐太太若看著，會驚到面青面綠的蟲豸(thang5 thoa7)，譬論講蜘蛛、蠓蟲、胡蠅、ka-choah8。你講，A是毋是對咱鬥相工真濟，閣真環保！
當然哪！A主要的喙食物，還是穀類的花籽。看A的喙短短、粗粗、尖尖，彼就是為著欲咬開花籽外口皮層硬殼時較利便，長期演化落來的結果。
毋過佇農村內底，A可能就無這呢成樣的名號囉！因為佇作穡人的目睭內A是害鳥，真顧人怨，是閻羅王出火籤──應該死的。這個道理真簡單，用腳頭u想就知影，因為雀鳥仔真愛食飽穗的稻仔。但是作穡人辛苦種出來的稻仔，那有可能通予雀鳥仔按呢食免錢，閣食thang3海咧？
我咧想，因為雀鳥嘛會食害蟲，若是A兩方面chhiau5好勢，佇平常猶未收成的時，雀鳥仔就負責拍拚食害蟲，按呢，作穡人就毋免開錢掖農藥；ah若收成的時，著莫siuN 孤老，淡薄仔分予雀鳥仔食。一兼二顧，摸蛤仔兼洗褲，敢毋是真好？
你敢有看過雀鳥仔佇咧淺水的所在洗身軀的模樣？你敢有看過A佇沙仔堆內底noa3來noa3去，洗身軀、扒癢的彼種古錐款？
準講世界上干旦有一隻雀鳥仔；準講咱人攏是腳佇頂懸、手佇下底，顛倒頭栽teh行路；準講咱人縮到咸一隻kau2蟻平大爾爾……
咱若是定定會當用無仝款的思路，去看待咱所處的所在，一定會發覺著往過，佇生活中從來毋捌發現著的趣味咸快樂！用這個角度去看雀鳥仔，我感覺A是不管時，攏守護佇咱身軀邊的小精靈，ah你的感覺咧？

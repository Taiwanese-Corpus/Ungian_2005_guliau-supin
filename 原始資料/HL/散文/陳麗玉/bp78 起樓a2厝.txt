∮BONG報bong2 話
起樓a 厝
陳麗玉
台灣這個所在e5 天氣愈來愈熱，會記得細han3 時e5 熱--人，日頭赤iah-iah，ma7 是有微微a2 風吹--過，無像chit-ma2 e5 熱--人，hou7 人擋be7 tiau5。
台灣有「Formosa」e5 名號，ma7 tiaN7-tiaN7 有人講chia 是1個美麗e5 寶島。但是m7 知ui3 tang 時了後，台灣e5 山坡地hou7 人chho3 kah 無半欉樹a2,溪水ma7 hou7 工場e5 lap-sap-mih8 汙染，溪a2--nih e5 魚ma7 long2 死khiau3-khiau3。
會記得a母講--過，以早e5 熱--人koh 會sai2 去溪a2 邊liah8 魚a2 蝦a2,chit-ma2 死kah 無半隻。A母講，樓a2 厝直直起，溪水hou7 塗填滿--a，樹a2 ma7 愈來愈chio2,時代e5 進步到底是好iah是bai2?
講實在--e5,我ma7 tiaN7-tiaN7 想起細han3 時，厝邊隔壁 1大tin7 gin2-a2,ti7 巷a2 內sng2 bih 相chhoe7、giah8 kou2-a2 燈，chit-ma2 樓a2 厝起koan5-koan5,無巷a2 thang bih，樹a2 chho3 了了，無thang chah8 日頭，台灣這te3 土地，kam2 koh 是美麗e5 寶島？China話講：『留得青山在，不怕沒柴燒』，lan2 是m7 是應該重新反省，an2-choaN2 保護這te3 美麗e5 土地！

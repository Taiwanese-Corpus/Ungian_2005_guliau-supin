阿母		傅瑛惠

我e5老母離開世間，已經有十外冬lah，m7-ku2我猶原真數念伊。 我常常teh想，現在所選出來 e5「模範母親」 是beh按怎樣kap古早每一位老母相比pheng7 leh？現在「好媽媽」 e5定義，是講，伊e5 kiaN2兒有受著好e5教育，ti7社會有好e5頭路，好e5地位，koh是真有錢，有名聲hou7人thang欣羨e5。 若是ti7四、五十冬前，gin2-a2若會thang食三頓飽，koh有thang讀冊，有清氣e5衫thang穿，人就知這個gin2-a2真好命，有偉大、勤儉koh勇敢e5老父，老母teh培養，扶持。
	我e5老母是一個真平凡e5婦仁人。伊出世ti7一個真普通e5家庭，頂面有一個兄哥，一個大姊，下腳有三個小弟。 六個gin2-a2 ti7以前e5家庭來講，ma7是一個boe7細e5負擔。所以我e5老母就ti7細漢差不多 5、6 歲e5時陣，就送hou7人做養女。真佳哉e5，是伊e5養父，養母ma7算真疼伊。伊boe7 thang受真choe7 e5教育，只有讀1、2 年e5冊，bat幾字a2 na7-tiaN7。伊著ai3去園nih做khang-khoe3，也著煮飯，洗衫 。日子按呢過去幾na7年。有一日，ti7園nih teh做khang-khoe3 e5時，遠遠看著一個青年人tui3 hit頭走oa2來。伊hit陣已經是一個少女，雖然對這個人真好奇，m7-ku2歹勢看siuN久，就緊緊頭殼le5-le5，koh aN3 teh做khang-khoe3。無拍算，這個青年人行到伊e5面前，就停落來。伊聽著一個聲對伊講，「阿鑾，是我阿哥lah。我beh來ka7你chhoa7倒轉去lah !」  我e5老母giah8頭，一下看to7是伊e5大兄，伊歡喜kah boe7講得。我e5老母，就按呢ti7伊家己e5兄哥受高等教育畢業、家庭生活khah好以後，會得thang倒轉去伊家己e5 tau。我e5四個阿舅攏受真koan5 e5教育，卻無因為我e5老母長年ti7外面生活，無受好e5栽培，來看輕伊。亦因為按呢，我e5老母得著真大e5安慰。Ti7兄哥e5主意，小弟祝福之下，伊嫁hou7我e5老父。
	我e5老父是一個真古意e5人。戰亂中生活e5辛苦，我boe7 tang3体會，因為我是ti7戰後才出世e5。Tui3我bat代誌，有印象以來，我就m7 bat餓著。我有皮鞋thang穿，雖然我著ai3撿阮阿姊e5舊衫來穿，(阮tau有5個姊妹a2，只有一個查甫e5!) 但是我tak8年猶原有新衫thang穿過年。Che ham別人相比起來，實在是好到有chhun lah。
	Ti7以前，查甫人若是有teh食頭路，園nih e5 khang-khoe3查某人著去做。我e5媽媽，伊透早起來，著ai3煮飯，洗衫，飼雞a2，鴨a2，切豬菜，sap8-liap8來飼豬，koh清豬tau5。伊亦著ai3去園nih，m7是挽土豆，甘a2蜜，綠豆，無to7是ai3割稻a2。印象中，阮tau e5埕，m7是teh phak8稻a2，就是phak8土豆，有時陣亦有綠豆a2。我ma7是bat去園nih挽綠豆a2，抑是甘a2蜜。總是chia e5 khang-khoe3攏是「插花a2」 na7-tiaN7。每一遍，去園nih轉來，我e5腳手皮膚攏會癢，真boe7爽快。這陣a2 ka7想起來，實在真欽佩我e5老母。伊是怎樣teh拖磨，阮兄妹a2才會thang chiah-nih a2好命過日。
	 伊tui3 m7 bat上帝e5家庭嫁入來ti7基督教e5家庭。Tui3 m7 bat上帝到bat，tui3懵懂（bong2-tong2）到完全e5交託信靠，全力支持koh鼓勵伊e5 kiaN2兒致意ti7教會e5事奉，chia e5信仰過程ma7留hou7阮真thang學習e5所在。Ti7阮姊妹a2攏嫁出去以後，若是有閒，就會轉去看伊。常常，阮一人一旁，倒ti7眠床teh講話。伊猶原不時teh提醒阮，著ai3盡本份ti7家己e5角色。我想伊一生最大e5安慰，是看著伊e5 kiaN2兒，查某kiaN2攏行ti7正路。伊e5辛苦阮chia e5序細看kah真清楚，亦知影阮所回報伊e5，m7值得伊付出ti7阮身上百分e5一分。
	我e5老父退休年老e5時，續帶著「老人憨呆」 e5症頭。我e5老母，猶koh有做boe7完e5代誌。M7是著ai3 ka7我e5老父換衫褲，亦著ai3清伊所放落來e5屎尿。Ti7 hit時陣，大部份e5人攏m7知有這種e5症頭，ma7無法度諒解，是按怎我e5老父thai3 chiah-nih a2歹服侍。我e5老母ti7我e5老父過身以後，無2年，就發現生癌。經過2冬e5治療，伊就離開世間。
	我感謝上帝，hou7我有chiah-nih偉大e5老母。雖然伊有做boe7了e5 khang-khoe3，亦流真choe7目尿，總是阮m7 bat聽著伊teh怨嘆。伊行過辛苦e5人生路，總是he是真sui2 e5腳跡。伊已經爭戰好e5爭戰。我用講boe7盡e5感恩，時時theh8出伊送我「祈禱e5手」 hit條金鍊a2，teh數念伊。

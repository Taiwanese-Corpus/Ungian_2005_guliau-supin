通車生活鹹酸甜
傅瑛惠
M7知你 kiam2 bat 坐過人khoeh人 e5 火車？  A2 是講，每1 台車廂long2 khoeh-khoeh-khoeh，致到有人tioh8-ai3 吊 ti7 車門口 toe3 teh haiN3 來haiN3 去 e5 火車。Ti7 我學生時代，有將近3 年通車 e5 經驗。He 是1段真趣味，ma7 chham雜幼稚、好笑 koh thang 懷念e5 青春生活。講來pun tai7-ke 聽，ma7  thang 幫贊 tai7-ke 好好a2 來回想少年 e5生活。無一定回想刺chhak8 著 lan2 e5 心，總--是 ma7 有可能toa3 hou7 ka-ki7 甜蜜e5 回憶，甚至 ti7 夢中也 teh 笑--ou！ M7-thang boe7 記--得，你、我long2  bat 少年、青春--過！ 
Goan2 tau toa3 ti7 離台南市差不多坐車30分鐘久 e5 庄kha。Ti7 我國小畢業了後，考著台南市 e5 學校。(Hit 時chun7，goan2 是講“初中”，這chun7 是叫“國中”。)本來，我決定 toa3 學校。M7-kuh，因為我m7-bat 離開厝，tak8 暝就是想厝想到 hau2。無法tou7，我 e5 老母就答應 beh hou7 我通車。Ham7 我sio-siang7 tioh8-ai3 坐車到ti7 市內讀冊 e5 學生gin2-a2 真choe7，南北long2 有。所以每chai2 起，long2 有專門載學生到市內 e5 學生專車。
Goan2 tau 離火車站真近，hou7 我m7 免 kap 別人 kang7款，tioh8-ai3 騎kha 踏車去車頭寄車。每chai2起，我若聽著goan2 厝頭前 e5 五分a2 火車 khi-khi-khok8-khok8 teh 經過，我就知好出門 lah。(五分a2 火車 ti7 hit 個時代是tui3 園--nih8  載甘蔗到糖廠製糖 e5 細台火車。I e5 鐵路khah oeh8。) 若是透早這班五分a2 火車是載 toa3 ti7 糖廠teh 做khang-khe3 e5 員工 e5 gin2-a2 來赴大火車到台南上課 e5 專車。我物件款款--leh，冊包koaN7--leh，tioh8 用走--e5 出門 lah。出大路，就會看著真choe7 學生，m7 是用走--e5，就是kha踏車騎到phiN7-phiN7 喘。拚到寄車a2店，就 ka7車 tan3--leh！ (Hit個車a2店 e5 頭家long2 知影這台車是sim2-mih8 人--e5，會照固定 e5 所在 ka7 車 khng3 好勢，hou7 學生落火車就會隨時chhe7 著 ka7-ki7 e5 車。)差不多 tak8 日火車到，人也到--e5 真choe7。
火車 e5 車廂差不多long2 有8、9個。照規定尾--a2 2 台是beh  hou7 cha-bou2 gin2-a2 坐--e5。若是下課，ti7 市內 beh 倒tng2--去 e5 時，因為有教官 ti7 車站 teh 管理，所以，tai7-ke long2 真認份。總--是 ti7 chai2 起時，所有 e5 車廂男、女long2 會thang 坐。Ti7 普通時，tak8 台車廂就已經 khia7 到tiN7-tiN7，若是 hit chai2 起 e5  車廂掛 khah chio2 e5 情形下，人若會 thang long2 總 khoeh上車，就真 kai-chai3 lah，是 beh an2-choaN2 樣 koh 來分男女車廂--leh？
火車 ti7  sim2-mih8 時chun7 會相閃車，到 ti7 sim2-mih8 所在會kiN-koaiN teh 換鐵路，goan2 long2 知。所以，goan2  e5 kha long2  khia7 到真在；車歪東，goan2 就 ng3 東搖，車若是 khi 西，goan2 就歪 tui3 西peng5去。不過若是車廂chio2，真choe7 人 khoeh 做夥 e5 時，就long2 放hou7 i 去，m7 免管車an2-choaN2 搖，an2-choaN2 歪，i 若 koh 走直直，goan2 就long2 會 koh khia7 在在 lah。Ti7 車頂，tak8個人 (會sai2講，是所有 e5 cha-bou2 gin2-a2) long2 會 theh8 1 本冊 teh 看，我 ma7是無例外。M7-kuh，是看有，iah 是看無，ma7 m7 知。我 kan-ta 知，theh8 1本冊 ti7 手--nih，目chiu chiah boe7 m7 知 beh 看 tui3 tah-loh8--去。Ti7 hit 個男女授受不親 e5 時代，看冊是上 kai3 好 e5 動作。認真，koh 有氣質。
Ham7 我做夥通車，讀kang7 學校 e5 1位同學，熟sai7 1個別間學校 e5 ta-pou gin2-a2。In 互相意愛，long2 會寫字條a2 來往。若是字條a2 m7 知 beh an2-choaN2 樣 theh8 hou7 對方。我 khah 細漢，(hit時我是初中，in 已經是高中生 lah！) 無人會去注意著我；i 就 ai3 我替 in 傳。Hit 個 ta-pou gin2-a2 e5 朋友同學 ma7 知影這個tai7-chi3。我long2 會固定坐 ti7 尾a2 倒算--過-來第 2 個車廂，in hiah-e5 ta-pou7  學生 khah慢上車，也會上kang7 1台車廂，koh 驚oa2 到 ti7 goan2 2人 khia7 e5 所在，真自然ka7 goan2 2 人包圍--起-來。我就 ti7 in 包圍保護 e5 下面，替 in 交換字條a2 差不多有1 冬久，到 in long2 畢業為止。
Tak8 日，早早起，oaN3-oaN3 tng2 e5 通車日子真辛苦。人 khoeh人koh tioh8 揹1 kha 真重 e5 冊包a2，實在真 thiam2。有人因為通車，開始 i e5 初戀，也 ti7 畢業 e5 時來結束1段bong2-tong2 e5 情，ma7是1種甜、澀 e5 回憶。當 lan2 tak8 人oat8 頭 teh看 lan2 所經過 e5路，所遇--著 e5 人 kap 事，long2 thang tui3 hit中間來chhiau-chhe7 著人生 e5 道理。若是會thang koh tng2 去到 ti7 10外歲 a2，lan2 有sim2-mih8 想 beh 把握--e5，iah 是有 sim2-mih8 lan2 boe7 koh 再犯 e5 錯誤--leh？ 無論是鹹、甜、苦、澀，long2 是 lan2 人生 e5 1部份。已經過--去 e5 cha-hng，提醒 lan2 寶惜 beh 來 e5 bin5-a2-chai3。Tioh8 警醒，也tioh8 三思！

《Ou-tou2-bai2日記》
──記1段對土地無私e5旅程
Gi5-lin5

Ti7今年2--月電影正式放映chin3前, 2004年底e5金馬影展, goa2 to7先走去看《革命前夕的摩托車之旅》.

舊年年底ka7 chit齣電影看了e5時, to7決定beh好好a2寫1篇文章, m7-koh, 1工過1工, goa2甘願ka7時間khai ti7其他無意義e5 tai7-chi3頂koan5, ma7 boai3 khai 1點鐘久用keyboard phah chit篇文章. 影片e5效果實在太大--a, 一直ti7 goa2心內teh kun2-ka2.

對chit齣影片, 自今年2--月正式ti7電影院放到taN, 有真che7討論kap o-lo2, goa2 e7-tang3 ti7媒體, blog, bbs kap新聞台......看tioh8對chit齣影片e5感想. Goa2 ma7 m7免ke講「Che Guevara」一生e5 kha-jiah, 因為che是1 e5資訊爆炸kap媒體炒作e5時代..

無想beh寫o-lo2「Che」e5感想, 無想beh寫「Che」joa7勇敢teh追求正義chit款真空虛e5 phui3話. Ti7 che7-che7電影看soah e5感想--nih, goa2看太che7--a!

Goa2 kan-taN是回想影片內底sui2-sui2 e5畫面, koh想未來e5 ka-ti7.

Che na2像是1齣典型e5公路電影, toe3主角e5 kha步, 我ka7 Andes山kap Latin美洲行透透; 借主角e5目chiu, goa2看tioh8 Inca古帝國e5消失, kap山邊小鎮苦難e5風霜; 透過主角e5心靈, goa2 ma7感受tioh8 hiah-e5人民單純土直e5性格. Che na2像是典型e5 Road Movie, toe3主角cho3-hoe2經過人生siong7刺激e5路途, toe3電影故事e5變化, 某1部份e5 ka-ti7 ma7受tioh8呼召.

M7-koh che koh na2像m7是1齣典型e5公路電影, 影片內底e5主角是正港存在--e5, koh是chiah-ni7-a2深刻實在來存在. I代表--e5 m7-taN7是siok8-siok8 e5 T-shirt頂koan5 e5圖像nia5, koh是人性內底善良kap浪漫e5總體現. 實在koh誠懇e5熱情, hoan7-se3是chit e5時代siong7欠缺--e5.

特別是影片siong7尾用烏白色緻形成e5畫面, 1幕過1幕, Latin美洲e5人民ti7畫面--nih 來來去去, chiah-e5人──1 e5遙遠e5民族, long2是陪伴觀眾ka7 chit段旅程行soah e5朋友. Siong7尾--a2 Alberto Granado本人現身, ka7 goa2 e5情緒引入去siong7 koan5點, kiam2-chhai2 che是i對i e5朋友siong7尾e5 chan3聲, ma7是beh證明對ka-ti7 e5青春記事be7後悔.

旅行結束了後,「Che」參加Cuba革命kap Congo革命, lou7尾hou7美國CIA贊助e5游擊隊暗中chheng3殺.

「Che」是an2-choaN2 boai3去做中產階級醫生? I an2-ne e7-tang3得tioh8高尚e5社會地位, 是an2-choaN2 beh去深山林內, phah hit-koa2隨時e7失去性命e5游擊戰? Koh再講, i本身koh有he-ku.

真che7人long2講「Che」joa7勇敢tu2 joa7勇敢, m7-koh goa2無認為che是勇敢, 我想,「Che」ti7戰場--nih一定ma7 e7驚惶, 驚無chheng3-chi2, 驚無食mih8, 驚e7死......,「Che」是人, m7是神!

是an2-choaN2 i beh an2-ne做--leh?

Goa2想, to7是單純去實踐ka-ti7內心認為tioh8 e5 tai7-chi3.「單純去實踐內心認為tioh8 e5 tai7-chi3」, 寫--起-來真簡單, m7-koh「單純」kap「實踐」, 是真che7人知iaN2 soah ma7是siong7 be7去做e5 tai7-chi3.(是「無想beh做」, m7是「無法tou7做」)

「Che」ti7 1960年hip e5相片, e7-tang3講是20世紀siong7 kai3出名e5相片之1. Ti7 60年代, chit張相片掛ti7 che7-che7反抗e5旗a2, 壁頂kap心靈--nih. 一直到今a2日, chit張相片soah piN3-chiaN5 1種奇怪koh扭曲e5現象──出現ti7 chiok che7商業產品, T-shirt, bi3-luh, 明信片......, chiaN5做1種行銷e5 logo, hou7人sa無: 是資本主義ka7共產主義吞落腹tou2底, iah是革命e5風潮ka7資本主義peng2--過?

電影看soah, 天氣真冷, 1 e5人行去補習e5路--nih, na2行na2感覺無hiah冷--a, goa2看tioh8 khong3闊e5 Andes山脈ti7 goa2後piah, 23歲e5「Che」kap 29歲e5 Alberto, ui3真hng7 e5所在騎hit隻破ou-tou2-bai2 oa2--來, teh ka7 goa2 iat8手.

Goa2知iaN2,「Che」m7是像1 e5 logo tng3 ti7 goa2 e5心坎, 經過chit段旅行, 1段謙虛koh自我觀照e5旅行,「Che」已經m7是「Che」, goa2 ma7 m7是goa2--a.

後記: 舊年年底去看chit齣電影e5時, goa2 tu2過23歲e5生日, ham7 tu2開始chit段ou-tou2-bai2旅行e5 Guevara kang7款.

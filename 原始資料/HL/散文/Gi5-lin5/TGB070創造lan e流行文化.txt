創造lan2 e5流行文化
Gi5-lin5
Goa2真愛看日本e5流行雜誌, 日本e5少年家ti7穿chhah chit方面, tiaN7-tiaN7 long2展現in phong-phai3 e5創造力.

Lan2若是講1 e5人e5穿chhah真『日系』, to7是表示i穿kah ham7一般台灣e5少年家真無kang5. 日本e5流行服裝, 真正是亞洲流行e5風向球. Lan2 long2有向先進流行國家看齊e5心態, chiah e7講sio2-khoa2改變穿chhah--e5, 是日本流行風e5服裝, 是『日系』.

其實台灣ham7日本e5紡織工業基礎long2算是真在, 是an2-choaN2 be7-tang3 ham7日本kang7款, 引chhoa7亞洲e5流行? Goa2想, che是因為台灣e5服裝工業long2 teh行模仿, 代理kap進口e5路, m7-koh日本e5服裝工業繼續teh設計, 創新ham7發展, in e5流行服裝工業chiah e7 hiah興, e7-tang3做設計師siong7有力e5 ba2-kuh, hou7設計師有法tou7不斷設計kap創新.

M7-koh, siong7重要--e5, goa2認為是日本e5少年家有1種敢創新, 敢表現e5實驗精神, 敢ka7服裝穿chiuN7街. Ti7日本流行密度真koan5 e5城市, 像Tokyo e5 Harajuku, Shinjuku, Ginza kap Osaka, 「流行」ti7 chit-koa2都市--nih, tak8工long2不斷teh『解構』,『結構』,『融合』ham7『實驗』. Chit款實驗精神, tak8工long2 ti7街頭teh發生.

流行服裝算是流行符號化e5 1部份, 不斷teh排列組合, 展現日本少年家phong-phai3 e5創造力.

台灣長久來e5殖民式教育, 徹底壓制台灣人e5實驗精神kap創造表現, 1 e5 cha-pou若穿1條褲裙khia7 ti7路--nih, 一定e7 hong5用怪目色看待. 無實驗精神, nah可能e7有新e5流行? Nah可能e7有本土創造e5台灣流行--leh? 欠缺大眾創造流行e5能量, lan2 to7目chiu金金看媒體kap台灣e5設計師teh sng2-tng7 kap操作流行.

M7是beh講日本joa7好tu2 joa7好, teh模仿日本穿chhah e5時, 應該ai3想: 是an2-choaN2日本e5少年家e7-tang3穿kah hiah-ni7「有型」? Che m7-taN7是外表看--起-來an2-choaN2 e5問題, koh khah重要--e5是kui e5國家民族內在文化e5內涵.

Lan2 e5少年家應該翻頭來看台灣有--e5是siaN2-mih, 若是感覺台灣e5文化內涵真空虛, 無要緊, lan2 e7-tang3 ka-ti7來創造!

2005.06.28.

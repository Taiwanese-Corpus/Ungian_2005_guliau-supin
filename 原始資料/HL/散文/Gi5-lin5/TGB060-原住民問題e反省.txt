原住民問題e5反省
Gi5-lin5

最近kui2工, 原住民為tioh8呂秀蓮e5言論, 一再抗爭, 原住民e5問題ti7台灣chit e5所在, tiaN7-tiaN7是媒體炒作--出-來-e5, 無, to7是選舉e5爭議話題.

Chit pai2 ti7台中e5台文營, 有機會ham7 Paiwan(排灣族) e5 A-wu面對面座談, goa2有真深e5感觸.

Ti7 lan2「平地人」ham7「原住民」A-wu交流e5過程中, goa2 hiong5-hiong5發覺--tioh8, 雙方面對對方e5了解chiaN實太chio2--a, 甚至e7-tang3講完全無交chhap! Chit種完全無交chhap e5情形, goa2真懷疑lan2 chiah-e5平地人kam2真正有法tou7理解原住民e5問題? 若an2-ne, 自國民黨到民進黨政府, in所制定e5原住民政策, 提供e5補助......kam2正經對原住民有lou7用?

Goa2發覺原住民問題pun做2類, 1 e5是原住民對內e5內部矛盾, 1 e5是原住民ham7「平地人」e5外部矛盾.

原住民內底ma7有真che7 oa2附ROC體制e5頭人, A-wu講, chiah-e5人chiaN5 che7以早ma7是做原住民運動--e5, chiah-e5人入去ROC體制了後, 真知iaN2原住民e5問題ti7 toh, m7-koh in soah顛倒teh操弄原住民e5議題.

Oat8頭來看lan2平地人e5社會, kam2 m7是ma7 kang7款? Lan2 e5頭人入去ROC體制了後, ma7是繼續teh操弄群眾, in向壓迫--lan2 e5集團ham7體制妥協, che kap原住民頭人e5狀況long2 kang7款.

Chit pai2 ham7 A-wu e5座談內底, goa2感覺平地人對原住民e5誤解實在真大, 有人問:「Chit-ma2網路真發達, 是an2-choaN2偏遠山區e5原住民無愛用網路來教學?」「是an2-choaN2原住民ka-ti7 long2『不知上進』, tak8工lim酒, koh beh叫政府hou7原住民補助?」「是an2-choaN2原住民e5 gin2-a2 long2無beh好好a2讀冊?」.....

原住民後1 tng3飯long2 m7知ti7 toh e5時, nah有hiah che7 khui3力去考慮tioh8文化, 教育, 母語e5問題--leh? Lan2對原住民e5不滿kap懷疑, chiah-e5種種e5問題long2是chit e5體制造chiaN5 e5結果. 想beh解決問題, tioh8-ai3先chhoe7 tioh8問題e5源頭, m7是先談結果.

Ti7對談--nih, 簡單來講, lan2 m7知in teh chhong3 siaN2, in ma7 m7知lan2 teh chhong3 siaN2. Lan2認為原住民是「援助民」, kui工chhu2食m7討than3, kan-taN teh等待補助. 原住民認為lan2平地人ka7所有e5資源long2霸佔了了, 社會對in to7是無公平, to7是充滿歧視. 欠缺對話, to7 e7欠缺互相理解, 若欠缺互相e5理解, 是beh koh講siaN2-mih族群融合ham7族群尊重--leh?

有1 e5學員問A-wu:『你認為原住民運動的願景是什麼?』A-wu真無奈, kan-taN笑笑, 有可能是感覺chit e5問題真『老套』, ma7真抽象, 真無實際. M7-koh goa2想, chit e5問題背後e5語詞應該是:「原住民運動到底是beh chhong3 siaN2?」

Ka7類似e5問題theh8來問ka-ti7:「台灣人e5民族性格hiah-ni7-a2 noa7, 若an2-ne, 做運動是beh chhong3 siaN2? 是an2-choaN2 ai3獨立?」Goa2想, to7是lan2 e5民族性格太noa7--leh, ti7 lan2台灣人e5性格內底, 欠缺chit8-koa2好--e5, 正確e5 mih8件. 是an2-ne, m7-chiah lan2 beh來做運動, ti7運動e5過程中, tauh8-tauh8-a2來建立有原則kap主體e5價值觀. Chit種mih8件是lan2 beh獨立e5內涵kap品質. 若是欠缺內涵kap品質, to7 kan-taN有1 e5獨立e5名nia5, chit款e5獨立是無意義--e5.

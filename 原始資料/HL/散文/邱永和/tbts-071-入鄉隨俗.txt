【我e5第一篇台文】				
入鄉隨俗		邱永和

人講入鄉隨俗，確實是be7使chhin3-chhai2。親像我，十外年m7-bat轉去台灣，已經變做番仔。舊年hou阮查某孫仔笑講，會曉ti7多倫多教人駛車，koh甘願ti7桃園騎自轉車四界long7-long7 seh8。問題是，伊m7知我m7-bat規矩，na2會曉kap人閃來閃去。我ma7 m7敢講，kan-na7坐車to7驚kah胃痛。所以，聽講有台灣開計程車e5，來多倫多考執照考十外擺，我攏m7敢笑人，若無，tu2好去hou7人笑鱉無尾。
足che7同鄉來到加拿大，頭一項代誌to7是考駕照。我攏是建議，用一個月e5時間，應當有法度適應這旁e5習慣，ma7免開siuN che7錢。
可比講，大部份初來e5同鄉駛車beh過青燈，抑是家己行大路經過小路口e5時，定定會去踏tong3-a2，顛倒ti7家己beh出小路e5時，koh會搶ti7頭前，che攏kap本地人開車方式無仝款，ma7 khah危險。
有人ti7台灣已經開一、二十冬e5車，考駕照e5時足無順利，除了頭前所講e5，習慣無仝款以外，驚講英語無好，聽無考官e5命令，kan-na7會曉知影驚。事實上，考官koh khah講，ma7是『 Turn to right』、『Turn to left』hit幾句。
Ma7有人chhi3¢-chhai2 han2有e5無e5，家己嚇家己。M7-ku2有一種狀況是咱輸中國仔。我chhoa7過in去考，若考過上好。若無，chun2講無理，ma7 beh kap考官hoan。Ah咱e5人呢，我著ai3替in準備講稿去交hou7監理所，ma7是無幾個敢出面，恬恬食虧。
咱愛知，chun2講是去申訴，無法度改變考試結果，但是大家攏去據理爭取，to7未hou7人看輕。無定後來e5同鄉辦代誌ma7會khah順利。


∮Bong2 pho3-tau7
危  機
陳俊宏
TiaN7 聽人teh 講，善kap 惡、巧kap gong7、sui2 kap bai2 long2 隔1條線nia5。若an2-ne，幸福kap 危機--leh？
暗時，是kui 家夥a2 做夥e5 時間。A-pa3 比手畫刀teh chhau3-toaN7 i 做兵e5 tai7-chi3,講hit-chun7 i 是joa7-a2-ni7-a2 勇敢phiau-phiat，講到激動e5 時，koh 會giah8 手行禮，a-pa3目chiu--nih e5 光hou7 我感動。Kang7 1個時chun7,我ma7 看著i cheng2 頭a2 包e5 紗布。
A-pa3 做khang-khoe3 tng2--來一定先洗身軀。Tu2 入門就看i kui-sian 人sian7-tauh-tauh，koh kui 身軀臭汗酸味，kou5 kah thai2-ko noa7-lo5;身軀洗了i chiah 開始有精神。20冬來，我be7 記得a-pa3 做khang-khoe3 e5 艱苦，kap 為goan2 chiah-e5 gin2-a2 付出e5 代價。
「Pa5--a2,你手nah 會tioh8 傷？」「Ah，無siaN2--lah，hou7 釘a2 chhak8--著nia5。」「有注破傷風--e5 -無？」「免--lah，hiah hui3-khi3 beh chhong3-ahN？」1時，我責備ka-ti7,tng 我ti7 學校嫌教室無an 冷氣e5 時，a-pa3 soah ti7 30幾度e5 環境teh 做khang-khoe3。
「Pa5--a2,koh 過7~8冬我kap a兄就會than3 錢--a，你就會sai2 好好a2 hioh-khun3--a。」「Hah hah，lin2 老pe7 chit-ma2 ma7 無than3 著siaN2-mih 錢--a！」我驚1下話講be7 出--來。A母接話講：「Lin2 pa5--a2 hong5 欠30幾萬工錢--a。」「An2-ne 是an2-choaN2 koh beh 繼續做--leh？」A-pa3 笑笑無應，目chiu 內e5 光線tauh8-tauh8-a2 暗--落-來……
我na2 像hong5 潑1桶冷水，原來危機藏ti7 幸福後piah，若m7 是koh 有2個a姊teh 食頭路，厝--nih 會變做siaN2 款？Chhin3 汗一直流過我e5 kha-chiah-phiaN。其他做工a2 人，in 是m7 是oan-na7 有kang7 款e5 危機，koh 無社會福利thang 照顧？M7-koh，就算意識著chiah--e5,lan2 koh 會sai2 an2-choaN2？

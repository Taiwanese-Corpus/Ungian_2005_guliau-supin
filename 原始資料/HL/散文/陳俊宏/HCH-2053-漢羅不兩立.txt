 
                                                 漢羅不兩立 ? 
                                                                                                         陳俊宏  Tan5 Chun3-hong5

目前ti7提倡台語文a5陣容內面 , kah-na2存在有兩個相對立a5陣營 , 一個是主張全用漢字e5「漢粹」 ; 一個是主張全用羅馬字e5「羅粹」。
作家東方白有一pai2提起一位教過伊高中國文e5老師余和貴 , koung2伊「溫文爾雅與世無爭」 , 但是有一pai2居然ti7眾人面前phah人 , phah e5對象竟然是一位主張中文羅馬拼音化e5建國中學同事(《父子情》, 頁158, 159)。
漢語文有一項共同e5特色就是「一音一字」, ti7台灣話內面除了各族原住民語以外 , 親像Ho7-lo2話、客家話long2是屬ti7漢語系統。
Ti7《浪淘沙》chit2本小說內面 , 東方白用伊本身e5母語 , Ho7-lo2話來寫部分e5對話 , tu2-tioh3「有空無榫」找無字thang用 e5時 , 伊寧可家己造字也拒絕用羅馬字來拼音 , 可見是受到余老師hit種漢粹思維「漢羅不兩立」e5影響。不過 , ti7松五郎e5故事內面 , 作者就kou-put-chiog採用無標任何聲調符號e5羅馬字 , 來記寫泰雅爾族一koa2生動e5單字kap語句。松五郎傳授hou7 江東蘭hiah-e5泰雅爾語 , 若也用漢字來表達 , 就na2親像是teh音譯外來語 , 英語抑日語仝款(頁1286-1288)。
關係羅馬字 ,《浪淘沙》著者有提起當年ti7「淡水女學」所開e5聖經課程 , 講 chit門課是加拿大宣教師金姑娘(Jane Kinney) , 用大家一學就會曉a5台灣話羅馬拼音e5「白話字」來教e5 (頁307)。
值得提起e5是 , 漢粹hit種「有音必有字」e5 講法 , ti7台語文寫作上來講 iau2 be7有定論 , 但是對hiah-e5也會曉用羅馬字e5人來講, 卻是絕對無問題。舉例來講 , 賴和(1894-1943)ti7伊寫e5短篇小說處女作〈鬥鬧熱〉(《台灣民報》86號 , 1926.1.1)內面 , 用連續四字e5「快快快快」 , 來形容hit種 koung3 kah真緊e5鑼聲 , kiam2-chai2感覺iau2有koa2無妥當 , 接續ti7 chit四字後面 , koh特別用括弧來註明 「鑼的響聲 , 不知有什麼適當的字」(《賴和集》, 頁48)。 
賴和若知影當時已經有hit種一學就會曉e5教會羅馬字 , thang來拼出正確e5銅鑼聲「khoaiN2」 , 相信為tioh8寫出koh較有聲有色e5作品 , chit位「台灣現代文學之父」kiam2-chai2 ma7樂意斟酌採用漢羅字來經營台語文e5寫作。 
《浪淘沙》e5母語(方言)寫作方式kap風格 , 是一項值得品評e5台灣文學資產 , ti7  chit方面已經有陳明雄(《浪淘沙》, 頁2051)、林俊育(《太平洋時報》, 2000.9.7)、歐宗智(《台灣文學評論》, 卷2 期3, 頁111)、顏敏政(仝前刊 , 卷4 期3, 頁261)等幾位專家提出in 高明e5見解。 
相信東方白ti7參考各家看法了後 , 雖然m7敢期待ti7伊有生之年koh再寫出一部台文《紅樓夢》 (仝前刊 , 卷2 期4, 頁36) , 但是推出全新面貌e5母語短篇 , 對伊來講 ma7是一項值得試e5簡單代誌 , kiam2-chai2一出冊上市 , 讀者就大聲喝「chan2 !」m7-na7 an2-ni , 食 好koh tau3相報 , 也m7 是無可能。 
希望無久e5將來就thang訂出一套標準化e5漢羅台語文系統 , hou7 tak8種母語作家to long2 thang來盡情作詩寫小說 , 進一步豐富chit-e5已經出現多元化發展趨勢e5台灣文學園地。 



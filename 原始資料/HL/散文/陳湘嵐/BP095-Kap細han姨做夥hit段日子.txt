Kap細han3姨做夥hit段日子
陳湘嵐

我tu2 出世，細han3 a姨to7 來看--我，a母ka7 i 講我ti7 眠床頂，m7-koh a姨soah chhoe7 無。「Nah e7 chiah 奇怪？」原來是我藏ti7 棉被內，人siuN 細sian soah 看無。
後--來，a母koh 有身，生1個妹妹，妹妹自細han3 身體to7 khah 虛，為著專心照顧--i，a母to7 hou7 細han3 姨chhoa7 我去外ma2 tau toa3。聽a姨講，我細han3 chiaN5 kou2-chui，be7 愛哭ma7 be7 吵--人，對人koh 真好禮，實在是得人thiaN3。
Gin2-a2人講話無siaN2 清楚，臭奶呆臭奶呆，ka7 a姨叫做「la-i5」，腹tou2 iau e5 時chun7 to7 一直叫：「La-i5--a2，泡che 食！La-i5--a2，泡che 食！」
Hit chun7 a姨ti7 幼稚園做老師，tak8 工long2 tioh8 上班，m7-koh 我chiok 愛ti7 a姨身軀邊toe3 前toe3 後，為著beh 去上班，a姨thau3早long2 tioh8 kap 我bih-sio-chhoe7。A姨e7 先偷偷a2 ka7 鐵馬khng3 tiam3 khah hng7 e5 所在，chiah kap 我走sio-jiok。我kui 路直直叫：「La-i5--a2，你ti7 toh？La-i5--a2，你ti7 toh？」Seh8 2~3 lin3 了後，a姨to7 soan 去上班--a，我chhoe7 無，ma7 be7 ou-peh8 走，m7-chiah a姨ma7 be7 煩惱。
了後，a姨beh 出嫁，hit chun7 我iau2 m7 知，ti7 外ma2 tau 走來走去，看著1個面抹kah 白白、穿kah sui2-tang-tang e5 新娘坐ti7 a姨房間，我iau2 teh  感覺奇怪，hit 個新娘叫1聲「Siong-lam5」──是a姨e5 聲，我chiah 認出he to7 是我上kah意e5 細han3姨，目屎soah lin3--落-來，一直哭講：「Boai3 hou7 la-i5 嫁--lah！Boai3 hou7 la-i5 嫁--lah！」
Hit chun7 ma3-ma3-hau2 e5 相片，到taN iau2-koh ti7--leh，tak8 pai2 看--著，想--起-來iau2 真心適，做gin2-a2 e5 時hit款單純，實在是chiaN5 kou2-chui，che 是我kap 細han3姨永遠e5 記ti5──實在是1段美麗又koh kou2-chui e5 日子。

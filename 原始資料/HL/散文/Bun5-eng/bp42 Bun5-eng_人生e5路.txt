∮心內話
人生e5 路
Bun5-eng
我oat8 頭回想1 路行--過-來e5 人生。雖bong2 少年e5 我真phah 拚，ma7 知影「人long2 是有限--e5」；m7-koh 我卻無滿意ka-ti7 e5 表現。自己檢討e5 結論是「我親像無根e5 植物，無根是beh an2-choaN2 產生力量--leh？」Theh8 我所熟sai7 e5 生物科學來講，長久我用上kai3 che7 e5 時間leh 接觸--e5 是生物，m7-koh 一直是紙--nih e5 生物，理論e5 生物na7-tiaN7。就準講教書，ma7 是phah 空拳，ham7 教育無直接e5 關係。
頂禮拜，我去原生植物園seh8 1 lian3,園內種--e5 是lan2 台灣有--e5 各種樹叢。這種做法真值得lan2 o-lo2。M7-koh 我soah 心虛phaiN2-se3。Chiah che7 年來，我一直無加增這方面e5 智識。講khah 白--leh，我不過是phah 拚做教書匠。會得講che 是我長久ti7 補習班做老師趁錢所付--出e5 代價。我做1 位生物老師卻對kha 踏e5 土地e5 生物了解真chio2。Che hou7 我感覺真phaiN2-se3,心虛be7得過。
既然我知影ka-ti7 e5 問題，上kai3 好e5 辦法就是勇敢面對。即時改變做法，加強ka-ti7 欠缺e5 所在。

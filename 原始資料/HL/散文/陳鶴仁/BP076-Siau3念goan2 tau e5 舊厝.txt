Siau3念goan2 tau e5 舊厝
陳鶴仁
這cham7-a2 goan2 搬新厝，猶原是ti7 斗六，換1個所在toa3 nia5。離開hit 間toa3 beh 20~30冬e5 舊厝，心肝內chiok m7甘。
Chit-ma2 toa3 e5 新厝大koh sui2,附近有雲林科技大學kap 1-koa2 樓a2 厝，交通真方便，kap goan2 ti7 巷a2 內e5 舊厝無sio-siang5,koh 有1間超級市場，會sai2 講是chiok su3-si7--e5。雖bong2 搬新厝有chiah-ni7 che7 好--處，m7-koh，toa3 ti7舊厝hia，心肝khah tiaN7-tioh8。
像講風颱來失電e5 時，我用摸--e5就知iaN2 電火e5 開關ti7 toh 位、厝--nih toeh e5 地板phaiN2--去be7-sai2 踏、灶kha e5 櫥a2 ai3 用1種特別e5 khut 勢chiah phah 會開。我想，che kiam2-chhai2 就是人teh 講e5「感情」。
Chit-ma2 toa3 ti7 新厝了後，可能是iau2未慣勢，連beh chhoe7 1個au-a2 lim 茶都ai3 chhoe7 kui-pou；chiah 搬過來新厝2~3禮拜nia5,我就開始思念goan2 khah 早e5 厝邊，kap 舊厝附近e5 gin2-a2 saN-kap chhit-tho5 e5 滋味，iau2 koh 有上kai3 重要--e5 ──goan2 舊厝e5「氣味」。
失--去-a chiah 知iaN2 thang 好珍惜，以早嫌舊厝細koh eh8,chit-ma2 想--起-來soah 愈感覺溫暖kap 幸福。Chit-ma2 我ng3 望goan2  e5「新厝」會sai2 趕緊變做1間「舊厝」。

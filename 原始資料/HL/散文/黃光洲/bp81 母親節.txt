∮Bong2 pho3-tau7
母親節
黃光洲 
母親節teh-beh 到--a，母親雖然離開真久--a，m7-koh 我對母親e5 思念一直無減。母親goan2 叫做「khachiang」，是日本話。
Khachiang 是真傳統e5 台灣女性，離開goan2 14年--a，過身e5 時82歲。真phah 損，若 mai3 hou7 hit 粒細細粒e5 通血丸ke5--著，相信活到90歲無問題。
Khachiang hit 個時代e5 家庭主婦，tak8 日操勞家事，照顧kiaN2 兒真辛苦。二次大戰期間，市內人疏開去庄kha，物資缺欠，戰後有1-cham7 生活無好過，i chhiaN5 養4 個cha-bou2-kiaN2 kap 2個後生大han3,完成中等以上教育，pe7 母e5 付出實在真大。
我讀國校　chin3 前　long2 　hou7 khachiang 剃頭。若看著hit 支利閃閃e5 剃頭刀，想著beh tiam7-tiam7 坐ti7 細liau5 椅a2 be7-sai2 tin2 動，我to7 m7 肯。Khachiang tak8-pai2 都準備糖a2 hou7 我塞嘴孔，剃頭e5 時chun7 to7 koh 講：「日本e5 hetaisang (日本話e5 a兵哥) chiok 勇敢，剃頭long2 無hau2。」聽著chit 句話，我to7 坐直直，m7 敢動。讀幼稚園e5 時，老師long2 教台語歌，tng2 去厝，我to7 唱hou7 khachiang 聽。E7記得頭1條歌，歌詞內底有1句「草埔不時青跳跳」，我唱khah 緊，soah 變做「cha-bou2 but 1下死khiau3-khiau3」，khachiang 頭1 pai2 聽--著，感覺chiok 奇怪koh chiok 好笑，i tu2 著人to7 講起chit-chan5 趣味e5 tai7-chi3。
細han3 有時e7 kap 兄姊為著　sio2-khoa2-a2  tai7-chi3 sio 爭，khachiang to7 講：「有量khah 有福」，提醒goan2 m7-thang 計較。讀冊成績若bai2,khachiang to7 用「輸人m7 輸tin7」chit 句來勉勵goan2 ai3 加油。Chit 2句話到chit-chun7 我iau2 記tiau5-tiau5。Khachiang 天性樂觀，身體chiok 健康，我想另外1個原因是i 做人坦白、無心機。
舊厝對面hit 個賣豬肉--e5 in 老母，在生e5 時，2個月to7 lam2 1領棉被來輪食chit 個大han2 kiaN2。過身e5 時，kiaN2 兒ka7 拜1 thoulakuh e5 米。我teh 想，in 老母ti7 陰間kam2 食有hiah che7?在生e5 時若加準備1領棉被，kam2 m7 是hou7 老母加真方便？看著an2-ne，goan2 兄弟a2 約定我結婚了後，khachiang siaN2-mih 時chun7 beh toa3 toh 位long2 隨在--i。
Ti7 母親節chit 個非常有意義e5 日子--nih，我希望tak8 個做si7 細--e5 ai3 有體貼si7 大人e5 心，ma7 祝福天下e5  pe7母生活幸福、有尊嚴。

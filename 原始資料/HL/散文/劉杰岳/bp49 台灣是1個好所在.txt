∮BONG報4 周年
台灣是1 個好…所在
Kiatgak
台灣是1 個好所在，1 個好……lih-ku2-koai3 e5 所在。1 份文學性e5 刊物竟然會tang3 tak8 個月出刊，出4 冬--a，koh beh 繼續出--落-去。M7-taN7 an2-ni--nia5,這份刊物koh是用台語來寫--e5,ti7 台灣，用無siaN2 人疼惜e5 母語來發行，an2-ni ma7 發行4 冬--a，實在是無簡單。
Ku2-koai3 e5 tai7-chi3 有ku2-koai3 e5 原因。上大e5 原因就是有1 大陣ku2-koai3 e5 支持者，竟然會來支持1 份文學性e5 台語刊物。Chiah-e5 人包括定期捐款e5 社委kap 不定期捐款e5 讀者。若無chiah-e5 人e5 贊助，BONG報這個tak8-e5 e5 gin2-a2-kiaN2，mai3 講4 冬，kiam2-chhai2 iau2 未度che3 就iau--死。實在感謝。
1 份刊物若無人leh 讀，恐驚ma7 是了然。BONG報e5 發行量達到2000份，全世界long2 有讀者。雖bong2 無kai3 che7,m7-koh BONG報會tang3 beh 倒m7 倒一直維持--落-去，讀者e5 支持kap 肯定是上大e5 動力來源。
BONG報會tang3 tak8 個月(無siaN2 準時)出刊，當然tioh8-ai3 感謝編輯部ka2-na2 童工e5 同工。Tak8-e5 為著1 個音、1 個詞、1 句話beh an2-choaN2 表達，tiaN7-tiaN7 cheN3 gah 頷頸a2 筋大大條，就是為著beh hou7 文章文雅koh 活跳。M7-taN7 文章水準chiau5,為著beh 提昇印刷e5 品質，ui3 46 期開始，BONG報改用1200點的印表機來印清樣。Kap 以早--e5 比--起-來，khah che7 筆劃e5 字be7 koh 變做1 kou5;kang7 款大細e5 字，加真明，加真好讀。版面e5 設計kap 安排ma7 chiaN5 有「格」，有BONG 報ka-ti7 be7 bai2 e5 風格。
若無好e5 文章，講siaN2 ma7 無khah-choah8。好e5 文章ai3 靠che7-che7 e5 作者kut-lat8 寫，拚勢寫，拚gah 流汗，寫gah 吐血，chiah 會tang3 hou7 1 個beh 死e5 語言變做活跳e5 文字，繼續流傳--落-去。寫台語文章現此時無siaN2 出路，因為無siaN2 人beh 看，ah che 又koh 是因為無siaN2 人看有。Ka-chai3 有che7-che7 ku2-koai3 e5 作者願意獻身，獻身hou7 台語這條…路。為著beh 鼓勵chiah-e5 作者kap 「A-li2 山e5 tou7-teng7」 ma7 來投入，BONG報ui3 45 期開始就發tam7-poh8-a2 稿費意思意思。Ng3 望提昇參與e5 人數，提昇台語文e5 闊度kap 深度。
為著beh hou7 khah che7 m7 bat 人情世事e5 人ma7 有機會踏上台語這條…路，BONG報按算beh ui3 me5 年開始，長期、固定來開台語e5 入門班kap 初級班。Ma7 看mai7-a2 hiah-e5 台語文工作者是m7 是會tang3 mai3 改途，ma7 be7 iau--死，繼續留落來phah 拚。
總講--1-句，台灣真正是1 個好……lih-ku2-koai3 e5 所在，有chiah che7 ku2-koai3 e5 人，chiah che7 ku2-koai3 e5 tai7-chi3 來發生，致使BONG報會tang3生存--落-去、台語ma7 會tang3 流傳--落-去。感謝天地，感謝tak8-e5。
最近台灣koh 發生1 件ku2-koai3 e5 tai7-chi3,政府官員又koh leh 訂標準--a。In m7 知影台灣人講台語、寫白話字是台灣文化上重要e5 1 部份。BONG報tioh8 繼續phah 拚。

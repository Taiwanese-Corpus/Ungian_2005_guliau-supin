∮BONG報3周年
海外讀者告白
Henry
有1段時間，我thiau 故意無愛看台語文刊物，尤其lan2 BONG報。Kiam2-chhai2 我be7 gian3 Babuja亂愛，iah是teh toe3 總編輯A仁e5 時行，怨妒i 人氣比人厚？Hoan7-se3 我感覺peng2 辭典siuN 費氣，m7 願he7 工夫？初初ka-ti7 ma7 想無，有1工teh 掀有台灣意識e5 中文文學雜誌chiah 自覺：原來BONG報hou7 我心悶。
講--來ma7 奇怪，我自細漢m7-bat kap 「農業」有ti7 -tai7 ，thai3 會kui 暝be7 落眠？頭殼內全是A-chhun5 、在--a、Ia-sou 榮--a……e5 影兼配台語老歌？Koh-khah ham3--e5,自BONG報開始連載允言ti7 花蓮反體制e5 事蹟，食飯e5 時soah lioh8-a2 為i 操煩。
SiaN2-mih Kosovo、東Timor、Turkey大地動……，BONG報讀了be7 記了了！西太平洋e5 海島ka7 我攬tiau5--le，m7 放我soah ……。
原本ti7 塗kha 積1堆e5 BONG報，整理e5 時chiah 發見早期--e5 已經褪色--a。3冬講久ma7 無久，總--是會tang3 hou7 1個紅嬰a2 成做1個興giat8 厝邊隔壁序大e5 猴gin2-a2。
為beh 慶祝3周年，我決志做1 個好讀者，m7-na7  kut8-lat8 讀，三不五時oan7-na7 會 tau3 寫古；上bai2 e5 後果to chham Babuja kang7 款，hou7 BONG報退稿！


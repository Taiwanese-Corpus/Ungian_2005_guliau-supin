電腦kap我		彰化女商 羅培文

會記得我國校a2五年e5時陣，阿爸買一台電腦hou7阿兄，阿兄歡喜kah phut-phut-tio5，tak8工放學就坐tiam3電腦頭前sng2，連阿母叫伊食暗頓攏ai3 hiu chiaN5久，伊才會無啥情願ka7電腦關掉去食飯。有一擺，我真好奇，就khia7 ti7阿兄e5後壁看伊到底leh piN3啥bang2？我看著阿兄用一個叫做niau2鼠a2 e5物件soa2來soa2去，電腦e5畫面就出現一koa2布袋戲尪a2，In會chhoe7寶物，也會tak嘴鼓，也會相拍，拍kah烏天暗地，真緊張koh刺激，阿兄講che是「霹靂幽靈劍」。阿兄sng2 kah熱phok-phok，ah我是看kah gang7-gang7-gang7，我就叫阿兄教我sng2，實在是愈sng2愈趣味。阿兄koh去ka7同學借一koa2 a2流行e5軟體，有三國演義、天龍八部、神雕俠侶。Hit時陣，電腦na2吸石a2--leh，ka7阮兩人吸kah tiau5-tiau5-tiau5。無joa7 久beh月考--a，阮兩個koh繼續sng2電腦，結果阮兩人e5成績三字土粘作伙- 土土土。阿母真受氣，ka7阮兩個電kah金siak-siak，koh ka7電腦拆作四部分收--起-來，規定阮歇寒、歇熱e5時陣才會使拍。
       	細漢hit當陣，對電腦無深入e5了解，感覺電腦是一種電動e5 chhit-tho5物a2。對電腦有khah深e5了解kap學習，是ti7我讀高職這三年。高一e5時陣，用電腦拍漢字，老師教阮一套叫做無啥物e5輸入法，真方便，jih8兩下，一個字就出現。老師叫我ai3 khah骨力練習，我真mi7-noa7拍，結果一分鐘拍四十字，通過電腦中文輸入e5兩級檢定，che是我theh8著e5第一張國家認定e5證書，真有成就感。Koh來老師koh教真che7電腦e5語言，有Window 97.98，Power Point，Word，hou7阮對電腦有koh khah深e5認識，我感覺咱人e5智慧真厲害，會tang3發明chiah che7物件hou7咱人使用。        
舊年冬尾，阮高三準備beh去北部畢業旅行。老師就叫阮設計一張計畫表，安排chhit-tho5、食飯、歇睏e5所在。Ah你m7 thang笑阮是hou5-sin5 舞屎poe，阮chiaN5認真ou5。我利用網路，通過番薯藤去chhoe7資料，了解風景區e5情形，順續比價數，就按呢做好一篇報告。阮這班就用這篇報告tak8家互相參詳討論，決定阮e5遊覽路程，hou7這擺e5旅行真圓滿。會使講俗koh大碗，大碗koh滿kiN5。最近真che7大學接受高職生e5推薦入學申請。就是講，我會用ka7個人e5成績、資料寄去大學參加評審。假使通過，就會tang3入學。Ah我ka7我e5成績單，kap參加過e5活動記錄，比賽成績，用電腦設計做一張表，真整齊koh詳細。Koh用電腦拍一張履歷表，我ka7 chia e5資料khng3 ti7電腦內底，chit-ma2會tang3申請學校，後擺chhoe7頭路e5時ma7用會著，會使講是一兼二顧，摸蜊a2兼洗褲。
        有學者講：be7曉用電腦e5人是二十一世紀e5青瞑牛，實在是有淡薄a2道理，因為咱e5生活kap電腦e5關係愈來愈密切。咱會使利用網路寄電子批，買物件，會使ti7  BBS頂頭kap人開講。咱會使用電腦khng3 真che7 e5資料。電腦對咱e5生活有真大e5幫助，我感覺電腦實在是一個真好e5朋友。
  

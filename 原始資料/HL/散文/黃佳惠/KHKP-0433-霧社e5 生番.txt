霧社e5 生番
（Lan5 Lian5 --氏 瑪玉記）        
埔社傳道王僭溪先生有佮阮兩人去霧社，路對埔社街，是四舖e5 遠 ，有輕便車三舖，直直上崎入tang，其餘一舖著步lian2,hit站 e5 路是愈崎，路尾站著直直peh，非常崎。        阮teh坐hit張車，有兩個台灣苦力 teh sak，m7-ku2 ti7 路--nih8有真濟生番teh倒轉去山--nih8,伊看規陣輕便車來，真歡喜，in 掠做sak 車比空空行路較心適，轉去也會較緊，所以in 幾若人鬥出力sak ，in 真gau5 走，身軀也扭掠真好看，真可惜有兩人酒醉，因為ti7 埔社過暝，無抵好e5 所在thang 睏，致到ti7 店--nih8直直lim 酒到半暝，然後倒tichh7in-chhai2 塗腳睏。        Sak 阮hit張車有一個16、7歲e5 查某囡仔、真sui2 ，伊讀霧社e5 生番學校，才會曉講日本話，王先生就佮伊相借問，續有順機會hou7查某囡仔知有疼世間人e5 上帝。        阮hit早起8點半起身，下晡 3點到霧社，阮袋仔內e5 方針看了，就知是3400呎懸，論路--nih8 e5 光景是不止好看，可惜hit日有雲霧真厚，致到阮看be7 明。        Ti7 霧社有歇ti7 日本旅館，逐項攏利便，hit下晡真夠額看，也四圍攏霧霧，路對面e5 厝也看be7 現，所以阮無出去，kan-ta坐塗腳烘火，相交陪，王先生後來出去設法beh hou7阮去生番庄社。        過暝，阮就早早起來，食飯飽有警察來chhoe7 阮去一庄，名叫Pa-lan，離霧社兩、三里na7-tian7。Peh到hia，阮 koh 看方針，就知是lim2 4000呎懸，好佳哉hit早起較無霧，四圍有看著懸懸e5 山，山頂有雪蓋teh ，白白、sui2-sui2 ，實在真好景緻。去hit庄社e5 路邊有真濟樹，上好看是日本對重e5 櫻花樹，抵hit陣有攏開花，是水紅色真sui2 。        到Pa-lan社有四界行，看真濟項真心適e5 事誌，in e5 厝是起柴e5 ，一枝一枝than2企，小可lang3 縫hou7風thang 吹，厝是一間一間。廳、房間、灶腳做夥一間，塗腳有起火，無灶也無煙筒，逐間有粗粗鋪枋e5 眠床兩位，低低，抵抵ti7 火e5 兩爿，hou7人thang 烘燒。真奇怪，雖罔非常e5 懸，生番攏無蓋被，in 所穿--e5 也真少，腳無穿褲，衫也開開，無鈕，暝時若寒，著添火愈焰。阮有入幾若間，王先生直直問警察，也有翻譯hou7阮知生番e5 風俗。        Ti7 一間有teh食早起頓，in 無飯thang 食，較濟是食蕃薯、菜佮黍仔米。生番有飼豬佮水牛，m7-ku2 較少，若有thai5 ，才有肉；有時ti7 山--nih8有扑鹿，抑是山豬，若扑著，就逐家分分來食，照聽無賣。Hit早起頓teh食，阮看真心適，有蕃薯佮青菜參做夥ti7 鼎--nih8,煮熟，鼎就下ti7 塗腳，生番是khu5 teh 食，in 攏無舉箸抑是匙，kan-ta用手來食。蕃薯無削皮，食e5 時就擘，蕃薯佮菜雖罔燒滾滾，伊也賣hou7 in 燙著手，敢是為著慣勢。In 煮菜e5 時無參鹽，食飽就食鹽，真奇怪。        生番攏歡喜阮入in e5 厝，也有佮阮行禮。        查某人e5 面攏有刺字，iau2未出嫁有刺ti7 頭額na7-tiaN7，嫁了連雙爿嘴phoe2 也刺，所刺e5 字是藍色，現時日本人m7 准 koh 刺，總是生番看真sui2 ，所以有時偷刺，查甫人kan-ta刺一塊仔ti7 頭額。       阮iau2未去三月日前，ti7 內山e5 庄有反，也有thai5 日本警察佮家內共八人，對an2-ni官府有勉強Pa-lan e5 生番去扑hit內山e5 庄，Pa-lan生番真歡喜，因為若thai5 著頭人e5 ，官府beh 賞5百箍。        一月日前，文姑娘佮洪姑娘有去霧社，抵hit陣官府m7 准in 去Pa-lan，因為hit25人e5 頭殼有縛ti7 竹篙，m7 敢hou7人客看。阮這pang 去，頭殼已經埋了，m7-ku2竹篙猶ti7 hia，照警察hit陣ka7 阮講生番有信神明，縛頭殼e5 所在有一個台仔，台仔頂有排黍仔、蕃薯、肉hou7神thang 食，竹篙也有縛草一絪一絪，意思是做樓梯hou7 hiah-e5 已經死e5 人thang peh上做成神。        生番若是thai5 人，就有提頭殼內e5 腦髓出來食，意思是向望會較勇猛，較有氣力， koh 有食一塊仔嘴phoe2 抑是頷頸e5 肉，顯明in 會 koh 再thai5 別人。現時這款e5 歹，官府m7 准，m7-ku2有時有偷thai5 。        論其餘e5 風俗真好，生番一概無偷提別人e5 物，第七條誡也罕得犯--著。若抵著，hit人e5 親人真受氣，m7 認伊，趕伊出，扑傷重，thai5 伊也敢。查甫人也m7-bat娶兩個某，娶e5 禮數佮台灣e5 略仔相像，不過若娶了，翁某就離開in父母厝，另外起一間thang toa3 。        阮對Pa-lan轉來霧社有停ti7 學校，這間學校有設已經14年e5 久，先生也有e5 對設教到今，in 生番e5 話真gau5 講，連hiae5 警察也著會曉，才會thang 擔當in e5 責成。現時學--nih8 e5 學生有百出個 ，查甫查某攏有。hit早起iau2-boe7到點，所以囡仔ti7 外面 teh chhit-tho5 ，先生用好禮款待阮，阮就請伊叫學生入學hou7阮看，囡仔代先有唱日本歌幾若條，後來先生就寫幾若款e5 算術ti7 烏pai5,叫學生一人一人來算。囡仔活動，真歡喜，也是gau5 算，攏無錯，碼子也sui2 ， koh 再後來先生有問國語幾若項e5 事誌，這款四年生真gau5 應，國語gau5 講。阮坐ti7 囡仔e5 對面，看in e5 面紅紅sui2 sui2 ，in 也真致意真活動，真愛讀冊。        到 9 點，阮有起身轉去埔社，hit日四舖e5 路有步lian2,到下晡4、5點有到位。Hit日ti7 路--nih8,王先生佮阮e5 心be7 免得憂悶，大煩惱，因為阮看chiah-e5 生番無路thang bat 上帝，照阮hit日議論e5 ，咱教會敢無thang 分咱e5 道理hou7 in 聽？咱已經得著真實e5 道理、咱敢m7 著hou7 chiah-e5 山--nih8 e5 生番有機會thang 聽？Kiam2-chhai2 有看報e5 人愛講：「M7-ku2咱無夠額傳道，咱e5 台灣iau2未有齊備聽著道理、咱thai3 會hou7內山e5 生番聽？」        兄姊啊！咱台灣人其實iau2-boe7有齊備聽，m7-ku2咱海嶼聽道理e5 台灣人約略有三萬人，敢無thang 家己直直傳，直直引chhoa7 到世俗人會攏聽著？        今咱e5 救主耶穌有講：「Lin2去普天下傳福音hou7萬百姓。」咱有趁伊e5 命令抑未？照想iau2-boe7,因為生番m7-bat聽耶穌e5 名， koh 馬太24章14節有講：「這個天國e5 福音beh 傳到通天下，做干證ti7 萬邦；hit時末期就到。」所以咱若無趁耶穌e5 命令hou7生番thang 聽，耶穌著ian5-chhian5 ，耶穌e5 話明明，驚了咱若m7 甘願傳hou7生番聽，是若親像阻擋耶穌 koh 來。        抑是來講，耶穌若liam5-piN koh 來，咱an2-chaiN2樣有面thang 接納伊，因為咱e5 道理囥teh閒，無分hou7生番thang 得著救。        咱e5 牧師、傳道以及同著磨e5 會友，若本身去看霧社e5 生番，我敢講liam5-piN有大欣慕beh hou7 in 有份ti7 咱得著道理e5 福氣。致意請咱教會求上帝開路，向望有好膽熱心e5 人歡喜獻身去傳播。        「我是世間e5 光，            Lin2是世間e5 光。」(台南教會報第433卷，1921年4月) 

論嫁娶

(林燕臣    記) 

論嫁娶e5風俗，照古早e5例，男30歲才娶，女20歲才嫁，這是周公所定著e5例。Koh文中子e5冊有講：「婚姻論財夷虜之道，君子不入其中。」解說就是講，嫁娶若計較聘金是蕃邦e5法度，君子e5人m7入in e5所在；意思是看輕嫁娶beh收聘金偌濟，若準做買賣一樣。可惜今不同古，風俗愈痺愈歹，一項是早嫁娶e5 m7好。bat看見查甫人ti7 18、19歲e5時就娶，查某人ti715、16歲e5時就嫁，致到無幾歲就死，設使若無短歲壽，就所生e5子兒也m7成物，親像果子叢愈幼嫩，就所結e5果子真細粒，人早娶也是an2-ni。 Koh一項，嫁娶e5 m7好就是代先品聘金偌濟，然後才定著。Bat看見某所在e5風俗，娶一個某有e5著送600箍，有e5著送500，上少也著送300箍。Bat有某人ka7人借錢來娶，娶了無thang還，著hou7債主生利息，到生子iau2-boe7還清楚，若準背重擔一樣，這號e5風俗實在m7好。Kiam2-chhai2做父母e5人teh想，我生這個查某子，自細漢紅紅幼幼飼到大，hou7伊食穿用算be7了，Kiam2 m7 thang收伊幾百銀來食麼？若是an2-ne扑算真無雅氣，扺扺親像做生理人算本賣貨；著想咱飼查某子要緊著揀好子婿，不在beh收銀偌濟，何妨咱若有查甫子也著娶。嫁出--去既然無收銀，娶入來也是an2-ne。俗語講：「苦重苦。」我bat聽見有一等號人真thang做模範，伊對子婿hit爿講：「隨我去，隨汝來。」意思是講：「你無嫌阮無嫁妝，阮也無嫌lin2無聘金。」an2-ne兩爿豈無真自由koh雅氣mah？我啥事講an2-ne，是因為bat 有信徒siuN早娶，致到所生e5子m7成囡仔，koh本身也有陷害。an2-ne beh thai3會hou7咱e5子孫勇壯mah？俗語講：「m7 bat m7驚，全bat全驚。」現時逐項teh改良，這個娶e5事誌有關係ti7後世代e5子孫，koh較著改良；設使男若會吞忍到24歲上，女上緊到20歲，照an2-ni來嫁娶穩當較合衛生。 Koh一項，屬主e5人teh嫁娶，2爿若kah意著聽兩爿e5利便。bat看東港e5風俗若嫁子e5時著備辦房內e5家私，親像面桶架、面桶、梳頭桌、風爐櫃、衫仔櫥、椅頭仔、頂下桌。新娘這爿既然送chiah e5物，子婿hit爿的確著送幾若百e5聘金。俗語講：「一poah hi3一poah chhou3 。」信主e5人也染著這號e5風俗。前日有人送chiah5 e5妝奩行幾若舖路，這kiam2 m7是chhak8 ke5家己舉mah？最第一thang可惜e5,一個某兄弟做某姊妹已經年外久，歲頭也是濟，總是無聘金thang去娶，這豈m7是thang煩惱mah？HaiN3--ah！光景那竭，錢那難趁，著儉省節制做要緊，留--寡獻hou7教會來疼上帝。我講這2項，向望列位兄姊深深去想，m7 thang執守舊慣。咱有時出嘴就講in是世俗人，講一句話著細膩，驚了會激著in受氣，著想看咱逐項e5所做，果然有脫俗抑無。     
 (第364張，1915年7月)

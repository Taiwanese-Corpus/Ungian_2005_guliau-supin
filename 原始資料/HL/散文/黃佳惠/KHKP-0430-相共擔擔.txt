相共擔擔
（杜姑娘記）      
  Bat有一個苦力hou7人倩伊去火車頭，beh ka7 一個外國人擔行李。抵好 hit個人客e5 行李是kan-ta一腳重重e5 箱仔na7-tian7,苦力m7 愛用舉，亦be7擔--tit，伊就去拾一塊石來thin7 頭thang 擔；伊an2-ni做，知雖罔有重倍e5 重，ku2是較快活。        今咱ti7 這世間攏有重擔著擔，亦有時 teh 想若擔咱家己e5 擔就夠額；總是聖經講「Lin2逐人e5 重擔著相共擔。」意思就是著將別人e5 擔佮咱e5 相thin7 。        有一擺ti7 真寒e5 所在有兩個人做夥 teh 行路，因為hit條路有落雪真濟，致到in 寒到beh 死，teh 想m7 知行會到in 所愛去e5 城抑be7 ，忽然間看見一個人倒ti7 路邊，破病傷重，也叫in 著好心救伊，ka7 伊aiN7到穩當e5 所在。In 一個m7 聽，講：「我自己to chiah-nih8艱苦行，thai2 會 koh aiN7別人--咧？」總是 koh 一個無an2-ni想家己e5 困苦就可憐伊，扶伊起來，ka7 伊aiN7 teh ，就 koh 起身，雖然 teh 行是真慢，m7-ku2較be7 艱苦，因為hit人e5 身軀aN3 ti7 伊e5 腳脊--nih8續hou7伊m7 知寒。Teh beh 到城e5 時，忽然有看著人e5 身屍ti7路邊，近倚去看才認得是抵仔伊 hit個伴m7 愛鬥aiN7這個艱苦人e5 ，起hou7寒死倒ti7 hia，佳哉這個好心體貼人e5 有得救，安然到位，因為伊歡喜ka7 別人鬥相共。        顧家己e5 人伊所行e5 路較常是第一難得，又 koh 伊所擔e5 擔亦是第一重；因為伊無用別人e5 擔來thin7 頭。愛咱家己e5 較快擔，著加擔別人e5 。        Kiam2-chhai2 上帝賞賜咱兩枝手亦有這號e5 意思ti7--teh ，一枝hou7咱koaN7家己e5 物，一枝thang贊別人；又 koh 咱雙頭e5 扁擔的確也是an2-ni生，一頭你e5 擔，hit頭別人e5 ：「Lin2逐人莫得顧家己e5 事，也著顧別人e5 事。」(台南教會報第430卷，1912年1月) 

震災記
（汪宗程）       
 Ti7 主耶穌e5  koh 活節，4月21號午前6點2分，屯仔腳地方有抵著be7 bat有e5 大地動。對起頭就真動，約兩秒e5 中間，規庄e5 厝全部倒壞，屯仔腳抵抵是ti7 震帶e5 中央；人受搖倒，土腳爆--離，有所在沈落約5尺深，屯仔腳一鄉庄受teh 死--e5 千外人，抵著重輕傷--e5 ，be7 算得，一間厝teh 死7、8名--e5 也有，實在悽慘到極。     咱教會這pang 也抵著損害真大，信者受teh 死--e5八名，求道者受teh 死--e511名，自然會友e5 厝是攏倒到平地；ti7  chia 有人保存in e5 生命，thang講是神蹟，禮拜堂佮宿舍，對地基倒到平地，阮規家族，攏受teh kham3 ti7 內面，感謝上帝e5 愛顧，隨時hou7阮得著人來救援掘出， kan-ta我e5 第4查某子12歲抵著teh 死na7-tiaN7，其餘--e5 抵著重輕傷，實在是盤過死線，九死一生e5 經驗。後來詳細檢查受teh e5 所在，就知是有呎外e5 空地thang 通空氣，若無，就全家氣絕ti7 內面。所有e5 物件，拜堂e5 備品攏teh ti7 內面，佳哉 得著大甲教會蔡教師佮長執特別e5 同情，趕緊倩人來發掘；總是較濟已經teh 歹----啦，an2-ni禮拜堂佮宿舍，以佮備品e5 損害約有4000箍左右。      地動一下起，規庄e5 大厝、小屋攏倒到平地，一時喝救e5 聲，悲慘e5 聲，m7 是耳孔所會忍得聽--e5 ，悽慘e5 狀態，m7 是筆墨所會得thang 形容--e5 ，若m7 是實地e5 經驗者，oh 得深感hit個情形。俗語講：「扛棺材e5 貿哭。」這句話真正有應驗ti7 屯仔腳--啦，規莊頭逐家攏有死傷者，chhiaN3 無人thang 埋身屍；一時連棺材to 無tang3 買，kan-ta用薄e5 枋來釘做路用；teh 無死e5 人，著家己扛in 家內e5 人，抑是親戚去埋葬，有人用貨物車載規車去塚山，一時塚山真鬧熱，無感覺淒凊。    Ti7 22號，貯受teh 死信者e5 棺材，攏排ti7 禮拜堂前e5 榕樹腳，像時舉行告別式e5 禮拜。大甲e5 蔡教師佮豐原e5 楊傳道師來替阮主理，也有豐原、大甲e5 長執、會友，約50外名來會葬。        起頭2日2暝，阮無所在thang 歇身，是歇ti7 禮拜堂前e5 榕樹腳；後來戴醫生有來替阮設法起枋厝hou7阮toa3 ，伊也佮阮歇ti7 榕樹腳過一暝。照戴醫生講，看見新聞所寫，較無感覺hit個悽慘；到本身來 chia 看，來 chia 過暗，透早起來e5 時，聽見規庄啼哭e5 聲，實在hou7人難得當e5 慘境。      這pang 咱政府e5 施設，thang講到極周至，震災hit早起，就派治療救護班、青年團、壯丁團、警察隊、軍隊，來發掘受teh，抑是受teh 死e5 人，分配食物佮水，暗時軍隊、警察隊分配來巡視，一時親像佈嚴戒命e5 款式，赤十字社有出張來治療，也有建設臨時病舍，收容重傷e5 人，各方面e5 慰問團，每日幾若千人。天皇陛下有派欽差來慰問，規庄民感覺皇恩e5 大。      這pang 戴醫生m7 但設法阮e5 假宿舍，也有另外起八間e5 小厝，beh hou7喪凶人toa3 。阮這pang 有得著大甲教會e5 蔡教師以及長執，替阮設法拜堂各項e5 事，也得著in e5 慰問送金品。聽見蔡教師講：「韋彼德牧師有提一百箍hou7伊，教伊替阮設法臨時禮拜堂e5 事，另外有受著南北宣教師團、南部大會、嘉義中會e5 傳教師會、北部中會傳道局、長執會聯盟會、北部傳教師會、台南基督教青年會、台南神學校、台北神學校、台灣基督教青年會、台灣日本基督教會中會、台中聖功會、東勢教會、貓盂教會、鹿港教會、溪湖教會、松山教會等e5 代表者，來慰問佮送金品；以外猶有各地e5 教會、團體，抑是個人e5 慰問佮送物，抑是慰問e5 批。對以上chiah-e5 同情者，抑是阮所m7 知，隱密中e5 同情者，阮屯仔腳教會，佮得著盤過死線e5 家族，愛表出恭敬說謝e5 情，阮tiam3 ti7 厝，來享受這個恩顧，也tiam3 ti7 主來感謝列位，續求列位接續e5 愛顧佮替祈禱，hou7阮有復興到完成e5 日子。00604 震災記（接續前號）       

前4月21號e5 震災，算是罕得有e5 大強震，信者中濟濟人teh 扑算敢是末日--啦，有人ti7 田裡teh 做工，看見土地是phong3 懸起來，才 koh 沈--落去；我是感覺親像teh 沈--落去e5 款式，一時有烏暗佮hu2-hu2 哮e5 大聲，真是怪現象。      這款e5 強震，愈堅固e5 厝宅，thang講hit個破壞是愈厲害，我抵著這款e5 經驗，深刻感覺人無thang 誇口伊e5 厝宅堅固，ti7 世間是絕對無有安穩佮堅固e5 所在，完全是倚靠上帝才有平安e5 生存（Heng7 17:28）。       上帝e5 受氣kan-ta才2秒久na7-tiaN7，人尚且擔當be7 tiau5,何況將來永遠e5 審判，人thai2-tho2 會堪得擔當啊！所以人ti7 上帝e5 面前，絕對是無thang 驕傲e5 所在，濟濟人受這擺e5 刺激，有顯出信仰e5 心，阮 chia 有幾若人，濟濟年e5 中間無愛來做禮拜，今有 koh 發出信仰，熱心來teh 禮拜。     這擺為著震災e5 悽慘，實在是非常，若有財產e5 人較無特別e5 感痛，若是中產者e5 人，今是變做破產者；亦若是無產者，今是親像乞丐e5 款式。看見這個情景，實在會hou7人感慨傷心無盡，來發出同情佮惻隱e5 心，若無，是一種變態e5 人類--啦。   Ti7 5月22號，tiam3 拜堂e5 假宿舍，有開催追悼會，得著北部基督教協力奉事團、大甲教會、豐原教會、劉牧師、戴醫生、葉牧師、張牧師等做後援，有請劉牧師su-sek，舉行嚴肅e5 追悼禮拜，式場有排列hiah-e5 死亡者e5 遺像，也有花環，花十字架，佮逐位寄來弔聯、弔詩，hit日雖然有落大雨，總是式場也是滿座，有人煞kiah8 雨傘企ti7 式場外teh 參會，今著ka7 列位後援者佮參會者說多謝。      同hit個下晡，戴醫生所起hit8八間e5 BARAKU也有續舉行落成式，來分配hou7八家e5 人企起，也有買物件來分hou7 in ，逐家大歡喜感謝上帝，佮戴醫生e5 好意。      Koh hit下昏，奉事團有開催慰安會，來奮發信者疲敗e5 精神，有吟詩，講故事，蓄音器 ，照幻燈，到十點外才閉會，受感激--e5 be7 少。      震災後，來做禮拜e5 人數，比較以前有較盛況，前是50~60外人teh聚集，今排列震災後e5 順序：20，54，64，51，96，102，83，不止有較盛況。      Chiah-e5 受災難e5 信者，大感激lin2列位同情者e5 美德佮博愛，ti7 欠缺中得著lin2 e5 同情，hit個感覺最第一深刻；親像古早人有講：「渴時一滴如甘露，醉後添杯不如無。」Chiah-e5 話，是金言格言--啦。      今恭敬對列位替敝地會友ka7 lin2說感謝，續記獻慰問品者e5 芳名，來做領收：北部傳道師會，台中市基督教聯盟，男子日曜學校，佳里教會，加拿大母會（有派柯先生娘來），豐原基督教青年會，彰化教會，台北市日本基督教會，北海道名寄組佮教會，日本夏姑娘，東京金姑娘，彰化安姑娘，日本台灣基督教青年會，以上有接著in e5 慰問品佮慰問金。      也有 koh 收著戴醫生寄來3大件e5 慰問品（蚊罩、衣服、面巾，以外真濟項）。      政府順這個機會，beh 續施設市區e5 改正，beh 開5條橫直e5 大交通路，咱拜堂e5 墟（hu ）地，著3份1份受拆做大路；拜堂位煞變做市街e5 中央，不止有攪擾ti7 teh ，土地也較無夠用，若有抵好e5 所在，咱拜堂愛beh  koh 換位較好。      向望看報e5 兄姊，ti7 祈禱中，請著替阮祈禱，向望上帝施恩典，無久中有新e5 拜堂佮復興教會，是心所願。           （王宗程）(芥菜子第114號（公報第604號），1935年7月)(芥菜子第113號（公報第603號），1935年6月) 


論喪事
舊年教會報有請兄弟做論，就是將喪事做題來議論。頭名beh賞兩箍，二名beh賞一箍；另外兄弟、姊妹e5中間頭名beh淡薄賞in。後來有接--著6篇爾爾。今已經批評明白，將二名內記ti7下底：
1、劉茂青，阿里港。2、徐春枝，石牌。
兄弟無人寫；只有姊妹一個寫，就是tiam3 ti7鹽埔e5根嫂。
今將頭名e5論印ti7下底，hou7 lin2大家看。
頭序
平安快樂是眾人所欣慕；病痛死失也是逐人所be7免tit。既然有死，就有埋葬；有埋葬，就有喪事e5禮。喪事e5禮ohtit稽考到盡，也難tit逐項論到齊著詳細。因為有古早聖賢所定e5禮，號做古禮。也有後世賢人所加e5禮，記ti7家禮。也有現時所tui3重常用e5禮，號做俗禮。古禮記上經冊有tang3稽考。俗禮各隨風俗，無有定規。
就台灣來論，官家e5喪禮kap百姓有各樣；富人kap散hiong人無攏盡同。漳、泉、客人、平埔，各有增差。大概來講，也有古禮，也有俗禮摻lam7 teh用較濟。
教會分設ti7逐位，信主e5人遇著喪事e5代誌，beh一味趁俗利得罪上帝；若beh一概簡省，世俗m7 但嫌咱不孝，續看輕道理m7趁。讀聖經又無詳細講喪事著怎樣行宜。問較知道理e5人，所講也無一定e5規矩。An2-ni，信主人料理喪事e5代誌，beh兩全其美實在oh tit lah。
不得已著將古今較通行e5來排列ti7下底。凡有差謬--e5,求高明e5先生解明教示：正是心所願。
論搬鋪 e5緣故，kap搬鋪e5起因
病人beh過氣e5時，ka7伊搬過別位，號做「搬鋪」；較常是病人若知伊e5病沈重--lah，就教人ka7伊換位。設使病人昏迷，be7曉tit教--人，做子孫e5人也m7敢無ka7伊搬鋪；雖然是暝時也m7敢延緩無盡心。
照世俗e5異端 是講：「若ti7眠床過氣，死了會舉眠床枷。」 這項信主人m7-thang趁。因為m7 但異端，也有損害；人ti7臨危beh過氣e5時，應該著用得救e5道理安慰伊，hou7伊安心過世正合宜；thai2-tho2 thang搬搖攪擾，hou7伊無安然？
稽考搬鋪e5起因是tui3曾子。禮記檀恭上講：「曾子病重睏ti7季孫所賜有花、sui2、koh光滑e5蓆be7得過氣，伊e5子曾元ka7伊換蓆了就死。」（季孫是魯國e5上卿）。曾子boe7 bat做大夫官，所以m7敢睏大夫e5蓆。Thang知曾子e5換蓆是驚僭禮，kap現時搬鋪e5意思相對反。
不過人死chhoe7 tu2好e5所在來下，hou7親人thang看，beh收埋入木也較好勢。若下ti7房內be7用tit，因為beh做代誌有阻礙。
論搬廳kap逐項e5所做
當病人斷氣hit時，廳內 e5神佛木主逐項物，著搬去囥別位，號做「拚廳」。意思是驚hiah e5逐項hou7死人e5穢氣觸--著，就m7好。喪家查甫人著thau2過索，頭鬃尾扑散。婦人人著縛頭鬃，簪仔頭插；槌胸頓跤出哀慘e5聲，圍身屍 來哭。
有所在e5風俗提死人e5衫弔ti7竹篙尾，上厝頂抑是路邊，來叫死人e5名三擺；號做「叫魂」。後來捲衫來蓋死人e5身軀。Hou7死人睏ti7無跤e5床，床著扑低低近塗；意思是人出世e5時下ti7塗--nih8,今床扑近塗，向望伊tui3土koh得著活氣來活。也著ti7死人e5腳尾燒濟濟銀紙，號做「燒腳尾紙。」意思是beh買命。遺傳講：有人因為燒腳尾紙得著koh活。
這頂面幾若項是異端人有罪就有死，無影死了就會chhek著人，抑是chhek 著神kap逐項物。人tui3上帝來活，死是上帝討伊e5靈魂；向望tui3塗得著活氣，che是憨想，憨人e5所做。燒銀紙買命是無影e5代誌；若beh命會買tit，蔡倫以前e5人莫怪伊e5死，因為無紙thang燒。怎樣現時e5人真gau5燒紙猶原是死？ Bat有人死了兩三日復活，he是昏--去，m7是真正死；iau2-ku2也是罕有e5事，決斷m7是燒腳尾紙e5應效。信主人ti7下身屍e5所在拚掃清氣，逐項收款諸什卻thang。總是m7通有異端譴損e5心；也m7免著親像世俗看人一下斷氣，就青真 狂koa3走chong5,驚piaN3 be7赴，hit款。
論打扮死人e5身軀，kap乞水沐浴
查甫人死著剃頭，婦人人死著梳妝。男人著子孫ka7伊梳，女人著查某囝新婦ka7伊梳。梳頭e5款頭前梳3下，後壁梳4下。梳了柴梳著at-chih8 ，一koeh8  hiat kak8 ，一koeh8下ti7死人e5 ha5包內 。孝男穿麻衫捧一個坩仔 ，用2個錢縛紅線到溪邊抑是井邊，將錢hiat落水，坩舀寡水起來，號做乞水。捧水沿路哭到厝，用坩--nih8 e5水來ka7死人洗，號做沐浴。代先洗頭殼，用一條巾拭，後來洗身軀另外一條巾。
剪腳甲、手甲，te2 ti7細e5袋仔，聽候念祖了下ti7板內。
洗了hiah e5水倒ti7清氣e5所在，hit個坩留teh te2銀紙夫，號做錢爐。
打扮死人e5身軀hou7伊清氣相好看，是應該著an2-ni。總是著甚mih人ka7伊梳，又定著梳幾下，著tui3佗位梳起，著怎樣梳，怎樣拭，著幾條巾，著另外乞水，he攏是異端，信主人m7-thang學in。聖經講，上帝創造天、地、海、萬物；使徒行傳14:15，17:24-26。Thang知天地萬物攏是上帝掌管。Thai2-tho2另外有水神？用家內teh用e5水ka7伊洗就會用tit，mih8使 著另外乞。
論衣衾，就是死人所穿e5衣裳
所穿e5衣裳無定規。有官職e5人，就ka7伊穿朝衣朝服頂帶。富人較濟是綢緞。散hiong人較濟是粗布。婦人人也是an2-ni。不論貴賤不止重穿hit su上頭衫褲。（男女合婚e5時各有穿一su白衫褲，號做上頭衫褲。）意思翁某thang koh相認。衣衾無定規；上濟穿11重，有e5 9重，有e5 7重，有e5 5重，有e5 3重；各照家事來打辦，要緊著算奇，m7通有雙。若穿一重，著做一個巡。（用物來祭死人，號做「做巡」。） 有人另外koh 用布來紮身屍 ，號做念祖。有大念祖小念祖e5分別。法度著祖上有念祖，子孫才thang念祖；祖上若無，子孫就m7-thang。
念祖e5意思有e5講，是beh hou7收屍較siap-tiap8 所結；有人講是表明「活歸清，死歸明」。世俗e5異端較濟是講：若有念祖，後出世就生做較好枝骨。
照家禮代先所講，無念祖是m7著。總是現時無念祖--e5也濟。
若beh講念祖e5布著偌長、偌闊，著怎縛、怎結，不止長，所以免講。
有人問，論身屍，信主e5人著怎樣打扮正合宜？應伊講，be7一定--tit。著照家事e5有無，來盡子孫e5本份；若固執著穿幾重，幾領衫、幾領裙，著敬kah幾式綢、幾式布；抑是著頭尾生蔭後生，che就是異端。
其餘e5蓋目珠筋，我國地，零零san-san  e5物件，免用會做tit。
福音傳有記阿利馬太e5約式koh有尼哥底母用幼麻布藥料收埋主e5身屍。也有記抹大拉e5瑪利亞kap幾若個婦人人買香料beh去抹主e5身屍。路：23:50-53，翰：19:38-40，可：16:1。創世紀也有記約瑟請醫生用香料抹伊e5父雅各e5身屍。50:2。照an2-ni看身屍猶原著照合宜e5法度來收埋，m7-thang傷簡省；傷簡省是子孫有存刻薄e5心，存刻薄e5心是不孝。若用金銀財寶kap身屍去埋是傷奢華；傷奢華致到歹人劫棺損害屍骸。Che也是m7著法。
照世俗e5異端是講，若boe7過氣ka7伊穿，就亡墳有tit去；若到過氣才ka7伊穿，就較好e5物也無得半項。所以人較ai3量早做便，略仔臨危就趕緊ka7伊穿穿--teh。Koh有一項異端，就是死人m7-thang ka7伊穿有皮--e5,因為陰間奈何橋有牛爺、馬爺teh把守，看著有穿皮--e5就差hou7伊反落河。
有人問，亡魂到底著穿衣裳抑m7免？應伊講：「m7免。」靈魂無形無象；m7比身軀有骨肉血氣，無穿衣裳會寒、會艱苦、會見笑。福音傳講：主復活出墓，墓內有留幼麻布kap包頭殼e5巾ti7-teh。路：24:12，翰：20:5-8。Che thang憑據擱活e5體kap靈魂m7免衣裳。雖然有講，天使e5衫iap8-iap8閃，白親像雪，che是借人e5形象hou7人會看見；咱m7-thang想天使有穿衣裳親像人。太：28:3，可：16:5，路：24:4。
論報白kap接外家e5禮
父死，著報叔孫知。母死，著報外家。較遠--e5,差人去報就會做--tit；若是近--e5,著親身去。報外家著用一塊白布，一塊淺布，chhut-chai7 伊怎樣收；若淺白做一下收，意思是beh斷路lah。
有所在e5風俗孝男到外家e5門口著跪teh，出聲哀；外家出來牽伊起來，舀冷水hou7伊lim，然後請伊入厝，問死人e5消息。
舀水hou7孝男lim e5意思，有人講是叫伊精神，ka7伊開口；有人講是驚穢氣入in內面，去chhek--著in。Che就是異端。
外家來覓喪boe7入厝，孝男孝婦著做狗爬出去接--伊；外家若無牽伊起-來，著koh做狗爬入厝；若m7 an2-ni，人就嫌伊不孝無禮。外家也beh受氣khiau5苦 夠鬧。出葬e5時外家送到路--nih8,又著跪teh請伊倒轉。
照上帝e5聖經所記，不論跪--人，抑是hou7人跪，攏m7著。默：22:8-9。徒：10:25，26。信主e5人做外家，的確m7-thang受人跪；若外家是世俗，就著看有啥法度thang免m7著，也免外家受氣致惹災禍。
論寢苫，枕塊，廬墓。
寢：解說是睏；苫：是草；枕：是枕頭；快：是歸te3 e5塗。Chhu草來睏，號做「寢苫」；用塗做枕頭，墓：是墓。搭寮仔來守墓，號做「廬墓」。
「廬墓」是孝子悲傷父母埋ti7外面，自己m7敢tiam3厝內安然。這號禮記ti7禮記問喪；現時卻m7-bat看見。
「寢苫」、「枕塊」，是孝男憂悶父母得beh歸土，自己m7敢睏舒爽e5眠床；就chhu草ti7身屍e5四邊來睏，到入木出葬正煞。有所在e5冊講，百日內著an2-ni。
頂面這號禮卻m7是異端；總是行孝e5道理，iau2有別項比che較好較要緊。Koh這號禮窮真也有陷害。身屍boe7入木出葬，子孫自然著細膩巡視照顧，m7-thang hou7伊有損害。若固執著睏ti7澹溼凊冷e5塗，kiam2-chhai2會致病也敢。Koh有hou7病雖然人死lah，伊e5毒氣iau2會傳染別人；若kap伊睏共所在染著死人e5毒氣，kiam2-chhai2會tou3著 偌濟人也敢。
論棺槨
棺，是棺木，有時講板，有時講棺柴，其實同一項物。棺木e5外面另外koh一重來包就號做「槨」；「槨」，有柴槨、石槨。禮記檀恭上講：「桓司馬做石槨3年iau2-boe7好」；孔子嫌伊奢侈。孟子講：「中古e5時棺7寸，槨也是an2-ni。」thang知古人有用槨。
現時雖然罕tit有用「槨」，但是論喪事e5代誌，猶原是講棺槨衣衾。Bat看官府beh運棺倒去本鄉，用柴來做親像大櫃e5款，棺柴下ti7內面，頂面蓋掛；tui3外面看是大櫃，無看見有棺。
古人用槨e5意思，是beh保護棺木hou7伊較oh歹，是取實在e5路用。現時e5人tui3重棺罩，不過取tiap仔久e5好看tiaN7-tiaN7。
信主人著重真實e5路用較好，beh用棺罩不如用hit 個所費來買較堅固e5棺木較著。總是人若決意beh用伊，既然m7是異端，也be7強--tit伊m7 thang用。
論板內e5物件
世俗買案，也著辦板內陪料；有兩仙紙尪仔一男一女號做「棺kan3」，意思敢是beh hou7死人差用，免得伊冷靜。Koh有柴梳、草蓆beh hou7伊thang用。有額人koh做一塊七星枋來掛ti7板內e5下底，然後身屍下ti7板頂面。這片枋chhak8七孔，就號做「七星枋」。信主人用七星枋，若kan-ta用做掛身屍e5路用是thang；餘者紙尪仔kap幾若項別物的確m7-thang。
有人問講：人死，用聖冊kap養心詩kap身屍去埋thang嗎？ 應伊講：驚了愈久就愈變異端。得救e5人雖然有吟詩o-lo2上帝，的確m7是世間teh用這號詩。默5：810，14:23。
論接板，也講接大厝
板beh到厝e5時，喪家e5男女攏著穿喪服，配銀紙，做狗爬去接號做接，也講「接厝」。板扛到埕裡下teh，接板e5人將銀紙倒ti7板e5兩爿邊，然後koh爬到四邊來哭。也用一斗米、一千錢，有人也用一隻白雞，做伙掛ti7板頂。
雖然無盡知逐項e5意思，若是活人爬去接死死e5棺柴，就是不通無理。若講hit具板是父母e5厝，著尊敬跪--伊，啥事m7跪父母所起e5新厝？來跪柴做e5死板，敢 m7是憨嗎？
這號禮m7免人講；信主人自然m7趁。
論入木e5所做、所用e5物、所講e5話
揀好時來收身屍落柴號做「入木」。入木hit時若有人生相kap死人相沖，不論親疏著行開，m7-thang倚去看。著用豆pou5、石頭kap死人下ti7板內，出山ka7伊講：著石頭爛，豆豉出芽，才thangkap子孫相見。意思是驚伊死了會來chhoa7子孫去。也求伊著保庇子孫興旺，發達、平安、順序。
若是hou7人害死--e5,抑是kap人有冤仇惹禍致到死--e5,就hou7伊舉劍kap桃枝，頭毛扑散，腳穿草鞋，頭塞黃紙聯。出聲ka7伊講：害你，kap你有冤仇e5人，你著顯顯去chhoe7伊。Che就是異端。上帝講：申冤道我，我的確報--伊。羅。12:19，申。32:35。死人的確be7會家己申冤，上帝才會。創4:9-11。
也著一副小牲禮ti7棺邊來孝，有人也辦一篇祝文來讀。請父母齊全e5人來釘丁，釘丁e5時著講好話。丁頭著向出，取出丁e5意思。死人e5子孫男女，逐人舉一枝紅燈，點燭仔，seh8棺來哭；正行三lin3,倒行三lin3。
這頂面各項所做，m7免逐項講hit e5意思；咱也知是異端，自然m7趁。
論beh出葬e5時所做
入木了，棺扶出外面掛ti7椅頂。道士用白布來畫一仙像，看死人是男抑是女，所畫e5像也著分男女。像畫好，提查某子e5錢用布包，搵烏墨來當ti7所畫e5像；號做「印錢幡」。寫死人e5生時日月、年歲、墳墓、祖籍上神主。神主寫好，chhai7 ti7桌頂；排牲禮來孝，號做「起馬」；另辦一副牲禮去山--nih8,棺落壙掩土了來孝，號做「落馬」。
起馬了beh送葬e5人，不論親疏、男女，著穿喪服，ti7桌前燒香來拜；拜了跪落去磕頭，手捧一杯酒，將酒倒落塗，出聲哀，號做「奠酒」。
奠酒了，孝男查某囝，新婦著做狗爬到棺邊跪teh哭。道士穿服，扑鐃跋、念經，seh8棺幾若lin3就起行，做前chhoa7路。孝男孝婦著倚棺邊兩爿來行，號做「khiN5棺」。其餘親疏，男行棺前，女toe3棺後。
論出葬e5時所用e5物件
世俗有神主kap幢旛；神主chhai7 ti7米斗內，大子抱斗，手舉幢旛。有額人有大孫轎，就神主大孫抱。啥事重大孫？ 古禮beh祭祖宗，著hou7大孫穿祖宗e5衣裳坐teh受祭，號做「尸主」。今無用尸主，iau2 teh重大孫，是承接古禮e5流傳。
魂帛。用布，抑是絹，來入竹板，抑是枋仔，中央寫死人e5名姓歲壽，兩爿寫生時日月，就號做「魂帛」。意思是beh hou7神魂依倚。Che是異端。好人死，魂即時到天堂，歹人死，魂liam5-piN落地獄；thai2- tho2有神魂thang tiam3 ti7魂帛？
明旌，俗講：「靈旌」。用紅綢寫白字。這號物除去官家富人以外少人用。做明旌e5長短，照官職品級e5大細來分。意思是死人不忍離別，所以寫伊e5爵位德行來顯明伊。
紅燈。哀杖，俗講「孝堂」，孝堂。禮記聞喪kap喪服賜祭講，孝男悲傷父母死，憂悶無食，身軀衰lam2;著拐仔hou7伊舉才會行。設哀重e5意思是an2-ni。父死，哀杖著用竹，竹e5紮ti7外面；表明父e5建功立業在外頭。母死，孝堂著用桐樹，俗用「苦苓」，柴是實腹，表明母e5建功立業ti7內面。父e5孝杖著圓圓，比伊親像天；母e5孝杖著四liam7,比伊親像地。送葬e5男女各人著舉一枝紅燈仔點燭。意思是ka7死人chhio7 光，hou7伊好行路。Tui3 seh8棺舉起，到完山了掛ti7靈桌下；到除靈hit日才燒--去。有人hiat ti7路邊。現時孝杖用成尺長，thai2-tho2會hou7孝男做力tit。死人be7看光，點燈仔甚mih路用？所以這兩項信主人免用。
過壽亭。有人畫死人e5形圖，號做「Khioh小影」，也講：Khioh大壽。出葬e5時hit幅小影下ti7柴轎，扛ti7棺前；hit頂轎就號做「過壽亭」。葬了倒-- 來hit幅壽掛ti7安靈e5所在。
Khioh大壽thang hou7子孫看祖公e5形象，卻m7是異端，總be7比tit翕像較著法。
開路神，也講：孔敬。
用紙糊一先lo3-lo3  e5紙人，面貌兇惡thang驚，手舉利器，號做「開路神」。兩人畫面，頭毛扑散，扶紙人來行。意思是beh趕逐兇神惡煞，hou7亡魂免驚。有所在無用。Che是異端。其餘麻燈、紅綵、白綵既然m7是異端，用也無防，m7用也會做--tit，m7免拘執過頭。
輓聯，俗講：聯軸，古樂。
有家事e5人過身有親情朋友，用綢寫字來贈喪家，號做「聯軸」。所寫e5字大概是稱呼o-lo2過世e5人。出葬e5是喪家排hiah-e5 聯軸ti7棺前做榮顯。後來吊ti7廳頭。Che m7是異端。
有人問講，有所在e5教會有公e5聯軸，聯軸--nih8所寫，較濟是表明道理，thang koh用嗎？應伊講：有hit號物便，beh用也無防；無hit號物也免刁工來做。世俗所嫌不在聯軸。
古樂就是逐號e5樂器，親像鼓吹大鑼hit號。世俗喪事不離樂器；照in講，有憂悶e5譜，也有歡喜e5譜。若無鼓吹送葬，就是極散e5人。這項信主e5人免執一爭論。喪家若深知道理，免用是好；設使堅執beh用，就勉強壓制伊，也是攪擾e5事。可以由在人扑算，現時免立定規。
放紙
一人提銀紙ti7棺前，拆銀紙hiat落塗，號做「放紙」。較常是子婿teh放。意思是beh hou7亡魂有記認thang倒--來厝--nih8。有人講，是ka7山神買路過。
這號e5所在是不通無理。若神魂著認hit 個紙做記認，就穩當會行錯路。因為風一下吹，銀紙就四界飛、四散去；敢 m7是害亡魂無soaN無su7嗎？若講著買路正會得過，就boe7有紙e5時，亡魂m7知thai2有路thang過？
論破土開壙。
著揀好時日才免驚相煞。一個親人穿素衣包白，辦一副牲禮kap地理師去，排牲禮燒香，跪teh ka7土地公乞地，續求伊保祐。求了掘土，號做「破土」。地理師隔庚比字向，hou7土公開作，號做「開炕」。世俗若無地理師chhoe7地kah庚，就驚相煞，子孫be7興旺。che就是異端。聖經講：萬項好e5賞賜tui3上帝出（雅各1:17）的確m7是tui3墳墓來。
若beh有地靈會致蔭人，地理師會chhoe7好穴，就散hiong卑賤e5人，永無出頭e5日子，因為無錢thang請先生chhoe7地；天子、諸侯、卿相會久長興旺，代代榮顯；因為有權有勢thang揀好地理。怎樣朝代會變換，公、侯、卿相無定著人？
論洗淨。
埋葬了倒--來，chhai7 一桶水ti7埕--nih8,道士燒符hou7攏總鬥跤手e5人來洗，號做「洗淨」；意思是洗了就m7是青目，才be7 chhek 著人。也著到左右鄰門口，道士念咒搖giang仔 ，用竹梳hiu3水；也是洗清e5意思。
論安靈，也講企靈。
三日糊一座紙厝chhait7?廳頭，號做「靈厝」；厝內有魂身，也有男童女婢跟隨ti7面前；意思是beh侍候亡魂。靈厝e5兩爿有所在排死人e5衣裳、鞋、帽kap伊平日teh用要緊e5物件。靈厝前排一塊桌，chhai7木主香爐，號做「靈桌」。早暗著燒香點燭，逐日2擺添飯來哭，號做「孝飯」。有所在e5風俗見三頓添一碗飯chhai7 ti7死人平時所坐e5位。Hit位別人m7-thang坐。
透早透暗ti7企靈e5所在來哭，號做「叫起叫睏」。若有親情朋友來覓喪，主人著預備逐項好勢，才chhoa7伊到靈前來燒香，見有人來覓喪，逐擺著啼哭，無an2-ni就m7是禮，人就嫌伊不孝。
死了七日著蒸薯做粿辦大牲禮來孝，號做「做頭七」；七日著做一擺巡，初一、十五著較功夫來孝。逐擺做巡e5物件各有各樣。用物來祭亡魂，號做「做巡」。
論完山，謝土，引魂。
埋了3日子孫著穿喪服，辦兩副牲禮，一副祭墓，seh8墓來哭，號做「完山」；一副排ti7土地墓仔前來孝，號做「謝土」。孝了提一塊墓頭塗倒去下ti7香爐，號做「引魂」。
有所在是到7日才辦牲禮去孝，續引魂倒--來，意思是講，死人7日才知伊死lah，來問土地公e5路徑；所以喪家也著一副牲禮祭土地，求伊指點亡魂。
頭七hit暝昏，靈厝，靈桌e5下腳著篩花粉，抑是火灰，天光thang驗亡魂回家e5腳跡。
若有beh做功果，引魂著請和尚，抑是道士才會用tit。若請伊引魂，也著請伊做事。這頂面逐項攏無合真理e5教示。
 
論除靈，也講提桌。
有人孝100日，有人孝49日，有人孝一月日，也有人孝半月日；各隨家事風俗無有定規。到hit日扛紙厝出外面燒，號做「除靈」，扛桌kap紅燈去路邊hiat-kak8 ，號做「提桌」。留一仙神主是年八節來孝，號做「服事香煙」。提桌hit日著買物件來請幫贊工e5人，號做「請喪腳」。做粿來heng7 有物助喪e5人，號做「答紙份」。
隔轉年tui3死hit日來孝，號做「做對年」。清明日頭一擺去祭墓，號做「poe7 新墓」。以後逐年tui3死hit日來孝，號做「做忌」。凡用牲禮物件，不論孝神主祭墳墓，一概無合上帝e5真理。信主人自然知。

劉茂青
論喪服，俗講：孝服，kap孝內e5所做。
喪服無定規。送葬hit日孝男孝婦穿麻，戴麻是第一重e5服；其餘或是穿te7-a2 ，抑是穿白--e5,各照親疏來分別。父母孝著帶三年才褪，意思是嬰仔著吆、抱，3年才離腳手；所以帶3年孝來報答父母養育劬勞e5深恩大德。
帶孝e5大概不論男女，頭鬃尾、胳soh，鞋、帽、衣裳各有記認thang知。孝內身上be7帶得金銀玉器，be7穿--tit綢緞彩色e5衣服，be7動--tit樂器。有官職e5人be7做--tit官，讀冊人be7考--tit，百姓人be7嫁娶--tit。無照an2-ni行宜，算是不孝。逐項e5嚴謹，無m7是表明憂悶，苦疼，悲傷e5心。
信主e5人辦理喪事e5代誌，若屬異端--e5自然m7趁。有項雖然m7是異端，也無的確著攏趁。若廢去喪服，就天理人情來論，敢無人會安心；既然無安心，自然著守。
有人問講，信主e5男女去送兄弟埋葬，到底著包白較好，抑是免包也會做--tit？ 應伊講：既然是送葬便是憂悶e5代誌，敢著有記認thang表明較合式；若無所分別，kap過路e5人有啥各樣--leh？ 羅。12:15。
論土地墓仔。
世俗ti7正墓e5左爿，另外koh做一個細e5墓--仔，號做「土地公墓--仔」；墓牌寫「后土」兩字；意思是將死人e5骨骸交土地公照顧保護。所以見有poe7 墓也著祭伊。
Che是異端，信主e5人m7免學in e5款。In m7-bat上帝，扑算各位地方各有神teh管。土地公是料理hit號代誌，才有an2-ni做。
論打桶e5因由。
左傳講：「天子死，7月日出葬。諸侯，5月日。大夫，3月日。讀冊人，一月較加。」古人無liam5-piN出葬，是因為等候外客e5人boe7齊到，喪事boe7齊便，m7是因為chhoe7風水。現時e5人打桶也有幾若因端。有e5因為beh運棺歸本鄉。有e5因為祖上boe7歸土；譬諭公死boe7歸土，就父死著taN2--teh 。有e5因為子孫出外。有e5因為beh chhoe7好風水。因為風水來打桶，就是異端。
有人問講，埃及e5約瑟 m7愛葬ti7埃及，因為啥事？創。50:24-26。應伊講：因為深信上帝beh chhoa7百姓出hia，m7是因為地理e5好歹。來。11:22。
論拾骸遷葬，俗講：拾風水。
拾骨骸也有幾若因端。有e5因為墓離厝遠，歷年oh-tit巡視。有e5因為水崩、地陷。有e5因為家內lap-khap8 ，抑是be7興旺發達。為著路遠、水崩、地陷是合宜。若因為人be7平安，抑是財物be7興旺，來對付父公e5骨頭，ka7伊遷來徙去。He ! m7 但異端，也是大不孝。
信主e5人知病痛死失，因為有罪。富貴榮顯是tui3上帝賞賜。自然m7信異端，也m7趁俗。
論kui3紙poe7墓。
新墓歷年辦禮物去孝，號做「poe7墓」。舊墓用紙聯去teh ti7墓頂，號做「kui3紙」。Kui3紙有幾若e5意思。有e5講，是ka7死人號地；有e5講，是ka7死人庭厝；有e5講，是做記認hou7人知，hit個墓iau2有子孫。Che是異端，也無道理。
若講是號地，就會害亡魂相爭相扑；因為去kui3紙有e5代先，有e5路尾，自然kui3了會貪來貪去。若講是庭厝，更較不通；因為紙木tam5就爛去，怎樣會tu2當雨水？
論開明路，俗講：開魂路。
請和尚道士來讀經懺，號做「開魂路」。食菜e5人就請菜友來放伴做。或是做三暝日，或是五暝日，照價錢e5濟少來抽替。意思是子孫有燒濟濟金銀紙，號做「庫錢」；以及紙糊e5金山、銀山、大厝、池亭、水閣，逐項ke-si業物，奴才女婢。動和尚道士e5功力，超渡亡魂出艱苦，得著快活。
這號e5代誌世俗明理e5人也知是假，不過hou7風俗所把縛，無真理e5氣力hou7人好膽放煞tiaN7-tiaN7。信主e5人著做世間人e5光，來chhoa7人出迷路，變換烏暗m7好e5習俗，傳hou7人知赦罪得救到快樂e5所在，是倚靠上帝e5子耶蘇e5功勞；m7是靠和尚道士e5法力。
論請尪姨牽亡。
世俗人父母過身，憂悶過頭，暝日思想悲傷，ai3知亡魂e5境況怎樣，就請翁姨來問；意思是亡魂會tui3翁姨上身來講伊e5境遇，子孫就thang知伊有甚mih欠缺艱苦，怎樣thang補足--伊。Che是異端。
人死靈魂由在上帝分發，betit7家己治主意，thai2-tho2有神魂thang來tui3尪姨上身？就設使子孫有錢財盡濟，也陪補亡魂be7著。因為上帝是極公義e5神，m7比人會買囑 --tit。路。16:19-31。
有人問講，聖冊記掃羅王chhoe7尪姨牽撒母耳e5神魂，to果然有來；若beh無影，所講掃羅父子kap軍兵e5事，怎樣會攏應驗？伊母。28：7-19，31:1-6。應伊講：這層代誌有較oh tit。有人teh土想來講，m7知會用tit 抑be7。
掃羅是一國e5王。撒母耳是上帝ti7眾百姓中所重用e5一人。Koh這擺是掃羅王e5尾局，也是有關係e5時陣。Kiam2-chhai2是上帝順這個機會thang hou7掃羅備辦過往e5代誌也敢。的確m7是隨便人，chhin3-chhai2時來做攏有影；所以人m7-thang受迷惑。
Koh咱看聖經著不止斟酌細膩。親像一擺上帝hou7驢會kap巴蘭講話。民22:28-30。I I 比。2:15,16。he是有關係要緊e5時來an2-ni，也是偶然希罕e5事。今設使有人tui3咱講，某位有精牲會kap人辯論講話；咱就信講，有影，因為聖經也有記驢會講話；an2-ni，敢會講tit嗎？
論塚地、墳墓、合葬。
世俗信風水會致蔭人，財、丁、貴、福、樂、壽；所以有額人平時飼地理師四界chhoe7地，若地理師講，hit位有甚mih好穴，就了濟濟所費也beh買到成。有時致惹災禍也無要緊。Che是m7-bat真理，正an2-ni受迷。
 
Koh墳墓著照地穴來推排，he是啥穴，墓著怎做正會行氣，beh取丁，抑是beh取貴，又著怎樣製作。逐項攏著趁地理師e5話，m7敢歪chhoah8。Che m7若異端，也是憨。
有人問講，信主e5人chhoe7墓地，買塚地thang嗎？應伊講：應該著；iau2-ku2 kap世俗著分別，咱是boeh chhoe7堅壯穩當較be7崩害e5所在，葬了m7免掛慮有甚mih損壞，m7是為風水起見。買塚地也是取歸氣無kap人插雜胡混 ；若墳墓有歸位，就歷年好巡視照顧。Koh信主e5人信死有koh活，若埋葬共位，到koh活hit日thang相kap迎接主。翰。28-29，6:40。聖經也有記亞伯拉罕買塚地。創。23:16-18。也有講：亞伯拉罕，沙拉、以撒、利伯加、雅各、利亞，攏葬共塚。25:7-10，49：?9-32。列王記上下卷也常常講，列王死kap祖同葬。有e5王行歹就無thang an2-ni。現時有e5教會買公塚，也是ai3分別，m7免混雜ti7世俗e5中央。這號法度不止好。
論墓碑，俗講：墓牌。
用石扑字chhai7 ti7墓頭，號做「墓碑」；墓碑e5款中央寫死人e5名姓，左爿寫年號日月，右爿寫孝男孝孫e5名字。婦人人e5墓牌若姓林嫁hou7姓陳--e5,就寫陳聞林--氏某名e5墓。
企墓牌是著法，hou7人一下看就知是某人in e5墓。若是信主人e5墓牌著有較各樣正合適；就是著寫救主降生e5年號，kap基督徒e5字樣，正kap世俗有分別，正有記認thang知。
世俗若是無幾歲e5囡仔，kap較少年紀就死--e5,就隨便埋埋--teh，無請地理師chhoe7地，也無企牌，意思是伊e5墓be7致蔭活人。親像俗語講：「死囡仔墓無ng3。」 信主人著m7-thang koh an2-ni分別。
世俗koh有一款e5 m7好，就是出世無幾日e5囡仔若死，chhin3-chhai2用ka-chi3 ，抑是破衫仔褲ka7伊包lau 捲捲teh，抱去hiat ti7溪--nih8,抑是水溝大窟，hou7伊去飼魚--仔、蝦--仔無掠做要緊，意思是若埋，就oh tit去出世。Che是異端koa3害人，信主人這款著計換。
不論大細漢死，的確著埋正合理。
論逝名。
人死，子孫koh ka7伊另號一e5好名，來上神主墓牌，號做「逝名」。照禮是有爵位e5人正會堪tit。m7是隨便人攏thang an2-ni。因為有爵位e5人死，國君照伊平生有甚mih建功立業利益國家，照an2-ni ka7伊另號這e5好名來榮顯伊，hou7伊e5芳名流傳代代。百姓人無國君賜逝，子孫ai3 hou7伊e5父公得著好名，就隨便ka7伊裱號，推原 伊e5心是有孝，稽考伊e5所做卻僭禮 ；既然僭禮，就m7-thang學。
不過人有時有號hit號土名無字thang寫；抑是歹名親像臭、漚hit號，若是chhoe7一個倚hit個名e5字來替，抑是用一個較好e5字來換hit-e5歹名，thang上族譜墓牌較文雅；卻無m7-thang。
總結全篇e5大意
世俗不論貧富貴賤，官家百姓，凡有喪事不離著用和尚、道士、地理師；因為心目無真理e5光，若無請這幾等e5人來設法閒圍 ，就驚東驚西，m7敢chhun腳出手；若無尪姨就煩惱m7知亡魂e5消息。若無燒金銀紙料，就驚死人散hiong；無牲禮祭事，就驚亡魂枵餓也m7過心。有人雖然chia hiah-e5是無利益過世e5人，若是hou7風俗圍teh，若m7 an2-ni又驚人恥笑。
所嫌拜上帝e5人不孝，款待過世e5人無禮無貌，親像埋豬、埋狗，所嫌逐項就是因為咱無用頂面這幾等邪教e5人，m7燒無影e5紙料，m7用流傳e5祭事，無重扁幫 e5神主。世俗紛紛亂亂，相嘆、相喊，凡是無認真究勘真假、是非。所以風俗愈久愈敗壞。佳哉！上帝開得救e5活路，差人傳光明e5真理，hou7咱會tit去邪歸正，離暗就光。凡做耶穌e5學生著盡力相kap挽回倒壞e5風俗，m7-thang toe3世俗浮沈giau5疑莫決。願上帝大大施恩，hou7逐位烏暗變做光明，逐項趁真理，所做革除異端。心所願。
(台灣府城教會報第57~62張，1890年2~7月)
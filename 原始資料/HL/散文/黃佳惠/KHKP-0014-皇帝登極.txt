
皇帝登極
六月初十中國皇太后出詔通知，講：「因為皇帝坐位e5時較少歲，在朝的確著有人監督，凡若遇著奏章欽點賜封chiah e5政事，就thang 料理，所以我不得不著垂簾聽政。前有出詔定規準皇帝學習到國政chiau5 bat，才thang 本身治國。到今十數年久，聖上已經日日勤苦年年進德，會曉 tit自裁奏章e5是非，批評古今e5義理，判斷政事。所以今仔日太后宣召皇親來諭旨講今年冬節皇帝teh-beh本身祭告天地，也koh諭欽天監擇選明年e5吉日，thang hou7聖上登極。今我所諭e5旨意lin2各省文武官員著遵趁奉行。」
後來皇太后koh出詔講欽天監復奏登極e5吉日已經擇選，就是明年正月十五日。
今有聽見這個代誌，屬在中國個福音和會刁持寄一張批，請總教會現時著致意替皇帝祈禱。伊e5批講：「照聖冊教示咱，著替chiah e5王kap大官祈禱。現時有較要緊e5大事teh-beh起因，咱著一法迫切懇求，趁聖上六月28日成16歲，這時伊e5心思性情關係將來國家e5平治，又兼太后tu2仔出詔定著明年正月beh hou7伊登極，也無偌久beh選正宮，所以咱著迫切祈禱上帝，hou7皇帝有智慧thang 治國，hou7伊e5百姓會享太平e5福氣，hou7伊本身長歲壽，hou7伊登極了後，基督e5福音會愈開闊ti7國內，凡若官員百姓愈愛親近道理。」

 (台南府城教會報第14張，1886年8月) 
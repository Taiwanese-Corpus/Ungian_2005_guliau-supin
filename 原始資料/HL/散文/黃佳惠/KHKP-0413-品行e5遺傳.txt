品行e5遺傳
Ti7 主後1730年，有對荷蘭移居ti7 紐約e5 大食酒佮poah8-kiau2--e5 ，叫做Ma2-kek-su e5 子孫，到今仔日190年久，傳九代人。總是對伊e5 子孫所出e5 甚物款？就是做乞食佮浮浪者來死e5 300人，做thai5 人犯受死刑--e5 7人，做強盜、詐欺、偷提 來受刑罰--e5 63人，因為lim 酒來致到生子破相佮夭壽死e5 種類--e5 400人。入慈善病院--e5 310個人，做娼妓e5 50人，普通生活--e5 20人，總是hit 中間也有10人對去監獄穿紅衫仔所學習e5 工藝來得著糊口e5 --啦！   
Koh 有一個人，就是主後1703年對英國搬去toa3 ti7紐約e5 約拿丹，家庭極善良，誠實e5 基督徒，信仰極深；無食酒，出力作穡； koh 有好教育e5 好名聲人。        
對伊e5 子孫所出e5 --甚物款？今仔日就是第8代人，對伊e5 子孫來做大學總長--e5 13人，大學教授--e5 103人，大學佮師範學校創立者10人，醫生60人，牧師100人，做兵e5 75人，文學者80人，副大統領一人，全權e5 大使一人，做上下議院議員--e5 20人，對耶魯大學卒業--e5 120人，創設新聞雜誌佮主筆--e5 有18人，子孫e5 興旺發達，真正thang講是光前裕 
後--啦！        
照an2-ni看，父公e5 好歹關係ti7 子孫是真大！雖然bat好人chhau3抵kham2出著歹子孫，iau2-ku2照理氣，「好果子是好樹所結」，照事實也「好人是對家庭出」（出20：6）（H. S. K.）  
(台南教會報第413卷，1919年8月)
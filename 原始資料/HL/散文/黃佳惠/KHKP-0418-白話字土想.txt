白話字土想
（李德章  記）
我出世ti7 台灣已經50外年，人扑算老--啦，其實iau2未，漢文兄in 有數萬個兄弟，m7 值阮數十個，人學漢文一年久，m7值來chhoe7 我4、5日；有人無讀學校一年抑半月日，新舊約會曉讀，詩會曉吟，批會曉寫，這無m7 是我牽成--e5 。 
近來用我來著e5 冊，翻譯e5 冊，抑是聖會報，教會報等等，人若ti7 拜堂抑是下昏時，將講閒話e5 時間來chhoe7 我，的確會bat hiah-e5 冊，得著濟濟學問佮 bat上帝e5 真理。 
Boe7 bat我e5 兄弟啊！Lin2逐禮拜熱心去聽道理是好，m7-ku2著 koh 來bat 我，我請lin2親目看上帝e5 聖經，thang做lin2家庭e5 傳道。 
現時我ti7 主日學攏是佮細細漢囡仔做朋友，先生不止愛in bat 我，m7-ku2 in 不止放蕩，有e5 先生教in 來唸，即時唸到熟溜溜，若叫伊一字一字來認，伊就濫糝 ka7 我號別名，親像我是「ak」，伊講是「ah 」，我講是「oh 」，伊講是「ok 」，這原因是因為in 猶細漢嘴舌猶鈍 ，目珠皮猶厚；m7-ku2也有關係ti7 先生e5 教法佮教材e5 不得當。總iau2一款e5 已經大人，
若使教in bo2-bak8 hou7鬥e5 法，in 家己的確liam5-piN會曉。       已經bat 我e5 朋友啊！Lin2 bat 亦著分in bat ，咱來另外鼓舞in 來讀，hou7 in ti7 厝--nih8會曉bat 聖經做in 家庭e5傳道，an2-ni咱敢無盡忠ti7 上帝e5 面前？(台南教會報第418卷，1920年1月)
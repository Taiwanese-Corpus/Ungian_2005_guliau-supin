∮台灣好光景
水韭菜
黃佳惠
我最近看完1本冊，冊名叫做《夢幻湖e5 傳奇：台灣水韭菜e5 一生》。我想beh 為tak8-e5 簡單介紹台灣水韭菜這種植物。
夢幻湖是草山公園內面e5 1 個高山湖，ti7 七星山e5 東南peng5,koan5 度差不多有860公尺。Hit 個所在早暗溫度差真che7 。湖頂時常罩白色e5 茫霧，所以i e5 名叫做夢幻湖。每1年long2 有1 tin7 1 tin7 e5 燕鴨飛過來chia hioh-khun3,因為 an2-ne i iau2 有另外1個名叫做「鴨池」。夢幻湖e5 湖水有豐富e5 礦物kap 有機質。台灣水韭菜生ti7 這款e5 湖水內面。
台灣水韭菜e5 學名叫做「Isoetes taiwanensis」，i e5 外表kap 韭菜真相siang5,所以華語ka7 i 叫做『台灣水韭』。Ui3 chia，我ka7 i 號做「台灣水韭菜」。雖然台灣水韭菜kap 韭菜看--起-來kang7 款kang7 款，m7-koh，這2 種植物e5 血統差真che7。Lan2 平常食e5 韭菜kap lily kang7 款有地下根，葉a2 就tui3 這個地下根發--出-來。台灣水韭菜是1種 khah 原始 e5 植物，英語叫做「fern」。過貓、歪頭菜kap i 是kang7 1 類e5 植物。台灣水韭菜是台灣e5 特有種，而且真稀奇--e5 是i kan-taN 會tang3 生活ti7 夢幻湖內面na7-tiaN7。以前有人bat ka7 i 種ti7 另外1個高山湖「鴛鴦湖」內面，雖然講鴛鴦湖kap 夢幻湖e5 koan5 度、氣候long2 差不多，m7-koh，i 並無辦法ti7 鴛鴦湖hia 活--落-來。這款結果表示水質iah 是講其他e5 因素chiah 是決定i 是m7 是會tang3 生存e5 原因。
台灣e5 氣候愈來愈無穩定，有時因為久無落雨，湖水ta--去，這個時chun7 台灣水韭菜就tu2 著生存e5 危機。湖頂無水，1-koa2-a2 會tang3 克服ta 水期e5 植物就大伺機快速成長，台灣水韭菜失去優先e5 地位，族群就愈來愈細。Koh 人類破壞環境 chiah-ni7 嚴重，致使in 有可能會絕種。
萬物ti7 大自然中生存有i 平衡e5 道理。人類破壞這個共生共存e5 道理，已經hou7 真che7 生物ti7 這個地球消失。Che 代表生態e5 平衡已經出問題。Lan2 人ma7 kang7 款be7-tang3 避免這個危機。我感覺保護環境不止是提高生活e5 品質na7-tiaN7，iau2 有地理、文化面頂e5 意義。台灣有特殊e5 地理環境，創造出台灣特有生物生存e5 空間，ma7 產生對民族文化e5 影響力。環境e5 問題需要tak8-e5 共同來關心。
若有機會去夢幻湖遊賞，除了欣賞親像仙境e5 sui2 以外，ma7 會tang3 觀察湖中e5 台灣水韭菜，你會有koh-khah 豐收e5 心情。

諫諍迎佛骨e5表
阮過來這爿傳道理常常聽見人講是外國教佮in無ti7-tai7,有e5 也罵講是番仔教，永愛阻擋人教伊m7-thang入。Hit號e5話究真是無情理，因為上帝是通天下e5上帝，m7 是一國e5上帝，hit號e5話咱m7-thang聽。又koh hia e5 講e5人家己熱心teh拜佛起廟，攏be7曉想這個佛教其實也是外國教，佮in koh較無干涉。這個話 m7 是kan-ta 阮teh參lin2辯，就是lin2本國e5讀冊人也濟濟人知，lin2 e5冊也有記載講中國本底是無佛，到漢朝佛教才對印度國來；國王百姓受伊迷惑去趁，iau2-ku2從中tauh8-tauh8有bat 理e5人想teh-beh除。到唐朝憲宗e5皇帝，是主後806-821，hit時有一枝骨he7 ti7 鳳翔e5所在，流傳講是佛骨，m7知已經偌久he7 ti7-hia。因為唐憲宗准hia e5和尚迎接hit枝骨入皇宮內 ，有gau5 e5人臣姓韓名愈刁持做一張表去諫諍伊，奏皇帝著除滅hit個骨，免得hou7百姓致到久長e5禍患。可惜hit e5皇帝無beh聽伊。顛倒ka7伊貶去做潮州府。伊ti7 hia整頓風俗，教化百姓，名望不止顯揚；逐人稱伊做韓文公，又koh起廟企碑，到今仔日iau2-ku2 teh數念伊e5 功勞，來祭獻。
這張表記載古文第11本，阮將hit--nih8來解說，這表--nih8所講--e5無的確攏會憑信--得；不過是ai3 houl7in知。
這表--nih8所講e5臣--字是指ti7 韓文公本身；是人臣e5臣--字，解說做「我」也thang。
臣某名講：「扑算這個佛e5事，是外國一個法術nia7-nia7,對後漢hit時才入中國，起頭boe7 bat有。在早黃帝坐位到百年，歲壽食111歲。少昊坐位80年，歲壽食100歲。顓頊坐位79年，歲壽食98歲。嚳帝坐位70年，歲壽食150歲。堯帝坐位98年，歲壽食118歲。舜帝參大禹歲壽攏到百歲。Hit時天下太平，百姓平安快樂長歲壽；但是中國iau2 boe7 bat有佛。後--來殷朝e5湯王也食到百歲；湯e5孫太戊坐位75年；武丁坐位59年，做史記--e5無講in e5歲壽到佗位，扑算in e5壽數也攏有上百歲。周朝文王e5歲壽97歲；武王e5歲壽93歲；穆王坐位100年；這時佛教iau2-boe7入中國，m7是因為服事佛才會得著an2-ni2-siN。
到漢朝明帝，hit 時今才有佛e5法術；明帝坐位只有18年nia7-nia7;hit-tiap8反亂死失相續，國運無久長。宋齊、梁、陳、元魏，以後服祀佛漸漸勤謹，歲壽世代那短。雖然梁武帝坐位48年；伊前後三koe3捨身敬佛；祭獻宗廟無用牲禮；一日食一koe3,指示菜蔬果子nia7-nia7;了後竟然hou7 侯景所迫，餓死ti7臺城，國也續滅亡；服事佛求福氣反轉有禍患。照an2-ne看也就知佛e5 boe7堪--得hou7 人服事。
唐高祖今才接著隋e5天位，就議論teh-beh除hiahe5佛；可惜當時人臣知識無懸，be7會深知先王e5道理，古今e5合宜，相佮闡明聖道用來救這號弊端，就這個除佛e5事誌續放煞--去。臣常常怨恨，獨獨欽仰聖人文武全才e5皇帝萬歲爺你至神至聖英雄勇武，數千百年來無人會比--得，今才坐位就 m7 准印度人來做和尚司公 ，koh m7 准設廟宇，臣往往扑算高祖e5志氣的確對萬歲爺e5手來做成；現今就是be7 得liam5-piN 做成，敢 thang放hou7 伊顛倒盛--mah ? 今聽見萬歲爺hou7 chiah-e5 和尚去鳳翔迎接佛骨，御駕上樓來看in扛入去內殿；又koh教chiah-e5 廟寺相輪流迎接，相佮款待--伊；臣雖然極憨，的確知萬歲爺be7會hou7 佛迷惑，致到備辦這號尊崇服事來向望福氣；直直是扑算，好年冬人歡喜心，趁百姓e5意思，替京城讀冊人以及百姓設奇觀，做chhit-tho5 e5器具nia7-nia7;敢真正有聰明e5仁君肯來信這號事--mah ? 總--是百姓愚蠢快受迷惑，難--得曉理；設使看見萬歲爺an2-ne，就掠做你是真正實心teh服事佛；攏beh講「：皇帝大大e5聖人尚且全心敬信，咱百姓是下賤e5人，m7 應該比伊較惜性命；」驚了致到燒頭殼，燒手指，誠百規群來燒經衣紙錢 ，對早到暗逐家相看樣；又驚了後--來老佮嫩浮浮搖搖，放sak本分e5事業艱巨。若 m7 liam5 piN 禁止迎佛e5人對hiah-e5 廟寺去巡 ，的確有斬手剉身來款待養飼--伊；che 是傷風敗俗傳到四方hou7 人笑，m7 是小可e5事。論到佛本身是外國e5人，參中國言語無仝，衣裳各樣，嘴無講先王e5法度e5話，身無穿先王法度e5服，也 m7 知君臣e5理義，也 m7-bat父子e5恩情。設使伊e5 身軀到今iau2 ti7--teh，奉國家e5命來見朝，萬歲爺若beh容允接納--伊，不過宣令一時hou7 伊見，行主賓e5禮，賞賜衣裳一套；見了chhoa7伊出去境外，莫得hou7 伊tiam3境內 迷惑百姓，可以；況兼  伊身軀死已經久，枯礁e5骨，污穢e5氣，敢應該hou7 伊入來皇宮內？孔子講：「敬鬼神著離開--伊。」古早e5諸侯，若beh去國--nih8弔喪，尚且著教司公媽姨 第先用桃枝掃除衰颯氣 ，然後才敢去弔喪，今，萬歲爺，你無緣故取污穢e5骨骸，親身臨到去看，也無用司公，也無用桃枝，chiah-e5 人臣無講起 m7 著，御史也無講起失錯，臣實在見笑。懇求將這個骨發落hou7 有司官tan3落去水--nih8火--nih8,永遠滅絕禍根，絕斷天下僥疑，絕斷後代e5迷惑，hou7 天下e5人知大聖人e5所做贏過尋常萬倍，敢 m7 興旺快活--mah ? 佛若是有靈聖，會作祟，會譴責，應該責罰臣e5身軀，天公teh鑑察，臣m7 怨恨，m7 反悔。
今向望萬歲爺莫得據在臣迫切懇求到極。謹慎拜表hou7 萬歲爺看；臣真正驚真正畏。」
(台灣府城教會報第16號，1886年10月)

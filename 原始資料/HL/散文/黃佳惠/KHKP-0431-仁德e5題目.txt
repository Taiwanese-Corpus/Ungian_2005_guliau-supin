仁德e5題目
（杜--氏 雪雲  記）       
 Bat有一日teh 落雨，致到濟濟囡仔be7-thang 出去，著ti7 內面chhit-tho5 。        某口灶有7個囡仔，大漢--e5 號做仁德，就叫伊e5 小弟小妹ti7 in 兜用禮拜e5 法度做chhit-tho5 ，in 有備辦所在親像禮拜堂e5 款，ti7 hia有排兩三choa7 e5 椅，也將一塊the椅做台仔，用腳踏椅thang hou7人peh上台頂。        In 看台仔創到hiah 好勢，就逐家相爭beh 做牧師，總是仁德講牧師應該著hou7伊做，因為伊會曉唸聖經e5 節第一濟，算是較合宜。        囡仔e5 阿姑坐ti7 邊仔teh聽，略仔teh 奇怪in 孫仔所講e5 話。        其餘e5 囡仔講：「好，hou7仁德做牧師。」就in 逐家beh 輪流來拾人所beh 獻e5 錢，in 就用一塊phiat 仔來拾，也用鈕仔做錢。        開會吟詩了，仁德就上台仔頂，伊有掛in 阿公e5 目鏡，真正是親像牧師e5 款，伊就開嘴講：「兄弟姊妹，今下晡我e5 題目就是『lin2見若愛人款待lin2 e5 ，lin2亦著an2-ni款待人』。」Liam5-piN就有聲teh辯駁講：「He2!仁德啊！M7-thang講 hit個，你早起ka7 我搶hit粒球，是我真愛e5 chhit-tho5 物。」仁德應講：「無要緊，無要緊，我beh  koh 講別e5 。」就 koh 講：「今仔日我e5 題目就是『莫得批評』。」隨時 koh 一個起來講：「仁德啊！這個亦m7-thang，昨昏順恩無ti7 學校，你就講敢是去chhit-tho5 ，m7 愛來讀。」仁德e5 面紅紅，續講：「好--啦！我beh  koh 揀別e5 ，『hou7--人e5 ，比對別人提--e5 ，較有福氣』。」眾逐家就出聲講：「這個 koh 較be7 使得，你今仔日將所有e5 糖仔食了了，無留半滴hou7阮，這款e5 題目你決斷m7-thang 用。」        到hit-tiap8 細漢牧師真煩惱，續流目屎，in 阿姑聽了即時起來講：「你看，第一好e5 題目是這節『Lin2著相疼』。」        咱若會曉唸聖經e5 話是好，iau2-ku2 m7 值著照聖經e5 話去行是較好。(台南教會報第431卷，1921年2月) 

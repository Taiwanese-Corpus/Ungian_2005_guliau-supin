合時e5聲

(晚生 記--e5)   

有一日嘴，目珠，鼻，耳仔，手，腳大家teh 參詳。嘴就講：「咱大家對出世到今，逐日攏是hou7腹肚teh 差用，伊若枵 e5時咱大家就艱苦，叫耳仔著聽看有甚物好物teh 賣；叫目珠著聽看有甚物好物thang買；叫鼻著鼻好味；叫腳著行去買；叫手著去提。天光到暗無一時thang歇睏，攏是做伊e5事誌，伊不時攏tiam3 ti日tiam3 ti7內面，攏無創甚物hoe3。咱一日到暗艱艱苦苦，這也是無要緊，若無伊一聲一句ka7咱叫勞力力，咱大家hou7伊看無目地，實在咱真憨。今咱大家著會齊，歇睏幾日，無hou7伊差用，看伊怎樣？」Hit時目珠，鼻，耳仔，腳，手講：「嘴兄，汝講an2-ni實在真有情理，阮逐日替伊著磨到beh 死，你逐日著替伊哺物也是艱苦。」果然大家歇睏幾若日，迄時腹肚無物thang食到飽，目珠續be7會看，耳孔續be7會聽見，嘴也焦，手也酸，腳也軟，大家就反悔講：「實在腹肚是teh 致蔭咱，咱無替腹肚著磨實在m7著，對今以後咱大家著盡心盡力hou7腹肚無枵 ，咱大家就會有性命。」士、農、工、商這4個兄弟仔，現時士e5命運做第一歹，原本人叫先生，今仔日日食難度真peh-peN 。古早e5聖人講：「無君子莫治野人，無野人莫養君子。」就是講，無君子e5人，就百姓無頭總，無作田e5人就君子無人，無thang養飼。現時官家，教育家，宗教家做第一困難--e5,若是政府hit方面卻常常teh 加陞給俸，最第一困難者就是宗教家。舊年咱e5傳道先生m7知辭幾個去？今年m7知beh koh辭幾個？若較濟人辭職咱e5教會將來按怎？請列位兄姊想看teh 。士是咱e5大兄，咱農、工、商這3個兄弟仔若m7來幫助，驚了無久士會絕後。家用長子，國用大臣。門若破，狗會nng3入來。             
    (台南教會報第418卷，1920年1月)

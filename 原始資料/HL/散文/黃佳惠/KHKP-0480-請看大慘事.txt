請看大慘事
（盧百欣）
鄙人受派來toa3田中，倚 beh 三年久，照所經過，地方e5 發達真緊，chia是芎蕉e5 出產地，致到趁著錢e5 人真濟。當teh發達，歡喜e5 時，忽然抵著大災厄，ti7 2月20日午前倚兩點鐘，對上鬧熱e5 街中發火，hit時抵人teh上重眠，致到喝攏無救兵。當人到e5 時，火大焰，北風大透，致到重要e5 店頭攏燒--去，攏總燒了50外戶，這從有田中未bat有e5 大災厄，實在真大可憐代；有個kan-ta目箍紅，有個煩惱到憨憨，現時無厝企，無物食，致到著去別人兜歇企，an2-ni受燒--e5 價格攏總約有20外萬，佳哉人攏無受害，啊！這等號e5 慘境，看了真艱苦，受燒hit早起，無聽道理e5 人，真濟煮飯，糜，出來hou7罹災-- 止饑， koh 現時也真濟人teh 寄附錢佮米，來teh 救助。田中教會e5 信者較濟攏toa3 ti7 街市--nih8,總是佳哉 kan-ta一戶受連累ti7 田中，伊是田中教會頭一個信者，現時守寡，也是教會中女界e5 大熱心者，大模範者，禮拜日除大破病以外攏m7-bat歇，家庭輪流e5 禮拜，雖罔抵著風雨、寒冷，枴仔舉teh 也出席。Ti7 舊曆e5 新正 koh 起3間半磚疊e5 瓦厝，現時iau2未甚物完工，起厝e5 錢，較濟是ka7 人借--e5 ，這pang 攏受燒，約了千外箍，今仔日受累到an2-ni，咱敢thang 放伊teh 艱苦？啊！現時無thang 食，無thang toa3 ， koh 是守寡，前店口稅人，收店稅teh 過日，今仔日攏做一下去，此去e5 生活beh 怎樣--咧？阮看了真可憐，所以愛求列位同屬主e5 兄姊，緊舉懸手，來鬥救助，向望對咱e5 相疼，會通大榮光教會佮上帝，因為對這個災難，田中眾人求天e5 心攏發現，逐家講是天意，也有聽人teh 講，in 拜上帝e5 to 也會燒--去，an2-ni敢m7 是teh 顯明in m7-bat 上帝是in e5 天父--mah？所以大向望列位e5 疼痛來疼到ti7 阮e5 教會中e5 受難者，望看報e5 兄姊相替祈禱，thang 對苦難來收真濟好果子，若有好心--e5 ，請寄對田中仁和商會，陳新財收。
(台灣教會報第480卷，1925年3月) 

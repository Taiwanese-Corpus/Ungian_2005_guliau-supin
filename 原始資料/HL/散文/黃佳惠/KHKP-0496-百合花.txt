百合花
（潘勝輝） 
「試想百合花怎樣愈大欉。」        請看地上所有chiah-e5 玉樓、台閣 ，in 敢會家己自然ti7 teh ？獨獨是對血，汗所結成--e5 。為著世上物質e5 關係，煞致到廢寢忘餐，暝日著磨勞苦，kan-ta為著地上e5 功名財寶，就理既然有玉樓、台閣 ，積聚濟濟財物，若是上帝對你講：「憨人啊！今暝beh 對你討你e5 靈魂，就你所積蓄--e5 beh 歸ti7 甚物人啊？」「人若得著全世界，來喪失伊e5 生命，有甚物利益？」Song3-hiong人啊！Lin2莫得為著身軀所揹e5 ka-chi3來流目屎、啼哭、憂愁、掛慮，舉頭看空中e5 飛鳥，in 無種作，無收成，也無庫房，無粟倉，咱e5 上帝尚且teh 飼in ，何妨咱是伊e5 子類--mah?        好額人啊！Lin2莫得為著會敗壞e5 玉樓、財寶來歡喜快樂，致到過頭掛慮ti7 地上來喪失生命。        試想百合花怎樣愈大欉，伊無著磨無紡織，to 穿到an2-ni，當所羅門擊行伍e5 時，伊所穿--e5 to m7 值著這號花e5 一蕊。        在早秦始皇當時bat聽見有一個長生不老e5 仙境，內面有8節長春草，其中有不死草，食這個就be7 死，thang 永活，伊滿心欣慕，即時差人去東海採取，嗚--啊！極無道e5 人君尚且pau5 這號念頭，beh chhoe7 出永活，何妨咱小信e5 人--mah？主講：「莫得為著明仔日來掛慮，因為hit個明仔日伊beh 家己掛慮，一日e5 艱苦ti7 一日夠額。」「獨獨lin2著求伊e5 國，就chiah-e5 物beh 續hou7 lin2。」1. 看見百合e5 色緻，    顯出做主大能智，    世上花木雖然濟，    攏總m7 值百合花。2. 莫得掛慮食、穿、用，    Chiah-e5 主知咱欠用，    試看空中e5 飛鳥，    上帝hou7 in be7 枵了。3. In 無種作無收成，    逐日快樂極自然，    試想曠野百合花，    大大教示咱逐家。4. In 無著磨無紡織 ，    色緻iau2-ku2親像雪。    在早賢王所羅門，    金，銀，國寶數萬斤。5. 名聲留存四海內，    會內大細攏明知，    所穿綢緞hiah-nih8 sui2 ，    M7 值這花e5 一蕊。6. 咱人暫toa3 地面上，    生命親像夢一樣，    Mih8使圖謀貪財利？    正是無合主教示。7. 聖冊明載這道理，    勸咱逐家會曉理。    莫得過頭ti7 地裡，    獨獨積聚ti7 天裡。(台灣教會報497卷，1926年8月) 

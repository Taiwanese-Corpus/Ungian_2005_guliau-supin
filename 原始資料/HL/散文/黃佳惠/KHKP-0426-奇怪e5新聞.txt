奇怪e5新聞
（林清潔  記）       
 Ti7 舊年我看見一篇e5 新聞teh 講ti7 支那某所在有一個新換來e5 警察長，伊換來無幾日就有出兩款e5 命令hou7人不止gong5-ngiah8;一款就是命令查某囡仔著縛腳。諸君聽了不止奇怪，因為現時逐位攏是teh 勉勵婦人人著liu5腳，怎樣hit個警察長反對--咧？真好笑，其實伊m7 是命令一般e5 婦人人著縛腳，所命令e5 就是hiah-e5 做娼妓--e5 攏著縛腳，ehN-koai3,an2-ni有甚物解說？有--啦，有3項真通。頭一項是beh hou7人家e5 婦人佮娼妓有分別， koh 一項是beh hou7做娼妓e5 人家己見笑，因為有縛腳e5 記認，是親像掛牌一樣。
對an2-ni向望做娼妓e5 人會較少，路尾這項 koh 較通，就是beh hou7 hiah-e5 m7 願liu5 腳e5 人hou7伊be7  koh 延chhian5 得，因為伊若iau2-ku2 teh 縛腳就不論甚物人會使得就近伊親像娼妓。照an2-ni來ka7 伊看，he實在是天然足會積極e5 好方法--啦。        
第2項e5 命令就是吩咐人著剃目眉，ai-o3!ai-o3!An2-ni beh thai2 會行--tit；頭鬃剃了to teh be7 慣勢--啦，今連目眉也叫人著剃？朋友啊，請你免煩惱，其實伊m7 是吩咐一般e5 人民著剃，就是kan-ta命令做和尚e5 人著剃目眉na7-tian7;houN3 ，he有甚物意思啊？ 
請你指教--咧。豈敢，我卻也無甚物真知，總是大概猶原有3項e5 意思。
1.是beh hou7和尚佮平常有記認thang 分別，較早中國人攏有頭鬃，若無頭鬃e5 就是和尚，今逐人攏已經平平攏無頭鬃；所以才命令和尚著剃目眉，an2-ni才有分別。
2.是beh hou7 hiah-e5 做和尚e5 人thang 家己詳細想看，若是立志終身beh 做和尚，就著剃眉，若無就各人著倒去in 厝做事業，an2-ni也是向望做和尚e5 人會較少。
3.是beh hou7和尚較 m7 敢偷做歹事，因為伊若hou7人掠著就是憑據通知伊是和尚，後來照伊教法ka7 伊辦罪。照an2-ni看都也是一項不止有趣味e5 法令。        
今請列位e5 紳士淑女看lin2 beh 揀佗一項e5 職業去做就是--啦。 (台南教會報第426卷，1920年9月)
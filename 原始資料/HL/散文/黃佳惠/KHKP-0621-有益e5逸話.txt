有益e5逸話
(柯設階)        
本月是12月，就是咱大家beh 迎接救主聖誕e5時。        
寫這兩個有益e5逸話，來相佮參考： 
I. 哥倫布佮卵        
哥倫布(Columbus)發見美洲，倒轉到西班牙國e5時，有受真大歡迎，佇一個大鬧熱大餐e5時，同桌e5中間，有人細聲偷講：「發見美洲有甚物奇怪，不過船向西爿直直駛，到尾就到美洲，逐人ma7會曉得，有甚物oh 。」       
 (Hiah e5人不但無ka7 哥倫布鬥歡喜，反轉teh 偷講議論伊所發見，是快快e5事。)        
哥倫布知影in an2-ni teh 批評，就企起來，提一粒卵對眾人講：「Lin2 有人會曉得將卵chhai7 tiau5 ti7 桌頂抑be7 ？」        
眾人就提卵beh chhai7 ti7桌頂，總是卵lin3來lin3去，chhai7 be7 tiau5,逐人an2-ni試看，總--是卵家己倒。        
後來哥倫布提卵，出力將卵tng3 ti7桌頂，卵就定定tiau5--teh ，be7 koh倒(是因為卵e5底有破，就chhai7 會tiau5)。        
Hit時hiah e5人就講：「Heh！An2-ni逐人ma7會曉得，有啥ti7--teh。」        
哥倫布hit時才對眾人講：「著；雖然是快快e5事，總--是hit 個頭一個會曉創--e5人才是gau5 ，別人創了e5時，才來議論講，逐人ma7會曉得，有啥ti7--teh ，講這款e5話是m7 著。」        
眾人聽了，就知in 家己--e5 m7 著(因為in m7 但無ka7 哥倫布鬥歡喜，反轉怨妒輕嘴議論，批評偷講伊)。
II. 美術家及紅e5色料        
某所在有一個美術家，伊真gau5 畫圖，總是真散赤。        
有一擺，伊teh 畫一張真傑作e5圖e5時，逐款色e5色料攏有，kan-ta欠紅e5色料，伊就對厝邊朋友beh 借淡薄錢，thang來買所欠用e5紅色e5料，總--是無人beh 借伊。        
雖然是an2-ni，iau2-ku2 伊有接續來畫伊所teh 畫e5圖。        
到有一日，hit張真傑作e5圖已經畫成lah！可惜像hit時，美術家也死ti7 hit 張圖e5下腳。        
因為無koh看見美術家出來，厝邊朋友就入去內面看，看見hit張已經畫成真傑作e5圖，也美術家死ti7 hit張圖e5下腳。總是迄時hiah e5人，相佮議論講：「咱無錢借伊，美術家無錢，thai3 會得著紅e5色料ah?」
Hiah e5人不但無可憐美術家e5死，反轉teh 疑訝怎樣伊會得著紅e5色料？        
美術家是切斷伊家己e5脈，用伊家己e5血來做紅e5色料，來畫成hit張真傑作e5圖。        
後來，有一個囡仔看著美術家e5手，就喝講：「美術家有切斷伊家己e5脈，用伊家己e5血做紅e5色料來畫這張圖lah！圖畫好美術家也死。」        
Hiah e5人一下看，才知in 家己--e5 m7 著。        
以上這兩個有益e5逸話，不止予咱thang做參考。        
當咱teh 迎接救主聖誕e5時，向望咱大家相佮用善意、理解、同情、體貼e5心，來相款待，這就是第一好--e5相送。                                          
[台灣教會公報第621號(芥菜子第131號)，1936年12月]

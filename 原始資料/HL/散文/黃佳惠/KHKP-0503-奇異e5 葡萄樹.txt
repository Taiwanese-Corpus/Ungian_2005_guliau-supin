奇異e5 葡萄樹
（廉德烈）        
離英國e5 京城倫敦四舖路有一間王宮（Hampton Court Palace），hit間起已經400外年久（現今國王卻無toa3 ti7 hia）。       Ti7 hit內面有種葡萄樹，因為天氣冷e5 緣故，無種ti7 外面，是起玻璃厝，來栽ti7 hit內底。     Ti7 1768年，到今已經159年足，ti7 hit號玻璃厝有栽一欉葡萄，現今猶活--teh， koh 真gau5 生，bat有一年生倚2200葩，總是逐年有刪--起來，只有留500外葩na7-tiaN7，每葩秤重有一斤至2斤， koh 賣真好價；零星賣一斤有3箍3角，所以一欉每年出色差不多1500箍。    M7-na7 an2-ni生，人去看，也有錢thang 趁，逐年百姓真濟對四方各國來看這欉koh樣e5 樹，入門各人著買一張4 chiam 錢（1 penny）e5 入場券，舊年倚28萬人去看，所收e5 錢是倚12000箍，果子teh-beh 熟e5 時陣就愈鬧熱。今年新曆8月間，72000人去看，所收e5 錢有3000外箍。     聖經常常bat講起葡萄樹e5 事誌，耶穌講伊是真e5 葡萄樹，伊e5 學生就是枝， koh hiah-e5 枝，「見若結果子e5 ，伊就收hou7伊清氣，hou7伊結果子 koh ti7 濟 （約翰十五章）。(台灣教會報第503券，1927年2月) 

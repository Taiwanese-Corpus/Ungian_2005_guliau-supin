眠夢
人暝時睏常常愛夢--見。有時所夢見e5 不止心適，也有時實在hou7人thang驚。有人扑算人會眠夢是因為靈魂離開身軀，四界去旅行，kiam2-chhai2 去到遠遠外國e5 所在。所以人teh 睏m7  thang雄雄ka7 伊扑醒，驚了靈魂倒來chhoe7 無人。今人會眠夢m7 是因為an2-ni。咱e5 靈魂其實攏無離開身軀；若有，咱的確死。咱睏落眠e5 時較罕得夢--見。第一常夢是眯--去，抑是抵beh精神e5 時。 Koh 再咱若大煩惱，抑是大歡喜，抑是身軀較無快活，也會較捷夢見。這是因為咱e5 肉體佮咱e5 心神有相聯絡e5 所在ti7--teh 。        
譬喻一個人teh 睏，也伊e5棉被扑加落，hit-tiap8 伊身軀較冷，伊就夢見冬天真寒，抑是去到有雪e5 所在；抑是伊kah 被傷燒，無久伊就teh beh 夢見熱天坐ti7 灶前teh 烘火，抑是ti7 甚物熱e5 所在。今提淡薄冷水來滴ti7 伊e5 面，伊會隨時夢見teh 落雨，抑是跋落水。 Koh 舉一枝扇ka7 伊iat8 ，今伊beh 夢見做風颱。已經有人用這款e5 方法來實驗也果然是an2-ni。所以咱常常會夢見是因為厝內e5 燒冷 the增差，有時kiam2-chhai2 是hou7風吹著，抑是被傷濟領，抑是被加落。不論甚物礙著咱e5 身軀咱常常會眠夢。也 teh 眠夢e5 時，是到極緊，幾秒久會夢見 
真濟。       
 Koh 一款e5 眠夢就是記持受著叫醒e5 眠夢，抑是講夢見咱以前所經過e5 事。夢見細漢咱怎樣teh thit-tho5 ，夢見咱e5 父母，咱e5 古朋友。這款e5 夢攏是對咱e5 記持想出。因為雖然teh 睏iau2-ku2咱e5 腦無齊全歇睏，所以眯去e5 時，抑是抵beh 精神e5 時，咱e5 記持猶原teh 無閒，睏e5 時記持受著發見就成做夢。  
精神e5 時咱常常愛想東想西，有時也bat亂想。M7-ku2精神e5 時咱有注意ti7--teh，所以所想較有接續，也有頭有尾。若是睏去咱就無teh 注意咱e5 想，抑是咱所會記得--e5 ，所以記持若發見，hit-tiap8欠缺心神ka7 伊注意，伊就成做亂夢。    
 Koh 一款就是夢見咱平素所be7 記得e5 ，這款真奇怪。譬喻一個人夢見伊跋落水，也一個人跳落去水--nih8救伊，後來chhoa7 伊倒去厝--nih8烘火， koh 將點心hou7伊食。今thai2-tho2 會an2-ni夢。 Hit個人beh 講：「我to m7-bat跋落水，怎樣仔會夢見an2-ni。」果然伊be7 記--得。今對伊e5 父母、厝邊來去查看，路尾就知伊細漢e5 時bat一擺抵抵an2-ni跋落水，也抵抵有 hit個人去救伊， koh hou7伊烘火佮食點心。所以有時咱夢見親像真奇怪，m7-ku2到尾查起來實在 
是夢見咱所be7 記得e5 na7-tiaN7。         Koh 一款是無影隻e5 夢，譬喻夢見去扑虎，出外去別國，hou7人掠，抑是甚物奇巧e5 事。這款e5 夢有時是對咱看冊，有時對聽人講，有時對咱看著甚物尪仔圖，抑是甚物別物，chiah-e5 攏會成做夢。        
大概若是將咱所眠夢e5 一年過一年攏寫--起來，就到尾會成做咱e5 歷史。因為咱所夢見e5 攏有相干涉ti7 咱以前bat經過e5 事誌，抑是咱e5 記持，抑是咱所bat看抑是聽見e5 。暝時身軀抵著干礙，或是傷冷、傷熱，也會hou7咱心神生起眠夢。       
 論眠夢逐國有伊e5 譴損，ti7 台灣猶原無koh樣。有人夢見好事就真歡喜，歹事就真大驚。實在m7 免過頭掛慮咱所夢--見。因為窮真來講，眠夢不過是咱所歷過e5 事，暝時來發見ti7 咱e5 心神na7-tiaN7。偕睿廉    記
(台南教會報第394卷，1918年1月)

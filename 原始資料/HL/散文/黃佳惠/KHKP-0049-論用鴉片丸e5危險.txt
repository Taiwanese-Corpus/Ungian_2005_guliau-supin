論用鴉片丸e5危險
因為知ti7這個台灣有濟濟人用鴉片丸ai3改鴉片，阮論這個代誌愛講一兩項。一項食鴉片丸比食薰是較siong重。Kiam2-chhai2有人講，我代先食薰，後--來食鴉片丸來解；若是驚了罕tit有an2-ni。若ai3改鴉片e5人較要緊著照醫館e5法度，就是著來toa3醫館內面21日，攏無出門；醫生亦看hit個人有甚mih破病，有甚mih艱苦，就將應該治e5藥來治伊。人若無thang來醫館改，thang對醫館買改鴉片e5藥（攏無鴉片ti7內面），家己thang改。M7-thang扑算若無食鴉片丸就be7改--tit。親像香港海嶼是阮外國人管e5,ti7 hia有濟濟唐人，有時犯罪hou7官府掠去關監，若食薰e5人姑不chiong著liam5-piN改，攏m7-bat得著鴉片丸，抑是藥粉thang勻勻仔改。
Koh一項：阮知有人用鴉片丸來止疼，講是第一好。亦知教會e5人有時將鴉片丸做買賣，抑是做家己e5路用，亦有聽見講，做父母e5人若看見伊e5子兒有嗽，抑是腹肚痛，就將鴉片丸hou7伊食，扑算會治伊e5病。今著知，這個攏無好勢，亦無穩當，設使囡仔lam7-sam2食m7好e5物，後--來就腹肚痛，m7-thang鴉片丸hou7伊，若hou7伊，雖然kiam2-chhai2會止疼，要緊是暫時na7-tiaN7，的確be7醫好伊，反轉kiam2-chhai2 beh害伊到死。較好e5款式，是用淡薄杜蓖油 hou7伊瀉，hou7 hit個 m7著e5物走--出來，囡仔就好。
雖然講鴉片丸e5路用真大，m7-ku2著做醫生e5人gau5用伊，才會有利益ti7人，設使若m7是做醫生e5人，kan-ta聽見人講來用，m7但無利益，反轉有災害。
(台灣府城教會報第49張，1889年6月)
家庭族譜
（黃俟命  記）        
咱若入無聽道理e5 人e5 家，就liam5-piN會看見in e5 廳堂有濟濟木主，寫in 祖公父母e5 名，佮簡簡e5 來歷世系。可惜in 對重過頭，續用chiah-e5 來跪拜敬奉，為著an2-ni就信主e5 人有除去。因為咱e5 聖教有教示人m7-thang做像跪拜，總是咱kan-ta攏除去，祖公父母e5來歷世系咱攏m7 知，也無地thang 查考，an2-ni也是無抵好。近來有人翕序大人e5 相來做紀念；m7-ku2濟濟無利便thang 翕相。 Koh 若kan-ta相，無略仔記載伊e5 來歷、世系，過兩三代也是攏m7 知。     
  Ti7 幾若年前有一人名叫王金龍，伊有將我所 teh備辦e5 體式去印，做了卻好看 koh 合用，可惜伊想愛對這本簿來趁錢，煞無甚物人ka7 伊買。不幸這人無偌久就死去。今in 有將chiah-e5 簿來賣咱中學校友會，校友會主張愛hou7逐家較快買，所以一本定價錢 4角（郵費在外，若較濟人買做夥寄，就 hit個所費會愈省），實在真俗， koh 是咱人人所著欠用e5 物，今若有人愛買thang 對lin2本堂e5 傳道先生講，抑是lin2佮做夥寫批來hou7台南仁榮藥房，黃仁榮君，伊就會ka7 你寄去。若beh 寄錢來hou7黃先生，著對郵便局寄振替，振替e5 號就是（臺灣第361番黃仁榮），m7-thang寄為替，因為有 
較傷重所費。        
若有人愛hit 號較濟頁e5 亦有，有 teh 備辦hit 號比平常3倍濟e5 ， koh 再重合布皮較堅固--e5 ，這款e5 一本箍8。Kiam2-chhai2 有人be7 曉家己抄寫，也致意著請人ka7 伊抄。因為若無緊緊做，驚了無偌久咱隨人e5 世系，序大人e5 事，煞攏be7 記得了了，這是咱隨人一項要緊e5 事，也thang 塞密外面人這項e5 譏刺。
(台南教會報第403卷，1918年10月)
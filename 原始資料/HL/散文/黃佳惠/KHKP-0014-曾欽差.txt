曾欽差
數十年前中國kap外國無甚mih通商往來，漸漸較有交接。到幾若年前中國有差一個欽差，就是曾十胡，去tiam3 ti7西國，tu2遇中國chham外國有甚mih代誌，攏是仗伊tiam3  hia kap in議論，有做幾若層hou7眾人不止o-lo2。到今年任滿，teh beh倒--來，就將外國e5地方行遊，去到北勢，蘇格蘭，有京城名做 It-teng-pit-ni5-kek,ti7 hia tu2著長老教牧師chham長老幾若百人聚集大會，伊也有入去看，大家歡喜接納--伊，也託重一個牧師提一本聖冊送--伊，一爿是唐人字，一爿是外國字，伊也歡喜收，總是伊較be7 曉--tit 講阮e5話，就轉託伊e5師爺替伊說多謝，也續講，伊去hia tu2著阮e5人不止歡喜，因為伊知蘇格蘭e5教師來中國是大利益chiah e5百姓。
猶原tihit7-tiap8,hit個城有濟濟人聚集，愛聽見台灣chham唐山教會e5消息。從中安醫生ti7 hia有大略講台灣教會e5代誌，因為聽見曾十胡有tu2好到ti7 in e5城，in就順續寫一張字，講伊來蘇格蘭是真好，因為hia有濟濟人去中國傳道理，就將這張字交代前ti7山頭萊牧師chham紀牧師去拜探曾十胡。曾十胡就koh回批來houin7,就是講：
「Lin2因為是中國e5好朋友，有寄一張字來hou7我真歡喜收。現時敝國kap貴國不止和合，就是我來也是刁持beh安排這個事。今我e5所做真正是小可，若是lin2 chiah e5歡喜來尊稱我，我實在致意回批ka7 lin2說多謝。Lin2蘇格蘭e5教師所有去中國不止聽著阮hiah e5人，就是我chham百姓本底知。總是阮人較濟無來這爿，驚了較無深知，幸tit我今仔日來chia,chham lin2往來交接，就那真知 lin2差人去我hit爿實在真好意thang o-lo2。
Lin2所寄來e5字koh有大o-lo2我，chham百姓攏有才情，足見阮e5人本然是盡力愛beh hou7 lin2歡喜。今koh得著lin2 o-lo2 正是勉勵阮一發著盡心盡力，hou7 lin2 chham 我兩國e5百姓那會親熱交陪。
今趁 iau2-boe7離開It-teng-pit-ni5-kek城，我敬意回批 houl7in。
(台南府城教會報第14張，1886年8月) 
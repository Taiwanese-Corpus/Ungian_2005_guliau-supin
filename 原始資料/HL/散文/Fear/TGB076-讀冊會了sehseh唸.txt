讀冊會了, seh8-seh8唸
Fear
去參加1 e5讀冊會, 真che7「出名e5少年人」參與ti7內底. Goa2有koa2無爽快kap ngai7-gioh8, 到底ka-ti7是siaN2-mih狀態? 續接偉大心靈kap行動者e5歷史了後, soah teh消極? Soah無動作? 當然ma7無iaN2 an2-ne, 問題是goa2 beh an2-choaN2出手?

Ka-ti7真正是long7-liu-lian long7 kah有chhun, 無專心teh bu2組織, ma7無teh than3-chiN5, 粒積--e5 m7是真明確真清楚e5 mih8-kiaN7. 1980年出世, 今年25, goa2自信ui3細細han3-a2 to7一直chhiau-chhoe7到taN, 看kah pheng7真che7人koh khah明, m7-koh beh an2-choaN2實踐? 讀冊會, 社運團體, chit-koa2操作方法, 是teh重複10年前chit-koa2 sianpai in做e5 mih8-kiaN7, goa2 e5意思是, ti7方法論頂koan5 chit8-sut-a2突破to無, lan2 ma7差不多e7-sai2 ti7讀冊會內底看出siang2 10冬後是陳真, 陳豐偉iah某mih人.

無應該an2-ne--e5, 無應該是無行動--e5, 現階段ka-ti7 iau2無法tou7出力, ma7 m7知beh ti7 toh出力, m7-koh絕對m7是講long2 mai3去參加團體iah活動, 相信以lan2 e5思考訓練, 平平參與, e7-sai2看tioh8 ham7人無kang5 e5 mih8-kiaN7. Goa2 tioh8-ai3 ka7 ka-ti7 ma7 ka7 tak8-e5提醒, m7-thang ou-peh8 chong5, khok8-khok8 chong5, m7-koh ma7 be7-tang3無beh走, 無beh chong5, 驚衝突, 尾--a2 soah piN3做驚戰, m7敢戰. 最近Phek-ian3姐去參加史明e5課, ti7 goa2看--來真好, 既然lan2 e5戰場iau2-boe7出現, 去別人e5所在看看--leh, 學koa2 mih8-kiaN7 ma7 be7-bai2.

Goa2 25--a, 頭殼內e5思想超越年歲chiok che7 chiok che7--e5, he是1款柔軟koh深沉e5壓力. Goa2 m7敢期待ka-ti7 e7-sai2為先鋒組織做siaN2-mih tai7-chi3, e7-sai2為組織bu2出siaN2-mih大條--e5. M7-koh, lan2 ai3知iaN2「天命to7是一直teh走chhoe7 e5 mih8-kiaN7」. Chit pian3縣市長選舉tng2去tng3廢票, 專工去chhoe7國中e5導師, chiah tui3 i chhui3--nih, 想起國一e5 ka-ti7, hit chun7 goa2已經是班上e5意見領袖, 身軀邊long2圍1 tin7人teh講政治, 講台獨. 最近, goa2 chit8-koa2高中同學ma7一直ka7 goa2講, 自in bat--goa2 to7知iaN2 goa2 teh為chit e5 mih8-kiaN7準備. 高中e5時, goa2感覺孤單chhoe7無人thang對話, m7-chiah kui心beh考tiau5台北e5所謂一流大學, 認為an2-ne chiah chhoe7有對話e5對象. 總--是, goa2一直teh chhiau-chhoe7, 過程是歡喜koh驚惶, chhiau-chhoe7「chit e5 mih8-kiaN7」e5心, chiah che7年long2無變, 到taN已經真正出社會piN3做自由人--a, soah iau2是感覺孤單.

Lan2 e5理論ai3有法tou7 ham7人溝通, lan2 e5姿態ai3 pheng7大多數人koh khah柔軟, m7-koh lan2 than3 e5 chiN5, 粒積e5聲望是一定無人hiah che7, che long2無差, che to7是lan2想beh peng2 e5價值觀, kam2 m7是? M7-koh lan2 be7-tang3因為chit-ma2無chhong3 siaN2, to7沉迷ti7某種形式e5討論, iah是piN3做taN e7-hiau2批評e5評論員. Lan2 tioh8-ai3 ti7 ka-ti7 e5領域放膽踏--出-去, 用hit e5領域e5語言, khut勢, 感動iah是影響koh khah che7人, 活出另外1款性命e5品質, hou7人欣羨, 想beh toe3.

頂禮拜goa2去參加穀東俱樂部e5股東會, 教Siong5--哥種田e5何老師講, tak8-e5 long2 tioh8感謝Chheng-siong5, 因為i 1個月beh than3 7~8萬無問題, soah來做3萬5 e5「田間管理員」. 聽講Siong5--哥當初時ma7面對2冬獎學金e5時間到--a, koh留1冬to7 e7-sai2 theh8博士, beh iah boai3 e5選擇, m7-koh i出國chin3前已經teh choh田, theh8博士了ma7是愛beh choh田, beh做sui5 to7 e7-sai2做, nah tioh8 koh theh8博士?

Goa2 beh講--e5是, tak8-e5可能感覺Chheng-siong5做出1款新型組織e5可能性. M7-koh che m7是i chhoe7--tioh8-e5, 是試--出-來-e5, 是ti7本來to7 i ka-ti7 e5領域--nih. Lan2 tioh8-ai3 chhoe7 tioh8適合ka-ti7實踐e5角色, 適合ka-ti7 e5所在, 不是強逼ka-ti7去bu2 siaN2, 去toh 1 e5團體.

重讀卓榮德1996年寫e5文章, 講tioh8先鋒隊成員tioh8-ai3有e5準備, long2總有5點. 其中最後2點to7是反省ka-ti7, iah8 to7是反省ka-ti7 e5心靈; koh來chhoe7 tioh8 ka-ti7合su e5角色做hou7好. 今a2 tak8-e5有緣份cho3-hoe2, long2是Tek-hoa5 chit kui2年來不斷chhoe7人聚會, goa2 chiah有機會ham7已經出社會, 娶bou2生kiaN2 e5各位熟識, an2-ne真好, lan2屬ti7無kang7領域, 收--tioh8 e5資訊chiah e7完整. Goan2 chit kui2 e5 khah幼齒--e5, 一直teh chhoe7 ka-ti7 e5定位, ka2-na2清楚soah koh bong5霧. Tak8-e5 chin3前士農工商無eng5 than3食, 無tiaN7-tioh8有teh思考chit-koa2問題, m7-koh che的確是lan2 ai3面對--e5.

Gramsci bat提出先鋒組織siang7難--e5, to7是beh an2-choaN2渡過革命情勢soe-bai2期, 火me2 koh無hong5 phah hoa--去. Goa2想to7是tak8-e5 ti7 ka-ti7 e5領域拓展, 真正ka7運動納入性命e5 1部份, m7是ka7當做熱情, 趣味, 理想. I既然ham7性命一體, an2-choaN2面對運動低潮to7是an2-choaN2面對性命低潮e5問題, an2-ne看, 問題e7 khah清楚. 性命狀態無tu2好, lan2 beh an2-choaN2應對? 真明顯to m7是用策略, m7是用頭殼想, 應該是用生成有e5能力(保全性命e5天性)來解決.

Chit8-koa2食一般頭路e5朋友, 一直ka7 goa2講goa2行--e5是真正合su e5路, koh一直ka7 goa2鼓勵, goa2是歡喜koh驚惶. M7-koh che long2無要緊, che是自我期待chiaN5做先鋒成員tioh8面對成長--e5, tak8-e5 chiah勉勵.

Lan2 teh做--e5, 是ham7 ka-ti7, 歷史, koh有過去反抗e5進步心靈對話, m7-koh困難--e5是, lan2 koh tioh8要求ka-ti7 m7-thang空思夢想, ma7 be7-tang3急beh浮頭, che是性命e5藝術, ma7是運動e5意義, hoan7-se3--lah!

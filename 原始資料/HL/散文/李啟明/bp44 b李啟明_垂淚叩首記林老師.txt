∮紀念林萬寧老師——siau3 念e5 心情

垂淚叩首記林老師
李啟明
會記得3年前e5 1個中晝時a2,有1台烏色e5 轎車停ti7 我厝e5 對面前，hit 日我tu2 好休班ti7 厝內hioh-khun3,ui3 厝內底望倒出去看真清楚，看見1位真紳士e5 中年人ui3 車內出--來，向我厝前一直看門牌號，因為當初goan2 2人long2 無熟sai7,我趕緊開門去向i phah 招呼：「請問你是beh chhoe7 siaN2 人？」當我聽i 講出我e5 名字e5 時，我也感覺真意外，nah 有1位無熟sai7 e5 人來相chhoe7,我緊嘴請i 入來坐，i 入我e5 厝了後，就介紹i ka-ti7 e5 名、ui3 toh 位來，是喜愛台語e5 朋友。Goan2  2人就an2-ne 慢慢a2 ui3 台語e5 話題開講--起-來，談天說地，無所不至long2 總談，談gah goan2 2個long2 真歡喜、真熱場。續--落真擔心1件tai7-chi3,lan2  e5 母語，i 講ti7 lan2 這代若無好好a2 ka7 i 發揚、保存--落-去，可能koh 無joa7 久就自然消失--去。最無采--e5 是lan2 祖先經過hiah che7 年 e5 歷史所保存傳--落-來e5 珍貴語言ti7 台灣phah 無--去，實在hou7 人感嘆，親像ti7 台北這個大都市來講，會sai2講早就已經淪陷--去-a，下1代e5 gin2-a2 有可能變成華語社會，若想beh 講台語e5 人會感覺真phaiN2 開嘴，漸漸就hou7 華語壓--過，tak8 人long2 認為講華語khah 續嘴，尤其ui3 學中出--來e5 學生gin2-a2 koh-khah 愛講華語，所以萬寧老師i 講出1句話：m7 管台北社會環境joa7-a2-nih8-a2 變化，i ti7 學中教學生gin2-a2,時時刻刻 long2 be7 去hou7 be7 記--得，教學生e5 時chun7,加減有機會e5 時就盡量kap in 講幾句a2 台語，將lan2 優美e5傳統文化傳授hou7 下1代gin2-a2 知影，看有法tou7 保留--落-去-無。
我ka7 i 講，lan2 tak8-e5 ai3 加減用1 koa2 氣力，多多少少應該是有幫助chiah tioh8;親像我ti7 鐵路單位服務，若tu2 著愛講華語e5 人客，有時chun7 講khah be7 好勢，嘴舌講gah giong7-beh phah 結--去，我就kui-khi3 kap in 講台語，順續kap in 講，你是台灣人，嘴舌捲be7 lian3-tng2,hiah 艱苦koh hiah-ni7-a2 愛講華語，實在對 lin2 真委曲，有1種壓力e5 負擔kam2 m7 是？Lin2 nah 會無愛講台語khah 續嘴，尤其是lin2 pe7 母所傳hou7 你e5 平常話kam2 m7 是台語，何必來講khah be7 好勢e5 華語--leh？我感覺真奇怪，明明lin2 是台灣人，偏偏beh 學外來語，chiah 來講gah be7 好勢，嘴舌giong7-beh 去相phah，kui-khi3 lan2 來講台語khah 好，就an2-ne，lan2 tak8-e5 long2 會心笑--1-下，開始用台語交談，談論gah 真歡喜，尤其是學生gin2-a2,我特別愛用台語kap in 講，若be7-hiau2,我就加強 ka7 in 當場補習，所以來坐車e5 學生gin2-a2,long2 愛稱呼我是標準e5 台灣人，你想有好笑--無，ti7 自然間，in 真愛kap 我做朋友，in 無認為我是khah che7 歲e5 Oujisang，我也無ka7 in 當做1 tin7 猴gin2-a2,就an2-ne，hi-hi-hoah8-hoah8,講khah 會投機。
萬寧老師就問--我，你hit 個單位接觸e5 人kam2 是khah 五花十色e5 人，是m7 是真phaiN2 對人講話，我講是--a，總--是習慣--a，ai3 看款人來分別，若無--者，會食虧真che7,假使tu2 著phaiN2 應付e5 人客，不如lan2 mai3 kap i 講siuN che7 話，隨便講--2-句-a2,lan2 就tiam7--去，chiah be7 去pong7 著壁。若tu2 著有講道理--e5,khah 溫和出嘴講話，lan2 聽--著會爽，我就真phah 拚kap i 講khah 有--e5,若無--者，tu2 著無講道理--e5,你kap i 講gah 1山崩，i ma7 聽be7 入耳，到路尾，ma7 是加了工koh 加傷感情nia7-nia7。
你想看mai7,lan2 台語人ti7 這個社會kap 人講話，目前有 e5 會看輕lan2 e5 身份，tioh8-ai3 khah 小心--1-點-a2,有khah 好--tam7-poh8,因為iau2 未了解台語精華--e5,就m7 bat 台語e5 內涵kap 美妙e5 所在，i 無了解徹底，續--落kap 你描哨gah 無1塊好，甚至講gah 變成不倫不類e5 話題出--來，到時，lan2 真phaiN2 落臺，滿面全豆花，有話無地講。
萬寧老師頭沈--1-下-a2,表示有同感，i 講這個社會有病，hou7 外來政權洗腦，經過數十冬，tak8 個人頭殼long2 變款--去，講話long2 怪怪，人倫道德long2 分be7 清，若無趕緊改革，koh 下1代e5 kiaN2 孫可能會真悽慘，pe7 母kap kiaN2 兒真oh 親近來交流，像這種社會koh 再生活--落-去，nah 有siaN2 意義？ 
Hit 1工goan2 2人開講gah 相當趣味，半lim 茶半pho3-tau7,就an2-ne goan2 2人變成志同道合e5 好朋友。日子不斷過--去，ti7 我e5 印象中，i 會thang 講是1位崇高斯文e5 老師，如今i 已經含目歸土，離開lan2 真hng7去--a，i e5形影只有留ti7 lan2 tak8-e5 e5 心目中來懷念，m7-koh ti7 我聽著萬寧老師tu2 著這種不幸e5 時，我心肝頭相當艱難，悲傷萬分，只有tiam7-tiam7 向i 哀禱、行1個禮，垂淚叩首3 分鐘，願i 在天之靈會thang 保庇lan2 台語khou-a2 e5 同志平安無事，為i 疼愛e5 母語爭1口氣，努力拚--落-去！ 
願萬寧老師安歸樂土，壯志永銘。

宜蘭冬山 李啟明  叩別

BONG 報bong2 話
Hit 工停電--a

劉雅琪
「hoN∼hoN∼」吹風機內心惜頭毛絲，hou7 本來tam5 kou5-kou5 soe 面soe 面e5 i 目屎ta--去，koh khoaN-khoaN-a2 笑--起來，當然，吹風機e5 熱情程度，gun2 會來ka7 an3-nai7 準chat，無到尾a2,毛絲a2 若hou7 熱情聲ka7 hiau5 了過頭，我kui 粒頭ta-lian--去，我就m7 敢出去見人--a。
頭毛吹了，Radio ka7 chun7 開，1 大堆Rock ui3 hia 飛--出來，鼓a2 聲燒燙燙，ma7 無chim-chiok 聽歌詞是leh 唱siaN2-mih，2 支kha 一直hoah 燒，頭殼khia7 無在，kha-chhng soaiN7-soaiN7 叫，i 可能想beh 唱歌soah 唱be7 出--來。我hou7 Rock khian kah kui 身軀燒hou3-hou3,koa5  天na2 熱天--le，ka7 冰箱phah 開，真好運，竟然有枝a2 冰，hou7 i iuN5 入去身軀內底，iuN5 入去眠夢睏--去e5 故鄉。
1 chhiN2 睏到天光，日頭long2 走來到腹tou2 頂--a，想beh 來客廳食茶配報紙，e-eN，kin-a2 日e5 氣氛無siaN2 kang7,街a2 路chhi-chhi-chhu7-chhu7,na2 熱天e5 bang2-bui5-a2 聲hoN7--1 下hoN7--1 下，耳khang eng5 時罕得做khang-khoe3 soah be7 慣勢，kha 步懶懶--a2 踏入去灶kha 邊--a2 hit 間暗so-so e5 便所，手cheng2 頭a2 tui3 火e5 開關phiak8--起li，e-eN，火toh8 be7 出--來，phiak8 灶kha e5 火ma7 be7 toh8,我房間、客廳e5 火ma7 long2 無1 pha toh8--e5,原來是停電--a，想著kui 工無電火，lian7 去便所ma7 無方便，腹內火soah toh8--起來，心內底暗kiau7「台電，台電，是埋電--la！」
坐ti7 廳--ni，tui3 窗a2 門看--出去，無聊soah hou7 目chiu 去外口so5 來so5 去，liah8 樓kha e5 街a2 路niau-niau 看，本底是風吹koh 有聽著葉a2 聲e5 街a2 路，hiong5-hiong5 活--起來，興chhih-chhih e5 氣，衝--起來，就算是離i 3 樓koan5 e5 我ma7 suh 會著hit 種燒熱chhiaN-iaN7 e5 味，親像chiok 久無鼻著青草kang7 款，gin2-a2 kui-tin7 kui-tin7 chhoa7  出來走來走去，弄來弄去，用功e5 人theh8 功課出來門口tiaN5 寫；婦jin5 人行出灶kha 外，行出in 生活e5 籠a2,3、2 個1 tin7,做夥開講，工場e5 機器tiam7--去a，工人e5 聲be7 輸he 平時e5 機器聲，kui 條街a2 路na2 leh 辦桌kang7 款，頭家kap 頭家娘面憂憂、目頭結結。
漸漸a2 天色沉--落來，暗暝beh giu2 落地，tak8-e5入去厝--ni，火1 點1 點ui3 每1 間厝si7--出來，我ma7 勻勻a2 點1 支蠟條，外面1 個tih-tuh e5 cha-pou gin2-a2,ti7-leh 唱「祝你生日快樂」，chiaN5 趣味e5 插花a2 話，我e5 目chiu 繼續無eng5 seh8 be7 煞，對面1 點火光ti7-leh seh8 圓khou-a2,這個情境hou7 我想起過去ti7 ke7 厝e5 日子，hit 當chun7,gun2 siong7 愛theh8 1 個手鏡hou7 日頭照，ka7 反射--落來e5 光射去別人e5 身軀，手liah8 光，koh ka7 lin-long-seh8,tiaN7-tiaN7 long2 會sai2 sng2 kui e-pou，hit-chun7,hia e5 大水kau2-hia7 chiaN5 che7,尤其是熱天e5 暗暝，會記得，為著beh liah8 大水kau2-hia7,媽媽ti7 暗暝，ka7 廳e5 火禁掉，kan-taN khe7 1 個有水e5 面桶，水中央chhai7 1 支蠟燭，gun2 chiah-e5 愛chhit-tho5 e5 gin2-a2 siong7 愛khia7 ti7 hia sng2「影子遊戲」，有1 pai2,gun2 khia7 ti7 頭前beh 比siaN2 人e5 影khah 大，比比--le，a 弟後壁e5 頭毛soah 去hou7 蠟燭火燒--著，1 chun7 臭火ta 味，ta 頭鬃菜出桌。
無電ma7 是會sai2 洗頭，頭洗洗--le 用面斤chhit hou7 ta，行出去厝外，水雞kok8-kok8 叫，na2 聽心內na2 感覺清涼，鼻著1 chun7 臭火ta 味，m7 知這chun7 是toh 1間e5 gin2-a2 ti7-leh sng2 比影跡e5 chhit-tho5 mih8?入來厝--ni，蠟燭火tiam7-tiam7-a2 toh8,這時e5 我有tam-poh8-a2 驚電來--a。

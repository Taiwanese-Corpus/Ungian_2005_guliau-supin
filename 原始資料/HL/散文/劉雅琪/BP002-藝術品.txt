藝術品

劉雅琪
Hit件藝術品，tiam7-tiam7 chhai7 ti7美術館e5展覽室，光線ui3天房照--落來，i長long3-long3 e5頭鬃，hou7反射e5光線chio3 gah ou-lu-lu koh帶閃金，親像chhiang5--落來e5 ou水chhiang5 kang7款，un5-un5-a2流--落來一陣一陣e5 ang5-iN-a2 phang；一雙幼綿綿e5雙手ti7細角花e5洋裝oan7-na7現oan7-na7 bih，斟酌ka7看，he cheng2頭a2長長幼幼，是一雙真gau5彈鋼琴e5雙手；一對目chiu teN3出全部e5靈魂，靈魂射向展覽室hit pak圖——「cha-bou2人」，i-e5目chiu to7親像一面鏡，ma7出現hit個「cha-bou2人」e5形影。
Cha-bou2人to7 an2-ne看--le看--le，ka7目眉看gah結kui kiu5,ka7元氣看gah變成破風e5車內leng。一時，ak-chak e5憂悶ui3心肝iN2-a2 khoaN-khoaN-a2衝起到na5喉，that chiaN5久chiah koh轉入去心肝底。長久以來，一直hou7身軀kap形象關ti7監獄內底，一場社會觀kap藝術品e5惡夢。
Tu2-a2有記憶e5時，i to7 ka7 hit仙金頭毛e5『洋娃娃』抱tiau5-tiau5,看厝邊e5 cha-pou-gin2-a2 peh樹a2、liah8四腳a2,ti7工地附近tan3沙球，kian3-pai2 i long2看gah目chiu金金金，m7-koh媽媽講che m7是cha-bou2-gin2-a2 e5 sng2法，chhit-tho5伴ma7講chiah-ni7 lah-sap，無適合lan2 cha-bou2-gin2-a2。電視頂koan5 hit個長頭毛、穿長裙，手ng2邊koh滾LACE e5姊姊有夠sui2,hit個姊姊ma7 be7 chiah-ni7野馬，be7 sng2 gah kui身軀tam5汗。To7 an2-ne，i kan-taN sng2『洋娃娃』，扮「爸爸、媽媽」、「新郎、新娘」e5 gin2-a2戲；行路e5時，兩ki kha be7-su一雙箸kang7款giap8 tiau5-tiau5;笑e5時，看be7著i-e5嘴齒。大部分時間，i long2 ka2-na2 hit仙khia7 ti7學校門kha口e5蔣介石銅像kang7款，柴柴be7 tin2動。
讀冊了後，i-e5頭鬃已經留到超過肩胛頭--a，學a2內底一koa2 tih-tuh e5 cha-pou-gin2-a2,in上愛giu2 i ui3頭殼頂phoa7落肩胛後e5牛尾溜，in便若giu2,i隨to7 hau2,親像免錢e5『手動玩具——GAME GIRL』，而且koh hou7 i一個封號「愛哭--e」。I是一個chiaN5樂觀e5 cha-bou2-gin2-a2,m7-taN7無siuN7氣，心內顛倒真歡喜無hou7人號做「chhiah cha-bou2」。學校e5老師ma7 chiaN5 o-lo2--i，因為i m7-taN7乖、聰明，koh真kut-lat8讀冊；kian3若檢查『手帕、手指』，i tak8-pai2 long2合格。I身軀不時to7 phang kong3-kong3,厝內e5房間ma7收gah整齊清氣。Che ma7莫怪，若有一工無洗身軀，i to7會見笑gah beh鑽入去土kha；有一日無清房間，to7會phaiN2-se3 gah無想beh做人。
Ti7第一粒thiau7-a2-chi2 ui3鼻a2頂puh--出來開始，胸kham2用兩片荷花葉包--起來e5時chun7,i koh用身軀ka7貞操奉ti7佛桌頂，早暗三支香，向i-e5身軀拜三拜，暗暝會煞--著，荒野山海會衝--著，當然追求愛慾e5權利ma7愛gah真好笑，不時theh8報紙頂面e5社會新聞kap歷史小說『冰清玉節』e5女主角來加強ka-ti7 e5身體意識；另外一方面，koh phah-piaN3 chhoe7神主牌a2來chhai7 i所有e5貞操，beh過爽爽快快、無頭無腦快樂e5日子。
過去實在有一段活pok-pok e5童年，hit chun7 無『洋娃娃』，ma7無分土沙kap水、紙，m7知siaN2-mih是好，siaN2-mih是bai2,當然，連記持ma7無留--落來。
I tiam7-tiam7注神看hit pak「cha-bou2人」，一chun7天昏地暗了後，目chiu e5形影變成美術館大門，哀愁e5心情hou7外口e5風吹無--去。行出大門，一陣一陣e5 ut-chut to7燒熱--起來。「這su衫，m7知i有kah意--bo5？」To7 an2-ne，i ka7 hit粒liah8 be7 tiau5 e5心臟chah--tiau5 e，坐ti7 hit間氣氛su3-si7 koh整齊健康e5咖啡廳，靜靜等待i-e5 cha-pou人出現。
美術館e5藝術品『cha-bou2-人』，i ma7 ti7清氣無汙染，協調無刺激e5展覽室內底等待，等待hit個留嘴鬚、穿破衫e5藝術家先生ka7 chah--轉去。

Chhoe7著我e5母語      
    
東興國小 黃文達

自囝仔時代到taN，一直感覺真遺憾，是按怎家己e5 母語nah會tiaN7-tiaN7講boe7輾轉，請教厝裡序大人，ma7無法度得著真滿意e5 回答，boe7 輸去ke5--著仝款，真boe7爽快。一向認定台語只是用嘴講 e5 語言，參加彰化縣教育局所舉辦 e5 九年一貫教師台語研習了後，突然間soah發覺台語會tang3文字化，每一個字long2查會著，hou7我kui身軀chiau5輕鬆--起-來。
我每一節課long2耳孔iah利利，心頭熱phut-phut，所以連鞭就進入狀況。雖然生活上 e5 代誌 tap8-tap8滴滴，m7-ku2 既然是學習家己e5母語，過程當中我時時刻刻充滿喜樂，一點仔都long2  boe7 感覺辛苦。每學一字，就 na2 親像 koh 去一擺遊樂園chhit-tho5仝款，只恨時間無夠濟，boe7-tang3將所有e5字彙全部seh入去頭殼內底。 六擺研習落--來，一擺比一擺koh-khah進步，對台語羅馬字e5 拼音方法ma7 愈來愈順手。
後--來真福氣，被選入進階班，有機會koh再進一步深入研討。M7知是天公伯--仔發覺著我e5用心，抑是祖先有靈聖，我真好運踏入彰化縣教師e5台文讀冊會，ti7 hia高手雲集，long2是熱愛母語e5好漢，逐家真ka7我照顧、牽教，hou7我時時有體會，日日有寸進。
尾--a，soah來擔任助教，「胡蠅戴龍眼殼」，學識粗淺e5我koaN7半桶水，第一擺ka7人教台語羅馬字，心肝頭 phih8-phok8-chhaiN2，一粒頭兩粒大。人講「腹內有膏，chiah 偃人會倒」，一點仔都無m7-tioh8，我勉勵家己愛拍拚研究，一點一滴累積實力，chiah boe7頇慢teng5-taN5，hou7人看無目地，而且若是辜負著前輩e5 託付，kam2 m7是真失禮--咧？ 
經過這十二週研習課程e5磨練，人講「教學相長」，實在kui欉好好－無錯。Khia7  ti7台頂向台腳e5學員pun5 瀾，若無相當e5準備，隨時都會thut-chhoe5、漏氣，hou7 人歹印象，按呢逐家學習e5熱情就long2  phah  hoa--去-a！對聲母、韻母開始，進入聲調、變調，幫助學員熟sai7台灣羅馬字e5 讀寫，最後ka7逐家紹介網路資源，用電腦處理文字。每一擺授課chin3前，我愛先做 e5  khang-khoe3，一點仔都 boe7 使chhin3-chhai2！「有食有行氣，有燒香有保庇」，咱無靠勢，m7敢貧惰，學員ma7感受會著，如此以來，chiah會產生良性循環，台語ma7 chiah有法度順利推sak--出-去。
Chhiang5在有人問陳明仁教授nah會行向台語這條路，伊講其實是因為阿chhun5這個女子e5 關係；你若問我，我ma7 m7是因為啥物偉大e5情操，只是無願意阿公阿媽kap咱講e5話，無張持就糊里糊塗來消失phang3見。往時，受著統治者e5命令，禁止咱ti7學校講台語，致使真濟台灣人soah boe7曉講台灣話，會曉講 e5 人ma7 講boe7 輾轉，想beh講koh驚hou7人笑，笑咱chhang3水lam3-無水準。Chit-ma2 逐家為著保惜台灣母語leh協力拍拚，卻是有人極力反對，ma7有人冷眼旁觀，實在是真悲哀！一種語言自發展到成熟，需要幾na7百年e5時間，將伊滅亡毀壞，kan-taN幾十冬e5 壓迫nia7-nia7，外國學者預言後一個世紀，有6000種語言tih-beh  tui3地球頂面消失，若準真正按呢，希望咱e5母語－sui2  e5台灣話，boe7 chiah-ni7薄命。  

巢窟散文
沿路chhiau-chhoe7 gin2-a2時

Asia Jilimpo
電視看著1 齣舊電影，叫做『青青河畔草』，是leh 講gin2-a2 e5 戀愛故事，koh 有美麗e5 田園景緻，我hiong5-hiong5 去想著故鄉e5 光景kap gin2-a2 時代hit 段m7 知beh an2-choaN2 講起e5 感情，臨時臨iau7 就去thiah 1 張落南e5 火車單，tng2 去故鄉chhiau-chhoe7 我e5 gin2-a2 時。
盤員林客運到goan2 庄外e5 街a2 都beh e-pou 4 點--a，ti7 車牌a2 邊買1 個khok-a2-te kap 2 te3 chiN3 粿，na2 行na2 食，感覺無gin2-a2 時hiah 好食，khok-a2-te soah 無參蚵a2,kan-taN 韭菜nia5。過水chhiang7,ui3 大崙koh 行chiaN5 百步，就有1 個Phong3-phuh 寮a2,出水口e5 鐵管真大空，抽--出來e5 水大kang2 白siak-siak。熱--人，ui3 學校beh tng2 去厝--nih 食晝，走gah kui 身軀汗，到chia 就真歡喜，先 hou3 水洗面洗am7-kun2,chiah koh lim 幾嘴a2 止嘴ta，清涼e5 水透心脾。這時，我chiN3 料食gah 真so3,寮a2 iau2 ti7--leh，m7-koh 無leh 抽水，也就免lim--a。寮a2 邊e5 田無leh 播，改做種葡萄e5 園，當然就免phoaN3 水。這兩年，公賣局改組做公司，葡萄用進口--e5,廢止種作e5 契約，葡萄ma7 廢--a，kui 遍園khe7 leh 荒。這款kek 酒e5 葡萄，自做gin2-a2 時代，goan2 tau 厝後就種2 叢，青葡萄到beh 熟就反黃，日頭光chhio7--著會thang 光，食--起來真甜。我問a-pa 講這款葡萄是siaN2-mih 種，i 講是「Gou-lu2-lian2」，我記音m7 知意思，一直到會hiau2 koa2 英語kap 日語了後，chiah 知是「Golden」e5 日語發音，應該是「Goruden」，公賣局大量契作，改名做「金香」葡萄。
順phong3-phuh 寮a2 到goan2 庄--nih，kui 路long2 全是廢荒e5 園a2,好著hiah-e5 蝶a2、鳥a2,自由飛ti7 枝葉e5 空縫。路面khong7 打馬膠(taN2-ma2-ka)，chhoe7 無早時牛車溝e5 痕跡，車甘蔗e5 赤牛a2 掛e5 lin-long-a2 iau2 ti7 我記智內leh 響。Goan2 上興toe3 牛車後行，駛牛車--e5 知goan2 gin2-a2 e5 心情，long2 會tiN3 無看--見，甘蔗hou7 goan2 偷抽去食，有1 kai2,客人gin2-a2 A 朋(phng5)a2 大心肝，ka7 人lau3 kui 把，載甘蔗--e5 落來ka7 罵，了後抽1 支hou7--i，chhun--e5 khng3 tng2--去。若有回頭空車，goan2 會peh 起--lih 坐，kui tin7 gin2-a2 放hou7 牛拖。水chhiang7 邊hit 座橋，beh 起e5 路真崎，車若載siuN 重就真出力chiah khang3 會起，有e5 牛tiN3 力soah siam3 屎，崎頂牛屎特別che7,台灣有真che7 所在，long2 叫做「牛屎崎」。Goan2 若看著載重e5 牛車beh peh 崎，long2 會自動去tau3 sak，ka7 牛tau3 chan3 1 下力。
Beh 入庄就會看著long2 是刺竹a2,這庄e5 4 khou lian3-tng2 long2 是刺竹a2,ka7 庄頭包aN7 夾ti7 中央，台灣有這款e5 庄就叫做「竹圍a2」，這庄ma7 是。刺竹a2 有真che7 利用，早時就取khah 粗e5 竹a2 來起厝，就是「竹管(kong2)a2 厝」。刺竹筍煮湯免lam7 味素就真甜。San3-chiah e5 年代，欠肉料油臊，khah eng5 e5 暗暝a2 時，goan2 a 叔會用箠a2 tau3 磨尖e5 粗鉛線節，製造1 支lak 鑽，用電塗e5 Ba-te2-lih chhio7 路，專工去竹林lak niau2 鼠。Niau2 鼠目hou7 Ba-te-lih chhio7--著，soah gang7--去，lak 鑽就lak--落，真準，這手工夫應該是平埔留--落來e5。厝--nih e5 cha-bou2--e5 早就燒水chhoan5 leh 等，ka7 niau2 鼠剝皮、thai5 洗好勢，落鼎免半點鐘就熟，肉真chhiN 甜。聽講食niau2 鼠a2 肉be7-sai2 koh 食李a2,若無，會大am7-kui，無人試--過，m7-koh goan2 無giau5 疑--過。
Nng3 過刺竹林路a2 到chia 分雙叉，1 條沿溝kiN5 seh8 庄外，tui3 塚a2 埔過，溝a2 底蜊a2 真kau7,koaN7 1 kha 銅管a2 chhin3-chhai2 摸1 khun3 就tiN7-tiN7，若氣運khah 好，koh 會khioh 著hou5-liu iah 是jim5 著塗sat。另外1 條是入庄內e5 路，沿路有鳳凰樹，tng 開e5 時，比火khah 炎e5 紅，會hou7 人心肝燒loh8。烏嘴pit-a2 kah 烏鶖kam2 是kang7 thiau7-a2 內e5 叔伯兄弟，tiaN7-tiaN7 會tau3-tin7 sng2,合唱「烏鶖kah8-kah8-kiuh8」。我khah 愛燕a2,尾liu be7 輸是用ka 刀剪--e5,開叉e5 線條真直，西方人愛穿「燕尾服」，我感覺燕a2 是穿chhah 真紳士e5 鳥a2。便若beh 暗時，會ti7 厝前岑簷kha hau2 叫，kap 日婆ng-kok8-ke 飛相jiok。
這時，kui 庄刺竹a2 無幾bou5,為beh 取筍a2 專工種e5 麻竹顛倒有khah che7。燕a2 ka2-na2 chiok 久就罕得來陪toe3--a，chhun 1 koa2 無路無厝e5 chhek 鳥a2 守ti7 電火線頂，看這齣農村變遷e5 戲文。溝a2 1 冬罕得有幾日有水，若有ma7 na2 氣絲a2,be7 輸是土地流--出來e5 目屎。
Goan2 tau ma7 翻做磚a2 厝--a，後面e5 溝a2 iau2 koh ti7--leh，水真臭。厝是ng3 田，這時ma7 leh 種雜草，菅蓁a2 長gah 菅bang 花白白。舊hou7-leng5 翻掉，連hit 叢苦leng7-a2 ma7 早就剉--去，苦leng7 kha 我gin2-a2 時tai5 e5 記智，hou7 紅毛塗khong7 tiau5-tiau5,無te3 chhoe7 起。
厝後圳溝a2 e5 另外hit peng5 是1 戶有牆圍a2 e5 紳士人e5 厝宅，無leh kap 庄內人來去。自古起這庄就long2 是作sit 人，罕得有人受教育，聽a-pa 講goan2 cha-pou 祖bat 做漢文先--e5,ti7 庄--nih 開暗學a2 教人bat 漢字，有時也會講古，a-pa 講我寫小說e5 天份是種著a 祖--e5,m7-koh goan2 a 公就無愛學字，soah 斷--去。Hit 戶人是goan2 庄e5 紳士家庭，頂1 代--e5 就bat 字，做過鎮民代表，有2 個後生ti7 米國讀冊，讀煞soah 留ti7 hia，無koh tng2--來。In hit 個上細e5 cha-bou2-kiaN2 讀國校kap 我kang7 年--e5,穿chhah e5 氣質kap goan2 一般e5 庄kha gin2-a2 無kang7,na2 公主--leh，學校內老師特別khah 惜--i，同學ma7 欣羨--i。升到三年e5 時，學校koh 重編班，我soah kap i kang7 1 班，老師排座位e5 時，我是讀頭名--e5,當然分第一排，i ti7 別班成績聽講chiah 普普--a2 nia5,老師thiaN3--i，叫i kap 我坐做夥。我自細漢就無kang7 年歲e5 cha-bou2-gin2-a2 伴，be7-hiau2 kap 異性chih 接，m7 敢kap i 講話，連beh 看--i 都m7 敢，kan-taN 趁i 無注意，用目尾去ka7 偷掃。
我永遠會記得i 開嘴ka7 我講e5 頭1 句話：「請你mai3 搖椅a2。」我想beh 會失禮，話含ti7 嘴--nih，講be7 清楚，我m7 是thiau-kang beh 搖椅a2,goan2 e5 椅a2 連做夥，我是歡喜gah phih8-phih8-chhoah，椅a2 toe3 leh tin2 動。三年--e5 加真捷考試，週考、月考、期考，我kang7 款保持第一名，老師發賞，用1 本練習簿，頂頭tng3「獎」，我簿a2 long2 免買。Hit chun7 簿a2 kap 有包皮e5 鉛筆long2 是5 角，有1 pai2,i 講鉛筆siuN7 che7,beh 用筆kap 我換簿a2,tu2 好我1 支筆long2 寫gah cheng2 頭a2 giong7-beh gim3 be7 tiau5,有時beh 錫鉛筆，siuN 短soah 削著cheng2 頭尾，就kap i 換。過2 工，禮拜日，beh 暗a2 時，我去飼牛tng2 來，趁天iau2 未齊暗，ti7 門口庭尾寫字。Hit 年，goan2 iau2 無牽電火，暗時long2 是點番a2 油火讀冊。A-pa ui3 外口入--來，giah8 1 支掃梳gim2-a2 叫我跪--落，就ka7 我sut。自升二年--e5 起，我在來m7-bat 無考著第一名，a-pa 罵我這kai2 na2 會退步。我soah sa 無，明明我kang7 款頭名，a-pa na2 會冤枉--我？Hou7 a-pa sut 3 下了後，i chiah 講ti7 土地公廟a2 前e5 大chheng5 樹kha kap 1 tin7 庄內人開講，隔壁厝宅e5 主人ti7 hia 展寶，ka7 人講我會long2 保持第一名是in cha-bou2-kiaN2 無kap 我kang7 班，這pai2 無kang7--a，in cha-bou2-kiaN2 考第一名，老師賞i 1 本簿a2,頂頭tng3 1 字「獎」，i m7 甘hou7 cha-bou2-kiaN2 theh8 去寫字用，專工用蠟紙封起來做記念。A-pa 講1 班be7 有2 個第一名，別人有簿a2 做證明，我的確是lak 名。我ka7 新鉛筆giah8 hou7 a-pa 看，ka7 tai7-chi3 講--出來，a-pa chiah 知我受枉屈，phaiN2-se3 phaiN2-se3,hou7 我1 角銀，表示tai7-chi3 hut teng5-taN5--去。
我無為an2-ni 就氣hit 個sui2 同學，1 角銀會tang3 買5 張衛生紙，koh 來e5 衛生檢查，我就免koh si3-koe3 ka7 人借來hou7 先生驗。下禮拜考試了，我當然ma7 koh theh8 著頭名賞e5 簿a2,i koh beh kap 我用鉛筆換，我想著hou7 人sut 3 下掃梳gim2-a2,m7 肯kap i 換。我也驚i 變面無愛koh kap 我講話，m7 敢ka7 i 騙in 老pe7 e5 tai7-chi3 出破，kan-taN 講「我算be7 和」。尾--a2,i 講我若kap i 換，上課e5 時，我會sai2 偷牽i e5 手，an2-ni，我免講ma7 投降。KoaN5--人e5 時，我無厚衫thang 穿，手冷ki-ki，m7 知是cha-bou2-gin2-a2 e5 手生本就khah 燒iah 是i 穿太空衣，ka7 i e5 手牽--leh，有夠好！我希望學校e5 小使(siau2-su2)a2 boe7 記得搖下課鐘a2。
Hit 工Lan2-lang5 是3 月14，拜六讀1 pou nia5,beh 放學e5 時，i tu 1 張紙條a2 hou7--我，講beh 請我e-hng 去in tau。我tng2 去厝，m7 敢ka7 a-pa 講，chhoe7 goan2 i--a2,講同學beh 請我去in tau 食暗。He 是我頭pai2 hou7 人邀請去做人客，a-i 專工改1 領a-pa khah 無破e5 長褲，用裁縫車a2 舞1 pou tah-tah，我無皮帶，koh thiN7 1 條布帶a2 hou7 我ha5。我穿iau2 是siuN 闊，m7-koh，i--a2 真滿意。我tui3 後壁溝chhu 1 te3 枋a2 過去hit 個厝宅。牆圍a2 內koh 有種花種草，我be7 赴看sui2,樹頂e5 pat8-a2 真大粒，黃--a 無人挽，也有lian2-bu7 kap 柚a2。好giah8 人tau e5 厝iau2 是無kang7,hit chun7 kui 庄kan-taN 這口灶是瓦厝，chhun--e5 long2 竹箍 a2 厝kham3 草做厝頂，若風颱來就用石頭a2 teh--leh，chiah be7 厝koa3 hou7 風掀--去。厝內電火光pha3-pha3,奇怪，goan2 kui 庄都iau2 無chhai7 電火thiau7,in na2 有電火？同學出來接--我，先chhoa7 我去厝邊涼亭a2 kha 坐，教我1 koa2 話，叫我be7-sai2 lau3-khi3。
到hit 時我chiah 知影hit 工是i e5 生日，in 老pe7 kap i--a2,i 是叫「pa-pa」kap「ma-ma」，交帶i 請khah che7 同學去in tau 食生日桌，i 驚同學講出i 無考過第一名e5 tai7-chi3,m7 敢請in 來，無請1 個a2 來ma7 講be7 得過，chiah 拜託我ka7 i tau3 am-kham3。In pe7 母真歡迎--我，kui 桌long2 是我罕得食--過e5 chhiN-chhau。A 伯一直leh chhau3-toaN7 講我hou7 in cha-bou2-kiaN2 jiok--過，請我m7-thang 掛意，盡量食，算安慰--我。同學就sai-nai 叫pa-pa mai3 koh 講che，a 伯續--落koh o-lo2 cha-bou2-kiaN2 chiah-ni7 細漢就知顧謙，ka7 別人留面子。I koh 講頂學期，，若有theh8 賞e5 簿a2 tng2--去，i 就賞10 khou，也賞百外khou--a。Ma-ma 講i 真乖，long2 儉--起來，beh 拜託ti7 日本e5 a 姨替i 買「御人形(ou-nin-giou2)」tng2--來。Goan2 同學有百外khou！我聽1 下giong7-beh 暈--去。
食飽，a 姆koh 包雞腿kap 1 te3 三層bah，beh hou7 我chah--tng2 去。同學giah8 1 支免電塗會光koh 無成ba-te2-lih--e5, 細細支a2 真sui2 講是「手電a2」--e5,沿in tau 牆圍a2 邊e5 田岸a2 路陪我行。星真光，na2 天頂有真che7 支手電a2,m7-koh 離siuN 遠，chhio7 be7 到塗kha。暗頭a2 水ke 大細隻hau2,老a2 聲khah 沉，na2 奏ke7 音，thun5-a2 是中音，sin-a2 聲幼幼就是koan5 音，ti7 暗bin-bong e5 田--nih 奏樂牽曲。田岸a2 路細條，i 驚跋倒，伸手hou7 我牽，koh 愈行愈oa2。我想beh kap i 行khah oa2 koh m7 敢，盡量閃行田岸邊，soah 跋落田底，i toe3 我摔--落。我e5 衫褲long2 tam5,ka-chai3 i 跋ti7 我身軀頂，無bak 著水。新改好e5 長褲tam5 無要緊，i phak ti7 我身軀e5 氣味，kui 個月long2 無退。
讀四年e5 時，in kui 家就long2 徙去米國，tu2 開學hit 工，老師宣佈這個消息，我心肝頭刺鑿，嚨喉管tiN7-tiN7，無tiuN 無ti5 目屎lian3--落來。Phah 開鉛筆盒a2,幾節chhun 1 te3-a2-kiaN2 e5 鉛筆用簿a2 紙包--起來，我無beh koh 用。Tng2 去厝就用鉛片khok-a2 te2--leh，kap 1 張寫i e5 名kap 生日e5 紙條a2 khng3 做夥，封hou7 密，ka7 tai5 tiam3 hou7-leng5-a2 邊hit 叢苦leng7-a2 kha，hou7 這個秘密ti7 hia puh-iN2、生thoaN3。
是--lah，舊曆3 月14 hit 工，我1 世人無可能boe7 記--得，m7 是『青青河畔草』hit 齣親像gin2-a2 辦家hoe2-a2 e5 戀情，hit 工ma7 是我e5 生日，goan2 tu2 好是kang7 年kang7 月kang7 日生--e5,這chan5 tai7-chi3 是hit 工我tng2--去了後，i--a2 sah8 半ut 麵線leh 等--我，講自來是「大人生日食bah，gin2-a2 生日食phah」，我穿長褲na2 紳士koh hou7 人請去坐桌，算大人--a，頭kai2 ka7 我講我e5 舊曆生日。無bah，麵線ma7 會sai2。我ka7 bah theh8 hou7 a-i，講beh 包hou7 小弟、小妹食--e5。
A-i 緊去燒hiuN 感謝佛祖，講i khah 早bat he7 願，等我做生日一定beh 有bah，tu2 leh 煩惱，chiaN5 實就有--a。
我koh 去庄頭seh8 1 pou，seh8 tui3 溝後過，土地公廟a2 kap hit 落有牆圍a2 e5 厝宅long2 無--去a，原本e5 所在起1 間大廟，hiuN 火真旺。廟前hit 叢大chheng5 樹原在，kan-taN 老gah 嘴鬚愈來愈長。


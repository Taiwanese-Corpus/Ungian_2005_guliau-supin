∮Pha荒e5故事
老實e5 水耳叔--a2
Asia Jilimpo
Kiam2-chhai2 有人專工找作者e5 麻煩，嫌這個題目無夠台語口語化，應該是kou2 意iah 是tiau 直e5 水耳(Chui2-hiN7)叔--a2。Che ai3 容允我解說--1 下，kou2 意、tiau 直是對內涵e5 論定 ，老實是kan-taN 對表面e5 印象nia5。講，是an2-ni，大概iau2 有人sa 無siaN2 有， 無要緊，我ka7 水耳叔--a2 e5 tai7-chi3 講了，就thang 知影我講e5 老實kap kou2 意、tiau 直是差ti7 toh 位--a。
水耳叔--a2 漢草生做san2 koh 矮，自細漢in pe7 母就煩惱i 後pai2 sit-thau5 be7 堪--得，厝--nih ka-chai3 田作少，若娶1 個khah giam2-ngi7 e5 bou2,就應付會去--a。Ti7 hit 個農業需要大量人工勞力e5 時代，cha-pou gin2-a2 到14、5 歲a2 就算大人，ai3 kap 人相放伴so 草、播田、割稻a2,前2 項khang-khoe3 iau2 免siaN2 氣力，極加是kha 手khah so5--tam7-poh8-a2 nia5,be7 去犯著人嫌，割稻a2 就無kang5--a，便若輪著kap i tau3 1 kaN5 beh 踏phah chhek-a2 e5 機器桶，別人tioh8-ai3 加khah 出力，拖機器桶e5 時，ma7 是long2 另外hit 個出khah che7 力。尾手，真che7 人割稻a2 beh 組班e5 時，long2 無愛hou7 i 份額。
有影是「1 支草1 點露」，親像水耳--a2 這款體材--e5,猶原會娶著su3 配e5 家後。Hit 時別庄有1 個cha-bou2 gin2-a2,beh 20 歲--a iau2 做無人愛，m7 是有siaN2-mih khoe5-kha 破相，人ma7 無leh khiap-si3,精差體格粗兼大kha pou5,買無合軀e5 cha-bou2 人鞋thang 穿，在來long2 是穿cha-pou 人leh 穿e5 tha-bih-a2。庄kha 人欠會作sit e5 cha-bou2 人，漢草粗無人會嫌，hit 個姑娘上bai2-chai5 e5 是講話大嚨喉空，民間傳講若這款cha-bou2 gin2-a2 ma7 是破格(phoa3-keh)，hou7 人相過5 kai2,千(sian)相都be7 成，有人報水耳--a2 in 老pe7,chhim2 看--著就kah-i3--a，年中koaN7-tiaN7，未年尾就娶入門。
水耳嫂--a2 1 個cha-bou2 人作sit 頂2 個cha-pou 人，tu2 嫁--來beh chiaN5 個月，有販a2 來liah8 豬，1 隻kui 百斤e5 豬phoe-a2,縛大索beh 扛起來過秤chhin3,豬a2 一直liong3,koh hau2 gah koN3-koN3 叫，索a2 phaiN2 縛。水耳嫂叫眾人閃，手ng2 pih--1 下，hoah 1 聲「haih-siouh」，ka-ti7 ka7 豬a2 gia5--起來，邊--a2 e5 人chiah 緊索a2 縛好勢。庄內人han2 講水耳--a2 娶著這個勇bou2,穩苦--e5,nah 知，這個cha-bou2 雖 bong2 性地無好，對翁婿koh 真溫純，矮a2 翁講東就東，講一是一，be7 kap i keh8-ko。有1 pai2,眾人ti7 土地公廟kha e5 老chheng5-a2 邊oe7-hou2-lan7,Ku-li2-a2 笑水耳--a2 無lou7 用，舊年割稻a2 gia5 chhek 包，無2 choa7 就軟kha--去。話傳去到水耳嫂e5 耳空，hit chun7 i tng-teh 掘菜園，鋤頭未赴放，chong5 去chhoe7 Ku-li2-a2,na2 走鋤頭頂頭tiau5 e5 塗koh na2 lak。Ku-li2-a2 tu2 ti7 門口庭teh gia5 石碾，看著水耳嫂--a2 來，笑笑問講：
「水耳嫂--a2,罕行。」
這個chhiah cha-bou2 無話無句，鋤頭放掉，孤手ka7 2 粒40 斤e5 石碾koaN7 koan5 koh tng3 落塗，kan-taN 看著塗kha lap 1 空，Ku-li2-a2 1 支嘴a2 開開，m7 敢加話，直會失禮chhe7 不是。水耳嫂--a2 自頭到尾無講gah 半句話，鋤頭giah8--leh，koh tng2 去掘菜園，自an2-ni，通庄無人敢koh chhin3-chhai2 phi3-siuN3 水耳--a2。
我對水耳叔--a2 e5 印象be7 bai2,i bat tng7 著我，問我是siaN2 人e5 kiaN2，koh 出13 加24 是joa7 che7 這款e5 算數(sng3-siau3)hou7 我答，若加了無teng5-taN5，會賞我1 粒楊桃iah 是柑a2 做獎勵。自細漢，ti7 庄--nih 我就hou7 人o-lo2 講是「khiau2 gin2-a2」，tiaN7-tiaN7 有人出算數iah 是簡單e5 謎猜hou7 我ioh，有時，我ma7 會假ioh 了m7-tioh8--去，對方會真歡喜，考倒這個hou7 人稱呼做「天才」e5 gin2-a2 是真iang7 e5 tai7-chi3,了後koh 出另外1 題hou7 我算，這pai2 我就無細膩ka7 算--出來a。水耳叔--a2 kap 別人kang7 款，若考倒我1 半pai2-a2 就會si3-koe3 去展hou7 人知。
水耳--a2 娶著好bou2,3 頓款燒燒，衫褲穿chhio-chhio，食好做輕kho2,粗重--e5 long2 hou7 in bou2 搶去做，變通庄上好命e5 cha-pou 人，有人講「食有1 頓燒，就會想beh chhio」，1 粒hai2-kat-a2 頭吹gah 金sih-sih，si3-koe3 去風騷，無joa7 久，就聽講kat 著1 個hoe2-ki3。水耳嫂有聽著風聲，i 也無beh 拆破面，ka7 in 翁phah 青驚，講是想beh ka7 草厝翻瓦厝，欠錢用，去hak 1 擔雜貨，叫i 擔去庄頭路尾si3-koe3 hoah 賣，an2-ni khah be7 食飽siuN eng5 loa7-loa7-so5,惹風波。我所會記--得，i 賣點燈火用e5 番a2 油、洗衫e5 souh-tah kap 糖a2 餅a2 這款gin2-a2 嘴食物。Hit 時，goan2 庄iau2 無牽電火，番a2 油是家家戶戶日常生活tiaN7-tioh8 ai3 用--e5;洗衫ma7 無茶khou、soat-bun5、洗衫粉，有人用ba-bui 籽洗，用souh-tah--e5 khah che7。
我4 歲半beh 5 歲hit kha-tah8-a2,goan2 tau 有1 loah8 田改種am 瓜，糴(tiah8)籽e5 時，有去濫著梨a2 瓜籽，am 瓜園有時a2 會chhoe7 著梨a2 瓜，goan2 i--a2 去khau 瓜a2 草e5 時，我興toe3 i 去bong2 巡看有梨a2 瓜thang 食--無。我是大孫，a 公惜--我，專工去買1 頂pu5-hia khok-a2 hou7 我戴出門。He 是我頭pai2 去到田--nih，tak8 項物件我long2 感覺真好玄，i--a2 pian7 若i bat e5 花草樹叢，long2 會教hou7 我知，我iau2 會記得頭pai2 ti7 田頭e5 溝a2 看著水ke-a2,笑gah giong7-beh 跋跋--倒。在來，我所知e5 水ke long2 是khah 大隻--e5,無老a2 ma7 tioh8 thun5-a2,大人chiah 會liah8 tng2 來煮湯，hit chun7 看著thnghN-thnghN 隻a2 e5 水ke-a2-kiaN2，免講ma7 會起愛笑。I--a2 教我講：
「有親像你chiah 細漢e5 gin2-a2 當然就有細隻e5 水ke-a2-kiaN2」。
I--a2 teh khau 草a2 e5 時，我ti7 邊--a2 灌tou7-peh-a2,看著有塗eng3 e5 所在，塗粉a2 poe2 開，就會chhoe7 著1 空，用銅管(kong2)a2 te2 水ka7 灌--落去，無kai3 久，水面會起漣(leng5)，講是tou7-peh-a2 teh 洗面--a，隨就會看著2 支鬚伸--出來，an2-ni 就liah8--著a。有時我會去liah8 金龜，tng 開e5 番se2 花是金龜上愛hioh e5 所在。到beh 晝，我嫌熱，吵beh to3--去，i--a2 khang-khoe3 做iau2 未煞，m7 甘hioh，tu2 好水耳叔--a2擔貨tui3 田頭a2 hit peng5 過，i--a2 theh8 1 角銀出--來，叫我去買含a2 糖食。
我1 角銀gim7 ti7 手--nih，tim3-tim3,心頭真燒loh8。Hit chun7 e5 銀角a2 有4 款，1 角--e5 有2種，紅銅kap『鎳』做--e5;紅銅--e5 khah 重，我手theh8 e5 hit 個就是。2 角--e5 ma7 是『鎳』--e5,khah 大個，m7-koh 無價值感。5 角--e5 上有額，正銅--e5,真重。He 是我這世人頭pai2 用錢，真歡喜。我na2 走na2 hoah：
「水耳叔--a2 ，ka7 你買糖a2!」
水耳叔本底面憂憂，看著我chiah tng2 笑，ka7 我e5 1 角收--去，叫我ka-ti7 揀1粒糖a2,koh hoan 咐講ai3 ka7 goan2 i--a2 講i 有hou7 我1 粒含a2 糖。我目chiu 金金看i 矮矮e5 身影ti7 日頭kha 愈徙愈細--去。
Goan2 i--a2 iau2 teh 無eng5,看著我嘴--nih 含1 粒糖a2,問我另外hit 粒袋ti7 toh 位。我講水耳叔--a2 chiah hou7 我1 粒nia5,goan2 i--a2 真siuN7-khi3,講水耳--a2 大人大種--a，soah 騙(pian2)頭pai2 用著錢e5 gin2-a2,真無1 個款。講翻tng2 工chiah koh toe3 來瓜a2 園，tng 等水耳--a2 ka7 討hit 粒糖a2。
Hit 暗，我早早就去睏，天iau2 未光就peh 起床，等i--a2 chhoa7 我去瓜a2 園。I--a2 講我「khong kiaN2」，beh 去園--nih ma7 tioh8 等i 碗箸洗好，豬菜款好，豬a2 飼飽，hit 時都8 點外--a，這chun7 chiah 5、6 點nia5,會sai2 koh 去睏。我驚睏過頭，i--a2 偷走去園--nih，就守(chiu2)ti7 灶kha ka7 i tau3 long 草in 入去hiaN5。
Hit 工，水耳叔--a2 khah 早來到田頭a2 路，我緊走去chhoe7--i，i--a2 ma7 toe3 後壁jiok--來，看著水耳--a2 就ka7 i le2,罵i 不應該sut8 gin2-a2 e5 錢，明明1 角銀會tang3 買2 粒含a2 糖，na2會chiah theh8 1粒hou7--我nia5。水耳叔--a2 面a2 紅ki3-ki3,一直會失禮，講是i 1 時糊塗hut m7-tioh8--去，i 會補我1 粒。Goan2 i--a2 m7 放i 干休，叫i ai3 誠意--1 下，看an2-choaN2 賠--我chiah 會sai2。
水耳叔--a2 想想--leh 講beh 通庄ka7 人請薰請檳榔，公開會失禮。Goan2 i--a2 soah 想phaiN2-se3,講免hiah 工夫，小kho2-a2 意思--1 下就好。I 的確beh an2-ni，講若無，i 1 世人日子phaiN2 過。
通庄請人食薰kap pou7 檳榔是真kian3-siau3 e5 tai7-chi3,自來有2 種人chiah tioh8 an2-ni，做賊a2 hou7 人liah8--著iah 是討契兄kat hoe2-ki3 出破。水耳叔為1 粒糖a2 nia5,排這款場面，實在有khah 傷重。翻tng2 工，水耳叔--a2 頭le5-le5,捧薰kap 檳榔seh8 庄內路，tu2 著人就ka7 薰kap 檳榔tiam7-tiam7 tu hou7--人，long2 無講gah 1 句話。厝邊問講「水耳--a2 是犯著toh 1 條」，goan2 i--a2 就ka7 減hou7 我1 粒糖a2 e5 tai7-chi3 講hou7 人知。水耳嫂--a2 聽--著了後，kan-taN 笑笑講：
「大人sut8 gin2-a2,hong5 罰是應該。」
過2 個月，goan2 a-pa 去隔壁庄ka7 人tau3 搭siong-jiong5 寮a2,tng2--來，hit 暝beh 睏，kap goan2 a-i 細聲講話，我就睏ti7 in 身邊，假睏--去，偷聽in 講，我m7 是聽真有，總--是，知影in teh 講水耳叔--a2 e5 tai7-chi3。I ti7 隔壁庄kap 1 個cha-bou2 偷來暗去，cha-bou2 in 翁m7 知an2-choaN2  soah 知影，m7 放水耳--a2 煞，beh 去tau5 水耳--a2 in bou2。水耳ka7 人求情，講beh 通庄請薰請檳榔，對方講be7 -sai2 ti7 這庄請，若無，kui 庄就long2 知--a，要求i tng2 去ka-ti7 e5 庄內請。水耳--a2 頭殼真好，利用我頭pai2 買糖a2 m7 知行情，減hou7 我1 粒，趁機會假會失禮，an2-ni，對隔壁庄hit peng5 ma7 有1 個交帶。我kap goan2 i--a2 hou7 i 設計--去，koh leh 替i phaiN2-se3。
庄內人風評講「水耳--a2 做人老實，連sut8 gin2-a2 1 粒糖a2 都良心be7 得過，請薰請檳榔通庄ka7 人會失禮。」我m7 chiah 會講是「老實e5 水耳叔--a2」。

∮Pha荒e5故事
飼牛gin2-a2普水ke-a2度
Asia Jilimpo
朋友來goan2 tau 坐e5 時，tu2 食飽晝iau2 未赴收碗箸，看桌頂e5 菜kap 鹹，笑笑問講：「也無請人客，na2 會食chiah 好？」
我無tiuN 無ti5 應講：「Na2 有，ah 都普水ke-a2 度--leh！」
朋友聽無，我chiah 智覺著這句是kan-taN ti7 goan2 hit 個庄頭chiah 時行--e5。
我讀國民學校chin3 前，iau2 算是gin2-a2,有特權免做khang-khoe3,大人去田--nih 拚gah 烏ma3-ma3 kui 身軀汗e5 時，我aiN7 小妹兼chhoa7 小弟kap 隔壁e5 客人gin2-a2 leh ng-kok8-ke bih 相chhoe7,用Holo 腔e5 客話kap in 踢Ong2 跳khou-a2。Goan2 庄--nih 1 半Holo 1 半客，客kap Holo long2 會hiau2 聽對方e5 話，khah 淺e5 客話Holo 人ma7 會講--tam7-poh8-a2,自來無族群問題。入國校頭1 個禮拜日，a-pa 講我leh 讀冊--a，是大人--a，ai3 ka7 厝--nih tau3 作sit，喊我牽牛出去飼。
你看西部e5 影戲，看in 騎馬kam2 bat 欣羨--過？Chin3 前我pian7 看著khah 大e5 gin2-a2 騎牛去飼，long2 chiok 想beh kap in kang7 款，a-pa 叫我去飼牛，我是真歡喜。我ka7 牛牽--出來，就beh peh 起lih 騎，kiam2-chhai2 siuN 細漢，soah peh be7 起，a-pa 講ai3 叫牛先un--落來，我chiah 有法tou7 起lih i e5 kha-chiah-phiaN。牛就是m7 肯un ke7,我想beh tui3 i e5 後kha 關節khang3--起lih，i 用尾liu ka7 我sut，koh oat8 頭ka7 我gin5。A-pa 先ka7 我抱--起lih，chiah 教我講，等牽牛去溝a2 底ko7 浴e5 時，i 就會un--落，ah 若無，就ai3 飼慣勢，kap 我熟sai7 了後，chiah 指揮i 會行。
庄kha gin2-a2 m7 是kui 年thang3 天long2 leh 飼牛，有時a2 是去割蔗尾tng2 來hou7 食。過春了後，草a2 青青，ka7 牛牽出去行春踏青，也算是對i 駛手pe7、掛pe7、loa7-tang5、lak8-tak8、拖犁、拖牛車e5 報答。溝a2 水清幽，hou7 i 入去浸--1 下，有時a2 歡喜，i 也會藏水bi7 hou7 我看。我ka7 學校pun e5 課本chah--leh，騎ti7 牛kha-chiah-phiaN，隨在i si3-koe3 散步、食草，我讀我e5 冊，免驚會出問題，kan-taN 顧mai3 hou7 i 去食著別人播e5 稻a2 就好。
去到田頭a2 路，就tng7 著真che7 庄--nih kap 我kang7 年歲iah 是比我khah 大e5 cha-pou gin2-a2 ma7 騎牛出--來，頭kai2 看我飼牛，tak8-e5 long2 歡喜hoah-hiu：「A 舍ma7 出來飼牛--a，lan2 koh 加1 個伴！」
飼牛gin2-a2 齣頭kai3 che7,相招去ka7 人偷挖番藷炕窯，騎牛相戰，有時a2 也會挽野菜樹葉假煮食辦家伙a2。田--nih tiaN7-tiaN7 會有野兔、竹雞a2,tak8-e5 相爭圍，上好食--e5 是田鼠，肉真chhiN 甜。Hioh-khun3 日飼牛是我意愛e5 khang-khoe3,有1 kai2 ti7 學校，下課，我ka7 2 個tu2 熟sai7 e5 同學講，in 感覺真心適，約禮拜日beh kap 我去飼牛。
Hit 工chai2 起，免人hoan 咐，我就自動ka7 牛牽--出來，灶kha 偷khat 1 mi 鹽chah--leh，hoan7-se3 若pu5 siaN2 物件就用會著。騎ti7 牛頂，沿路long2 是青leng3-leng3,蓮蕉紅花青葉嬌滴滴，hou7 風弄gah 勾頭酥腰。Chhek 鳥a2 順牛車溝路跳san2-chheng2,看牛行oa2--來，也be7 驚，等牛kha beh 到--a chiah 飛--起來，toe3 goan2 後壁chiuh-chiuh 叫。我kui-khi3 the ti7 牛e5 kha-chiah-phiaN，據在i 拖，看khong2 e5 天頂有幾蕊雲泅--過，嘴--nih na2 haiN 牛犁a2 歌。
我e5 客人朋友kap 人客long2 到位--a，in 原本就有熟sai7,kui-tin7 khu5 ti7 樹a2 kha leh 起火烘草me2-a2,我tu2 到就鼻著phang 味。Hit 2 個同學long2 是街--nih e5 人，無作sit，也就無牛thang 牽，借beh 騎我e5 牛。A-phng5(朋e5 客音）a2 kap A-jun（潤e5 客音）a2 自動ka7 牛hou7 in 2 個騎。我e5 同學添原--a2 穿1 軀 Long2 e5 衫a2 褲，新koh sui2,真驚go7 烏--去。我笑i 街nih song5,beh 來田園m7 tioh8 穿khah bai2 e5 衫。另外hit 個同學清祥解說，講添原in tau 是信Ia-sou--e5,禮拜日koh ai3 去教會主日學，無穿sui2 衫be7-sai2 出門，添原--a2 是偷走--來e5。我m7 知信Ia-sou 落教是siaN2-mih，ti7 goan2 庄kha，long2 是拜拜--e5。添原--a2 開始學牧師講道e5 口氣，i 講：
「上帝講，lin2 long2 是我e5 kiaN2。」
Tak8-e5 感覺hou7 i phiN--去，假意beh ka7 phah，ti7 hia 走相jiok。我hiong5-hiong5 聽著沉沉「kok 、kok、kok」e5 聲，是老水ke-kou2,叫tak8-e5 tiam7-tiam7,有影1 隻老a2 bih ti7 圳溝邊e5 草a2 內。Goan2 6 個gin2-a2 先分6 個方位khia7 在，ka7 水ke e5 出路封掉 ，愈包愈eh8,由我出手去hop hit 隻水ke，i 跳走，真tu2 好，跳tui3 添原hit peng5 去。添原驚衫bu2 烏--去，m7 敢phak 落去hop，soah 去hou7 soan--去。真m7 甘願，我一直jiok，到尾iau2 是hou7 我liah8--著，有影大隻。
A 潤a2 去at 1 枝竹a2,取有刺e5 1 節來，ka7 水ke e5 肚keng 大，用刺a2 tui3 腹tou2 ui--落，先ui 1 裂chiah 剖開，腹內jim5-jim5--leh，chiah 用圳a2 水洗清氣。Tu2-chiah 烘草me2-a2 e5 火iau2 未齊hoa，koh ka7 iat 風hou7 toh8--起來，按算beh liah8 落去烘。A 榮講hit 隻thai5 好e5 水ke phih ti7 塗kha，ka2-na2 人拜拜肉山e5 大豬公。我看水ke 4 支kha 展開，有影有成廟--nih 普度，肉壇頂e5 豬公，就招講來sng2 拜拜。添原kap 清祥long2 m7-bat 拜--過，先chan3 聲。Goan2 就koh 去hop khah che7 隻水ke 來thai5。
水ke 上大隻--e5,goan2 講是「老a2」， koh 來就是「thun5-a2」，tu2 ui3 水ke-a2 kiaN2 大--起來e5 是「sin-a2」。無到半點鐘，goan2 就liah8 著10 外隻，m7-koh long2 是「sin-a2」kap「thun5-a2」，kan-taN 原先hit 隻老a2 nia5。有1 種草a2 真韌命，幼支koh 長，na2 像hiuN（香）--leh，goan2 講是「塗kha hiuN-a2」。Goan2 ka7 幾隻水ke 剖腹thai5 好，排tiam3 幾叢塗kha hiuN-a2 頭前，榮--a2 假扮做道士，嘴--nih ou-peh8 念，na2 leh 念經，添原--a2 m7 認輸，ma7 念in e5 聖經，tak8-e5 就開始普度兼koan 水ke-a2 神。了後，chiah ka7 水ke 烘來食，我chah e5 鹽hou7 水ke-a2 肉氣味愈chan2。清祥in tau ti7 街--nih 開漢藥房，講beh 知ma7 chah koa2 當歸、肉桂、枸杞，tiaN7-tioh8 koh-khah 好食。
添原--a2 m7 敢sng2 siuN 久，in 老pe7 做禮拜煞chin3 前，i ai3 tng2 去到教會，若無，tai7-chi3 就大條，日頭iau2 未peh 到頭殼頂，i kap 清祥就先走--a。我ma7 ka7 火踏hou7 hoa，tak8-e5 去圳溝牽牛，na2 khou-si-a2 na2 騎--tng2 去。
翻tng2 年e5 春--nih，有1 工，我kap 榮--a2、A 潤a2、A 朋a2 去飼牛，有1 戶老窯人無播田換種Thoumatouh，結gah tng 大粒，goan2 去偷挽，揀kha-chhng 尖紅--e5 就食，tak8-e5 long2 食4、5 粒了後，chiah 看著田頭有插箠a2 縛紅布碎a2,taN，這聲去--a，農藥chiah choaN7 無joa7 久，goan2 開始煩惱。我體質khah lam2,先吐koh 漏，續--落，A 朋a2 ma7 kang7 款，goan2 na2 艱苦na2 煩惱。榮--a2 有影勇，ka2-na2 long2 無chun3-bun7--著，i 招goan2 先編1 個話，be7-sai2 hou7 大人知影goan2 是偷食人種e5 果子chiah an2-ni--e5。4 個gin2-a2 kiaN2 頭殼算be7 bai2,想著頂1 年拜水ke e5 tai7-chi3,就講通和，tng2--去m7-thang 漏氣。
Goan2 i--a2 看我面--e5 白sun2-sun2 騎牛tng2--來，koh 攬腹tou2,緊ka7 我抱--落來，問我kam2 是破病？我講腹tou2 疼，m7 知an2-choaN2 會hiah 疼？I 先ti7 藥袋a2 thau2 1 包食腹tou2 疼e5 藥a2 hou7 我吞，koh 叫我去眠床倒。Hit 時作sit 人iau2 無農保，庄kha 無有牌e5 醫生，long2 是食便藥a2 準tu2 好，若Khah 嚴重--e5 chiah 會送去都市e5 大間病院。藥a2 是人theh8 來寄--e5,久久會來巡1 kai2,看欠siaN2-mih 藥a2 chiah 補，藥a2 錢等收冬chiah 來put chhek-a2 tu2-siau3。榮--a2 嘴khah 利，講gah hou7 in tau e5 人相信goan2 是舊年這工去飼牛，ti7 田頭a2 普水ke-a2 度拜神，今年goan2 就是無去普，神明罰goan2 腹tou2 疼，討beh 愛goan2 ka7 拜。In 老pe7 本底就知影榮--a2 gau5 oe7-hou2-lan7,無siaN2 beh 信，去問A 朋a2、A 潤a2 kap 我，long2 講舊年有影有普水ke-a2 度。大人討論了，決定thai5 1 隻豬公普度，an2-ni chiah be7 去得罪神明。Hit 暗厝--nih 食gah 真chhiN-chhau，m7-koh，我腹tou2 疼iau2 未好，kan-taN 會sai2 食糜配am 瓜a2。Goan2 i--a2 安慰我免煩惱，i 有留1 支雞腿，等我腹tou2 若好，就會sai2 食。我倒ti7 眠床想kong，上無，an2-ni 免hou7 人phah。
Hit 年goan2 thai5 水ke 普是toh 1 工我boe7 記--得，翻tng2 年goan2 腹tou2 疼hit 工是Lan2-lang5 4 月13，goan2 庄--nih koh 來若4 月13 long2 會普度，別庄--e5 來hou7 goan2 請，問講是leh 拜siaN2-mih 神。Goan2 庄e5 人就講是「Goan2 庄chiah 有--e5,普水ke-a2 度！」
這chan5 tai7-chi3 到第3 kai3 普度chiah 出破，添原in 姊--a2 嫁goan2 庄e5 人，聽著這款tai7-chi3,講in 小弟也無腹tou2 疼--過，koh 知影goan2 頭kai2 普水ke-a2 hit 工是添原--a2 無去參加主日學e5 禮拜日，ui3 萬年曆算--出來，講hit 年e5 4 月13 m7 是禮拜日，證明goan2 腹tou2 疼hit 日kap 前1 年thai5 水ke hit 日根本m7 是kang7 1 工。Goan2 幾個gin2-a2 chiah 講出這chan5 4 個猴死gin2-a2 騙kui 庄e5 笑khoe tai7。
Koh 來e5 4 月13，goan2 庄--nih 就無koh 普--a，m7-koh，pian7 若有1 頓chhoan5 koa2 phong-phai3 來食，就講是「Ah 都leh 普水ke-a2 度--lah！」

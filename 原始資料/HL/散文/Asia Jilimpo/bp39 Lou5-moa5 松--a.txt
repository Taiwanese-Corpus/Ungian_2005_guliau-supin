∮Pha荒e5故事
Lou5-moa5 松--a2
Asia Jilimpo
電視新聞講有1 個大尾lou5-moa5 過身，式場e5 匾a2、輓聯、花箍、花籃che7 gah 排tui3 大路邊去，送出山e5 陣頭、花車ka7 幾na7 條街a2 路that gah chat8-kho2-kho2,kui 個交通long2 亂--去，場面真niau，無輸一般e5 社會賢達。
Goan2 故鄉是真單純e5 所在，講--來真心適，ma7 kang7 款有lou5-moa5,我想社會就是社會，無論siaN2-mih 所在都各行各業，lou5-moa5 ti7 社會變做普通e5 行業--a，koh-khah 相kang5--e5 是Lou5-moa5 松--a2 出山e5 場面ma7 真轟動。
有1 pai2,我tng2 去故鄉，路--nih soah that 車，知影tiaN7-tioh8 是有人teh 出山，koh 看著a-pa ma7 toe3 人leh 送出山，想講kam2 是toh 1 個親chiaN5 過身，a-pa 叫我ma7 ai3 來送上山頭，講：
「Kui 庄出山會hiah 鬧熱--e5 ma7 chiah Lou5-moa5 松--a2 nia5。」
自我做gin2-a2 就bat Lou5-moa5 松--a2,i 本名本姓soah 無siaN2 人知。會記得有1 個chai2 起，我phaiN7 冊phaiN7-a2 beh 學校，hit 工輪著我做「值日生」，ai3 khah 早去拚掃，出到庄外，天chiah phah-phu2 光nia5,看著Lou5-moa5 松--a2 騎鐵馬ui3 對面lop-som7 lop-som7 踏--來，到我面頭前soah hioh--落-來，問我是siang2 e5 後生，nah 會chiah 拚勢，hiah 早就beh 去學校。庄內人long2 知影i 暗時a2 會去二林街a2 酒家kap 人lim 燒酒、poah8-kiau2,透早chiah 會tng2 來庄--nih 睏。我ka7 i 報goan2 a-pa e5 名，koh 解說講今a2 是我「值日」，chiah tioh8 chiah 早出門。I 講我是乖gin2-a2,ai3 認真讀冊，m7-thang 大han3 親像i an2-ni，無半步取chiah tioh8 做lou5-moa5,i 講beh hou7 我錢買si3-siu3-a2,表示鼓勵，nah 知褲袋a2 jim5 無錢，chiah phaiN2-se3 phaiN2-se3 講：
「Cha暝kiau2氣真bai2,輸gah ta-ta，先欠--leh，另工贏kiau2 chiah hou7--你。我若boe7 記--得，你tng7 著我ai3 會記得ka7 我講。」
放學tng2 去厝--nih，我ka7 a-pa 講chai2 起tng7 著Lou5-moa5 松--a2 e5 tai7-chi3,a-pa 罵我gin2-a2 人講話m7-thang 無大無細，後pai2 ai3 叫「松叔--a2」。雖bong2 松叔--a2 有an2-ni 講--過，後日我若koh tu2--著，be7-sai2 ka7 i 討錢。
Goan2 庄ng3 東是老窯，hit 庄kap goan2 chia 離無joa7 遠，有1 條墓a2 埔路相thang3,路邊e5 田1 半老窯人1 半goan2 庄--e5,A 樂--a2 in tau 作e5 田就kap 老窯人Kham2 章--a2 相隔界，hit chun7 水iau2 真缺，ng3 1 條Ji2-a2 溝ka7 頂流濁水溪水引--來，老窯先到，in 水淹到額chiah 有thang tioh8 goan2 庄，半暝ai3 有人巡田顧水。Ti7 田頭a2 開1 缺(khih)，hou7 水入田--nih，koh 做1 窟濁水膏窟a2,水入--來先引去這窟，水--nih e5 塗沙留ti7 窟a2內，淹去田--nih e5 水chiah be7 膏膏，敗著稻叢，會sai2 講真費氣。頂坵田水若phoaN3 tiN7，就會ka7 進水缺a2 that--起-來，下坵chiah 有水thang淹，若淹有到額無that水缺，淹phong2-phong2 稻a2 會爛叢。樂--a2 愛挨弦a2 sng2 音樂，作田放放(hong3)，in 老pe7 無歡喜，半暝會派i 去顧田水。
Hit 暝，樂--a2 為著第2 工beh 去kap 人出西樂隊，看隔壁坵Kham2 章--a2 e5 田水食gah 差不多--a，就ka-ti7 去ka7 人e5 田頭缺a2 that--起-來，ka7 水漏--落-來淹ka-ti7 e5 田。過無joa7 久，章--a2 來，真siuN7-khi3,用掘水缺a2 e5 鋤頭柄kong3 樂--a2,ka7 i phah gah 倒ti7 塗kha，kui 身軀血，爬tng2 去厝--nih，天都也beh 光--a2,厝邊隔壁都也long2 精神，準備食chai2 起beh 落田，看著樂--a2 hou7 老窯人欺負，眾人真不滿，tak8-e5 hoah 講beh 去老窯chhoe7 Kham2 章算siau3,這時chun7,有人講：
「Kham2 章--a2 番pi3-pa3,人真phaiN2，lan2 無i 法，iau2 是ai3 叫Lou5-moa5 松--a2 來。」
Hit 個時間，松--a2 iau2 未tng2--來，樂--a2 in a-pa kap 幾個厝邊就去路頭等，無joa7 久，就等--著-a。松--a2 鐵馬oat--leh 就beh 騎去老窯，庄內人toe3 後壁beh 去，松--a2 講：「這款tai7-chi3 kap lin2 無ti7-tai7,我ka-ti7 來去就好。」
詳細e5 經過是an2-choaN2，goan2 庄--nih 無siaN2 人知，老窯人lau3-khui3 tai7 也be7 講--出-來，尾--a2 是goan2 hit班有老窯gin2-a2講hou7我聽--e5。Kham2 章人大箍把，ti7 老窯做人就真霸，人緣m7 是真好，hit chai2 起，Lou5-moa5 松--a2 去到地(te3)，ti7 門口庭hoah：「Kham2 章--a2 出--來！」
松--a2 chhoh Kham2 章--a2 無應該欺負kou2-i3 人，章--a2 無thang tioh8 到松--a2 侵門踏戶來到in tau chhang3-chhiu，chiN3 oa2 去beh phah 松--a2,nah 知松--a2 是有拳頭底--e5,使1 個勢，出手去khioh 章--a2 e5 拳，順勢ka7 i 引力poah 去邊--a2,章--a2 無2 下手，就phak ti7 塗kha，松--a2 hoan 咐i ai3 chhoan5 檳榔薰來竹圍a2 庄請，通庄seh8 1 lin3 會失禮。趁松--a2 oat8 頭beh 騎鐵馬，章--a2 giah8 1 支糞chhiam2 ui3後壁偷lak，松--a2 手後khiau 去hou7 chhiam2--著，poah8 落鐵馬，看章--a2 糞chhiam2 利劍劍koh chiN3--來，就ka7 鐵馬leng5--起-來，當做武器teh 回糞chhiam2,無幾下手，章--a2 chhiam2-a2 hou7 鐵馬e5 手hoaN7-a2 架(ke2) lak--去，松--a2 ka7 鐵馬phiaN 塗kha，換khioh hit 支糞chhiam2 做ke-si，lak 著章--a2 e5 腹tou2 邊，章--a2 跪--落hoah「m7 敢--a」，答應beh 捧檳榔薰來ka7 樂--a2 會失禮。松--a2 用嘴咬leh 衫a2 ng2 尾，另外1 手去li3 1 liau 落--來，用嘴kap 手配合，ka7 手後khiau 包--leh 止血就鐵馬扶--起-來，騎tng2 去竹圍a2 睏。
Lou5-moa5 松--a2 tng2 來庄--nih long2 無講siaN2，hit 暝照常去二林街a2 lim 燒酒、poah8-kiau2,翻tng2 工chai2 起，鐵馬騎出二林街a2 就去hou7 刑事liah8--去，講是老窯人章a2 報案，告i 傷害，有腹tou2 邊lak 1 空e5 傷單做證明。松--a2 ti7 警察局無講原因，kan-taN 承認有ka7 章--a2 lak 1 空，武器是hit 支章--a2 in tau e5 糞chhiam2。因為松--a2 態度好，肯kap 刑事合作，m7-koh i 是傷害罪e5 累犯，就ka7 i 判6 個月徒刑，糞chhiam2 是武器，當然ma7 沒收。
松--a2 leh 關e5 時，tiaN7-tiaN7 有穿gah 真phaN7 e5 姑娘來goan2 庄--nih，講是二林酒家e5 小姐，1 pai2 來long2 幾na7 個tau3-tin7,驚松--a2 in a 母3 頓不渡，koaN7 菜theh8 米來煮飯hou7 老歲a2 人食，in ma7 輪班去探監，講松--a2 ti7 籠a2 內好好，請in a 母免為i 煩惱。松--a2 in 老母算phaiN2 命，少年就死翁，生2 個後生long2真不tong2,1 個做lou5-moa5 hou7人phui3痰phui3瀾，1 個去ti7 kha-sau 間a2顧口做三七a2,i 70 歲--a，本底就khiau-ku，koh ti7 庄--nih行路long2頭le5-le5,表示做人kian3-siau3,感覺真可憐。
Lou5-moa5松--a2關年半chiah 出--來，i chin3前有案leh假釋，ti7假釋中若koh犯案，關無了--e5 ai3 koh 還，m7-chiah會加關1 年，goan2 hia e5人講he hou7做「寄罪」。樂--a2 kap in a-pa bat去面會，去hou7松--a2 罵，講這款所在m7 是一般作sit e5 kou2-i3人來--e5,1人1途1款命，作sit 人kai3艱苦，kui年thang3 天long2做gah比牛khah thiam2,i 就是m7擔輸贏be7堪得操，m7-chiah會行這條歪路，hou7祖公a2 kian3-siau3,樂--a2興sng2樂器，ma7是好tai7-chi3,總--是pheng7 i 做竹雞a2 khah 實，tng2--去ai3 kut力，替竹圍a2 人出1口氣。
庄--nih無看著Lou5-moa5松--a2是su3常e5 tai7-chi3,也無siaN2 怪奇，普通時a2無tai7-chi3 i 也罕得kap庄內人來去。聽講松--a2出監了，無隨tng2--來，講去別位a2替人顧kiau2間趁koa2 所費，一直到2 年過，我chiah koh看著i，hit chai2起，beh考試，我khah早beh去學校做準備，tu2出庄就聽著outoubai e5 聲，是松--a2換騎機車。看著我，就擋tiam7,我這pai2會記得a-pa e5 交帶，叫1 聲「松叔--a2」，i 大概記才bai2,koh問我是siang2 e5 後生，我koh報a-pa e5名，i o-lo2 我乖，就做 i 去。我koh 行幾步，i soah oat8 頭tng2--來，問講i bat 允過1 個學生gin2-a2 講若贏kiau2 有錢beh hou7 i 所費買si3-siu3-a2,hit 個kam2 是我？我想著a-pa e5 話，m7 敢應，kan-taN lioh8-lioh8-a2 tim3 1 下頭。松叔--a2 講我gin2-a2 人be7 sai2 講話無守約束，我答應i beh ka7 i 提醒，i 是記智無kai3 好e5 人，我gin2-a2 人nah 會記智也無好？就伸手ui3 後褲袋a2 jim5 1 個te2 錢e5 皮夾a2 出--來，tu hou7--我，叫我收--起-來，我m7 敢theh8,i 講我若無theh8--去，i 緊早慢ma7 會koh poah8 輸了了，khah 輸hou7 我做所費kap 交學費。
我ka7皮夾a2交hou7 a-pa，內底有3000 幾khou，hit chun7替人割稻a2 1 工chiah趁30 nia5。A-pa hou7我1 khou gun5,i 講beh chhoa7我去ka7錢還Lou5-moa5 松叔--a2,大概是i lim燒酒醉，chiah會hou7 我hiah che7 錢。
松--a2出--去-a，in a母講松--a2 e5 tai7-chi3 kap i 無關係，無論好tai7 iah phaiN2 tai7,皮包a2 i m7肯替後生收--起-來。若beh就等bin5-a2-chai3 i tng2--來chiah koh 來。
翻tng2工，Lou5-moa5 松--a2無tng2--來，尾--a2 聽講ti7 街--nih有人poah8 phaiN2 kiau2,pian2人e5 錢，松叔--a2替人去beh 討1個公道，soah起唐突，錯手phah--死-人，當場hou7警察liah8--去，這pai2就判真重--a。
He 錢a-pa long2 m7 敢動--著，一直到我國校出業，考tiau5 都市e5 省初中，無錢thang 註冊，a-pa chiah theh8 來用，講ai3 感念leh 關監e5 松叔--a2,皮夾a2 會sai2 留leh 做記念。尾--a2 我就long2 ti7 都市讀冊、生活，松叔--a2 出監是幾na7 年後e5 tai7-chi3。
我寫這篇m7 是beh ka7 lou5-moa5 變做英雄，ma7 m7 是有siaN2 奇怪e5 理由，kan-taN 是照我所知--e5 寫--出-來nia5。


∮Pha荒e5故事
印尼新娘
Asia Jilimpo
1999 年e5 9 月21，台灣發生近百年來上大e5 地動，有2000 外人不幸往生去，全國團結救災，連厝邊隔壁e5 che7-che7 國家都有派救援隊來tau3 kha 手，表現人道上kai3 高貴e5 情操。
我有落去斗六koh 入去南投想beh tau3-saN-kang7 救災，這世人m7-bat 看過chiah che7 死體，m7 是戰爭，ma7 無犯siaN2 罪過(koa3)，thah 會kang7 時間失去hiah che7 性命？Kam2 是現代人出siaN2 問題，ai3 受這款折磨？往生者並無siaN2-mih 罪孽，in soah 替世間人擔罪！
我ti7 斗六e5 現場有熟sai7 1 個kang7 款志願救災e5 中年人，i 叫做A 源，kap 我不止a2 有話講，我問i 娶bou2--未，i 講「iau2 未」，最近有想beh 娶1 個印尼新娘。我講台灣人娶南洋e5 新娘a2 ka2-na2 真普遍，i 講是專工揀--e5,i 有特別e5 理由，是為著beh hou7 in a 母khah 有伴，若有趣味，i chhoa7 我去in tau，就知in a 母 e5 故事。第二工e5 beh 暗a2 時，A 源有影招我去in tau，洗身軀順續換衫a2 褲，為著消除死體e5 臭味，tak8 工有關單位long2 會ka7 goan2 消毒，hit 款藥水e5 氣味koh-khah 重。我liah8-chun2 i toa3 ti7 附近nia5,nah 知坐i e5 銅管a2 車1 choa7 路駛不止a2 久。我心肝內iau2 是o-lo2 A 源有影真好心 ，無惜路途，tak8 chai2 起都準時來厝倒--去e5 現場tau3-saN-kang7。
這個所在是我頭pai2 來--e5,離北港無kai3 遠，車ui3 大通路oat 入庄kha 路a2,天色暗--a，夜濛霧罩ti7 這個漁村，窗a2 門phah 開，鹹味隨流--入-來，車前燈chhio7 thang3 濛霧，ka2-na2 有燈火leh tin2 動，應該是漁船a2,4 邊tiam7-chih-chih，ka2-na2 天地long2 chiau5 睏--去，m7-taN7，連海ma7 睏--去。到岸邊，oat 入1 條chiok 細e5 路a2,kan-taN 車身tu2 好會tang3 過nia5,路a2 e5 盡磅，就是A 源in tau。
A 源in a 母，面--e5 chiau5 是皺紋，m7 知年歲，m7-koh 看--起-來真老--a，臨時用koa2 海產kap 鹹ke5 chhoan5 暗頓hou7 goan2 食，in tau 無用Gas，用灶hiaN5 燒水叫我洗身軀。Ti7 亭a2 kha，排桌a2 椅a2,泡茶組chhoan5 便便leh 等--goan2。秋--nih e5 海風iau2 是koaN5-koaN5，天頂有星光leh sih，斟酌看，應該是飛行機。門口庭尾有ke7-ke7 e5 歌聲，鑽過海風e5 聲傳--來，聽--起-來無siaN2 熟sai7 e5 曲調，是a 姆leh 唱歌。A 源有聽人講我是作家，希望我會tang3 寫出in a 母這個故事。
「Goan2 a 母m7 是普通lan2 chia e5 人，」A 源na2 泡茶na2 做1 個講kou2 e5 開頭an2-ni 講：「i 是印尼人，m7 是，這chun7 應該是Timor（東帝汶）e5 人，你是作家，應該會知影，東帝汶已經獨立--a，hit 個所在一直long2 真亂……。」
續--落-來e5 話，是A 源講e5 故事。
Goan2 chia 本底就是漁村，在來oa2 海食海，goan2 祖先世代long2 靠船、排a2 討性命，近海khah am2,遠海魚khah kho2,水流就是goan2 e5 日頭，一般人是日頭出--來就出去做khang-khoe3,日落chiah tng2--來，goan2 是看水流，kho2 流iah 是lam7 流goan2 有俗語講「月若晝，水就漏」，會sai2 講是看水流食飯--e5。1950 年代，台灣真緊張，漁船a2 be7 sai2 liah8 tui3 台灣海峽siuN hit peng5 去 ，hit chun7,近海魚確實真am2,goan2 e5 船a2 是輕便e5 平底a2,be7 堪得駛siuN 遠，he 是goan2 a-pa e5 時代，這chun7 都也過身幾10 冬--a。Tak8 年koaN5--人，烏魚long2 會順烏流ui3 北泅tui3 南去，到goan2 chia e5 時iau2 未到熟，be7 sai2 liah8,goan2 庄--e5 會順魚a2 跡toe3 i 落南，m7-koh 到台南、高雄，hia 有in e5 漁場，goan2 ma7 be7 sai2 侵--入-去，無法tou7,就koh ng3 南，有時a2 船a2 入去巴士海峽，深去到菲律濱、印尼……，tui3 南洋e5 漁場去。
Tu2-chiah 我有講--過，goan2 a-pa e5 船a2 m7 是會tang3 走遠--e5,有1 pai2,soah tu2 著風颱，未赴oa2 岸bih，hou7 風掃gah peng2 船，he 是深海，ka-chai3 有印尼e5 漁船a2 無倒，救著a-pa，he 是goan2 外公kap a 舅駛--e5,ka7 a-pa 救tng2 去in tau，尾--a2 chiah 知影，goan2 外公kap a 舅m7 是真正e5 討海人，in 是反印尼統治e5 革命者，就是這時東帝汶獨立軍，受印尼政府通緝，海是上好逃亡e5 路途。
A-pa hou7 in 救--去了後，1 時iau2 無法tou7 tng2 來台灣，ti7 hia 熟sai7 in tau kan-taN 1 個cha-bou2 gin2-a2,就是goan2 母--a2,聽講ma7 m7 是有siaN2 戀愛，外公kap a 舅知影in 處境危險，驚牽連著這個cha-bou2 kiaN2、小妹，暫時拜託a-pa ka7 i chhoa7 來台灣，講若等局勢khah 穩定，in 會駛船來chhoa7--tng2-去。為著beh hou7 a-pa 會tang3 tng2--來，in 買1 隻尖底a2 hou7 i 駛tng2 來台灣。
Goan2 a 母hit chun7 chiah 15 歲nia5,聽講in hia e5 cha-bou2 gin2-a2 khah 早到水，cha-bou2 gin2-a2 lioh8-lioh8--a2 到10 外歲a2 就嫁--a，a 母雖bong2 iau2 未嫁，m7-koh ma7 做--人-a，過春--nih 就beh hou7 人娶入門。Tu2 來e5 時，i tak8 工去海岸頂等故鄉e5 船隻，望春流會ka7 in a-pa kap 兄哥e5 船a2 渡--來，1 工等過1 工，海水m7-bat chah 來故鄉e5 消息。Goan2 chia 老1 輩--e5 bat 講--過，hit 個時chun7,goan2 這個漁村a2 e5 港口，tak8 工beh 暗a2 時，ti7 夜霧輕輕e5 海岸，會有1 個穿南洋Sa-long e5 sui2 姑娘a2 ti7 hia 唱歌，是a 母in hia 港口leh 等人e5 歌，連附近庄頭e5 人ma7 會專工來beh 看hit 個外國姑娘a2 ti7 海岸邊唱歌e5 形影。
過1、2 個月，就是等無故鄉e5 船隻，一直到過chiaN5 半年，chiah 有1 隻船a2 來，是a 母beh 嫁hit peng5 e5 人冒性命e5 危險駛--來-e5,報消息講a 母in a-pa、2 個兄哥long2 總hou7 印尼政府liah8--去，in hit 個未婚夫想辦法beh 解救，ma7 tioh8-tiau3,印尼政府ka7 in long2 判死刑，頂個月總處決--a。Hit 個無緣e5 翁婿hoan 咐人叫i mai3 koh tng2--去，ka-ti7 tiam3 台灣chhoe7 生路，有chah 1 粒i 在生上寶貝e5 手錶a2 來beh hou7 goan2 a 母做記念。
頭起先，a 母be7 tang3 接受這款事實，kang7 款走去港口等船a2,ng3 望有siaN2 奇蹟出現，m7-koh 港口kan-taN 海鳥來去，海水猶原無話無句，m7-bat 漏洩koa2 風聲 hou7 岸邊e5 人1 sut-a2 希望。過1 年，a-pa 講beh 去i e5 故鄉探消息，看i ti7 hia e5 a 母有好好--無，a 母ma7 beh tau3-tin7 去，a-pa 擋i be7 行，雖bong2 危險，結局iau2 是2 人駛hit 隻尖底a2 去。
去到hia，goan2 外媽iau2 ti7--leh，m7-koh 破病gah 真傷重，交帶這個i 上kai3 惜e5 cha-bou2 kiaN2 講：
「為著chia e5 百姓，lan2 tau e5 人犧牲有夠--a，你是lan2 tau 最後e5 1 人，m7 thang koh 留ti7 chia，若無，你緊早慢ma7 會行上lin2 老pe7 kap 兄哥e5 後路， 去，看siaN2-mih 所在long2 theng3 好去，mai3 ti7 印尼政府管e5 所在就好。」
A-pa kap a 母有beh 招外媽做夥來台灣，外媽講i siuN 老--a，be7 堪--得，koh 再講，i e5 翁婿、後生long2 死ti7 chia，i ma7 beh 死ti7 chia，死了chiah 有法tou7 kap 翁婿、後生做夥，i 講goan2 a-pa 看--起-來是真好e5 人，若iau2 未娶bou2,希望會tang3 這時ti7 i e5 面頭前結婚，若會tang3 看著cha-bou2 kiaN2 結婚--a，an2-ni i 日後去見翁婿chiah 有1 個交帶。
就an2-ni，a-pa kap a 母變做翁bou2 tng2--來，m7-koh ti7 台灣，a 母無身份，i 是算偷渡--e5,照法律，i ai3 hou7 人遣送tng2 去印尼，印尼政府知影i e5 身份了後，tiaN7-tioh8 無留i 活命。Hit 段時間，日子過了真驚惶，ka-chai3 goan2 che 漁村不比都市，政府e5 人罕得來，在地e5 警察、村長long2 知影這個故事，無人會害--in，一直到3 年後，goan2 庄有1 個cha-bou2 gin2-a2 去海--nih khioh 花kha-a，進水e5 時靠勢i 水性熟，無隨走，hou7海泳捲--去，che ma7 m7 是joa7 稀罕e5 tai7-chi3,oa2 海食海hou7 海食，天地本底就是an2-ni。Hit 個年歲比goan2 a 母khah che7,20 thong2--a，本來goan2 chia 就有風俗，cha-bou2 gin2-a2 iau2 未嫁若過身，死了ma7 tioh8 ka7 i chhoe7 1 個翁，算hou7 i 死了有1 個名份，就是人講「娶神主牌a2」hit 款--e5,趁這個機會，goan2 a 母就食hit 個姑娘e5 名，ma7 叫對方a-pa a 母，戶口上，a 母算chia 土生土長e5 在地人。
講--來，goan2 a-pa hit 時30--a，真oh 娶有bou2,海口人本底人就嫌，嫌san3 嫌危險，有機會娶goan2 a 母ma7 是好運，in 印尼這方面e5 cha-bou2 gin2-a2 gau5 臭老，減goan2 a-pa 10 外歲，m7-koh 到中年看--起-來就na2 像a 婆--a2。俗語講「棺柴是te2 死人m7 是te2 老人」，雖bong2 goan2 a 母khah 臭老，m7-koh in 結婚10 外年nia5,換goan2 a-pa peng2 船，這遍無hiah 好運有別國e5 船a2 thang ka7 救，ma7 是hou7 海食--去，m7-chiah goan2 a 母無愛我koh 落海liah8 漁。
A 源e5 故事講到chia，應該是煞--a，m7-koh 最後i koh 講：
「In hit peng5 e5 姑娘a2 khah 快老，我若娶bou2 ai3 娶khah 幼齒--e5,an2-ni 等--10-外-年-a2,goan2 就變差不多老--a。」
Hit 暝，我睏be7 落眠，a 姆ke7-ke7 m7 知siaN2-mih 意思e5 歌聲一直唱，ti7 我眠夢--nih，ma7 thang3 過重重e5 夜霧，ui3 港口流過海，去到i hit 個已經獨立m7-koh iau2 koh leh 戰亂e5 故鄉。


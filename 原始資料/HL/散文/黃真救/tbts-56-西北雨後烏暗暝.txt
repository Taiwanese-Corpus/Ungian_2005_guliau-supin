		黃 真 救
 西 北 雨 落 be7 過 田 岸 。 Ti7 台 灣 是 千 真 萬 真 e5 事 實 。 我 bat 徛 ti7 一 條 田 岸 ， 田 岸 e5 一 旁 teh 落 大 雨 ， 跳 過 田 岸 彼 旁 to7 乾 khok8-khok8。相 連 續 跳 出 跳 入 4、 5 擺 才 發 現 兩 旁 攏 teh 落 大 雨 。 
彼 日 是 火 狂 心 炎 熱  e5 天 。 下 晡 時 三 點 、 農 夫 歇 晝 抵 欲 落 田 e5 時 ， tui3 東 旁 e5 內 山 三 分 之 一 hia 開 始 ， 烏 雲 向 西 旁 e5 嘉 南 平 野 直 直 teh 展 開 ， 有 一 陣 冷 風 tui3  東 旁 吹 過 來 ， 面 會 感 覺 風 有 雨 水 滴 。 烏 雲 佔 三 分 之 二 e5 天 ， 西 旁 chhun 三 分 之 一猶 koh 是 無 雲 青 青 e5 天 空 。 忽 然 一 條 彎 彎 翹 翹 e5 閃 光 親 像 白 色 e5 葡 萄 藤 tui3烏 雲 頂 透 到 東 旁 e5 地 平 線 （sih3-nah）， 雷 公 隨 時 接 teh tan5。 雖 然 烏 雲 kham3 一 半 khah 加 e5 天 ， 阮 遮 猶 未 落 雨 。 Koh 無 10分 鐘 ， 一 粒 半 斤 重 e5 西 北 雨 phih-pheN2 叫 落 來 啦 。 風 透 ， 雨 到 ， 西 北 雨 直 直 落 。 農 夫 有 e5 穿 棕 簑 戴 koe 笠 ， 一 sut 仔 to 無 影 響 。 有 e5 揹 (phaiN7) 龜 殼 （用 竹 bi5 仔 kap 硬 桃 葉 抑 是 竹 葉 做 e5 龜 殼 ， 揹 ti7 腳 脊 phiaN, 頭 戴 koe 笠 ， 悠 哉 悠 哉 ti7 田 裡 teh so 草 。 Tu2-chiah 牽 牛 欲 去 圳 溝 飼 e5 飼 牛 囝 仔 趕 緊 騎 牛 那 準 teh 競 馬 跑 轉 去 莊 內 。 竹 篙 叉 頂 e5 衫 趕 緊 人 出 來 收 。 西 北 雨 真 大 ， 無 外 久 ，每 區 e5 田 水 攏 滿 滿 ， chhek 仔 ti7 水 底 bok-bok 泅 。 圳 溝 排 水 溝 大 水 long3-long3 叫 。 Che 是 嘉 南 平 野 常 常 會 tu2 著 e5 氣 候 。  
西 北 雨 後 ， 烏 天 暗 地 無 月 e5 烏 暗 暝 若 
有 透 南 風 ， 水 雞（ 有 人 叫 做 田 蛤 仔 抑 是 四 腳 仔 抑 是 青 蛙--- 華 語  ） 會 tui3  in  teh bih e5 土 孔 bun3 出 來 toa3 田 岸 頂 唱 水 雞 歌 。 阿 朱 e5 今 年 抵 抵 17 歲 ， 真 有 經 驗 掠 魚 掠 水 雞 。 伊 tui3 田 裡 e5 工 課 歇 暗 轉 來 趕 緊 去 新 港 買 4斤 e5 電 土 ， 準 備 盈 暗 欲 出 去 掠 水 雞 。 電 土 燈 是 猶 未 有 電 火 e5 時 ， 農 村 上 光 e5 火 。 電 土 是 下 ti7 桶 仔 內 ，tui3 頂 面 有 一 滴 一 滴 e5 水 滴 入 電 土 桶 仔 ， acetylene gas 經 過 電 土 火 嘴 仔 出 來 ， 若 ka7 點 火 就 會 toh8, 真 光 。 掠 水 雞 攏 ai3 用 這 種 e5 電 土 燈 。 阿 朱 e5 準 備 一 pha 電 土 火 ，一 kha 水 雞 tak 仔 ， 五 kha 水 雞 籃 仔 。 水 雞 tak 仔 是 用 竹 bi5 仔 做 e5, 下 面 闊 闊 ， 頂 面 開 空 。 若 看 著 水 雞 就 先 ka7 罩 (ta3) leh 。 水 雞 才  be7 跳 走 。 後 來 tui3 頂 面 伸 手 aN3 落 去 掠 。 掠 著 e5 水 雞 就 ka7 下 落 去 水 雞 籃 仔 。 水 雞 籃 仔 是 用 竹 bi5 仔 做 e5 kham3 叫 做 chhi ， tui3 外 面 會 tang3 下 水 雞 入 去 ， 總 是 水 雞 tui3 內 面  be7  tang3  跳 出 來 。 普 通 用 黃 麻 索 縛 兩 旁 通 揹 ti7 肩 胛 頭 。 阿 朱 e5 真 歡 喜 ， 盈 暗 一 定 會 掠 著 足 濟 水 雞 ， 賣 一 籃 水 雞 有 五 工 做 工 e5 錢 。 攏 總 有 五 籃 ， 伊 會 tang3 than3 chiaN5 月 日 e5 做 工 仔 錢 ， 世 間 na2 有 hiah 好 空 e5 代 誌 。 所 以 伊 一 面 準 備 一 面 khou-si5-a2 表 示 伊 真 快 樂 真 洋 洋 得 意 。 伊 走 來 阮 阿 爸 hia 問 講 : " 阿 舅 ， 盈 暗 你 欲 愛 幾 籃 ？"    阮 阿 爸 作 穡 無 時 間 通 去 掠 水 雞 : " 我 欲 一 籃 ！"    一 籃 水 雞 有 差 不 多 50 隻  。 阿 朱 e5 : " 好！"  趕 緊 koh 去 別 口 灶 問 ， 看  in  愛 水 雞 無 。 
彼 暝 烏 天 暗 地 ， 滿 天 星 ， 光 影 影 koh 感 覺 真 大 粒 親 像 滿 天 星 e5 花 遍 滿 ti7 天 。南 風 微 微 仔 teh 吹 ， 真 秋 凊 。 水 雞 滿 四 界 ， 日 才 落 山 就 開 始 hau2。 有 低 [ ke7 ] 聲 e5 水 雞 古 、 khah 高 聲 e5 幼 chiN2 水 雞 。ChheN-ioh 聲 khah 高 koh hau2 著 khah 緊 。 有 時 有 聽 著 水 雞 去 hou7 蛇 咬 著『 kiuh-kiuh 』 e5 聲 。 田 裡 開 始 有 人 出 來 teh 掠 水 雞 。 有 e5 人 假 水 雞 聲 ， "Op, op, op" 。 水 雞 叫 是  in  e5 水 雞 伴 ， 就 應 聲 toe3 伊 "Op, op, op" 。 阿 朱 e5 猴 手 猴 腳 ， 做 工 課 真 潦 草 緊 。 出 去 掠 水 雞 無 30 分 就 掠 一 籃 tiN7-tiN7， koaN7 轉 來 hou7 阿 爸 。 水 雞 m7 知 啥 物 原 因 ， 落 西 北 雨 後 e5 烏 暗 暝 ， 透 南 風 e5 時 ， 無 出 來 hau3 那 準 tong2  be7  tiau5 e5 款 。 每 一 隻 攏 tui3 水 雞 空 bun3 出 來 唱 歌 。 連 hou7 人 掠 ， te2 ti7 水 雞 籃 仔 內 嘛 teh 『 Op, op, op』。 那 準 今 仔 日 最 快 樂 明 仔 再 無 一 定 有 chiah 好 e5 天 ， 所 以 不 失 良 機 ， 出 來 輸 人 m7 輸 陣 teh 唱 水 雞 歌 。 Hou7 水 雞 tak 罩 著 e5 有 時 有 幾 na7 隻 作 伙 ，彼 阿 朱 e5 會 上 歡 喜 。 一 罩 著 罩 著 二, 三 隻 。 水 雞 kap 蟾 蜍 （ chiuN-chi5)仝 款 目 睭 無 目 眉 。 有 人 keng-the2 無 目 眉 e5 囝 仔 na2 蟾 蜍 leh。 台 灣 e5 水 雞 無 一 定 是 chheN 色 。ChheN-ioh 才 是 chheN 色 。 阿 朱 e5 一 暗 頭 仔 三 點 鐘 久 掠 五 籃 tiN7-tiN7 e5 水 雞 。 有 e5 人 買 去 ， 剩 e5 水 雞 伊 去 掘 一 個 土 空 差 不 多 一 個 am-kng 大 ， 後 來 水 雞 攏 ka7 下 落 去 。 頂 面 才 用 柴 做 e5 蓋 ka7 kham3  起 來 。 照 伊 講 ， 水 雞 著 愛 食 土 才 會 活 。 伊 也 有 去 掠 chhek 仔 虫 tim3 入 去 hou7 水 雞 食 。
阿 朱 e5 有 時 去 溪 底 挖 水 雞 。 伊 上 代 先 去 chhoe7 水 雞 bau2。 水 雞 bau2 是 水 雞 bun3 出 來 了 後 會 做 一 個 細 e5 土 窟 （ khut ）， ti7 遐 teh 等 thang5-thoa7 (昆 蟲) 來 hou7 伊 食 。 看 著 水 雞 ， 伊 就 開 始 chhoe7 水 雞 窟 。 水 雞 窟 是 大 家 庭 e5 水 雞 teh toa3 e5 所 在 。 若 jim5 著 一 隻 ， 一 定 會 當 jim5 真 濟 隻 e5 水 雞 。 所 以 會 曉 掠 水 雞 e5 人 攏 teh siau3 想 水 雞 窟 。 有 時 用 釣 杆 索 仔 結 肚 蚓 抑 是 tou7-kau5 抑 是 tou7-peh a2( 日 語 叫 做 Kohrogi） ， toa3 田 岸 抑 是 溪 邊 釣 。 釣 著 e5 時 ， 水 雞 會 咬 餌 ，振 動 ， 將 釣 竿 giah8 起 來 ， 水 雞 ka7 sin5 入 去 網 仔 內 。 上 凶 死 e5 掠 水 雞 e5 方 法 toh 是 用 盧 藤 tui3 溪 上 流 將 盧 藤 汁 ka7 倒 落 去 ， 溪 尾 to7 會 通 拾 水 雞 抑 是 魚 仔 。 有 人 用 battery 兩 個 電 極 去 電 魚 kap 水 雞 。 水 雞 若 tui3 岸 跳 落 去 水 裡 就 hou7 電 死 ， 後 來 用 網 仔 ka7 khat 起 來 。 
 台 灣 現 此 時 ， 用 hiah 濟 農 藥 參 各 種 e5 工 業 廢 物 ， m7 知 猶 有 水 雞 通 掠 無 ？ 水 雞 會 食 chhek8 仔 虫 ， 是 一 種 有 益 動 物 。 環 保 會 同 工 m7 知 有 teh 保 護 水 雞 無 ？ 大 概 食 用 e5 水 雞 已 經 有 人 teh 飼 ， m7 免 去 田 裡 掠 水 雞 ah ！ El nino (聖 嬰 現 象) toa3 來 e5 怪 氣 候 kiam2 猶 有 西 北 雨 後 透 南 風 e5 烏 暗 暝 ？  
[編 註 ， 原 文 用 全 羅 寫 ,  賴 柏 年 翻 作 漢 羅] 


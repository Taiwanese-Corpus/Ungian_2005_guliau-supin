大ku7母  		黃真救

普通來講it-to2-勇（一等勇）人攏teN7拳頭母giah8 大ku7母，表示“Number one”，親像First Presbyterian Church（第一長老教會）抑是餐館Ichiban (第一號)，美國總統teh坐hit隻專機叫做Air Force One，運動競賽theh8冠軍無論古今台外e5人攏真愛。阮tau過去有一區田叫做大ku7母，因為伊e5地形親像teN7拳頭母giah8大ku7母。阮e5田攏有號名，親像大窟頭，捌仔墓，大墓，三門墓仔，茅仔埔，大井，三角窟仔。阮老父tui3細漢作穡加減有承續阿公hit種e5習慣，to2一區田，to2一區園攏有號名。M7限定阮家己按呢叫，別人ma7按呢叫，特別是hit個ka7阮鬥腳手e5做工人，若hou7 in講to2位這區（偏名），in就知影阮teh指to2位一區田（有食圳水--e5）抑是園（看天--e5）。
Hit區大ku7母是ti7嘉南大圳e5水尾。輪水khau beh淹田e5時，因為tioh8過別人e5田做水路，水流猶未到大ku7母，時間已經到--a，所以食水非常無方便。水租照納，總--是食水是免想。ChiaN5 phiaN2運！M7限定按呢，hit區田是火犁仔（日本時代總督府農林廳用火燻犁深耕，叫人插甘蔗hou7製糖會社做原料）。糖、茶kap樟腦是當時台灣e5重要農產品。日本內地完全靠台灣供給chia e5資源。第二次大戰e5時，hit個會社kap煙筒攏是美機爆擊e5目標。為著beh拍phaiN2日本e5工業，每一間攏hou7美機long3 kah東倒西歪。大ku7母hou7人深犁，火犁犁--起-來e5詰（khit）a2土無肥，戰後beh播稻a2，稻a2攏be7起身。普通十外割稻，收無二、三割。一甲地收有一千斤e5曝ta粟（chhek）叫做一割稻。戰後hit時經濟非常bai2，物價波動，銀幣變質，農民無收入，叫苦連天。佳哉！有人推薦ia7田青，犁落去水田做綠肥。Ka7 san2土koh再回原變做肥土肉。綠肥ai3相連續種三冬，犁--落-去水田才有效，粟a2才會koh豐收。種綠肥雖然會hou7水稻好收成，田青成人koan5才犁--落-去土kauh做肥，田青骨teng7 khok-khok koh lai7閃閃，跪ti7土腳腳蹄向天hou7日曝teh搓草e5人，hou7田青骨tuh kah叫m7敢，若是著腳鼻liam5上食力，日焰流汗，粟a2葉割，土虫釘，是無好討than3 e5 khang-khoe3。當然若親像屏東hit角勢khia7 teh搓草是無注悶--著。大ku7母經過一段時間變做烏koh肥，稻a2豐收e5土地，Che7 che7人愛買hit塊土地。M7-ku2看著地點ti7水尾，tak8人lun2-neh退幾na7步。日本話講『二十五錢（你溜我閃）』。
有一擺我tu2轉去探親。透早起來ti7田路teh行。無張持後面有一個人，騎ti7掛輪a2 e5 ski， 用二枝柺thuh--leh thuh--leh teh做運動，he原來就是阿喜叔--a。伊早時作穡kan-na有四五分地，有時間攏teh ka7人犁田，踏割耙，打平水田，播稻a2 kap收成稻a2 than3錢。Chit-ma2買幾lou7台truck去街--裡bau7  糞埽，收--轉-來e5廢物ka7分類：紙，銅，鐵，錫，簿a2紙，玻璃酒矸，破布破布袋，鵝毛kap鴨毛分開曝hou7 ta，一袋一袋theh8去賣，真好價。因為按呢in家庭經濟大進步，起樓a2厝，過真富裕e5生活，享受快樂e5人生，透早起來做運動健身養身命。雖然久久無相見，伊看著我隨時會認得我。伊手ki2頭前hit間厝，看我猶會記--得-無？我ka7看--起-來，若準是雞寮。伊講hit區就是大ku7母--lah。我e5心肝chhek8一下，想倒轉做gin2-a2時所bat hit區大ku7母to m7是按呢，無beh相信。伊講土地重畫以後，大ku7母無seng5大ku7母，變做四四角角e5田，食水koh無方便，hou7人賣去起厝飼雞--lah。原來是按呢，心m7甘hit區有歷史e5田hou7阮老母ka7賣--去。一-tiap8-a2-久我khia7 ti7 hia gang7-gang7，五十外年前e5形影若準一齣走馬燈影過我e5頭殼內kap目睭前。時代真正無情，古早e5田一區一區hou7人賣去起厝，種松茸，做花房，飼豬kap飼雞。鄉公所為著beh做土地重畫，ka7所有e5墓、水圳、排水溝、水窟抑是田路毀掉拍平，照每人e5地坪一塊一塊做四四角角e5田。In講按呢khah好做khang-khoe3。有影！總--是我所bat hia e5土地地名soah攏無--去-lah。真che7公有地，大圳變小圳，大排水溝變小排水溝，田路邊造圳溝。重畫了增加真che7土地，鄉公所就ka7賣--去。除去重畫e5開銷，猶tiong5足che7錢。農夫猶甘願hou7重畫，因為火犁a2攏變做好土，好做工，地坪也無減少，鄉公所免費提供財源kap技術，世界na2有hiah好孔e5代誌。
	大ku7母，我所siau3念e5田！現此時變做雞寮！雞e5經濟價值kiam2-chhai2比hit六分外地所收成e5粟a2 khah koan5。總--是嘉南平野拍損去一角。一年兩期e5水稻hou7風吹，若綠色e5海湧。一年兩期黃金色e5粟穗hou7風吹，若金色e5天堂。這個自然e5 sui2環境一直teh受破壞消滅--去。高速鐵路tui3 hia斬--過，點a2膠路東西南北潑過去，優美e5農村強beh變做大稻埕、三重埔去--lah！拳頭母e5大ku7母be7向天giah8 koan5 ，soah tioh8 tuh8地--lah。


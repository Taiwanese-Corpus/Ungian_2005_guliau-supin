做陣來去掠魚！                          	黃真救 
細漢e5時我足愛掠魚。M7是heng3臭臊愛食魚，m7知按怎感覺真心適。Ti7台灣掠魚e5方法kap ke-si-thau5 有限，m7-ku2各種e5方法攏有伊e5好處，看地勢環境會tang3臨機應變。現代科技hiah發達，掠魚無一定tioh8照古早e5方法，下面是我過去經驗過e5掠魚e5方法，簡單寫ti7 chia做歷史e5交代，hou7大家做參考。
釣魚桿，釣魚鉤a2，釣魚線，餌kap網a2是必要e5器具。正式e5釣魚工具討死貴，普通猴死gin2-a2落袋a2袋磅子，無法度買來用。我攏是有啥用啥，去竹bou5 at竹枝a2抑是用黃麻骨，田青骨，poat8 a2枝代替。我所用上好e5釣桿就是綠竹a2，長koh直，頭大大尾soa7-soa7。手chun3--leh chun3--leh尾溜就sim3--leh sim3--leh，縛ti7線e5餌就跳--leh跳--leh，若準一隻活跳跳e5 tou7-kun2，當然釣水雞是上好，釣魚m7免hiah gau5 sim3。魚鉤a2看魚e5大細尾來決定。普通溪溝水窟魚無真大隻，khah細號e5鉤a2就夠額。釣魚線我無錢thang買thang光e5牛筋線，就吩咐阿爸ka7我留thau2--起-來e5肥料線，che有khah大khou koh是白色，魚a2看會著，有khah bai2-chai5。釣餌上要緊。若是ti7溪溝tou7-kun2、魚卵、蝦肉就夠額。若beh釣海魚tioh8用蝦肉、三文魚頭。我bat用屎hak8 a2虫。釣水窟溝a2蝦，我是用飯粒a2結tiam3肥料線，無用釣魚鉤。蝦若來咬，伊會咬teh泅，釣魚索會轉來轉去seh8-lin-long。Hit時輕輕a2 ka7 giu2--leh，猶hit手giah8網a2 tui3水底ka7 hou5--起-來。魚卵、魚頭肉、三介娘a2魚我攏bat用過。釣khou-chho-a2用胡蠅kap蜂。聽講蜂巢（phang-siu7）e5幼虫真好用，m7-ku2我m7 bat用--過。北美洲e5人釣魚愛量溪湖水e5溫度、深度、水流速度、水透明度。早起時、中晝、暗時e5差別，穿衫e5色緻，鼻e5大細，聽講攏會影響魚e5食慾。畫虎爛一大堆。  
Theh8一腳糞箕去溝a2邊ka7 tu2--leh，用一腳toa3溝邊chhop，趕緊ka7 phang5--起-來，普通會掠著細尾魚、蝦、水雞、毛蟹，有時是蛇。糞箕是khah粗俗，刺箕khah密，總是刺箕khah貴，父母m7肯隨便hou7阮用。有人用紗a2布張ti7兩枝竹a2弓，弓開做一個釣魚chan。釣魚chan有大細，底以外圍三面，剩一面開開，giah8一枝竹作e5三角蛛toa3溝a2邊chhop，按呢會tang3掠溝e5魚蝦，無魚蝦ma7好，無蝦魚ma7好。
Ti7大窟水抑是做大水e5時，大chan上好用。大chan tu2 ti7溪邊，m7免用餌，三不五時poe2起來看有魚--無。Ti7大窟水，普通用飯攪炒米糠teN7規丸，phang-phang siaN5魚來食。拋層是四面tau3沈重，giu2一旁出力ka7 hiat--出-去。網a2 hian3開，水內物件五五二a2五攏ka7網--起-來。
放kun2真好用。用一條粗勇e5索，ti7水內縛ti7離開有hiah遠e5兩枝khit-a2，索頂每一兩尺縛一枝鉤a2鉤餌，按呢二十四小時攏會tang3釣魚。有--hiah-久-a，撩水去巡看有來咬--無。放kun2是貧惰人e5釣魚方法。台灣無法律限定啥物人會使釣外che7魚。這款釣魚法對咱上合。
	真che7魚本性愛向上流衝起泅，特別是暗時。所以利用這個特性，會tang3用草皮kap土，用竹khit-a2做盾，ka7溪流造khah eh8，後來安裝一個用竹糜a2做e5戈（ko）a2 ，嘴向下流尾溜向上流tai5 ti7 eh8 koh細e5水路。暗時魚若向上流衝，tioh8 hou7你tng--著。用戈a2 tng--著e5魚普通攏真大隻。
	清窟a2普通是用水車ka7大窟水抽hou7乾，後來擒（khim5）籃a2去拾魚。Che7 che7魚真巧，m7是假死就bih tiam3路沽糜（lou7-kou-moe5）內。會曉掠魚e5人用腳刮（koah）路沽糜，魚就phiat--leh會通拾--起-來，連胡溜，土sat ma7掠會著。
	用電電魚是一筆中。驚hou7電電--著tioh8-ai3穿樹乳作e5掛管（kong2)鞋做絕緣。PhaiN7一個充tiN7 e5電池，一手giah8一枝層a2，猶一手giah8一枝箠a2，箠a2尾tau3電極tiam3水底沿路行沿路電魚。電著e5魚、蝦、水雞、蛇，hou7電身法電tiau5--leh，恬恬be7 chhih-chhngh8，恬恬浮ti7水--裡，用hia-a2 khat--起-來。Tu2-chiah電--著e5魚猶未死，若電khah久，一命烏乎哀哉。電魚是真殘忍，因為m7限定魚蝦，連卵ma7電死了了，會絕種滅族。
	台灣e5山--裡有出一種植物叫做盧藤。去挽盧藤tui5-tui5--leh摻水做盧藤汁。對溪頂ka7倒--落-去，沿路擒菜籃拾魚，蝦，龜，鱉，水雞，鰻，鱔魚，胡溜，蛇。Tu2-chiah毒--著是be7礙生命，放khah久，最好mai3食khah省放。我若看著魚蝦teh死gin2-a2-theN，就趕緊走去拾好料--e5。
	以外ti7 Alaska bat看Athabascan原住民用水車ti7水溝--裡自動teh seh8，水車有裝自動hou5魚e5設備，掠著三文魚對頂koan5 lian3--落-去 ，khng3 ti7邊a2網袋a2內。原住民一時a2久thai5好洗好，吊ti7土結間燻魚。有人用槍抑是尖棍a2射溪溝a2魚。海魚有人網，釣，箭結索，方法真che7無所不止。生目睭m7 bat 看過北美洲魚hiah che7。我bat用一條線結三四枝鉤a2，sut--去giu2--來teh鉤魚。有e5鉤著腹肚，有e5鉤著魚尾叉。拍算以外猶有真che7方法kap ke-si，我m7-bat用--過，若知影e5人請你指教。Ng3望寫出來hou7這個內容khah充足，做歷史e5教訓。台灣e5環境已經污染kah連魚蝦to無法度生存。哀哉！咱beh釣魚tioh8-ai3去魚un2-a2才有可能--lah。
	想起細漢e5時，hiah心適e5掠魚已經是歷史e5一篇--lah。


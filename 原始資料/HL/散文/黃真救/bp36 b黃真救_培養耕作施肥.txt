∮BONG報3周年
Ng3望tak8-e5 繼續培養、耕作、施肥
黃真救
A仁、 A惠：
恭喜lin2 2 翁a2 姐辦BONG報已經3周年。36期，1,040頁e5 BONG報已經集大成累積ti7 台語文e5 眠床，hou7 過去、現代 kap 將來醒e5 讀者kap學者 thang 讀、思考kap 研究e5 路用。 Che 無 m7 是lin2 2 翁a2 姐kap 以外1群疼惜台灣文藝kap 文化e5 先覺者共同帶--來e5 結晶。Thang ka7 lin2 恭喜!
Babuja Sidaia 開始寫小說。 I teh 寫e5 中間koh 生1個kiaN2 ， Asia  Jilimpo。Babuja e5 文章寫了khah 文學化， Asia 寫了khah 有鄉土味。 總--是 這2個人long2 真gau5 形容地形、人情、風俗、習慣kap 理念。Che 就是文學e5 精彩。 Babuja 也ti7 教學中鼓勵che7-che7 學生寫處女作品，tui3  m7 -bat 寫過台語文開始學寫koh 寫出有cheng-kong e5 文章，事實真無簡單。 Che 表示lan2 e5 台語e5 將來性真大，有價值，tioh8 繼續phah 拚來發展。
BONG報tui3 第2年開始有改進。真無chhai2 A惠e5 圖畫soah theh8 掉， 總--是印e5 時， 文章加真清楚，hou7 讀者khah 好勢看。印色也漸漸khah 深色，ti7 淡綠色e5 紙頂愈好看。 Che thang 講是有進步。
可惜稿源na2 準無真充足。做讀者e5 1個感覺真kian3-siau3 ，無盡本分。 我只有投稿過 4、5篇。雖然我寫e5 比he khah che7 ，總--是m7 敢 一稿雙投，所以我是投稿ti7 台文通訊，以外e5 雜誌報紙就long2 無寄--去。
我想，為著beh hou7 khah che7人投稿，可能文章若khah 短就每期會thang he7 khah che7 文章，an2-ne 做 kiam2-chhai2 愈 che7 人愛giah8 筆寫文章。尤其短e5 文章比長--e5  khah好寫。笑話是真好，比哭調 khah 會受歡迎。台灣e5 有關台語文消息應該 tui3 BONG報來報。北米有關台語文e5 消息應該tui3 台文通訊來報上kai3 理想。
Ng3 望眾先賢kap 對文學有所用e5 學者繼續來培養、耕作、施肥，hou7 這個園地愈有台語文e5 氣味kap 好收成。Happy birthday!!!


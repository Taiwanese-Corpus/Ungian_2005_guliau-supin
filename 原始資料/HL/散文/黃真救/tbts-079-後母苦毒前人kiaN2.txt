後母苦毒前人kiaN2  		黃真救
   
最近「渥大華市民報」報導，ti7加拿大魁北克省oa2近渥大華e5一個城市Gatineau發生一件極殘忍e5家常事。就是「後母苦毒前人kiaN2 」。Hit個後母將七歲e5前人查某kiaN2關ti7地下室e5烘衫機內面。睏、食、toa3 kap放攏ti7 hit內面。因為烘衫機內面空間無真大，查某kiaN2仔ti7 hit內面生活二年久。日時hou7人關ti7內面，be7 tang3出去外面。暗時有時偷走出來四界chhoe7物食，lim水道水teh生活。伊雖然已經九歲，hou7人關ti7烘衫機內面，身軀khiau-ku，be7 tang3伸直。後來hou7隔壁e5人發覺著，去報警。警察叫後母去審問，總是後母笑笑a2講，tak8個gin2-a2敢m7是攏愛入去烘衫機內sng2？阮查某囝ma7無例外。伊koh否認伊有phaiN2款待前人kiaN2 e5代誌。叫人m7-thang聽hit個講白賊gin2-a2 e5話。警察講證據無夠充分，m7知beh按怎。這個事件到taN是懸案，猶未決定。
仝款像這種「後母苦毒前人kiaN2」e5代誌常常聽見，新聞定定有teh報導。Hou7我印象上深e5，就是第二次大戰beh結束進前，ti7嘉義發生一層「後母苦毒前人kiaN2」e5事件。受害者是一個猶koh ti7國小teh讀冊e5查某gin2-a2。伊是一個真可取e5小學生，ti7厝裡恬靜無嘴sui2 e5 gin2-a2 。暗時食飽就按時間去睏。睏到半暝就有一個鬼仔會走出來。這個鬼仔頭鬃長loh-soh koh sam3-ia7-ia7，目睭若千里眼，青色koh pok-pok，面色是紅花柳綠。上phaiN2看e5，就是hit個嘴真大個，koh有一條紅色長長e5舌kap貓牙。伊e5手去摸冰，冷sih-sih，若死雞仔腳。伊行oa2來gin2-a2 teh睏e5眠床邊，代先用冷手摸gin2-a2 e5手kap頭額hou7伊醒起來，gin2-a2這時感覺冷koh寒，趕緊beh giu2棉被來kah，總是棉被giu2 be7 tin2動，soah醒起來。一下看hit隻「青面貓牙，舌長loh-soh」e5鬼a，就開始驚起來，著驚大聲hoah，叫父叫母。隔壁e5人掠準是猴死gin2-a2半暝teh哭父哭母，無人chhap伊，無人來救援。Gin2-a2就koh睏去。恬靜無外久，koh再來冷sih-sih e5手，青面貓牙長舌e5鬼a ，一暝幾na7擺，實在會驚死人。Tui3 hit時陣開始，暗時若到，gin2-a2攏驚kah m7敢去睏，因為驚hit隻青面貓牙鬼會koh來。自按呢伊失眠，be7食be7睏，身軀消san2，起破病。後母也無chhoa7伊去hou7醫生看kap食藥。過幾na7禮拜gin2-a2 soah驚死去。日本警察真gau5，經過法醫解剖驗屍才知hit個gin2-a2是驚kah破膽去，隨時發見hit隻鬼a就是伊e5後母起裝e5。這個故事是我細漢e5時，看日語e5報紙所會記e5事實。
天下nai2有chiah-nih酷刑e5父母？人權、民主、公義ti7 tah位？聖經講「恁中間有啥物人，伊e5子ka7伊討餅，敢beh用石頭hou7伊？抑是beh tih魚，敢beh用蛇hou7伊？恁chia e5雖然phaiN2，猶koh會曉得用好物hou7恁e5子兒，免講恁ti7天裡e5父，敢無beh用好物hou7求伊e5人neh？所以恁見若愛人款待恁e5，恁亦著按呢款待人（太7:9-12）」。 
	


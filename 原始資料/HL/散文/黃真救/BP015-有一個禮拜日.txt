有一個禮拜日


黃真救
透早門口庭e5 cheng牲、鳥隻teh 大大表演交響樂。上代先有一隻雞kak-a2 peh 起ti7 草khun5 頂「phok、phok、phok」phah i e5 sit8 股，大聲啼「kok8- ke、kok8-ke」。天tu2-chiah teh phu2 光，東peng5 e5 中央山脈頂開始有一sut -a2 閃光。玉山（新高山）tu2-tu2 ti7 goan2 hia e5 正東peng5，i e5 外形因為有光做背景，看kah 真明。山脈e5 koan5-ke7、線條long2 看現現。庄--ni e5 頂頭 kap 下頭幾na7 口灶long2 有飼雞，若有一隻開始啼，別隻就應聲。四點！厝鳥a2開始參加chai2 起時e5 合唱團。斑甲、客鳥、pit-lo5、烏鶖也來唱。生卵雞teh khou-toaN  ；羊me-a2 無khah 輸也teh 大聲hau2;一群鵝a2 開始相tho 來tho 去，beh搶食糠飯。我入去khat 一大籃chhek-a2 iah 是米，ia7 ti7 門口e5 紅毛塗庭，雞、鵝、鴨、鳥a2 teh 搶食。食無--e5 thok teh 食--e5，大隻--e5 thong2 細隻-- e5。Ah！「鳥為食亡，人為財死」就是teh 講這個光景。
我tioh8 趕一群差不多二十隻e5 鵝a2 去農路食草，也tioh8 牽兩隻山羊a2 出去圳溝邊，釘一支khit8-a2，ka7 hit 兩隻羊e5 索a2 縛--le hou7 食草。食一、兩點鐘後，就koh 趕to3-tng2--來，牽羊趕鵝tng2 去關leh 羊tiau5 kap 鵝tiau5。鵝 a2 草食真飽，in am7-kun2 大大khou，na2-chun2 歪腰歪腰，行路thom7--le thom7 --le。羊a2 食kah 一khian 肚肥肥(hui5-hui5)，行tioh8 路oaihN--le oaihN--le。 「烏筒a2 te2 烏豆，沿路行沿路漏」，kui 路放羊a2 屎。
大兄應該是加我兩歲，i 是正月初一生--e5，有屈(ut)歲，論真是加我三歲；I若有ti7 厝--ni tioh8 去割牛草；普通時i ti7 台南讀中學。去溪a2 邊、圳岸邊 iah 是甘蔗園割草tng2 來飼牛，也tioh8 牽牛去窟a2 lim 水。chiah-e5 khang-khoe3 long2 做了，goan2 就洗手面，全家做夥坐桌食早頓。今a2 日禮拜日，我 tioh8 去新港e5 禮拜堂參加主日學，做禮拜。A-pa 祈禱感謝了後，goan2 chiah開始享受a-nia3 煮e5 飯菜。兩個小妹幫贊a-nia3 掃塗kha、煮飯、洗衫，衫洗了披好ti7 竹篙箠。Goan2 long2-chong2 有兩個兄弟、三個姊妹，a 姊上大漢，早就去台北，後--來去日本讀冊食thau5-lou7。厝--ni chhun goan2 四個gin2-a2 teh ka7 pe7 母tau3 作sit。
食飽，換衫，goan2 兩兄弟a2 beh 去新港教會赴主日學。出門口行到農路；這條農路日本時代是兩台牛車會tang3 相閃e5 闊，戰後hou7 人削kah lian7 一台牛車都giong7-beh be7 得過。有人去報警察，講這項tai7-chi3;警察一下問田主怎樣農路削kah hiah 細條？田主應答講「這條農路是goan2 e5，cheng7 做農路了，goan2減收成，鄉公所也無ka7 goan2 減收chhek 租。」田主講--來是無讀冊e5 作sit 人，m7-koh 也「說--者有其理」。後--來農田重劃e5 時，有ka7 路e5 部分扣掉。Ti7 這條農路，有一個禮拜日，a-nia3 ka7 goan2 兩兄弟a2 一人買一領新褲kap 一條新皮帶；Hit 條皮帶ti7 戰爭時是用Staple-fiber 做--e5;goan2 用i ha5 新褲beh 去禮拜，ti7 路--ni，大兄放一下屁，皮帶soah 斷--去；我phah 一個ka-chhiuN3 也斷--去，兩個褲lang2--le，緊走tng2 去換一條雙股e5 黃麻索。
普通goan2 long2 行「三角形e5 一邊比兩邊khah 短」，m7-chiah ui3 農路行去田岸，過埤頭溝，koh 行一 te3-a2 田岸，peh 起tit 行鐵枝路到新港車頭，後--來行大路向北去。有時goan2 行tui3 新港透北港e5 自動車路。這條khah 闊khah 好行，有鋪taN2-ma2 膠，總--是，行ti7 三角形e5 兩個邊，上遠。Goan2 bat 行大路去禮拜，有一群飼牛gin2-a2 bih ti7 圳溝hit peng5 khioh 石頭khian 過來大路；Ti7 大路teh 行e5 goan2 兩兄弟a2有聽著in teh 唱「Ia5-sou 偷食晚餐餅，上帝講諍無影」。In 是用「Ia5-sou thiaN3 我我知明」e5 詩譜teh 唱，可見in bat 去主日學。有e5 hoah 講「入教--e5 死無人哭」，用an2-ni teh 恥笑goan2，in long2 知goan2 是拜上帝e5 人，看goan2 手--ni mouh 聖詩kap 聖經就thang 知影。Goan2 就用聖詩、聖經遮toa3  頭殼，緊走離hit 所在。新港是迷信帶chiok 重e5 鄉鎮。
禮拜後goan2 兩兄弟koh 行tui3 鐵枝路tng2--來。Kui 路沿路想，早時（戰爭前 ），goan2 若去禮拜，拜堂有一群青年、壯年cha-pou 人輪流用大鼎煮飯煮菜hou7 眾會友食中晝。大鼎煮e5 飯，我上愛食鼎phi2。菜是am 瓜a2 kap 魚脯a2 kun5 豆油，食真會落飯，我long2 一khun3 kiat 三碗，hit 個氣味會hou7 我e5 舌到這chun7 iau2 會記--得。E-pou 時三點koh 做e-pou 時e5 禮拜了chiah tng2 --來。TaN 戰後 soah 無leh 煮飯hou7 人食，g？an chiah tioh8 tng2 去厝--ni 食ka-ti7。Hiong5-hiong5 看tui3 鐵枝路邊e5 路溝a2，na2-chun2 有siaN2-mih teh so5，一下看chim-chiok 是一tin7 魚a2 teh 泅。我趕緊hoah 講「魚a2！魚a2！」我走進前，大兄走tui3 後peng5，兩個雙頭操，包起來liah8。Hiah-e5 魚a2 看著人soah tioh8 驚跳 koan5 跳ke7。鐵枝路溝a2 真細條，尺半闊chiaN5 尺深，溝a2 e5 兩peng5 long2 發水草。Goan2 用雙手ka7 put 起來鐵路頂，魚a2 ti7 hia phut-phut 跳。Goan2 兩個差不多hou5 二十分鐘久，long2-chong2 liah8 八十外尾，用牛頓鬃a2 草ka7 縛做幾na7 koaN7，iang7 頭iang7 面tng2 去厝--ni。He 是草魚，chiaN5 尺長，四chaiN2闊。聽講有人toe3 goan2 kha-chiah 後經過hit 條鐵枝路，有khioh 著三尾魚；魚是ui3 瓦窯e5 魚池bun3 空走--出來e5。有人去報魚塭a2 主人，i 來goan2 tau beh ka7 goan2買魚to3-tng2--去，總--是，出水kui 點鐘，都long2 死--去a。KoaN7 魚ti7 農路teh 行e5 時，有一個a 伯--a ka7 goan2 問「魚a2 是leh 俗賣是--無？若無thai3 會買 hiah che7 尾？」Liah8--tng2 來，a-nia3 thai5 魚a2 thai5 kah 真歡喜，goan2 兩兄弟a2 hit e 晝食魚a2 感謝上帝e5 庇祐，na2-chun2 teh 食五個餅兩尾魚hit 一樣。


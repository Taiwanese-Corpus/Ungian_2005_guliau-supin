牛相tak koaN7籃仔來拾角
黃真救
台灣有水牛、赤牛、肉牛、kap奶牛。水牛kap赤牛是用做農村e5動力(犁田、e 石磨)kap交通(拖牛車、載人、載農產品)。水牛愛水，赤牛驚水，所以水田用水牛，乾田用赤牛是理所當然。M7-ku2 ma7 有人混雜亂亂teh用，橫直若做有頭路就好。牛無指紋(finger print)，總是有牛圖。Che就是in e5戶口抑是身份證。普通是看in e5 chng7 e5位置kap嘴齒che7少kap嘴齒衛生、皮膚色緻做鑑定。有時ti7嘴唇內面有刺字抑是號碼(tatto) 做記號。牛e5 DNA是m7是會tang3分別每一隻e5差別？Che我猶無研究。
做囝仔e5時，有一項我上驚e5，就是牛相tak。兩隻牛公(公牛)若相tu2，就會相tak。Che無分時期，不管是m7是ti7交配時期裡，kian3若相tu2，to相tak。Che是ti7普通動物e5青春期，親像elk、山羊、buffalo 等，常常看會著e5 代誌。公-e5是為著beh擴張in e5 harem (妻妾)，ai3佔愈che7母-e5做in e5對象，所以拚命搶kap控制母-e5，做遺傳囝孫e5工具。用人來講，親像秦始王有兩千個王妃。以前e5員外抑是好額人贊成多妻主義，獸心若起-khi3-來，無惜方法手段beh爭搶控制khah che7異性e5對象。Kap che相反，有e5公-e5「tiam3牛椆內會曉管牛母」na7-tiaN7，ti7 外面無lam7-pha m7敢chhiNh-chhngh。牛相tak上代先是按公-e5(特別是khah少年勇壯e5牛公，am7-a2-kun2伸長長向天照牛角(照角)。Che是一種e5預測，看ti7伊所感覺e5範圍內，是m7是有別隻牛公。若有伊就出聲，「oaiNh，oaiNh 」，向彼個對敵方向直直pa3去。Pa3是用頭前二支腳合起來kap後壁二支腳合起來teh走。Che kap四支腳teh long7無仝款。牛若teh long7，khia7 ti7牛腳-chiah-phiaN真phaN7，有威風。牛若teh pa3，彼時tioh8 ai3趕緊跳落來，真危險。走到兩隻視線相對就準備beh相tak。In開始照角koh出聲。Ti7這時其中若有一隻khah衰弱(khah老抑是siuN少年、抑是iam lan7-hut，去勢)，就會認輸，拚teh走，兩隻就be7相tak 。兩隻若是年輕少壯，頭tu2頭，角tu2角，開始相tak。頭kap角相tu2以外，連am7-a2-kun2 to chhih-oa2去，tak kah兩隻頭前腳攏un-落去，吐舌，嘴-noa7噴kah 一四界，有時thou2 lan7-sui，siam2屎siam2尿，血流tap滴。Beh避免牛相tak，就tioh8小心。看前後、左右有牛公無？若有，tioh8 ai3牽tui3別條路來避免in相遇。總是，牛有靈感。若知附近有別隻牛公，伊會鼻味。鼻tioh8就拚命，chhong-chhong-pong7-pong7 chong5 去kap伊相tak。真che7時陣是hiong5-hiong5一隻牛公，m7知對叨位來，攏無預告，「Piang一個！」開始相tak。牛若開始相tak，十個大人tui3兩旁giu2，to無法度分開。其中若有一隻認輸，按呢chiu7好勢分開。若無，實在會tak kah半小死。有時tak kah tioh8 e5傷無法度醫治，只好送去牛窯，以外無辦法。「牛相 tak koaN7 籃仔來拾角」，是指牛tak kah 落(lak) 一支抑是二支角，猶teh tak be7 soah。Che是無人教in，但是in自然會。是in e5遺傳因子(gene) teh控制。Iam過e5牛公親像牛母，真溫順，總是khah輸無iam過e5，做工khah無氣力。
細漢e5時，若讀冊轉來，就幫助父母牽牛去飼。我上無ai3飼公牛，因為我已經看過足che7牛相tak 。總是阮老父猶未三七五減租以前，有田十外甲，ai3駛牛犁耙，拖牛車載貨免講也是公牛khah有力koh 緊。姑不終bat飼過二擺牛公。真害！若ti7田岸、圳溝抑是塚仔飼牛e5時陣，tioh8 ai3預先探聽有飼牛公e5人beh去hia無？若有我ai3家己一個去別位飼牛。飼牛我真有本事。冊theh-teh，坐ti7牛e5 kha-chiah-phiaN，hou7牛搖來搖去，phak8日teh khoaN3冊3,4 點鐘。阮bat飼tioh8一隻khah 少年e5牛公，我ka7 號做「獅頭e5」。真勇壯，緊腳緊手。因為透暝pa3去kap下頭一隻牛相tak ，soah loh-ke3 N (無膏) 。食拳頭師傅e5傷藥食無效，soah tioh8送去牛窯，真無chhai2。牛對細隻tioh8 ai3 kng3鼻、 掛鼻-khian。後來用一條索仔將牛鼻-khian liu3-ti7牛e5雙旁邊耳仔後。按呢牛才會聽命令，有人pi2-pheng7結婚就是hou7人掛牛鼻-khian。
台灣歸中國彼時陣，治安非常歹。真che7牛半暝hou7人偷牽去。偷牽去e5牛，若m7是牽去外地賣，就是牽去甘蔗園，私人偷thai5牛，賣牛肉。本地人攏知影對to位買這種ia-mih( 烏市)食品。可憐hiah-e5 gau5守規矩e5日本人，戰爭時be7去買ia-mih e5貨，hou7餓，有夠可憐。真che7人暗時牽牛入去牛椆，甚至有人ti7牛椆內teh睏，顧免hou7人偷牽牛。台灣水田特別che7，田e5水-khut-a2真che7蚊仔，所以著用稻草pak hou7變做一枝長長e5稻草筒做牛煙。點火hou7伊chheng3-hun，趕蚊仔。有時風吹，牛煙會起火燒。彼時著ai3 me砂，ko7 kui條稻草筒掩起來，才be7燒了去。
牛食真che7青草、蔗葉抑是乾草，koh ai3 lim真che7清水。補給滋養品有蕃藷、蕃藷葉、蕃藷簽，有人用米糠、大豆餅(豆khou) 。因為食che7放che7，農民攏ai3牽牛入去糞屎間，大聲叫牛「放屎！放尿！」。真奇怪，牛會聽台語。牛除去蚊仔以外，驚牛pi。「牛pi」是一種寄生蟲，有入無出。普通ai3用cheng2-thau-a2 ka7 giu2 才會起來。俗語稱呼khiu5，khiam，koh khok e5人作牛-pi。水牛上ai3 ti7水窟(khut)ko7-浴。常常有mou-khi5 kiap ti7牛。Che著ai3 ka7 poe2-chau2抑是giu2起來。若無，mou-khi5會直直吸血， 鑽入去牛e5腹內，就be7直。水牛teh sai2水田e5時，日頭炎熱，常常會倒去ti7田中央ko7-浴。這點khah歹chai5 。M7-ku2水牛khah有力，行路也khah緊。少年家上愛這種牛，sai2牛車，牛犁耙khah「khi2-mou-giang」。
最近轉去台灣看無牛啦！農村真che7改作機械化。台灣e5烏鶖soah無水牛kha-chiah thang歇。若準無像蔡培火唱e5「……水牛kha-chiah 烏鶖歇…」台灣台灣咱台灣e5歌。Ti7台灣東部猶koh看會著農民用牛teh作穡。以外ti7墾丁e5畜牧改良場猶有牛肉、奶牛、水牛kap赤牛。信猶太教e5人會使食會反草，腳有分蹄e5動物，親像牛、羊、鹿仔。總是be7使食無反草koh腳無分蹄e5，親像馬、駱駝、驢仔。豬是有分蹄，總是無反草，be7使食。信佛教e5人，大概teh khan-the無信佛教e5 人，牛替人做工、趁錢、soah hou7 人食了了。輪迴講若是事實，彼個食牛肉e5 人，後出世著做牛勞苦耕作koh hou7 人thai5 去食。     

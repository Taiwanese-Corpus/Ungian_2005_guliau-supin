∮想起hit當時
水鬼a2 peh起來賣豆干
黃真救 
Ti7 goan2庄--nih 我是上幸福e5 gin2-a2,自細han3 to7 有機會讀冊，5歲讀幼稚園，7歲入小學，hit時學校long2 用日語teh 教學。Ti7 厝--nih goan2 long2 講母語(Ho7-lo2 話)，ti7 學校tioh8 講日語，感覺真be7 慣勢。
讀幼稚園e5 時，a-pa tak8 日用自轉車載我去上課，讀小學e5 時我tioh8 ka-ti7 1個行路去，1 choa7 路ai3 行45分鐘到1點鐘久，細han3 e5 時感覺chiok hng7 chiok hng7,特別是koaN5--人chiN3北風teh 行，kha手凍kah 冷sih-sih，koaN5 kah e7 gan3。
A-pa 有讀過小學，日語加減e7 講，a母khah phaiN2 命無機會thang 讀冊，總--是in 2人自細han3 to7 學著教會羅馬字(白話字)，ah 我算是第3代基督徒。
A母知iaN2 ka-ti7 無讀冊，以後若beh kap gin2-a2 通phoe 需要用白話字，m7-chiah 自細han3 i to7 教goan2 5個兄弟姊妹讀白話字。我5~6歲to7 開始學，i 用e5 教材kan-taN 1張〈字母〉、聖詩kap 聖經。〈字母〉內面有介紹母音、子音、鼻音、7聲kap 各種母音子音e5 組合。讀--起-來無味無素beh 起tuh-ku，最後有〈雞a2 歌〉：1粒雞卵khng3 米斗，1粒kong3 破iau2 chhun 9……che 讀了to7 有心適；B、Ch、Chh、G、H、J……讀kah 走be7 離。我na2 讀na2 teh 念冊歌，che khah好記to7 ka7 記--起-來，long2 無認真teh 認字。
A母看我hong3-hong3 無認字，i to7 theh8 1張紙，中ng 挖孔，叫我讀紙孔hit字。我無頭前hiah-e5 B、Ch、Chh……thang 念，soah 讀be7 出--來。I 教冊真嚴，講我long2 無認字，ai3 ka2 目chiu皮刑罰。我大han3 tioh8-ai3 掛目鏡，long2 牽拖to7是a母ka2 我e5 目chiu皮，chiah 害我變近視。Che 是1種無理由e5 抗議。
考中學e5 時，kap a兄kang7款考long2 be7 tiau5,因為goan2 m7 是「國語(日語)家庭」，beh kap 日本人拚實在拚be7 贏--in。我ui3 嘉義考到台南chiah 考著私立長榮中學。Hioh熱我tng2 厝--nih 有2個頭路，1個是繼續讀冊，1個是飼牛。飼牛tioh8款牛草、khioh蔗尾、做牛薰、清牛寮、牽牛去lim 水ko7 浴……等等tap8-tap8滴滴e5 khang-khoe3。Hit-chun7 離開厝去台南讀冊，有需要寫phoe tng2 去厝--nih，我chiah 開始用羅馬字寫phoe hou7 pe7 母，1字1字phun5頭刻，用牽e5 字goan2 pe7母看無。寫羅馬字幫贊我學英語，學英語幫贊我寫羅馬字，實在配kah 真好勢。若kan-taN 寫日語，a-pa 看有，m7-koh a母to7 看無--a。
Hioh熱tng2 來厝，學生衫、帽a2、鞋a2、boeh8-a2 long2 thng3-thng3--起-來，thng3-
chhiah-kha 走去田--nih ka7 pe7 母tau3 作sit。我khah iu3-khi2,犁、耙、牛車long2 hou7 a-pa 包辦，牛kap 牛草to7 我bauh8。讀冊時間是暗時，日--時to7 坐ti7 牛e5 kha-chiah-phiaN 沿路搖沿路讀。A-pa 真本事，有錢to7 去買地，long2 總有10外甲，ka-ti7 作3~4甲，chhun--e5 hou7 人作對分。後--來「三七五減租」，soah hou7 佃a2 買--去。
Goan2 a姐kap a兄早to7 去台北、台南讀冊、食頭路，我kap 2個小妹ti7 厝--nih 作sit。Goan2 厝土地che7,a-pa 上愛飼少年e5 牛kang2,牛kang2 身體勇，行na2 teh 走--leh，犁田、踏割耙、拖牛車long2 真me2、真爽快，bai2--處是e7 kap 別隻牛kang2 sio-tak，hng7-hng7 若看--著to7 chong5 去sio-tak。牛sio-tak 實在恐怖，「牛sio-tak，koaN7 籃a2 來khioh 角。」是講牛kang2 sio-tak，e7 tak 到牛角斷斷--去，m7-chiah 若牽牛去飼，我long2 e7 牽去kap 飼牛母--e5 做夥。
有1 pai2 1個cha-bou2 gin2-a2,名叫做「Naokhouh」，日本時代cha-bou2 gin2-a2 e5 名若m7 是A-khouh、A-eh、A-mih，to7 是A-chiang3;cha-pou gin2-a2 名若m7 是A-ouh、A-louh to7 是A-chiang3。Naokhouh goan2 long2 ka7 叫做「貓a2-khouh」，i 人細han3,真活潑，飼1隻牛母，m7-koh i 人細han3 聲soah 真大，上愛學ong5-lok8-a2-sian phah拳賣膏藥。貓a2-khouh 招我去圳溝邊飼牛，i khia7 ti7 水圳邊大聲hoah：「A-chim2、a叔--a2、gin2-a2兄、gin2-a2姊，來~來~來，今a2日lin2 真有福氣，我beh 紹介lin2 1項通世界long2 無，kan-taN 我chiah 有e5 貓a2皮，lin2 thang 買tng2 去hou7 niau2鼠a2 穿，niau2鼠a2 若有穿，lin2 to7 m7 免hou7 niau2鼠a2 蹧躂，to7 be7 niau2鼠a2 咬布袋--lah。」
貓a2 皮賣了，i to7 開始賣其他e5 mih8-kiaN7，1支嘴講話講kah 無時停，聽--起-來koh 氣koh 愛笑，有humor、有笑khoe koh 有口才，gau5 話hou2-lan7。Kap i 做夥飼牛to7 有chiah-e5 ham3 古thang 聽，我聽kah 無khoa3 讀冊，有時a2 koh 聽kah 耳a2 phak-phak-phak，有時a2 聽kah be7 做--得，大聲hoah 叫i tiam7--去。總--是飼牛1工lo3-lo3長，chai2起8點到12點，e-pou 3點到7~8點，有chit-ho7 笑khoe thang 聽，khah 好度時間。
E-pou時beh tng2去厝chin3前，goan2 long2 e7 經過大水溝e5 大肚窟，水牛上愛走去hia lim水ko7浴chiah tng2--去。窟a2 邊有鹹草、水草、水雷，koh 有1-koa2 蓮花，蓮花葉a2 青koh 大葉，goan2 上愛看蓮花開kah 真sui2。
有1 e-pou beh暗a2,貓a2-khouh 大聲hoah：「你看！你看！Ti7 hit 欉蓮花葉a2 頂面，有1隻水鬼a2 擔擔a2 teh 賣豆干。」I 嘴--nih koh na2 teh 唸：「日beh 落山，水鬼a2 peh起來teh 賣豆干。」
我斟酌ka7 看，都看無水鬼a2,i 講是青--e5,khia7 ti7 蓮花葉a2頂teh 笑，我soah khah 看都看無。我ka7 i 講：「你是看著mou5-sin5-a2 hiouh？」我無相信，用kha 踢水hou7 tin2動，蓮花葉浮ah8 浮，下kha 有1隻水雞ui3 蓮花葉頂跳落水底，phok--1-下。
Hit暝sian想都想無，thai3 真正有水鬼a2?  

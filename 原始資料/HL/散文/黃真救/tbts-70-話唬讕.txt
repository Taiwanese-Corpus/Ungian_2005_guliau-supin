
話唬讕(oe7-hou2-lan7)
黃真救

六年前加拿大台灣同鄉會ti7 BC省Harrison Hot Spring開年會e5時，會場bat為著一句台灣話討論不止激烈，總是結尾iah無得著滿意e5解答。問題就是”啥物叫作話唬讕？” 
日本時代日本e5國語學校(師專e5前身)有teh教真che7台灣話，台灣風俗習慣kap台灣文化。阮e5公學校老師上gau5講二句台灣話：一句就是”幹恁娘 ”koh一句是”Tora chinpo (唬讕) ”。話唬讕到底是啥物？有一位開業醫用解剖學e5語詞hoah講：tiger testicle！日語e5 “horahuki ”，華語e5“吹牛”，英語e5 ”chity chat”kap台語e5 “pun5雞kui “kap話唬讕無對等。
莊腳人習慣稱呼gau5 pun5雞kui e5人做”唬讕仙”。這句話是相當粗俗無雅氣。”話”字是指”講”e5意思；”唬”字是”唬騙 “e5意思；”讕“字就是”誣言”。話唬讕三字講唬騙人e5誣言e5意思。王灝(ong5 hou7 )ti7伊寫e5“大埔城記事(合森文化，1989)”內面有寫一個故事講， in 有一個五中同學，平常亂亂想，想法 kap人無仝款。有一年學校開marathon運動會，普通人穿running shirts，穿短褲kap運動鞋參加比賽。伊橫直kap人無相款，m7知去叨位chhoe7一雙長kong2 e5皮鞋，伊當然講kah一大堆e5理由，為何競賽者著穿長kong2鞋。結果一走上soah尾koh著愛人半sak半e，一步一步勉強kiaN5到終點。伊逐日to7是愛講伊e5奇奇怪怪e5想像，比如講，伊想愛beh發明一種用氣泡做e5游泳衫，抑是beh設計一種奇怪e5 long3球桌，hou7球ti7桌頂teh lian3 e5方向無法度控制。畢業了後，真久攏無看著伊。有一日hiong5-hiong5 ti7街路遇著。伊緊緊theh8一張名片lu hou7我。一個看，Oah！名片寫一大堆，啥物某某飼料製造工廠e5經理，環境衛生e5工程師(收糞so3)，旅客接待服務中心e5經理(妓女經營)，無所不至。減寫一項，就是唬讕社e5社長，Hou7人看了若準真欣慕。 M7-ku2 kap伊ti7路邊講無外久，就會知che不過是ti7心中繼續來e5話唬讕而已。後來伊講伊ti7台北開一間冰果店，ti7 hia伊會tang3隔一角做賣冊kap賣圖畫。伊建議我對我e5好朋友梁坤明(畫家)選幾張圖畫hou7伊thang替伊經銷。我彼個朋友三心兩意，想幾若日，後來選幾張chhin3-chhai2 e5圖，寄伊賣。Chia-e5圖一去就無消息。我ka7朋友講，彼個朋友隨時應講：Ah!你去遇著彼e5唬讕仙啦!
愛講eng5-a2-oe7 e5人，咱叫做kiap嘴。愛講話叫做pho3-tau7。愛講無誠實話叫做白賊( hau-siau5)。Pun5-ke-kui講膨風話是m7是叫做“話唬讕(oe7-ho2-lan7 )“？這kap pho3-tau7抑是eng5-a2-oe7無仝款。Pun5-ke-kui kap唬讕khah oa2。白賊完全是負面(negative)。唬讕khah有誘說性，hou7人聽kah耳仔phak-phak-phak，soah m7知是真e5抑是假e5。唬讕khah常將細項事膨風講kah天大地大。有時相當有合理e5講法( 半事實半虛假)。Hou7聽e5人無意中會去相信。這種說服e5技巧是唬讕仙e5飯碗。
Ti7任何一個會眾內面，往往有幾個愛話唬讕e5人。這個人當然無啥物歹意思抑是臭心胸，只有愛pho3-tau7,講天講地。會內若有這種人，party khah心適。 in 一方面用 in e5聲調，話語e5強弱愛來講嬴別人，hou7伊家己成做現場e5中心點，來滿足伊家己e5發表慾。這種人真gau5掠生活中一點仔細細代誌做新聞，ti7大眾e5面前掠機會大議論，講kah嘴-noa7-pho噴kah一四界。伊看有人teh聽，koh khah興奮講be7 soah，講kah家己心滿意足koh爽快。
Toa3 ti7 埔里khah老一輩e5人攏bat 一位叫做阿久伯e5故事。阿久伯e5偏名叫做“khia7-擋”。  Khia7-擋就是恬恬khia7 teh擋無beh hou7人過路。阿久伯性地真愛講話。Ti7 路裡若遇著熟似人就ka7伊擋-le2,khia7 ti7路邊一直kap人講話講be7 soah。所以伊若出去街裡，無人知伊tang時會轉來。因為伊若掠著人，就停腳畫山畫水。若無愛聽伊講話e5人，就無客氣keng-the2講：話唬讕免扣稅。阿久伯聽著這句話也be7 掠做歹意，笑笑-a2講：起毛(khi-mou) 就好，起毛就好。有人bat應講；m7-si7 毛，是鬚(chhiu)。伊就變話講：起鬚就好，起鬚就好。這句話khi-mou是tui3 日本話來--e5。 Khi-mou 就是khi-mou-chi(感覺)e5意思。Khi-mou  ho2,就是真歡喜、真爽快e5意思。所以有人一段時間keng-the2“阿久伯起毛仔”。所以愛話唬讕e5人普通是為著滿足家己，無teh考慮別人e5感覺如何。
阿久伯年老囝孫攏大漢，eng5-sian-sian。掠虱母相咬，無代誌做。愛話唬讕e5習慣本錢加利息，愈老愈嚴重。有人講：阿久伯老倒退 ，li-li-lo-lo。平常是chiu2 ti7 街頭巷尾，媽祖廟so5-來-so5去無頭路。遇著人就掠leh講天講地。最後人若看著伊遠遠teh來，就趕緊閃去別條路，避免kap伊當面相遇。其中有一項上趣味e5,就是阿久伯話唬讕e5最高峰。有一擺ti7媽祖廟前e5大庭，m7知講著啥物，伊忽然受氣大聲講話，後來soah恬去un落去ti7廟埕。一個oa2去ka7  chim-chiok看，阿久伯話唬讕話了siuN 刺激，嘴運動過頭，soah lau3下頦(e7-hoai5)。話唬讕話kah lau3下頦。庄裡e5人風聲阿久伯lau3下頦e5 代誌。有人責備伊講：阿久伯to7是話唬讕話過頭，去hou7馬祖婆ka7伊處罰，chiah醫be7好啦。
彼時陣以後，庄裡e5人開始流行一句新話，對愛講話e5人，邊仔e5人會ka7伊提醒講：話唬讕，你m7驚lau3下頦？Tu2-tu2 teh話唬讕e5人若聽著這句話，就趕緊摸伊e5下頦。Ah！好佳哉無落下頦，就繼續話唬讕落去。

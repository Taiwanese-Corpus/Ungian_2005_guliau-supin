陳水扁 ＝ 獨立國家「台灣」e5初代總統？

   酒井醇（Sakai Toru）日文原著
           黃真救譯自「中央公論 1999年1月號增刊」

 
台灣總統選舉投票日定ti7 2000年3月18日beh舉行。但是腳手緊，半年前就開始teh做實際上e5選舉戰。Kap連戰、宋楚瑜並行三人中，最受注目有希望當選e5候選人，就是陳水扁。伊強調「台灣獨立」e5綱領，最大在野黨(民進黨)e5總統候選人，明確主張「台灣是一個獨立國家」，伊若當選一定會引起亞西亞地區e5振動。
自當立法委員時起，伊就是出名e5名嘴，四年久擔任台北市長e5期間，緩和市區交通雜亂，改善治安等e5實績。選總統e5標語(slogan)「有活力e5政府，年輕換新e5台灣」為主題；年輕，行動力kap淨化是伊e5目標。支持伊e5人漸漸teh增加。特別是大專學生kap一般平民e5支持上che7。發言明瞭koh快速是伊e5好批評。對懸案e5中國問題就激力主張：「台灣並m7是中華人民共和國e5一部分或是一省。Che是真明顯e5事實。台灣e5將來應該由台灣住民自決」。莫怪伊是「中國江澤民總理最驚e5台灣政治家（美國Buisness Week 雜誌明記）」。
因為伊強調「原則」，有人講伊是現實主義者。伊講「若當選，就任總統以前，beh去訪問中國，kap中國建交。台灣住民雖然有權利thang公投自決台灣e5將來，但是無需要隨時執行這種權利。應該先kap中國做充分e5對話，建立互相信賴共存共榮e5政策。」伊真客氣小心，無愛過頭刺激得失中國。
出生ti7兩親攏m7-bat字e5散赤家庭，自小學苦學到大學攏讀頭名e5優等生。國民黨獨裁時期（1985年），因白色恐怖，愛妻吳淑貞女士遭遇惡毒e5交通事故陷害變成半身不遂。1986年，伊本身也受國民黨政黨e5逆待，受掠落監。
演講遊說e5時，伊攏用台灣話講，伊也會曉講台灣腔真重e5北京語。體貼勞動者kap本土台灣意識真強。Che就是戰後hou7國民黨政權壓迫e5本省人(台灣出身者)e5一般平民所堅強支持e5原因之一。Kap小地主出身e5李登輝(現任台灣出生e5國民黨總統)相比，「Lan2 e5 A-piN2 （咱e5阿扁 ）」是台灣頭一個平民階級出身e5領導者。
但是伊堅決e5性格也受著真che7 e5批判。擔任台北市長e5時，因為堅決執行取締poah8-kiau2, soah hou7人罵伊「真鴨霸」。Che可能成做舊年年底台北市長再選e5時陣，意外落選e5原因之一。
又koh，台灣政治家e5內底，真罕得有無受過外國教育e5人。國際聲望缺乏是真遺憾。若kap日語精通koh ti7日本鍍金過e5李登輝總統相比，日本人會感覺有khah可惜淡薄。減採為著按呢，伊本人也有感覺著這個缺陷，今年bat來日本3擺，kap日本在野黨e5政治人物建立良好e5關係。
「Beh如何維持台灣e5安全？」che是現在kap未來台灣政治家最優先e5課題。Kap日本ti7亞細亞太平洋地區維持和平kap安全保障是重要關鍵。伊非常注重kap日本e5友好關係。
到底伊有當選總統e5可能性無？根據各種報章e5民調，陳水扁e5支持率在20-30%，但是實際hou7人認為可能當選e5候選人，支持率不過只有10％。
伊今年48歲，猶koh真少年。這擺若不幸無當選，下次e5總統競選相離無外久。下次e5總統選舉是2004年。
Koh再，伊若beh昇格做世界e5領導者，伊著克服會hou7人看做獨裁e5缺點。「伊雖然若準有一枝直線e5做法，但是伊有需要努力學習做政治家e5技巧，臨時應變會曉調整政策e5能力」。
不管如何，掛目鏡小枝骨e5台灣人政治家e5動向，be7使只有限定ti7台灣e5問題，對中國e5反應kap日本，be7-tang3無關心。


	阮e5學校		國小四年 林晉右
	
	阮e5學校著是田中國民小學，ti7 Chhan5-tiong街a2上鬧熱e5中州路邊，ui3 Chhan5-tiong e5火車頭向西旁行十分鐘久就到--a3，真好chhoe7。是一間chiaN5闊chiaN5 sui2 e5學校，學生che7，老師ma7 che7，教室兩大棟，運動埕真大kai5，好sng2 e5物件真正che7，hou7你sng2 be7了。Chit-mai2就請恁tak8家聽我詳細紹介：
阮學校足大間--e5-ou7，kan-na兩棟三層樓a2 e5四維樓kap八德樓，to7有幾na7十間教室。有辦公室，有音樂教室、自然科教室、圖書館，ma7有設備chiaN5讚e5電腦教室。教室e5東旁面是籃球場，攏總有四場，是阮拍球e5好所在。南旁是活動中心，會使得開會，ma7會使得拍羽毛球，跳舞車糞斗。阮上愛走相jek e5所在是大操場，草a2青sim3-sim3，koh鋪P.U跑道--neh，走khit 來感覺足爽快- -e5。
恁敢知影，阮學校足出名。校長是頂港有名聲，下港有出名e5數學專家，m7-chiah定定有人來看阮讀冊，o-lo2阮e5數學siah-siah叫，he m7是我leh臭彈--e5-ou7，是老師ka7阮講--e5。M7-na7按呢，阮tak8禮拜攏會tang3學電腦--neh！真「酷」--houN！
下課時間是最歡喜e5時陣，規學校埕攏是阮e5笑聲，sng2 kah足心適足趣味--e5。若無愛sng2，阮就招招去圖書館看課外冊，冊真che7，hou7你看be7了。
上hou7阮操煩--e5，著是放學e5時陣，人che7車ma7 che7，kheh-kheh做一夥。害阮校長kap導護e5大兄、大姊，soah m7知beh按怎才好。
上尾a2 beh ka7 tak8家報告一個消息，阮學校有一位教阮讀台語e5蕭老師--ou。講台語感覺chiaN5趣味，讀khit來chiaN5心適。老師ka7阮講，台語是咱e5母語，一定ai3常常講，m7-thang放be7記得。有影neh，連阮阿公、阿媽ma7按呢講，阮阿爸、阿母koh會叫我念hou7 in聽。恁chia e5 伯公、姆婆，阿伯、阿姆kap老師小朋友，是m7是感覺阮老師講了真tioh8。
講kah chia結束，有閑來Chhan5-tiong-ng chhit-tho5--lah！感謝tak8家！

（Siau,Lah-jih羅漢修改1998）

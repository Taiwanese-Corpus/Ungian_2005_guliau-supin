∮台灣人寫真
按結婚開始
鄭芳芳
做伴嫁

「若叫我an2-ne 出門就chhoa7 1個gin2-a2,hoN2……，若我--ou3!我擋boe7 tiau5!」
我邊--a2 e5 這個伴嫁，aN3 teh 食物件，na2 食na2 講。I看--起來是1個不止a2 liu3 e5 人，m7-koh i kap 我kang7 歲，若是像我這lo7 大學生，就加khah song5 款。
I tih  講--e5 是gun2 表小弟in bou2,叫做Ka-chhian，i kap gun2 表小弟是kang7 班--e5,chu5--年年底結婚，in chit-ma2 抱e5 gin2-a2 ma7 beh 度晬--a。In 2個減我1歲，看--起來ma7 iau2 ka2-na2 少年gin2-a2--le！
今a2 日gun2 表姊結婚，i 嫁hou7 in a姨e5 後生，khia7 算是i e5 親表兄。我聽gun2 媽媽講gun2 表姊以前ma7 有交男朋友，m7-koh gun2 a妗希望表姊嫁去in 大姊hia，ma7 m7 知是an2-choaN2，前1cham7-a2 表姊就講beh 結婚--a！
我一直感覺che 是古早chiah 會發生e5 tai7-chi3。

＃＃＃
新郎ti7 會場行來行去，kap 這個人客Ai-siah-chuh--1下，koh 去An-nai hit 個--1下，我邊--a2 hit 個伴嫁講1聲：「Ka2-na2 蝶a2 teh 飛--le。」這個伴嫁ka7 我講，結婚這工是請新郎這peng5 e5 親chiaN5。
「美娟beh 換衫--a！」
新郎ka7 新娘e5 網a2 尾牽--le，beh 行去這個30幾te3 桌e5 大廳後壁e5 房間換衫。另外有2個伴嫁是表姊e5 高中同學，趕緊khia7--起來，叫我te3 in 做夥入去ka7 A娟表姊tau3 換衫，媒人婆--a2 ma7 入--來，新郎ti7 外口等。 
HoN……，裙有chiah che7 層，koh 有ka7 裙keng--起來e5 鐵a2,che 是beh an2-choaN2 換--la！莫怪ai3 人tau3-saN-kang7。HaN……！有chiah che7 kha 手chi2,ai3 先ka7 手chi2 剝--落來，換另外1軀衫e5 手long5,chiah theng2 好koh ka7 手chi2掛--起li。Che koh m7--taN2-kin3,gun2 這幾個人上重要--e5 iau2 是ai3 ka7 新娘抹e5 粉顧hou7 好，m7-thang ti7 換衫e5 時chhaiN2-chhaiN2--去。衫1 軀換了，5個人long2 流汗--a。
我kap 表姊雖然kang7 歲，m7-koh 無電視頂中國齣tih poaN e5 hit款表姊妹a2 e5 感情，會來做伴嫁ma7 是因為a妗無愛伴嫁是「4」個，chiah 叫我kap gun2 妹妹來tau3 6個，m7-chiah 頭tu2-a2 表姊beh 換衫，我實在ma7 phaiN2-se3 te3--入去。伴嫁ai3 做e5 khang-khe3 就是照顧新娘，特別是食桌e5 時ai3 幫新娘換衫thang 好hou7 i去敬酒、送客…。新娘會tang3 換chiok che7 領衫，主要是看當初kap hip 像館an2-choaN2 算；eng2早hong5 請long2 感覺新娘一直換衫真趣味，今a2 日chiah 知影若an2-ne 一直換--落去，i 會thiam2--死。
Gun2 這桌就是gun2 這6個伴嫁，koh 有對面gun2 表小弟kap in bou2 Ka-chhian，這桌就ti7 新娘桌e5 邊--a2,新娘beh chhong3 siaN2，gun2 看上清楚；m7-koh 問題就是新娘根本就boe7-tang3 chhong3 siaN2。Chai2 起我就看著表姊e5 面抹kah 1沿na2 麵粉--le！若笑--1下，面皮就皺--起來，m7-chiah 表姊i siaN2-mih 菜ma7 無食--著，可憐kah……！
「這款婚我 chiah 無愛結--le！」
我邊--a2 這個伴嫁，aN3 leh 食物件，koh na2 食na2 講。我tu2-chiah chiah 知i 是表姊e5 國校同學。

Beh 做人新pu7
iah 是beh 做cha-bou2-kiaN2

過年tng2 去北港a-ma2 tau，m7 知是m7 是天氣khah 燒熱，gun2 3個gin2-a2 人long2 會特別懶si，tiam7-tiam7 坐ti7 灶kha，kan-taN 看著細漢a妗chhoan5 che chhoan5 he，koh 有國校3年e5 表小弟A-lim5 ka7 a妗ko-ko 纏。
1下開始tuh-ku，a-ma2 就hoah 「會tang3 食飯--a」。Hong 肉、魚翅、灌腸、炸魚a2、菜iN2-a2…kui 桌頂long2 是a妗kheng5--e5。看著菜hiah choe7,我是歡喜兼煩惱，歡喜e5 理由m7 免講，煩惱是因為小等食飯in 若直直叫我食、食hou7 了，會有真大e5 壓力。
A妗m7 知koh teh 煮siaN2，灶kha、飯桌2peng5 行來行去，koh 會tang3 na2 紹介魚a2 買joa7-choe7、灌腸toh 1擔--e5。
「惠香，m7 緊來食，菜已經chiok choe7--a，mai3 koh chhong3--a la！」媽媽叫a妗坐--落來，a妗講koh teh kun5 湯。
今a2 tu2 好是初二，媽媽問a-ma2 ：「惠香kam2 iau2 be7  tng2 in tau？」a-ma2 應講：
「Liam-mi--la！In今年食暗時e5 款。」
Hoan7-se3 是細漢a妗in tau 初二tng2--來e5 cha-bou2-kiaN2 會 kap pe7 母、兄嫂去餐廳食桌，e-pou 時，a妗就妝妝--le，chhoa7 A-lim5 出去--a，弟弟趁a妗1下出去，就問媽媽a妗beh 去toh。
「I ma7 beh tng2 去in tau--a！Lan2今a2 日初二tng2 來gun2 tau，人in ma7 beh tng2 去in tau--a！今a2 日初二，cha-bou2-kiaN2 上大，你m7 知--ou3 ？Cha-bou2-kiaN2若tng2--去是做人客，in tau e5 新pu7 就會煮飯hou7 i 食，thang 好hou7 i kap in 媽媽講話、開講--a。」
M3……che對女性主義e5 路線來講，是姊妹合作，iah 是姊妹鬥爭？
媽媽頭oat8 過來看我kap 妹妹，講：「Lin2 看，做人e5 新pu7 joa7 可憐，人cha-bou2-kiaN2tng2--來就愛無eng5 chhih-chha3,看是做人cha-bou2-kiaN2 khah 好iah 是做人新pu7 khah 好。」
M3……kap gun2 有siaN2 關係，講kah gun2 chia 來……以後我無論是做cha-bou2-kiaN2iah 是做新pu7,chiah long2 chhoa7 chhoa7 出去食，省煮koh 省洗碗。
        
SiaN2人會hiau2 縛粽

其實che long2 ma7 是ka7 gun2 媽媽學--e5。自khah 早便若有人客來gun2 tau，gun2 媽媽就會去菜市a2 買人煮便--e5 來招待，i 講橫直ma7 煮boe7 好食，kui-khi3 買買--le khah 省事。Koh 有，5日節前後ti7 學校食便當，同學long2 會講in 食e5 粽是in 媽媽 iah 是a-ma2 縛--e5,我e5 粽long2 是厝邊頭尾kap 新莊a-ma2 縛--e5。Hit chun7 我就chiok 懷疑gun2 媽媽是an2-choaN2 boe7-hiau2 縛粽？我koh kioh是che 是因為i 13歲就離開厝--ni去食頭路，所以be7 赴學著縛粽。可能是縛粽有影真困難，ai3 手尾力，siuN 細漢無法chhih8。M7-koh i tiaN7 ma7 teh 講i 幾歲tioh8-ai3 煮飯--a…真奇怪…。
Tak8 kai2 我問--i，i e5 回答long2 無kang7 ：
「 Boe7-hiau2--a！he粽joa7 phaiN2 縛--e5 neh！若無功夫，縛--起來boe7 食--e5。」tng ti7 -leh食粽。
「我會hiau2 縛--a，我long2 去菜市a2 縛--a。」用買--e5。
「會--a，我na2 會boe7-hiau2 縛？是phaiN2 看、phaiN2 食na7-tiaN7。」看歌a2 戲e5 時。
「Ah 都 hiah choe7人縛來hou7 lan2 食--a，有下港粽、台北粽，ma7 有菜粽，你是an2-choaN2 直直beh 叫我縛？」
等我khah 大han3,i chiah ka7 我當做正常人teh 溝通：
「SiaN2 人boe7-hiau2 縛粽？是我 pin7-toaN7 縛--la！你m7 知影縛粽joa7 麻煩--le！ai3 洗粽葉a2,koh ai3 拭、曝hou7 ta、浸chut8米，下港粽ai3 sah8,台北粽ai3 炒……，我都 m7 是人太太、a-ma2,eng5-eng5免做生理kong，去菜市a2 縛m7 是khah 快活。」
M7 khah 早講--le，害我自細漢hou7 同學質疑到taN。 
      
＃＃＃

尾a2 讀大學hit 年，因為參加甄試，3月底放榜就開始hioh 熱--a，我kap 妹妹特別叫gun2 新莊a-ma2 若beh 縛粽ai3 ka7 gun2 叫，gun2 beh 去「tau3-saN-kang7」，其實是我不止a2 愛煮東煮西，koh 真gian3 食，m7 願放棄學縛粽e5 機會。
Hit 工日頭chiok chhiaN-iaN7，poaN 2路公車坐到位，就已經thiam2 kah…。粽koh 有影真phaiN2 縛，我koh-khah  an2-choaN2 縛ma7 縛boe7 chat8,縛boe7 sui2,顛倒是硬hou7 我拖--去e5 妹妹，I kap a-ma2 e5 粽boe7 輸是經過品管，大細是無kang7--la！m7-koh 上無，形long2 相siang5。  
好ka-chai3 是台北粽，縛了bai2 炊炊--le ma7 會食--得。M7-koh a-ma2 ka7 我縛e5 粽kheng5--le，koh hou7 我chah tng2--去。粽實在siuN phaiN2 縛--a，過tng2 年5日節a-ma2 koh teh 叫，我就pin7-toaN7 去縛--a。我決定以後ma7 beh 去菜市a2 縛。  

kut 力

細漢a妗出門了後，gun2 就按算beh 去chhoe7 大han3 a妗。
A-	ma2 kap a公toa3 ti7 北港市內，a妗kap a舅toa3蘇秦寮屬gun2 e5 舊厝hia，這kai2 a-ma2 kap gun2 做夥去蘇秦寮。路--ni，a-ma2 kap 媽媽講起hit 工A娟結婚e5  tai7-chi3,soah 去講著Ka-chhian，媽媽問講今a2 日無tiaN7-tioh8 Ka-chhian 會tng2 去後頭厝，a-ma2 choaN7-a2 ka7 應1句：「I 無teh 愛tng2--去 la！」
「I oan-na無teh 愛tng2--去la！Hit 個老母an2-ne 亂七八糟，si3-ke3 kap 人kat，lian7 in 親家ma7 leh tau3!」
「Ka-chhian kam2 m7 是上大han3--e5 ？An2-ne in he第2--e5 m7 就ma7 嫁--a！」
「就是老母真亂來，lim 酒siaNh，m7-chiah cha-bou2-kiaN2 long2 無愛tng2--去，早早就beh 嫁。Tng2--去，in 老母long2 會beh tih8 錢。」
我soah 想著頂回社團寫作會，思嘉si3-ke3 問--人：「你心內理想e5 婚禮是siaN2 款？」
思嘉講i 1個表小妹chiah 16、7歲就亂beh 結婚，思嘉想beh 寫這個題材。這款例，m7-na7 思嘉ti7-leh 講，si3-ke3  long2 是八卦e5 題材。大部分e5 人推測女方e5 動機，long2 是看著男方好額，若無，就是女方已經有身--a，iah 是野馬想beh 嫁。
M7 知Ka-chhian 心肝底理想e5 婚禮是siaN2 款？

＃＃＃

大han3 a妗na2 炒菜na2 ka7 今年發生e5 tai7-chi3 講hou7 gun2 聽，tak8 年過年、hioh 熱tng2 來下港，long2 ka2-na2學期尾無讀冊，緊借人e5 筆記kap 重點整理，ka7 半年中e5 事事項項、人際關係1條1條khioh--起來。
「Ka-chhian koh 真願做hoNh！」媽媽講。
「會做--la！30暗e5 菜i ma7 有tau3 chhoan5, i 是有kut 力--la！」
續--落，a妗koh 講頂回Ka-chhian kap gun2 表小弟冤家，tng2 去後頭厝，toa3 boe7 tiau5,koh tng2--來，iau2-koh 有Ka-chhian in 翁a2 bou2 會tau3 整理羊tiau5、Ka-chhian ti7 厝--ni 負責siaN2-mih khang-khe3。
Hit 工tu2 好a妗e5 姊妹兄弟來幾lo7 個，我1個ma7 m7 bat。M7-koh 有1個印尼新娘，台語比我講了khah 好，koh chhun7-pan7 beh 炒1鼎a2 米粉hou7 tak8-e5 食，m7-koh i e5 gin2-a2真煩，khap8 boe7 著就ma3-ma3-hau2,菜洗好，米粉iau2-be7 炒，就去顧in kiaN2--a。M7 知i 叫siaN2-mih 名，a妗ma7 koh 講i 真kut 力，真甘願做，無像其他e5 印尼新娘。

＃＃＃

暗--來蠓真kau7,m7 知A娟表姊chit-ma2 teh chhong3 siaN2？I 是28 chiah嫁--e5,ai3 toa3 滿12工chiah beh tng2 來後頭厝。我想i 大概tng teh 煮飯hong5 食，in 翁koh 是孤kiaN2，可能是kan-taNA娟1個新pu7 teh 煮kap 洗碗。人客可能ma7 tng teh 講i kut 力。

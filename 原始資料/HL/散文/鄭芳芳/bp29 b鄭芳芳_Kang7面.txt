有人an2-ne 講
Kang7面
鄭芳芳
「芳芳！芳芳！社團來1個學妹kap 你chiok kang7 面--ouh8!」
「有影--ouh8?ti7 toh ？」
『小楊』kap 晉煦chhoa7 我去看in 社團e5 學妹，ti7 238內底。I行tui3 我頭前去開門。
1個cha-bou2 gin2-a2坐--le，當teh 讀冊，kan-taN i 1個，i ka7 gun2眼--一下，目chiu大蕊大蕊，ka7 嘴角piN--起來，對gun2 tim3 頭。
「就是i--la！」
Boe7-su teh 看猴san--a le！我iau2 khia7 ti7 門外，看in 2個an2-ne-siN ，soah m7 敢koh 行入去kap hit 個cha-bou2 gin2-a2 講話，趕緊sio2 ka7 iat8 手，就oat8 頭ka7 in 2個giu2--出來。
「正港有kang7 面--ne！m7-koh i  e5 生造 khah  幼秀款，笑--起來an2-ne甜but8-but8 ……」
去hou7 我tu2--著a！m7 知kap 電視節目有關係--無？我真想boeh chhe7 著1個人kap 我生造khah 相siang5--ne！TiaN7-tiaN7 有人講我chiok seng5 in bou2-mih 人koh an2-choaN2 tu2 an2-choaN2……我1個ma7 m7 bat 看--過。實在ma7 是hou7 人haNh chiok 久--a！想boeh 知影in 厝邊、in 同學e5 大姊、in 國校同學、in 學妹……到底是生做siaN2 款？若無，這款心態，可能kap 人想boeh chhe7 1個kang7 星座、血型、kang7 1工出世e5 朋友差不多，期待hit 個「別人」出世就註定上kai3 了解ka-ti7 。
歐洲e5 導演Kieslowski 有1齣電影叫做「 La Double Vie De Veronique」，有人翻譯做[ 雙面維若妮卡] iah 是[ 前世今生]，講ti7 巴黎iah 波蘭long2 有1個Ve-lou-ni-khah ，電影內底是kang7 1個人poaN--e5,in 2個心肝lioh8-lioh8-a2 會tang3 感受著對方歡喜iah 是悲傷，m7-koh in 2個互相無熟sai7 ，上oa2 e5 1kai2 ka2-na2 是巴黎e5 Ve-lou-ni-khah hit 個ti7 波蘭tu2 著遊行抗議，亂chau-chau e5 時iaN2 著有人kap i 生做chiah kang7,chiah 趕緊ka7 hip--起來。
這個導演tiaN7-tiaN7 hou7 人sa 無i teh chhong3 siaN2 ，我是看這齣了後chiah koh 看i e5 [三色系列] ，koh 是高中二年ka7 人借18歲e5 學生証去看--e5,後--來我chiah 慢慢a2 teh  ioh，ioh i 是m7 是boeh 討論人e5 孤單。
雙生a2--le？別人看in 是真趣味，m7 知in ka-ti7 是an2-choaN2想--e5?有1個節目ma7 真ham3,比看雙生a2 其中1個若是食著hiam，另外1個kam2 會知影？最近有1個中文作家寫1篇短短e5 故事，講1間公司內底有2個人生做相siang5,tui3 歡喜熟sai7 到互相討厭，因為「i」kap 「我」long2 總kang7 款！去KTV 唱kang7 款e5 歌，穿kang7 款e5 衫，kah 意kang7 1個人……。 
這學期過--去a，tak8個long2 講gun2 2個chiok kang7 面--e，lian7 gun2 ka-ti7 ma7 an2-ne 感覺，m7-koh 我kap i並無koh-khah 熟sai7,對i e5 了解就是kap 一般e5 大學生相siang5---好笑神、活潑大方、報告遲交，因為i kap 我修kang7 1節課，m7-koh gun2 long2 真少去上課 ，就無機會koh 熟sai7--落去lou ！i 後--來kap 『小楊』變做男女朋友，這點我對i真有認同，『小楊』確實是boe7 bai2!Hit 節課是2學期e5 課，我kap i long2 有按算後學期beh khah 認真上課--le，無tiaN7 就會有化學變化產生。m7-koh 我感覺i kap 我一定無kang7 ！
我另外一個ng3 望是：tu2 著kap 我kang7 年kang7 月kang7 工出世e5 「別人」，你看i是toa3 leh toh 位上好？高雄iah 是阿里山？

台灣人寫真
剃頭師父

鄭芳芳
今a2 日剃頭a2 師父已經行過去第3 pai2--lou！當然，toa3 teh 附近e5 人，1 工行過幾na7 pai2 long2 是正常--e5,m7-koh 剃頭師父今a2 日怪奇e5 所在是i tak8 pai2 行--過e5 時chun7,long2 oat8 頭ka7 gun2 相--1 下。
「Ma，剃頭a2 na2 會chiah 奇怪，行過去幾na7 pai2--lou，koh tak8 pai2 long2 ka7 lan2 看--1 下。」
「TaN i 最近tiaN7 ma7 an2-ne，m7 知beh chhong2 siaN2？」Ma--ma leh 整理cheng2 甲油，照色水pin5 頭排kah khah 整齊--le，an2-ne beh 擦e5 時chun7,chiah 知toh 1 色ti7 toh 位。自細漢ma--ma 就chiok 討厭gun2 sng2 i e5 cheng2 甲油，1 方面驚gun2 long3 破，1 方面就是無愛gun2 hiau。我kap gun2 妹妹差3 歲，eng2 早gun2 ma--ma long2 會講gun2 1 個ah 霸，1 個gau5 chian7。免ioh--a lah，我是ah 霸--e5 hit 個，m7-koh 我ma7 是真愛chian7 cheng2 甲油。細漢e5 時chun7 khah 矮，平常時a2 theh8 be7 著，等若人客beh 來擦，ma--ma chiah 會ka7 kui 盤e5 cheng2 甲油捧--落來，m7-koh iau2 是驚hou7 人罵，kan-taN 敢oa2--過去小可a2 la7--1 下，1 罐 1 罐看1 個a2 色水mai7,m7 敢kui 罐theh8--起來，koh-khah 免講phah 開擦看mai7。
「我kam2 會sai2 擦--e5?」Chit-ma2 teh 讀國校5 年弟弟phak ti7 ma--ma 邊--a2 看真久--a。
「也無 cha-pou leh 擦che--a！」Ma--ma ka7 cheng2 甲油收--起來，kang7 款khng3 ti7 弟弟捧be7 著e5 所在，chiah 講：「弟弟來，我ka7 你頭毛剃剃--le。」
Ma--ma 學做頭毛當然是學做cha-bou2 e5,an2-ne 就無可能會hiau2 ka7 人剃頭，m7-koh 最近ma--ma 買著1 支電動e5 lu-a2,會sai2 看是beh lu 幾分，就換幾分e5 lu 頭，看--起來真好用款。本來是因為前1 cham7-a2 cha-bou2-gin2-a2 流行ka像cha-pou e5 短頭毛，所以後壁ai3 小lu koan5--1 下，chiah 去買這支lu-a2,其實ma7 是會sai2 用ka--e5,以前long2 ma7 是用ka--e5,只是hit chun7 tng 流行，用ka--e5 siuN thiam2,材料店koh leh 推銷，就買--落來lou，ma7 m7 知chiah 好用。
弟弟坐ti7 鏡前，我tui3 鏡內底看--出去，lu-a2 lu--過e5 所在，短短e5 頭毛1 chhok 1 chhok lak--落來，cha-pou-gin2-a2 頭毛發chiok 緊--e5……剃頭a2 師父koh 行--來a，m7-koh 這pai2 i 看著gun2 soah 停--落來，過2 秒鐘以後，i tui3 gun2 chia 行--過來。
「I-me，」剃頭a2 師父叫gun2 ma--ma e5 名，hit 2 字一定是中文無m7 tioh8,是ma 出外ka-ti7 號--e5,m7-koh，自細漢gun2 問i hit 2 字是toh 2 字，i 就是chiok 神秘，無愛講，ti7 台北iah 是pa--pa hit peng5 e5 親chiaN5，long2 是叫i「I-me」，ti7 北港，人就會叫i A 英。M7-koh，gun2 ma--ma e5 名ma7 m7 是A 英，i 身分證頂面e5 名是號做吳金  ，he 是報戶口e5 時chun7 1 個無熟sai7 e5 人ka7 a 祖講這個名好，a 祖就信--i，自an2-ne 號這個名，無，本來是beh 叫A 英--lah！這3 個名，自細漢我就霧sa3-sa3,好ka-chai3,我只要叫ma--ma 就be7 hou7 罵--a！
「I-me，你原來就是有買這款lu-a2--ou，我就想講lin2 A 谷這粒頭剃kah chiah sui2 是siaN2 人剃--e5,以前你m7 是long2 用ka--e5?Chit-ma2 就是用剃--e5 ou！害我tiam3 hia 想kui-pou，tak8-kai2 行--過long2 真好奇，偷偷a2 ka7 lin2 探看mai7,今a2 日chiah hou7 我相--著ou！」
師父笑kah 嘴a2 hi-hi，m7 知teh 歡喜siaN2，我看弟弟ka7 表情kek kah ka2-na2 有『小丸子』線kang7 款，ma--ma ma7 是笑bi-bi。


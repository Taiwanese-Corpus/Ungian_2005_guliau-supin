宣  戰
Sumi 
選　戰：里長
候選人：陳炎讚
地　點：土城清化里
日　期：2002年5月25~6月初9

Hioh-khun3這cham7 本底就無siaN2 tai7-chi3，若m7 是朋友一直鼓chhui kap 自我推卸e5 意志力無夠，恐驚這個學習e5 機會kap 經歷承受就an2-ni 無--去。
會記得5月23 hit 工beh 去土城chin3 前，內心是tiuN-tu5，就chhan 像chin3 前所講--e5 koh 加上自信心e5 欠缺，心肝內ma7 猶原koh 會記得5年前參與e5 hit kai2 選舉活動，ti7 事後，就開始對選舉真厭sian7、真lan2-si，m7-chiah 會有排斥e5 元素；koh 煩惱去幫chan7 1-koa2 有--e5 無--e5 e5 tai7-chi3，是驚phah 損候選人e5 金錢kap 我e5 時間(雖bong2 我甘願用hiah-e5 時間去街a2 路loah8-loah8-so5，理由簡單，因為ka-ti7 e5 自由意識支配ka-ti7 e5 行為是真隨意--e5，看--起-來ka2-na2 是kai3 勉強e5 借口，隨在lin2 an2-choaN2 想--lah！大才小用？拜託--e5！你kioh-si7 你是siang2！)。M7-koh kap 候選人見面了後，路尾決定beh 去tau3 幫贊e5 主要原因當然是「phaiN2-se3 拒絕」，chit-ma2 只好chhan5-chhan5 ka7 liau5--落-去，好、bai2 ma7 chiah 15工nia5(理由kui thou-la2-kuh，kai3 ku-mou）。
M7-koh chiaN5 頭腫--e5，就是這pai2 e5 任務是ti7 宣傳車頂頭giah8 mai3-kuh，雖bong2 bat ti7 電台主持過節目，m7-koh ti7 公開場所giah8 mai3-kuh 總是tam2-tam2，何況是ti7 車頂作現場放送，情緒就an2-ne 7 koan5 koh 8 ke7。針對an2-choaN2 giah8 mai3-kuh 是有khah 好運--lah，就是候選人無意見，放送詞ka-ti7 全權處理、ka-ti7 發揮，in liah8 準講我是巷a2 內--e5。選舉e5 時普遍像大街小巷an2-choaN2 講--e5，一般e5 固定模式是無siaN2 困難--lah！M7-koh 清化里對我來講真生份，里長選舉koh 是上基層，總--是tai3真重e5 地緣關係，m7 是我無tai3 感情放送，想beh tih8--e5，che iah8 m7 是，he iah8 m7 是，chhap-chhap--i-a，pian7 看就是！
我e5 工作正式開始是ti7 5月25拜6 e-pou，抽號碼煞.來到清化里e5 舊街a2 街頭e5 時，想著cha 暗beh 加強ka-ti7 e5 心理建設，心肝內一直求天求地保庇koh 再保庇，ma7 m7 知幾pai2，當這chun7 鼓已經kong3--落、鑼ma7 響--a，koh tiuN-tu5 是講boe7 過--去，自an2-ne 放送頭e5 拜託聲、報馬a2 聲就像順風sak 倒牆kang7 款ka7 放送--出-來，短短e5 1-choa7 路全是懇求e5 聲kap 拜託e5 聲，就an2-ne hou7 ka-ti7 續--落-來10幾工e5 戰備狀態有1個起頭。
Ti7-leh 選戰當中，tak8 工tu2--著e5 狀況long2 無kang7 款，雖bong2 是上基層e5 里長選舉，m7-koh 這pai2 出來參選--e5 就有5個人，致使戰況真有看頭，ma7 加真艱苦選，何況tak8 個候選人long2 有in ka-ti7 e5 特質kap 無kang7 款e5 地頭實力。
Na2 像講，有頂1任e5 老里長，聽講i hit 任做kah boe7-bai2，chiaN5 受人肯定，i 採取e5 選戰是傳統e5 模式，總部設ti7 ka-ti7 e5 厝，無特別去講究地點是m7 是顯目，旗a2、文宣品long2 有，m7-koh long2 是靜態、被動--e5，有i e5 好--處-無？Ma7 boe7-sai2 講無。
另外1個候選人是ti7 山頂尾liu，是在地人，kan-taN in 親chiaN5 就佔kui 山頭，上無，i e5 得票實力ma7 有百thong2 個。M7-koh 續--落-來10幾工選戰當中，根據我e5 觀察kap 判斷，這個候選人做人做事真a-sa2-lih，若真正beh phang2--起-來是真驚--人，應該是kha7 ti7 派系因素，kap 現任里長有tam7-poh8-a2 恩怨，beh ka7 現任里長giu2--落-來e5 考慮，比beh ka7 i ka-ti7 sak--起-lih e5 考慮koh-khah 重。
Koh 來.就是這個現任e5 里長，雖bong2 任內風評kap 做事成績無siaN2 好，koh ti7 任內tu2 著『納莉』風颱，致使山頂土石流pheN7-pheN7 流；山kha 舊街是大水淹來tau3 e5 tai7-chi3(che 是比較上khah ham3 e5 所在，有可能是tak8-e5 記ti5 不sam 時就teh siou3-touh），m7-koh ka7 看這個pan7勢，對i 選票ka2-na2 無siaN2 影響kap 威脅，koh 加上現任e5 資源che7，10外個鄰長.柱a2-kha 是縛kah chap8-khok-khok （kam2 有買票，lan2 就mai3 講hiah che7，m7-koh 聽講有boe7-chio2 戶boe7-chio2  人theh8 boe7-chio2)，i ka7 人拜託講這任koh hou7 我做，下1任我絕對boe7 koh 出--來-a，這招對地方感情深koh 真惜情e5 地方大老ma7 是chiaN5 有效。
另外就是我ka7 tau3-saN-kang7 e5 候選人，i e5 實力是ti7 in 社區本身，i 是社區現任e5 主任委員，普通時就tiaN7 teh 辦社區活動，ti7 i 領導下，in 社區e5 資源回收會sai2 講是做了chiaN5 有成績 koh thong 人知。In 社區long2 總有2百外戶，根據投票率來估計社區e5 票，上無百thong2 票是走boe7 去--e5，koh 隔壁有1個60~70戶e5 小社區，有幾na7個熱心e5 住戶私底下運作kap 幫贊，票應該ma7 有--1-koa2。
M7 是我leh 褒這個候選人，i 若選tiau5 真正是in 這里e5 福氣（雖bong2 我頭到尾toe3 leh 走chong5 kan-taN 2禮拜外）。Kap 其他候選人khah 無kang5 e5 政見，chhan 像用推動、規劃社區e5 理念來營造里e5 發展。Che 是beh 整合里長本身e5 資源，ka7 運用ti7 里e5 建設，chhan 像硬體設施施工e5 評估、山頂生態環境e5 保護kap 土地倫理e5 運用ham7 尊重；里--nih 人文內在精神kap 條件e5 牽引、推sak，long2 有i 特殊e5 見解、實行e5 能力kap 專業e5 能力。
上尾--a2 這個候選人，雖bong2 無siaN2 威脅性，m7-koh kap goan2 候選人是kang7 社區--e5，頭銜koh 是副主委，加減有1-koa2 gai7-gioh8。I e5 選戰方法真簡單，無旗a2 ma7 無文宣品，除起ang-a2-bou2 tak8 工用嘴.孤對孤去消毒；去hau2 hou7 社區里民聽，講i 出來leh la7-kiau2 是別人對i e5 誤解；是人leh 生話；ang-a2-bou2 ma7 tak8 chai2 起ti7 路頭拜票，chhun--e5 就無siaN2 積極性e5 行動。Lin2 想看mai7，kan-taN an2-ne，社區以外e5 里民會an2-choaN2 想？這個社區一定有siaN2 tai7-chi3 teh chhiau5 boe7 好勢……實在真冤枉、真夭壽--ou，lin2 講i 這扮m7 是出來la7 局--e5，無，是siaN2？
我e5 參與有khah oaN3，in e5 運作團隊雖bong2 是1-koa2 無經驗e5 朋友，m7-koh 真熱心e5 媽媽kap 1個負責操盤e5 主要靈魂人物總幹事（i 日--時teh 上班，下班hioh-khun3 chiah 會tang3 看著i e5 影跡），另外1個人物就是做人chiaN5 誠懇koh 肯付出，做tai7-chi3 認真、熱心koh 真肯做e5 候選人本人，i 會sai2 講真真正正是1個實踐者。雖bong2 in tak8 個人long2 無參與選舉e5 經驗，m7-koh 等我chiaN5 做in e5 團隊成員e5 時，人in 已經鬧熱滾滾phang2 幾na7 lin3--a。講著這個團隊m7 是teh 臭屁--e5，ti7 短短幾禮拜內，文宣就已經ka2 幾na7 波，而且文宣內容koh 是全台灣無人有--e5，除起一般e5 政見、經歷資料，上特別--e5 是有gin2-a2 糊色e5 ang-a2 (為造勢活動事先設計畫圖ang-a2，一兼二顧)，gin2-a2 long2 真kah 意；koh 有為婦女設計日常生活e5常識kap DIY；ma7 有養生茶、減肥餐……chiah-e5 資訊對婦女朋友來講，會sai2 講是真實用koh 真有效。
Lin2 講in kam2 ka7 文宣theh8 tan3 掉？推動里長轉型kap 新舊里長功能e5 選擇比較，是提供khah 現代e5 選擇思考觀。這個團隊e5 行動力強ma7 是無話講，幾na7 pai2 e5 親子活動、畫圖比賽、liap8 塗ang-a2...…等，ma7 辦kah 真chhiaN-iaN7，chiah--e5 kap 一般基層選舉e5 造勢活動，有chiaN5 大e5 差別，實在真無簡單。
起初我tu2 來e5 時，1方面想講這kai2 答應來幫贊，主要是播音e5 khang-khoe3，不便chhin3-chhai2 提出看法；另外1方面想講，ka-ti7 是外來者，初初來到人e5 地頭koh人地生疏，意見boe7-sai2 chhin3- chhin3 chhai2-chhai2 toaN7，iau2 是多多觀察、多多推算khah 實在，首先，播音e5 khang-khoe3 是重要e5 頭1層。
講實在--e5，我是ke-po5性kai3 重e5 人，若無tai7-chi3 e5 時叫我chhai7 ti7 hia 是無可能--e5，就an2-ne，真緊就進入狀況ma7 無siaN2 thang 奇怪。參與--入-來當然ma7 m7 是萬事long2 如意，ti7 世界e5 tak8 個角落，kan-taN 人e5 麻煩永遠存在ti7 hia 等--lan2，何況我koh 是敏感kah 想beh ka7 hit 條神經線剪掉e5 人。也就是參與愈深，愈了解in 這個所在e5 人文、地理環境kap in 1工生態循環e5 特色，也使得戰--起-來e5 時，soah 愈soah-phah 愈有感情，就an2-ne ui3 單純e5 播音khang-khoe3，tauh8-tauh8-a2 進入核心去談論策略、戰法、排行程、執行。
雖bong2 tak8 工long2 有新狀況kap 新謠言leh 產生，m7-koh 新e5 戰略tioh8-ai3 不sam時chhoan5 leh 等，等beh an2-choaN2 去應對、去反攻、去消滅，順勢製造優勢ka7 敵人壓落底。當然goan2 這peng5 e5 戰鬥力強、文宣反戰e5 反應效率緊koh 好，大部份long2 佔優勢e5 時chun7 khah che7，當然好、bai2 有tang時a2 ma7 是it-pai2 it-pai2，傳統e5 手法縛柱a2-kha，liah8 1-koa2 嘴關boe7 ba7--e5，反操控in 去製造謠言，講he 無影響是騙--人-e5。
講實在--e5，phah 小選區e5 選戰，若beh phah hou7 chhia-iaN7、phah hou7 sui2，除起基本設備ai3 chhoan5 hou7 便、chhoan5 hou7 周全以外，應變能力、團隊e5 精神ma7 ai3 強，m7-koh，上重要就是ka-ti7 e5 kha 步絕對be7-sai2 亂--去，be7-sai2 ka-ti7 驚ka-ti7，soah hou7 敵人有koh 1 pai2反擊e5 機會。
Goan2 這peng5 候選人e5 參選，是臨時臨iau7 hou7 人推sak--出-來-e5，ti7 in ka-ti7 社區e5 票源應該是無問題(有1個弱點，in 社區是khia7 ti7 路邊，屬開放型)，其他像老社區舊街a2，除起候選人本身形象就be7-bai2，加上i tak8 工khia7 ti7 舊街路邊拜票e5 表現(大約2禮拜)，hou7 舊街a2 e5 人感受會著i e5 實在，所以普遍in 對goan2 候選人e5 印象會sai2講是真認同，ti7 票數來ka7 算，kiam2-chhai2 ma7 be7 差kah ui3 toh 去；koh-khah 好運--e5，是舊街有1個老鄰長ka7 i 掛保證(有40、50票e5 實力)，這個所在應該koh-khah 會hou7 人放心chiah tioh8。真正是如意算盤an2-ne phah--lah！
當然老里長ti7 舊街e5 影響力ma7 是會hou7 人chhoah leh 等，加上陣前倒孤peng5 e5 tai7-chi3，ma7 不sam 時就long2 leh 重演，che 是無細膩be7-tang3。Chin3 前講e5 山頭hit-phang5 人，親chiaN5 關係已經釘根--louh！Beh ou2 是真困難，m7-koh i e5 票ham7 goan2 khah 無重疊，i e5 票若是lak8 khah an5 koh 加sa koa2 票，對goan2 這peng5 來講，絕對有好無bai2。Goan2 這peng5 上大e5 敵人、威脅性上大--e5，會sai2 講是現任e5 里長，i 有現有e5 資源，錢koh 敢ia7。
TaN 到這個坎站，頭洗--落-a，無koh-khah 拚--leh 都m7 是beh hou7 人唱衰kong。最後1禮拜是上重要e5 時chun7，ui3 拜1到拜5，我kap候選人2人thau3 早6點就khia7 ti7 里民tak8 工出入一定ai3 經過e5 舊街路頭拜票，1 khia7 就是3點鐘，路尾a2 1禮拜e5 拜1 thau3 早，kan-taN 我kap 候選人khia7 這 1點，續--落-去幾工koh 增加2個點，主要是beh ka7 另外2組候選人夾中央，另外是beh 創造hou7 人深刻e5 印象。Tng 拜票e5 時是無分大細--e5，chhan 像公車司機、計程車司機、大人ah 是gin2-a2、熟sai7--e5 ah 是生份人。
這里e5 建築物kap toa3 e5 厝long2 是順山勢起造，里民beh 出入一定ai3 ui3 舊街這條路行。Thau3 早就有去peh 山to3 tng2--來e5 山友，你看in 騎ou-tou2-bai2、穿運動衫、鞋、登山用e5 棍a2，ma7 有人ti7 ou-tou2-bai2 頭前用塑膠桶a2 載山水；另外公車總站ti7 里內，只要是公車司機、山友經過，long2 ka7 in hoah「Gau5 早--ou！」；私人轎車、ou-tou2-bai2 頂，大人載gin2-a2 beh 去上課，絕對是里內e5 人，這時chun7 拜票e5 聲音就ai3 hoah khah 大聲--leh 絕對是無m7-tioh8--e5，主要是有總食koh 兼宣傳e5 效果。
Goan2 這組會採取khah 活潑e5 『肢體語言』e5 拜票模式，是想beh hou7 經過e5 人khah 無壓力來kap 候選人e5 互動變khah 強、khah 自然，候選人e5 親切感hou7 人印象ma7 會khah 深。你看tak8 台公車若經過，司機long2 會自動ham7 i 招呼，嘴是笑kah lih8-sai-sai，續--落-去ti7 車內大聲o-lo2 候選人，人客有聽--著koh 會kap 司機開講--起-來。Koh 來就是夾leh 社區中央e5 登山步道，是peh 山e5 時long2 tioh8 經過--e5，in e5 討論，一定會傳入去7早8早起來運動e5 社區里民耳孔內，chiah--e5 long2 是正面、無形e5 宣傳，是thiau-kang 推算e5 策略。
也就是chiah-e5 有--e5 無--e5 hou7 我有真深刻e5 印象kap 感動，無形中清化里kap 我e5 感情就an2-ne 牽--出-來，人. 若感情1出--來就無kang7 款--louh！加上對清化里區域差別e5 認bat，宣傳廣播e5 責任koh khah 深沉，當然ma7 會愈順手。Tak8 工ti7 無kang7 地頭拜票放送，m7-taN7 ai3 有變化、ai3 有熱情，話ma7 ai3 短 koh 有力，上重要--e5 是對地方ai3 有感情e5 認同感出--來。Che 就是連到尾--a2 高票落選謝票e5 時，都long2 用深深e5 感情，替候選人講出深深e5 謝意；ma7 是替ka-ti7 講出最深最深e5 感謝，感謝這幾禮拜來，幾個前輩、義工媽媽對我無siaN2 棄嫌，ma7 感謝候選人hou7 我hiah 大e5 參與空間kap 機會。
雖bong2 選舉勝敗是su3 常e5 tai7-chi3，只要真心、真意、盡力付出，an2-ne 就好，chhun--e5 好、bai2 是選民ka-ti7 e5 選擇，結果是an2-choaN2，ma7 是選民ka-ti7 ai3 去承受。何況台灣選舉文化長期以來，一直hou7 人感覺真厭sian7 koh 無奈，chhan 像愈基層e5 選舉，愈會tang3 看出選民e5 素質，愈會tang3 看出ai3 付出e5 社會成本有joa7 大，ma7 愈看會出廢掉上基層選舉e5 緊急性。

釣魚
                                  瘦塗豆
 
這幾年來lan2 世界e5 氣溫愈來愈kau2 怪。M7,就m7 落雨，若beh 落就 na2 像用倒--e5 hit 樣。
幾月日long2 無雨水，連人就kiong5 beh 無thang 用--a，mai3 koh 想beh theh8 水來播田。Khia7 ti7 田岸看tui3 ta-so3--去e5 田，i 就親像是老大人e5 面hit 款，na2 菜瓜布kang7 款liau5,ma7 親像koaN5--人e5 時無抹面油e5 皮膚，全全long2 是pit-sun5。M7 是i e5 主人m7 ka7 抹油，實在是食都無夠--a，phak8 koaN 就koh khah 免想。天公伯a2 雨就是m7 落，你beh 死hou7--i？
這幾工，天頂e5 雨na2 親像免錢大放送，天公伯a2 拖leh khok8-khok8 倒，倒e5 速度是夭壽緊，緊kah hou7 你駛車看無頭前，厝尾頂是phin-phin pong7-pong7。天氣有影真奇怪，也soah boe7-hiau2 分批來，tak8 回long2 積積做夥來。Aih，若koh 照i an2-ni m7 就m7 來，來就kui 大tin7,來iah 是m7 來long2 是災厄。Lan2 e5 世界就ti7-beh ou-iu2--去-a。
連續幾na7 工long2 是tam5-kou5-kou5 e5 天氣，風颱尾掃tui3 台灣東北peng5 來，大雨kap 風阻擋我出門e5 心情。Tiam3 ti7 厝--nih 除了電視ma7 是電視，tak8 日起床了後，頭1-chan5 tai7-chi3 就是ka7 電視chun7--開，看風颱tang 時chiah beh 走。I 若koh m7 走，mai3 講我會無聊--死，受困ti7 山--nih e5 hiah-e5 人iau ma7 iau--死。
風颱e5 第3工，實在無聊kah kiong5 beh liah8 虱母來相ka7。Khun3 到11點外，我chiah hou7 外口e5 雨聲ou2--起-來。起床了後，kap 前幾日相siang5,電視chun7--開，m7-koh 電視soah kap 前幾工無相siang5,原來是失電--loh。有影是慘，都teh 無聊--a，i soah 來失電。真正是人若soe，種瓠a2 就會生菜瓜。M7-koh ma7 真ka-chai3 koh 有菜瓜，無魚蝦ma7 好。我就走到樓頂theh8 我hiat ti7 書桌a2 頂e5 收音機，ka-chai3 iau2 koh 有電池。我趕緊chun7 1台a2 khah明--e5 來聽，若無，我會是台灣第1個無聊到死e5 悲慘人物。Tu2-tu2 chun7 著1台真明e5 新聞台e5 時，聽著電台報講有人ti7 風颱天走去海kiN5 釣魚，soah 去hou7 海龍王釣--去，Chit-ma2 救難人員tng teh走chhoe7 這個hou7 海龍王釣--去e5 人。
聽著這條新聞我真giau5-gi5,釣魚kam2 hiah-ni7 趣味？連性命都會eng7 kap i poah8 chham--落。是siaN2-mih 款e5 想法hou7 in 會hiah-ni7 heng3,這個問題soah 來為我排解kui 工無聊e5 時間。尾--a2 我ti7 beh khun3 e5 時想--著，kam2 會是這個hou7 海龍王釣--去e5 人，平常時a2 long2 無時間，趁這回風颱假，無去過1個a2 gian3--leh 若會sai2--得。是講，過gian3 ma7 tioh8-ai3 顧性命a。莫怪老大人tiaN7-tiaN7 講：「嫁著好ang 是食boe7 空，若是嫁著愛釣魚e5 ang，3更半暝chhoe7 無人--ou。」Kam2 講1枝釣chhe5 會tang3 hou7 人用性命kap i poah8-noa2?釣魚人e5 心理我實在想long2 無，aih！Khun3--lah！下回若有機會，一定beh 問in 釣魚是趣味ti7 toh？
M7 知是m7 是日有(iu2)所思夜有(iu2)所夢。Cha 暝khun3 kah tng 好眠e5 時，soah hou7 海龍王吵cheng-sin5,海龍王大--e5 講i 最近beh 翻修龍宮，需要真choe7 人tau3 kha 手。Cha-ng chai2 起風湧真大，ka7 i e5 龍宮sian3 kah oai-ko-chhih8-chhoah8。
龍王就是龍王，i 頭腦應變真緊，sui5 叫i e5 蝦兵魚將si3-ke3 liah8 人。龍王講，看是toh 1個m7 驚死--e5,long2 liah8 來lan2 龍宮做長工。蝦兵魚將雖然真m7 kam 願ti7 風雨天出勤務，但是龍王e5 命令siaN2 人敢反--i。頂司管下司，下司管pun3-ki，蝦兵魚將就指派蝦米kap but-a2 魚走去海底摸針，摸--e5 是這koa2 為著釣魚e5 趣味soah 來kap 海poah8 性命e5 人e5 魚鉤a2 針。
「食餌--a！食餌--a！」Hit 個poah8 落海e5 人一直大聲hoah i e5 釣魚伴，直直hiu 講這尾是大尾--e5-ou，叫hiah-e5 釣魚伴緊來tau3-saN-kang7。M7-koh tai7-chi3 ma7 真奇怪，m7 知是an2-choaN2，sian7 giu2 都giu2 boe7 上岸。Tng 當ti7 hit 個kham2-cham7,釣魚伴long2 叫hit 個hou7 海龍王liah8 去做長工e5 人放棄。M7-koh 這個m7 知死活e5 人ma7 真有個性，he7 性命ma7 beh ka7 海--nih e5 這尾大魚giu2--起-來。I na2 giu2 na2 唸講，這尾若是hou7 我giu2--起-來，我就iang7--a，報紙頭版就是我e5--a。
M7 知是siuN kau7 夢iah 是an2-choaN2？過tng2 工thau3 早，千斤萬兩e5 目chiu 皮teh ti7 我e5 目chiu前，tng 當我peh 開目chiu 落眠床，kui 身軀tam5-lok-lok，boe7-su 是我去hou7 海龍王調去做長工--leh。Ui3 浴間a2 chhiang5 身軀出--來了後，手koaN7 1罐牛奶，開大門1看，kiong5 beh 臭phu2 e5 日頭ti7 hit 粒山後piah bi5-bi5-a2 teh 笑，塗kha 有1份今a2 日thau3 早tu2 送--來e5 報紙。
我屈身ka7 報紙sa 起來夾ti7 我e5 koe3-e-lang，坐ti7 花園，na2 看ti7 山hit-peng5 bi5-bi5-a2 笑hit 粒kiong5 beh 臭phu2 e5 日頭，na2 lim 我手頭e5 牛奶，na2 看今a2 日e5 報紙。Cha 暝hit 個lak 落海--nih e5 人，真正像i 講--e5 刊ti7 報紙--nih，m7-koh 是刊ti7 社會版，刊--出-來-e5 m7 是i 釣著大隻魚a2,是i poah8 落海e5 tai7-chi3。
趁今a2 日chai2 起日頭chiah 燒熱，驚ka-ti7 會臭phu2--去，緊出來phak8 日，我tioh8 緊來去chhoe7 幾個愛釣魚e5 朋友，問in 看釣魚是趣味ti7 toh？若無，海龍王eng 暗koh beh 來chhoe7--a。好死m7 死，就因為日頭幾na7 工無出現--a，tak8-e5 long2 出去網路店消thau3 這幾工e5 ut-chut。
這窟釣無別窟釣，我ka7 in e5 釣具sa--leh，先去淡水市a2 買2尾chhiN-chhio e5 lam7-a2-tai7-a2。這2尾lam7-a2-tai7-a2 是我e5 秘密武器，若無in，我就無戲thang lang7--a。這2尾魚a2 就親像皮猴戲e5 ang-a2 無人控制相siang5,軟kauh8-kauh8。所有e5 ke-si long2 chhoan5 好了後，我e5 ou-tou-bai2 載--我，tui3 淡水河湧口e5 沙崙a2 直直lu--去。
我到沙崙a2 pou3 岸e5 時，有lioh8-a2 瞭解是an2-choaN2 釣魚是chiah-ni7 心適e5 tai7-chi3。Ti7 pou3 岸邊khia7 4個年歲加--起-來超過300歲e5 老人，連老a公--a2 都hiah-ni7 heng3--a，少年家當然boe7-su 老大人。
「He~he~」這個時chun5,我就theh8 我e5 秘密武器行向pou3 岸去，用ka7 chiah-e5 老a公借冰箱e5 理由，看會eng7 探著tam7-poh8-a2 釣魚e5 消息--無。我行到地(te3) soah 驚1-tio5,in 4個已經釣beh kui 布袋--a。真奇怪，kam2 講in 技術chiah-ni7 好，ah 是……？
我oa2 過in 身軀邊，想beh ka7 in 借冰箱。In 4個看著我手--nih e5 魚a2 e5 時，嘴a2 笑kah li7-sai-sai。In 其中有1個鬍鬚--e5 講hit 句話真正hou7 我失面子：「Ah hit 2尾就市場買--e5,theh8 tng2 去厝--nih 冰m7 chiah tioh8!」聽鬍鬚公--a2 an2-ni ka7我khau-soe2,我面a2 na2 像紅關公來出世，真想beh 跳落去淡水河bih--1-下。Tng 當我無話kap in 講e5 時，hit 個鬍鬚公--a2 koh 開嘴講：「釣魚是teh 釣心適--e5,釣有--無1回事，歡喜就好。」我聽鬍鬚公--a2 an2-ni 講，心頭hit 粒li-li-lok-lok e5 石頭愈來愈tiaN7--a。
鬍鬚公--a2 e5 話hou7 我感覺i 這個人真a-sa-lih，i e5 性地應該是boe7 siuN ou-hng chiah tioh8。
我ka7 ka-ki7 講，toe3 ti7 i 身軀邊一定會tang3 解破我e5 giau-gi5。鬍鬚公--a2 看我連魚chhe5 都boe7-hiau2 sut，koh 無chah 餌，i 就用真輕鬆e5 口氣講：「無，你是m7 知iaN2 偷liah8 雞ma7 tioh8-ai3 1把米--ou？你無he7 餌，是toh 1隻gong7 魚beh hou7 你釣？」鬍鬚公--a2 無phaiN2 意e5 話hou7 我m7 願koh sut 我e5 魚chhe5,直接ka7 thoah 明--e5 好--a。
鬍鬚公--a2 知iaN2我e5 目的m7 是beh 釣魚了後，i ma7 真a-sa-lih，看我有siaN2-mih 問題choe3 我問。I 講：「討海幾10年--a，siaN2-mih 款風湧m7-bat tu2--過？Choe3 你問，若是有我m7 知--e5,我頭殼chiah tok 落來hou7 你做餌來釣魚。」聽著鬍鬚公--a2 an2-ni 講，其他3個是giah8 雙手hoah 好，因為鬍鬚公--a2 khah 早少年時是in e5 船長，bat--e5 正港真choe7。我ma7 真歡喜chhoe7 著寶。
Kap 鬍鬚公--a2 開講，i 就開始i e5 人生大道理，其他3個可能聽kah 厭sian7--a，sui5 個a2 sui5 個離i hng7-hng7,chhun 我tiam7-tiam7 聽i 開破。
少年家，你kam2 bat 聽過人teh 講：「釣魚飼bou2-kiaN2，餓死了了」？你今a2 日來chia e5目的，這句話就是你beh e5 答案。公--a2 我這世人long2 kap 海湧teh chhia 拚。做山有1半，做海long2 無看。我kap 天公拚beh kui 世人，kiaN2 兒si7 細ma7 long2 大han3--a，讀冊--e5 讀冊，作sit--e5 作sit，連gun2 牽--e5 ma7 先去別個世界做seng-li2、賣鴨卵--a。厝--nih chhun 我這個老人teh 食閑飯，kui 日m7 是電視就是收音機，電視也m7 知teh 講siaN2-mih 芋a2 蕃薯？無聊kah kiong5 beh hou7 閻羅王派人來liah8--去。我m7 chiah 會招khah 早tau3-tin7 liah8 魚e5 伴來湧口chia 心適--1-下，chiah-e5 釣魚伴tau3-tin7 幾10年--a，khah 早gun2 e5 漁船出海m7 是3工就是5工，魚網a2 放--落了後，gun2 就閑閑無事，ti7 漁船a2 頂，1日食3~5 tng3 是真自然e5 tai7-chi3,無聊m7 食，無，是beh chhong3 siaN2？Ti7 船a2 頂khun3 ma7 khun3 tau3-tin7,oan-ke niu5-che3 ma7 是話，但是tak8-e5 個性long2 真有海口人e5 味，oan--過就準tu2 煞。
退休了後，kap 釣魚伴bong2 度日子ma7 真趣味。Chit-ma2 e5 gin2-a2 就無siang5 款--loh，日也釣暝也釣，釣kah long2 m7 知人去，放bou2 放kiaN2 就為著beh 釣魚……
鬍鬚公--a2 繼續一直講--落-去，m7-koh i 身軀邊hit-te7 mih8-kiaN7 hou7 我真好玄。Ma7 真phaiN2 勢，ka7 鬍鬚公--a2 e5 話phah tng7,就ti7 鬍鬚公--a2 手--nih e5 魚chhe5 giu2--起-來e5 時chun7,i hiu 1聲「Kan2!Koh 來--a。」 後--來，i 就將魚鉤頂頭e5 mih8-kiaN7 hiat ti7 hou7 我好玄e5 布袋a2 內底。這個時chun7,鬍鬚公--a2 真siuN7-khi3,oat8 頭ka7 我講：「Lan2 chia 算講是湧口，本底真choe7 魚a2 long2 會ui3 別條河水流來chia，m7-koh 世界long2 變--a，是an2-choaN2 魚a2 愈來愈phaiN2 釣--著？是an2-choaN2 long2 是這款mih8-kiaN7 ti7 hia？」我看鬍鬚公--a2 氣phut-phut，liah8-chun2 是我做m7-tioh8 siaN2-mih tai7-chi3。M7 知i 是siuN7-khi3,ah 是hou7 kiong5 beh 臭phu2 e5 日頭phak8--e5?I e5 面紅光面赤，我看大事不妙，緊離i hng7 hng7,走去chhoe7 鬍鬚公--a2 e5 釣魚伴。
Hit 日e-pou koh 開始落雨--a。我tng2 到厝e5 時，比我thau3 早起床e5 時koh khah tam5。我ti7 浴間a2 洗身軀，鬍鬚公--a2 hit-tin7 釣魚伴ka7 我講e5 話，一直chhiang5 tui3 我e5 身軀來。Hiong5-hiong5,我感覺gun2 tau e5 ga-suh na2 像用了--a，水chiok 冷--e5。
今a2 日無閑kui 工，thiam2 kah 骨頭kiong5 beh 散--去，to2 ti7 眠床頂，本底想講會tang3 khun3 kah 真安穩，hit-tin7 鬍鬚公--a2 e5 釣魚伴e5 話，soah 一直ti7 我耳孔邊teh seh8,1回1回直直ti7 我e5 頭殼內底走跳。我na2 像to2 ti7 1個曠野，4-khou-lian3-tng2 long2 是烏鴉a2 e5 音符。頭先我e5 頭殼真痛苦，但是烏鴉a2 e5 音符愈來愈明，愈來愈choe7。我烏暗hin5 e5 頭殼kap 目chiu ma7 愈來愈清醒。
少年家a，你kioh-si7 gun2 a-ni-kih chiah閑--ou？釣魚？I kap 海湧拚kui2 世人--a，siaN2-mih 風湧i ma7 m7 驚。叫i tiam7-tiam7 坐ti7 hia 釣魚，i boe7-su 是kha-chhng 生蟲hit 樣ngiauh8-ngiauh8-soan。這種釣法對i 來講無刺刻--lah。Gun2 a-ni-kih 會乖乖坐ti7 pou3 岸是有原因--e5。
In 有影親像烏鴉a2 1人1句，相續一直講--落-去。我是愈聽愈亂，愈聽愈煩。In 也m7 管我聽有iah 是聽無，老大人就是an2-ni kou2-chui，ma7 會eng7 講in khah 孤單，hiong5-hiong5 有少年家beh chham in 開講，tak8-e5 long2 真歡喜。鬍鬚公--a2 是an2-ni，i e5 釣魚伴ma7 是an2-ni。只是m7 知siaN2 tai7-chi3 hou7 鬍鬚公--a2 起phui3 面？
我iau2 the ti7 眠床邊，hit-tin7 釣魚伴e5 話soah 愈來愈明。我瞭解是an2-choaN2 鬍鬚公--a2 tak8 日long2 ti7 湧口pou3 岸「釣魚」。我翻身坐--起-來，ti7 書桌a2 邊看著窗a2 外e5 夜景。M7 知che kap 鬍鬚公--a2 in 少年時代e5 夜景有相siang5--無？
Hiah-e5 釣魚伴講in a-ni-kih 看見這條飼in kui 家伙a2 e5 河，tauh8-tauh8-a2 hou7 1-koa2 外來e5 mih8-kiaN7 污染，i 看boe7做--得，m7-chiah 會無koh 出海liah8 魚，kui 日駛i hit 隻kha7-oat-a2 ti7 河--nih 巡邏，做清潔工e5 khang-khoe3。Gun2 少年就toe3 a-ni-kih teh 討海，i 1喊boai3 出海--a，gun2 就無thau5 路--a。Ti7 厝--nih 真無聊。
有1回 a-ni-kih 來chhoe7 gun2 泡茶開講，i 知iaN2 gun2 ti7 厝--nih 閑閑無tai7-chi3,就招gun2 看koh beh 同齊出海--無？Gun2 幾個soah gaN7-gaN7，kioh-si7 a-ni-kih koh beh 開始liah8 魚--a。M7 是，a-ni-kih 招 gun2 同齊來河--nih 做清潔人員。A-ni-kih 講：「Lin2 ti7 厝--nih m7 是看電視就是khun3,電視teh poaN siaN2 lin2 kam2 看有？」Gun2 long2 m7 敢應聲。I koh 繼續講：「Lan2 靠魚a2 過日ma7 過beh kui 世人--a，chit-ma2 魚a2 in 有困難，無論an2-choaN2 講，lan2 ma7 tioh8 跳出來挺--in。」就因為15年前a-ni-kih hit 句話，gun2 幾個koh 同齊ti7 海--nih phah 拚，這回拚--e5 是魚a2 kap gun2 long2 無歡迎e5 am3-sam3 mih8。
2年前，a-ni-kih e5 kha7-oat-a2 死--a。連心臟都m7 跳--1-下，phah 拚e5 ke-si 死--a，gun2 只好像你chit-ma2 看--著-e5 an2-ni，tauh8-tauh8-a2 釣，釣joa7 choe7 就算joa7 choe7。你看，hit 布袋就是gun2 4個今a2 日e5 收成，魚a2 釣無幾尾，pun3-so3 soah 釣kui 布袋。Che 若是gun2 e5 時代，魚a2 tioh8 koh 用釣--e5?釣魚？是beh 笑破人e5 嘴--ou？Gun2 hit個時代kan-taN 有人ui3 kha7-oat-a2 peng2 落去海--nih，ti7 pou3 岸釣魚hou7 海湧ka2--去？講hou7 水鬼聽，水鬼ma7 m7 相信。Khah 早khu5 ti7 河--nih 用手lam7-sam2 liah8 就kui 布袋--a，chin2--ou，lam7-sam2釣，pun2-so3 kui 厝間就會--leh。Khah 早gun2 若beh 用水，long2 ma7 來河邊chhiuN7水。Chit-ma2--ou，beh 自殺--e5 chiah 會來chia lim 這款水--lah。人chit-ma2 long2 ma7 講，跳淡水河自殺m7 是淹--死，是臭--死-e5……
我iau2是看tui3 hng7-hng7 e5 天，m7 知chit-ma2 e5 天kam2 kap 鬍鬚公--a2 in 4個人少年時e5 天相siang5?
過tng2 工，我發現我phak ti7 書桌a2 頂teh khun3,骨頭酸kah kiong5 beh 散--開。窗a2 外iau2 koh teh 落大雨。我hiong5-hiong5 m7 敢ka7 電視chun7--開，我驚鬍鬚公--a2 會ti7 電視內面對我講，有閑tioh8 做1-koa2 有意義e5 tai7-chi3,m7-thang 一直看電視。

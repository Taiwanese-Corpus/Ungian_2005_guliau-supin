創造人生上美麗上有尊嚴的生活大舞台
李順涼

2004年，佇蟬鳴花開的季節，to7欲來歡送chit陣鬥陣了六年的公館38位小朋友囉！心肝頭有萬般的不捨，嘛有無限的祝賀。不捨的是六年來做伙，佮恁培養著密切的感情，看著恁流鼻，看著恁流瀾，看著恁流目屎，更加看著恁流露出向上、向善、求真、求美的積極態度。聽著恁的哭聲，聽著恁的歡笑聲，也聽著恁唱出希望的歌聲，閣會當聽著恁講出人生的美夢心聲，恁的認真拍拚，總是予我感覺著安慰佮m7甘，平常時校長to7足\雜唸，今也日也仝款，雜唸閣再雜唸，是為著祝福畢業的同學，佇將來的人生旅途，攏會當一帆順風，萬事如意。
今也日，佇恁在校的上尾也一工，校長欲以「創造人生上美麗上有尊嚴的生活大舞台」來ham7各位同學共同勉勵。「人人攏有人生大舞台，烏白彩色家己來安排」，到底按怎來安排？算起來教育上厲害，接受好的教育to7有美好的將來。好的家庭教育，好的學校教育，好的社會教育，攏是非常重要的基礎，較按怎好的教育環境，比未過想欲上進的心，有上進的心才有經營生活舞台的能力，才會當發揮性命的光佮熱。
啥是上美麗的咧？美麗是主觀的認定，是咱家己心內的看法佮感受，也to7是事事項項，咱心中是m7是有歡喜感、滿足感、快樂感，如果有to7是美麗的，比如講咱對家己的工作感覺非常的滿意，生活上攏感覺真快樂，按呢人生to7是美麗的。上有尊嚴又是啥物咧？尊嚴m7是家己的認定，是由別人的評論佮肯定，也to7是咱的所作所為，受著別人的認定、呵咾、尊重。所以簡單來講，咱做一件代誌了後，咱感覺真快樂，又閣受著別人的尊重，按呢to7是咱的生活舞台是上美麗閣上有尊嚴的。
各位同學，六年前學校的樹仔猶細欉，即馬，佮恁仝款攏漸漸大欉囉！將來恁的人生光明會比學校的樹仔閣較大欉，校長真欣羨恁，也想欲閣講一寡人生的道理予恁聽，比如愛「珍惜所擁有的一切」，「凡事愛往好的所在來想」，「愛會當接受人生所有的挫折」，「愛你身邊的人」，「抱著感恩的心來對待別人」，總講一句，人生旅途，堅持正義道德，m7通做違法的代誌。
非常感謝參與公館國小93年畢業典禮的所有貴賓，平常對公館國小的支持佮愛護，公館的師長平常的盡心盡力，家長委員會佮愛心服務隊，對學校的真情付出，攏一併感謝，佇遮更加欲祝福所有的人：「成功快樂家己來把握，美麗人生我是永遠的主角」。
感謝逐家，祝福平安快樂。


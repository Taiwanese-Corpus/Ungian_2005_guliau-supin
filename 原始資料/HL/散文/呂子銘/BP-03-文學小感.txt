有人an2-ne講
文學小感
呂子銘
三e5老人抵做伙，邊--a有人問in e5年歲。
頭一e5講：「我幾歲已經be5記，會記得少年時、參盤古chhit-tho5來往過。」
第二e5講：「每擺海水變桑田e5時，我to7留一e5竹仔片ti7厝內、kau3 taN竹片已經tun2滿十間厝矣！」
第三e5講：「每擺蟠桃若熟，我to7食一粒、食完桃仔子攏tan3 ti昆崙山腳，kau3 taN已經和昆崙山平koan5矣。」
以我來看，這三e5老人，和hia-e5朝生暮死e5蜉蝣(hu5 iu5)、朝菌有什麼差別le3?』（1）

這篇文章是蘇東坡e5寓言故事，用藝術眼光來看，浪漫誇大，是一篇成功作品。可惜是，尾段giu2轉來現實世界看代誌，文學美自安ne遭受破壞。讀者掩卷回想e5空間攏無去矣，這款情形ti7彼當陣e5文章真濟。
蘇東坡ti7封建中國內底，道德文章算講是真好e5一人：議論篇章，氣勢像江河；官場失志，to7想船若離開走千里（2），江海寄餘生（3）；看破世情，to7按變與不變（4）e5道理，演化出名作赤壁賦(chhek pek hu3)。但是、講著文學觀念，ma7是受著傳統e5束縛---用現實來考慮文章e5用途。
ti7遮咱boeh講e5是：浪漫誇張e5文學內容，ti7 in彼國一直攏無得著好e5發展。in-e5正統觀念，文學是為道德服務e5,寫作取材to7受著真大e5限制，m7是「憂民救世、補察時政」e5作品攏是phah損墨水，山水田園了時間、魚龍變幻無路用。所以，真濟題材無可能出現、真濟完 成e5好作品ma7無人注意著。一直愛等kau3西洋文學作品引入了後，眼光觀念才(chiah)歸 e7 開闊起來，像Hamlet（5）e5躊躇不決e5個性描寫、「源平壇之浦決戰」（6）悲壯慘烈氣氛e5鋪排，咱才(chiah)知影，原來這款e5內容ma7是好e5文學。
文學觀念會主宰文學e5內容kap欣賞e5角度。chit-ma2擱來看中世紀大浪漫詩人----李賀(790-816)e5詩句，to7有完全無共款e5感受，舉例來講，「黑雲壓城城欲摧」（7）「呼龍耕煙種瑤草」（8）像這款跳躍超現實、幻想天外天e5字句、實在是足好e5物件。開頭咱所引e5「三老語」比起來，實在是小case。但是ti7 in古早封建文學觀念內，李賀並無受著重視。一直經過boeh一千年，才(chiah)擱予人挖出來分析討論、所以咱to7知，in彼國內m7知偌濟有才情e5人，落魄鬱卒、默默以終，與草木同朽(hiu2)。(耀鴻幾篇文章有淡薄--a浪漫e5氣氛，希望看著伊卡濟作品)。
本來、文學to7是文學，m7免帶有什麼目的。你boeh反映時代、反映人性，創造優秀e5作品，之當然咱真o-lo2,m7過你kan-taN7 boeh表現藝術手法，無一定boeh傳達什麼道理，這款e5作品，ma7有伊e5價值。若是專工為意識形態服務，he to7攏免講la3。

注（1）按「東坡志林」《三老語》改寫。
  （2）文夏歌曲《從船上來的男兒》。
  （3）蘇詞《臨江仙》。
  （4）茁文 19/08/96。
  （5）Shakerspia作品。
  （6）日本戰記文學。
  （7）李賀詩《雁門太守行》。
  （8）李賀詩《天上瑤》。

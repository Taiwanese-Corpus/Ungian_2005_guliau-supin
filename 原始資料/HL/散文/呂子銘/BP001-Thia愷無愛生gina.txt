Thai3 會無愛生gin2-a2
呂子銘

根據統計，ti7現代家庭內底，gin2-a2 e5平均數目是一點七，但是六十五歲以上e5人口已經接近總人口e5 15%。Lan2 e5 oaN2-ko政府看著這個數字，恐驚ti7 二、三十年了後，台灣變做老人國，國家e5財政hou7老人e5醫療健保拖倒，所以就hoah出「人口合理成長」e5口號，希望每一對ang-a2-bou2 long2生二個gin2-a2。Chia-e5官員無去探討現代婦女無愛生gin2-a2 e5原因，soah親像晉惠帝kang7款，聽著有人無飯食餓--死，koh問講：「Thai3會無愛食肉酥kiau2糜？」

下面，lan2就來分析現代婦女為siaN2-mih無愛生gin2-a2。

第一，生活步步難。厝價大起了後，真che7初出社會e5人已經無法度買厝；有才調買厝--e5,ma7準備做二十年e5貸款厝奴。厝價以外e5生活費用ma7 long2真koan5,錢tiaN7-tiaN7無夠開銷。生食都無夠，thai3會敢生gin2-a2？

第二，教育e5問題。中、小學e5課程，親像國文、公民、歷史、地理，long2是中國pun3-so3,家己鄉土e5 tai7-chi3顛倒無教。送lan2 e5子弟去學校受教育就是ka7 in送去hou7人侮辱，chiah-ni7艱苦chhong3-siaN2？Kui-khi3 mai3生！

第三，婦女食thau5-lou7 e5問題。真che7女性為著beh tau3維持家庭經濟，透早就愛出門上班，m7-koh有一koa2機構有設「單身條款」，結婚就愛離職，害in soah m7敢結婚。另外ma7有 be7 chio2 現代女性，因為經濟上獨立自主，有嫁無嫁無siaN2要緊，一拖三、四十歲，soah ka7生gin2-a2 e5時機耽誤--著！

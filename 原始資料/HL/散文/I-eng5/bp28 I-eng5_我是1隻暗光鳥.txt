台語新選組
我是1 隻暗光鳥

I-eng5 
自細漢，我ti7 pe7 母心目中就是1 個chiok 好玄e5 cha-bou2-kiaN2，透早1 睏醒，目chiu joe5-joe5--le，就倒be7 tiau5--a，ti7 厝內teh chong5 來chong5 去。1 時a2 參gun2 a 公飼e5 鳥a2 講話，1 時a2 koh ka7 我全部e5 chhit-tho5 物peng2--出來，ah 無，就是ka7 papa mama toe3 tiau5-tiau5,in 若beh 出門，我就khah 緊toe3--去，因為我感覺外口koh 有chiok che7 趣味e5 物件。M7 知是星座iah 是八字，總--是對tak8 項物long2 有興趣，而且tak8 暗gun2 papa mama long2 ai3 用hoah--e5,我chiah 會去睏，ah 無，我就一直參kui 家夥a2 開講、看電視，是papa 口中e5「暗光鳥」。
有1 件tai7-chi3 我已經無印象--a，但是gun2 a 公三不五時就會提起，i 講我嬰a2 時代，tiaN7-tiaN7 騙boe7 睏，愈ka7 我騙，我hau2 愈大聲，gun2 a 講choan5 抱我出去鬧熱e5 街a2 路行，外口鬧熱kun2-kun2,我phak ti7 a 公e5 肩胛頭睏kah koN7-koN7 叫，an2-ne kam2 m7 是1 款kou2-chui e5 暗光鳥？
時間過chiok 緊--e5,chit-ma2 我已經是1 個大學新生，ka-ti7 來台北toa3,我猶原是1 個chiok 好玄e5 cha-bou2-gin2-a2,但是無親人ti7 身邊，boe7 tang3 tiaN7-tiaN7 kap in 出去seh8,iah 是ti7 台南e5 古巷2 底nng3 來nng3 去。這時e5 我，是1 隻飛ti7 台北天頂，bang7 著安平港e5 暗光鳥。


Ou-eng之戀
Gi5-cheng7

4年a2以來, goa2 long2 teh過無siaN2動力e5生活, chin3前goa2有真che7理想想beh做, m7-koh goa2 soah ka7 goa2 e5生活重心khng3 ti7考試iah是其他tai7-chi3頂頭, 到beh出業e5時, soah感覺ka-ti7已經脫離社團kap運動e5實踐.

舊年參加生活營, goa2得tioh8真che7, ma7改變ka-ti7原本e5 chit8-koa2觀念, hou7 goa2對社會充滿希望kap生活動力.

舊年生活營看tioh8 TaN-bi2-kheN e5社區總體營造, 引起goa2對社區改造e5注意, ma7想過社區改造kam2有可能ti7 ka-ti7 e5所在做--出-來.

Chit pai2生活營, 看tioh8社區營造對Pi-thau5-poe3 e5改變, 原來雲林ma7 e7-sai2做社區營造, m7是goa2印象e5 san3庄.

Toe3林--先-生走2工Pi-thau5社區, 看tioh8 chiok che7古厝, 聽tioh8 chiok che7故事. 林--先-生雖bong2 m7是在地出世--e5, m7-koh i對toa3 e5所在chiah-ni7-a2了解, 對chia e5 mih8件kap故事chiaN5珍惜, koh講:「是beh做20冬e5社區營造, chin2 chiah是開始nia5!」

Goa2 ti7 Bak8-sa讀4冬冊, Bak8-sa kan-taN是goa2寄toa3 e5所在, hia e5歷史kap人文, goa2 long2無了解, goa2 e5真che7同學ma7 long2是an2-ne. Goa2感覺真phah損. 4冬來, goa2無好好a2了解Bak8-sa, soah to7 beh出業--a.

Koh來, goa2 to7 beh tng2高雄食頭路, goa2 ng3望ka-ti7 e7-sai2對ka-ti7 e5所在有tam7-poh8-a2貢獻. Goa2想beh ti7 goa2 khang-khoe3以外e5時間, ti7 goan2 tau附近e5老人活動中心教英語, iah是辦讀冊會, ma7趁機會聽hia e5老人講in e5生活經驗. Goa2 ma7想beh ti7 ka-ti7 toa3 e5所在做chit8-koa2 tai7-chi3.

Goa2 koh iau2-boe7有完整e5想法, m7-koh chit pai2 tng2高雄, e7-sai2好好a2想看mai7--leh. Goa2想, goa2 koh beh chhoe7-tioh8生活e5動力--a, 生活營真正chan2!

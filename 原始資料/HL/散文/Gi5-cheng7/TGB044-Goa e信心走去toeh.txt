Goa2 e5信心走去toeh?
Gi5-cheng7

Chit 2工一直teh giau疑:「Goa2 e5信心走去toeh?」

Kiam2-chhai2是壓力, 做社長e5壓力. Goa2 m7是驚做tai7-chi3, 因為goa2有心, 為社團ma7為ka-ti7, goa2是歡喜甘願--e5. M7-koh hou7 goa2 chheh心--e5, 是tak8-e5 long2無ka7心he7 ti7 chia. Goa2無beh怪罪siaN2-mih人, 因為goa2若m7是社長, 免擔chit-e5責任, goa2 hoan7-se3 ma7是會an2-ne.

想tioh8 ai3 ka-ti7做社團大部份e5 tai7-chi3, goa2就lan2--落-去-a, 借場地, 交企劃書, 228活動, 申請補助, 活動成果報告, 聯絡社員......, 差不多long2 goa2 1-e5人ai3擔, 真thiam2.

最近, koh聽tioh8副社長Chhiu-sun5後學期beh退出, Nga2-ki5有心境e5矛盾, ma7想beh mai3 koh參與, goa2 m7知beh講siaN2. 心內有koa2感傷, m7-koh che是個人e5選擇. Goa2 bat kap Ui-chi3講--過:「社團親像teh戀愛.」M7-thang hou7對方感覺有壓力, ai3是人歡喜甘願, che愛情chiah會久長. Goa2盡量mai3 hou7人壓力, m7-koh人kam2有心?

若有, 我想tak8-e5 long2會真快樂, 社團會tang3像Family. 若無心, 有人會做kah chiok thiam2, 有人猶原過ka-ti7本底自在e5生活, 想beh來就來, 無愛來就kui-khi3講:「PhaiN2-se3, goa2有tai7-chi3, be7-tang3去--a!」辦活動e5人kan-taN會tang3應講:「Ouh! Goa2知--a.」心內soah chiok冷--e5. 若an2-ne, tak8-e5 beh an2-choaN2會tang3 chiaN5做好朋友? Koh khah免講ka7社團變做Family--a!

Tai7-chi3講到chia, goa2猶原無想tioh8解決e5方法, chiah會心cho-cho, chiah會信心離家出走.

社長做到chit-chun7, 若boai悲情, tioh8-ai3 ui3 ka-ti7 e5思想kap行動做起.

Tak8-e5聽tioh8台灣eng2-chun7 e5歷史, long2感覺chiok可憐iah是真悲情, goa2 taN-a2聽--tioh8 ma7是an2-ne. M7-koh經過sianpai引chhoa7 kap ka-ti7思考了後, 知iaN2 ai3 ui3 ka-ti7 e5改變開始----改變態度, 落實ti7行動實踐, an2-ne, 就是好e5開始.

Goa2 eng2-chun7 siaN2-mih long2 m7-bat, 生活過kah真「快樂」, kui工kan-taN知讀冊kap sng2, 無其他煩惱, 真正是1隻「快樂e5豬」, 1隻siaN2-mih long2 m7知e5豬.

開始改變是goa2參加政大台文社了後, 接觸台灣過去e5歷史, 像日本時代kap國民黨時代e5台灣, 228事件, 白色恐怖......, hou7 goa2有重新思考e5空間. 後--來goa2 ui3 Nga2-ki5手頭ka7台文社社長e5職務接--落-來, ti7 goa2台文iau2寫無好, 思考iau2無夠清楚e5時接社長, 對goa2是chiaN5大e5挑戰.

Ti7邊--a2看e5人long2感覺goa2真有勇氣ma7真熱情, 因為chit-ma2真chio2有人會想beh關心lan2台灣e5社會, 政治iah是歷史, 雖bong2真che7人ka7 goa2鼓勵, m7-koh goa2心內總--是感覺tam7-poh8-a2「淒涼」.

Chit種怨嘆e5心情會影響goa2 e5情緒kap做tai7-chi3 e5動力, m7-koh goa2無想beh an2-ne怨嘆--落-去, tu2-tioh8問題e5時, goa2就想講ai3「Back To the Start」, 去chhoe7 ka-ti7 e5初發心kap動力e5源頭, ui3 ka-ti7做起, kap eng2-chun7 e5 ka-ti7做比較, 看ka-ti7 kam2有khah進步, kam2有khah成長!

若有, goa2是有進步, 是快樂--e5; 若無, goa2 chiah ai3感覺可憐.

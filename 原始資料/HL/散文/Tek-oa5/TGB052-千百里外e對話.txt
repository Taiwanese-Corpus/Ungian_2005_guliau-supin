千百里外e5對話
Tek-hoa5

1995年底toe3 kui2-e5運動sianpai創辦電台, tiaN7-tiaN7落線了後, tak8-e5坐tiam3電台廳--nih圓桌頂a2邊, ui3半暝kang2到天beh光, 聽sianpai談運動, 評論局勢iah是刻畫理想, ka-ti7 e5思考kap心境ma7一直得tioh8刺刻ham7成長.

Chit-chun7想--來, 印象siong7深--e5是日本Ako (赤穗) 47武士ham7明治維新e5時代精神, 聽sianpai講Tenchu Gumi (天誅組), Saigo Takamori (西鄉隆盛) Sakamoto Ryoma (?本龍馬), Yoshida Shoin (吉田松陰)......chiah-e5日本武士「草莽崛起」, 走chhoe7民族活路e5志氣.

11月初去1 choa7日本, 事先chhoan5真che7資料, ti7日本14工, JR e5「PASS」theh8--leh, ui3 Hokkaito (北海道) e5 Hakodate (函館)到Kyushu (九州) e5 Kumamoto (熊本), ui3 Honshu (本州) e5 Kyuto (京都)到Shikoku (四國) e5 Kochi (高知), si3-ke3走chhoe7維新志士e5 kha-jiah, 想beh體會in開國e5氣魄.

14工, 當然無夠thang了解日本, 極加是感受tioh8外在su3-si3 e5公共空間kap做人e5尊嚴. M7-koh soah kap eng2-chun7 ti7電台熟sai7 e5 Siong5--哥ham7良榮兄, ti7千百里外e5日本, 談tioh8台灣社會e5困境.

到日本e5頭1暗, 半暝chiah到Okayama Siong5--哥in厝. Hit暝, i na2問台灣chit-ma2 e5勢面變化, na2分享i ti7日本吸收--tioh8 e5經驗.

Siong5--哥心內真giau5疑: 台灣有hiah che7人出去留學, 感受e7 tioh8進步國家現代化e5精神kap做人e5尊嚴, 是an2-choaN2無ka7 chiah--e5 chah tng2台灣? 是an2-choaN2 in m7-taN7 e7-tang3忍受台灣hiah au3 e5體制, 有--e5 koh變做au2蠻體制e5 1部份?

Siong5--哥講, 台灣人ka2-na2看e7 tioh8目chiu前3尺nia5, 過去kui粒島kan-taN 1種聲, chit-ma2講民主--a, soah變做另外1 e5極端, 為tioh8選票kap利益, siaN2-mih long2用hoe--e5, 愈gau5 hoe--e5愈大尾; chit-ma2到底有國--無to hoe be7清--a, soah liam-mi「政黨輪替」, liam-mi koh「be7-tang3 hou7外來政權當選」; 日本人ma7 e7 hoe, m7-koh總--是e7用道理kap Logic來chhoe7解決問題e5共識, ma7有尊重kap容允無kang7意見對話e5空間; ti7台灣, beh ka7道理thoah hou7明soah比「濁水tng2清」koh khah oh......

Bi2-hong5姊ti7邊--a2 soah thuh講, 知iaN2是鐵枋koh nge7 beh cham3? Kap台灣人講道理本底to7是無chhai2力--e5, 台灣人kan-taN信拳頭母kap權威nia5, 講kui-pou久, li2講--e5 i long2同意, lou7尾iau2是有講na2無講--leh; ka7 ka-ti7 beh做--e5緊做hou7起--來khah實在.

Ti7 Sapporo (札幌)街a2, kap良榮兄na2行na2 kang2. 問i日本kap台灣差ti7 toh, i講日本社會封建e5階級性iau2 tiau5真深, 社會khah有紀律, m7-koh ma7 khah無活力; 台灣社會to3-peng2, chiaN5有活力kap創造性, m7-koh siang2 to無teh信tau2 siang2.

去日本讀勞動法了後, 良榮兄愈比較chiah對ka-ti7 ti7台灣工運khou-a2 e5經驗愈理解: 大部份人無vision無腹腸koh khah無手路, kan-taN用嘴teh拚目chiu前e5輸贏nia5, nah有siaN2-mih目標iah是路線e5對話? 加計較加khi2-mou2-bai2--e5, hou7 ka-ti7 vision koh khah闊, 實力koh khah chai7 khah要緊, lan2 ai3準備--e5是未來e5戰場.

Ti7日本kap in e5對話, hou7 goa2感觸真深. 台灣人無歷史感ma7無世界觀, ma7 m7-bat beh肯定反抗e5價值, 面對不義e5體制, 台灣人kan-taN e7-hiau2 ka7 Gandhi (甘地)「愛kap非暴力」e5口號hoah kah tau3大聲, 根本m7知印度「不合作運動」徹底反體制e5精神: boai3承認英國殖民體制, boai3接受英國殖民教育, boai3參加英國殖民議會. Lan2厝邊tau, 日本維新武士e5氣魄, 韓國獨立運動e5志氣, iah是越南民族解放者e5意志, lan2 long2無chun3-bun7--tioh8, 歷史e5經驗對lan2 ma7 1-sut-a2 to無價值, 台灣人kan-taN認定贏--e5 chiah是gau5人.

日本明治維新e5志士戰死了了, in ka7千百冬e5封建體制phah破, 開創日本現代化e5基礎, 尾--a2官僚kap政客奪取成果, ma7阻擋日本「革命」e5 kha步. Ti7台灣, 中國體制iau2-boe7 hou7台灣人消滅, 舊體制e5霸權iau2 teh控制lan2 e5思想, 反體制e5運動者開創e5戰場to iau2-boe7戰soah--leh, 政客官僚已經急teh搶位搶成果--a, 急beh用外來體制e5權威, 來鞏固in e5權位kap利益, lan2 ma7 sio-chiN toe3 ti7 chiah-e5政客官僚後piah, 緊beh替不義e5體制「正名」, 緊beh ka7反抗不義e5 kha-jiah消除了了, thang好chhoe7-tioh8投降e5理由.

離開日本chin3前, Siong5--哥放1 te3 Okinawa (琉球) e5歌hou7 goan2聽, chit條歌hou7 goa2 e5感動到taN iau2 tiau5 ti7頭殼內: goan2故鄉e5話語goa2已經be7記了了--a, 故鄉e5歌詩goa2已經be7-hiau2唱--a, m7-koh chia to7是goa2出世e5所在, goa2看tioh8 chia e5雲chia e5海, goa2心內to7是e7感動, che to7是goan2 Shimanchu e5寶, goa2聽tioh8 chia e5話chia e5歌, to7是e7感動, 因為che是祖先e5話語, che是goan2 Shimanchu e5寶......

Okinawa離台灣無joa7 hng7, 二次大戰美軍e5登陸戰, in為日本戰死, 戰後koh hou7美軍基地ti7 hia thun2, 日本koh ka7 in當做二等國民, in講ka-ti7是Shimanchu (島人), 文化上無認同日本. 日本有1 e5歌手ti7 Okinawa受tioh8感動, ka7內心e5感受寫做chit條歌, 出名了後, 為beh追求koh khah大e5成就soah失敗落魄, lou7尾看tioh8南美洲e5人雖bong2聽無Okinawa e5話, soah為chit條歌teh siau2, Argentina (阿根廷)國家kha球隊koh用chit條歌做隊歌, i chiah hiong5-hiong5 ti3覺, e7-tang3 hong5感動--e5是siong7原初e5心念.

台灣--leh? Lan2 beh ka7堅持e5信念tai5 tiam3記ti3 e5深坎底, 接受體制霸權e5價值標準, 承認體制統治e5既定事實? Iah是猶原無beh向扭曲e5價值kap不義e5體制投降, 甘願tiam7-tiam7 ku落來繼續tiam7籽kut8塗, 繼續累積反抗e5 khui3力kap志氣, 準備koh khah全面e5鬥爭?

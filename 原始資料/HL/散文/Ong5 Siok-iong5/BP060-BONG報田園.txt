BONG報田園
Ong5, Siok-iong5
BONG報 5 周年--a。Ti7 我心內，che 是1個塗質真肥，枝葉真有牽挽，景緻真sui2  e5 田園。 Che 年半期間，看 ka-ki7 成長e5 kha跡，感覺BONG報ma7 親像搖籃，hou7 gun2 母語e5 奶phang，溫柔等待 gun2 大han3。
Kap BONG報頭 1 pai2 接觸 hit chun7，印象上深--e5 是素枝姐e5 親切 koh 熱情e5 行動力，ti7 歡喜 koh溫暖e5 心情下，我第 2 工隨收著掛號寄--來e5 幾na7 本冊 kap錄音帶。
閱讀（oat8-thak8)，本底就真khin5-khip--我，koh-khah 免講是用 pe7母話唸讀 kap 思考。生活中變做真豐富，真充實。
編輯杰岳（Kiat8-gak8)ti7 49 期內底有提起講，改用 1200 點e5 印表機來印清樣，hou7 BONG報加真明，加真好讀；版面e5 設計 kap安排 ma7 chiaN5 有「格」，有 BONG報 ka-ki7 be7-bai2 e5 風格。我確實真認同。Ti7 tak8 個月e5 BONG報讀冊會，long2 會得thang hou7 我認bat be7-hiau2 e5 話詞。Ti7 學習當中，「我絕對 be7 講 che 是別人讀m7-tioh8，是無kang5 地區e5 慣勢講法nia7-tiaN7。」A仁這句話，我記ti7 心內。
Ti7 陳明仁、洪錦田、蕭平治、黃提銘等等作者群e5 文章，有in 無kang5 e5 特色：有真感性，真入骨--e5;有氣勢自然天成--e5;有正宗原汁，本土氣味--e5，作者本身話詞豐富，表達liu2-liah8，寫文章 na2 像 leh 奏美妙e5 旋律；ma7 有ui3 人性e5 角度探討世事，iah 是ti7 笑詼內底，對苦難歷史e5 這 te3 土地流瀉tiam7 靜e5 悲哀，kap 對這個島嶼e5 現狀/未來e5 視野。
自早我對「鳥a2 卡」（發hou7固定捐款者e5 卡片）頂面[李江卻台語文教基金會] e5 圖樣設計真好玄（houN3-hian5)，感覺真有開墾意識，ma7真優雅。路尾chiah 知是教 gun2台語文唸讀kap寫e5 A惠老師所設計--e5。我請教--i，i chiah ka7 我講下面這段因端：「"台"（Tai5)"文"（Bun5)e5 “T”kap“B”beh an2-choaN2 組合來表達意象？思考真久，hit chun7 tu2 好ti7 1齣日本影劇放送e5 畫面，看著雷公sih-nah，光 chhio7落ti7 1支關鍵e5 掘a2 hit-tiap，“Ah！ Che 就是 [T] mah！"就 an2-ne，ka7 "李江卻台語文教基金會" 羅馬字母設計做 <3> e5 形，kap掘a2 (T) 黏--起-來。掘a2(農具），代表1 方面 beh 有祖先e5 智慧e5 物件；koh 1 方面ma7 beh ka7 kham3 ti7 頂面 chiah-e5 過去國民黨統治政權強勢--e5、bai2--e5、有毒e5 物質poe2 掉，chiah 會tang3 ka7 母語e5 種子ia7--落，hou7 母語重頭生。Che ma7是當初設計e5 時，對這個基金會e5 寄望。」
面頭前這位 10 外冬來投入台語文運動e5 A惠老師，樸實溫純e5 面容，hou7 我看著台灣女性堅心決意、giam2-nge7 e5 本質。
研發TP (Taiwanese Package)軟體，hou7 台灣字/白話字邁入新時代e5 BONG報編輯Kiat8-gak8， koh 有最近用文字kap 相片記錄 [塗chhoah流]，用心經營草根e5 少年編輯Tek-hoa5，long2 是 ti7 BONG報田園貢獻才能e5 工作者。
我想，che 就是工作者e5 毅力lah！M7驚艱苦，m7 驚悲哀，貢獻才能，抱著 kang7 1 個 ng3望：為beh hou7 母語枝葉翠青，繼續生thoaN3。

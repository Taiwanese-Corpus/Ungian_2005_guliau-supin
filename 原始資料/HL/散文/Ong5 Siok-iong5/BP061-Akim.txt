A-kim7
Ong5 Siok-iong5
Hit 個年代，chhiang5-chai7 hou7 我oat8 頭來想起。親像豆奶e5 天色，liau5-liau5-a2流--來，ti7 chai2 起時，1 沿濕冷e5 濛霧tah ti7 沿路 1欉過 1欉e5 鳳凰樹，ma7 tah ti7 goan2 tau tu2 khun3 醒e5 面容。
厝--nih 1張烏白寫真（sia-sin2)頂面，嫁來大家庭e5 a-kim7 穿新娘衫坐--leh，hit 年我kan-taN 3歲nia7-tiaN7，hou7 goan2 媽媽抱坐ti7 a舅邊--a2，目頭結結（kat-kat），頭鬃結1蕊花。我e5 面生做圓lin3-lin3，ti7 我e5 記智內底，a-kim7 long2 叫我「A-putchi」。
我chhiang5-chai7 ai3走去chhoe7 a-kim7，chhun 手thoah 開sio3-jih8，房間內電火球a2 e5 黃色光線流洩--出-來，a-kim7 抱嬰a2 坐ti7 tha-tha2-mih teh 飼奶。我tiam7 靜坐落i 身軀邊，看紅幼e5 嬰a2 na2 soh奶na2 khun3 e5 模樣，我e5 鼻孔內long2 是hit 種特殊溫暖e5 氣味。
有時我ma7 坐ti7 geng5-kang2 kui 半pou，陪伴a-kim7 chhiah phong3 紗。He 是 1台大機器，tak8 暗a-kim7 用aiN7 巾aiN7 嬰a2，khia7 ti7 機器頭前倒機油，ka7 kui 排車針1枝1枝thuh--落-去ngiauh--起-來e5 動作，ti7 我記智內真深。
有1 pai2，我目尾掃著a-kim7 行向chia來，kha 手真緊就peh 去搖籃內，倒--leh 假khun3。A-kim7 行oa2--來，ma7 無出聲，liah8 我金金看，過1 pou 久，chiah 聽著i e5 聲：
「A-putchi，你假khun3 houNh？目chiu 皮直直chhoah……」
我hong5 看破，心內siuN7氣siuN7氣。
讀小學e5 時，看著a-kim7 ka7 人送養樂多趁錢，tak8工thau3 早就出門。便若去學校e5 路--nih tu2 著a-kim7，i 就會ka7 kha 踏車chhai7 ti7 路邊，ng3 我iat8 手：
「A-putchi，來！」
掀開箱a2 koa3，theh8 1罐養樂多出--來，koh ka7 封ti7 玻璃罐頂面e5 塑膠紙thau2--開了後，theh8 hou7 我lim。雖然hit 當時我ka-ki7 e5 水罐內不時ma7 有chah 梅a2 湯iah 是麥a2 茶，m7-koh 我感覺養樂多e5 滋味，是無te3 比--e5。
青春戀愛e5 年歲，我e5 感情路會sai2 講是坎坎坷坷，poah8 落烏暗池e5 心，就親像be7 醒e5 1場惡夢。無煩無惱e5 gin2-a2 時是永遠叫be7 to3-tng2--來-a。
久久--a2 1 pai2 去chhoe7 a-kim7，ham7 i 開講，知iaN2 我hit chun7 食菜，便若有素食e5 好食物，就會留leh 等--我。Hit 幾年來，a-kim7 為著lim 酒bu2 出tai7-chi3 e5 二kiaN2，koh 為著破病開刀e5 細han3 孫，操煩真深，短短時間內，kui 個面容soah 變做真臭老。
聽著a-kim7 ti7 khun3 眠中.心臟tiaN7--去，送去病院已經無救hit 暝，我ti7 ka-ki7 e5 房間內坐真久，親像飛過山頭e5 雲，1-sut-a2 1-sut-a2 網上心頭e5 siau3 念--nih，ka2-na2 a-kim7 並無來離開……感覺i 猶原leh 對我講：
「A-putchi，等幾年後，a-kim7 chiah 搬去kap 你做厝邊。」
Hit 日，我hiong5-hiong5 注意著a-kim7 e5 頭殼頂lak kah 無chhun joa7-che7 頭毛。
 
M7-bat 問過a-kim7 1句藏ti7 心內m7 知beh an2-choaN2 講出嘴e5 話：「A-kim7，這世人你有感覺幸福--無？」

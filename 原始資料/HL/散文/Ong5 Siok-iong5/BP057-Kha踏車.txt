Kha踏車
Ong5 Siok-iong5
騎kha 踏車是我e5 意愛，論真講有joa5-a2-nih8 意愛--leh？就親像地球有『地心引力』kang7款，kha 踏車ma7 是an2-ni 吸引我e5 心。
Gin2-a2 時，我tiaN7-tiaN7 nih-kha-nih-手行入去倉庫內，偷牽hit 台kha 踏車，beh 去附近e5 小學運動場學騎。He 是 1台輕型e5 女用車，是goan2 媽媽tak8 工上下班騎--e5。氣運有夠bai2，便若牽到大門口hit tiap，就去hou7 a姊liah8--著，叫我隨牽to3-tng2 去khng3 好勢。
M7-koh，我be7 死心，總--是有hou7 我偷牽--著e5 時chun7。牽到運動場了後，ham7 gin2-a2 伴ti7 hia 學騎。Hit-chun7，讀小學 3年，人.生做細han3-a2-kiaN2 e5 我，褪赤kha，1 kha haN7 過車身踏ti7 kha 踏a2 頂，1手扳tiau5 坐椅，1手拚死hoaN7 車頭，騎kah 東倒西歪e5 模樣，be7 輸tiau5 ti7 車身e5 1隻猴kiaN2--leh。
Ma7 算膽頭真在，siak 幾na7 pai2 iau2 是m7 驚，nah 知，有 1工ti7 厝外口e5 路--nih，na2 騎na2 seh8，soah long3著電火柱a2，kui-sian 人poah8 kah kha頭u kap 手long2 liuh 皮，下頦ma7 kong3 kah 1 tah烏青。幾na7 工kian-phi2 iau2 未chiau5 好，oan-na koh 牽車出門--a。
暗tng3 過了，去kam2-a2 店買赤砂iah 是tah 1罐火油，是我上愛bauh8 e5 khang-khoe3。路邊電火柱a2 頂e5 光線chhio7--落-來，風清涼a2 清涼，騎ti7 kha 踏車頂，kha iau2 是踏be7 到底，就 1 kha 踏半輪an2-ni，1路騎--去；便若ti7 路口kap 別台車相tu2，心臟就會kiuh--1-下，kha 手若無夠緊就隨跳--落-來，he 穩kap 人相long3--a。
讀國中了後，厝--nih chhiang5-chai7 有 1台kha 踏車thang hou7 我用，自an2-ni 起，會tang3 koh-khah 自由走chhoe7 ka-ti7 e5空間--lou。
Ng3 學校e5 路--nih 有 2個落崎（kia7)kap peh 崎，若tu2 著thau3 風天，就會na2 騎na2 躊躇，是beh 落來用牽--e5 iah m7？Tak8 pai2 iau2 是 1輪koh 1輪硬踏--落-去，拚到崎頂e5 時，人kap 車kiong5-beh tiaN7--去，kha 腿ma7 lioh8-a2 teh chhoah。
我無愛載--人，ma7 無愛hong5 載；ti7 我e5 心情世界--nih，kha 踏車扮演真重要e5 角色。A姊罵我講「kou-tak8 性」，我kan-taN bih 嘴無應話，m7-koh 我知影，不管時壁角hit 台kha 踏車long2 tiam7 靜teh 等--我，che 是我心肝頭上安慰--e5。
心情若好，騎ti7 kha 踏車頂，輪a2 na2 seh8 na2 走，na2 欣賞路邊發kah chiaN5 旺e5 花草；心情若bai2 e5 時，就用chong5--e5，放hou7 風掃kah 無看影--去。
Tui3 goan2 tau toa3 e5 美崙山kha beh 落去花蓮市，有 1 chat大落崎。我ku3 在kha 踏車e5 速度愈來愈緊，kap 沿路e5 大台細台車走相jiok，路尾，手擋a2 jih8 kah ki-ki 叫，be7 輸haiN 歌e5 節奏。風搧 ui3 面來，衫ka7 風包--leh，ui3 kha-chiah-phiaN phong3--起-來，心頭愈來愈輕鬆。
落到平地，續--落過長長e5 橋頂就long2 免jih8 擋a2，1路chhu 到十字路口。若tu2 著紅燈，我就相準準，chhun 正手去扳電火柱a2，車就擋tiaN7--去，人long2 免落--來；等oa2 青燈--a，扳電火柱a2 e5 手 1下sak--開，kha 踏a2 輕輕a2 踏--落，車就koh 起行--a。
Bong2-tong2 e5 少年時代，親像天邊悠悠a 泅 e 雲彩，chit-ma oat 頭想，chiah知影，kha 踏車是tiam7-tiam7 ti7 我身軀邊，1個上親e5 朋友。

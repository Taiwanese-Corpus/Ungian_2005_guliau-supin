泡麵kap豬腳
									/葉介庭 Iap8 Kai3-teng5
Chit-e5世界，是速度e5世界。
我一個朋友，駛車long2駛到至少時速160公里。有一工，我坐伊e5便車去板橋。
「An2-ne siuN危險a lah ！」
「無法度ah,一分一秒long2是錢，你kam2無聽過？早一分鐘到公司，我toh8 e7-tang3 koh than3一分鐘e5錢。」
「Ah hou7警察掠tioh8 leh?An2-ne m7是koh liau2 khah濟？」
「我m7知neh,無hong5掠過。」
「你khah小心leh haNh。」
「知lah,知lah。」
Kui路，我ka7車門e5 hoaN5手at-tiau5-tiau5。雖講兩個人是平安到位，m7-koh坐伊e5 車總是有一種講be7出來e5驚惶。速度hiah-nih8緊，總有一工ai3出tai7-chi3。
*	*	*
Chit-e5世界，是變化e5世界。
我細漢e5時chun7,阮老父long2e三不五時會chhoa7我去伊e5舊厝。車是ui3三線e5高速公路到兩線e5普通公路，到一線e5庄腳路，到用石頭仔kap土鋪e5田仔路；an2-ne一直駛到無路為止。
Hit間舊厝是一間有夠簡單e5寮仔，四間房間排做一排kap一個灶腳。我siong7-ai3 ti7 kui間烏暗e5灶腳看阮A-ma2煮菜。
幾年前，阮A-ma2 ti7我iau2-koh ti7美國e5時chun7過身去lah。兩個下後，政府講因為建設新e5社區beh開新e5路，ka7舊厝一半e5土地徵收去。我頂遍tng3去，ui3高速公路直接e7-tang3行新e5大路e5入去新社區。大路tu2-tu2仔好ka7阮A-ma2 e5厝剖對peng5,路e5中間就是原來灶腳e5所在。
Na2像昨昏才看tioh8 A-ma2 nia5,chit-ma2變kah我long2 be7認得lah。M7知明仔載koh會變按怎？
*	*	*
Chit-e5世界，用一種咱掠be7-tiau5 e5速度teh變化。
以前是，chit-ma2 ma7是，以後又koh是。親像泡麵── m7免買菜koh m7免煮，kan-na燒水泡落去toh8 thang食lah。M7-koh,我想hit種物食濟食久大概ma7對身體m7好....
			*		*		*
「Ti7甚物病院？」
「馬偕，加護病房。真多謝chiah-nih8 oaN3 koh麻煩你來ka7伊看。」
「Mai3 an2-ne講。」
Toh8 kap我講an2-ne,我hit-e5朋友出車禍lah。聽講2是大卡車e5司機酒醉駛車ka7 long3 e5。卡車司機ti7-hia toh8死lah,阮朋友koh饒伊一條命leh。
「醫生，chit-ma2情形按怎？」
「應該是無太大e5問題....伊恢復了真緊，無啥thang煩惱e5。今暗koh留ti7 ICU,明仔載看按怎才講a。」
「多謝。」
				*		*		*
Hit暗，我夢tioh8阮A-ma2。Ti7大清早，A-ma2 toh8 ti7灶腳變東變西。Kui間灶腳long2是一種膏膏、芳芳e5味。
「A-ma2,你teh煮saNh?」
「A-ma2 teh煮豬腳lah。」
「E7-sai2食boe7?」
A-ma2笑笑leh,「Iah-boe7,iah-boe7....」
「為甚物？」
「戇孫ah,豬腳ai3慢慢仔，真有耐心e5 an2-ne kun5....」

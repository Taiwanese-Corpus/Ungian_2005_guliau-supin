【我e5第一篇台文】
									布帆        李冠隆

    最近電視有一個航空公司e5廣告，有一陣gin2-a2 ti7海邊teh sng2一條長長e5白布，然後in ka7白布thi2開變做布帆。布帆遮日頭，hou7 gin2-a2 be7刺目。向頂koan5看，白白e5布帆hou7風iaN7 iaN7吹，非常sui2。這款景色，hou7人感覺想beh跳起來摸hit個布帆，而且想beh大聲hoah叫，親像gin2-a2 hiah歡喜。
    我ma7真久無看著布帆--a。會記得細漢e5時陣，我上愛去有布帆e5所在。有布帆e5所在，to7有鬧熱好sng2 e5物件。戲園外口有布帆，遮人e5腳踏車抑是ou-tou-bai2(機車)。廟口teh搬布袋戲抑是歌仔戲e5所在也有布帆。戲臺前，搭布帆遮gin2-a2大細，hou7 in be7熱--著。有布帆e5所在koh有人娶新娘辦桌，抑是轉厝請kiaN2婿。紅紅e5桌巾頂面，有足che7足che7 e5汽水kap瓜子。坐ti7椅a2頂，lim汽水，吹涼涼e5風，看頂koan5 e5布帆tin2動，ma7看邊--a e5人放炮a2。等炮a2 pin-pin piang3 -piang3，chheN-chhau to7 beh上桌--a！布帆腳，實在有真che7快樂e5記憶。
     後--來，厝內辦阿祖e5喪事，ma7有布帆。我才知影布帆腳ma7有悲傷e5時陣。人有生離死別，月有圓也有去角e5時，布帆腳ma7是仝款。M7-ku2，不管如何，我確實真久真久m7 bat看著chiah大e5布帆--a！

 

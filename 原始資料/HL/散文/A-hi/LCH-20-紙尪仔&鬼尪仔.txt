紙尪仔&鬼尪仔
A-hi

「芭比娃娃」佇阮彼個年代算是真新的chhit-tho5 mih仔，雖然伊佇1959年to7佇美國來出世。Ruth Handler(羅絲韓德勒)，「芭比娃娃」的創造者，伊m7 na7 佇1959年創造出芭比chit款形式的尪仔，尾也幾na7十年的中間，伊陸續推出芭比的親chiaN5 五十；朋友六十，算講是咧替「芭比」chhoe7親人佮朋友to7著啦！「芭比」嘛會tang3 講是一個活leng3-leng3的查某gin2仔，自伊出世到taN，咱除了看伊的成長以外，伊的交陪，親情、友情抑是愛情。伊的世界是愈來愈開闊。
  頭也講遐hiah濟有關「芭比」成長的記事，恁m7 thang 掠準我chit篇chhit-tho5 mih 仔的文章是欲紹介「芭比娃娃」哦。我看我iah 是ka7 話題sa tng2來題目頂koan5 做文章較好啦！若無哦，恁會講我亂寫；ah若是老師咧？伊會講我:「文無對題抑是文章偏離主題！」伊手裡的紅筆若chut 落，我chit篇m7 tioh8 愛重寫？我tioh8 緊ka7 亂走亂phun2 的野馬khiu2 tng2來。
Ka7 恁講一個「芭比娃娃」身世的祕密。恁敢知影「芭比」in祖先是啥人？
是啦！to7是chit篇欲講的主題紙尪仔啦！有一日，Ruth Handler看著in查某囝咧sng2 紙尪仔，m7知是to2 一條腦裡的電線相交chhap tioh8?伊想講若是會tang3 koh ka7 尪仔做予較幼路咧、做予較活leng3-leng3 咧！to7按呢，紙尪仔改良了後變做「芭比娃娃」，想未到伊腦裡的電線相拍電所產生的火星是hiah呢也炎(iam7 )，一湠開著未收煞，到taN 2003年也猶koh有人為伊teh痟熱。啊！我na2會按呢啦，一直牽tui3 遐去。歹勢啦！我的意思是講有種種的歷史痕跡，所以紙尪仔應當是「芭比娃娃」的老母抑是講是阿媽嘛會得過。
 我欲來講一個真恐怖，使gin2仔人驚hiaN5，驚天動地的故事。chit個故事發生的時間我m7知，會發生啥代誌我m7敢ka7逐家確定(因為阮hiah e5 gin2仔無人tu2過！ )。總是，逐家gin2仔若講著chit件代誌，面模仔隨個仔隨個攏嘛青筍筍。前一暫也m7是有人tiaN7-tiaN7佇電視裡咧問人講啥mih上青？咱講真的，彼箍實在是無意無思，我to7猶未ka7 講若聽著chit件代誌，gin2仔胚面模仔的色水上青。
好啦！我to7 mai3 koh 行北宜公路也！轉彎seh8 角的創作方式我有影寫未來，我直接ka7 恁講chit個恁細漢的時攏會聽著的故事。
紙尪仔這個mih仔會tang3 講是查某gin2仔的ng3 望，逐仙尪仔攏嘛妝kahsui2sui2sui2，欲愛穿啥mih衫攏嘛有。穿chhah joa7 phaN7 咧。暗會的禮服、公主才有的服裝、歌星上舞台的有結金蔥的裙，一寡平常時也無法度偷偷也去母a3的衫櫥裡穿著的衫仔褲，紙尪仔欲穿to7穿，衫勾仔ui3 伊肩胛頭勾咧，一su koh 一su 美麗禮服，干na7 會eng7 講:「sui2！」koh 來講伊的身材，敢著我加講？逐su 衫伊to有法度穿佇身軀頂，身材當然嘛讚。好啊！紙尪仔nia5 ，免相ka7 扶thaN2 (m7是刁持欲ka7 扶，是我chin2 欲講chit個故事我koh 會驚)。
恁敢知影天真可愛美麗大方身材一等一穿啥攏sui2，面貌可比是仙女下凡，聲調輕柔，笑容比蜜koh較甜...的紙尪仔嘛有變樣的一日。聽阮遐的人咧流傳，講見若是到舊曆七月時也，紙尪仔攏會變做魔神仔來害人。哦！這ah會得，chit個消息我一聽到te3 nia5,我的、阮小妹的、阮大姊的全部收收咧，看是欲去填海抑是欲ka7in火葬。橫直to7是袂tang3予in佇厝裡。欲銷毀in的辦法我是想幾na7百種，m7 ku2 我的直覺一直ka7 我講用土葬較妥當(m7知是m7是彼當時接觸的攏是土葬的關係)。我ka7 想咧嘛是有影，入土為安啊，按呢in應該未出來擾亂才對。而且母a3嘛tiaN7 -tiaN7 講m7 thang chian7 火，我看我來ka7 做一門仔風水，表達我的心意。
to7是有一寡七月半鴨仔m7知死活的人，當我佇日頭腳無閒挖孔做風水的時，走來ka7 我笑！(真正是生雞卵的無，干na7 想欲放雞屎，我孔to猶未挖好in就來ka7 我放kah tiN7-tiN7-tiN7。 )in笑我大漢了後欲做土公仔，chin2 先練習咧！練習的對相to7是予我驚hiaN5 的紙尪仔。無時間佮in練痟話，小弟我的性命較要緊。
無閒kui 下晡，chit門風水總算是完成也。當我欲tng2厝裡洗手面的時，起了一陣風。chit陣風有兩個功用，第一，這陣風ka7 勘佇紙尪仔頂頭的沙吹走，紙尪仔的腳koh 出土佮chit個世界交陪；第二，我偷工減料予chit陣風掠包，m7 ku2 這未tang3 怪我，我驚to未赴也！驚嘛無效，無張無tu5 起風，是欲暗示啥的款。心頭掠予定，欲chhong3 著chhong3 chhong3 予好勢。
尾也，代誌攏好勢也！彼陣m7知死活的七月半鴨仔in兜嘛無出啥mih 大代誌。彼陣我有咧懷疑chit個傳說是人liap8 出來的？Ka7 紙尪仔做風水了後我嘛是koh 會去買紙尪仔來佮我thit-tho5 ，m7 ku2 七月時也若到，我著koh 有一個下晡愛無閒啊！
順煞講一下，好佳哉我chin2 m7 是teh做土公仔。若無，阮hiah e5厝邊頭尾穩會講:「恭喜哦！無師也會出司呢！」

一個語言斷層代e5覺醒者			A-hi

台灣本底就是海洋島嶼，koh再講，伊也受過真choe7外來政權e5欺壓kap統治。做一個二等殖民地e5台灣，m7是hong5強迫無就是半自願放棄家己傳統e5文化kap家己e5語言。因為地理、歷史、政治種種真choe7 e5因素，台灣e5文化發展變成多元性e5海洋國家性格e5款面。但是ui3海洋國家性格吸收所發展--出-來e5多元文化性格，講一句khah phaiN2聽--e5，就是啥物攏m7是。
咱beh按怎chhoe7著一個khah oa2咱在地台灣精神e5文化？筆者就用家己e5經驗來看台灣語言kap國家歸屬感。
咱來看台灣e5歷史，台灣bat經過幾na7擺外來政權e5統治。帝國主義國家橫霸侵略殖民地國家，是為著beh搶殖民地e5經濟資源……種種。伊上厲害e5一個手段就是消滅被統治者e5語言。咱就theh8離咱上近e5 2個時代來分析，日本時代e5『國語家庭』、國民黨統治時代e5『國語政策』，hou7咱台灣ti7語言方面失去語言e5延續性。語言是一個民族、一個國家重要e5象徵。極權統治者用hiah-nih粗魯e5手段打壓一個民族e5語言發展，實在真殘忍ma7真惡質。
語言出現斷層了後，真choe7人對家己e5母語攏無啥了解(筆者ma7是語言斷層代e5一個)。Hou7人強迫得著失語症e5這陣（tin7）人自然無法度使用母語，甚至phiN3-siuN3母語。因為按呢，語言絕對會退化，到尾--a行向死亡。語言一死，文化會toe3 leh死。文化一亡，na2 koh有國家e5存在？Ti7語言斷層代出世e5台灣人，大多數除了對家己e5母語親像鴨a2 teh聽雷，koh khah嚴重--e5是，這陣失語症e5台灣人甚至對母語提出批評。
90年代，台灣語言運動行入校園。但是ma7有be7少反對e5聲音：『台灣話是無水準e5土話』、『台語無用論』、『主張台語是沙文主義』甚至有人認為，語言意識是為著台灣獨立teh hiaN5柴添火toh8，用這種對台語無了解e5講法一再攻擊台灣母語運動。
一直到今a2日，母語運動雖bong2當初開墾e5時hiah-nih艱難，m7-koh母語運動猶原受著真大e5阻礙。 Ti7母語運動推sak e5過程中，定定hou7人攻擊--e5就是：「過份強調語言就是造成族群間e5矛盾，有分化族群、分裂國家e5嫌疑……」
對這陣失去母語e5台灣人，咱實在boe7-eng7過份責備，tui3 gin2-a2時就接受國民黨e5『國語政策』，雄雄ng3望in認清啥物才是母親e5語言，che當然真是無容易。設使一個失去母親e5人，突然間ma-ma出現ti7面頭前，我想，啥物人ma7無勇氣大聲hoah出『ma-ma』2字。筆者無想beh責備語言斷層代e5這陣台灣人（筆者過去ma7是斷層代e5一份子），kan-taN ng3望這陣斷層代e5人，會tang3 chhoe7著家己e5樹頭，有勇氣koh再來chhoe7著家己e5母語。
這陣斷層代e5台灣人，除了語言無法度延續以外，in所受著e5教育kap所接受e5國家觀念ma7是足空虛--e5。過去統派一再強調：「主張台語是沙文主義，是破壞族群kap國家和諧……」咱反倒轉ka7想，國民黨一再推sak『國語政策』，che敢m7是「國語是沙文主義」?用筆者家己e5經驗來講，高二『三民主義』課e5時，老師問台灣是m7是ai3承認中國學校學分e5問題，hit tang-chun7 我giah8手ka7老師講：

「我們讀了那麼多的中國歷史、那麼多的中國地理。課本告訴我們，喜馬拉雅山有多高，漢高祖在位時所做的功績。國文課本也告訴我們，讀萬里書，不如行萬里路。所以我非常贊成承認大陸學籍，中國的地理、文學、歷史佔據了我們青春生活的全部，我們豈能只是書本上讀讀，我們當然要『回』中國瞧瞧。」

這段話是筆者17歲時e5想法，一直到讀大學了後，想法khah開闊，ma7 koh知影當初時國民黨對台灣人野蠻e5事實，hou7筆者對過去e5國家認同問題做新e5思考。過去我ma7強烈主張ai3講『國語』，強烈主張咱是中國e5一部分。小學e5時 上台講台語gin2-a2古hou7老師sian3嘴phoe2，hit款年歲e5 gin2-a2，siang2有hit款頭殼來分辨啥物是tioh8、啥物是m7-tioh8？老師講--e5 tioh8？抑是父母講--e5 tioh8？老師ka7我講，講台語是m7-tioh8--e5，課本ka7我講ai3愛咱e5中國。就按呢，這陣斷層代e5台灣人就ti7空虛欺騙e5教育下腳大漢。
這幾年，母語運動tauh8-tauh8-a2有khah進步e5發展，真choe7斷層代e5台灣人ma7攏tauh8-tauh8-a2接受母語運動。但是soah為著拼音問題吵kah強beh peng2--過。台北市長馬英九先生堅持beh採用『漢語拼音』。
筆者真正boe7了解馬先生是存啥物心？是beh oa2過中國去？抑是beh phou5中國人e5 lan7-pha來對付『本土化』？家己e5樹頭就攏顧boe7穩--a，koh想beh kap世界接觸？Tak8個國家e5語言kap拼音方式攏有家己e5特色，che m7-taN7反映國家e5文化kap價值觀，對內是進行整合e5工具，對外是kap外人區別e5利器。就算講中國無kap咱衝突，台灣本身ma7應該ai3有主體性，ai3有能力設計出適合台灣國情（譬如多元族群）e5拼音系統。無必要因為台灣使用中文e5人口比中國khah少，就一定ai3對國際強勢e5漢語拼音投降。
台灣語文實在真sui2 ma7真有特色，若用漢語拼音實在無法度表達台語想beh ka7讀者講--e5！拼音問題已經吵chiah choe7年--a，無論用to2一套拼音系統、to2一版本e5文字，主要應該ai3 tak8個會tang3先認同這te3土地，語言m7是分化族群e5工具，這點實在ai3請大中國主義者看hou7清楚。Koh再講，咱攏ti7仝一條船頂頭，咱有必要好好a2維護船e5主體。咱希望使用台灣語文e5人，無人會親像過去台語hou7人迫害hit樣來迫害別人。但是國家e5認同是必要--e5，ma7 kan-taN 有認同國家，才會tang3 hou7台灣行--出-去。
最後，筆者想beh強烈ng3望--e5，母語m7-taN7是一個族群文化e5根，伊ma7是一種感情交流e5工具、一個族群e5符號、一種表達e5利器，koh khah重要--e5是，伊是族群『尊嚴e5維護』kap『自信心建立』e5一帖好藥。外來統治者用盡心機打壓、禁止、枉屈咱e5母語，in e5目的是啥？相信台灣人應當看現現。
Oat8頭看咱原住民e5話，真choe7已經ti7這te3土地消失，有e5 ma7強beh hoa--去-a。設使咱台灣人猶koh m7知救咱e5母語，咱真有可能會變成『末代台灣人』。有良知、有骨氣e5台灣人敢願意按呢？滅國2000年e5猶太人，靠著in e5文化力量、希伯來語e5傳統、宗教e5情懷kap族群e5意志，建立一個國家。台灣是m7是會tang3 toe3猶太人e5腳步，建立屬ti7自我主體e5國家，m7是中國e5一省？Che tioh8-ai3 ui3 母語運動做起！

編輯討論區 ( 咱會使留起來做學習e5材料，但在最後e5 version … 除掉)
J:Siu-boan，H:A-hiok，S:Cheng-hian，T:Tan Lui，B:Bun-cheng，F:Chhun-hui，G:Phek-giok，P:Pek-ni

H:	『Lnn2 beh nn2-chaa3A chhM3 著1個khah aa3 lnn2 在地台灣精神M2 文化？』這段可能是亂碼。
H:	ke7-責，讀音會感覺出意思，但是這個音是m7 是正確?請指教。
H: 破害，m7知beh 改做破壞?抑是迫害? 

 

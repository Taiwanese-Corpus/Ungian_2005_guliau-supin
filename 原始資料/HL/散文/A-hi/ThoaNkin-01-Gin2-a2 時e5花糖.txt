
Gin2-a2 時e5花糖
                                            A-hi

 

Tak8 家平安，我是A-hi，1980年出世ti7 新竹海口e5 1--e5 庄kha 所在。
Chhiang5-chai7  我siau7-kai3 ka7-ki7  e5 時long2 ma7 iong7 這句kai3 song5 m7-ku2 真好記e5話。
是講ti7文章內面siau7-kai3 ka7-ki7 是beh chhong3-siaN？ Soah m7 知beh tau3字數......，無--lah， m7通聽我ti7 chiah phoh-tau7 死choaN3 。我siau7 kai3 ka7-ki7 是有目的--e5。 
  我生ti7 1980年，hit e5 年代tioh 是電iaN2 明星“周潤發”su3 常chhoa7 tioh8 kui2 百e5無名英雄ti7廣告內面teh hoah 福氣--lah，台灣創作經濟奇蹟e5 年代。Hit chun7 gun2 海口人討海liah8魚iah chiah 是做田ma7是有--lah。討海liah8 魚、做田這種boe7-hu3 飼e5 艱苦代只chhun gun2 公--a2 in hit un5--e5 bong2 做gi7-niu7。Iah na7 是gun2老pe7 kap gun2 ma-ma in hit un5--e5 long2 ma7 chhan像“周潤發”講--e5 ，是台灣經濟奇蹟e5 無名英雄。厝--nih e5 大人long2 走去做無名英雄， gun2 這phang5 hiah-ni 大phang5 e5 庄kha gin2-a2 tiaN7-tiaN7相招thit-tho5,消thau3 放學以後e5 時間。Gun2甘願下課liau2後pha pha 走，ti7 海--nih phah-phong7-siuN5 ma7 m7-ai3做 “鑰匙兒童 “！身khu卦 hit koaN7 重oaihN-oaihN e5 鎖匙na2 像khan 狗鍊a2--leh8。 
Iah koh 記kah 真清楚，gin2-a2 時chun7 gun2 這tin7 kau5 gin2-a2 (gun2 莊--nih long2 an2-ni 叫gun2 )na7 有 toh chit-e5 in  pa-pa beh 出門做無名英雄e5 時有hou7 i 所費，gun2 long2會招i去khiau-ku--e5 in tau e5 kam-a2店kap khiau-ku--e5 sng2 烏馬peh8 馬。SiaN2 人hit 日na7 是有所費，i ma7 e5 真phaN3開。有gin5-kak-a2 公家iong7 這chan7 tai7-chi3 到taN 我也無記ti5 是toh chit kong3 --e5 開始--e5,我kan-taN 印相chit 款gin2-a2 tau3-tin7 e5 風俗it-tit ti7 gun2 海口thoaN3--loh8-去。Che kam2 算是gun2 海口人e5 1款文化？Iah chiah 是gun2 gin2-a2 teh 辦公伙a2 ？總--是 gun2 ti7 父母無eng5 chhih8-chhah e5 年代，gun2 有siong7 趣味e5 gin2-a2 時代。Kiam2-chhai3 gun2 無 “ 麥當勞叔叔” 無真che7 e5 si3-siu3-a2 thang 磨嘴khi2 。
Na7 是tu2-tioh8 kui tin7 gin2-a2 long2 lak8袋a2 te7磅chi2 e5時，m7-thang 料kio3  khiau-ku--e5會hou7 gun2 sia。Thong庄a2 long2 ma7 知i 是khok8-a2頭。Ah gun2 chit koa2 gian3 chiah8 e5 gin2-a2 beh an2-choaN2 ？ 當然gun2 boe7 hou7 ka7-ki7 khok8-khok8 流noa7 sian3 風。
Ma7 m7 知是toh 1-e5 厝邊gin2-a2,i kong2 清和叔公in tau 有比烏馬peh8 馬koh kah 甜e5 糖a2 thang chiah8 。I chhoa7 gun2  kui phang5 人，boe7 輸beh chhoe7 清和叔公討糖a2--leh。行到叔公in tau ni5-chiN5-kha， hit-e5 我chin2 koh 想boe7起i e5 名e5 厝邊gin2-a2 i 就報tak8 家ni5-chiN5-kha hit 排花e5 花lui2 e5根部甜甜liam5 liam5 ，好chiah8 e5 程度嬴過烏馬peh8 馬tah-tah。我雖bong2 boe7 記lih8 i e5 名，m7-ku2 我永遠會記lih8 這khou  m7-chiaN5-kiaN2 hit ki 嘴。Phong3 風死choaN3 走第一，chit ki 嘴hou5-lui2-lui2 ，話long2 sa-leh8 lam7- sam2  kong2 。
Kiam2-chhai3  chit 回gun2 hah 糖a2 hah kah 失去理性。Soah 相信i 所 
kong2 e5,hit 排chhiN-leng3-leng3 koh chap8-chhap8 紅phaN3-phaN3e5 花chang5
--nih有gun2 ai3 chiah8 e5 糖a2 。
  Gun2叫這種甜甜liam5 liam5 e5 mih8-kiaN7 作花糖。Gun2 tau 對面hit-e5 a-狗--a siong7 iau鬼，看gun2 theh8 花teh suh 花糖，i 也m7看花lui2有ko3-iuN7 無，拖leh khok8-khok8 suh 。結果，kui2 na7 隻 kap i saN chiN 花糖e5 kau2-hia7 ti7 i 嘴--nih loah8-loah8-so5。連
kau2-hia7 就ai3 chiah8 --a，看有joa7 甜就好。
大han7 liau2-au7,chiah 知iaN2  gun2 gin2-a2 時kong2 e5 花糖是對1種hou7 做 “扶桑花” e5 1部份。Gun2 long2 叫i 是na5-a2 花。Ti7 kah早我toa3 e5 海口，na5-a2花是hou7人種來做籬笆iah chiah 是牆khoe。有chhiN有紅，siong7 天然e5 油chhat。但是自gun2 發見花糖，gun2 海口人e5 牆khoe 
chhun chhiN-leng3-leng3 1遍。
 Chin2 ka7 想想leh， 自從gun2 pa-pa 對無名英雄變做頭家，自從我離開有錢公家開e5 海口，na5-a2花e5 甜味soah tauh-tauh-a2 tui3 嘴--nih消失。
Chin2  na7 ti7 路--nih 看tioh8 na5-a2花，我也是會挽1lui2--a2 來siau3-liam7 gin2-a2 時甜甜e5 滋味。 

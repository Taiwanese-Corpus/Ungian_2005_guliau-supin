寫ti7市議員選舉chin3前
Kian3-ti3

Goa2 tng2來到台南, 已經tih-beh投票--a. Kui市內e5競選旗a2, 頂面long2寫「搶救」, 親像無hoah--e5就穩落選.

台南車頭ti7東區kap北區相接e5所在, 認真beh講是北區. 若koh ng3北門路hia oat--過就是中西區--a. 舊年市長選舉落選e5蘇大頭, ma7學人國民黨e5施治明, 市長無thang做, tng2來選議員.

市議會現任e5議長這pai2 iu5-goan5 ti7北區選, 本底i beh出來選市長, soah hou7人ka7 chhong3-khang, 檢察官ka7押tiau5--le, 選了chiah放i出--來.

選舉這回事, 若beh當作戲是chiaN5趣味koh免thiah票, 總--是, 製作成本siuN koan5, 開--e5 long2是lan2 e5錢.

舊年市長選舉, 出來選e5人tau3--起-來chiaN5心適. 現任e5市長張燦鍙, 原底e5立委許添財, chiok久以前e5市長蘇南成, koh 1-e5國民黨sak e5陳榮盛.

第2 pai2選市長--a. 4冬前, 民進黨提名張燦鍙, 許添財be7爽, 退黨參選, 民進黨就全力ka7許添財chhong3 hou7臭, liam-mi-a2講i無品, liam-mi-a2講i後piah有財團teh挺; 這pai2 tu2好顛倒peng2, 民進黨提名許添財, 張燦鍙脫黨參選, 陳水扁就來ka7許添財khia7台, koh有專門e5消毒部隊, 群眾若對許添財有giau5疑, in就講: 無--lah, he long2過去e5 tai7-chi3, 人許添財做立委, ti7立法院ma7 long2有參加民進黨團e5運作......1-koa2有e5無e5.

張燦鍙４冬來有影做kah無好, koh hong5講i ou-se. M7管是有ah無, i若koh出來選, 百面be7 tiau5--e5, 但是若無選, 隨會hong5 sa--起-來.

Lan2 ti7 chia, koh 1-pai2 看tioh8民進黨是chiah-ni7-a2無原則; in kam2知iaN2, 有joa7 che7人tu7-lan7民進黨chiah投hou7張燦鍙--e5?

冬外以來, chiaN5 che7台灣人已經看破民進黨e5 kha手, in有--e5 chheh心, be7-gian3 koh chhap--落-去; 有--e5會講「Iau2是國民黨做khah好!」; 有--e5轉過去支持台聯........

民進黨kam2 m7知這種情形? In當然知, in ma2 m7是簡單e5 kha-siau3, 總--是in上gau5 hit步就是: 你無投--我beh投siang2? 若無投--我又koh hou7 3K黨--e5 theh8--去-a, siaN2款?

無siaN2款, lin2爸ka7 li2 tng3廢票.

當然我ma7 giau5疑--過. 投廢票是手段m7是目的, 是為tioh8抗議這個不公不義e5體制. 加1張廢票, hit-koa2豬a2, hit-koa2台奸kang7款會當選, m7-koh, 加--出-來e5廢票, 會ka7 in haN2--tioh8; 投廢票kap無愛投票又koh無kang5, 會影響投票率.

Cha-ng, goa2 hiong5-hiong5想beh投hou7民進黨提名--e5, 1個goa2熟sai7 e5候選人, 因為看tioh8社區內底hiah挺1個goa2無kah意e5人. 頂pai2 goa2去看開票, ma7看tioh8 i tioh8 chiok che7票, chiok geng5--e5.

頂pai2總統選舉, 1-koa2本底beh投廢票e5朋友, 為tioh8 tu7-lan7 a共a2 phaiN2面腔, soah long2走票投hou7陳水扁......kap a共a2比, goa2 e5理由親像無kai3正當......

台灣人做tai7-chi3 long2 ma7靠1個khi-mou-chih, 暫時goa2 e5 khi-mou-chih是an2-ne, 可能天光又koh改--a.

Goa2 kan-taN會tang3講: 天光li2就知iaN2.

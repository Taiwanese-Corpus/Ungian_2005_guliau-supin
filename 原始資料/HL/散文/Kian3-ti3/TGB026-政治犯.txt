政治犯
──Ka7 1個頭人khau 洗
Kian3-ti3

是an2-choaN2 有這款人, 腹腸chiah-ni7闊, 替lan2台灣人坐監20幾冬?

Ou5, i替lan2坐監, hit 20幾冬是lan2欠--i-e5, lan2 ai3還i 20冬.

Siang2若無ti7 3冬 1 tau3 e5大拜拜thai5豬剖羊, 辦chheN-chhau--e5 ka7奉待, he就是無心肝.

Siang2若無ka7 i扛上天, he就是無情無義, 對不起台灣人.

1個ti7內底, 1個ti7外口, 2個long2 boai3食mih8-kiaN7, 抗議這個不公不義e5體制. 內底hit個講是政治犯, 外口hit個siaN2-mih都m7是.

Ti7內底, 有人灌葡萄糖, ti7外口就無. 外口hit個, 也就是內底--e5 ai3叫i大兄hit個, 就an2-ne絕食到死, 死--e5 m7-taN7是i e5肉體, i e5名ma7 toe3 i烏有--去.

Kang7款ti7內底, kang7款是「絕食」, kang7款是人beh ka7灌食, 有人就kap i無kang5, 堅持boai3就是boai3.

這個人e5名已經消失ti7政治界, 甚至ti7台灣歷史ma7 chhoe7 be7著--a. Tng當戽斗--e5 hit個老--e5, bih ti7山頂hou7老賊選, i khia7 ti7路邊, hou7台灣人選.

『一般人是, 有廣大的空間, 卻失去了時間; 囚犯則是失去了空間, 卻換得了時間.』

空間換時間, 時間beh換siaN2? 關 7冬--e5, kan-taN會tang3寫冊做作家; 無起訴人--e5, phaiN2勢邊--a2 khia7.

In政治犯long2有 1張表, 關joa7久會tang3換siaN2, 若無照規矩來, 就是對不起全世界.

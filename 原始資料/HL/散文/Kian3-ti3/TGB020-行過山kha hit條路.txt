行過山kha hit條路
Kian3-ti3

Hit時chun7, 我soe3厝toa3 ti7學校khah過hia, 算是山kha, ng3貓空e5路--nih, 禮拜時a2暗暝, 上山落山e5自動車, ou-tou-bai2比平常時a2加幾na7倍. Ka-chai3, 我soe3 e5 a-pha-touh(公寓) ti7巷a2內, 離大路有1-te3-a2, chiah無hong5吵gah be7 khun3--chit.

Hit工我kang7款khun3 be7落眠, 裘a2 moa--leh, beh出去lau-lau--e5.

外口無落雨, m7-koh chiok koaN5--e5, 我心肝頭teh想, 是an2-choaN2 3--月過1半--a, koaN5--人koh iau2未離開台北城?

路燈有光--e5 ma7有無光--e5, 天星是long2無地看--a, 巷a2口老ang婆e5檳榔擔iau2未收擔, m7知chiah暗koh有siang2會來買?

Kam2-a2店早就關--a, chhun 24點鐘--e5, m7-koh內底chhoe7無我beh tih8 e5 mih8.

我無承認台北是goan2 tau, 就親像hit-koa2外省a2 be7-gian3接受陳水扁當選kang7款, hiah-ni7-a2固執.

話講倒tng2--來, 木柵這hiah無seng5台北市, 除了拜6暗暝, ui3市區來--e5, phe車上貓空hit-koa2人, in e5車後tau2載--e5, long2是市內臭 phu2 e5氣味. 1禮拜就kan-taN hit工, 木柵會bak著「台北」e5 la3-sap-siuN3.

已經chiah-ni7暗--a, 連路邊賣宵夜--e5都beh收擔--a. 我問 tng teh收擔e5 hit擔賣鹽酥雞e5頭家, 雞排koh有--無? 若有, ka7我chiN3 1-te3. I講:「PhaiN2-se3, 賣liau2--a.」Ah8, 都chiah oaN3--a, 是an2-choaN2這koa2大學生koh ti7外口hi-hi hoa-hoa, cha-pou cha-bou2 lam2來lam2去? bin5-a2-chai3免上課sioh?」

我ka-ti7 kam2 m7是大學生? 我ka-ti7 kam2 m7是半暝ti7外口loah8-loah8-so5?

我ka7裘a2 moa--leh, seh8原路tng2去a-pha-touh.

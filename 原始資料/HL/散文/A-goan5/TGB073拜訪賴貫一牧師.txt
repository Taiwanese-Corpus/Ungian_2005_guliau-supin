拜訪賴貫一牧師
A-goan5
前1 cham7-a2 Ui-chi3 kap goa2連絡, 講beh去埔里chhoe7賴牧師開講, goa2 tu2-a2好iau2無sit頭, to7答應kap i tau3-tin7去.
到賴牧師e5營地大概iau2-boe7 3點, 車chhah好勢, 行到賴牧師e5辦公室, ti7辦公室外口goa2 chhoah 1 tio5, 有kui2 na7隻狗a2雖bong2有用lian7-a2縛--起-來, m7-koh lian7-a2 e5另外1頭soah是活動e5結, 無像一般人縛e5方法, 營地內底e5狗a2活動範圍真闊, hiong5-hiong5衝--過-來e5氣勢真驚--人, 當時雖bong2 chhoah 1 tio5, m7-koh ma7無ke想siaN2.
見面了後講無幾句話, 賴牧師to7主動講起i對原住民研究e5感觸kap困境, 身體病疼kap經費欠缺e5困境, 一直是i e5困擾, 甚至in丈m2出車禍過身e5賠償金, 大部份long2 hou7 i soa2用來ti7原住民活動, 親chiaN5當然真be7諒解, in牽手ma7受tioh8 chiaN5大e5壓力, ai3暫時離開營地thau2-khui3, in cha-bou2-kiaN2 ma7怨嘆講20年來m7-bat cho3-hoe2出去chhit-tho5, m7-koh賴牧師soah kan-taN煩惱想beh做e5 tai7-chi3無夠時間做, 一直講驚時間無夠, 重複真che7 pai2.
後--來Ui-chi3 kap賴牧師提起i看《達文西密碼》chit本冊, goa2無讀--過, to7 ti7邊--a2 tiam7-tiam7-a2聽. Chit chun7, 賴牧師chiah主動講tioh8 i是an2-choaN2驚無夠時間做原住民研究e5 tai7-chi3. 原來賴牧師chiah che7冬來e5 chit8-koa2論述得失tioh8長老教會e5當權者, in準備beh ka7 i趕走.
Beh趕i走當然ai3 chhoe7理由, 第1 e5理由是講i siau3目無清楚, 因為ti7營地做原住民研究, to7質疑i ka7別人原本beh奉獻hou7營地kap Jesus e5 chiN5 theh8去做原住民活動, 第2 e5理由是關係教義典故解說e5問題, 賴牧師認為Jesus是人m7是神, ma7 m7是上帝唯一e5 kiaN2等等chit-koa2觀點, koh si3-ke3引用經典講hou7別人知iaN2. 因為chit 2 e5公開e5理由beh ka7賴牧師趕--出-去.
Siong7惡毒--e5是ti7 kha-chhng後, tiam3其他屬長老教會e5團體, 講i ka7 chiN5 long2 he7 ti7 ka-ti7 lak袋a2--nih, 講i因為an2-ne than3 tioh8 joa7 che7, koh講i e5原住民研究到最後, ka7 Ho7-lo2 kap Hak long2講做是外來者, che是kap統派勾結, 所以叫tak8-e5 ai3 ka7排斥, 牧師娘出去散心, 到台東花蓮long2有人直接問in tang時beh離開, na2像已經公開in一定ai3走e5款, 賴牧師心內真kan3, 決定beh kap in sng2到底.
先談「法」, i認為根據勞基法, in be7-tang3 an2-ne to7 beh hou3 i走, goa2心內teh想,「法」e5方面賴牧師一定輸, 因為根據勞基法, 提早叫li2走只要付chiN5 to7 e7-tang3解決tai7-chi3, 賴牧師kam2 m7知iaN2 chit tin7人別項無, beh用錢趕人走, in是siong7方便ma7 siong7願意--e5.
「法」行be7通to7抵抗, 到chia, goa2 chiah想tioh8是an2-choaN2營地e5狗a2 e7 an2-ne縛--a, 若beh nge7 tu2 nge7, chit koa2狗a2加減e7-tang3產生相當e5 heh驚作用. Goa2心內koh khah煩惱--e5是, 若beh來nge7--e5 e7出siaN2-mih tai7-chi3, 賴牧師當年kap國民黨拚e7-tang3 boai3 tih8命, chit-ma2 gin2-a2 to大han3--a, koh khah無掛慮, 若tu2 tioh8 i極力想beh保護e5 mi?h件ai3 hong5毀害e5時, i e7用siaN2-mih方式抗議?
Au3步, chit koa2人kan-taN e7-hiau2用au3步, in指責別人--e5 tu2-tu2-a2是in ka-ti7所犯--e5, 講別人siau3目be7清, chit tin7人ti7中華民國e5保護下, 食siong7飽oai siong7 che7, 講別人kap統派勾結, kui年thang3天kap統派食飯lim酒--e5 ma7是in, 私底下chong5資金去中國投資--e5 ma?是in, 不仁不義e5台灣人比中國人koh khah可惡, 不仁不義e5基督徒比Satan koh khah邪惡, in long2該hong5消滅.


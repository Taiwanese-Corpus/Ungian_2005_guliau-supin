破siu5 e5台北城
Teng5-soan

TiaN7-tiaN7聽tioh8台語歌手『林強』, 唱講siaN2-mih好khang--e5 long2 ti7 hia. Hia就是台北.

Toa3 ti7庄kha e5猴gin2-a2 e5心肝內總--是有1幅圖. 畫--e5是i khia7 ti7遙遠e5台北車頭, 欣賞chit e5 siaN2-mih好khang--e5 long2有e5繁華都市. 

18歲hit年, chit e5庄kha gin2-a2 peh上野雞a2車, 上北beh chhoe7 i久年藏ti7心內e5 hit幅圖. Chit e5庄kha gin2-a2就是goa2--lah.

Goa2 kha踏ti7台北車頭, 心底hit幅圖浮現goa2 e5眼前. Goa2手koaN7歡喜e5行李kap充滿希望e5心情, 行入台北都市.

Chit e5 boe7-hiau2 phou5-thaN2 e5庄kha gin2-a2來台北iah beh 3年--a. 有1日, i行ti7西門町, 1 e5身軀破siuN3 e5人問i講:『要不要買口香糖?』 I kan-taN theh8 10-khou hou7--i, oat8頭就beh走. 賣chhiu7-lin糖e5人soah liah8 i金金看, 講:『不拿口香糖的我不要.』

Goa2感覺真kian3-siau3, na2傷tioh8 i e5自尊心. M7-koh反to3-tng2--來, 看lan2身軀邊e5人, 朋友會變冤仇人. 冤仇人soah為利益變朋友, 為tioh8私利phou5-phou5-thaN2-thaN2. 人實在是真複雜e5動物, 彎彎khiau-khiau.

離開西門町, goa2 khia7 ti7台北車頭. 天soah開始落毛毛a2雨. 雷公祖a2這個報馬a2, 報講koaN5--人已經過, 新e5 1年tio7 beh開始.

Chit chiah報馬a2 hoah醒冬眠e5萬物, 相續kha3醒goa2對台北e5夢.

Hiong5-hiong5, goa2想起有人唱講:『台北不是我的家!』

2003年e5日誌若拆soah
簡學壽

今年e5日誌若teh soah，阮大批to7退伍囉，若mai3去ka7想，日子teh過是真緊e5,會記哩當初我嘛是teh做兵，服役一年10個月二禮拜，阮囝是服役一年九個月（因為二專軍訓會tang3抵一個月），以後e5兵役是義務役一年八個月，會tang3扣軍訓。世界teh進步，台灣嘛teh進步，希望阮小批e5 10年後e5兵役期，偆一年著好也！
當時，民國66年10月入伍，台灣號稱60萬大軍，兵役e5日子是真無閒，體力e5訓練kah軍事演習嘛真緊張，想欲放一個五工假，著愛等三個月後chiah有，ui3龍泉轉到基隆著愛一工。實在真thiam2。阮老父嘛是真耐心等待我退伍給伊tau3做khang課。那有像即馬，二禮拜放四工假，交通koh方便，免外久e5時間to7轉來厝裡chhoe7女朋友CD，部隊內teh放假真確實。那有像以前停假也無補假，只要講一句“反攻大陸”逐家嘛愛加強訓練。“平常多流汗，戰時少流血”攏m7敢提起放假e5代誌。只有戇戇也做到退伍日到。
咱台灣人e5習慣，到查甫gin2仔若做兵退伍著是大人，會tang3 pok煙lim酒，準備娶某生囝。父母e5義務to7完成也。回想chit 25年來，我經歷著家業e5成敗分合，社會景氣e5好bai2,政治上e5獨裁民主，kah政黨輪替，世界經濟e5高峰kah低潮，世界國家e5變化kah軍事行動，廿世紀末e5科技進步，台灣變成世界第一個電腦成品kah半成品之輸出國，真是乎人想未到。chit 25年來嘛乎我ui3中國人變成一個完整e5台灣人，阮阿祖kah阿媽e5風水堂號嘛ui3"范陽”變成“凱達格蘭”。食到50歲著有機會處理著祖先e5風水，真是無簡單。最近阮大批e5 teh chhoe7頭路，大公司會要求愛去中國輪替作khang課，阮大批e5著回答boaih去中國，這是我唯一可驕傲e5所在。真奇怪，世界chiah大，為何一定愛去中國？論工資越南比中國較俗，論方便墨西哥出口去美國上方便，論水準巴西敢會輸中國？論氣質印度敢會輸中國？咱台灣一定愛kah G7國家多往來著有前途，這七個國家m7管ti7教育、衛生、藝術、政治、交通、科技、人文、法律，攏有真濟咱愛koh學習e5所在。希望阮囝ti7開始獨立e5時代，會tang3向chit個方向行，上落衰嘛會tang3 tng2來做董事長兼送貨。


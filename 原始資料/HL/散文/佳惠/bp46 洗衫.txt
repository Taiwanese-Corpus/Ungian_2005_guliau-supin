∮Chhin3 話bong2 thng7
洗  衫
佳惠
Chit-ma2 洗衫機愈來愈進步，ka7 lah-sap 衫 tan3 入去全自動「Fuzzy」e5 洗衫機，開關 jih8--1下，i就會自動lau3 水、加茶khou 、洗衫、脫水、烘衫，現代人洗衫真輕鬆。
以早e5 人洗衫真費氣，goan2 山頂到taN iau2 無「水道水」，食--e5、洗身軀用e5 水long2 是抽地下水，m7 免納水錢，m7-koh 水long2 是儉儉a2 用，洗米水ai3 留leh 洗碗、ak 菜，洗身軀水m7-thang 倒掉，ai3 留--leh chhiang5 塗kha 、洗便所，無liong7-siong7 水來洗衫。
A-ma2 thau3 早起床、 hiaN5 水、煮飯、飼雞、ak 菜，khang-khoe3 做完差不多8、9點，就會 khaiN2 1kha kha 桶去溪邊洗衫； beh 去溪a2 邊行有--1-te3-a2 ，ai3 bun3 過A-giam2 姆e5 菜園、A石a2 伯e5 梨a2 園，koh 行1段石頭a2 路chiah 會到，熱天時8、9點日頭就赤iaN7-iaN7，行到溪a2 邊我就kui 身軀汗，tu2 thang 好 sng2水、hop 溪蝦a2。
A-ma2 就是洗衫機，i坐ti7 大石頭頂洗衫，無用洗衫a2 枋，直接ti7 石頭頂noa2 ，na2  noa2 na2 用柴槌a2 ham2,noa2 有chiau5-un5,就 ka7 衫a2 褲 hiat 入去溪水內，ka7 Sap-bun5 thoa7 hou7 清氣；A-ma2 e5 手就是脫水機，2支手出力chun7,ka7 衫a2 褲chun7 hou7 ta。
A-giam2 姆、秀滿姑婆kap A貞--a2 in 媽媽ma7 tiaN7 會kang7 這個時間來chia 洗衫，這tin7 cha-bou2 人na2 洗na2 開講，洗衫是khin-kho2 e5 khang-khoe3,1時a2 工nia5 ，無像goan2 chit-ma2 若想著洗衫就lan2,雖然講是交hou7 洗衫機洗。
到taN 應該是無人會起siau2到beh走去溪a2 邊洗衫，愈洗愈烏kong；溪水臭--去-a，ta--去-a，kan-taN chhun a-ma2 洗衫用e5 hit 粒大石頭tiam7-tiam7 坐ti7 hia。

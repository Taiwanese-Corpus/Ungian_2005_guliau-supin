

兩分鐘的感人故事

林天從

挽草仔

阮社區雇用三個管理員，其中一個姓劉的老芋仔是眾人公認，上蓋骨力認真。每一擺經過社區的中庭，只要是伊當值，差不多無例外攏會看著伊，屈佇花園內底挽雜草。

雜草的生命力真強真韌，就講劉 e 不厭其煩，有閒就挽，但是隔轉工春風吹又生，又閣 pok 出真濟的新芽，徒勞無功，卡挽嘛挽未了。逐擺看著劉 e 流汗流滴屈佇花園內的草埔仔，teh 挽雜草，有夠辛苦，實在於心不忍。有時陣送一罐飲料，「劉 e！你太辛苦囉，多謝！」 表示慰勞與謝意。

有一工欲出外，經過中庭又遇著伊家己一個人，哼著老鄉小調，認真 teh 挽雜草。我自然停腳佮伊開講：「劉 e！按呢挽草仔真辛苦，現在市面上有足濟款除草劑，也攏真有效，為啥物毋請管理委員買幾罐來用？除草劑一噴萬事ＯＫ，就無需要逐工者辛苦。」

想未到劉 e 手也無停笑笑對我講：「未忝(thiam)2啦，我給挽起來的草仔堆積，呼伊自然爛去變做肥料，再返乎土地。閣再講，做一寡仔工課，流一下汗，較贏戇戇坐，對身體也有好處，無啥物！無啥物！多謝你的關心。」

現在大多數的人攏貪著減少操勞，閣會得快速除草，就無惜開淡薄仔錢使用除草劑，卻是無人想到這對環境造成化學污染的反作用。

有孝真簡單

紀君事親至孝，高堂攏得欲迎接柒壽高齡，難免有一寡仔神智不清。

有一工，紀君突然來訪參詳，講查甫老歲仔逐日吵欲愛掛一粒露螺（勞力士）手錶，買也毋是，毋買也毋是，毋知如何是好。我一聽「買啊！」「錢對叨位來？」「大箍呆，一粒五百，啥人講買未起！」「你是講假的，出破欲按怎？」「時到時擔當，無米才煮蕃薯湯。」 就按呢紀君如計買一粒露螺送老爸，聽講老大人歡喜到流嘴涎。事後是毋是出破漏氣，毋捌聽著紀君訴苦，可能是安全過關，算是盡了一份孝心。

這所以會當神速果斷，教授妙計，乎紀君父也子攏會當達成心願，除了祝福，心內也偷笑，因為我自己也是瞞爹騙母的前科犯。少年時趣味畫圖咸拍乒乓，上班外的時間毋是畫圖就是拍乒乓。有時陣畫到三更半暝，也常常拍到未記得轉來吃飯。家父看我如此不長進，一再警告我：「一日到晚畫黑擦白敢有路用？吃老敢有人倩你去拍球？」並且勸我看藥冊，參加中醫師考試，老爸講：「醫生不但好名聲，工課輕鬆，收入豐富。」為了乎序大人歡喜，我就買幾本藥冊，三不五時挑工佇老爸面前翻一下。一年又一年攏考未著，因為根本就無參加考試。善意的欺騙老爸可能到過身也毋知影。

有孝真簡單，只要莫忤逆，就是白賊也罷，順從序大人的意思就是有孝。?

　

　

　
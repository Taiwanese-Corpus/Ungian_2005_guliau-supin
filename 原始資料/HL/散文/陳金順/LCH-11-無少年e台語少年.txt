無少年e台語少年
－踏「三十歲紀念集」話頭
陳金順


三十歲，行到人生e一個崁站。功不成、名不就，越頭看彼條長長e青春少年路，發覺著有太濟e留白，青春一去無回頭，我想欲用時間e網來網稠青春，m7過，我真清楚，已經未赴也。
理想是啥物？少年e夢又閣佇佗位？敢會走去匿？
行來到三十歲腳兜，親像佇深山林內chhoe7著一堀活泉，即時感覺歸身軀齊(chiau5)清涼，一時心涼脾肚開；我知影，我chhoe7著也！我chhoe7著少年時代做一個文學青年e夢，即個夢我早就放未記囉！
今也，三十歲e我，未使閣算是少年人也，台語文學嘛m7是一場夢；m7過，佇台語文學即個箍仔內，我干單會使講是一個「無少年e台語少年」。
創作台文將近一冬來，受著濟濟前輩、友志e指教佮鼓勵，朋友、同事嘛抱著欣賞e角度給我支持；佇茲，感謝怹陪伴我行過即條孤單、寂寞e路。
即冬來，我e創作量無濟，攏總m7才20篇爾，欲出版一本冊，猶閣差足遠咧！為著欲過一個較有意義e三十歲生日，ah佮送互疼惜我e朋友做紀念，面皮激厚厚，四兩ng2仔無除；ui3 我e作品內底，選出十首詩佮六篇散文，用上簡單影印e方式，請同事立哲設計封面，裝訂了後，就算講完成也。映望提著即本無算「冊」e「紀念文集」e好朋友，m7通見怪！
即本紀念文集e名號做「春風吹過桃仔園－陳金順台語文學選集」，「冊」名無啥物特別e意義，因為我是桃仔園人，我e生日是佇3月尾e春天。
「台語文學」即條路久久長長，即列火車才拄仔起行；有心欲將「台語文學」當做一生志業e朋友，愛有做一個「台語文學家」e氣魄佮意志！



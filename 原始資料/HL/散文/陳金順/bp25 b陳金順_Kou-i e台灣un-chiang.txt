散文入選
Kou2-i3 e5 台灣un3-chiang3


	陳金順
【獎項：紙狀kap 獎金5 千khou】

Cha-hng 因為outoubai phaiN2--去，姑不衷只好坐計程a2 上班，chiuN7 車了後un3-chiang3 先生ka7 我講，自透早7 點載in kiaN2 去學校上課到taN，kan-taN 載1 個去後車頭，我是i 今a2 日第2 個人客，i 已經ti7 goan2 hit khou 圍a2 seh8 幾na7 lian3--a，i 吐1 個大氣講：「生理m7-bat chiah-ni7 bai2!」我看錶a2,hit chun7 tih-beh 9 點--a。
我真罕得坐計程車，若有需要坐計程a2 e5 時chun7,ma7 chiaN5 少kap un3-chiang3 大--e5 開講，cha-hng 雖bong2 車phaiN2--去，心情無siaN2 好，m7-koh 看hit 位un3-chiang3 先生人生做kou2-i3 kou2-i3,koh chiaN5 好嘴主動kap 我開講，我ma7 暫時ka7 phaiN2 心情khng3 1 邊，沿路kap i 講天說皇帝，講社會亂像心怨慼。
這1、2 冬來，因為台灣社會普遍景氣無thang joa7  好，中下階級一般講--起來long2 chiaN5 phaiN2 趁食，錢khah phaiN2 趁，收入減少了後，tak8-e5 自然就會khah 儉leh khai，坐計程a2 e5 機會tiaN7-tioh8 khah 少，加上失業e5 人che7,頭路koh phaiN2 chhoe7,lian7 che7-che7 大學生ma7 出來駛計程a2,kap 人leh tau3 鬧熱，hou7 原本hiah-e5 leh 駛計程a2 e5 un3-chiang3 老大哥真phaiN2 phang2,就準講koh an2-choaN2 拚命phang2,1 工ti7 外口phang2 10 外外外點鐘，ma7 是tiaN7-tiaN7 lau3 空車，m7-koh 為著厝內面e5 bou2-a2-kiaN2，koh-khah 艱苦ma7 tioh8 繼續拚；An2-ni iau2  無--打緊，上凄慘--e5 是自 chiong7 A 扁--a2 下令掃黃了後，1 koa2  娛樂場所、虛華世界，關門--e5 關門，走閃--e5  走閃，害 chiah-e5 un3-chiang3 先生暗時減載be7 少上班小姐kap 捧場e5 人客，in e5 心情就親像暗暝無星e5 天頂，暗淡無元氣。
Koh 講tng2 來lan2 這位kou2-i3 e5 un3-chiang3 大哥，i 講i 前幾工有載著1 個ti7 樹林a2 工業區leh 做經理e5 人客，i eng5-eng5 就kap 這個人客bong2 開講pho3-tau7,ti7 開講中間，這位好心e5 人客ka7 i 講in 公司有beh chhiaN3 1 個司機，khang-khoe3 路就是tak8 工ai3 載2 thourakhuh e5 電纜線到楊梅幼獅工業區往回駛2 choa7,月給大約是3、4 萬khou；I 想講現此時駛計程a2 ma7 無leh joa7  好賺食，tak8 工透早天光就出門，ti7 外口走chong5 10 外點鐘，到半暝chiah 有thang tng2 來厝--ni，禮拜時a2 koh m7 敢hioh-khun3,be7-tang3 陪bou2-kiaN2；ChiaN5 tu2 好有這個機會，i 認為像i 這款phaiN2 命底出身koh 無讀joa7  che7 冊e5 艱苦人，若會tang3 允著這個有固定收入、禮拜時a2 koh 有thang 放假e5 sit 頭，i 就真滿足--a！Hit e-pou i 就歡頭喜面去樹林a2 工業區應徵頭路，hoan7-se3 是hit 個經理boe7 記得ka7 i e5 下kha 手人hoan 咐，對方就ka7 un3-chiang3 大哥講：「Goan2 chia beh chhiaN3 初中--e5,chiaN5 phaiN2-se3 無法tou7 用--你。」un3-chiang3 大哥雖bong2 有tam7-poh8-a2 失望，m7-koh i 想著ka-ti7 chiah 國校a2 出業，只好鼻a2 摸--le，無意ah 無意koh 去駛i e5 計程車。
Loh8 尾hit 個經理tng2 去公司，知影kui 個頭直來尾直去了後，hit  暗隨kha3 電話hou7  un3-chiang3 大哥，ti7 電話中連聲ka7 會失禮、講phaiN2-se3,請i 去in 公司上班；Lan2 kou2-i3 e5 un3-chiang3 大--e5,心肝內有kah-i3 hit 個khang-khoe3,m7-koh i 無想講koh 去麻煩--人，i 自an2-ni 就無去hia 上班，kang7 款暝日駛i e5 計程車，ti7 大街小巷nng3 活縫，走chhoe7 ti7 這個a-cha e5 社會內底，看無siaN2 光明e5 tam7-poh8-a2 ng3 望。
Ui3 我kap un3-chiang3 大哥e5 開講中間，我感覺出--來，i 會sai2 講是ti7 台灣社會內底，kap che7-che7 基層e5 兄弟kang7 款，身軀頂猶原保留著khah 早台灣人hit 種土直、ngi7 氣、純情、kou2-i3 e5 氣質，i e5 人格kap 尊嚴，絕對勝過hiah-e5 受高等教育，穿西裝、結Nekhutai，m7-koh 講話愛彎彎khiau-khiau、反起反倒e5 人che7-che7。Kap i 開講了後，我本底鬱卒e5 心情，soah 做1 下消thau2,煙消雲散無了了。
【Soah】

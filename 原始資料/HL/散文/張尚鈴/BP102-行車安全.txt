行車安全
張尚鈴

問你1句話：「今a2 日你有出門--無？出門了後，有衝黃燈--無？有衝紅燈--無？我m7 是kan-taN 問駛車e5 朋友，我是teh問所有e5 人；我是teh問駛tho-la2-kuh--e5、駛kiau7-a2--e5、騎o-to2-bai2--e5、騎鐵馬--e5 kap 行路--e5。你今a2日出門到底有衝黃燈、衝紅燈--無？有遵守交通規則--無？
有人買新車e5 時chun7，to7 去廟寺求平安符，ng3望行車e7 順序。「求平安」是世間人e5 ng3望，特別是駛車e5 人，對「平安」2字上kai3 關心，駛車na2 像行ti7 虎口，chit8下a2 無細膩，to7 e7 發生事故。無論駛車iah 騎車，有人e7 khng3 1個香火袋a2 ti7 頭前，祈求仙佛tau3 保庇，hou7 i e7-tang3 一路順風。Chit種初發心，e7-sai2 講是良善，m7-koh 駛車--e5 若無守道德、無守交通規則，beh ng3望神佛保庇，to7像石頭開花──無可能e5 tai7-chi3。
講1個故事hou7 你聽：1個守寡--e5 有1個孤kiaN2，chit個gin2-a2 tak8工to 吵beh tih8 1台o-to2-bai2，吵kah in老母擋be7 tiau5，to7 買1 台o-to2-bai2 hou7--i。M7-koh 做老母--e5 be7 放心，saN 交帶si3 hoan咐，叫in kiaN2 騎車ai3 細膩，koh 去王爺廟拜拜poah8杯求符a2，結tiam3 chit 台o-to2-bai2 頂，ng3望王爺保庇in 後生平安無tai7-chi3。
有1工in 後生騎hit 台野狼a2 kap 人si3-ke3 chhit-tho5 pha-pha 走。不幸e5 tai7-chi3 soah來發生，chit 個gin2-a2大路m7 行行山坪，好人m7 做做phaiN2 kiaN2，toe3 人phe車ou-peh8 seh8、khok8-khok8 chong5，soah 來犁田poah8倒long3 chit8下tioh8重傷，soah 自an2-ne 往生--去，hou7 in老母 chiaN5傷心。In老母走去王爺廟拜拜，beh 問王爺是an2-choaN2 無保庇in kiaN2 e5 安全，請王爺hou7 i 1個交帶。王爺開出1個籤詩，內容是：「Lin2 kiaN2 野狼騎百二，王爺白馬jiok無i，只好搖頭放i 去，莫怪i e7 出tai7-chi3。」意思是王爺ma7 想beh 挽救in kiaN2，m7-koh in kiaN2 野狼a2 騎chiok 緊，王爺雖bong2 騎白馬ma7 jiok be7 著，m7-chiah 無辦法ka7 救。Ui3 chia 看--來，車騎siuN 緊是無法tou7 得著神明保庇--e5。
無論騎車iah 駛車long2 ai3 細膩，m7-thang 鐵齒，ai3 確實遵守交通規則，chiah be7 出tai7-chi3。Ti7 chia 貢獻行車e5 要領，hou7 tak8-e5 參考，ng3 望tak8-e5 平安koh 順序：
第一、注意頭前2台車e5 狀況，koh tioh8保持安全距離，防止頭前車緊急踏tong3-a2，koh ai3 三不五時看後視鏡，防止ou-peh8超車e5 人。駛車m7 是kan-taN mai3 long3 著別人to7 好，koh tioh8 mai3 hou7 人long3--著。
第二、ti7大條路路口iah是細條巷a2 頭前，ai3有踏tong3-a2 e5 準備， 提防萬不二有衝紅燈--e5 iah是hiong5狂phiaN--出-來e5 人、動物a2 iah mih8件。
第3、甘願khah 早出門，m7-thang phe車趕時間，phe車tiaN7-tiaN7 e7 食緊long3破碗，若是發生事故，處理狀況e5 時間e7比趕時間koh 加幾na7倍，實在m7 值。
第4、車tioh8 定期保養，chiah 有法tou7 維持好狀況，保護行車e5 安全。
最後問你1句話：「今a2日出門了後，有衝黃燈--無？有衝紅燈--無？」勸lan2 tak8-e5，交通安全是遵守--出-來-e5，m7 是靠勢平安符a2 求--出-來-e5。守交通規則，m7-taN7 be7遭受違規罰款，上重要--e5是koh e7-tang3保護lan2性命e5 安全。總講1句：「快樂安全駛，tak8-e5 chiah e7-sai2;快樂安全行，tak8-e5 chiah e7 贏；快樂安全行(heng5)，tak8-e5做善行(heng5)。」                         
□




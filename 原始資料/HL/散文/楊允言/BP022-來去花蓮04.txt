來去花蓮（4）
－－抗爭e5運命
楊允言
講實在，這個學校將老師分散ti7 無kang7 e5 單位，而且無希望tak8-e5 互相講話，所以反對學校e5 力量1開始無法tou7 做夥，我是1個新老師，in對我e5 情形ma7 無了解，ma7 無可能對我講siaN2-mih。我會tang3 chiah-ni7 緊就進入狀況，主要就是因為我有一個朋友ti7 hia (大學時代熟sai7 e5 cha-bou2 gin2-a2 ，chit-ma2 我無對i 做khah choe7 e5 描寫，但是我若以後重koh整理e5 時chun7，可能會寫khah choe7關係i e5 tai7-chi3 )。
Hit當chun7寄Resume(履歷表)e5 時chun7，i有ka7 我講，有一koa2已經離開e5 教師，內底有人是讀法律出身--e5 ，in想beh結合目前iau2-koh ti7 學校e5 老師，內底e5 老師收集資料，in負責去chhe7 立法 委員，tak8-e5 來將1 koa2 tai7-chi3 piak--出來。這個朋友ti7 chia第2冬，因為外口thau5-lou7 ma7 phaiN2 chhe7 ，所以i ma7 真希望這間學校e5 體制變hou7 好，i chiah會tang3 ti7 chia toa3 khah久長(Chit-ma2 i ma7 已經離開)。
所以真choe7 tai7-chi3 除了我ka-ki7 觀察--e5 ，kap學生ka7 我講--e5 (ti7 這個環境下，其實學生ma7 m7敢烏白ka7 老師講siaN2-mih物件，因為in ma7 驚老師是oa2學校hit peng5--e5，到時chun7 ka7 in當掉。是我khah好膽，敢ti7 上課e5 時chun7講著1 k？a學校e5 問題，後--來就有真choe7學生ka7 我講學校e5 tai7-chi3，我第1遍kap其中1班e5 學生講著1 koa2 tai7-chi3 e5 時chun7，hit chun7 ti7 電腦教室，in有人細聲ka7 我講上好mai3 ti7 chia講，因為學校有錄影kap錄音，in指壁頂e5 1個監視器hou7 我看)以外，就是我這個朋友ka7 我講真choe7以前bat發生e5 tai7-chi3。
後--來ti7 3月底，因為學校e5 1 k？a老師ti7 i toa3 e5 hia聚會，我因為toa3 ti7 隔壁，i招我做夥參加。開講e5 時chun7，tak8-e5 講著學校種種無合理e5 tai7-chi3，愈講愈氣，但是kang7時chun7 ma7 開始討論beh an2-choaN2 做。上重要--e5 就是收集資料，有1 koa2 kap我khah無熟sai7--e5 ，包括piN5-piN2 ti7 教務處e5 老師，ma7 感覺我na2 會chiah厲害，來1個月就進入狀況。
Gun2開始chhe7 資料，教務處hia就有boe7 chiN，gun2發現明明學校e5 講師chiah 70個左右，但是報去教育部--e5 有99個，iau2 -koh鐘點費等等e5 問題，橫直教務處hia留--落來e5 資料只要有kap實際無kang7-khoan2 e5 所在，我long2 趁教務主任無ti7 e5 時chun7，chhe7 機會ka7 印--落來，gun2 教務處tu2 好有1台影印機。這個部分koh ai3 sio2-khoa2講--1下，訓導處是in cha-bou2-kiaN2 teh管，所以khah困難，gun2教務處雖然ti7 訓導處對面，但是我去hia 1學期，入去無超過3遍，總務處hit peng5，因為總務主任khah老，sio2- khoa2 khah散形，所以藍秀琴i boe7放心，tiaN7-tiaN7 走去hia，而且in 弟弟khng3 ti7 hia做事務組長，教務處這peng5，教務主任雖然m7 是i e5 親chiaN5 ，但是這個教務主任是chiok陰thim e5 人，而且因為i想beh往頂koan5 peh，所以i對藍秀琴真死忠，kap書商講教科書e5 折扣等等就是i做--e5，i管下kha e5 人ma7 真gau5管，橫直ti7 教務處e5 老師一直long2有做boe7完e5 行政khang-khe3。因為an2-ne，藍秀琴罕得入來教務處，這點真重要，若無，我無siaN2 可能會tang3印真choe7資料出--來。
後--來，有1個體育老師，i是原住民(Amis)，民進黨--e5 ，bat選過民意代表，i聯絡著陳永興醫師，i是花蓮縣選--出來e5 立委，koh是教育委員，就開始討論開記者會e5 tai7-chi3。簡單講，gun2知iaN2 boe7-sai2 chhe7 教育部，因為就gun2所知iaN2--e5，教育部kap學校有勾結，若是投書hou7 教育部，學校無tai7-chi3 ，教育部koh會將投書e5 人報hou7 學校知。所以gun2想beh chhe7--e5 是立法委員、監察委員iah是調查局e5 人，當然，1開始liah8做kap藍秀琴toa3做夥hit個鍾先生是調查局出身--e5，ma7 無siaN2 敢試調查局這條線。
總--是，暫時有人chhe7 著立法委員，就先試這條線。聯絡e5 部分其實我無出siaN2-mih力。主要是我tu2 來花蓮，這peng5並無熟sai7 siaN2-mih人，本來有老師希望kang7時chun7 hou7 幾na7 個立法委員來做，an2-ne聯合向教育部質詢，可能效果會khah好，因為an2-ne，我透過陳文彬(實踐台研社e5 創社社長，hit chun7 teh做王拓e5 助理，王拓ma7是教育委員)，文彬不止a2熱心，tu2 好in女朋友江碧瑜小姐ti7 [新台灣雜誌]做編輯，所以gun2將資料交hou7 江小姐，後來ti7 新台灣雜誌頂面將gun2學校e5 tai7-chi3 報--出來。文彬koh牽線，叫我聯絡人本教育基金會，iau2-koh 410教改聯盟(總--是1 koa2單位後來聯絡無好勢)。
後--來，1 koa2離職e5 老師反對kang7時chun7  chhe7 chiah-ni7 choe7 立委，in認為立委ma7 是有業績e5 問題，既然陳醫師ti7 花蓮，會tang3 ka7 gun2 tau3-saN-kang上choe7，所以總hou7 i負責khah妥當。講--來，我這peng5 e5 貢獻kan-taN 是hou7 這個消息刊ti7 新台灣雜誌。
學校e5 老師上班時間分做2種，1種是上拜1到拜5，另外--e5 是上拜2到拜6--e5(in這個設計我就感覺khah有人性，基本上，2年a2 e5 學生e5 課是排ti7 拜2到拜6，拜1無排課，方便in若有需要去引thau5-lou7 會sai2利用拜1，因為是北區聯招入--來e5 ，學生主要是toa3 台北、宜蘭、桃園、新竹)。
4/12拜6是教育部e5 評鑑，koh來hit個禮拜期中考，因為考試long2是拜1到拜5，所以老師拜6 hit工放假，陳永興醫師開記者會就是ti7 4/19拜6 chai2起。
4/17拜4有老師做好1 koa2傳單，頂面大約a2 是寫：各位同學，4/19拜6陳永興立委beh開記者會，你若對學校有siaN2-mih不滿，請kha3 電話去ka7 陳醫師反應。
Gun2拜5中晝走去外口食飯，gun2 ti7 壽豐車頭附近食自助餐，了後先去壽豐車頭貼1張傳單，koh去豐田車頭貼(gun2學校就是ti7 豐田車頭西peng5 2 Khirou，但是豐田是小站，快車罕得停，壽豐ti7 豐田北peng5 4 Khirou左右，壽豐鄉e5行政中心，chia是大站)，了後beh tng2去學校上班 e5 中途，就是ti7 我toa3 e5 所在附近，ti7 公路kap學校中央(鐵枝路ma7 是ti7 公路邊)，hia有1間專門起hou7 學生toa3 e5 公寓，5層樓--e5，因為有2枝電梯，gun2 ma7 ti7 電梯內底貼。
E-pou koh透過有教1年a2 學生e5 老師，將幾張傳單交hou7 in，請in theh8去學校宿舍e5 便所貼(因為無法tou7 貼ti7 公開e5 所在)。
Gun2 ma7 知iaN2 學生chiah tu2 考soah，一定想beh去chhit-tho5，可能boe7去關心這個問題，而且in chiah ti7 chia 2冬，in會感覺無需要去kap學校對抗，若無，時到，theh8 boe7著畢業證書就hiau5-heng7。
4/18拜5，貼傳單hit工，tu2 a2 好是我e5 新曆生日，本來拜6放假，我會sai2 tng2去台北，但是gun2 bou2 4/20 beh考花蓮師範學院e5 研究所(後--來kong3-ku )，所以留tiam3 hia。
暗時去巡，公寓電梯內底已經hou7 人liah 1張掉(後來發現是學校hit peng5 liah--e5 ，若無就是有抓耙a2 學生liah落來交hou7 學校)。
車站e5 部分，e-pou 5點半有1班火車ti7 壽豐，beh tng2去北部e5 學生大部分long2會坐hit班車，請學生tau3注意e5 結果是：有老師(oa2學校hit peng5--e5)看著hit張傳單，因為人真choe7，m7 敢去liah hit張傳單，所以i khia7 ti7 hia chah8 tiau5--e ，無愛hou7 學生看--著。
講實在，kui個經過na2 像是戒嚴時代teh做反對運動e5 感覺。正經hit個氣氛就是an2-ne。參與e5 老師大概10幾個，khah核心--e5 差不多5、6個，我本身以前ti7 台北有抗爭e5 經驗，但是我tak8禮拜ai3 tng2去台北，koh teh煩惱以後thau5-lou7 e5 問題，koh是新環境ai3適應，我感覺我ka-ki7 無siaN2-mih戰鬥力，其他e5 老師，根據我所知long2無抗爭e5 經驗。4/18 hit工暗時心情真亂，這段日子tak8-e5 了chiah-ni7 choe7時間，m7 知mi-a2-chai3記者會e5 情形是an2-choaN2。
【Iau2-be7 soah，後期繼續】


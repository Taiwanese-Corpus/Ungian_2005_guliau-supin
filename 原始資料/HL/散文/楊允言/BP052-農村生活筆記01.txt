堅 持
楊允言
1988年正月初1到初3，農民權益促進會ti7 台北市辦「賤賣農民拍賣果子」e5 活動，我ma7 有來tau3-saN-kang7。初3暗時tak8-e5 tau3-tin7 食暗tng3，尾--a2 koh 去南方雜誌社hia 討論，hit-chun7 就有按算ti7 hioh-koaN5 e5 時chun7 辦1個生活營，hou7 大學生toa3 農家，實地去了解農村e5 困境。
厝--nih e5 人反對我參加，主要是因為我已經是4年a2，ai3 chhoan5 研究所考試，無應該koh chhap 1-koa2 有--e5 無--e5，等考煞了後beh 參加joa7 che7 活動long2 無要緊。但是我猶原堅持beh 參加。
2月初4 chai2 起，按台北坐車到南投市，農權會e5 人負責ka7 goan2 送去集集，展開前後8工e5 農村生活營，2排大大e5 字寫：kang7 食kang7 toa3 kang7 勞動，農學合作再出發。
暗tng3 了後有1個歡迎會，tak8-e5 互相熟sai7--1-下，long2 總有10外間學校e5 學生來參加，有e5 是社團kui-tin7 人來，有e5 是ka-ti7 來--e5。
2月初5 kui 工上課，陳秀賢講「台灣農業發展簡史」，蔡建仁講「李登輝e5 農業思想」批評Hou3-tau2--e5 e5 農業思想kap i e5 意識型態。續--落-來，是tak8 個所在來e5 人簡單紹介in hia e5 情形，有旗山、台東、東勢、南投……等等，e-tau3 開記者會，tak8-e5 互相討論，iau2-koh 有朱高正講「農政與立法」；暗時a2 開座談會，了後開始分組。
本chiaN5 我想beh 去埔里，動作siuN 慢名額soah hou7 人佔--去，落尾a2 分配去卓蘭，kap 林kang7 1組。
Beh 睏chin3 前先kap 林交換意見，koh 走出去外口chham 人開講。
2月初6早tng3 了後，詹澈講「農會現況之檢討」，並且講chiaN5 che7 i ti7 台東地區農會食頭路 tu2--著e5 1-koa2 問題。續--落-來是蕭國和講「當前台灣農業問題的癥結」，蕭--先-生e5 a母初3 chiah 過身，猶原趕--來，實在真感心，koh 來謝長廷講「農業政策下的法令批判」。
E-pou 開討論會，我簡單ka7 平埔族、二二八、二七部隊e5 tai7-chi3 講hou7 陳知，陳分配去埔里，我請i 替我探問1-koa2 物件，順續代我向詹--先-生e5 a母問好。詹--先-生e5 a母正月初3 有ti7 國父紀念館賣金針，暗時坐in e5 車，chham in 開講--過，可惜開講e5 時間chiaN5 短。
3點半左右離開集集，火車a叔載goan2 去東勢。
繼續坐車去卓蘭。

【編註：後壁--e5 愈精彩，敬請讀者kap BONG報做夥堅持落--去。】

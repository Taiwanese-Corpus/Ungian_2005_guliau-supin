∮報導文學
多難e5 歷史，多難e5 人民
楊允言

故事之1

經由1個下鄉e5 機會，ti7 這個盛產果子e5 小鎮，做有關農業問題e5 採訪。
其中1個受訪者，70外歲，日本時代以志願兵e5 名義hou7 日本a2 調去印尼，面對1部活e5 歷史，心肝頭不免來tin2 動--1-下，雖然嘴--nih 問--e5 是「請問你e5 地有joa7 大？」「你是ti7 時開始種--e5?」「這幾年e5 情形an2-choaN2 樣？」……，心內teh 想--e5,soah 是──南洋戰爭、二二八……。
「我另外有1個問題想beh 請教--你，就是，二二八事件hit-chun7,請問你ti7 toh 位a2?」
「Ou5!Hit 時chun7 我iau2-koh ti7 印尼。」
聽著這句話，lioh8-a2 感覺失望。想起舊年hioh 熱我去二水，chai2 起5點外出去si3-ke3 seh8-seh8--leh，tng7 著1個70外歲e5 陳老先生，kap i 相借問了後，i soah  對我講起i hong5 調去菲律賓e5 往事，而且講chiaN5 久。南洋戰爭，我bat ti7 小說內底看--過，m7-koh，這遍有1種真實在e5 感覺ti7 心肝頭。
無tiuN-ti5 坐ti7 邊--a2 e5 女主人開始講起二二八往事。I e5 口氣，宛然親像這件tai7-chi3 chiah 發生ti7 幾工a2 chin3 前。
「當其時ti7 基隆港，hou2!你就m7 知，joa7-ni7-a2 鬧熱--ou！學生gin2-a2 kui 大堆，tak8-e5 long2 ka7 國旗gia5 gah koan5-koan5,路e5 2-peng5 khia7 chiok che7 百姓，歡歡喜喜beh 來迎接中國兵a2。
但是等in 落船了後，tak8個人soah long2 gang7--去，穿也m7-chiaN5 穿--lah，衫a2 褲破gah ka2-na2 乞食--leh，穿草鞋a2,kha 縛gah phong3-phong3-phong3,後壁koh phaiN7 1支雨傘……aih-ioh，笑死人--ou！M7-bat 看過hit-lo7 型--e5。
M7-koh 台灣人iau2 是對in chiaN5 好。有e5 外省兵a2,食路邊擔a2 無beh 付siau3,而且koh phaiN2 聲phaiN2 款，lan2 ma7 是原諒--in，ma7 是hou7 in 食。PhaiN7 1支雨傘，就想講大概是會tang3 飛天；kha 縛gah phong3-phong3,就想講內底藏1支鐵棍a2,gia5--起-來就會tang3 來kap 日本人chhia 拚。Iah 若無，3等e5 中國兵a2 nah 有法tou7 phah 贏1等e5 日本兵a2?
這koa2 外省兵a2 實在有影chiok m7 是款，si3-ke3 搶si3-ke3 sa……，就是an2-ne--m7,鼎--lah、雞--lah、鴨--lah long2 ma7 ka7 人搶搶--去。Ah in koh chiaN5 飯桶，講m7 知影榻榻米是用來睏--e5-lah，鞋a2 穿--leh 就ka7 人踏--入-去；看人水道頭chun7--1-下就有水流--出-來，就去五金店買1個水道頭，插入壁內，趕緊chun7--1-下，chiah teh 奇怪，he5,nah 無水出--來……。
Khah 早罵日本人是狗，尾--a2 罵外省a2 是豬，狗雖然是phaiN2，iau2-koh 會hiau2 ka7 人顧厝，豬kan-taN 會hiau2 食會hiau2 睏，其他--e5 long2 boe7-hiau2。人播田in khioh 稻a2 尾。
……。
Hit-chun7 tiaN7-tiaN7 是半暝來liah8 人，阿彌陀佛--ou！1-koa2 台灣人，gau5--e5 long2 ma7 hou7 in thai5 了了，in m7-chiah 會講台灣無人才。有人才無人才，in ka-ti7 心內有數。」
實在講，這koa2 內容kap 我按書頂面看--來-e5,大約a2 long2 kang7 款，m7-koh 女主人講--起-來不止a2 活跳，hou7 人koh khah 有真實感。當然，i 不時就吩咐goan2,千萬m7-thang ka7 i 講e5 物件記錄--起-來。
「Hit 當時，」老先生講：「印尼hia e5 華僑報紙寫講二二八事件是台灣e5 土人來作亂，我看--落實在有影chiaN5 siuN7 氣！」


故事之2

以早我bat 寫1篇有關二二八e5 文章，刊ti7 校內e5 1份刊物頂koan5。刊--出-來了後，無joa7 久，有1個朋友來 chhe7--我。
「我有看著你hit 篇文章，寫gah boe7-bai2,iah m7-koh 我看會出--來，你這篇文章一定hou7 in 改--過，tioh8--無？有e5 所在唸--起-來就無siaN2 順。
這件tai7-chi3 我ma7 知影gah 真清楚，goan2 老爸不時會向我提起……。坦白ka7 你講，goan2 老爸kap goan2 老母in e5 家族，就是因為二二八chiah 會家道中落，開始衰微。Hit-chun7 goan2 a公就是eN……ka2-na2 號做太平區，hit-chun7 龍山區e5 區長就是辜振甫，goan2 a公是太平區e5 區長，事件發生了後，hiah-e5 人請goan2 a公出來做頭，goan2 a公m7 敢，tui3 後壁門soan--出-去，chiah 會無tai7-chi3。Chit-ma2 goan2 a公已經死--a。我有1個親chiaN5 iau2-koh 保存真choe7 hit-chun7 e5 資料、相片kap 1-koa2 文件，但是long2 藏--起-來，而且i long2 無ai3 講。」
後--來我不止1-pai2 要求i 設法將hit-koa2 資料chhong3--出-來，i 試過幾-lo7 pai2,可惜long2 無成功。
「Goan2 a舅hit 當時ma7 ti7 區公所做tai7-chi3,事件發生了後，警總beh liah8人，i 就利用i 工作上e5 方便，用1-koa2 假e5 戶籍資料幫助1-koa2 人順利逃去日本，到尾--a2 soah hou7 警總來通緝，不得已只有逃走，ti7 島內並無出--去，一直到刑期過了後chiah tng2--來。Hit 時chun7 警總就liah8 goan2 a姨去問話，結果ka7 goan2 a姨chhong3 gah 精神分裂，痛苦30幾冬，前幾年chiah 死--去。
有e5 人long2 講我偏激，可是有真choe7 tai7-chi3 in 根本就m7 知影！」


故事之3

《台灣戰後初期的民意代表》這本冊出版了後，引起我對二二八事件e5 關心，自hit-chun7 開始，我注意去蒐集任何有關二二八e5 資料。
當我tu2-a2 對二二八有khah 清楚e5 了解，有1-pai2,就以che 做題目，講hou7 我e5 1-tin7 朋友in 聽。
講e5 當中，難免有1-koa2 爭論，譬如講：「I an2-ne 寫，你就beh 相信是--m7?」、「Che 無的確是有人thiau-kang beh 來中傷政府--e5。」、「已經to hiah-ni7 久--a，lan2 專心讀冊就好，無應該談論這koa2 有--e5 無--e5。」……等等。
其中有1個朋友講：「到taN 我chiah 知影，是an2-choaN2 goan2 pa-pa beh 娶goan2 ma-ma e5 時chun7,goan2 媽媽e5 親chiaN5 long2 強烈反對，而且到這chun7 iau2-koh 一直真排斥goan2 爸爸。」
Chiah-ni7 大e5 歷史悲劇，一般人e5 心內難免會用這種簡單e5 二分法，認定外省a2 long2 m7 是好人，致使1-koa2 外省人受著無公平e5 看待。In 老pe7 就是外省人，m7-koh 做人真好，除了有時a2 聽i 講話感覺khah 食力以外。
Koh-khah 害--e5 是，另外1個朋友，in 老pe7 聽著我所講--e5 了後，就叫i m7-thang koh 再參goan2 這tin7 人來往，我就是ti7 in 厝--nih ka7 朋友講起這層歷史--e5。
「我知影--e5 kam2 會khah chio2 i 講--e5?」
Che 是in 老pe7 講e5 話。然後對i 講起1-koa2 往事，事後i 對我提起。
故事並無複雜。In 老pe7 hit-chun7 10外歲，toa3 ti7 南崁，有1日，外地扛來1個棺材，掀開來看，倒ti7 內底e5 人，是in 細漢時chun7 e5 chhit-tho5 伴，後--來去台北讀書，想boe7 到i……。這chun7 e5 i，10支cheng2 頭a2 long2 hou7 人切去1節，而且tak8 支頂頭long2 插1支針。
In 老母ka7 i 講，光復hit-chun7,soah piN3 boe7 清楚，到底ka-ti7 是日本人iah 是中國人？
我知影in 老pe7 一直無ka7 這koa2 tai7-chi3 放boe7 記，chiah 會ti7 將近40年了後，koh 向i e5 cha-bou2-kiaN2 提起，只是，i 甘願暗kham3 hiah-ni7 久，有時a2 想起這點，就感覺莫名其妙。
M7 知有joa7 choe7 台灣歷史是an2-ne 失--去-e5?
Goan2 老pe7 ma7 相siang5,一直到我向i 問起e5 時chun7,i chiah 對我講，講boe7 chio2,而且講e5 時chun7,頷頸a2 筋大細條，boe7 輸kap 人相嚷。


故事之4

參加1個營隊，嘴賤，ka7 坐ti7 邊--a2 e5 i 探問：「你kam2 知影二二八事件？」
「當然知影--a！」這個回答hou7 我感覺tam7-poh8-a2 意外，我意識著我koh 有機會來聽1個真實e5 故事。
「Goan2 大伯hit 時chun7 tu2-a2 按師範學校畢業，i 1時chhe7 無著頭路，就去in 老師hia tau3 kha 手，in 老師leh 辦雜誌。叫i 簽名，tah 印a2,因為an2-ne chiah 會tang3 領薪水，goan2 大伯就照做。二二八了後，in 就ka7 goan2 大伯e5 老師liah8--去，而且chhe7 著名單，照名單liah8 人，後--來goan2 大伯就an2-ne hou7 liah8--去，其實goan2 大伯去做ma7 做無joa7 久，siaN2-mih tai7-chi3 ma7 m7 知，但是因為有簽名、tah 印a2,留證據落--來，beh 救ma7 無法tou7,了後就hou7 in 銃殺--a。」
「你nah 會知影是銃殺--e5?」
「In hit-tin7 人內底，kan-taN 1個無死，hong5 放--出-來，好好long2 無tai7-chi3,ka2-na2 ma7 無受著刑求e5 款，i tng2--來以後，ka7 goan2 講goan2 大伯已經hou7 in 銃殺--a。」
「Ah i 有提起別項tai7-chi3--無？」
「其他tai7-chi3 piN3 tiam7-tiam7,i long2 無願意講。」
我teh 想，這個人會tang3 出--來，無tiaN7-tioh8 ham7 大筆金錢有關係，若無，就是jiau3-pe5-a2。
I 續--落講：「Goan2 iau2-koh 有1個厝邊，che 是goan2 ma-ma ka7 goan2 講--e5,in tau 有3個後生。有1暗半暝時，hiong5-hiong5 聽著in 老母ti7 路中央，大聲hoah：「救人--ou！有人liah8 走goan2 kiaN2，有人liah8 走goan2 kiaN2！」非常著急。原來是半暝有人走入in 厝--nih，用臭油ka7 in 後生灌；用臭油灌是boe7 死--去，m7-koh 會kui 身軀邊long2 無力，結果就an2-ni-siN hong5 liah8--去，siaN2-mih 原因hong5 liah8 ma7 m7 知。關12年了後chiah 放tng2--來。出--來了後，面肉白晰晰，而且long2 變chiaN5 大khou，看--起-來笑khoe 笑khoe。」
「Ah in kam2 有ka7 lin2 講in e5 tai7-chi3?」
「無，long2 m7-bat 講。」
雖然是苦齣來起頭，路尾soah 是以lioh8-a2 諷刺e5 喜齣來煞尾。
有e5 故事，按表面上來看確確實實是結束--a！M7-koh in 大伯e5 死soah ka7 in 老pe7 e5 家族帶來麻煩。自hit-chun7 開始，i e5 二伯、三伯kap i e5 老pe7,tak8 月日long2 有警察來「拜訪」，所用e5 理由是檢查戶口。In 老pe7 到尾--a2 參這個警察熟sai7,這個警察就半年來1-pai2,in 老爸1-pai2 簽6個名。
「其實kan-taN 簽名na7-tiaN7 是無siaN2 hoe3,m7-koh hou7 厝邊e5 人看--著，kioh-si7 goan2 做siaN2-mih phaiN2 tai7-chi3,登記在案，警察chiah 會三不五時就來查。
Goan2 pa-pa 無joa7 久chin3 前chiah 過身--去，所以警察無koh 再來，iah m7-koh goan2 二伯、三伯hit-peng5 iau2 是tak8 個月long2 有警察去chhe7--in。」
1988年e5 草屯，二二八e5 暗影iau2 無完全散--去，有人繼續為著二二八承擔苦難……。


故事之5

「我當然ma7 是知影--lou！Goan2 ma-ma ka7 我講--過，i 叫我m7-thang ka7 人講……aih！橫直你ah m7 是國民黨e5 jiau3-pe5-a2,ka7 你講ma7 無siaN2-mih 關係，m7-koh 你m7-thang ka7 別人講ou-ou！Goan2 媽媽有1-koa2 親chiaN5，ti7 hit-chun7 hou7 國民黨軍隊liah8--去，差不多long2 無倒tng2--來，一定是死--a！Chhun 幾個有tng2--來na7-tiaN7，但是long2 已經起siau2--a。」
「我iau2-koh 有1個舅公，goan2 pa-pa e5 a舅，hit-chun7 是1個醫生，厲害--neh！Koh  是東京帝大畢業--e5。SiaN2 人知影an2-choaN2 樣，hit-cham7-a2 就hou7 1-koa2 兵a2 liah8--去，就an2-ne hou7 in 銃殺。」
Che 是我室友ka7 我講--e5,i 是苗栗e5 客人。
「你問che beh chhong3 siaN2？我ka7 你講，你上好是mai3 kap 人講che……若無，你無好結尾beh an2-choaN2？」


故事iau2 未煞

第一個發現的人
不知道將它繪在航海圖的
      哪個位置
它是徘徊北回歸線的島嶼
擁有最困惑的歷史與最衰弱的人民
   ──劉克襄《福爾摩莎》

二二八事件，對台灣來講，m7 是小khoa2 tai7。日本統治e5 時chun7,台灣人民對祖國e5 美麗幻夢，toe3 戰後這koa2 「生雞卵無，放雞屎有」e5 中國軍隊、官員，過來台灣了後發生e5 食錢、經濟混亂、政治無清明、社會無穩定……soah 來破滅，ti7 tak8個人心肝頭重重koah 1-sun5。總算ti7 1947年2月27 暗時，為著查緝私薰處理無妥當，爆發全島tin2 動e5 二二八事件。了後屠殺、清鄉，台灣人hou7 in haN2--著soah 來tam2--去，自an2-ni，na2 像重新來面對另外1個殖民統治e5 政權。台灣精英分子死chiaN5 choe7,部份無死--e5 ma7 入去「進修」1段無算短e5 歲月。1-koa2 人流亡海外，繼續in 未完成e5 夢……
普普a2 講--起-來，經歷過這個事件e5 人，大部份long2 無願意ka7 in 後輩提起，但是koh 無法tou7 ka7 i 放boe7 記，一旦提起，na2 像是幾工前a2 chiah 發生--過-e5 kang7 款；受過「皇民化教育」e5 新1代，有e5開始放sak ka-ti7 本底e5 語言，大部份m7 是m7 知影二二八，就是聽過這個名詞soah 無siaN2-mih 概念，一廂情願來認為台灣一「光復」，苦難就結束，ti7 大有為政府領導之下愈來愈民主，愈來愈進步，對『一小撮野心分子』boe7 輸ka2-na2 恨入i e5 每1支神經線，kian3-pai2 想著這koa2 人就來liah8 狂；真choe7 大官虎，大概是將二二八當做是幾na7 年前發生e5 tai7-chi3,無siaN2-mih 稀罕。
有1位研究台灣史e5 老師bat 提起：「戰後到這chun7,台灣歷史上上重要e5 2件tai7-chi3,1個是二二八，另外1個是土改。Iah m7-koh 這2項tai7-chi3,政府到這chun7 long2 iau2 未ka7 資料公開--出-來，民間e5 資料已經boe7 少是另外一回事，主要是an2-ni-siN 就無法tou7 做進一步e5 研究。
Chit-ma2 ti7 台灣e5 學者，差不多long2 m7-bat 去過中國，iah m7-koh in e5 研究，大部份long2 是中國--e5,lan2 ka7 看，這koa2 學術論文若提出去國際上，kam2 會有siaN2-mih 權威性？無--mah，che 真明白，可比講做日本e5 研究，是ti7 日本做iah 是ti7 台灣做，資料會khah 齊全，而且koh 會得著學術上e5 承認？」
Ti7 國民黨政權統治e5 時，lan2 確實有人為著研究台灣史走去島外，kan-taN 因為hit-peng5 e5 資料khah 公開，khah 齊全，而且boe7 受著莫名其妙e5 迫害。另外1方面，統治者e5 口號按siaN2-mih 『一年準備兩年反攻……』一直到『三民主義統一中國』、『本土化』，愈hoah 愈kiu 水、愈hoah 愈軟kha、愈hoah 愈無siau5、愈hoah 愈細聲，尾--a2-leh？到底得著siaN2-mih？
40外年來，lan2 ti7 互相欺騙中過日子。統治者應該ai3 知，嘴唸阿彌陀佛，身藏thai5 牛刀這款咒誓兼phui3-noa7 e5 au3 步絕對無擋頭。有1個同學，in 老pe7 teh 種田，i ka7 我提起，in 老pe7 kap 朋友teh 開講，聽in e5 口氣na2 像long2 是ka7 國民黨政府當做是外族來看待kang7 款。Che 絕對m7 是講1個影生1個kiaN2。
有時a2 想--起-來不免感覺諷刺，「新皇民」甚至知影幾百年前、幾千年前e5 中國歷史、世界歷史，但是叫in 面對幾10年前e5 台灣歷史就好，in 頭殼內底soah 空空空，空到連半sian2 都挖無。二二八？Ka2-na2 聽--過，m7-koh 無siaN2 清楚是有影；南洋戰爭，chhe2!1條線a2 烏白牽，南洋kap 台灣nah 有siaN2-mih 關係？蔣渭水、林獻堂，hit個是siaN2-mih 人？日本時代？Ou5,hit-tang-chun7 e5 台灣同胞ti7 日本帝國主義e5 壓迫下，一直寄望祖國軍隊來解救，祖國e5 軍隊也不時teh 想法tou7 早日來光復台灣……。天--a！準若ka7 i 講日本時代台灣人就已經有ka-ti7 e5 報紙有ka-ti7 e5 政黨，農民運動bat 真熱烈ti7 全島展開，台灣共產黨bat 提出台灣民族這個論點，台語白話文運動ti7 刊物頂頭討論gah chhiang7-chhiang7-kun2……e5 時chun7,i hoan7-se3 會氣phut-phut 應你1句：「Hng3!你騙--人！」
數10年來，真choe7 台灣歷史toe3 著1-koa2 人e5 死--去來失散。數百年來，ti7 這te3 土地頂koan5,tak8-e5 long2 chiaN5 健忘，he7 性命追求生活創造生活，ma7 he7 性命將ka-ti7 e5 過去放hou7 boe7 記，別人gin2-a2 死boe7 了，ka-ti7 顧命khah 重要。自來，1個政權接1個政權，統治者講lan2 是siaN2-mih lan2 就是siaN2-mih。任征不平任反不成，lan2 繼續teh 適應新e5 環境，無問為siaN2-mih。

二二八e5 亡魂猶原teh 遊蕩，in e5 死體bat ti7 廣場hou7 日頭phak，hou7 雨水lam5,in e5 死體bat ti7海--nih hou7 海湧sak 過來koh sak 過去，in e5 死體bat ka7 河水染gah 變成紅色；in e5 骨骸，有e5 沈ti7 河底、海底，有e5 ti7 塚a2 埔……。
二二八e5 亡魂猶原teh 遊蕩，主事者有e5 ti7 島外安享晚年，有e5 iau2-koh ti7 島內he7 性命put 錢；in e5 kiaN2 孫有e5 變做大官虎繼續享受榮華富貴。
二二八e5 亡魂猶原teh 遊蕩，in 無得著平反；in e5 遺族飽受精神e5 拖磨、朋友e5 疏離，無得著任何賠償；in e5 親chiaN5、in e5 朋友有人iau2-koh 活ti7 暗影之中，m7 敢向後1代e5 人提起。
二二八e5 亡魂猶原teh 遊蕩，1987年掌櫃--e5(俞國華)講hit 時chun7 chiaN5 亂，政府並無iau2 未公佈e5 資料，koh 講二二八e5 傷痕早就已經平息。Boe7 輸teh ham7 眠。
二二八e5 亡魂iau2-koh teh 遊蕩，1988年e5 官方講法小khoa2 改變，公佈楊亮功e5 報告表示大有為政府真開明；戽斗--e5(李登輝)講tak8-e5 ai3 ng3 前看，無應該ng3 後看，二二八交hou7 歷史家來研究就好。可能i 是m7-bat 聽過『鑑往知來』這款話。
二二八e5 亡魂iau2-koh teh 遊蕩，西德總理布朗ti7 1個猶太人e5 追悼會上，tng7 波蘭人面頭前跪--落-來；南韓盧泰愚政權對光州事件公開表示道歉；lan2 有1-koa2 傳播媒體是an2-ni 來寫--e5:he 是khah 早e5 tai7-chi3,chit-ma2 e5 政府無必要來負這個責任。
二二八e5 亡魂iau2-koh teh 遊蕩，當事者、目擊者un5-un5-a2 來凋零，「皇民化運動」製造--出來e5 新皇民soah 1日比1日choe7。
二二八e5 亡魂iau2-koh teh 遊蕩，ka-ti7 e5 歷史ka-ti7 無愛去kha3,交hou7 學者就會eng7--e5,公開紀念二二八，一定是別有居心，故意beh 來挑起仇恨？？
二二八e5 亡魂iau2-koh teh 遊蕩，有1遍二二八和平日講演會中，陳永興講：「是an2-choaN2 ai3 hiah-ni7 聽in e5 話？In 無beh hou7 lan2 記念，無beh hou7 lan2 放假，2月28 hit日，lan2 就ka-ti7 無愛去上課，無愛去上班，ka-ti7 來紀念，tioh8--無？」
二二八e5 亡魂iau2-koh teh 遊蕩……。

最近，真歡喜看著鍾逸人先生有關二二八e5 回憶錄來出版，hou7 lan2 會tang3 有koh khah 曠闊e5 觀點來看待二二八。
其實，lan2 e5 歷史會sai2 靠ka-ti7 來挽救，並無teng5-taN5。除了ng3 望當事者ka-ti7 來寫回憶錄以外，lan2 若有閒e5 時，ma7 會sai2 ka7 老pe7、老母、a公、a-ma2,或者是a叔、a伯……in 序大人問起khah 早e5 tai7-chi3,若有可能，上好是詳細將人物、地點、時間、人物e5 背景、tai7-chi3 e5 經過long2 總記錄--起-來，一旦記錄--起-來，就是1份珍貴e5 歷史，準若目前因為現實e5 考慮，無適合發表，等以後chiah 來出土也boe7 慢。
鼓不打不響，燈不點不iang5,lan2 做夥來phah 拚，力量ma7 khah 會tang3 發揮，總--是m7-thang 蹧躂(chau-that) lan2 美麗家園e5 歷史！

【原文1988年8月19 bat 刊ti7 自立晚報，chit-ma2 經過tam7-poh8 修正了後，請tak8-e5 做夥來分享台語文報導文學e5 第1篇作品。】

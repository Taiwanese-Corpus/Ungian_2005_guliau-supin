走chhoe7
楊允言

我khia7 ti7 khah koan5 e5 所在，目chiu前看--著-e5 是七星潭，i e5 海灣na2 像月眉，che 是2個地殼sio cheng，cheng--出-來e5 1條彎彎e5 海岸線。
Chit款鹹酸苦chiaN2 chham-chham 做chit8 夥e5 感受，實在真oh 描寫。
有tang時a2，我tioh8-ai3 應付朋友e5 問話，na2像是面頭前1個大湧hiong5-hiong5 tui3 我chhiang5--過-來。M7-taN71 是ti7 海kiN5，有1個透早，ti7 富里beh 去Lo5-san (羅山) 水chhiang5 e5 路--nih，我停落來看對面e5 中央山脈e5 時，kang7款koh 想起chit個m7 知beh an2-choaN2 回答e5 問題。
Hit個時chun7，我e5 thau5-lou7 穩定，日子過了真khuiN3活，pe7 母chhoan5 1間厝hou7 我toa3，tu2-a2 結婚無joa7 久。Nah e7 知iaN2，chiah 過無幾個月，我to7 開始chiok mi5-chiN 走chhoe7 e7-tang3 hou7 我來花蓮e5 工作機會。自hit chun7開始，to7 注定ai3 phah拚chhoe7 問題e5 解答，為我e5 朋友kap 親人。
Hit時，我chiok heng3 peh山，e7 記得有1 pai2，peh去南湖大山e5 山頂，ti7 山頂看著太平洋，hit chun7心內chiok感動。總--是chit個感動，無預測著我e5未來。
後--來，雖bong2 liah8做ka-ti7 chiok 理性--e5，斟酌ka7 台灣每1個城市e5 平均溫度、雨水量、人口密度、醫療資源等等種種e5 因素long2 liah8 出來分析，說明是an2-choaN2 我beh 離開已經toa3 30冬e5 台北，離開所有e5 親chiaN5朋友，去1個chiok 生hun7 e5 所在，chiok che7 朋友iau2 是認定我一定是為著beh 逃避chit8-koa2 無法tou7 thang 解決e5 現實問題，chiah 走--來-e5。
M7-koh，hit 年e5 4月天，ka-ti7 1個人坐火車來花蓮允thau5-lou7，火車nng3 chiok che7 pong7-khang，到新城e5 時chun7，看著1 phian3長長e5 平埔kap 山頂1點1點e5 6月雪2，我真確定hit 個時chun7，早to7 ka7 所有e5 理性khng3 1邊--a。
我tiaN7-tiaN7 long2 teh chhoe7 答案，ti7 真che7 所在，可比講，ti7 隔壁看著khia7家e5 牆圍頂koan5 寫『看到國旗，肅立致敬』等等e5 標語，ti7 銅門村教堂後壁e5 樹林內底看著倒--落-去e5 真大座e5 開路記念碑，ti7 富源看著昭忠祠、聽in 講清國官兵e5 鬼a2古，ti7 Tiong5-liong5 (長良)看著teh-beh3 倒--去e5 百年薰a2 間4……，我ti7 真che7 所在、真che7 時chun7 long2 e7 想起我ai3 chhoe7 答案e5 tai7-chi3。
Tu2-a2 來花蓮e5 時chun7，ti7 1間專科學校教書，有白色恐怖e5 氣氛，hit chun7 toa3 ti7 Hong-tian5 (豐田)，日本時代e5 移民村，因為oa2 中央山脈山kha，e7-pou tiaN7 落雨，雨落了，山邊往往有1條長長e5 腰帶ui3 山kha un5-un5-a2 飄--起-來，chiah koh un5-un5-a2 消失。Hit 個時chun7，我對未來e5 生活完全無確定，long2 e7 感覺khah 早所有e5 phah拚，to7 親像chit 條薄薄、長長e5 煙霧kang7 款，早慢e7 烏有--去，無人koh e7記--得。
後--來，goan2 bou2 真好運，ti7 花蓮市區chhoe7 著thau5-lou7，ui3 台北過--來，gin2-a2 1個1個出世。來chia5 e5 頭前3冬，我換5個thau5-lou7，搬來另外1個日本時代e5 移民村，khah早e5 朋友long2 真佩服我e5 耐性kap韌命，hiah-ni7 艱苦koh e7-tang3 堅持--落-去；ti7 花蓮熟sai7 e5 新朋友是欣羨我真有法tou7，e7-tang3 ti7 chit個所在換hiah-ni7 che7 thau5-lou7，koh 無tng2 去食ka-ti7。M7-koh 我發現，我e5 理想、幻想kap氣慨，已經ti7 chit 個過程中un5-un5-a2 消磨--去-a。
Kam2 是因為愛看海？Chia e5 海岸線已經漸漸piN3做肉粽角。Kam2 是因為愛大山？山邊hou7 墓a2埔佔--去，山坡地ou亂開墾e5 情形ma7 chiok 嚴重。Kam2 是因為愛tiam7靜？Chia e5 政治無開化。Kam2 是因為愛chia e5 偏僻？無的確幾na7 冬後，高速路to7 thang3--過-來-a。若an2-ne，你到底是愛siaN2 mih8?
……
我愛ti7 3月天鼻著柚a2花e5 清phang；愛風颱天來e5 時bih ti7 厝內e5 窗a2邊感受外口e5 強風大雨；愛ti7 12月天走去南區看kui phian3 kui phian3 e5 油菜花海。
我ma7 愛ti7 海岸山脈e5 稜a2頂看大海，稜線頂有chit8-koa2 大石頭，bat ti7 海底hou7 海湧滾絞，石頭頂面有印記。山頂聽be7 著海湧e5 聲，to7 親像回憶e5 影像真明，soah 摸也摸無。
雖bong2 我一直chhoe7 無滿意e5 答案，m7-koh 以早e5 朋友kha3 電話ka7 我講，in tng2 去台北了後，一直無法tou7 ka7 七星潭e5 景致放be7 記--得，聽i an2-ne 講，心內iau2 是e7 感覺chit8絲a2 滿足。
□
1 作者e5 腔口是「m7-na7」。
2 油桐花。
3 作者e5 腔口是「tih-beh」。
4 烘薰草e5 厝間，華文寫做『煙樓』。
5 作者e5 腔口是「chia5」、「hia5」。




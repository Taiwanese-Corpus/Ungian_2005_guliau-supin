美麗之島
楊允言
1988 2月初10
今a2 日睏 khah oaN3，7點外chiah 起--來。
食早tng2，kap a-m2 開講，i 27年次，客人，自細漢toa3 卓蘭，台語ma7 會hiau2 ，khah 無標準是有影。厝--nih 種稻a2，也有1-koa2 芎蕉。我問i hit 當chun7 是m7 是long2 tih 走空襲，i 講是，飛行機飛ke7 ke7 來掃射，有人bih 未赴，身軀chiah 鑽--入-去，kha-chhng 隨hou7 射--著。In hit-chun7 差不多1家有1個bih e5 防空壕。
因為重男輕女，i 國校畢業了後，厝--nih 就無繼續hou7 i 讀--落-去。
食飽了後，去頂koan5 將物件sio2 kheng5--1-下，我若出--來就be7 輸tih 搬厝，物件 1大堆。
農會今a2 日審查預算，蔡
--先-生beh 去，i 先載goan2 去i e5 1個親chiaN5 hia，hit 個人以早hou7 日本a2 liah8 去做軍伕。但是無ti7--leh。這間厝有1個廳，內底是小工場。
只好seh8 oat8 頭tng2--來，載goan2 去1間農藥店，離蔡--先-生in tau 無joa7 hng7，蔡--先-生離開，去農會開會。
農藥店e5 主人姓劉，Ho7-lo2 人，客話ma7 會hiau2，57歲，自細漢toa3 卓蘭。溝通e5 時chun7 用台語。
Goan2 主要問--i-e5 是農藥使用e5 安全問題，i 講，賣e5 時chun7 long2 會ka7 農民講藥性、藥效，但是農民beh an2-choaN2 使用，in 就無法tou7 知影。問i 講kang7 1款e5 農藥用久kam2 會愈來愈失效--去，i 講會，所以用到後--來，加減ai3 用khah 重--leh。
I 講農藥khah be7 趁，趁.主要是趁台灣做e5 營養劑。
I koh 講起i 認為無合理e5 tai7-chi3。
(1)真che7 農藥原料iau2 koh 需要進口，這chun7 台幣升值，m7-koh 農藥soah 無落價，進口商趁siuN che7。
(2)Kang7 款e5 藥a2，名siuN che7 款，hou7 農民真大e5 麻煩，有e5 農民m7 知，soah hou7 騙--去。
I ti7 卓蘭有5分地e5 楊桃kap 甲半e5 柑a2，已經種20外年，梨山hit-peng5 ma7有1-koa2 地，種蘋果。I 講戽斗--e5 提出「八萬大軍」，鼓勵青年下鄉，鼓勵貸款，但是kang7 款無siaN2 收益，使人口猶原外流。I koh 講，照理講應該是有地e5 人比無地e5 人khah 好chiah tioh8，但是這chun7 soah 顛倒peng2。
I ma7 有參加「1208」e5 活動，免講ma7 知影農權會，i 無直接罵國民黨，但是i 講，若是政府無好好a2 照顧農民，到時chun7 tak8-e5 long2 入去民進黨，an2-ne 政府就真危險。I 講，siaN2 人替goan2 講話，goan2 就願意支持siaN2 人。
我hiong5-hiong5 想起頂cham7-a2，中國時報做過1-pai2 民意測驗，hit 個結果是：支持民進黨e5 人chiaN5 chio2，詳細數目我be7 記--a，大概3%左右，m7 知in 是an2-choaN2 測驗--e5，至少kap 我ti7 卓蘭chia 採訪e5 情形比--起-來，hit 份民意調查be7 輸tih ham7 眠。
可能是這幾工來聽siuN che7  人tih 怨嘆，而且怨嘆e5 內容差無joa7 che7，所以今a2 日i 開始beh 怨嘆e5 時chun7，我e5 頭殼soah 有tam7-poh8-a2 gong5-gong5。
I 講農藥生理愈來愈phaiN2 做，1方面是愈來愈che7 間，競爭siuN che7，另外1方面是做久熟sai7 e5 人就khah che7，khah 會欠siau3。
I 做生理真心適，大門關--起-來，我問i 做生理nah beh 關大門？I 講也無siaN2-mih 生理，開起來搧冬風無意思。
Ti7 店內底鼻著藥a2 味，hou7 人感覺be7 爽快。
9點50左右離開，去鎮公所theh8 卓蘭e5 簡介，有經過民眾服務分社，注意著門口頂koan5 有1粒黨徽，chit-ma2 看--起-來感覺特別刺目。
根據簡介，卓蘭以早平埔族toa3 e5 時chun7 叫做Tarlen，意思是「美麗之島」，漢人號做塔連，後--來換做罩蘭，民國9年(日本時代)改做卓蘭。大部份e5 人客話、台語、普通話long2 會hiau2 ，客人khah che7，kap 苗栗別個所在e5 客話khah 無kang5，民情、風俗kap 東勢行真oa2。
Tng2去蔡--家，陳kap 邱已經來--過，出去chhoe7--goan2。
8點外iau2 未出--去e5 時chun7 有問3妹、4妹 1~10 e5 唸法，是：it、ngi2、sam7、si2、ng2、liuh、chhit、pat、kiu3、sip8，食飯是sip8-phoan2，in 講in 客話e5 聲調lioh8-a2 hou7 台語同化--去，kap 苗栗hit-peng5 無kang5，kap 東勢khah 接近，但是東勢hit-peng5 腔khah 重。
我實在是真想beh 學客話，但是這遍來chia 時間有限，kan-taN 4工nia7-tiaN7，想beh 做客話e5 調查ma7 無法tou7，ka-ti7 根本無才tiau7 。
問3妹，「卓蘭」客話唸做「Ta3-lan5」，以早地名bat 叫做「打瀾」，我chiah 想起我m7 知台語應該an2-choaN2 唸，m7 知是「Ta2-lan5」、「Ta3-lan5」iah 是「Ta-lan5」。M7-koh，若是根據以前e5 名「罩蘭」，台語應該唸做「Ta3-lan5」，至少be7-sai2 唸做「To3-lan5」，就na2 像「景美」ai3 唸做「Keng2-be2」，「車城」ai3 唸做「Chha5-siaN5」，「台灣」ai3 唸做「Tai5-oan5」……等等kang7 款。
根據簡介頂koan5 講--e5，60年e5 人口有2萬3千人，到73年chhun 1萬khong3 9百人，主要是因為無siaN2-mih 工業。其實an2-ne khah 好，khah 無違背卓蘭che 地名e5 本意(美麗之島)。主要作物有柑a2、梨a2、葡萄、楊桃、枇杷、桃a2、李a2。
後--來，去南洋做軍伕e5 老歲a2 ka-ti7 騎ou-tou-bai2 來chia，就tiam3 chia 做訪問。
無錄音機是我上大e5 錯誤。
I 今年71歲，客人底，客話、台語long2 會hiau2 ，溝通e5 時chun7 用台語。
27歲e5 時chun7 hong5  liah8 去做軍伕，卓蘭有30個去，新竹州e5 軍伕long2 先ti7 新竹集合，了後也無訓練，就送去高雄坐船出港，坐3暝3日到馬尼拉，ti7 hia 停2工，koh 坐船去Ma7-tou-kha-li，chia 算1個大島，in ti7 Lun5-pou2-lu3 toa3，ti7 hia 做工，整理飛機場，ti7 Lun5-pou2-lu3 差不多toa3 1冬，i 編ti7 第9伙。後--來「Tok鼻--e5」phah--來，連飛行機long2 飛be7 起--來，無siaN2 phah 就輸--去，走入山內，無thang 食，食鹿角草。In 有百外人做夥，有時a2 幾na7 個人半暝出來偷theh8 倉庫e5物件，「Tok鼻--e5」ma7 會ti7 1-koa2 路--nih khng3 糖a2、牛肉罐頭，in ma7 會khioh「Tok鼻--e5」e5 傳單，內容是叫in 出去投降，但是in long2 m7 敢出去投降。
我問i 對日本e5 印象bai2--無？I 講chiaN5 bai2，hit-chun7 分配1人1包米e5 時chun7，日本人in 先分，搶好--e5 去，chhun--e5 chiah hou7 台灣人分，1個人差不多kan-taN chhun 半包。
In 叫hia e5 住民叫做「烏道番a2」，因為in 來chia 了後，破壞掉烏道番a2 e5 田園，所以烏道番a2 真怨恨--in，in ti7 山內上驚--e5 就是tng7 著烏道番a2，烏道番a2 in 會用鳥鏢來射，koh 射chiaN5 準，實在是chiok khiang3--e5。後--來，Tok鼻--e5 講liah8 活--e5 會tang3 領30 khou 米旗軍a2 錢。
無joa7 久i 就hong5 liah8--去，5~6個月了後，hong5 送去和州(Hou5-chiu，i 講是1個西太平洋e5 小島，米國e5 小島)，hong5  liah8--去-e5 long2 關ti7 hia，台灣人1區，義大利1區，獨立(我m7 知是siaN2-mih 國家，問--i，i 就用客話問tng-tih 做包裝khang-khe3 e5 a-m2，了後i koh 講1遍，我猶原聽無) 1區，日本1區，朝鮮1區。
我問i 對Tok鼻--e5 kap 日本a2 toh 1個印象khah 好？I 講Tok鼻--e5，替日本a2 做tai7-chi3 e5 時chun7，做無好就phah，但是Tok鼻--e5 chiaN5 惜--lan2，be7 phah--人，但是hong5 關e5 時chun7，心內ma7 是希望日本派救兵來救。
日本a2 hit 區bat 反過Tok鼻--e5，結果hong5 thai5 死千外人。
Hit-chun7 in 穿e5 衫褲long2 是紅--e5，大概是an2-ne 目標khah 顯明khah be7 偷走。衫褲是1間1間khng3--e5，1間khng3 衫，1間khng3 褲，1間khng3 帽a2 an2-ne，beh 穿e5 時chun7，1間去hiaN3  1領，真趣味。
Hia e5 台灣人差不多有1千個，50個1堆，由3個Tok鼻--e5 來管。I 講，台灣人上gau5，真phaiN2，有用作khang-khe3 e5 ian5-pit 將Tok鼻--e5 ham2--落，ham2 hou7 死，後--來，每50個台灣人就有50個烏道番a2 兵來管。
Hit-chun7 若是做khang-khe3，是挽Thamatou ，有工錢1角銀，in hit-chun7 khah ai3 出去做khang-khe3，比關tiau5 khah 好。
Iau2 未hou7 Tok鼻--e5 liah8 e5 時chun7，Tok鼻--e5 有派spy 來，是日本a2，講i beh tng2--去，若有beh 寫phoe tng2--去-e5，會sai2 寄i theh8 tng2--去，真che7 人long2 寫，Tok鼻--e5 就知影有joa7 che7 人分別toa3 ti7 toh 位。
Ti7 hia 做long2 總2年外，日本投降了後koh 繼續做1段時間，後--來chiah 坐船tng2 去基隆，但是坐--e5 是日本e5 船，m7 是中國e5 船。30個人去，chhun 23個tng2 台灣。
I 講坐船beh 離開台灣hit 時chun7，有醫生做檢查，看有lau3 屎--無？若有就會sai2 免去南洋，hit-chun7 真驚 malalia(瘧疾)，i 講hit-chun7 若是知，kap 醫生串通--1-下，請i 開1個證明，就會sai2 免調--去。
我問i 離開卓蘭e5 時chun7，西坪是m7 是已經有軍用機場？I 講m7 是。I 講Tok鼻--e5 知影 in toa3 toh 位long2 會ka7 in 套口供，問in 看知影有siaN2-mih 軍用設施--無？Tok鼻--e5 就有問i 西坪軍用機場e5 tai7-chi3，i 講確定m7 知，Tok鼻--e5 hou7 i 看in 去hip e5 地圖，用飛行機hip--e5，日本a2 有siaN2-mih 設施，Tok鼻--e5 long2 chiaN5 清楚，實在有夠厲害。
我問i 會討厭外省a2--be7？I 講be7。
I 以早讀公學校讀1年就無繼續讀，ti7 厝--nih 作田。
問起i 1-koa2 最近e5 情形，i 有大梨5~6分，楊桃3分外，2個cha-pou 3個cha-bou2，2個cha-pou--e5 long2 有tih tau3 做。
講實在，i 講--e5 有關南洋e5 tai7-chi3，有真che7 我聽無siaN2 有。
我ka7 i 講我真關心台灣歷史e5 物件，特別趁這個機會向你問起有關南洋戰爭e5 tai7-chi3，i 講，若beh 講，幾na7 工ma7 講be7 了。I 講i 有1個朋友toa3 台南，千外個去chhun i tng2--來，i e5 小弟ma7 去，小弟做隊長，後--來i ui3 頂koan5 tan3 石頭ka7 in 小弟teh 死。故事chiok che7--e5，講ma7 講be7 煞。
Ka7 i 說多謝，11點thong2，i 騎 ou-tou-bai2 離開。
Ka7 a-m2 in tau3 做，順續開講，11點半左右，陳kap 邱來，in 2個chhoe7 無著goan2，ka-ti7 去訪問，問著1個人，i 駛搬運車無細膩ka7 i ka-ti7 e5 cha-bou2-kiaN2 teh 死，soah koh 以過失thai5 人e5 罪名hong5 判刑，詳細情形我無清楚。
我ka7 a-m2 問我e5 名用客話ai3 an2-choaN2 唸？「Riong5-run2-gian5」，m7 知beh 去toh 位chhoe7 客話e5 標音系統？
陳gau5 講笑詼--e5，i 來，加添1-koa2 趣味。
邱kap 大兄tih 開講。
食晝了後，陳騎ou-tou-bai2 載邱去東勢。
我出去買卓蘭e5 地圖，無tih 賣。
2點左右離開。

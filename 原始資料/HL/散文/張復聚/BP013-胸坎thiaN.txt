Heng-kham2 thiaN3 (胸坎痛)
  張復聚
頭痛、嘴齒痛、腹tou2 痛、kha 手酸痛、胸坎痛，toh 一種你上驚？
相信大部分e5 人long2 會講「胸坎痛」，特別是ti7 to3-peng5 e5 時，long2 會liah8-chun2 是心臟teh 痛！
事實kam2 an2-ni？M7 是，絕對m7 是！
Lan2 先來看胸坎內有siaN2-mih 構造，ui3 頭前面e5 胸坎看thang3 tui3 後壁去，代先是皮膚、奶a2，koh 入去是排a2 骨kap 肉，koh 內面是肺膜、肺kap 心臟；若koh 再深入，看--著e5 構造ham7 tu2-chiah 講--e5 相kang7，增差順序to3-peng2 nia5。
頂面所講--e5，tak8 部分long2 有可能會痛。
先講皮膚，皮蛇(herpes zoster)beh khi2-si3 e5 時，會感覺麻麻、悶痛，過兩三工了，麻痛e5 部位會起水泡，kai3 成水珠(chicken pox)（其實皮蛇kap 水珠long2 是kang7 一款病毒引起--e5，號做Varicella-zoster  virus），這個時chun7，麻痛變做神經痛，親像一條皮帶順排a2 骨e5 勢面teh 痛，會tiuh，ma7 會chhak8，long2 總ai3 兩三禮拜chiah 會好--去。
Koh 來就是兩粒奶a2，發炎也好，生phaiN2 物也好（奶a2 生phaiN2 物m7 是cha-bou2 人chiah 會nia5)，奶a2 就會痛。
排a2 骨若傷--著ma7 會痛；肉『肋間肌』若傷--著iah 是發炎，tiaN7-tioh8 會痛。肉kap 排a2 骨e5 痛，ti7 lan2 運動、tin2 動e5 時，會koh-khah 痛。
續--落去就是肺膜破空，造成「氣胸」(pneumothorax)，這chun7 m7-taN7 會痛，koh 會氣喘be7 起--來，心臟phok8-phok8-chhaiN2、面色tng2 白，若khah 嚴重，hoan7-se3 會死人！肺膜破空e5 原因真che7：1.肺病--e5、食薰--e5，本底肺就bai2。2.外傷致使胸坎e5 排a2骨、肉kap 肺膜破--去。3.Ti7 加護病房tau3 呼吸器e5 人，呼吸器e5 壓力若siuN koan5。4.Ma7 有人無tai7 無chi3 肺膜破--去(spontaneouus pneumothorax)，m7 知原因。
肺部本身有病ma7 會痛，肺管發炎、ka 嗽，iah 是肺生癌long2 會痛；肺部e5 血筋that--著(pulmonary infarction)ma7 會。Che tioh8-ai3 靠hip 電光、肺部血筋hip 相(angiography)，hoan7-se3 koh ai3 核子醫學、肺管鏡e5 檢查chiah 會得thang 區別。
胃酸過多，溢chhiah 酸溢tui3 食道起--來，會造成食道炎，感覺心肝窟a2 會痛，ma7 會順食道e5 路線ui3 心肝窟a2 痛tui3 胸坎kap 嚨喉起--來。年久月深，食道kap 胃e5 交接處會變狹，致使lan2 吞物件吞be7 落--去(dysphagia)。
上尾手，lan2 來講tak8-e5 上kai3 驚e5 心臟痛，che 有兩種可能：心膜痛kap 心臟本身痛。
心膜就是ka7 心臟包--le e5 hit ian5 膜。心膜發炎e5 原因chiok che7，病毒、細菌、kou、寄生蟲、生瘤（無論良性iah 惡性）、尿毒症、嚴重e5 欠血、放射線傷害、外傷、藥a2 過敏、風濕性關節炎……，long2 總有四十外個原因thang 講！心膜痛是真phaiN2 忍受。痛e5部位ti7 to3-peng5 胸坎心臟hit tah hia，會thang3 tui3 後壁去，喘氣kap ka 嗽e5 時會愈痛；坐hou7 直、頂半身koh 小可a2 攲tui3 頭前去e5 時，會感覺khah be7 痛，用這點kap 心臟本身e5 痛做區別。
Hou7 人上驚惶e5 心臟痛就是心臟e5 血路be7 順，che koh 會sai2 分兩種：1.狹心(angina pectoris)。2.心筋that--著(myo-cardial infartion)。
狹心就是心臟e5 血筋變siuN 狹，當心臟工作khah 重需要khah che7 血e5 時，soah 無法tou7 供給i 用，an2-ni 心臟就痛--起來。換一句講，就是心臟「相對」血路無夠通；若心臟e5 血筋that--著，就是「絕對」血路無通，tai7-chi3 就有影chiok大條--lou！血路若that--le，血流be7 過--去，無血thang 使用e5 組織（就是心臟本身e5 肉）會死--去，範圍若siuN 大，心臟會破--去，這個人就會一命嗚呼哀--哉，tng2 去chhoe7 祖公a2 phah-la7-liang5！無論「相對」iah「絕對」e5 血路無通，心臟long2會痛，這個痛，論真講，m7 是普通e5 痛。Lan2 所知e5 痛有抽痛、tiuh 痛、chhak8 痛、眩痛、kun2-ka2 痛、幽幽a2 痛、悶悶a2 痛……，che long2 m7 是心臟痛。心臟痛e5 部位是ti7 to3-peng5 e5 奶a2 khah oa2 心肝窟a2 hia，痛會連帶去to3-peng5頷頸、牙槽、肩胛頭、kha-chiah-phiaN kap to3 手。痛本身e5 特質是「痛m7-chiaN5 痛」(vague discomfort)。感覺na2 像有物件teh ti7 胸坎，ma7 na2 像索a2 絞--le，oh 用真明確e5 這種感覺來講hou7 清楚，簡單講，hit 款痛你m7-bat 經驗--過e5 就是--a la！Ti7 chia 我ma7希望讀台文e5 人mai3 有這款經驗！再會！

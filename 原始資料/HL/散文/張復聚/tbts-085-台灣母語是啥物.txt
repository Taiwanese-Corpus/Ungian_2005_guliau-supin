台灣母語是啥物？  		張復聚 

Tui3 2001年9月開始，台灣母語教育就beh ti7小學實施。但是，啥物是母語，卻人人講無仝款。咱e5教育部，也ka7台灣母語叫做鄉土語言。這內底到底有koa2啥物爭論或是概念無分清楚呢？ 
首先，不管叫做台灣母語或是鄉土語言，有一個共同點是”語”，也就是”語言”(language system or language)。(其實，猶有一個觀念叫”言語”，act of speaking or parole)。按呢，”語言”是啥物呢？
我從事台語研究10年，朋友常常問起”Hit個字按怎寫”這類e5問題，也就是文字如何書寫。若是我當場答be7出來，朋友就面上有一點a2失望講：你敢m7是專家？事實上，我本來就m7是專家。其實專家也答be7出來，因為in ai3 beh你寫e5文字是漢字！Che就是問題e5所在：大家攏ka7漢字同等做台語或是客語！Che是無現代語言學e5觀念所犯e5基本標準錯誤。卻也是致命e5錯誤！ 
語言是啥物? 相信絕大多數e5人攏m7知影，卻koh自認非常、非常了解！！學術界e5定義是：用聲音來表示意思就是語言！簡單、清楚。語言是聲音，m7是文字！Koh kah m7是無漢字be7使；而且，聲音kap意思之間並無任何關係；今a2日咱稱呼TAIWAN做”台灣”，也只是隨便theh8兩個漢字來代表聲音nia7-nia7！其實，”台灣”這兩個漢字e5台語讀音是”埋冤”，m7是”台員”！ 
Che，違反非語言學者kap政府官員e5認知kap情感，hou7人無法度接受。但是，che是事實！M7信，請去看課本。(<<語言學概論>>三民書局，謝國平著；或<<An Introduction to Language>> Harcourt Brace College Publishers，V.Fromkin & R.Rodman) 。 
台語，以前常常被諷刺做無文字thang寫、無入流e5語言(所謂”有音無字”)，現在又koh hou7人講做攏有漢字thang追chhoe7！才100年無到，台語家己就親像孫悟空變、變、變，變成百分之百e5 ”中原古語”，吟唐詩無用be7使，若無就無韻味！Che真正是台灣史上e5另外一個奇蹟，也是世界文明史上e5異數！嗚呼，台灣奇蹟nai2會chiah nih che7，台灣對人類e5貢獻，有夠大！ 
論真來講，台語內底至少有四分之一無法度用漢字表示；即使漢字寫會出來，你也會感覺無seng5。”疼痛”是啥物意思? “通光”呢? 你真可能無同意這兩個詞分別表示”疼惜”kap ”透明”e5意思。 
到chia，我beh講e5是：漢字只是台灣字e5一大部份nia7-nia7，絕對m7是全部。 其實，che也m7是啥物新聞：若是講西洋文化有兩枝腳分別khia7 ti7猶太基督kap希臘羅馬；按呢，講台灣文化有原住民文化、漢文化kap日本文化也應該會接受才tioh8。但是，che對已經被徹底漢化e5現住民(包含家己無願意承認e5平埔族後裔)會造成認同e5困擾：我明明是漢人e5後代，用漢字是天經地易e5道理； 是按怎我嘴講千百年e5台語有hiah nih che7非漢語文化？Che，只要去讀一下a2國中課本”認識台灣”歷史篇也真容易理解。只是：理解無等於接受！ 
Koh來，啥物是母語？這個詞e5來源是英語Mother tongue/language。使用漢字e5人真自然ka7 mother 翻譯做母親，也就是媽媽。事實上，mother除了是生物上e5媽媽以外，Mother Nature koh khah是大自然e5意思！mother ti7英語內底包含有根源、來源、資源、當地、土地、甚至保護e5語意成分在內！咱會使簡單講：母語就是kap當地歷史文化傳統關係密切e5話語。所以，母語絕對不只是媽媽e5話nia7-tiaN7 ！Che也是為啥物阮主張使用台灣母語e5原因。至於鄉土語言，咱pin7 -toaN7去評論。 
所以，台灣母語e5內涵真明顯是指原住民語(包含平埔族話語)、客語kap Ho7-lo2話，應該無啥物爭論啦。M7-koh，事實卻m7是完全按呢！有人講：台灣人講e5話當然是台灣話 / 台灣母語，che有啥物好講e5 ？我請問：1940年代，大多數e5台灣人也攏講日本話；按呢，日本話也是台灣話囉！？到chia，我忍be7 tiau5 beh問：上早e5台灣人用e5文字是啥物字呢？答案是：羅馬字！1624到1661荷蘭人統治台南地區e5時，用羅馬字教平埔族寫e5新港文書就是真正台灣人上早e5文字！koh是已經使用350年ah ！ 
阮真心期待主事者會tang3加一點a2瞭解，定出符合世界標準e5母語政策，並且hou7伊落實。 

（本文原刊ti7台灣總統府e5網站。作者張復聚醫師是台灣南社台灣母語組組長。原文是中文，編輯室翻譯做台文。）

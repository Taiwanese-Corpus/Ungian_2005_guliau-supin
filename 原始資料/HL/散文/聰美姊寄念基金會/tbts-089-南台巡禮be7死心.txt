「南台巡禮，be7死心」	聰美姊紀念基金會

	近日聰美基金會e5人有轉去台灣，飛機衝破一層厚厚e5烏雲才看著小港機場e5跑道。全高雄tui3透早到暗24點鐘攏是罩ti7污染e5雲傘內面。Tui3小港機場出發，一路是唐a2榮鐵工廠e5大煙筒，各種製肥、製鋁e5工廠，大量e5烏煙噴按一片無辜e5平民e5住宅區去。可憐e5人民，只有ti7烏煙內喘khui3 ，連講話e5聲音to去hou7飛龍機聲遮過。大資本家、大頭家一個一個攏ti7高級別墅teh逍遙，抑無to7是ti7外國e5樂園地方teh遊山玩水。
	往台南e5路中經過最近開設e5東西高速公路，運掌講這12條東西橫向e5攏是宋省長手下作e5，hou7阮想起莫怪古早以來，無論去到to2位，pong7空、大橋、大樓、公家工廠，攏有大官刻名留牌e5現象。伊本來是人民e5公僕，台灣人勤儉e5血汗錢，伊亂開亂貪，到時完成e5建築，講攏是伊hou7百姓e5恩典。這種現象表示台灣社會e5民主意識，猶停留ti7幼稚園e5階級。
	到台南市e5騎樓腳，任何空位攏是一家大小賣小食e5所在。故都e5台南留有真純粹e5美食：蚵a2煎、tho5-thoh魚庚、擔a2麵、碗糕kap蝦卷。一府二鹿三艋胛e5古語，hou7人看著古都台南人e5勤儉拍拚kap純粹e5氣質。但是橫霸全地e5台南e5 lap-sap空氣，ma7無比高雄加好joa7 che7。 
	向台南去甯K鵝鑾鼻e5方向，滿田滿路攏是tu2 teh大出e5芭a2 kap黑珍珠e5蓮霧。農民一年透天顧水果，koh eng3肥除草包果袋，等到現在作伙大出，八斤一百khou，賣無夠採果工錢。台灣農民無種心會死，種ma7心會死，無生路，外勞佔工作，前程會使講是一片灰色e5天空。
	向西去，白河、關a2嶺、仙公廟，經過烏山頭水壩，看著建築嘉南大圳e5日本技師八田與一先生e5銅像，ti7初夏微風中kap樹ng2下安靜e5面型，hou7人深深懷念。仙公廟腳勤勞e5農民排列che7 che7無仝樣e5熱帶水果kap農產，尤其是關廟e5旺梨，加添真che7南台灣e5趣味。一路山坡e5荔枝kap龍眼，花開到滿滿是，今年一定大收成。無啥物灌溉kap照顧就自然生長，ti7一年四季污染e5大地，ma7 beh繼續生長。
	上帝ti7台南留真大e5腳跡，台南是長老教會e5大本營。長榮中學、長榮女中、長榮大學、新樓病院、台南神學院、教會公報社、看西街教會、太平境教會，攏是真珍貴e5歷史遺跡。設ti7長中e5長老教會歷史館是台灣教會歷史e5總庫，亦有有關台灣文化e5物品、古寶以及博物館收藏。阮chit-ma2才知影「長榮人」對台灣教會e5愛會hiah-nih深，實在是因為有這個「歷史館」，伊時時提醒學生子弟前人e5流汗kap血淚。
	台南是世界唯一最大e5黑面比落a2鳥渡季e5所在。今年聽講有408隻飛轉來台南。咱台灣人漸漸知影保護特殊動物e5重要，所以，黑面比落a2鳥若飛來魚塭a2食sat-bak魚、台灣鯽a2、蚵a2，無人敢去ka7趕，只有hou7伊親像hau7-hia e5大嘴巴食到滿足為止。
	台南有一位真成功e5企業家叫許文龍。是目前全世界出產第一大塑膠粒a2 e5生產者，伊than3大錢了後，有收集全世界各地e5藝術品，開設一個奇美博物館，hou7人免費去參觀，內面介紹展覽品e5人員，講台灣話。聽講許先生ti7歇假日，攏戴一頂破koe-le-a2去七股e5魚池a2邊，一個人teh釣魚。
	台南安平e5天后宮內奉侍傳統e5黑面馬祖，但是為著beh吸收遊客，加奉侍鄭成功。事實上，台南全城已經散佈鄭成功遺跡：延平郡王祠、億戴金城、赤崁樓、安平城堡。鄭成功已經是神化e5人物，伊過身e5時只有39歲，真正佔領台灣不過一年二個月，對實在e5台灣移民世界e5影響，無像國民黨五十年來所推廣e5歷史所講e5按呢大e5，普羅眾生羅漢腳a2 e5每一粒汗kap血才是建造美麗島e5基礎。
	國民黨神化鄭成功e5政治，就是beh神化伊「反攻大陸」e5政策。雖然近年政黨交替，但是神化政策e5殘毒，包括南台灣在內，最普遍e5現象是人人be7講台語，尤其是青少年kap婦仁人加真可憐！人人變作神祕化中e5中國人，be7記得ti7四、五百年以來咱e5祖先原住民所留血汗e5遺產。
	日本名古屋有人專門飼一種pu7鴨卵e5雞母叫作「可秦」。這種雞母只有知影專心pu7卵，be7曉選擇。日本人beh繁殖鴨a2 e5時，就將鴨卵khng3入去伊e5翼下，等到雞a2鴨a2攏pu7出來e5時，看著伊e5鴨a2跳落去水底，soah kok-kok叫，驚伊會去淹死。今a2日真che7單純e5台灣人攏是「可秦」，台灣雞pu7中國鴨，gin2-a2攏講中國話lah，但是家己猶無感覺。
	這群美國轉去台灣e5聰美基金會成員，再次體驗著國民黨語言政策e5可惡，一直到今a2日台灣政府教育部對母語教育猶採取放生、無關心e5政策。有人講天堂就是講母語e5所在，相對e5地獄就是講母語無人聽有e5所在。台灣受這百年e5外來政權e5摧殘，漸漸變作一個地獄。
	今年是「台文通訊」設立十週年，亦是「聰美姊紀念基金會」設立九週年e5紀念，咱e5心be7死，咱亦be7使死心，一定beh將地獄化作天堂。

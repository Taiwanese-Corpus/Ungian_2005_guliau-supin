【我e5第一篇台文】
向前行 ! ! !			隆建

細漢e5時，台語對我來講，是真自然、真輕鬆e5話語。M7知到tang時soah ka7台語放be7記--得。會記得細漢e5時，若經過老芋a2 e5社區，攏m7敢出聲講半句台灣話，驚hou7 hia e5老芋a2聽--著，tui3庄頭拍到庄尾。可能是這個原因hou7我慢慢對台語愈來愈疏遠。
來Austria以後，時常去台灣長老教會kap台灣人接觸講台灣話，感覺台灣話是一種真sui2 e5語言。M7-ku2日頭赤炎炎，隨人顧生命，tak8家為著顧三頓，攏無熱心去推動台語。
	後--來，陳柏壽牧師tui3美國來Vienna，我時常kap伊接觸講台語。伊ka7我講，beh學台語真簡單，一兩禮拜to7學會曉--a。Hou7我對台語產生興趣，一直想beh ka7台語學會曉，雖然後壁e5路坎坷無平，我ma7會繼續行--落-去。學一句陳牧師定定teh唱e5一首歌:「Oh---oh---，啥物攏m7驚，向前行 ! ! !」  

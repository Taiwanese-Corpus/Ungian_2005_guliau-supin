我e5母親         翁隆建

我e5老母是一個慈祥koh嚴肅e5老母。我e5老父ti7我細漢e5時，tioh8著重病，無外久就過身--去。老母家己phaiN7著家庭e5重擔，m7驚艱苦，啥物khang-khoe3攏家己khioh起來做，tiam7-tiam7-a2付出伊e5愛心，照顧我大漢。
細漢e5時，因為老父過身，無法度得著老父e5疼kap照顧。Ti7我讀國中e5時，時常發燒感冒，無法度去學校上課。老母時時刻刻攏ti7我e5身軀邊照顧，無論透風落雨ma7攏chhoa7我四界chhoe7醫生，希望我會tang3 khah緊好--起-來。
阮母a2 kiaN相oa2相命，老母e5疼不時ti7我e5身軀邊。伊教我做人e5道理，做人e5禮貌，hou7我感受著母親e5愛kap失去e5父愛。到我大漢成家立業，伊猶koh驚我che be7曉，he be7曉，一直ti7我e5身軀邊照顧我。Che可能是天下父母心，望kiaN2成業，望女成家--lah。
因為老母這種e5疼心，soah hou7我大漢了後感覺真痛苦。每一擺kiau老母開講，攏是無歡喜soah尾，hou7我m7敢koh kiau伊講話，真驚koh一擺按呢結束。亦因為按呢，阮母kiaN2兩人一直到chit-ma2攏m7-bat講過心內話，漸漸lang3生疏--去。
老母一年一年teh老，我攏無盡著做kiaN2兒e5孝心，有孝老母。想著讀冊e5時，老師教阮講：『子beh養，而親不在』，這句話ti7我e5心內困擾幾na7年。希望ti7老母猶ti7--leh e5時，有機會ka7伊講：“阿母，我愛你！”。


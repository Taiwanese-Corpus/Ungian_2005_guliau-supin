一蕾奇妙e5花		惠美

Tu2來多倫多e5時，有一擺kap朋友相約，ti7 Yonge kap Bloor街路附近e5圖書館見面，beh chhoe7資料。代誌辦好，大概五點外，我坐地下鐵beh轉--去，人真che7，佳哉，上車就有一位thang坐。坐好勢，一giah8頭，tu2好kap坐ti7對面一位穿藍色風衣e5老太太目睭相對看，真自然我 to7 ng3伊笑--一-下，to7 oat頭koh看別位。Teh-beh到Eglinton e5時，hit位老太太khia7--起-來，準備beh落車，但是伊soah先行來我e5面前，ka7伊theh8 ti7手--裡e5一蕾花hou7--我，koh ka7我講：「我tu2 tui3市政府出--來，你若是愛知影這蕾花按怎來--e5，請你看明a2 chai3 e5報紙to7知！」講了to7落車。我一時反應be7過--來，連“多謝”to be7赴講，邊--a e5人攏teh看我。我真phaiN2勢，手theh8 e5花soah m7知beh khng3 to2位。
到Sheppard我就落車，花猶是theh8 ti7我e5手--裡。Teh等公車e5時，有一位烏人女性行oa2--來，真親切kap我話仙。伊先o-lo2花sui2，soa3--leh koh講天講地，講kah車來，才toe3人上車。公車開到Willowdale我to7落車，ng3北行，手--裡猶原theh8 hit蕾花。行teh-beh到厝e5時，有一對夫婦穿真pih-chah e5運動衫teh走運動，tu2好走到我e5身邊e5時，to7停落來hioh喘，順續看我e5花。三個人to7按呢khia7 ti7路邊開講，一絲a2久了，in繼續走。我na2行na2想，今a2日是啥物日，為啥物hiah tu2好，一路tu2--著-人攏會來kap我講話，cheng7到taN ma7 m7-bat按呢！實在真奇怪。轉來到厝我chhoe7一支花矸ka7花插--leh，雄雄，我e5頭殼內chiah去想著，我知影--ah！原來che花是一項奇妙e5物…teh siaN5人來kap我講話--e5。



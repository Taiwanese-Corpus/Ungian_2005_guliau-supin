【我e5第一篇台文】				老父e5目屎		惠美

阮老母破病，倒ti7眠床差不多有三月外日。伊原本toa3 ti7台南，因為beh治病，所以來台北，toa3 ti7做醫生e5細漢kiaN2 e5診所，會-tang3 ka7伊就近照顧。
無拍算，ti7正月初五，阮老母因為病重來過身。阮老父e5傷心無人thang比，m7-koh伊真安靜，目khou紅紅，kap細漢kiaN2、查某kiaN2三個人請救護車作伙陪阮老母轉去台南。路中，去到休息站，司機先生車停--leh，想beh去便所。阮老父想著每一擺kap老母作伙坐車高速公路南北二路走e5時，阮老母攏tioh8-ai3 ti7路中去便所，soah be7禁得，大聲哭講：「TaN你m7免koh chong5便所--a！」司機先生聽伊大聲哭，驚一下，連便所也m7敢去，車開--leh，緊koh繼續走。
我接著消息知影老母病重，to7隨thiah機票，tui3 Toronto轉去台北。到位e5時已經半暝11點，阮小妹來機場接--我。我愛伊隨載我去病院看阮老母，伊才講：「已經轉去台南--a ！」一聽著，我e5目屎擋be7 tiau5流--落-來，我知影，我轉來已經be7赴--a！
隔轉日透早，我kap小妹坐飛凌機落去台南。我心肝艱苦，因為無睏，頭gong5-gong5 。見著老父，大聲就哭--出-來，m7-koh伊真鎮定，目khou紅--起-來，伸手搭我e5肩胛頭講：「無要緊，無要緊，辦代誌khah要緊！」伊隨時to7交待我緊動手寫阮老母e5簡歷。阮兄弟姊妺攏有代誌ai3做，去相館洗相，發訃音，看墓地，揀墓石，注文面巾，連絡花店，佈置式場，請 hip相e5人，kap牧師參詳代誌。大家ti7悲傷e5中間互相配合，一點點a2 to m7敢chhin3-chhai2。阮知，阮老父beh為伊所疼惜e5牽手辦上蓋完美e5最後一層事。雖然伊e5身軀因為悲傷be7堪得，連peh樓梯to peh be7好勢，phih8-phih8喘，但是這個意念teh支持伊。
喪事攏辦了，阮老父e5身軀已經真衰弱，我看著真m7甘。無幾日，是舊曆過年。過去e5例是所有e5兄弟姊妺攏chhoa7 in e5 kiaN2兒轉來台南老父e5厝，食火鍋過年，全家大大細細二、三十人鬧熱滾滾，開講，講笑，分紅包。今年，阮小弟目khou紅紅，sau聲ka7我講：「無想到有人會ti7這個場合欠席！」 雖然仝款有火鍋，有紅包，但是無笑聲，只有隨人講起思念老母e5話。阮老父亦是目khou紅紅，恬恬聽。
新春探墓，阮買幾na7束花去阮老母e5墓，ma7有去探內公、內媽e5墓。Ti7內媽e5墓前，三叔、六叔kap一大陣阮叔伯e5 gin2-a2攏作伙ti7 hia。雄雄，阮老父大聲哭講：「Khah-chiang3！蓮--a2已經去--a！你敢知，伊對你hiah好，你攏無保庇伊！」阮老父失去牽手e5悲傷，ti這時做一擺ti7伊家己e5老母e5墓前爆發--出-來。這個時陣e5老父na2親像細kiaN，ti7伊老母e5胸前teh sai-nai講心事。我看kah真m7甘，行oa2去，牽伊e5手ka7伊安慰，hou7伊有thang靠。
真緊，春節放假一目nih就過，所有e5人攏tioh8轉去家己e5厝。阮老父toa3 ti7大kiaN2 e5厝，雖然有伴，總--是，失去老伴e5孤單，伊深深khng3 ti7心底，m7-bat koh表示--出-來-a！

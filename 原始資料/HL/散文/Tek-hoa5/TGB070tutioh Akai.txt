Tu2 tioh8 A-kai
Tekhoa5
去公館seh8冊店, tng7 tioh8以早法商青年社e5 Kifung, chiaN5久無tu2--tioh8-a, goan2 2 e5 choaN-a2 ti7冊店門kha口kang2--起-來. Kifung chit-ma2 teh讀研究所, ma7 ti7工會teh tau3-saN-kang7, ti7勞工運動e5 khou-a2--nih, i真無奈ma7真悲觀, m7-koh iau2是beh繼續keng--落-去.

講tioh8運動e5困境, ju2講心情ju2 chak, 無意無意soah iaN2 tioh8 1 e5熟sai7面, 是teh phah記錄片e5 A-kai, 氣氛隨jiat8--起-來, A-kai chit-ma2罕得來台北, chiah tu2好tng7--tioh8-a, ti7唐山冊店食頭路e5 Toa7-thau5-lian5 ma7 tu2下班, goan2 to7 sio招去咖啡店繼續kang2, 1 e7坐to7 2點鐘久, kang2 kah be7記得腹tou2 iau.

話頭chit8 e7開, ui3 phah記錄片e5 tai7-chi3, 講到現此時e5政治kap運動, A-kai兄e5熱情kap批判性, 猶原kap chin3前ti7台南聚會e5時kang7款, hou7 goa2 chiaN5深e5印像, hiah-e5話到taN iau2 khng3 ti7頭殼內.

講tioh8台派政客, A-kai兄to7 kui腹tou2火. 政客踏ti7群眾kha-chiah-phiaN peh--起-lih, m7-taN7無拚命teh消滅特權者, soah顛倒to3頭來suh群眾e5血汗, in teh講--e5 kap teh做--e5 long2 teh算個人e5選票kap利益, 嘴--nih「民主」hoah kah tau3大聲, 實際soah變做teh「統治人民」, lan2 kan-taN是換1批人teh統治nia5, lan2得tioh8 siaN2? 改變tioh8 siaN? 無, hong5賣--去koh teh替人算銀票.

Lan2不滿beh an2-choaN2?「運動」e5意義to7 ti7 chia. Beh kap社會對話, beh改變體制, lan2個人無可能, ai3組織做團體, 力kheng5 oa2 cho3-hoe2 chiah有才tiau7. M7-koh到taN來, 運動團體是siaN2人teh出頭?「草根民主」走toh位去--a? Nah e7是hiah-e5本底to7有發言權e5專家學者kap政客pa3 tiau5--leh? In kam2有ka7 ka-ti7 e5角色做kah到? 運動若teh靠政府補助食穿, 是beh反siaN2 oaN2-ko?

A-kai兄講kah氣phut-phut. Hiah-e5學者chiaN5 che7是choh-sit人kap做工a2人家庭出身, in讀碩士博士kam2 to7 khah有知識kap良心? 看tioh8問題kam2正經敢thuh hou7明? Kam2敢tui3問題源頭一直追--去? Kam2敢講真話? Kam2有beh組織群眾反政府? 無--lah, kan-taN教育部e5升等to7 ka7 in ka7死死--a, an2-ne kam2有khah-choah8?

Phah記錄片是beh表現藝術手路? 是beh than3錢, 出名? Iah是beh ka7問題現--出-來? I認為chit-ma2 hiah-e5 tng時行e5記錄片, 是teh消費別人e5性命, 是teh叫lan2 chiah-e5做奴隸--e5 ai3認命, 無ka7問題追--出-來.

藝術是手段, 是beh hou7 koh khah che7人注意e5宣傳方法. I是為tioh8運動teh做記錄片, 重點是beh ka7事實記錄--落-來, 記錄事實kap藝術若be7-tang3兼顧, i e7放棄藝術; i無teh信「客觀」, i phah片是主觀teh操作--e5. 到taN i ma7 m7-bat請過補助來phah片, che是i e5原則, i講若無堅持che, 批判性隨to7 e7無--去.

Beh sio辭e5時, A-kai兄招goan2後choa7若去台南, ai3去Peh8-ho5 chhoe7--i, chit chun7 i koh特別強調, 叫goan2免siau3想beh改革體制, ai3 ka7拆掉, 起新e5體制khah實在, to7是無經過「革命」, lan2 chit-ma2 chiah tioh8繼續承受過去留--落-來e5痛苦. I e7 ng3 ka-ti7 e5 khui3力繼續記錄--落-去, hou7 hiah-e5 thun2踏者be7走閃--得, 有1工beh用chiah-e5來ka7 in peng2.

2005.06.16.

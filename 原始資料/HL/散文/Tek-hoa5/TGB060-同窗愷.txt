TGB同窗會
Tek-hoa5

7月初3風颱大雨, 雖bong2阻擋tioh8 kui2 e5朋友落南, TGB同窗會iau2是照常ti7台南聚會, kui2-na7 e5朋友是頭1 pai2見面, na2開講na2互相了解, 氣氛真緊to7燒loh8--起-來, tak8-e5 ma7 ng3望散ti7各地e5朋友, e7-tang3 tauh8-tauh8-a2 ka7聯絡e5線路牽牽--起-來.

Chit暗聚會, 地頭Ui5--a2兄專工紹介teh phah記錄片e5 A-kai兄kap眾人熟sai7. A-kai兄講e5話, hou7 goa2 chiaN5深刻e5感觸.

A-kai兄chhim2到to7問tak8-e5 siang2 koh e7記得詹益樺, i講hiah-e5做官--e5 kap學者頭人不時講tioh8鄭南榕, 無人beh肯定詹益樺, 因為詹益樺無社會地位, m7-chiah be7-sai2講--得, 肯定詹益樺e7影響in chiah-e5頭人e5權威, 利益kap地位, i強調che是lan2 ai3反省kap思考--e5.

尾--a2 i愈講愈激動, 問tak8-e5認為民進黨政府kam2有iaN2是本土政權? 民進黨政府kam2正經是台灣人立場? Kam2 chiaN實有替勞動階級phah拚? I講, 台灣hou7外來者統治hiah久--a, 準chit-ma2是本土政權, kam2 m7是tioh8全力來落實本土化kap主體性e5意識kap政策, 是an2-choaN2 tak8項主張to tioh8 phah折koh再phah折? 是an2-choaN2不時to tioh8先考慮既得利益者kap外來權力者? 民進黨政府根本m7是本土政權, 根本m7是台灣人e5政府, in是「奴才政府」!

I ma7批判台北智識khou-a2 hiah-e5所謂e5「左派」, 講kah嘴角全pho, 正經tu2--tioh8 to7知. I phah e5記錄片主題long2針對勞動者, hiah-e5「左派」tiaN7-tiaN7 sa i e5作品去放, 放--落了後--leh? Kam2有beh「牽教」無產階級? 對像i chit款e5無產階級kam2看有目地? 無學歷無社會地位--e5 to7 m7是kio3-siau3, che to7是hiah-e5人e5階級立場!

Siong5--哥ui3日本讀冊tng2--來, chit-ma2 ti7宜蘭草地choh田, 藉chit e5機會 ka7 i ti7日本e5體驗分享hou7 tak8-e5, koh講tioh8 i性命e5轉變kap堅持, 鼓舞tak8-e5堅持tioh8 e5做法, 做久to7是lan e5.

Giok8-hong7姐自我紹介e5時, Siong5--哥hoah講:「原來li2 to7是《A祖•A公》e5作者......」Giok8-hong7嘴--nih唸講chhin3-chhai2寫--e5, 無想講koh有人teh讀. Siong5--哥應講, lan2心內有理想, lan2 ma7無teh ka7 hiah-e5權力者信tau2, 雖bong2 lan2 chit chun7無發言權, m7-koh文字to7是lan2 e5武器, 有思想ham7實踐力e5文字影響真驚--人, 社會e7因為lan2 e5堅持tauh8-tauh-a2改變.

Goa2 ma7 beh借用Siong5--哥chit段話來鼓勵TGB e5少年家, 免煩惱世界一直行tui3 kap lan2 to3-peng2 e5方向去, cho3 li2 ka7 tioh8 e5道理寫--落做--落, 做久to7是lan2 e5!

活水
Tek-hoa5

有joa7久m7敢探看ka-ti7 e5心境--a? 有joa7久無靜心kap ka-ti7對話--a? Tiau5 ti7台北a-cha e5環境, tiau5 ti7 ak-chak e5日常事工ham7 iu3-chat e5討論, 1-kang過1-kang, 頭殼愈來愈tun7, 心境ma7愈來愈be7清, ma7愈無勇氣挑戰TGB現此時beh突破e5 kham2-cham7.

7月初TGB台語生活營ti7埔里5 kang, soah 1-khun3頭hou7 ka-ti7 kui2-lo7車刺刻.

1998年初toe3 Tsou(鄒) e5 Voyu去in部落Saviki, chah--tng2-來-e5, 是心肝底滿滿e5刺刻kap ngiau疑: goa2是siang2? Taokas, Ho7-lo2 kap台灣人e5認同beh an2-choaN2 chhiau5? Ka-ti7到底是用siaN2款心態teh看待族群問題? 多族群共存e5 me5-kak是siaN2? 族群平等beh an2-choaN2落實做具體e5態度kap行動? 多族群e5主體史觀ham7族群互動koh tioh8 an2-choaN2形成? 各族群e5生存鬥爭, hou7統治者利用來互相thun2踏sio thai5, chit段歷史koh tioh8 an2-choaN2面對?

尾--a2讀文權兄e5《海洋國家論》, 冊內底強調e5海洋性格, 一直ti7頭殼內kun2-ka2. Chit-kai2 ti7埔里, 賴牧師話句--nih, 真深刻teh反省族群sio tak e5歷史經驗, ham7起造平埔母文化史觀e5用心, hou7 goa2 khng3 ti7心肝底e5反省, 重頭chhiau出來思考: 若m7願反省lan2在地各族群互相thun2踏e5過去, lan2 beh an2-choaN2起國? Lan2 kui-e5社會一直teh沉底, 若無文化kap價值認知e5徹底反省, beh an2-choaN2出頭天? 無chiah-e5反省, kan-taN kui心teh sio-cheN正名ham7公投, kui心beh搶做體制頭人, beh an2-choaN2脫漢? Beh an2-choaN2起造海洋性格e5國家? Beh an2-choaN2 chiaN5做一流e5民族?

Hit 5 kang, 賴牧師ma7熱phut-phut引goan2 si3-ke3去看, ti7 Shapiz Batu e5工作室, i用平順e5口氣, ka7 goan2講i本chiaN5是Thao(邵族)唯一e5乞食, an2-choaN2 ti7沉底了後koh重頭khia7起; ti7 Auran, goan2看tioh8外來者kui2百冬e5同化, 無才tiau7消滅Pazeh e5命脈; ti7 Kahabu, 隆川兄大聲ka7 goan2講i to7是四庄番; ti7 TaN-bi2-kheN, goan2看tioh8 921地動了後, in組織社區自主e5意識kap力量, ka7 pha-hng--去e5庄頭, 變做kiaN2孫e7-tang3重頭khia7起e5田園.

去過真che7「社區整體營造」e5所在, long2無好印象, beh出發去TaN-bi2-kheN e5時, 心內iau2是無siaN2期待, soah ti7 hia看tioh8無kang5 e5世界. Ti7 in hia e5 lam2-a2地, ka7 goan2 chhoa7路e5官--先-生, 用「孤島」kap「通路」e5概念, ui3生態環境講到TaN-bi2-kheN重頭生e5道理, ui3 4-kha-a2 e5世界講到人e5社會, 性命e5 kha-jiah hou7 i用簡單e5話句, to7 ka7 lan2社會kap運動e5 me5-kak點破.

Hit-kang中tau3 kap「新故鄉」e5蔡小姐開講, i主動講tioh8 TaN-bi2-kheN e5困境: 政府補助e5資源有限, 新里長koh消極teh抵制社區共同e5決定. TaN-bi2-kheN e5未來ma7 tioh8面對「孤島」e5危機, 行政官僚kap環保專家若無beh尊重chit-e5社區e5生存自主權, 民間社會若無beh吸收chit-e5社區重頭生e5經驗kap智慧, TaN-bi2-kheN終其尾iau2是e7 chhoe7無通路, ti7 hia ta-lian--去.

Lan2 beh起造新社會, ma7 kang7款tioh8面對「孤島」e5危機, kam2 m7是? 台語文運動若猶原beh chiu2 ti7教育kap學術e5技術問題--nih go5; 政治運動若kan-taN是teh搶位搶議題; 環保運動若iau2 tiau5 ti7數字e5分析kap比較; 勞工運動若無beh反省勞動群眾e5語言權ham7文字權; 婦女運動若koh haN7 be7出中產知識份子e5 khou-a2; 原住民運動若kang7款是teh討資源......nah有才tiau7 phah開通路? nah有才tiau7 chhoe7-tioh8活水?

7月初5中tau3離開埔里, 趕去台中參加TGB同窗會, 路--nih, chit 5 kang e5體會iau2一直ti7頭殼內teh ka2.

同窗會是台語學生10冬來e5成員聚會, 有Seng5-ui5, Chu7-keng3, Loonng, Hak8-ian, Kian3-hong5, Siok-hui7, Sou3-hui7, Chin3-kiong5, Chi3-ui2, Chun3-ngou2 ham7 TGB現此時e5幹部, 一直teh引chhoa7台語學生e5川伯--a2 kap A-hui7 ma7專工來tau3鬧熱. Kui-tin7朋友sio-tu2, 酒na2 lim氣氛na2燒loh8, 老--e5 ka7少年--e5鼓舞, 少年--e5 ka7老--e5請教, Seng5-ui5兄koh特別kha3電話去日本hou7 Chheng-siong5 phiN7-phang, 電話--nih Chheng-siong5兄na2像比goan2 khah歡喜, koh sio約moa5年koh再招聚會, i百面e7趕--來.

食飯e5時, 看tioh8 Toa7-thau5-lian5 ham7 Ui-chi3 oa2去Chu7-keng3兄hia談chiaN5久; Toa7-thau5 ma7 ham7 Chin3-kiong5兄講kah嘴笑目笑; Loonng歡喜kah大嘴li7-sai-sai; Chiau-hong5 kap Li2-iong3 sio-cheN ka7川伯--a2敬酒; Bou7-chin問講川伯--a2 nah e7 be7 老; Hak8-ian kap Siok-hui7 na2食飯開講, koh tioh8 na2注意in hit-e5 si3-ke3 pha-pha走e5 hau7-seN『小民民』. 實在是時間siuN短, 無法tou7隨e5-a2隨e5講tioh8話, goan2同窗會an3-sng3 ui3今年開始tak8冬ka7辦--落, 期待moa5年chiah koh好好a2來ka7講hou7 soah-phah.

Tng2台北e5路--nih, goa2 e5頭殼iau2是一直teh seh8, 想講有sianpai開路引chhoa7, TGB chit-ma2 chiah-e5少年輩chiah有機會選擇行tui3 chit條路來, 台語學生10冬--a, chit-kai2聚會算是ka7通路phah--開, hou7無kang5 e5性命ti7 chia交插, 互相刺刻ma7互相鼓舞, ng3望e7-tang3 tauh8-tauh8-a2 chiaN5做社會變革e5活水!

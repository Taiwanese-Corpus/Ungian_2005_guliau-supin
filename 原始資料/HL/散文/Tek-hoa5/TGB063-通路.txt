通路
Tekhoa5

Lan2 long2知iaN2, 菜se, 果子收成了後, 價siau3是市a2 hiah-e5販a2 teh決定, 無論消費市場價siau3 an2-choaN2 teh起落, 利頭long2 hou7控制「通路」e5菜蟲bau2-bau2--去.

有1 e5朋友厝--nih開工場teh做餅, tiaN7 teh講in chit-ma2 kap choh-sit人kang7運命, kang7款hou7「通路」ah kah kiong7 beh哀be7出聲.

產品tan3去傳統通路, hou7中盤hoah到定價e5 3成, seng-li2 to7講e7成, 若hou7經銷商是3成5. M7-koh chit-ma2市場hou7現代化e5連鎖通路食--去, 傳統通路kan-taN占3成khah ke. 傳統kam-a2店拚be7過連鎖通路, 要求e5利sun5提高, hou7中盤kap經銷--e5 ai3踏到3成5 kap 4成chiah做e7成.

財團經營e5現代化連鎖通路pun做超商, 超市kap大賣場3種系統. 產品若beh ti7 chiah-e5通路賣, 價siau3 kap hou7經銷商--e5 kang7款是4成, m7-koh ai3 koh另外納「門票」──『上架費』.

Tak8間連鎖通路公司『上架費』價siau3無kang5, 門市ju2 che7--e5 ju2 koan5價. 契約1冬簽1 pai2, 有--e5規定若無到in訂e5營業額tioh8-ai3退貨, 有--e5是kang7類商品營業額e5 au3尾幾名ai3退貨, beh重入貨ai3 koh簽約納『上架費』; 營業額若超過預定量, 年尾ai3納「獎勵金」,「獎勵」通路業者gau5 ka7 li2賣產品.

通路公司e5業務koh e7不時chhoe7生產業者辦產品e5 phah折活動, 減than3--e5「通路」無beh負擔. 像1盒餅賣10 khou, 通路beh than3 4 khou, 若phah 8折, 賣8 khou in kang7款beh than3 4 khou, 1 sian2 1 li5 to無beh減收, 減--e5廠商ka-ti7 ai3吸收.

大賣場系統開e5條件to7 koh khah khok-heng5--a. 有--e5入貨tioh8-ai3先納200萬. 大賣場若beh開新店, 有入貨e5廠商ai3照營業額比例負擔費用; 若beh維修iah翻修, kang7款開嘴ka7廠商討, koh是由在通路公司開價, m7是照實際開銷來pun-pheN; 產品若賣kah有銷路, keh tng2年簽新約e5時, ui3 4成變做beh tih8 4成2, 4成3i8, che ma7是無thang講價--e5, in講, mih8件有銷是in gau5賣, m7是產品好銷.

生產業者為beh利用方便e5連鎖通路phah市場, ka7通路公司ju2飼ju2肥, 到taN soah顛倒hou7通路集團食死死.

Chit lo7通路掌握生死e5趨勢, hou7生產者據在通路剝削, 逼生產者ai3一直ka7成本ah低, m7-taN7勞動條件變bai2, 原料e5成本ma7 tioh8降低, 產品e5品質to7 oh要求--a. 到尾--a2中小企業ju2來ju2 oh生存, 經濟權tauh8-tauh8-a2集中tui3大財團手頭去. 除去勞動成本, 通路壟斷增加e5經營成本, ma7是造chiaN5台灣中小企業關門iah是出走e5重要原因.

Lan2 e5生活對資本主義市場運作e5 oa2靠ju2來ju2深, 若無beh反省資本主義運作機制, 據在i一直ka2--落-去, lan2終其尾e7 hou7 i ka7 kah be7 tin2 be7動. Lan2 m7-taN7 ti7經濟上an2-ne, 政治, 文化, 社會各層面, ma7 tauh8-tauh8-a2 hou7通路牽leh行. 政客強調ai3符合主流kap民意, 主流是教育, 媒體kap宣傳通路teh控制--e5, 民意to7是控制通路--e5製造--出-來-e5, 到lou7尾, 群眾soah kan-taN是toe3政客kap媒體e5口號teh起tang5.

Beh改革, beh挑戰主流e5運動--leh? 為beh有「銷路」tioh8-ai3重視「包裝」kap「行銷」, 了後to7 tiau5 ti7「通路」e5網a2內走be7出--來, koh ju2 liau5 ju2 chhoe7無路, 前提, 原則, 立場kap核心價值ma7 hou7「通路」e5規範kap規則la7 kah霧sa3-sa3, 到siong7尾--a2, beh「推銷」hou7--群眾-e5 hoan7-se3 m7是本底e5 mih8件--a, kam2 m7是--leh?

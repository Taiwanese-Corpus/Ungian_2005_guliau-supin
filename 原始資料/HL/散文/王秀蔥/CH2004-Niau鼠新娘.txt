教師組口說藝術 第三名
 
Niau2 鼠 新 娘  

新港國小 王秀蔥
          
古早古早有一個niau2鼠家庭，in兜有一隻真sui2真sui2 e5 niau2鼠小姐，chhoan5好嫁妝，等beh嫁翁。這個天大e5好消息一傳--出-去，就有真濟人來講親chiaN5，連庄內e5媒人婆ma7來鬥鬧熱，這陣人十嘴九kha-chhng,哩哩囉囉，竹篙tau3菜刀，紹介e5對象是一大堆，m7-koh niau2 鼠阿母long2無kah意，伊講：「阮查某囝生做hiah-ni7-a2 sui2,哪會使chhin3-chhai2嫁--leh？」
有一工，niau2鼠阿爸問niau2鼠阿母，講：「我e5 sui2某--e5,人講聽某嘴，大富貴，你講看mai7,咱查某囝嫁啥人較su3配--leh？」niau2鼠阿母就講：「古錐翁--e5,你m7免著急，你無聽人leh講『緊紡無好紗，緊嫁無好ta家』，ma7有人講「食緊會摃破碗」，抑是慢慢仔來較實在。」niau2鼠小姐ti7 邊--a，na2聽na2搖頭，講：「阿母--a！你m7-thang hiah gau5揀，我bat聽隔壁e5三嬸婆仔講『揀ah8揀，揀著賣龍眼』。我真驚日子一工一工過，無幾冬，阮就變成老姑婆，就是拖去菜市仔拍賣，ma7無人愛，到時陣，beh哭就無目屎--lou3!」niau2鼠阿爸ma7續落去講：「查某囝煩惱也有道理，這件代誌若無趕緊，珍珠恐驚會khng3到變成niau2鼠仔屎。Sui2某--e5,一人主張，m7值兩人思量，你我詳細想，到底to2一個人做咱的囝婿khah好--leh？」
Niau2鼠阿母giah8頭看天頂，伊講：「我看日頭上偉大，咱查某囝若會tang3嫁日頭，一定chiok幸福，chiok快樂。」niau2鼠阿爸聽了後真歡喜，伊khia7 ti7大埕中央，面向天頂大聲hoah：「日頭先生啊，你是世界上上偉大e5人，阮兜hit個sui2-tang-tang e5查某囝嫁--你，好--無？」日頭先生笑bun2-bun2講：「多謝你e5好意，m7-koh，我已經老khok-khok，恁查某囝嫁我be7幸福，而且我ia7 m7是上偉大e5人，你敢知影，我上驚烏雲？」
就ti7這個時陣，一片烏雲飛--過-來，ka7日頭遮tiau5--leh，niau2鼠阿爸就問：「烏雲先生，你是世界上上偉大的人，阮hit個sui-boah-boah e5查某囝，嫁hou7--你好--無？」烏雲先生直直iat8手講：「Chia5講阮上偉大？風chiah是偉大，伊比阮koh-khah強。」話chiah講煞，一陣風吹--過-來，ka7烏雲先生吹到真遠真遠e5所在，niau2鼠阿爸趕緊hoah:「風先生--a！你是世界上上偉大e5人，你beh娶世界上上sui2 e5新娘--無？阮查某囝真sui2--ou！」風先生笑kah歪腰，講：「Mai3滾sng2笑--lou3!阮一點仔都無偉大，我若拄著一面壁，就吹be7過--去，昨暗，我無小心去撞著壁，摔kah倒翹翹，差一點仔就腦震盪，hou7壁笑kah強beh落下頦，真是見笑代。」
Niau2鼠阿爸聽了後，三步做兩步走，連鞭去chhoe7壁先生：「壁--a!壁--a!世界上上偉大e5壁啊，m7是我『賣茶講茶芳，賣花講花紅』，阮查某囝真正是世界上上sui2 e5 niau2鼠小姐，嫁hou7你做牽手好--無？」 壁先生氣phut-phut，大聲罵：「煞煞--去，比阮koh-khah偉大--e5是lin2 niau2鼠，阮上驚你尖koh利e5嘴齒。」「Aih iah oe5!」原來有一隻少年niau2鼠抵好ti7壁腳，leh咬一個niau2鼠孔，niau2鼠阿爸看hit隻niau2鼠仔生做真緣投，就ka7查某囝嫁hou7--伊，少年niau2鼠仔真歡喜，因為伊娶著世界上上sui2 e5 niau2鼠新娘。
這個故事就是講：「人愛看重家己，『幸福』無一定遠ti7天邊，只要咱用心去感受，就會發現伊就ti7咱e5身軀邊。」

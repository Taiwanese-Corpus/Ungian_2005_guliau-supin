Phah kan-lok8(拍矸轆）
員林國小 吳麗環

細漢e5時，tiaN7-tiaN7 toe3阿兄ti7門口埕chhit-tho5,hit時e5 chhit-tho5物實在有夠濟，逐工long2有thang sng2著無仝款e5物件，其中有一項是我上kah意--e5,就是上心適koh趣味e5 phah矸轆。
矸轆是用木材做成--e5,有大細粒e5差別，頂koan5 e5部份圓圓闊闊，中央愈來愈瘦，siong7下腳是kan-na chhun一個尖尖e5點，外形看--起-來真古錐。Beh sng2 e5時，倒手將矸轆提hou7 tiau5,正手提一條索仔，ui3矸轆尖尖e5點開始向頂koan5一lian3一lian3 ka7矸轆箍--起-來，然後正手提矸轆，索仔頭掠hou7 an5,順手伸直e5勢面將矸轆phah--出-去，hou7伊尖尖e5點落ti7土腳一直轉一直seh8,阮chia-e5囝仔e5目睭就liah8伊金金看，to2一粒轉上久，伊e5主人就算贏--a。
Phah矸轆是咱台灣傳統民俗技藝e5一種活動，m7-na7是咱家己感覺真鬧熱，koh-khah是受著世界各國民眾e5歡迎。看到chia,你心內一定有淡薄仔懷疑，是按怎外國人ma7 chiah-ni7瞭解咱台灣e5文化neh?照我e5瞭解，che long2是因為咱僑務委員會e5用心計畫kap所有toa3 ti7海外e5僑胞全力推sak所得--來-e5。
每一年歇熱，我e5翁婿kap伊e5好朋友，long2會接著僑務委員會e5邀請，將in chia e5派外文化教師調去世界各國，只要是有僑胞e5所在，就是in服務e5去向。舉一個例來講，親像我e5翁婿有民俗體育這方面e5專長，無論是phah矸轆、扯鈴、跳索仔抑是踢毽子，伊long2真gau5真內行，所以僑務委員會ti7這幾年指派伊去澳洲、美國kap歐洲chia-e5所在，教當地e5僑胞子弟按怎樣phah矸轆、扯鈴、跳索仔抑是踢毽子，因為chia-e5活動chiaN5受僑胞珍惜kap愛護，加上伊e5做人真親切真溫和，教學koh真趣味真笑詼，tiaN7-tiaN7都受著眾人e5歡迎kap疼惜，所以每一擺出國倒轉--來，phah開伊e5行李，long2會tang3看著真濟禮物kap相片，代表伊koh再一遍順利完成任務，m7-na7是伊家己有機會付出kap成長，siong7-kai3重要--e5是咱台灣文化e5種子已經ti7國外生根puh芽，ti7咱僑務委員會e5用心計畫kap所有僑胞e5全力推sak之下，chiaN5做一欉大樹，永永遠遠生湠傳承--落-去。
朋友啊！看著海外e5僑胞對著咱家己e5傳統文化，是chiah-ni7-a2 ng3望kap珍惜，你是不是有kah我仝款e5感想？咱chia-e5 ti7在地e5兄弟姊妹，是不是應該愛有進一步e5行動kap表現，he就是認真拍拚咱家己傳統e5民俗技藝，hou7咱逐家long2會tang3真真正正chiaN5做一個文化人。


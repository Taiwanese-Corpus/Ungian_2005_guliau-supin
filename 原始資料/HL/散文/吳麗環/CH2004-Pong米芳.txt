Pong7米芳	
員林國小 吳麗環

細漢e5時，阿兄不時chhoa7我kap厝邊隔壁e5囝仔伴，做夥ti7埕--裡chhit-tho5無論是踢kong2仔、ng-kok8雞、bih相尋，抑是走相jiok，逐家tiaN7-tiaN7是sng2 kah歡頭喜面，大粒汗細粒汗，亦是一擺koh一擺一直sng2--落-去，連序大人來hoah beh轉去食飯，都無一定叫會行。M7-kuh，若是聽著遠遠有人teh hoah講：「Pong7米芳--哦！好食e5米芳，有啥物人beh pong7米芳？」阮chia-e5囝仔就走ka2-na2 teh飛--咧，趕緊三步做一步走，chong5轉去厝--裡，ka7阿爸阿母問講：「敢會使pong7米芳？」阿爸阿母一應「好」，手ui3 lak袋a2--裡jim5出十箍theh8 hou7阿兄，我就kap阿兄koaN7著米、糖、土豆ham7芫荽，趕緊chong5去到pong7米芳e5頭家hia排隊。
目睭金金siong3,看頭家先ka7米倒入去pong7桶仔內底pong7,chiah koh ka7糖倒落去火爐頂koan5 e5鼎--裡，na2煮na2 la7,一直到一粒一粒e5糖煮chiaN5做黏thi-thi e5糖膏，這個時陣，米也差不多pong7好--a，頭家就ka7桶仔蓋掀開，「pong2~」一聲，有白色eng-phong7-phong7 koh phang-kong3-kong3 e5煙chheng3--出-來，阮這陣囝仔就衝入去煙陣內底，用鼻仔直直suh，na2親像beh ka7所有e5芳味long2 suh--入-去仝款。頭家na2看na2笑，笑kah嘴仔lih8-sai-sai，chiah ka7 pong7好e5米芳倒--出-來，ham7糖膏la7-la7攪攪做夥，chiah koh倒ti7盤仔內面，用圓棍仔出力ka7 geng2-geng2 hou7 bat8 koh chat8,續--落-來，倒手提柴尺khoeh8--leh，正手giah8菜刀一lio5一lio5 kah米芳切hou7正正正。
阿兄知影我看著抵仔pong7好e5米芳，嘴瀾強beh tin--落-來，就緊ka7頭家先討兩塊來塞嘴縫，哺--起-來是koh酥koh芳，chhun-- e5 chiah請頭家lok入去袋仔內底，hou7我kap阿兄na2行na2食，一路koaN7轉--去。
看到chia，你是m7是也愛著pong7米芳？是m7是也想beh食--一-塊-仔-咧？行！咱做夥來去「pong7米芳」。


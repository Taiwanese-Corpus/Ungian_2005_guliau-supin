走找台灣民間e5口傳文學
湖南國小 林怡禎
  　
最近teh看一本由「常民文化」出版，巴蘇亞•博伊哲努所寫e5冊－－《台灣原住民的口傳文學》。冊內底解釋講「…口傳文學是以口頭創作、傳播e5一款文學，伊主要是由農、漁、獵其它體力e5勞動者所創作--e5,…是眾人共同e5創作，一直四界流傳，所以口傳文學包含有佚名kap變異e5性質。」作者認為，因為按呢e5特性，koh再加上現代傳播媒體e5強力放送，完全代替了古早口傳文學e5教育功能，所以口傳文化e5傳續已經面臨斷絕e5危機。伊一直提倡，愛趁緊將chia-e5珍貴文化資產「文字化」e5觀念，所以作者ma7身體力行，將伊所做e5探查kap研究，付印成冊，希望會tang3呼引出愈濟e5人才，共同來挽救che口傳文學e5危機。
是--啦！逐家long2知影，台灣e5原住民文化所受e5衝擊，kap in e5文化崩落e5速度，已經是到了無反應boe7行--得e5時陣--嘍！所以chia-e5原住民朋友為家己e5文化走chong5拍拚e5精神，hou7人真正感佩，ma7 hou7人真為in緊張kap煩惱。比--起-來，台灣e5閩南語文化，真正是加chiok好運--嘍！M7-na7 ti7真久以前，就有真濟人teh從事收集、創作閩南語歌謠、詩文e5 khang-khoe3,就算是ti7台語文化hong5壓制e5時陣，chia-e5文化活動ma7從來m7-bat斷koeh--過，一直到chit-ma2來，閩南語文化e5保存kap發展，會使講亦是「方興未艾」，真是使人歡喜安慰e5一件代誌。
Ah m7-koh，歡喜罔歡喜，安慰罔安慰，實際講--起-來，現此時e5文化活動，創作是濟過收集kap保存--啦！逐家ka7斟酌觀察看覓，辭典書冊、網路上、各研究者e5資料彙編講義......俗語詞彙是be7少，但是若講著歌謠、文化由來傳說、鄉野傳奇，看來看去，逐位long2少少--a，差不多是hia--e5 leh抄來抄去nia7-nia7。算--起-來閩南語文化ti7台灣這塊土地釘根生湠chiah-ni7久e5時間--囉，無應該kan-taN這幾篇、sap-sap仔而已。Koh-khah hou7人失望--e5,是地方政府kap教育基金會in編輯beh hou7囡仔讀e5教材，竟然是用閩南語所寫e5「伊索寓言」、「格林童話」......真是奇呀！怪呀！
會記得幾lo7年前bat聽一位教授演講，伊講起伊bat擔任過幾場閩南語演講e5比賽裁判，其中有一位小朋友，生做清秀古錐，一上台，台風穩健，一開嘴，聲音響亮koh逐字分明清楚，逐家印象chiaN5好，期望chiaN5深e5時，hit位小姑娘煞講：「我今仔日beh演講e5題目是：白雪公主。Chiok久chiok久以前，有一個白雪公主......」Hit個小朋友尾--仔並無著等，並m7是因為伊講了無好，抑是伊講kah去hou7 be7記--得，完全是為著「調性be7合」--啦！
我並m7是反對講將外國文學用閩南語來翻譯；逐本世界出名e5著作long2 ma7會hou7人改寫做各種語言，來方便世界e5人習讀瞭解。但是在我e5感覺，對台灣囡仔來講，對閩南語本身文化來講，翻寫外國名著並m7是當務之急--啦！語言e5重要，是因為伊所包含e5文化內容，一款語言若消失，就代表一款文化滅亡，但是反倒轉來講，若是語言iau2-koh存在，但是支持伊e5價值e5文化層卻是乾脯--e5,按呢這款e5語言一定是chhiaN-iaN7 be7起--來--e5。
有tang時仔，我會toe3人坐車去遊覽，車頂大多數是原本無熟識e5勞動界朋友，聽in leh開講，實在是心適koh趣味--啦！雖然是有khah粗--淡-薄-仔，m7-koh in
teh講話真gau5 tau3句kap押韻，其中也be7少有典故--e5。受益上濟--e5,是tui3導遊hia聽--來e5各地風俗民情kap傳說--啦！Koh m7是烏白亂choaN3--e5 neh，chia-e5口傳故事，大部份long2包括有教化人心e5作用，或者是訓示後代kiaN2孫，愛會記得祖先拍拚奮鬥e5過程kap辛苦。目前來講，所有閩南語文字記錄，long2無chia-e5口傳文化e5存在，人外國人ma7 iau2會編「俚語字典」！明明是正港民間文化，卻是被遺忘，無受重視，真是使人感嘆啊！
顛倒一個特殊現象，就是chit-ma2 e5人漸漸重視鄉土文化e5發揚kap保存，一寡電視台ma7應觀眾e5口味要求，製作一連串符合主題e5齣頭，「台灣人e5故事」、「查某人e5故事」、「台灣奇案」......想法是真好--啦！Ah m7-koh我是嫌電視台灌水灌了siuN厲害--a-啦！兩分e5故事，膨脹做一百分e5戲份，煞失去原味--囉！無彩啊！但是上kai3無，in ma7加減會實地去訪查，收集一寡素材，算--起-來iau2是be7-bai2--啦！無tiaN7另日，逐家興beh走尋chia-e5口傳文化e5時，愛先去電視台行踏行踏--leh。
雖然台灣閩南語已經tui3有音無字行入文字化e5路--囉！但是beh按怎將豐富多元e5文化同齊記錄--落-來，be7 hou7 tan3 tiu--去，che著愛靠逐家共同來走尋、保存--嘍！Koh-khah希望--e5，是主政者e5推展方向m7-thang大條路m7行，巷仔khok8-khok8  chong5--啦，咱beh做，著愛做有合意，有合理chiah著。


人無照天理，天無照甲子（chi2） 		許文政

最近幾年來常常有teh聽講全球氣溫升koan5 e5問題。因為人類使用能源以後所累積e5廢氣引起溫室效應，致使地球上氣溫不斷有升koan5 e5趨勢。氣溫不斷升koan5會產生反常氣候現象。這款現象比如幾年前加拿大Ontario省kap Quebec省落冰雨成災，電力系統受著真大e5破壞，ti7寒冷e5冬天停電規月日，受著che7 che7 e5不方便kap損失，這款災害ti7加拿大是過去所m7 bat tu2著--e5 。最近台灣做桃芝風颱落大雨，水流kah崩山，半暝a2大水ka7民家流kah無看影，造成人間大悲劇。學者研究e5結果，認為氣溫升koan5，khah會做風颱，雨量ma7會khah大。
這擺風颱ti7台灣造成嚴重災害e5主要原因，是大自然生態水土環境，受著破壞所致。經濟高度發展，大家固然會than3錢，財富增加，人人好額。總--是有一個好to7無二個好，若為著beh than3 khah che7錢，beh koh khah好額，tioh8需要用koh khah che7資源、能源。無規劃節制，kan-taN亂kut8、亂phut，深山林內也beh造公路開發，水土生態kap自然環境受破壞。人若無照天理，天to7 無照甲子。天若無照甲子，氣象反常，人著會受天災地變e5嚴重災害。
無外久以前，ti7台灣有一個86歲e5老人批評新政府講chit-ma2生理真phaiN2做，因為chit-ma2 e5政府不如40年前e5政府。40年前e5政府是中國國民黨一黨專政，戒嚴專制，獨裁恐怖統治台灣e5時期。當時勞工受嚴重壓制，環保無受重視，黑金勾結，生理人若送紅包，啥物非法e5代誌ma7會tang3做，汞污泥廢料會tang3隨便倒，隨時污染自然環境。國民黨ma7利用各種黨營事業，利用特權kap民爭利，ti7台灣累積數千億以上e5黨產。全世界無任何一個政黨親像國民黨hiah-nih有錢、好額。86歲a2 e5這個老人目睭peh8金所看e5是「錢」，頭殼所想e5是「錢」，心內只有是「貪」。為著自己e5利益講出無是非無天理e5話，時時刻刻to7是想beh koh khah好額，kohk hah有錢。山崩水流，家破人亡是別人e5代誌。人按呢無照天理，天to7無beh照甲子。錢淹腳目是真好，水若淹厝頂tioh8淒慘che7 koa3叫苦連天。
人e5生活中需要各種物質來滿足che7 che7 e5慾望，但無必要過著奢華tho2-che3 e5生活。人ma7 tioh8心靈豐盛，來憐憫疼惜自然萬物，飛禽走獸，樹木花草，會曉欣賞感觸四季e5變化，大自然e5秩序kap規律。時時ti7感謝o-lo2中感受知足e5喜樂kap心靈e5平安。 

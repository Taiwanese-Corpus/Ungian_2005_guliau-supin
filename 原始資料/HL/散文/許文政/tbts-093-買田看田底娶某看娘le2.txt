買田看田底，娶某看娘le2   	許文政

「買田看田底，娶某看娘le2」是一句真有教育性e5台灣俗語。台灣人常常用這句話來教示kiaN2孫後代，處世待人對事應該有e5準則kap態度。
是按怎買田tioh8-ai3注意看田底？因為若是好田底to7有利種作，會tang3好收成。所以若beh買田，往往tioh8揀土質好、無沙石、khah有肥份、水量充足e5田地，平平勞力耕作，應該有khah好e5收成。
娶某是按怎tioh8-ai3看娘le2？因為查某kiaN2 kap家己e5老母上蓋親近，這個查某gin2-a2 ti7老母養育下，人格形成e5過程中受老母e5影響上蓋深遠，所以台灣人認為這個真賢慧koh曉理，做人有好表現e5母親，娶伊e5查某kiaN2做家後，一定be7 m7-tioh8。
這句俗語對字句表面解說大概是這款意思，可能ma7會hou7人感覺是tui3男性做中心e5想法。其實會tang3拆開性別，擴大引用，對che7 che7問題用仝款模式思考以後，會tang3 chhoe7出最好e5答案。
作穡人辛辛苦苦，將秧（ng）a2播ti7田底，一khu田最好是一khu好田底e5田。好田底e5田才會有利耕作，自然ma7會tang3期待好e5收成。生理人若beh去中國投資，代先tioh8考慮中國官敢會kha3油食錢、貪污歪哥，中國人敢會信用tit3。一定tioh8-ai3研究調查中國是m7是一個有利投資e5環境。好e5投資環境應該是司法獨立公正、尊重人權、治安良好、言論自由、政治民主，勞動市場穩定素質優良，金融制度、市場機制健全運作，整個環境有利投資行為。「買田看田底」，若beh去中國投資，tioh8-ai3先瞭解確定中國是m7是一個有利投資e5好田底。
台灣ti7 12月初beh舉行立委kap縣市長e5改選，台灣選民tioh8-ai3先思考了解，選啥物人才是選tioh8人。一個候選人e5學識能力當然是重要，koh khah重要e5是這個候選人e5出身背景、文化認同，心思意念是m7是疼台灣。「娶某tioh8-ai看娘le2」--lah。前擺台北市長選舉前，馬英九先生家己講：「不知為誰而戰」。馬先生ti7台a2頂對李前總統講：「報告主席，哇（oa2）是lim台灣水，食台灣米大漢e5台灣人--lah。」自稱台灣人卻m7知為台灣而戰。後來伊e5老爸對伊講，為著會tang3將台灣保持ti7中國e5內面，一定tioh8出來參選，伊才決定參選台北市長。真che7選民無檢驗馬先生e5出身家庭背景、政治理念、意識形態，to7將神聖e5一票投hou7伊，最後當選做台北市長。
馬先生就任後，漸漸暴露伊e5真面目，伊聯中反台灣，phi2-siuN3本土文化，任命龍應台做文化局長，專門ti7台灣發揚中華文化。阿扁當選總統以後，ti7各種場合故意對立，處處為難，根本無beh尊重國家元首、行政體制，公開侮辱總統講，甘願ti7市政府辦公室掛in某e5相片，ma7 m7掛陳總統e5相片。這擺風颱台北做大水，馬市長甘願台北市淹水，致使市民受著生命財產e5嚴重損失，ma7 m7向中央報告求援協助救災，親像ka7台北市拚入中國，成做中國e5一部份。
        今年12月初台灣beh選舉，大家tioh8好好會記得「買田看田底，娶某看娘le2」這句俗語，仙ma7 m7 thang選出親像馬英九這款中國人做台灣任何行政首長，因為一個行政首長若心無台灣、只有中國，無beh認同疼惜台灣，時時刻刻teh聯中反台，中國m7免「武力解決台灣」to7會tang3併吞台灣，台灣人to7 koh一擺做人e5奴隸，kiaN2 kiaN2孫孫永遠be7 tang3出頭天。

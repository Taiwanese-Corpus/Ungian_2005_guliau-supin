秋夜e5 雨聲		許文政



今年ti7多倫多地區經過一個真熱koh真乾旱e5熱天。會記得ti7 七月尾八月頭，一禮拜外久，連續溫度攏是ti7攝氏35度左右，若ti7外口khah久to7曝kah強強beh烏暗眠。比過去，今年e5熱天ma7加khah乾旱，會使講攏無落著雨。市政府直直叫人m7-thang用水管 噴水沃花草、洗車，若是違規to7  ai3罰真che7錢。
今年e5熱天m7-na7天氣真熱nia7-nia7，ti7 七月中，國際奧運委員會投票議決2008年由中國ti7北京主辦奧林匹克運動大會。這項代誌hou7真che7加拿大人感覺真懊惱。多倫多e5自然環境辦大會e5條件攏比北京khah好。有對中國轉來e5人講，2008年toa3北京比賽馬拉松tioh8 phaiN7一個ou-khu-si-jin（oxygen）桶。若無，北京空氣hiah-nih baI2，敢有可能會tang3走hiah-nih遠。奧委會決定放sak多倫多，揀選北京，實在真無法度hou7人會tang3想像。決定toa3北京舉辦e7原因是為著啥物呢？
今年台灣申請入聯合國，koh再受封殺be7-tang3達成。台灣是一個自由民主主權獨立e7國家，絕對有條件加入聯合國，但是台灣竟然一再受封殺，be7-tang3參與國際社會，kap人同khia7起。這個世間敢猶有是非公義？
今年九月十一日美國紐約世貿大樓kap國防部五角大廈受著恐佈份子攻擊，失縱死亡人數四千外人，二棟大樓全倒，生命財產受著慘重損失。人心驚惶不安。美國自立國以來，對外發生che7 che7擺e5戰爭 ，m7-ku2本土猶m7-bat受著攻擊。這擺e5攻擊事件對全人類來講，今後生命財產會面對一個新e5挑戰e5時代。三十年前坐飛機na2親像teh坐巴士hiah-nih簡單，chit-ma2若beh坐飛機，tioh8量早三點鐘前去機場準備安全檢查。人類e5文明是進步抑是退步，實在真phaiN2講。今年十月三十一日是萬聖節，出來分糖-a2 e5 gin2-a2比往年減真che7，可能是受著911恐佈事件e5影響。人kap人e5距離愈來愈遠，人be7-tang3 koh信任人。人遇著人有時na2親像teh遇著鬼。Che實在是有夠悲哀。
今年九月十七日台灣納莉風颱台北市大淹水，真che7人淹--死，財產損失慘重，無電無水，火車be7通。天災是姑不二衷，人禍to7無應該。
今年e5熱天發生che7 che7 phaiN2代誌，親像911 hit款事件，m7-na7 ti7人類歷史中猶m7-bat發生過，連想to7  hou 人想be7到。總是隨著時間e5經過，ma7 tioh8繼續向前跑走。勞動節過了後，暑假大部分攏結束，學校ma7開學，新學期koh開始。
九月二十三日是秋分，日時愈短暝時愈長，天氣漸漸變khah涼冷，天真清、楓葉ma7漸漸變紅，真che7人去野外挽蘋果。十月初八是感恩節，ti7這時陣大自然e5景色上蓋sui2，規遍樹a2葉攏變kah紅pha3-pha3。到十月中旬樹葉to7開始lak，若有透風lak著koh khah緊。
多倫多地區tui3 十月中開始khah chiap落雨。恬chih-chuh e5半暝，外口，雨直直teh落，落ti7 lak落來e5樹葉頂，落ti7厝頂，有時摻著風teh透e5聲，大自然na2親像為著大家演奏一首秋夜小夜曲，hou7人有平靜e5歇睏。雨直直teh落，na2親像911恐佈事件中受難者e5哭聲，in嚎叫，是按怎in tioh8成做別人『聖戰』e5祭品，上帝ti7 to2位？世間e5公義是啥物？
以前ti7台灣，秋夜e5三更半暝看著西門町路燈照著小雨sap-sap teh落，台北浪漫e5街景若ti7眼前，m7-ku2是已經幾十年前e5情景。人生有che7 che7苦難kap無奈，人生e5意義是啥物？人類e5前途神beh按怎引chhoa7？今暗ti7這個北國e5多城，安靜全心聽著落be7停e5雨聲，是m7是會tang3聽出著好e5答案？






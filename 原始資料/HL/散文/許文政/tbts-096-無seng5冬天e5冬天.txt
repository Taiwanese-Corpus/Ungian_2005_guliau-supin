無seng5冬天e5冬天	許文政

舊年e5熱天，多倫多地區經過一個真熱koh真乾旱e5熱天。Tui3入冬以來猶原是一個真變相e5冬天。以往若到十月中旬to7開始落雪，今年到現此時chiah細細落過兩、三擺。多倫多e5冬天尤其是ti7正月尾二月頭，溫度常常ti7攝氏-20度以下。外面積雪幾na7尺koan5，冷風sng2 sng2 kio3，若chng3過厚厚e5綿裘，會hou7人寒kah si3 si3 chun3。Ti7路中駛車，雪na2 teh落，亂飛亂舞，tui3頭前直直衝--來。若入來厝內lim一杯燒咖啡，to7有一種講be7出e5溫暖。正月初十早起，ti7上班e5路中，收音機e5氣象報告講，多倫多城區(Downtown)現此時氣溫是攝氏2度，下晡天清，上koan5升到5度。另外一個人笑講，到三、四月，會火山爆發抑是大地動。Hit個報告員按呢回答講，che m7是teh滾笑 (it is not funny)，che是變相e5氣象。
到三、四月是m7是會火山爆發抑是大地動無人會知，m7-ku2科學家根據科學e5推測，若是地球上自然環境繼續惡化無改善，全人類到2025年有可能會tu2著大災難。大災難包括下面三項：
1, 飢荒：	因為氣溫不斷升koan5，大自然氣象失調，風不調雨不順，致使農作物生產秩序受破害，農產品減收，人口不斷增加，食物欠缺，be7-tang3供給全人類生活所需要，飢荒tioh8會發生。                                                           
2, 瘟疫：	因為氣溫不斷升koan5，大自然氣象變化，地球上生態環境受改變抑是受破害，某種生物可能絕 跡，某種生物可能因為按呢新來產生。若是有新e5病毒細菌出現，威脅人類健康，瘟疫可能tioh8會發生。
3, 天災： 最近tiaN7 tiaN7聽著破紀錄e5氣象報告。親像一工內落雨量破紀錄，抑是正月份平均溫度是幾十年來破紀錄e5 koan5。這款e5破紀錄攏m7是好現象。有一工紀錄若是破了siuN 大 tioh8成做天災，親像落大雨做大水淹kah滿四界。

人類科技e5進步會tang3複製羊a2，複製牛，甚至複製人，但是人類對威脅家己生存e5環境惡化m7知beh按怎抑是無beh認真面對解決。其實若beh經濟高度開發，高度成長tioh8-ai3犧牲環保，若beh保護大自然生活環境，tioh8-ai3有規畫、有節制開發資源，有計劃發展經濟。人be7-tang3一方面驚死，一方面koh beh than3大錢大好額。人是m7是猶未到最後hit陣攏想看會tang3  koh than3一棟a2 ，koh lian2一koa3。
台灣chim2-a2大家攏講tioh8拼經濟。台灣是一個小島，人口密度koan5，拼經濟是真好，但是保護水土、河川、森林，減少工業廢料、空氣污染，才有安全清氣e5生活環境，才會健康平安。講實在--e5，台灣人ma7 猶koh真有錢真好額。中國清朝朝尾封建落伍e5食sit8文化號做「慈禧御膳」，引來台灣了後，一桌新台幣八萬八仟，生理好kah be7赴人訂。某縣市文化局局長開(khai) 百姓e5稅金，專門teh發展hit款文化。民意代表ma7是開百姓血汗錢，ti7五星級觀光飯店房間內搬戲chhoe7趣味。當然因為不景氣，有che7 che7人失業，致使生活艱苦造成社會問題，政府應該會tang3建立失業保險制度抑是其他社會福利辦法施行救濟。
	其實目前ti7台灣拼教育是第一要緊--e5。中國國民黨外來政權過去五十年久用逃亡心態、暴力恐怖統治台灣。宋美齡看著蔣家漸漸衰微沒落，khoan2伊e5金銀財寶，chhoa7一koa2幼kan2粗kan2，載規隻飛機koh走一擺來美國。Chia e5走路--e5用走路文化來看阿輝伯--a，想講總統若退任，ma7會用布袋phaiN7美金走來美國。中國文化kap台灣文化、價值觀是hiah-nih無相像。五十年來e5教育攏是教一koa2無影無跡、有孔無筍、茫茫渺渺e5仙古，教kah台灣人愈教愈憨。Ti7立法院質詢e5時，問新閣員你是啥物人？有e5人hou7問--著-e5，na2親像童乩teh tioh8 tang5，茫茫渺渺講是「中華民國」人。Ma7隨人講台灣是號做啥物「中華台北」國。台灣人到chit-mai2猶koh hou7人按呢teh蹧躂，實在真無尊嚴。
	以前ti7台灣透早ti7海kiN5散步，看著日頭tui3太平洋海面浮出來，龜山迎接著日出e5光線，無越頭無躊躇向前無停繼續出力teh泅。若想起黃昏e5故鄉tioh8看著淡水暮色e5情景，落西e5日頭染紅天邊e5雲彩，觀音山慈祥e5形影，hou7人ti7心內深深體會著平安kap滿足e5甜蜜。台灣原本是chiah-nih sui2 e5島嶼，五十七年前暗時m7免關門會tang3安心睏e5台灣社會，今a2日是按怎na2會變kah像這款？每擺若想著che，嚨喉tioh8 tiN7，話講be7出--來，目屎強強beh lian3--落-來。
	真希望新內閣有一個有理想有擔當疼台灣e5新教育部長， 強調本土教育，tui3最基本做起，教育每一個台灣gin2-a2認bat台灣、推廣母語教學、培養本土意識、重建台灣文化會曉疼台灣，實實在在百年樹人，為台灣培養人才。

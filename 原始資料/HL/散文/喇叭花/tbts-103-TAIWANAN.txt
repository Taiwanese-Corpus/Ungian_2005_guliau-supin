TAIWANAN         喇叭花

這擺歇熱我有轉去台灣，亦去嘉義看我e5恩師─林東哲老師。阮真歡喜見面，有講boe7了e5話，不知不覺ma7關心著國家e5代誌。老師非常重視台灣正名運動，我就趁這個機會ka7伊講，我真希望台灣正名e5時陣，ma7 ai3  ka7 Taiwanese改做Taiwanan才好。聽講西方人看boe7起中國人kap日本人，所以ka7字尾加添ese，na2親像細隻蟲仝款。Ti7北美，有時聽人hoah Chinese，感覺真刺(chhak)耳，有輕視e5味。真ch?國家e5人攏ti7字尾加an，親像Canadian、American、 Korean，咱ma7 beh講我是Taiwanan，講--起-來koh kap台灣人e5發音khah接近。老師真贊成我e5想法，亦支持這個行動。
　　因為我真久無轉去嘉義，老師相招beh去「樹木園」散步，就是中山公園。Hit內底有真ch?種e5樹a2，相思樹、香水樹、大王椰子樹、樟腦樹種種，有我bat e5 kap m7 bat e5台灣本土樹a2，na2親像比四十年前koh khah豐富。無joa7久鼻著檜木e5芳味，就看著一間真大間e5日本厝，老師講che就是整修無joa7久e5古蹟，現在做嘉義市史蹟資料館。看著嘉義e5人文歷史，hou7我想起祖先e5故事，感覺真親切。老師ma7注意著伊e5作品收集t?內面，我笑笑a2講「老師，你真正是嘉義e5寶。」
　　忽然間我發現鎖t?玻璃櫥a2底有一本雜誌，是1947年February發行，雜誌e5名叫做Formosan，tu2好是二二八事件hit年hit個月，恐驚是ti7事件前就出版？當我teh想e5時，聽著老師講「你看，che就是，本來台灣人就是Formosan，無看著ese。咱na2有必要kap中國人仝款加添ese--neh？」老師隨時ka7身軀邊e5解說員講「以後咱攏beh講我是Taiwanan，m7是Taiwanese。」無拍算少年e5大學生應：「亂講，he是因為字尾是母音kap子音e5分別才有無仝e5變化，kap輕視無輕視無關係。」苦--a！Britain ham Spain m7是仝款用n作字尾？英國人講in是British，西班牙人講in是Spanish，tak8個攏khia7 kah四正四正，是按怎，咱tioh8-ai3 變做ese？老師搖頭對我講「繼續努力，tak8家攏ai3盡量發聲--a！』
　　過兩日，我t?報紙看著德國e5科學家ka7原生地ti7中國e5白頭翁叫做Chinese Bulbul，原生地t?台灣的烏頭翁叫做Formosan Bulbul，che實在是值得咱深深思考e5代誌。
　　　　　　　　　　　　　　　　　　　　　　　　


用音樂拍開台灣e5門窗 	林明輝

當：李前總統艱難面對踏出國門e5困境；「用音樂拍開台灣e5門窗」是伊上有智慧e5選擇。
「阮若拍開心內e5門窗」這首由王昶雄先生kap呂泉生老師合作e5歌曲，這幾年漸漸受各級合唱團所歡喜來演唱，頭a2是「大小百合」用有經過和聲e5編曲，koh加in接近聲樂e5美聲唱法來傳唱，theng2好按呢講：toa3 ti7咱寶島台灣e5大大細細攏聽be7厭倦才tioh8！
總講一句：只要咱拍開心胸，開嘴ka7唱，「拍開心內e5門窗」並無啥物偌大e5困難，m7-koh，「台灣e5門窗」na2會hiah-nih phaiN2透放呢？至少對李前總統是chiah-nih be7準節，連看一個醫生tioh8引起國際外交戰場e5風雲變色，ti7國內ma7仝款產生真極端e5二種對立。
抱著Oscar小金人e5李安導演轉來國內，咱相信：以後，伊出入全世界任何國家，至少攏會受著hit國電影界e5歡迎kap尊重lah？台灣e5門窗因為伊大開，可惜，「臥虎藏龍」是一部標榜「兩岸三地」合作e5成果；ti7伊離開台灣，oat去香港、中國e5時，人伊ma7坦白講：『我要拿小金人去與他們分享榮耀與喜悅！』
※             ※             ※
當：國會暴力e5鏡頭，時常登tiam3國際傳播媒體真明顯e5版面，台灣e5門窗大開過，展示ti7全世界眼前e5是見笑kap頭殼犁犁e5咱。
當：921大地動，悲慘e5災情ma7上世界各國e5頭條新聞，台灣e5門窗又koh大開囉！Ti7外人面頭前看著e5是斷樑歪柱內e5沙拉油桶、紅毛土袋a2 kap舊報紙，咱仝款頭殼giah8 be7起來。
當：92年世界三大男高音，頭一擺ti7巴塞隆納奧運會e5開幕典禮做伙上台，全世界tak8所在e5藝術歌曲、民謠、經典名曲tioh8攏唱透透；m7-koh，按咱這塊土地來e5歌卻完全無聲無說。
當：已經是國內聲樂界不止a2有成就e5張清郎教授， 遠遠一choa7路去到德國深造，經過真拚勢e5試唱，主試教授大手一比：請你轉去！附帶一段話：你e5聲樂技巧已經算是Pro ah，你ui3遙遠東方e5 Formosa來，hia敢有種規山坪e5菩提樹？溪a2敢有活跳跳e5鱒魚？咱e5民族性全然無仝，你身軀ma7無流阮e5血，咱e5人文背景完全無仝，你敢唱會出阮e5鄉土味？有一日，我顛倒koh想beh chhoa7學生去台灣聽恁e5藝術歌曲！
※             ※             ※
規台灣相信絕對無人歡喜hong5講這句：喔呵！台灣！Hit個國會議員足愛相拍e5國家！
所有e5台灣人ma7攏時常虔誠祈禱：咱台灣上好tioh8永遠風調雨順，be7 koh再有啥物天搖地動，昭告天下：喔！Hit個用空油桶、水泥袋a2 kap新聞紙起厝e5夭壽島！
咱絕對希望：M7-nia7三大男高音會唱咱e5歌，更加ng3望當國外音樂團體來到台灣，m7是應付咱1、2首台灣鄉土味e5歌toh準soah 。
	張教授轉來台灣了後，開始煩惱 -- 等到in正經來台灣，我是beh提啥物歌來展寶呢？是【燒肉粽】？是【愛拼才會贏】？抑是【鴛鴦蝴蝶夢】？Chia e5歌敢phang5會上桌面?
※             ※             ※
「音樂無國界」這句話，相信大家攏be7否認；除了少數e5歷史學者，應該無幾個人講會出貝多芬、莫札特抑是修伯特e5時代，in hit當時e5皇帝、首相是啥人？M7-koh，長久以來！全世界應該ma7 chhun 少數人m7-bat聽過in e5歌。
我深深相信仝款e5道理theng2好證明：蕭泰然教授、林福裕老師、哈尤尤道牧師（漢名：莊春榮）kap詩人莊柏林等人士，in將音樂kap母語詩作結合，譜寫出一首koh一首「新世紀台灣上sui2 e5歌詩」，永遠會hou7世間人所喜愛kap傳唱。你一定會問：既然in e5歌詩chih-nih sui2，為啥物李登輝前總統主政e5時代，總統府音樂會to舉辦20偌擺ah，na2會m7-bat聽過in e5作品呢？
其實：ti7美國、加拿大，甚至俄羅斯、中國上海，蕭泰然教授創造e5協奏曲、交響樂曲演出了後，掌聲往往規十分鐘，m7-na7按呢，聽眾koh攏全體起立致敬。
另外，當代國際合唱音樂權威e5林福裕老師，伊e5合唱曲、台灣藝術歌曲早to7已經是國外正式音樂比賽e5指定曲，伊訓練e5各級合唱團ma7早to7是教宗、各國元首e5座上之賓。
Ah8若是哈尤尤道牧師創作e5一首【山海歡唱】kap伊所領導e5【太魯閣兒童合唱團】、【那魯灣合唱團】演唱氣韻萬千e5台灣原住民歌謠，ti7世界音樂e5 khou a2內ma7早to7有佔一個地位。
Iah koh有詩人律師莊柏林充滿鄉土情懷e5歌詩，ui3詩作中吟唱著咱台灣四百年來e5愛怨情愁，用歌聲拍開新世紀e5閃爍希望，che攏是咱e5至寶。
以上事實，攏證明「政治hou7人分離，音樂hou7人結合」e5道理，ma7證明「用音樂拍開台灣e5門窗」是有可能實踐e5理想。
當今，全世界絕大多數e5國家，應該攏be7將一個真正有藝術水準e5音樂團體排斥ti7 門外？問題是：台灣敢有真正讚e5樂團？有！咱e5音樂人材真che7，若koh加像林昭亮、胡乃元、陳毓襄、陳必先等等早to7已經ti7國際上鼎鼎有名e5演奏家kap 1、2個嚴格訓練e5合唱團。
我敢大膽來斷言：這個上sui2 koh上有氣質e5音樂團隊，恭請李前總統老身出馬，包一台長榮e5飛凌機，親自帶領巡迴全球演出，歌聲所傳到e5所在，一定轟動武林、驚動萬教；若有周全e5企劃，門票收入to7會使自給自足，換一句話講：台灣m7免加開半仙錢，to7 theng2好hou7全世界看；李先生亦會使利用無演出e5日時a2，kap各國元首、社會菁英摃小白球；當年，中國ma7是靠幾個拍乒乓e5 kap車畚斗e5，ti7外交戰場得著真豐富e5成果。
以上所講絕對m7是空嘴哺舌，只要有心，to7是攏無賣門票，一年e5經常開銷be7超過美金8千萬，影音出版品e5附加價值猶koh會使補貼淡薄a2呢！有值得作無？行會通be7？Tioh8留hou7大家一個思考e5空間啦！
當：李前總統ti7退休進前，liam5-mih beh作傳教士，liam5-mih beh種花沃肥，島內一koa2中國人khap be7著toh beh ka7撥紅墨水，koh規日想beh去日本、美國chhit-tho5；若是按呢，「用音樂拍開台灣e5門窗」是伊上好e5出路。
當：台灣社會四界充滿著虛假e5口號，「用音樂拍開台灣e5門窗」比「全台灣走透透」更加會tang3為咱e5故鄉 --台灣，留著koh khah可貴e5腳跡才tioh8！


∮台語新選組
水ke a2 伯e5 錢
曾錦玉
各位評審，各位在座朋友，我是4號。食飽--未？phaiN2-se3,tak8-e5 chit-ma2一定食飽--lah，講著「食飽」，對chit-ma2 e5 人來講是真簡單e5 tai7-chi3,會用得講lan2 每工食--e5是山珍海味，m7-koh tak8-e5 ma7 是koh 真phah 拚。會記得gun2 細漢e5 時chun7,gun2 a-ma2 tiaN7-tiaN7 講：人，m7 討m7 趁是會做san3 鬼，人人驚--ou3,等到有手chhun 無路，有kha 行無步，叫天天be7 應，叫地地be7 hau2 e5 時chun7,就悲哀--lou3。Che 就是勸lan2 si7 細ai3 kut 力、phah 拚，認真趁錢。m7-koh 有錢kam2 就萬事OK？我今a2 日就為tak8-e5 講1個有關錢e5 故事。
有1個老歲a2 叫做水ke a2 伯，i kap in 老bou2 2人無生kah 半隻ka-choah8,ah in tau 是「食無油e5 菜湯，睏無kha e5 眠床」，有夠san3--e5。有1工，水ke a2 伯出門去liah8 水ke，liah8--a liah8,liah8來liah8去，long2 liah8無，水ke a2 伯真ut-chut 想講：「有夠soe，今a2 日liah8 無半隻，kan-taN khioh 3粒田螺nia7-nia7,aih！無魚，蝦ma7 好」。Tng2 來厝內底，就ka7 in 老bou2 講：「老--e5 a！老--e5  a！這3粒田螺ka7 chhong3 落去煮湯」。In bou2 就講：「你ma7 leh 老番癲，人leh 笑講1粒田螺煮9碗湯，ah 這3粒田螺是m7 是beh 煮27碗湯，lan2 2隻老猴是beh 灌tou7-kau5--ou3 ？mai3--lah，ka7 放落去後尾園a2 e5 水窟底」。
水ke a2 伯只好liah8去放，田螺1下放--落去，水面soah 一直leh puh 波，一直puh一直puh，1目nih a2 soah 浮1個khaN-a2 出--來，水ke a2 伯chhoah 1tio5,koh 真好奇，就ka7 khioh--起來，想講theh8 tng2 去hou7 in 老bou2 飼雞ma7 好。
入去厝內，就ka7 這件tai7-chi3 講hou7 in bou2 聽，in bou2 聽了soah 罵--i：
「你是食老目chiu 花花，瓠a2 看做菜瓜，講hiah-e5 有khang 無sun2 e5 tai7-chi3,我看你是chhin3-chhai2 khioh 1個破khaN-a2 來ka7 我講sng2 笑。天暗--lah，kha手去洗洗--le，我ma7 iau kah 大腸告小腸，趕緊來食飯，食食--le，khah 早睏khah 有眠。」
隔tng2 工，天未光，水ke a2 伯koh 出門去liah8 水ke，這工真好運，1目nih a2 就liah8 真che7,i歡頭喜面tng2--去。1入門，看著雞tiau5 邊e5 塗kha 1khaN 糜ti7 hia 流出流入，i心內想：gun2 老--e5 今a2 日是食m7 著藥a2?就大聲hoah ：「老--e5 a，你是leh 變相，lan2 tau 無柴無米，2個人long2 儉腸neh 肚--a，你koh hiah 討債，煮hiah 大khaN 糜khng3 ti7 hia。」
「Na2 有！透早kan-taN 捧1碗糜去飼雞nia5,aih-ioh！「Iah 無che kam2 是寶khaN-a2?」
「無的確neh，老--e5,你去ka7 khaN-a2 洗洗--le，theh8 1角銀來試看mai7。」Ou5-ou！不得了！錢ui3 khaN-a2底一直溢--出來。這對老翁bou2 看kah gang7-gang7-gang7,be7 輸leh 印銀票，koh 一直溢、溢kah 1堆na2 山--le。In tau 就an2-ne 變kah 真好額。
Chit-ma2 e5 水ke-a2 伯想講：這世人chiah-e5 錢khai be7 了，我也無生kah 半個後生cha-bou2-kiaN2，iah 無，theh8 來借--人。I就去莊內貼告示：錢beh 借--人，後世人chiah 還。Oah8!莊頭莊尾，厝邊隔壁相招，擔米籮，koaN7 布袋，tak8-e5 e-e陣陣，long2 去借錢。俗語講：人驚老，債驚討。借錢免還，siaN2 人無愛借？
隔壁莊有1個讀冊人叫做志宏，i san3 kah kiong7 beh hou7 鬼拖--去，tng 煩惱無所費上京赴考。聽著風聲，i ma7 3步做2步，緊去借錢。借joa7-che7 ？免還當然ma7 借khah che7--le－－3千兩，心肝khah 大過水牛kang2。i是1個讀冊人，lian7 鋤頭都gia5 be7 tin2 動--a！3千兩na2 拖會tng2--去，就koh ka7 水ke-a2 伯借1隻牛拖--tng2 去，行--ah行，牛行差不多1百里了後，soah tun3-teN m7 行，hiong5-hiong5 koh 開嘴講話：「我頂世人欠你1升米，這世人替你載1百里路還--你，我taN 無欠--你a，我無愛koh 行--a lah！」
志宏心內想，你這隻牛欠我1升米，ai3 行1百里路還--我，ah 我借3千兩，後pai2 m7 tioh8-ai3 出世幾na7 萬pai2 e5 的牛ka7 人犁田，做馬hou7 人騎chiah 還會了。人講賣鴨卵--e5 chhia 倒擔，我看tioh8-ai3 看破，志宏就an2-ne ka7 銀兩khng3 ti7 路--ni 倒tng2--去。
過無joa7 久，2個剉柴--e5,A忠kap A良tu2-a2 行過hia，停落來ti7 路邊hioh喘，soah hou7 in 看著hit 堆銀兩。Oah8!Bau2--死a，2個人是歡喜kah be7 講--得。想講這世人ma7 m7-bat看過chiah che7 錢，真是A財，A財天頂poah8落來。兩人phah 算二一添做五，m7-koh 銀白心肝烏。A忠ka7 A良講：「我來去買1副牲禮kap 酒菜，來感謝土地公，了後lan2 chiah 來分錢。」
A忠--a2 1路na2 行，心內na2 leh 想，這個A良--a2,7月半鴨a2 m7 知死活，我順續買1包毒藥，chham 落去酒菜內底ka7 i毒死，我就會tang3 獨得chiah-e5 錢，這世人就會sai2 蹺kha  lian2 嘴鬚，m7 免討趁--lah。A忠真是心肝挖--出來狗都m7 pou7。
A良tiam3 hia 顧，心內ma7 leh 想：「我ka7 柴刀磨hou7 利，等--1下趁A忠無注意e5 時，用柴刀ka7 phut--死。」這2人真是人驚人，賊驚賊，互相無信任。1 tah 久a2,A忠tng2--來a，2人ka7 酒菜牲禮排ti7 塗kha，準備beh 拜土地公，這時chun7 A良趁A忠無注意，柴刀giah8--起來，tui3 i e5 頭殼phut--落去，1粒頭殼soah ti7 塗kha ko7-ko7-lian3。
這個A良心內chiaN5 爽，1面lim 酒，1面算錢，燒酒1lim 落喉，aih-ioh！腹tou2 腸a2 soah 會跳，尾--a2,腹tou2 起艱苦，chong5 來chong5 去，酒菜chhia 倒1塗kha，kui 個人soah 倒落塗kha 死翹翹。這2人，1個頭無--去，1個hou7 毒藥thau7--死。
這工日頭teh beh 落山e5 時，天頂1大tin7 鳥a2 飛--過，hioh落來塗kha 食chiah-e5 酒菜，真iau鬼，結果塗kha ma7 死1大tin7 鳥a2。「僥倖錢失德了，冤枉錢poah8 輸kiau2」就是教lan2 趁錢ai3 正當，人leh 做，天leh 看，giah8 頭3尺有神明，做人m7 好siuN 殘忍，chiah be7 變做「人為財死，鳥為食亡」。

【本文作者是彰化高商老師，這篇是i 指導學生參加今年鄉土語文比賽口說藝術類e5 講稿，有theh8 著高中學生組第二名，由大竹國小陳福當老師做文字整理。】

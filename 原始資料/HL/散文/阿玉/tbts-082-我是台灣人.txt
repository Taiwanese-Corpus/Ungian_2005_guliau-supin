我是台灣人 		阿玉

最近台灣e5統派又koh teh逼咱台灣人ai3承認咱是中國人。台灣e5官員被逼kah ai3用種種e5方法來應付。陳水扁總統講：「我是台灣人，亦以身為華人為榮。」；張富美講：「我是中華民國人。」；李遠哲講：「若是tui3血統上來講，我是一個”不折不扣”(百分之百？) e5中國人。」，五花十色霧sa3-sa3。
咱ti7海外e5台灣人無這種壓力，會tang3正正當當講：「我是台灣人！我m7是中國人！」，真清楚，真有尊嚴，koh講著足爽！但是，咱ma7 bat聽過一種論調，「咱m7是中國人，咱會使講是華人。」到底華人是啥物？我想che是中國人發明e5名詞，beh用來作統戰e5工具，beh ka7 ti7血統上有一點點仔關係e5人攏講是華人。英語e5華人是”Chinese”，”中國人”ma7是”Chinese”。你若是ka7白人講：「我m7是中國人，但是我是華人。」，soah變作「I am not Chinese, but I am Chinese.」，對方一定會馬上反應：「啥物？」，你若靜靜ka7想，可能會回答伊：「真失禮！我家己ma7 m7知我teh講啥物。」咱台灣人ai3真小心，m7 thang家己自願跳入去中國人所設e5陷井！！


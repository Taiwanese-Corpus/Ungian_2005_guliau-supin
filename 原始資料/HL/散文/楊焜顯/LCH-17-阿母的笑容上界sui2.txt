阿母的笑容上界sui2
楊焜顯
啥物sui2？梧棲港的海湧sui2！啥物真sui2？天頂的白雲真sui2！啥物足sui2？我的Hello Kitty足sui2！啥物上sui2？阿媽兜的油菜花上sui2！sui2！sui2！sui2sui2sui2！世界上的物件，啥物上界sui2！我講：「阿母的笑容上界sui2！」
猶會記得佇我讀幼稚園的時陣，彼暫也我的腹肚，定定三不五時就會疼，我著看著阿母開始咧煩惱，開始怪家己無將我照顧予好。有一工，我的腹肚疼到擋未稠，阿母著趕緊駛車來接我，載我去台中榮總病院檢查。過幾工，等檢驗報告出來，醫生講我的腹肚生一粒的腫瘤，著愛趕緊安排開刀的代誌。聽了，阿母的笑容，遂恰若開刀的空嘴thiN7線仝款，欲笑嘛笑未出來，欲哭目屎閣毋敢流落來！
後來決定開刀，阿母就佇病院陪我兩禮拜，佮腫瘤的病魔來對抗。逐擺我若是空嘴疼到嗎嗎哮，阿母的目屎嘛toe2咧chhap8 chhap8 tin！出院進前，醫生閣交待愛逐年轉來做定期的追蹤檢查。
頭一冬，我的狀況一直無好，規年thang3天攏愛食藥仔，第一年的檢查，恢復的情形，非常的無理想。阿母憂頭結面，一面駛車，一面流目屎。即種的情形，連續兩年攏按呢！阿母四界去買補品、四界去拜拜、安光明燈、四界去求神托佛、四界去算命解運。阿母無閒操煩到消瘦落肉，咸我仝款瘦pi pa!醫生滾耍笑，講阮兩個敢若「排骨姊妹」咧。聽了我真毋甘，怪家己無法度將阿母的憂愁來分擔。只有聽阿母的話，乖乖仔食藥，好好來療養。一直到第三冬，報告一切攏正常，我才閣看著阿母彼款幾若年無閣再開花的笑容，阿母歡喜的笑容真正有夠sui2，恰若春天chheng3芳味的花蕊！予阮閣再過著春天花芳的日子！
阿母另外一個予伊憂愁的美夢，著是想欲替阮三個查某囝，閣生一個古錐的小弟。後來，送子觀音佮註生娘娘，真正牽成阿母佮阿爸這對善男信女的向望。俗語佇咧講：「女兒坐頭胎，男兒隨後來。」阿爸講阮三姊妹仔是「招弟」第一名的「送子觀音」！阿母聽了，那笑那講：「阿彌陀佛！菩薩保庇！菩薩有保庇！」全家聽著，逐家歡喜笑到嘴仔離獅獅。
我想起著阿母生產了，拄也看著伊的時，佇阿母白死殺又閣無元氣的面上，浮出月娘仝款的笑容。阿母滿腹、滿足的歡喜，予伊未記咧生囝的痛。阿母「有子萬事足」的笑容嘛是hiah呢a2sui2，到今猶閣刻佇我的頭殼內，予我永遠未來放未記！人講：「雙手抱小弟，才知父母飼咱時！」我想：阿母毋才是阮兜上有「靈聖」的「送子觀音」。「抱著囝著親，心肝仔疼入心」，啊！姊姊、妹妹、我，和拄才來的細漢小弟，攏是觀音媽媽上疼、上愛心肝仔寶貝。
每日早起，佇咧洗嘴照著鏡的時，看愈久就會看著阿母的面，黏佇我的面裡，咸我做伙展開親像日頭花仝款的笑容。我嘛偷偷也感覺家己足sui2呢！──咸阿母仝款，有永遠上界sui2的笑容！



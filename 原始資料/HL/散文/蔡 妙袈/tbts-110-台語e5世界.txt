【我e5第一篇台文】	  
台語e5世界		蔡妙袈

我自細漢就ti7高雄市內大漢，雖罔加減會曉講台語，ma7認為講台語是足簡單e5代誌，m7-koh，cheng7我選義守大學e5通識──「台語」這門課了後，我e5看法就改變--a。我學著台語e5讀、講、寫、台語聲韻e5變化kap羅馬字，che才是真正e5台語世界。
親像『愛』這字，ti7台語e5世界讀做「thiaN3」。Koh有，老師ti7平安暝教e5歌，雖罔khah早就bat聽--過，m7-koh，用台語唱--出-來e5感覺，是chiah-nih有滋味。有時，老師ma7會theh8台語e5文章hou7大家看，有e5實在寫kah be7-bai2，m7-koh，有e5看無，只好靠家己羅馬字拼音e5印象，kap平常時唸e5台語用法，讀hou7老師聽，定定讀kah li-li-lak-lak，m7-tioh8--e5比tioh8--e5 khah che7，實在真phaiN2勢。
雖罔老師教e5物件真che7，講實在--e5，我學了並無好。M7-koh我猶是想beh kap大家分享我e5感覺：對真che7人來講，ti7上課e5時陣「台語」是禁忌e5物件，ti7學校be7-tang3講台語，若講台語就會hong5罰錢koh罰khia7。Koh有，台語hou7--人e5印象，是足「song5」--e5。
Hit工，老師邀請王明哲老師來唱歌，我才知台語歌會tang3寫kah chiah-nih sui2、chiah-nih有內容，王老師e5演唱溫柔koh有感情，kap時行e5台語歌真無仝款。

「一場走山世紀e5地動，搖醒咱e5眠夢
   破碎e5家園、失落e5親人，hou7咱數念心苦疼
   拍開你我心靈e5門窗，用疼做伙灌ak
   咱會看見台灣e5希望，春天花開照常紅」

Che是顏信星牧師寫e5詩──〈迎接台灣e5春天〉e5一部份，kap大家分享，ng3望母語文學這塊土地，有豐收e5一工。

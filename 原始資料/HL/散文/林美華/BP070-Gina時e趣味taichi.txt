Gin2-a2 時趣味e5 tai7-chi3
林美華
講起細漢e5 時，生活真艱苦，三頓long2 是食han 薯iah 是han 薯籤，若想beh 加菜，就去招厝邊e5 gin2-a2 伴去河邊liah8 魚tng2 來煮，an2-ne 這頓飯就真chheN-chhau--a。
Ti7 庄kha，厝邊頭尾.gin2-a2 che7，long2 會相招去甘蔗園內偷食甘蔗，iah 是去khok8 han 薯、khok8 窯a2，若tu2 著落雨天，大人、gin2-a2 就趕緊koaN7 水桶，iah 是茶kou2 去田--nih 灌tou7-kau5，tak8-e5 搶來搶去，long2 驚ka-ki7 e5 tou7-kau5 會走去別人e5 田--nih，chiok 趣味--e5。
西瓜teh 大出e5 時，腹肚若iau，kui koaN7 gin2-a2 就做夥去西瓜園--nih 食西瓜。無刀a2，就用手做手刀剖西瓜，當食kah 歡喜e5 時，就聽著ui3 田頭hit peng5 傳--來：
「你choai.猴死gin2-a2！koh 走來chia ka7 我偷食西瓜！」
Tak8 個聽了後，拖a2 ma7 be7 記得穿，衫a2 也be7 記得hiaNh，緊soan--ou！
庄kha gin2-a2，腹肚若beh 顧hou7 飽，tioh8-ai3 會hiau2 18般武藝，除了kha 手ai3 khah meh8--leh，走khah 緊以外，ai3 koh 會hiau2 siu5 水、tim3 耳，因為水溝a2 e5 水真深，但是魚a2 chiok che7，若無2步7--a2，是會liah8 無魚thang 食。Tak8 個gin2-a2 long2 褪kah 光~光光，目1下nih 就無看見人--a。等到鑽出水面e5 時，soah chhun 2蕊目chiu leh nih--leh nih--leh，面--lah、身軀--lah，long2 爛kou-moe5，chiok kou2-chui--e5。

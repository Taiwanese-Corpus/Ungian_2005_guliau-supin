∮台語新選組
我愛唱台語歌

吳麗慧
西北雨直直落
鯽a2 魚beh 娶bou2 
kou-tai 兄拍鑼鼓
媒人婆a2 塗虱嫂
天色暗chhoe7 無路
…………………

這條是我上愛唱e5 台語歌，相信tak8-e5 long2 bat 聽--過，你會hiau2 唱--boe7 ？你有感覺這條歌真趣味--無？
會記得我細漢e5 時，goan2 a-ma2 tiaN7-tiaN7 ka7 我講：「Lan2 人食果子tioh8--ai3 拜樹頭；紅柿好食，ai3 知tui3 toh 起蒂。Lan2 是台灣人，除了北京話以外，ma7 ai3 會hiau2 講台語。」為著beh 鼓勵我講台語，goan2 a-ma2 三不五時a2 就教我唱台語歌，親像[打馬膠黏著kha]、[火金姑來食茶]，我唱了音有正，a-ma2就chiaN5 歡喜，ka7 我抱leh chim、攬leh 惜，koh si3-koe3 去ka7 人展。有時ma7 會ui3 通櫃a2 jim5 錢hou7 我去買嘴食物，就是因為an2-ne，自細漢我就愛唱台語歌。
讀國校a2 了後，學校真重視母語教學。老師不時教goan2 唱台語歌，hou7 我印象上kai3 深--e5,就是[1隻鳥a2 hau2-kiuh-kiuh]，goan2 老師講這條嘉義民謠是日本時代上流行--e5,hit e5 時chun7 雖然滿清政府頭殼phaiN2--去，chiong7 台灣割hou7 日本，lan2 台灣人m7 願接受日本e5 統治，就團結--起來，kap 日本人chhia 拚，犧牲真che7 人，台灣人遭遇著弄家散宅e5 痛苦，na2 像1隻鳥a2 hou7 人long3 破siu7,啼啼哭哭，hau2 到3更1半暝，不sam2 時to 想beh chhoe7 日本a2 報冤仇。
自hit pai2 了後，我發覺真che7 台語歌曲會tang3 表現出當時e5 社會情景，親像早期e5 [農村曲]，描寫庄kha 人hit 款kut 力phah 拚e5 精神，為著顧3頓，m7 驚田水冷酸酸。到台灣經濟開始發展e5 時，[孤女e5 願望]：請借問播田e5 田庄a伯--a2,人teh 講繁華都市台北tui3 toh 去，就講出庄kha gin2-a2 出外食thau5-lou7 e5 心情。這幾年，tak8-e5 long2 leh siau2選舉，[ai3 拚chiah 會贏]soah 變做選舉e5 熱門歌曲，實在真趣味。
我愛唱台語歌，有人講：愛唱歌e5 gin2-a2 be7 變phaiN2，我感覺愛唱歌e5 gin2-a2 不止be7 變phaiN2，iau2-koh 會tang3 tui3 歌曲反映e5 社會現象去認識過去台灣人e5 生活kap 歷史e5 變遷，了解現代台灣e5 社會kap 文化。所以我愛唱台語歌，我ma7 beh 請所有愛台灣e5 朋友，lan2 做夥來唱台語歌。

【這篇是今年（第2屆）全台灣鄉土語文比賽演說類國中學生組第1名e5 演講稿，作者是彰化彰安國中老師】

Tui3一蕊玫瑰花講起   	Ian-nga2 

	每年e5 2月14日是西洋人e5『情人節』。Hit一日，大查某kiaN2 e5男朋友送伊一打e5黃色e5玫瑰花。我心內teh想，無彩人e5錢，貴som-som，無二、三工就lian-lian去ah。﹐誠實照我所想，我就一蕊一蕊ka7 at hou7斷，tan3落去pun3-so3桶。忽然間，看著一蕊猶真sui2，枝葉攏真直。我就ka7插ti7小小e5花矸來欣賞。Tui3 chia hou7我有真深e5感觸，連植物攏有愛家己e5特性，咱是包含著靈、魂、体e5人類，敢m7是koh khah有每一個人e5特質kap才情leh ？
	前無外久，台灣e5新聞報導，有一位高雄e5學校老師，因為工作壓力大，致到用跳樓自殺來解決家己寶貴e5生命，hou7某kiaN2承受著失落親人e5痛苦。新聞中亦有提著伊e5阿兄攏是真出色e5人才，伊也感覺著真大e5壓力。伊一位四十幾歲，講起來職業亦是真好e5，總是，ti7伊e5內心永遠有kap人比評e5壓力，致到陷落ti7痛苦e5深坑內，peh be7起來，結果只好結束家己e5生命，實在是真可惜。
	俗語講：「人比人，氣死人」，人上有人，永遠ma7比be7了。作父母e5攏望kiaN2成龍，望女成鳳e5期待。有e5人知影家己e5 kiaN2 e5才情有外che7，就會調整tui3 kiaN2 e5期待kap要求。但是，有e5作父母e5就一再保持仝款e5期待kap要求。如果gin2-a2有能力，就有法度照父母所要求e5達到in e5期待。反倒轉，若無法度達到e5時，就變作kiaN2 a2一世人心內永遠e5壓力kap傷害。
咱ai3問家己，是m7是有盡力去發揮上帝所賜hou7咱e5生命kap才情，天生我才必有用，m7 thang去kap人比評，koh khah m7-thang看輕家己。 
	

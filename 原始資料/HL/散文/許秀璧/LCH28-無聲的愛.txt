無聲的愛

許秀璧

　　「阿母！我是啥人你敢知？」每一擺阮若轉去看阿母，攏會問chit句予人聽著足心酸e5話，病情較好e5時伊會笑笑仔應阮講：「知啦！妳是璧仔」，m7過大部份阿母e5反應攏是戇神戇神，只有目睭共阮相一le7爾爾，Chit幾年來阿母e5“失智症”愈來愈嚴重，m7只是be7認得囝兒序細，聽阿爸講有一擺伊kah阿母坐佇客廳，阿母雄雄問伊講：你是我e5啥人？予阮阿爸心肝艱苦幾落工。
　　
　　阿母致(ti3)著“老人痴呆症”已經將近boeh十年矣，一開始阮發現伊真無記持，代誌隨講隨秣O得，漸漸阿母e5反應愈來愈慢，人不時失神失神，多疑心重，時常幻想有人boeh陷害伊，窗仔門歸工關牢牢，以前真愛揣厝邊講話，破病了後，無人chhoa7伊m7敢出門，最近講話ham7生活e5能力ma7漸漸仔leh消失，好佳哉後生新婦攏真有孝，盡量予阿母上好e5照顧，尤其是阿爸chit幾年來對阿母e5耐心付出，予阮做細序看著非常感動。
　　
　　阿母今年81歲，阿爸大伊兩歲，已經八十三囉，兩個人做翁某超過一甲子，會使講是“鶼鰈情深”感情確實真好，自細漢阮就真少看in leh冤家，阿爸雖然性地較bai2，m7過阿母個性真溫和，ma7足尊重阿爸，逐擺阿爸若使性地，阿母攏會輕聲苦勸，be7對阿爸應喙應舌，因為佇阿母e5心目中，阿爸是伊e5天，一直到今仔日，阿母破病矣，上依賴e5人ma7是阮阿爸，逐工目睭擘金若看無阮阿爸，伊會緊張kah khok8-khok8揣，只要阿爸佇伊e5身邊，阿母就安心矣。所以chit幾年來上辛苦e5是阮阿爸，伊對阿母e5照顧，會使講是無所不至，令人動容，m7只是形影不離，為著boeh喚醒阿母e5記憶力、思考力，阿爸抾石頭仔教阿母算1、2、3、4…………問阿母1加2外che7？2加3外che7？逐工提全家出遊e5相片問阿母：Chit個是誰？Hit個是誰？黃昏e5時陣攏會看著阿爸牽阿母e5手，佇社區內散步，in hit種患難夫妻e5深情，真正m7是阮做囝孫e5會當體會e5。阮上煩惱e5就是阿爸e5年歲ma7有矣，會記得頂一逝轉去e5時，阿爸共逐家講：「我be7使比恁阿母先走，若無我會行be7開跤」，若講目屎若lian3，che是自從阿媽過身了後，我第二擺看著阿爸流目屎，是啊！阿爸，為著阿母你著愛更加注意身體，好好保重你自己呢！
　　
　　幾落冬m7-bat聽著阿母講電話e5聲矣，會記得以前三二工阿母就會kha3電話問阮講：「厝內有啥代誌無？兩個乖孫有好勢好勢無？」阮阿母足惜囝孫，連嫁出去e5 ma7仝款hiah爾仔厚操煩，總是愛kha3電話問一下，伊才會安心。因為hit陣囡仔細漢，下班轉來雜事較che7，有時陣當leh無閒，阿母若kha3電話來，阮會較無耐心kah伊tauh8-tauh8仔講，如今有閒想boeh kah阿母開講一下，阿母已經be7曉kha3電話矣，逐擺若想起chit件代誌，阮e5心肝親像針ui仝款，足痛！足痛！
　　
中秋節佇外家boeh轉來e5時，坐入車內，逐家攏出來相送，看著阿母倚(oa2)佇阿爸e5身邊，笑kah真歡喜，綴(toe3)逐家leh擛(iat8)手，伊雖然無講話，m7過阮e5耳仔邊，親像聽著阿母ham7以前仝款leh交代講：「車駛較慢le7！到厝愛kha3電話講一聲」，車駛行，阿母e5形影雖然愈來愈遠，佇阮e5心中猶原會當感受著阿母hit份“無聲e5愛”，只是chit種深深e5母愛，阮koh有福氣享受若久？阮m7敢想，阮真正m7敢koh想………………。


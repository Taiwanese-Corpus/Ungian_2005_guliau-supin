∮Bong2 pho3-tau7
瓜之曼波(mambo)
Achiak 
頭pha：冬瓜
有1個廣告leh 賣冬瓜茶，藝人白冰冰na2 跳na2 念：「矮a2 冬瓜，矮bong2 矮，人long2 叫gun2 矮、肥、短，矮koh 肥koh 短……」動作真笑khoe。國校a2 e5 時，我生做矮kou2 矮kou2,人ma7 叫我矮a2 冬瓜，我1點a2 都無siuN7-khi3,顛倒感覺真趣味，因為我愛食冬瓜、愛lim 冬瓜茶。
冬瓜無論煮湯、滷鹹，chham 1-sut-a2 薑絲落--去，「M2!Phang-kong3-kong3!」對我來講就是山珍海味。SiN7 冬瓜是goan2 a-ma2 e5 專長，累積有半世紀e5 經驗，tak8 年熱--人i 就開始洗甕a2、chhoan5 材料，ka7 冬瓜切好1-te3 1-te3 phak8 日，了後khng3 ti7 甕a2 內，chham 鹽、酒、番薑a2、豆kou……，中秋了後，就kui 年有冬瓜thang 食--a，a-ma2 料理--出-來e5 魚a2 湯，人人o-lo2 到會tak 舌，祕訣就是siN7 e5 冬瓜。
「矮a2 冬瓜」e5 外號一直toe3 我到大han3,無法tou7 cheng2 著goan2 ma-ma，生be7 koan5。我iau2 m7 知愛sui2 嫌ka-ti7 siuN 矮chin3 前，ma-ma 就tiaN7-tiaN7 ka7 我講：「細粒chi2,看--起-來khah 少年，khah be7 臭老。」M7 知he 是ma-ma 自我安慰iah 是驚我失去自信，安慰--我e5 話？Chit-ma2 想起這句話koh 有iaN2，m7-koh 條件是be7-sai2  siuN 肥！
冬瓜茶清涼退火，熱--人lim--1-甌，joa7 chan2--le。Iau2 會記得細han3 e5 時，開kam2-a2 店e5 a-m2 若hiaN5 冬瓜茶，就是goan2 這tin7 海事兵上歡喜e5 日子，theng3候燒燒燒e5 冬瓜茶變冷，無hiah-ni7 緊，m7-koh 這款theng3候是快樂--e5,goan2 oan7-na7 sng2 oan7-na7 派人輪流去巡，一直到gin2-a2 伴hoah 講：「A-m2 beh 開始灌水球--a！」Koh-khah 好sng2 e5 chhit-tho5 ma7 暫時hioh-khun3,1-tin7 gin2-a2 圍ti7 a-m2 邊--a2,看a-m2 ka7 好食e5 冬瓜茶灌ti7 ke-kui-a2 做水球，看kah 嘴noa7 chhop8-chhop8 滴。1粒1粒水球先浸ti7 水--nih，了後chiah khng3 ti7 冷凍庫結冰。
A-m2 無cha-bou2-kiaN2，人long2 講a-m2 ka7 我當作ka-ti7 e5 cha-bou2-kiaN2 teh 疼thang3,a-m2 若beh 去西螺，就會ka7 我講：「EN3--ou！Lan2 來去西螺食肉丸！」Tak8-pian3 long2 kan-taN chhoa7 我去，hou7 我chiok 歡喜koh chiok phaiN2-se3--e5。
水球結冰了後，gin2-a2 就ka7 si7 大人討銀角a2 來買，a-m2 看著我就會去冰櫥theh8 水球講：「EN3--ou！Theh8 去食！」有tang 時a2 a-m2 會theh8 幾na7 粒hou7--我，叫我chah tng2 去ham7 妹妹公家(kong-ke)。
Chit-ma2 a-m2 猶原teh 開kam2-a2 店，cheng-chha 現代科技生產e5 各種冰滿滿是，a-m2 早就無teh 做冬瓜茶冰球--a。
1嘴1嘴e5 冰冬瓜茶，有我gin2-a2 時代樂thiong3 e5 記智，我lim--落-e5 是a-m2 對我e5 疼愛，充滿愛e5 冬瓜茶。

第2 pha：西瓜
舊年熱--人上時行e5 涼--e5,是1甌1甌500 C.C. e5 西瓜汁，si3-ke3 long2 有teh 賣，有e5 頭家khanpang ka7 號做「補血站」、「吸血鬼」，聽--起-來真恐怖。我有1-kai2 ma7 hong5 拐去想講lim 看mai7,lim 1嘴就開始後悔--a，西瓜汁e5 原味long2 走無--去，m7 知teh 食siaN2？
自細han3,goan2 食西瓜e5 方式就kap 都市人無kang5,熱--人中tau3,西瓜mouh--來，1刀剖--落，湯匙a2 theh8--來，1人1-peng5 開始ou2,若剖--開發現白pu5-a2,就隨mouh 去tan3 掉，親像小玉a2 西瓜khah 細粒，就1人1粒，刀a2 ui3 蒂頭hia 切掉，用湯匙a2 ou2。食了，西瓜皮會tang3 做帽a2、做siau2鬼a2 殼 ……，做各種chhit-tho5 mih8-a2,che 算是斯文e5 食法。若ti7 溪底，西瓜siuN 熟piak 破--去iah 是mouh 無tu2 好siak 破--去，就當場解決掉，oan7-na7 食西瓜oan7-na7 洗面，一兼二顧──摸蜊a2 兼洗褲。
A伯ti7 濁水溪種9甲西瓜園，1年收成2-pai2,過年前開始整地、ia7-chi2、徙栽a2,6--月開始採收，採收期有1個月長，頭水瓜a2 上好食，價siau3 ma7 上koan5。採收了後，koh 隨種第2期，這回所有e5 sit 頭long2 ai3 ti7 1個月內完成，日頭火燒埔e5 熱--人，ti7 完全無chah8 日e5 溪底，有時ui3 thau3 早天boe7光到日頭落山koh teh 無eng5,這期瓜a2 風險大，因為7--月、8--月是風颱期，若tu2 著風颱來，做大水沖了了，siaN2-mih8 long2 無--去，beh 哭ma7 無目屎。M7-koh 若收成過手，theng3 好than3 幾na7百萬。
細han3 e5 時，若學校放學iah 是免讀冊e5 日，goan2 上愛入西瓜lok-a2。1-tin7 gin2-a2 圍ti7 1座1座塗沙小山，hit 個畫面變做幸福e5 記智，我記kah 清清楚楚，ti7 人門口埕na2 sng2 塗沙，na2 ka7 沙入落去lok-a2,有時比賽看siaN2-mih人kha手khah me2-liah8,輸--e5 領著錢ai3 請人食kam5-a2糖，實在真趣味！Hit-chun7 入10 lok than3 1角銀，100 lok 就有1 khou 銀，對家境無好e5 goan2,是than3 錢e5 好機會，tiaN7 ti7 天烏e5 時，hng7-hng7 傳來tak8口灶ma-ma 叫gin2-a2 tng2去食飯e5 聲，30年--a，ma-ma e5 叫聲親像tiaN7 出現ti7 黃昏e5 故鄉，聲聲呼hiu我e5 名。
挽西瓜上好e5 時間是thau3 早日頭iau2-boe7 出--來e5 時，hit-chun7 挽--起-來e5 西瓜，就算ti7 溪底phak8 kui 日，剖開瓜a2 肉ma7 是涼--e5,che 是a伯ka7 goan2 講--e5,goan2 ma7 有親身e5 經驗。M7-koh 販a2 若beh 愛，無論tang 時來ma7 ai3 去挽hou7--i。

離開故鄉了後，食西瓜e5 方式ma7 改變--a，買著be7 甜e5 西瓜，ma7 學都市人，chham 糖ka2 汁lim--落-去。Goan2 上期待--e5 是聽著a伯ti7 電話hit 頭笑hai-hai 對goan2 講：「Lin2 tang 時有eng5?緊tng2 來載西瓜去食！」Goan2 歡喜--e5 是a伯e5 西瓜園有好收成，a伯 hit 份情比kui 車e5 西瓜koh-khah 重。
熱--人經過西螺大橋，欣賞kui 大phian3 翠青e5 田園好光景，請lin2 斟酌看，橋kha 1粒1粒e5 西瓜，是作sit 人chhap8-chhap8 滴e5 汗累積e5 希望。
第3 pha：金瓜
Tak8-pai2 去承天寺peh 山，long2 會看著1-koa2 oubahsang、oujihsang ti7 山kha 賣菜，賣--e5 long2 是in ka-ti7 菜園a2 種e5 菜，我總--是會ka7 kha 步放hou7 慢，金金a2相看mai7 有siaN2-mih 菜，若有金瓜，我一定ka7 交關。Kam2 是我特別愛食金瓜？我想是因為金瓜bat hou7 我美夢成真，hou7 我真正體會著豐收e5 滋味。
我ti7 庄kha 大han3,雖bong2 有種作e5 經驗，m7-koh goan2 m7 是真正e5 作田人，goan2 ma7 無ka-ti7 e5 田園。
我4歲hit 年，goan2 a-pa 就來過身--去，放goan2 a母1個人kaN5 4個gin2-a2,a母e5 目屎哭kah ta--去，現實e5 生活ma7 ai3 面對，日--時去幼稚園上班，beh 暗a2 騎a-pa 留--落-來e5 outoubai si3-ke3 去hoah lin-long、賣雜細。A母無eng5 e5 時，就ka7 goan2 寄ti7 春生a2伯e5 kam2-a2 店，春生a2伯是a-pa e5 叔伯a兄，in ang-a2-bou2 long2真疼--goan2,tiaN7 theh8 kam5-a2 糖hou7 goan2 食，叫goan2 乖乖m7-thang 吵。
Goan2 kap a-pa e5 親大兄in 1家夥a2 toa3 做夥，一直到我10外歲a2 分家夥。A公留2 khu 田，a-pa kan-taN 2兄弟，照理講1人1-khu，a伯soah ka7 goan2 a母phin2 講：「Beh 愛田iah 愛 厝？」2項選1項，若選田，goan2 tioh8-ai3 搬走，1個cha-bou2 人chhoa7 4個gin2-a2,若無厝beh 搬去toh 位？A母免講ma7 愛厝。就an2-ne a伯in ti7 庄--nih khah oa2 大路邊買1-te3 地起厝，了後goan2 免koh 去田--nih tau3 kha 手，收成ma7 全無goan2 e5 份額。A母ai3 goan2 好好a2 讀冊，相信有1工會出頭。
A姊一直ng3 望有ka-ti7 e5 田園，我心內ma7 bat有這款願望。Goan2 分--著e5 厝，幾na7 年後chiah 知iaN2 厝地是幾na7 代人公家(kong-ke)--e5,也就是公--e5,登記所有權e5 名，超過幾na7 10個，goan2 a伯無可能m7 知，一直到kah i 過身，goan2 a姊long2 無法tou7 諒解--i。
A姊ti7 台中讀冊、食頭路、結婚、生kiaN2、買厝，beh 有ka-ti7 e5 田園soah變做1個夢，1個na2 來na2  hng7  e5 夢。我儉腸neh 肚，koh厝--nih tau3-saN-kang7,總算ti7 竹東買1間2樓半e5 厝，環境清幽空氣好，暗時koh 會tang3 聽著蟲叫e5 聲，tak8 戶厝前long2 有車位，厝後koh有空地，厝邊隔壁大部份long2 koh起--出-去，若無，就是做後花園。
我toa3--入-去了後，利用hioh-khun3日ka7 空地e5 石頭a2 khioh-khioh--leh，塗ou2 hou7 鬆。塗無夠肥，想來想去蕃薯葉a2 命khah 韌，就ka7 種蕃薯葉a2,蕃薯葉a2 生kah 真sui2,我chheng5-chai7 ti7 下班後挽菜、khau 草，感覺真趣味。
有1工khau 草e5 時，看著1欉m7 知ui3 toh位來e5 瓜a2 欉，看be7出來是siaN2-mih 瓜，我真好玄koh真趣味，ng3 望i 緊大欉。1工過1工，瓜a2 欉na2 thoaN3 na2 開，na2 來na2 om7,i 無急beh hou7 人知iaN2 i e5 名，無急beh 展現ka-ti7,tiam7-tiam7-a2 釘根、生thoaN3，tiam7-tiam7-a2 開花、結chi2。
Tak8 工下班，頭1項tai7-chi3 就是去看瓜a2 欉是m7 是kang7 款青翠，食飽了坐ti7 外口吹涼，欣賞瓜a2 葉e5 舞步，有時tango有時mambo，有時chhi-chhi chhuh8-chhuh8,像teh 參詳tang 時a2 beh hou7 我驚喜。故鄉滿園e5 西瓜欉ma7 bat 跳kang7 款e5 舞步ti7 風中迎接--我，hit 個遙遠e5 夢ti7 我性命中tauh8-tauh8-a2 明朗--起-來。
看瓜a2 大欉，變做1-chan5 重要e5 tai7-chi3,我充滿期待。
金瓜！是金瓜！開出1蕊1蕊大黃花e5 時，我ioh 是金瓜，正港hou7 我ioh--著。1粒1粒金瓜生kah 滿滿是，黃黃黃na2 來na2 大粒，有lo3-kha--e5、有矮kou2--e5、有e5有圓滾滾e5 腹tou2、ma7 有seng5大大細細e5 葫蘆--e5,我講be7 出來有joa7 歡喜、joa7 滿足。
Hit 1年，金瓜che7 kah 食be7 去，分送親chiaN5 朋友koh 有chhun，hou7 我練就金瓜大餐，金瓜糜、金瓜飯、金瓜滷鹹、煮湯、the3炊……，koh 會tang3 做點心，cheng-chha無載去菜市a2 hoah 賣nia5。
Goan2 雖bong2 無田，m7-koh 天頂e5 pe7 透過1欉金瓜，hou7 我實現作田人豐收e5 美夢，hou7 我感受著天pe7 對無pe7 e5 孤兒深深e5 疼thang3,我一直感恩久年來，上帝hou7 goan2  che7-che7 e5喜樂kap 平安。

過溝菜
								/王成章Ong5 Seng5-chiong

Ti7台北10年久(1989-1999)，經驗tioh8 「民以食為天」e5奧妙。做囡仔e5時，太平洋戰爭，物資受限制，食be7飽，做人最基本e5天性to無法度thang滿足。到外來e5老K占領軍登陸，經過二二八e5 thun2-tah8，米價一日漲幾若pai2，koh khah悽慘。現在若有錢，tak8項ma7有thang食。「Hou7你食到飽」(All You Can Eat)，ti7台北hiah-e5「櫻櫻美代子」用北京話讀，真seng5「閒閒無代誌」e5 hiah-e5 obasang ka7號做「食hou7死」。
Hou7我印象深刻e5「食」toh8是「葉」字輩e5台菜餐廳，親像「青葉」、「欣葉」，a2是「金葉」，貴som-som。
有一下晡，大概是週末，kap我小妹一家去一間「葉」字e5餐廳。坐落去theh8來e5菜單，有早前真稀罕e5紅燒魚五柳枝，a2是普通e5鹵肉，也有古早boe7-thang上桌e5韭菜、菜脯卵kap蕃薯葉，koh有大碗公e5蕃薯糜。食飽後送一kou2茶kap麻糬。
阮小妹叫幾若e5菜(是伊請e5)，內面有一chhut蕃薯葉。Na2 teh食e5時，伊挾(ngeh8)蕃薯葉，ka7我講：「阿兄，以前阿母飼一隻豬母，爸爸若無閒，你tioh8透早替伊去媽祖宮口買豬菜。我toh8 tok豬菜tok-kah beh死。Hit-e5蕃薯籐kap葉e5味，我猶會phiN7-tioh8。」我ka7伊講：「An2-ne你na2會thiau-kang點chit-e5菜？」。伊應講 ：「Toe3人時行(kiaN5)lah!Koh an2-ne會hou7我khah少年起來。」我kap伊teN3戇問講：「啥人ka7你講蕃薯葉食了會轉少年？」「Mai3 teN2-chhiN lah,人teh講倒轉去想囡仔時代lah!」
Ti7 hia阮回想teh大漢e5時e5宜蘭市，阮e5厝也是餅店，ti7新民路，宜蘭大病院e5隔壁(50年代中葉到6年代早期)。透早有人擔杏仁茶kap油車粿來，koh有土豆仁湯，頂晡有燒燒e5粉圓、豆花tui3 hia過。Beh晝仔，有人ti7頭殼頂theN3 kam2-ouN5，來賣鯊魚煙kap煙鴨。
過晝了後，有一擔魚丸米粉kap chhek8仔麵，koh有一擔大腸麵線kap蚵仔麵線。Hit時ti7宜蘭有一寡仔福州人，是日本時代toh8來e5。阮講，福州人出三刀：剪刀(裁縫)、剃頭刀kap菜刀。真濟福州人long2有貓(niau)面，tioh8天花(koh叫烏珠)好去了後e5痕跡。偏偏這兩擔e5老闆long2貓面，一個khah大漢，一個khah細漢，人toh8 ka7 in號做大貓kap小貓。
到真暗ah,toh8有一車賣麵茶kap泡胖餅(phau3-phong3-piaN2，台中人叫做太陽餅)e5來。阮na2食na2講，講kah真心適(sek)、講kah hit當時，beh食ma7 m7免去飯店，toa3厝
內等toh8有好食e5。我e5外甥仔細漢tiaN7-tiaN7去宜蘭，iau2-koh小可(khoa2)會記得，伊e5囝to聽無a。干單講，na2有hiah好khang e5服務。
我ka7阮小妹提醒，hit時猶無電冰箱，tak8日to ai3買菜。咱tau e5菜long2是爸爸teh買，媽媽m7-bat去市場。爸爸若無閒，欠甚物卻m7免煩惱。到十點外以後，一個擔蔥賣菜e5阿西仔tui3門口過，也有賣豬肉e5來。
「你會記得be7?阿西仔若來，媽媽tiaN7-tiaN7 ka7伊買過溝菜，因為khah siok8。Hit時你tioh8知苦ah!」我ka7伊講。
「阿兄，甚物過溝菜？」伊ka7我問。
「Toh8是咱chit-ma2 teh食chit盤貴som-som e5蕃薯葉仔。Hit當時蕃薯葉真siok8,m7-ku2 beh食真kau7工，to ai3一葉一葉si,he toh8是你e5 khang-khoe3 lah。」
「我會記得，si kah半小死，sa7起來chhun一屑仔！佳哉hit時猶未時行擦指甲，oh! si kah指甲long2變青e5。」伊想起來ah。「阿兄，我問你，蕃薯葉to蕃薯葉ah,按怎beh ka7叫做『過溝菜』？」
「你會記得boe?美國飛機來炸台灣e5時，咱疏開搬去toa3山頂，種蕃薯。爸爸kap媽媽teh掘蕃薯園，beh tiam7栽e5時，toh8 ai3代先ka7掘一稜一稜，toh8是一choa7一choa7 chhong3 hou7 phong3-phong3-phong3,稜kap稜e5中間有一條溝。An2-ni生蕃薯e5時才會釘落土koh大條。咱e5人講『蕃薯落土m7驚爛，枝葉代代湠 。』蕃薯籐hiah-gau5湠，soan過溝，蕃薯生ti7土腳，蕃薯葉生ti7籐過溝。」
「An2-ne我知a,san3-chhiah人食豬菜ma7 tioh8用hiah-nih8雅氣e5話來自我安慰。「過溝菜，過溝菜，soan過溝，厝邊隔壁來相tau3。」伊即時念出chit-e5 tau3句來。你號做『成章』，你無hou7伊失望。」  (12/05/2003) 我ka7伊講，這toh8是現在teh鼓吹e5「社區主義」lah!輸人m7輸陣我ma7來ka7伊tau3一句。想一時仔，我講：「過溝菜，過溝菜，代代湠，均等平權tau3相看。這toh8是我理想中e5新國家，真台灣，母親e5新面貌。」講soah伊講：「爸爸ka7你號做『成章』，你無hou7伊失望。」(12/05/2003)

驚kah破膽放青屎
                                                                                                  /王成章  Ong5 Seng5-chiong

人 講：「台灣 好光景，王梨生ti7林投頂。」Ti7 chit-e5無正常e5 ROC (Republic of Chaos) 奇事異象有夠che7。
根據媒體e5報導，ti7 chit-e5猴尾雞頭e5年關(今a2日是美東二月初五，舊曆年底)，台北市 e5某一條大路，燈海閃sih,萬馬奔向總統府， joa7-a2-nih8壯觀leh!？
Tui3舊年十二月立委選後，綠色氣球大消風。阿扁總統宣示「政黨和解，朝野合作」，相中親民黨來提親。民進黨好話講盡，跪teh kou-chiaN5，koh用所謂身段柔軟e5阿長a2來做「協商內閣」，求「和解共生」。泛綠失去立法院e5龍頭，話講無法控制，原來e5監察院龍頭ma7白白beh送hou7泛藍。現在連行政院e5副手，阿長e5 ma7虛位期待，「望江如渴」。  執政黨beh演奏e5交響樂soah變調，be7-thang有異象(a2是講「遠景」)，只不過是幻想妄想。
在野黨將綠色e5橄欖樹枝看做投降e5白旗a2,宋a2提出「不三不四」(三大和解，四大皆空)) e5回應，阿斗連e5 koh-khah絕，開出六大條件，逼民進黨自宮，這是中國式e5所謂「談判」，a2是「協商」e5 au3步—台灣話講「軟土深掘」。
對咱chiah-e5綠色e5支持者，應該tioh8講死忠ti7台灣主體kap獨立e5大眾來講，未免感歎無奈：藍色海漲(tsunami)，綠地萎縮！？
安定和諧e5社會，民主進步e5國家是全民e5夢景。Chit-e5夢m7是hou7人 khng3-ti7「菜籃a2」(China底koaN7來 koaN7去e5貨物。咱e5夢tioh8用貨真價實e5台灣 (台灣正名)，做地基來投射。Chit點我想，ai3穿綠色西裝e5阿長e5 (我 對伊一個刻板e5印象)，應該是「民之所欲，長在我心」，不止健忘chiah-tioh8。
無phah算，chit-pai2受命組閣e5阿長e5 soah提出「一中架構」，a2是講 「憲法一中」e5繆論。有人質疑這kap宋a2 e5「一中厝頂」有甚麼cheng差？伊也對 「台灣正名」踏brake(根據媒體報導，行政院各有關部會對chit-e5議題無提出政策)，koh對第一本土 化e5教育部長杜正勝放調beh「聽其言，觀其行」，ka7伊「留校察看」，khng3-ti7「和解共生」e5祭壇頂。到底伊chiah-e5話是beh講hou7啥人聽e5,chiah-e5動作是beh做hou7啥人看e5?
「台灣，中國，一邊一國」是阿扁家己宣示 e5,「台灣正名」ma7是阿扁ti7-teh拚「綠色過半」e5時親身對選民e5承諾，有證有據，印ti7民眾e5心內。請謝院長 m7-thang陷阿扁總統於不義！M7-thang看選民好騙好騙！拜託！拜託！
若是an2-ni,伊一下就任toh8講chit款e5話到底teh想甚麼？Chit種軟體，無骨頭e5體操beh表演hou7甚麼觀眾看？古早人若beh入皇宮做官tioh8 tai7-seng做太監， an2-ni皇帝kap宮廷e5人chiah會安心。遵古法，ti7民主化，政黨輪替以後e5台灣，中華體制e5烏手，不罷台灣干休。照我 e5看法，ti7台灣猶be7-thang制憲、正名以前，大部分e5大官(除了真有骨氣e5以外)為tioh8自保，long2 tioh8經過chit種「自宮」e5儀式。  
名講「和解共生」非常好聽，關心國事，其實這是泛綠，特別是民進黨ti7舊年立委be7-tang3過半後，驚kah破膽放青屎e5綜合症狀(syndrome)。Chit-e5「青」，無論藍a2是綠long2是破病e5前兆。Gin2-a2 e5時，厝內有飼雞a2,雞若放青屎，阿母講慘ah,teh beh tioh8雞che。伊就用民間e5方法(hit時獸醫猶未發達)來ka7救。
Ti7高雄事件掩護施明德逃亡來坐監，無求官，無變節e5高俊明牧師，最近看tioh8執政黨「驚kah破膽放青屎」e5綜合症狀，ti7電視受訪問e5時為tioh8 台灣 流目屎，續落去向阿扁總統辭去國策顧問。伊親像阿母，看知雞a2 teh-beh tioh8-che lah,ai3用民間e5療法來ka7解救。
為tioh8保護台灣，請咱結合民間e5力量，來ka7泛綠收驚。用團結e5台灣做銅牆鐵壁，邁向制新憲e5大路，完成台灣正名e5使命。

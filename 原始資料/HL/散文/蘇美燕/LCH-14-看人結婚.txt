

看人結婚
蘇美燕

看著這對的新人結婚，我的心內有滿腹的感慨，觀禮台上兩個主婚人，攏是查某人，其中一個是我的表姊，伊的翁婿置十幾年前得著肝癌來死去，今仔日結婚這個新郎，是伊的孤囝，莫怪表姊的目箍內，含著一寡目屎，我毋知影這是歡喜的目屎？抑是悲傷的目屎？ 
大姑的查某囝，較知影伊的狀況，著對我講：實在嘛無啥通替伊歡喜的，干那今仔日暫時的歡喜而已，明仔在道是痛苦的開始囉！日後代誌猶真濟；我tiam7心內teh想，是按怎會按呢講呢？表妹道一項一項講予我聽，講：自從表姊夫往生了後，規家大細攏足疼惜伊，想講者呢細漢道無老父，實在真可憐，逐家著拚勢來給疼，連一句較重的話，嘛毋甘對伊講，讀冊頭擺是讀資優班，後來交著歹朋友，遂愈讀愈溜尾，學校一間換過一間，攏總換五間，錢仔開了不計之數，讀到落尾，高中嘛是讀無出業。
逐擺若無乖的時，老母想欲來教示，伊的阿媽佮阿伯，著相爭偎來給ui7,未當拍也未當罵，有影寵到peh壁。置做兵的時，干那刷卡，一擺刷著幾十萬，刷刷咧才予老母去替伊納，即擺hiah趕緊欲娶某，講是舊年有身提一個掉，即馬閣有也，無法度若無趕緊娶，道愛閣再害死囡仔栽，伊才家己走去chhoe7查某的老母，講：伊即馬無teh食頭路，實在毋敢想欲娶某；未來的丈母道給伊講：未使閣去給囡仔提掉，無頭路嘛道先娶才講；所以，伊道按呢準備娶某囉！
兩個少年人，趕緊去翕結婚相，老母替伊納兩萬外，叫A毋通翕傷濟，遂給翕三萬外，老母唸伊兩句也，道講阮者用刷卡的，即個歹命的老母，看伊摸天清清，毋知天地幾斤重，逐工攏目屎做飯吞，想著減一頭鬥相拱(keng7)，閣較重也著家己擔，後生閣者呢未曉想，實在成(chiaN5)凝心！予我看著，真想欲給伊的後生拖來，好好仔給伊教示一下，順續講淡薄也予鼻香，無敢著等到伊的阿母拖磨死者會曉想，按呢著傷慢囉！
表姊佇車頭邊，開一間快餐店，我給表妹講：A囝無頭路，按呢拄好會當去店內tau3腳手；表妹著講：逐工甘願閒閒置厝內坐，定定睏到日頭曝尻川，過晝後也無愛peh起來，免想向望伊會去tau3做，閣較酷刑的是，伊講彼款代誌，未興去tau3做；傷過無天理也！者橫逆的話，也講會出嘴，伊敢有想過，是食啥物飯大漢的，也敢按呢對待即個為伊艱難受苦的老母，無想講老母做到老命強欲休去也，少年人睏飽食飽干那會曉走出去爽，欠錢者轉來伸長手，老母氣罔氣、罵罔罵，嘛是未死心加減提予伊，我實在強強無法度聽落去囉，拄好有一個來賓，佇台頂唱一首『感恩的心』，我看──即馬的伊，敢會去想著即個老母，自細漢是按怎艱苦給晟養，伊規頭殼內想的，我想──較想也是L某的較要緊，插彼個人唱啥物「感恩不感恩」。
看表姊的ta家坐置遐，我道偎去佮老大人拍招呼，新郎佮新娘也行來看阿媽，阿媽看著這個寶貝仔孫，道想起伊彼個早死的囝，目屎遂強強欲流落來，伊給新娘的手牽來摸摸咧，講：你生做真L，真好！真好！新娘也給阿媽講：阿媽，你嘛是真L！阿媽閣斡頭過來，對金孫仔講：你即陣是娶某的人囉！著愛較有責任咧！愛乖乖，你知影否？金孫仔講：阿媽我知影，請你放心！我心內置想，敢有影會當放心？啊！到了即個時陣，才講這寡話予金孫仔聽，敢未傷過頭慢咧？
所以，勸咱世間人：囝兒細漢的時著愛教，等到大漢者欲來調，恐驚已經傷慢囉！表姊啊表姊！毋知你著愛等到當時者會出頭天？天公啊！請你緊來tau3相工，予即個不孝囝，早一工覺醒，覺悟著老母若閣按呢拖落去，恐驚毋免偌久著會拖死，伊若較早覺醒咧，嘛才會當予伊的老母，好好仔清閒幾年，食老看有通享受好老運否，即嘛是天公應該予伊的補償，敢毋是咧？

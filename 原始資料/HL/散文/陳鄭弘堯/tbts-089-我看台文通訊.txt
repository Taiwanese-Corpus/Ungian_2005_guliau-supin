我看台文通訊   		陳鄭弘堯

我bat為台文通訊三週年紀念寫過一首短詩tau3鬧熱。He是1994年e5代誌，我taN5-a2接觸這份刊物無幾個月。若無記m7 tioh8，應該是李勤岸兄紹介我參加「台語Bang7」電子郵便群了後就開始收著a。Hit期是第31期，由創辦e5靈魂人物之一鄭良光兄主編，社論e5主題：「意義kap意志真明e5台灣人」。Hit當陣台文界猶無台文Bong2報，無Tai5-oan5-ji7，無蓮蕉花台文雜誌...等等。Ah自立報系出版e5台語冊猶未絕版，母語文e5網站無幾個。
良光兄chiaN5 kut力推廣台語文。以早e5台文通訊合訂本兩本伊攏有hou7我，m7-chiah後來有機會了解刊物e5經過。台文通訊e5特色之一就是草根性真明，che kap七十年代e5台灣語文月報e5傳統一致。雖bong2 m7是洛杉磯台文習作會e5機關刊物，卻是kap in會員ti7 1992年hit chun7 e5聚會有ti7-tai7。刊物e5經濟源頭主要猶是讀者oan5-na7訂oan5-na7贊助，無夠e5部份chiah koh由死忠e5奉獻者tau3 kheng5。台文通訊ma7因為有親像鄭良偉教授這款e5專業語言學者kap其他研究生e5草根參與，ti7介紹語文運動e5理論概念方面比別種刊物khah有成就。Tui3第25期開始，聰美姊紀念基金會開始ka7米國出版e5責任擔起來（一直到taN），台灣e5部份由台語傳播企業公司負責，tak8期e5頁數ma7增加兩倍，變今a2日e5 16頁。
	早期e5台文通訊有一koa2特色後來無koh看著。自創刊號開始e5「語文動態」e5單元簡單報告國內外各種台語教學、出版、會議、傳播e5消息，客語e5部份oan5-na7有koa2。第14期至第32期有「白話字教室」這個羅馬字單元；第31期至第36期有Loonng e5「客語教室」。我siong7懷念e5單元大概是「台語信箱」。對一份beh發揮草根功能e5刊物來講，讀者e5來函tak8張都是寶。Ti7 hia我ma7加減thang了解一koa2台語文界e5熱心分子in e5想法。
	總是，台文通訊 e5一koa2基本特色猶原無變。親像成做台語文界主流書寫策略e5漢羅合用e5原則。親像伊e5北米洲文學色彩kap生活性e5文章題材。雖然無正式e5統計，頭一擺tiam3台文通訊這個園地發表成果e5新作者應該be7少個。
	台文通訊使用e5編排kap出版技術ma7值得提起，因為台語文科技e5發展tiam3這張紙面頂會得看著。可比講，tui3第33期用HOTSYSR-HAKSYSR e5新白話字字型了後，台文通訊e5印刷加khah sui2，字撇加khah清楚。1996年起，台文通訊部份e5內容會tang3 ti7網路頂傳播。Hit個坎站e5白話字科技無現此時進步，beh顯示有聲調符號e5字確實有困難，kiam2-chhai2 koh顧著che7-che7國外同鄉無方便用漢字軟體e5情形，所以用圖形e5款式將文字上網。可能因為kha手、技術支援攏有限，網站e5內容無koh更新─che是khah可惜e5所在，一部份ma7表示Internet少年輩e5語言文化參與無夠。假使台語文界beh進一步發揮新媒體e5放送功能，咱這方面e5人力開發定著ai3有策略上e5安排。
	自第69期 (1999年) 開始，刊物e5重心徙去加拿大，主編是蘇正玄先生，伊kha脊後是多倫多e5台文通訊讀者聯誼會e5箍a2 teh支持。新編輯策略有繼續勤岸兄時代（第51期~第68期）e5一koa2特色，其中siong7有價值e5部份是用漢羅改寫e5方式向台文界紹介其他有歷史意義e5白話字文獻。我個人ma7 kah意「人物專訪」e5單元；in訪問著e5國內外人士包括林哲夫、葉金勝、馬偕牧師e5查某孫、Yabu Syat牧師、酒井亨、Phuntsok Jordhen....等等，tak8個攏有精采e5人生經驗thang分享。其他koh有ui3日文、英文、華文翻譯過來e5散文，其中時事評論佔siong7 che7。這個坎站e5通訊內容e5安排會使講有幾na7成反映著台加人e5人文思想kap in e5精神生活，作品以散文為主。Ham Bong2報、Tai5-oan5-ji7比pheng7，現在e5台文通訊e5移民社區色彩有影chiaN5特殊：古早人絕對都想be7到有一工in e5 kiaN2孫m7-na ti7千里遠e5「新大陸」khia7起，koh擔起語文復興e5歷史責任。 
	台文通訊有法度經營十冬實在有影無簡單。Che無表示事事攏順利。這段時間台灣e5大環境改變了真che7，be7必全對母語文運動有利。無論台灣政權、政黨、智識份子ah8是一般民眾（選民），對台灣歷史tek e5語言危機攏無夠重視。教育體制內e5「九年一貫」母語課程提供母語文一個khah影目e5舞台；總是，政權過去e5分化猶原ti7 leh，爭取體制e5符號認同e5動作che7過促進制訂kap實施母語文政策e5草根力量。整個台語文陣營e5資源整合（khang-khoe3 e5分工）猶停ti7「ke7效率」e5階段。
	做一份文學定位e5刊物出版單位，台文通訊有伊e5角色。這個角色e5意義著透過讀者/寫作者積極e5參與去定義、發揚；世間無別個組織、別陣人會用得取代「台語人」自發性e5動力。所有e5語文運動kiam2-chhai2攏是（重）建立人kap人e5語文關係e5社區運動。台文通訊是社區e5園地之一，運動e5一環，當然ma7無例外。Ng3望tak8家相招來參與，共同來經營ka-ti7 e5母語文化。

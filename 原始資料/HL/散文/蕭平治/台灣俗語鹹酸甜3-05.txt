21.	屘仔囝屘tiu-tiu，無疼會夭壽 。
「屘房出叔公」，hou7 人叫叔公，有人感覺真正song2?M7-ku2若閣加ka7 thap 一句 「屘房嘛出衰微」，可能會hou7 你淡薄仔哀悲？這是按怎講？請你斟酌聽解說：
Che tioh8-ai3 牽拖 唐山祖公chah 來 中國e5 歹風俗──封建思想。封建思想e5 遺毒有：遺產e5 處理原則，大孫ai3 分一份。Siang2 是大孫？就是大囝e5 大後生，亦是捧斗孫 ，照中國歷史e5 講法就是嫡 長子嫡長孫。哪會講是歹風俗，咱來假設比論一個例，一個家庭若有五個囝，老父若死，財產m7 是ai3 做六份分，大囝大孫就分兩份，按呢大房就分三分之一，二、三、四、五房，一房嘛chiah 分六分之一，免外久，三代人就好，財產e5 濟少大細一定天差li2 地 ，敢無影「屘房嘛出衰微」？
因為chit 種無合理e5 傳統，hou7 台灣人囝孫m7 敢違逆，煞hou7 做阿公kap 阿媽--e5 卡疼大孫，疼hit-e5 捧斗e5 金孫玉孫，m7-chiah 閣有「父母疼細囝，公媽疼大孫」e5 俗語出現。好佳哉，父母疼囝是天性，公媽無愛，只好父母家己愛，所以m7-chiah閣講「屘仔囝屘tiu-tiu，無疼會夭壽」。
屘仔囝hong5 疼上濟--e5,Siau, Lah-jih 應該算上好運e5 一個，細漢歹命，五歲無老母，十九歲無老父，好佳哉頂有四個大兄，閣娶四個兄嫂，齊齊攏對chit 個歹命小弟惜命命， m7 甘伊做粗重工課，鼓勵伊讀冊，儉食儉穿，借錢hou7 小弟註冊，「屘仔囝屘tiu-tiu，無疼會夭壽」，序大人無thang chhiaN5 大漢，煞hou7 兄嫂牽成到會kap 人比 pheng7,chit 款e5 福氣無teh chhoe7,兄嫂e5 恩情hou7 人感心，兄嫂e5 感情愛保惜，長兄如父，長嫂如母，尊敬ai3 有實際，體貼ai3 親身表明。

 
22.	Seng7  豬gia5 灶，seng7 囝不孝，
seng7 查某囝，be7 落人家教 。
阿母--o3!人m7 知影啦！無論如何，一定beh 叫a-bok8--a3 伊搬出來外口toa3,阮無愛閣參hit 兩個老歲仔toa3 做夥啦！阿母！你著kap 阿爸講，叫阿爸kap 伊參詳啦！
抑是閣按怎--hioh！親家親姆哪會chiah m7-bat 代誌，又閣嫌你睏晏晏是無？街路人哪像in 庄腳人，hiah 早khit 來是beh 創啥？有夠庄腳song5。免ka7恁阿爸講，叫恁a-bok8--a3 來，阿母ka7 講就會使chit。

隔壁阿火嫂--a3 就是chiah-nih8  seng7 囝，家己是非不分，不明事理，閣嫌人m7-bat 代誌，che 是啥物家教？查某囝嫁--人，就是別人e5,kap 乾家官be7-hah8 ，煞免先問因端 ，是人欺負伊，抑是家己查某囝貧惰，be7 得人疼，嫁人做新婦，總是著食人水米，toe3 人風俗，符合夫家e5 生活方式m7-chiah 著，chaiN7-thang 替查某囝teh 抱不平--neh，是m7 是，先檢討家己，才是道理。
古早人講，「seng7 豬gia5 灶，seng7 囝不孝」，chit-mai2 愛閣添一句「seng7 查某囝，be7 落人家教」，chiah 卡合時機，seng7 豬gia5 灶，已經過時，seng7 狗仔睏膨椅 ，toa3 厝內ko5-ko5 纏嘛是確實，seng7 囝不孝，現世報是滿滿是，細漢m7 教，大漢就真歹醫。教囝著趁細漢，後生著教，查某囝嘛著教，教伊生活藝術，教伊做人道理，尤其是查某囝，雖然m7 免教伊遵守三從四德，上起碼嘛著教伊知影，在家會曉敬愛父母，嫁出著愛有孝ta-ke-koaN，ta-ke-koaN 是翁婿e5 序大人，chit-mai2 為著愛chiah 來嫁hou7 伊，敢免為伊來敬愛伊e5 老父老母，我e5 ta-koaN ta-ke。
做人父母，ti7 厝裡是疼命命e5 查某囝，嫁出去就是人e5 好新婦，就愛教伊奉待ta-ke ta-koaN 親像家己厝內e5 老父老母，若有小可無順序，嘛著小忍耐，m7-thang tin2 動著就sai7-thai2 ，吵吵鬧鬧，按呢婚姻路上就會變款，「seng7 豬gia5 灶，seng7 囝不孝，seng7 查某囝，be7 落人家教。」為著子弟e5 幸福，m7 管查甫抑查某，攏be7 seng7 得。

 
23.	飼 囝卡快，飼父卡oh 。
Hit 日轉去崁頂，聽講金吉仔兄、阿堂嫂--a3,kap 力--a3 in 某阿珠，攏去toa3-ti7 養老院，不止仔使人感慨。若金吉仔兄有卡莫怪，in hit-e5 孤後生 歹鐵仔 ，在來就浪浪溜溜，會ka7 送去養老院已經算佳哉，若無，toa3 tiam3 厝內，是beh ng3 啥人 ka7 伊奉待？Kan-na7 餓就去hou7 餓--死。
抑若講阿堂嫂--a3 kap 阿珠--a，ka7 送去hou7 人款待，實在誠無應該，in e5 翁婿雖然無ti7--leh ，後生新婦、chau-a2-kiaN2  囝婿歸大堆，論生活逐家攏be7-bai2,食穿liong7-khui3 ，出門轎車ti7-leh 駛，beh 來款待chit-e5 無方便e5 阿娘，敢講無才調？倩一個人工侍候，做人囝兒新婦--e5,有閑就kap 伊開講pho3-tau7,叫孫仔來sai-nai ，家己事業嘛顧會著，當然有小可卡無閒，小可無閒嘛是應該，敢m7 是？可惜，m7--nia5 lah ！
倩人工著開錢，侍候著時間，老人老番癲閣會ko5-ko5 纏，不如ka7 送去老人院，無khoaiN3 著好，錢了人無代。哪會按呢？「飼囝卡快，飼父卡oh。」chit 句話m7 知bat 聽過？「飼囝無論飯，飼父母著算頓。」嘛是仝一樣，講做一位老人e5 無價值，現代老人e5 悲哀就是按呢。你、我、伊，逐家攏會老，逐家攏有份，食老敢正實著按呢老lian5-hoe5 ，一定著hong5 趕出家，恁chiah 不孝e5 序細--a3,chit 個家曾經是恁父（母）e5,你按呢做，敢be7 傷過火，雖然阮心內怨慼，嘛是無奈何，m7 敢加講話。
常在按呢想，父母疼囝是天性，囝孝父母是靠文化教養來維持，所以中國文化教咱著孝順，講hit-lo7 百善孝為先，逐家掠有孝序大是真理，行孝道卡有款式 ，chit-mai2 e5 人重現實，啥物人倫義理，我e5 生活要緊，我e5 後生查某囝著教示，補數學，補英語，也beh 烘肉，也beh 學PC，無些不至 ，按呢才會得kap 人比，汰會有hit-lo7 美國時間，侍候你──阿爸kap 阿母，你著原諒才是，攏是為著你e5 金孫玉孫，敢m7 是。
Che .敢是天理？老人問題，請政府、國會議員兄弟，逐家著注意。


 
24.	飼後生，養老衰 ；飼查某囝，別人e5。
Chiah-leh 講老人問題，是此當今上重大e5 社會問題，向望政府官員kap 立法委員做夥來排解，chit 時m7 重視，等咱食老定著lian5-hoe5。
做人敢有影chiah-nih8  無奈，一生正經，認真扑拼，經營家庭，結尾tng7 著食老be7 哺土豆e5 時，煞hou7 人giat-lau2 趕出門腳口，toa3 老人院leh khek-khui ，古早人he. 含飴弄孫  e5 趣味，煞變成孤khut8  鬱卒。怨嘆，悲哀；悲哀，怨嘆。啥造成？
「飼後生，養老衰；飼查某囝，別人e5。」明明就是重男輕女e5 本性，m7 著！M7 是本性，是查甫人e5 a3-pa3  主義leh 作怪，查甫是囝，查某敢就m7 是？Che .實在有影奇怪，是m7 是父權社會e5 誤解，嫁出就是別人e5,娶入敢有影著卡會bat 老父 ？會啦，當你會hoaN7 家 ，猶會做傢伙  e5 時，he.是老父niu5-le2 ，等到你若老衰老倒退hit 當陣，「飼後生，養老衰」，你著m7-thang ng3 beh 恁囝共新婦，會ka7 你捧燒捧冷，侍候三頓兼洗蕩。
「飼查某囝，別人e5 」？時到你就發覺m7 是按呢論，當等後生新婦無beh ka7 你洗蕩，hou7 你心酸無ng3 ，恁查某囝轉來--a3,收收洗洗、清清掃掃，續落去ka7 汝問，叨位酸、按怎鬱悶，身軀ka7 你拭拭咧，藥仔侍候你食入腹，勸你放心，發落你倒落床，才來去轉。敢chiah 按呢--nia5,有e5 連囝婿都合倚來 ，照顧厝內e5 工課比後生猶閣卡熟似，半子是半子，kap 查某囝共款有責任，chin2 e5 社會，「飼後生，養老衰；飼查某囝，別人e5。」已經be7 準。
查甫著chhiaN5，查某共款著疼，平平是囝，m7-thang 受無符合時勢e5 傳統禮教影響，到時chiah 來反悔，對家己虧待，對查某囝嘛無公平，「飼後生、養老衰；飼查某囝，別人e5。」chit 款觀念著改，beh 改量早 。

 
25.	選前一陣風，選後無影無蹤。
選舉又閣leh 發飆，台頂講kah 嘴瀾全波，台腳聽kah 花ko5-ko5,有人講好就加減o-lo2,有人消毒嫌kah 臭臊 ，嘛有人聽kah nga-nga ，我哪會聽攏無。
一票一世情，講kah 誠好聽，選後煞be7 記得你是啥麼碗粿。（哪會差hiah 濟，有可能是感情騙子！）
選戰phoe5-thai3 膨風 ，選舉後m7 是be7 tiau5,就是漏風。（無tiau5 上好，漏氣就bo5-chhai2 leh 選hou7 伊！）
選前ia7 銀票 ，選後chiah 來紅包一包一包khioh 。（當選是我用錢買--e3,無收紅包，某囝beh 寄啥人飼？）
選前聲聲句句愛台灣，選後山坡地又閣ou2  kah 一孔一孔。（開發利用，紅布袋仔 m7-chiah 會phong3-phong3 ！）
選前烏白choaN3 ，講若hou7 我當選to7 beh 按怎，選後百姓煞niau-niau khoaN3 。（白賊騙阮無影chit8-jiah ！）
選前支票一直開，老農年金、社會福利…選後講無錢難為。（是支票亂開，抑是地方kap 中央有是非？）
選前拜託拜託，望你牽成，選後lou2-lat8 lou2-lat8,我leh 好khui3 。（原來王錄仔 嘴， 胡lui3-lui3!）
選前用台語，我e5 鄉親，我e5 序大，講kah 會牽絲，選後連鞭be7 記tit，共款國語國語，講kah beh 斷氣。（Chia5  叫你m7 講母語，講kah he 北京語，咬舌閣be7 順序。）
選前撐布袋戲，金光戲，鬧chhai-chhai ，選後搬入籠，恬chih-chih 。（撐尪仔chia5 be7 曉 ，為民服務有卡費氣 。）
加話免講，總講一句：
「選前一陣風，選後無影無蹤」。
你講！你講！有通？無通？
禮拜日去嘉義，走台三線公路，一路看著--e5 是競選e5 旗仔滿滿是，ka7 人講chit 擺e5 選戰有夠食力 ，候選人、智囊團逐家親像十二月屎桶按呢──盡拚落去，有夠鬧熱，有夠了錢財，台灣人e5 粗氣kap 愛面子，拚人氣閣輸人m7 輸陣e5 性格，表現kah 無臭無siau5 。
來到古坑地界，雄雄看著白底寫紅字e5 布旗仔，寫了二choa7 字 「選前一陣風，選後無影無蹤」，感覺誠趣味，m7 知影叨一位候選人chiah有心，沿路行沿路影 ，沿路閣插be7 少，看詳細kan-na7 一個mark m7 知啥意思，嘛m7 知啥機關抑是啥民間團體，結果一路到嘉義攏有chit 種旗，一直leh 對chit 次e5 選舉抗議，有夠諷刺。
台灣e5 選舉，雖然公開，雖然民主，雖然有知識，可惜欠公理，欠義氣，白賊話免面紅，空殼支票管伊渡不渡，抹烏、khang3 粒仔庀 ，偷聽、風聲pong3 影，kan-na7 為著選贏，有--e5 無--e5 烏白ou2,害阮百姓條直人，煞go5 kah 啥是真、啥是假攏m7 知影，「選前一陣風，選後無影無蹤」，選to7 選！管伊hiah 濟創啥？



 
26.	疊草一點訣，hiat 草 是師傅。
草pu5  草pu5,真久m7-bat kap 你相拄，今仔日又閣看著你e5 形影，ti7 門口埕一pu5 一pu5,煞hou7 人想著囡仔時陣：
Hit 當時阿爸叫我kap 阿兄，相招koaN7  稻草，一chang2  一chang2 tan3  hou7 阿爸，講beh 疊草pu5,無一tah 久，阿爸e5 身軀已經離地到我am7-kun2 。草chang2(總） 繼續拖，拖hou7 阿兄tan3 hou7 阿爸，阿爸ti7 草pu5 頂真無閒，實在誠本頂 ，疊kah koan5 抵天 閣圓型圓型，一點仔都無走精 ，逐家看著攏o-lo2,講阿爸e5 功夫是真本領。
阿爸歡喜kah，一時煞be7 記得thang 客氣：「疊草一點訣，hiat 草是師傅」，beh o-lo2 著o-lo2 阮後生，恁看伊leh hiat 稻草，相準準，ui3 地面haiN3 khit 來  hou7 我，一點仔都無teng5-taN5 ，若m7 是伊e5 好功夫，kan-na7 我gau5 嘛無效，ka7 阮後生鼓勵一下chiah 應該。
攏是家己人，阿爸才會chiah-nih8 大面神 展家己，不過聽阿爸按呢講，嘛感覺真有道理。幕前e5 表演者，若無幕後--e5 tau3 相仝，一定真歹紡，gih 磚仔 師傅boe7 是gau5 ，下面hit-e5 小工chiah 是厲害，一塊磚、一khat 紅毛土 ，攏是準確無比送到師傅e5 身邊，莫怪疊磚仔師一直leh o-lo2 伊e5 師仔工e5 功夫，原來就是kap 阮老父有共款e5 意思，「gih 磚仔一點訣，tan3 磚仔是師傅」，「疊草一點訣，hiat 草是師傅」，攏是師傅o-lo2 師仔e5 功夫。台北市長阿扁--a3 leh o-lo2 市府團隊e5 gau5 kap 合作，嘛是做師傅e5 真功夫，be7 稱功be7 佔權，是一個好主管。



 
27.	Poah8-loh8  囝兒坑，am2 糜仔 相爭 。
「Chho2、chai3、toan7、iam7、thiam，khah-chuh、mah-chuh、tiong-kai3、hian5、ban、ho2。」
M7 是leh 唸經，是leh 唸囡仔時代e5 一段唸謠，內容是阮厝邊福--a3 in 一koaN7 肉粽koaN7  後生查某囝e5 名，草--e3、再--e3、緞--e7、炎--e7、添--e，khah-chuh--e3、mah-chuh--e3、中界--e3、阿賢、阿屘、好--a3。攏總幾個？一打十二隻sui2-sui2  欠一個，oa5--a2!哪會生chiah 濟，驚死人，福--a3 in 翁仔某有影「poah8-loh8 囝兒坑」，sian 拚嘛bo5-chhai2 工，mai3 講beh chhun 錢hak 財產 ，kan-na7 為著款三頓，beh hou7 十一個頭嘴 食kah 飽，就蹤kah 車糞斗，十一個囡仔為著食，無搶槽 嘛be7 使chit，免講魚魚肉肉清米飯，kan-na7 「am2 糜仔」就一定「相爭 」，無ka7 汝騙。
講khit 來著嚥氣代 ，會hong5 流目屎，福--a3 in 翁某，一世人就是為著chit 十一個囡仔e5 食穿，拖磨kah 真無閒。古早人早嫁娶，二十歲結婚，兩年生一個，生十一個著愛生到四十外歲，會生生kah be7 生，生一個囝落九支花 ，身體堪be7 去，四十外beh 閣做啥物大工課，敢有伊法，趁錢拚生活完全著福--a3 家己一個nia7-nia7,也m7 是大富戶，穡頭chiah 二分外，二支腳giap8 一粒lan7-pha ，姑不將拚硬仔猶是無法度hou7 十一個囡仔食kah 飽，有夠僥倖 。
「Poah8-loh8 囝兒坑，am2 糜仔相爭」chit 款悲情苦憐代，三siap 年前  e5 趁食人滿四界，時機bai2,趁錢頇慢，閣be7 曉節育，生囝順其自然，台灣天氣，台灣水質，生囝ka2-na2 蕃藷生湠，台灣人像蕃薯仔命，chhin3-chhai2 種chhin3-chhai2 ia7 ，甚至chhin3-chhai2 phiaN  伊都會活。Kan-na7 活是beh 創啥？無教育，無好e5 文化，逐日bok8-bok8 泅 ，到當今四百冬，猶hoan5-na2  無家己自主e5 文化，據在人 蹧躂，據在人誤解，就連家己e5 子弟嘛m7-bat 台灣文化。

時代leh 變，觀念leh 改，「兩個tu2-tu2 好，一個無算少」e5 精兵養育之下，已經免擱遭遇「poah8-loh8 囝兒坑，am2 糜仔相爭」e5 可憐，咱著愛注重家己文化，臺灣e5 歷史地理著讀，台灣人e5 語言著講hou7 通，an2-ni 台灣e5 前途才有向望，若無，kan-na7 be7 「poah8-loh8 囝兒坑」， 「am2 糜仔」be7 「相爭」，無文化be7 自主e5 台灣，共款是悲哀。
 
28.	弄鬆假重，猴囡仔 騙大人。
吳嘉禾、許登科，來，過來老師遮！
「Beh 創啥？」
將糞埽桶續koaN7--過來 ！
「Hou3!」
按呢leh 創啥貨？閣假kah 有影有跡，假那重oaihN-oaihN  咧，都無半桶垃圾，就beh 扛去倒，老師按怎ka7 恁講，垃圾仔著te2 hou7 tiN7  chiah 扛去倒，恁按呢「弄鬆假重，猴囡仔騙大人」，敢著？閣去te2 hou7 tiN7，土腳掃好，入去教室烏枋 頭前遐罰徛。
……
各位小朋友，吳嘉禾、許登科哪會hou7 老師罰徛？
「In 無聽話！」
「In 無認真掃土腳！」
「In 兩個冤家！」
攏m7 是，in 兩個leh 「弄鬆假重，猴囡仔騙大人」。
「啥物是：弄鬆假重，猴囡仔騙大人」？
Tu2-chiah  掃土腳e5 時，吳嘉禾、許登科兩個人beh piaN3 糞埽 ，糞埽桶內e5 糞埽才te2 一屑仔，in 就用樹枝ke2-toh 頂面 假hou7 tiN7-tiN7，按呢兩個就beh 假倒糞埽，thiong3-a2 lok8-to5  去chhit-tho5,按呢騙老師，好也m7 好？
M7 好m7 好！「弄鬆假重，猴囡仔騙大人」！「弄鬆假重，猴囡仔騙大人」！吳嘉禾、許登科是歹囡仔。……

「弄鬆假重，猴囡仔騙大人」，有影be7 使chit，著愛教示，囡仔有時總是會刁持故意，若m7 是惡意扑人，抑是有危險e5 piN3-khang ，做老師--e5 抑是序大人，著愛看做真平常來處理教示，m7-thang ka7 看做真嚴重，「愛」 e5 教育有卡無輕鬆。


 
29.	若beh 學問好，需要問三老 。
Chit 七、八年來，認--e5 師父特別濟，有台文老經驗e5 前輩，李勤岸、陳永寶、陳明仁、陳豐惠、陳雷、呂興昌、張學謙、楊青矗、洪惟仁、鄭良偉、鄭良光kap 台語網e5 眾兄姊，蘇芝萌HOTSYSR 高手群，黃勁連，林央敏…等等，遮e5 先覺教我認bat 台語聲韻、台語文、彙音寶鑑、ㄅㄆㄇ、白話字kap 漢羅lam7 寫、白話字輸入法，台灣俗語…嘛有基督教友e5 指示，宋澤萊e5 佛陀道理，hou7 我心安定，為著台文來扑拼。
另外故鄉e5 序大老歲仔，有in 純正e5 台語，台灣e5 古早味，tau3 幫忙chiah be7 hou7 台灣俗語鹹酸甜漏氣，老歲仔人記智上古芳 ，現代e5 資訊雖然m7-bat 外濟，古早時代e5 孔孔縫縫 ，若m7-bat，請教 in 就be7 chhoe7 m7 著人，捷問 老大人，卡贏家己chhoe7 資料歸半工。Bat 人卡好bat 銅，老歲仔人是回復台灣文化e5 向望。
老實人be7 講hau-siau5 白賊話，若beh 問正經道理，問老實人一定無問題，in be7 曉烏講白，講m7 著去嘛be7 kap 你gou7-ma2-hoe 。若是kan-na7 有嘴sui2,無實在gau5 pun5 雞 kui  e5 胡lui3-lui3 ，千萬m7-thang 請教chiah be7 食虧，學問beh 好，著愛好正道，若he o-li2-o-cho ，烏白話亂亂ko5 ，就m7-thang toe3 伊sng2 chhit-tho5 。老實人講e5 道理m7 是真深，卻是可靠，be7 hou7 人行去烏暗路。
「若beh 學問好，需要問三老」，家己e5 學問m7 敢o ，不過家己會知，chit 幾年來有影有進步，這攏著感謝各位老經驗，老歲仔kap 古意人e5 指點，才hou7 Siau, Lah-jih e5 經驗一日一日成長。
「若beh 學問好，需要問三老」，研究台灣文化e5 三老，第一老是老經驗，第二老是老大人，第三老是古意e5 台灣人，有純正，有經驗，be7 ka7 汝騙，hou7 你sa 有總 ，學khit 來誠輕鬆。



 
30.	菜若無蟲，世間就無人。
Toa3 ti7 庄腳祖家e5 四嫂，出來街路hak 貨 ，順紲koaN7 一pe2 白菜來hoa7  ，特別交代講：
屘叔仔 ！Che 是無choaN7  農藥--e5 ou7,是ti7 咱兜hit 塊園仔家己種--e5,做你放心食，不過有卡歹看樣淡薄--a3。
噯喲！阿母！有蟲--neh！阿姆送來e5 白菜有蟲，ngiauh8-ngiauh8 so5,我m7 敢洗，ka7 tan3 掉好無？
Heh a7-thang ！「菜若無蟲，世間就無人」，你無聽阿姆講，彼是無phu7  農藥e5 青菜，有菜蟲是當然e5 代誌，洗hou7 清氣就好，菜蟲無毒，就是食入去腹內嘛無要緊，有choaN7 農藥--e5 才是be7 使chit 食。

天地養飼萬物，順其自然無私偏，有人就有蟲，為著生活，大自然e5 生物形成食物鏈kap 食物網e5 平衡關係，相剋 又相生，維持地球頂萬物生湠，鬧熱滾滾，充滿希望。因為人類e5 過度開發智能，煞變成奸巧無智慧，kan-na7 為著貪食享受，用盡各種科學技術，消滅表面上對人類有害e5 生物，結果來家己害家己，煞帶來真濟無方便，生存e5 危機。
有人就有蟲，「菜若無蟲，世間就無人」，che 是自然現象，非常正常，維護大自然e5 生態平衡，著靠逐家有正確e5 觀念，愛護大自然，免破壞就盡量mai3 陷害，萬物是平等--e5,為著生活，愛存有向大自然討食e5 謙虛態度，人定勝天，he 是人類e5 愚戇，m7 是本頂。


 
31.	八十歲chiah leh 學pun5 鼓吹 。
庄裡e5 老歲仔bat 字班，一禮拜上課點半鐘，教--a3 教，讀--a3 讀，閣也繼續年外猶閣be7 想懶，每擺上課攏歡喜kah，問講敢無愛歇睏一下，閣攏真驚矣m7 ka7 in 教，一直講m7-thang 歇睏啦！M7-thang 歇睏啦！請老師一定著ai3 教落去。
想起tu2 開始hit 陣，為著驚in 無趣味，be7 ai3 來讀，thiau-kang 編台灣唸謠、囡仔歌hou7 in 唸趣味，結果有影效果be7-bai2,唸kah beh 臭酸--a，猶原唸kah 笑微微，chit 學期逐家參詳換口味，試教in 唸台灣民謠，m7-bat 字閣欠音樂細胞，beh 教實在食力，大部分e5 老歲仔人，攏講過去也m7-bat 唱啥物歌，chit-mai2 雄雄「八十歲chiah leh 學pun5 鼓吹」，敢學會曉？
老師！阮若唱he 狗聲乞食喉 ，著m7-thang 笑--ou7!你若ka7 阮笑，阮是會見笑 。
Beh 哪會，食kah 老學kah 老，應該著ka7 恁鼓勵，o-lo2 都be7 赴 ，怎thang  ka7 恁欺負，笑恁食老m7 認輸？Be7--lah！做恁大聲ka7 唱落去，唱hou7 伊快快樂樂，唱hou7 伊歡歡喜喜，人若o-lo2 就是恁gau5,人若棄嫌chiah 講老師頇慢教，老師都m7 驚，恁leh 驚啥？ 
老師chiah gau5 講笑詼，按呢阮著beh ka7 唱kah hou7 伊落下頦 --ou7!
「八十歲chiah leh 學pun5 鼓吹」，人我Siau, Lah-jih 雖然無hiah che7 歲，不過歲頭嘛beh 六十，chit 幾年就是抱著「八十歲chiah leh 學pun5 鼓吹」e5 精神，為著台文e5 工課，m7-chiah chhan5-chhan5  kap 人學電腦，想beh 利用HOTSYSR 台文輸入法e5 軟體，看會凍做卡濟無！學電腦實在有夠食力，過去讀he 『吃飯睡覺』e5 師範學校，閣欠認真，英語學無goa7-gau5,講.m7 驚人笑，實在是無半撇，英語接近文盲，beh 學電腦有夠khong ，是好佳哉，後壁有一寡少年leh 牽教，做後靠，閣tng7 著家己實在會o-lo2 chit，拚勢學，雖然到 taN 猶原對電腦e5 概念花ko5-ko5,歡喜--e5 是台文e5 工課已經做be7 少。
「八十歲chiah leh 學pun5 鼓吹」e5 精神著學，老人歲頭有卡濟，體力會卡老衰，食老m7 認老是警告你體力m7-thang beh kap 少年仔比，但是精神方面，活kah 老學kah 老，千萬m7 好喝停止，認真做會hou7 人精神爽快，Siau, Lah-jih 家己o-lo2,有影好模樣。



 
32.	囡仔人，腳倉三斗火。
「囡仔人，腳倉三斗火」，確實有影，無ka7 汝騙。
周明華，你猶閣teh 穿短手 ng2  衫，敢be7 寒？你看老師穿幾領，內衫、襯衫 、膨紗裌仔 、外套，攏總三領，抑你才穿一領熱天衫，傷少啦！
老師！我be7 寒！
穿一領衫仔e5 人徛khit 來！
一、兩、三、四、五…十一、十二、十三、十四，oa5-a2!恁攏be7 感覺寒--ou3?有影「囡仔人，腳倉三斗火」都著。
啥物是「囡仔人，腳倉三斗火」？Ah m7 燒燙燙 ！
著！著！著！就是講恁囡仔人m7 驚寒啦！無像老師按呢，小可寒--一sut a3,衫仔著ai3 加穿幾若領。
囡仔就是囡仔，血氣旺盛，一日到暗就是真無閒，無閒sng2,無閒食，食飽消化，放屎tou2 枵 ，tou2 枵閣再食hou7 飽，因為beh 成長，真重食 ，食量若濟，熱度著用be7 了，體力有足，著四界chau2-chong5,活跳跳，「囡仔人，腳倉三斗火」，是好現象，是健康e5 時鐘。


 
33.	隨人e5,隨人好 ；別人e5,生虱母。
拜三下晡，無學生leh chak ，同事心情閒lo-lo ，圍倚辦公桌，泡茶罔話仙，講著咱台語Ho7-lo2 話e5 失落，不免使人懷念早前庄腳人，開講hou7 人輕鬆跳弄e5 情景，原因之一是古早生活卡無chit-ku2 e5 緊張，自然有閑hap-sian  ；原因之二是，言語會投機，be7 講無話 ，無論老大人囡仔兄，Ho7-lo2 話有純正，講就聽有 ，罕得講be7 輾轉，講be7 赴人聽  e5 阻礙。
講罔講，嘛是有人怨嘆be7 入心，燒茶猶是罔lim，逐家攏是半e5 國語人，中毒有夠深，chit 時有人雄雄吟出：『床前明月光，疑是地上霜；舉頭望明月，低頭思故鄉。』 問講台語beh 按怎吟？
「Chhong5-chian5 beng5-goat8 kong，gi5 si7 te7-siong7 song；ki2-thio5 bong7 beng5-goat8,te-thio5 su kou3-hiong。」其實這是漢文音，m7 是Ho7-lo2 話，咱怨嘆失落去是Ho7-lo2 話，m7 是漢文音，啥物是Ho7-lo2 話，簡單講就是逐家leh 開講chit 款e5 父母話。
Ah 若用父母話beh 按怎吟？
試看覓咧！「Chhng5-cheng5 beng5-goeh8 kng，gi5-si7 te7-siong7 sng；gia5-thau5 beng7 beng5-goeh8,ke7-thau5 su kou2-hiong。」
哪會無kat-goa7 好聽 ，親像欠啥物韻味e5 款。
無m7 著，這是唐詩，當然應用中原古音e5 漢文音來吟，才會押韻。Chit-mai2 咱ka7 用咱e5 母語Ho7-lo2 話改寫一下才來吟：「 床前月光光，叫是leh 落霜；taN 頭看天頂，想著toa3 田庄。」「Chhng5-cheng5 goeh8 kng-kng，kio3-si7 leh loh8-sng；taN-thau5 khoaN3 thiN-teng2,siuN7-tioh8 toa3 chhan5-chng。」感覺如何？
有影be7-bai2 to tioh8,白話閣押韻，免解說，有家己e5 鄉土味，攏是過去庄腳e5 記持。
著！這就是解救母語，推銷台語文e5 宗旨，中國e5 文化雖然好，咱嘛ka7 khioh  真濟，漢字漢文化oh-tit  ka7 放離，m7-ku2 若一直著倚靠伊，m7 甘放be7 記，嘛是be7 使chit，按呢咱著無法度建立家己主宰e5 台灣文化。有人嫌咱台灣欠缺 高水準e5 文化，這假那有影嘛假那無影，有影--e5 是咱看著--e5 攏是低層農工兄弟e5 話語，有知識bat 字e5 鄉親，親像你kap 我，攏toe3 統治者e5 腳步向前行，講日語，講華語，莫怪咱e5 子弟，有e5 已經將華語當做是in e5 母語。無影--e5 是有水準e5 台灣文化，m7 是hou7 人放sak，就是hou7 人khng3 leh 生菇、生虱母，讀冊人、知識者，到底有外濟人去關心過，beh 愛有氣質e5 台灣話，需要知識者去創造，beh 愛有高尚e5 文化，共款著靠讀冊人去創作。中國文化卡好嘛是別人e5,台灣文化好抑bai2,tioh8-ai3 liau5 入去 了解chiah 會知，就算講你猶欣賞be7 來 ，嘛是m7-thang 排斥，敢有人嫌家己e5 父母bai2 e5 道理，想嘛知。
林老師聽了有同感，隨嘴應講：「隨人e5,隨人好；別人e5,生虱母」，講去誠tui3,誠著。
Beh 愛家己e5 台灣語言復活，beh 愛家己台灣文化會進步，各族群e5 鄉親，先建立「隨人e5,隨人好」 e5 觀念，mai3 嫌家己bai2,mai3 嫌咱台灣，用心扑拼才會贏。若講「別人e5,生虱母」，咱嘛無必要hiah 無肚量，族群之間，總是互相相keng7,互相尊重，互相鼓勵，合作團結e5 台灣，才有向望。


 
34.	相扑恨無力，相罵恨無話。
Chit 擺看人選舉，鬧熱滾滾，可惜欠水準，逐工kan-na7 聽人teh 相罵，聽人leh sio-cheN3 ，罵kah 無臭無siau5,cheN3 kah 頷仔頸筋pheng7 大條，實在誠惡質，誠無衛生，教歹囡仔大細。
講著相罵，才去hou7 我雄雄想著，chit-mai2 e5 人kai3 seng5  be7 曉相罵e5 款，be7 曉相罵e5 意思是講罵了無夠藝術，無才調 一句來，一句去，免草稿，na2 念經按呢 一直續落去。想起細漢時，厝邊阿花--a kap 蕊--a3 hit 兩同姒仔 ，兩家be7 和，時常徛tiam3 門邊罵chhit-tho5,一個ti7 正身，一個ti7 護龍，一句詈 過來，一句戽 過去，be7 teng5-taN5，be7 大舌，一罵點外鐘，氣be7 喘，心be7 凝，嘴若ta ，小停lim 一嘴茶水才閣teng3 ，「君子動口無動手」 有夠心適。
Chit-mai2 e5 人無共款，意見be7 合，聽了be7 爽，三鋤頭兩畚箕，chhin3-chhai2 戽戽--leh，kan3 x nia5,駛x nia5,續落去就是beh 相cheng ，tng7 著古意人就真僥倖 ，面仔紅紅，嘴仔開開，『你不要這樣嘛？你不要這樣嘛？』Chhun--e5 就是據在人『你他媽的…』lu7-lu7  叫，罵kah hou7 你大心氣。你無khoaiN3 ，電視頂e5 khou-in3  節目，m7 管台頂台腳，講著華語，啥款人上精？逐家心知肚明，你看人講著話實在本頂，有條有理gau5 牽絲，be7 tak 舌，嘛be7 話屎一大堆：Hak-ka5-ngin3 小弟無了解，若是Ho7-lo2 人to7 有夠害，北京語be7 輾轉，就是會輾轉嘛是be7 kaN5-nng5 ，時常會咬舌，若khap8-tioh8  kap 台灣本土有關係，beh 翻譯閣翻be7 好勢，啥人有水準，隨hou7 人看出出 ，冤枉--a3,台灣e5 Ho7-lo2 人，你e5 語言已經不答不七，你若m7-sian3 ，以後請斟酌看斟酌聽，m7 是Siau, Lah-jih leh 講無影，Ho7-lo2 人e5 北京語講kah 會流利--e5 到底有外濟？
「相扑恨無力，相罵恨無話」，m7 是leh 鼓勵啥物貨，相扑相罵攏m7 是好chhoe7 頭 ，m7-ku2 社會事oh 講，你m7 khap8 人 ，人卻beh chhoe7 你piN3 猴弄 ，你beh 做好人，人閣m7 hou7 你輕鬆，thiau-kang chhoe7 你相 tak，所以咱愛有覺醒，tng7 著著kap 人拚koan5 低，sio-cheN3 辯論計較輸贏的時，你就會了解氣力、語言實在be7 凍放外外 ，實在是真要緊的代誌，千萬m7-thang 閣講he會通著好，吞忍就無代誌。
朋友！逐家請用父母話，既然人聽有，咱著講咱e5 話，免se3-ji7,免客氣，若是朋友ka7 你講歹勢，恁e5 話我聽無，到時咱chiah 用通用話北京語kap in 交陪，Ho7-lo2 話，Hak-fa，原住民話，已經beh 斷種，若無趕緊救回，beh 等ti7 時。
「相扑恨無力」，國家愛強，族群著和諧，扑拼為台灣，「相罵恨無話」，chiah 知母語失落有外濟，挽救母語，上重要是家己扑拼，族群之間，嘛需要互相相keng7,做夥來推sak。


 
35.	鉸是樣，做是像。
（Ka .是iuN7，cho3.是chhiuN7。）
自從剃頭店漸漸變色了後，十幾年來就罕得hou7 剃頭師傅剃頭，攏是靠牽手hit 雙手kap 一支鉸刀，鉸鉸剪剪咧，面mai3 修，鬢邊mai3 chaN2 ，十外分鐘久，就鉸kah 好勢好勢，任啥人 都m7 知是外行人整理e5 頭毛，厲害--houN！
頭毛又閣傷長去--lou3,著閣勞煩厝內這個大師傅一下，師傅chim-mih 鉸chim-mih 講 ，遮傷長著剪卡短，噯喲！你e5 白頭毛哪會愈來愈濟？我講鬢sui 白白e5 部分著鉸寡掉，卡be7 hou7 人感覺hiah 臭老，tin-tin-tong-tong， si-si-siak8-siak8,五、六分鐘就已經有新型。
好--a3 lah，頷頸仔活beh chiuN7--死 ，我beh 來去洗頭毛！
哪有hiah 緊？「鉸是樣，做是像」，chit-chun7 m7-chiah 鉸一個形體--nia5,毛腳、後tau2 khok-a2  著ai3 閣si-a-geh  m7-chiah 會看chit。
「鉸是樣，做是像」，講了閣誠有意思！
這是阮老母卡早時常教我e5 話，叫我學裁縫tioh8-ai3 認真學，m7-thang kan-na7 學一個樣，學一個皮仔，講人我to7 有學裁縫，會曉做洋服褲--a3!若kan-na7 按呢就滿足，就是半籠師 ，實在無卡choah ；beh 學tioh8-ai3 學hou7 起 ，會曉量、會曉裁、會曉車、會曉熨，會曉做歸套，才有seng5 一個師傅。
有hit-lo7  阿nia5 ，莫怪會教出chit-lo7  查某囝，m7 是Siau, Lah-jih leh pun5 雞 kui ，我chit 個做衫仔e5 牽手，功夫是一流--e5,會量、會設計，會鉸、閣會做，講一下卡無輸贏咧，kan-na7 看著你e5 身材，就會當做一軀西裝hou7 你穿kah kah 軀  kah 軀。伊時常講，beh 學做衫，一定先學原形，原形若學會分明，任何人e5 身份，叨位著增加，啥物所在著liap-oa2 ，攏嘛無問題。
「鉸是樣，做是像」，到底是裁剪卡重要，抑是車工才是功夫，攏免議論，無一流e5 設計，車工卡gau5 嘛展無路來，做工會sui2,嘛著幕後gia5 尺kap 筆e5 設計師，「鉸是樣，做是像」，m7 是有樣看樣，無樣家己想，閣卡m7 是鉸kap 做，一人一樣，按呢就m7 成樣，「鉸是樣，做是像」，就是ka 是iuN7，做是chhiuN7，鉸一個款式，做.愛照起工，才會相親像，成一個模樣。

 
36.	囡仔人，跳過溝，食三甌 。
囡仔e5 活動力，實在驚死人，透早到學校，就開始phut-phut 跳，有夠無時閒，你若mai3 ka7 約束，話是講be7 了，比手畫刀連腳tio5 腳倉仔gio2 。
透早到學校，一人chah 三包 ，正手  koaN7 飲料，倒手 提兩粒肉包，抑是phang2  kap 『漢堡』，腳脊 phiaN  chiah phaiN7 一kai5  大包仔大包  e5 冊包，一路chong5 入 教室，開始sut  兼畫山畫水，一目nih 仔食了了，講beh 早自修閣無想beh 看書，突然間聽著鐘聲歡喜kah，隨時掃帚、畚箕sa-leh  起步走，beh 去樹仔腳掃土腳閣會當順紲車糞斗，走相掠、跳hit 條溝仔，爽快ni-ni，歡歡喜喜。
Chiah 上一節數學，就等be7 得想下課，起立、敬禮聲boe7 煞，人已經走出門口去，咱叫是in beh 去運動庭歡喜，結果m7 是，攏走toeh 福利社入去，牛乳、饅頭、包仔、麵包、餅仔，隨在家己揀，揀揀食食咧，隨時就beh 閣去車跋反。
老師教in m7 著入去教室食！
Ou2!腹肚真枵--neh，老師mai3 ka7 阮講啦 ！
想khit 來有影真古錐，「囡仔人，跳過溝，食三甌」，有影to tioh8!
會食chiah 會大，會食運動量當然嘛卡大，食會落去，續落去就是跳來跳去，閣會放屁，成長定著健康，囡仔e5 gau5 大kai3 seng5 leh pun5 風，「囡仔人，跳過溝，食三甌」，囡仔e5 活動m7-thang ka7 禁止，著教伊注意安全se3-ji7,若是tng7 著kan-na7 愛食m7 tin2 動e5 囡仔兄，做父母--e5 著斟酌se3-ji7,『小胖哥、小胖妹』已經真濟，臭肥、垃圾肥  m7 是好看頭 ，he 是無健康e5 前兆，用減食儉食來減肥，不如培養運動e5 趣味卡贏，何況 約束囡仔mai3 食減食，m7 但無可能，嘛是m7 甘。


 
37.	寧可信其有，m7-thang 信其無。
暗時看TV，看胡瓜 、高怡平 主持e5 「非常男女」節目，男女相親合意beh 過tiaN7 ，講著合八字，實在hou7 人感覺人e5 迷信哪會chiah-nih8  不可思議，sian 想都hou7 你想be7 到e5 愚痴。
婚姻e5 代誌，著兩人意愛，兩家序大人看會chiuN7 目 上要緊，當然門風相對，學問相當，嘛是促成美滿婚姻e5 要點，算命、合八字，he 是古早人對命運認識無夠，ko2-put-ji7-chiong 「寧可信其有，m7-thang 信其無」e5 無奈，chit-mai2 是啥物時代？火箭飛chiuN7 天，太空梭 會當seh8 地球，太空、地球來來去去。就是探討人類e5 科學、心理學，嘛進步kah 講khit 來hou7 人會接受會了解e5 水準，因何心理學e5 分析人m7 聽，偏偏beh 聽hit-lo7 相命嘴，星相家e5 胡lui3-lui3?
人e5 落塗時 敢有影hiah 呢重要？仝年仝月仝日仝時生e5 人，何止你、我、伊，敢正實有影遮e5 人命運攏一致？無可能，人e5 命運好歹有牽礙--e5,m7 是kan-na7 ti7 八字而已，遺傳e5 因素，後天e5 教育，攏是影響一個人e5 前途。既然恁查某囝都合意，恁兩老--e5 嘛看了歡喜，哪著閣相信八字有合無合，有夠三八，有夠八卦。
既然無相信八字影響命運，阿姆--a3!Ou-ba-sang2!請問你哪著閣去chhoe7 相命仙--e5 問疑問--neh？
問一個放心--nia5!「寧可信其有，m7-thang 信其無」，你敢m7-bat 聽人講過？
抑若ka7 恁否認講m7 好，你beh 按怎？
人in 少年--e5 若好就無問題，照少年人e5 決定就好勢啦！
實在有夠矛盾，其實是失去信心，台灣人欠缺主宰，就是因為按呢e5 迷信，講伊迷信伊閣m7 信，講伊m7 信又閣beh 問，講是beh 問一個心安--nia7-nia7,欺騙自己，欺騙家己，be7 凍怪相命仙，be7 凍怪落塗時，應該著怪家己三八無藥醫，圓纏 閣欠主意。莫怪hou7 人koaN7 leh seh8 ，beh 也m7 ，攏是家己ko5-ko5 纏。
Chit 款心理，kap 咱台灣國人e5 圓纏仝一樣，hong5 thong2.  阮無愛，統一別人無才調，喝台灣獨立講be7 使？中華民國在台灣，這是啥物名？圓纏e5 話阮無愛聽，既然李總統倡 聲咱是新台灣（人），敢免看板另外換一個名，進入聯合國，全世界e5 人m7-chiah 知影你是siang2 。到時in 中國仔若閣講咱是in e5 省份，抑是用hit-lo7 飛彈ka7 咱haN2 ，咱著免閣「寧可信其有，m7-thang 信其無」來驚kah gi7-gi7-chun3。
人e5 命運mai3 靠運氣，人e5 婚姻m7-thang 相信八字，台灣新國家無beh hou7 外人統治，台灣國愛有家己e5 名，台灣人民愛有獨立e5 志氣。


 
38.	家己無看著耳仔。
國小e5 課程按呢排，拜六第一節課單週是週會，雙週是班會，自從每兩禮拜就有一擺週休二工以後，週會kap 班會著輪流來，頂禮拜又閣輪著開班會，學生囡仔有夠歡喜，因為真久m7-bat 閣hou7 in 大聲議論，尤其若講別人e5 m7 著，攏kai3 大聲kai3 有趣味。
主席報告：
各位小朋友！真歡喜徛tiam3 遮做主持，希望逐家tau3 相仝，hou7 班會開khah 輕鬆，有話做恁講，tioh8-ai3 先gia5手 --ou7!
幹部報告：
班長：chit 禮拜e5 表現真好，校長有ka7 咱o-lo2,感謝！
風紀股長：放學路隊ai3 排卡好勢咧，早自修mai3 講話，拜託逐家。
衛生股長：掃地著卡緊淡薄，chiah-be7 掃be7 了 。
……
閣來生活檢討，beh 發表--e5 請gia5 手！
小博士：阿明足愛講話，攏m7 讀冊，希望伊改過。
古錐--e5:金火--e3 攏愛kang5  giu2 頭毛，人上chheh ，請老師處罰。
Lau3-chang3 --e5:有e5 小朋友無名牌，hou7 糾察員記去，『要改過。』
叔卿：Lau3-chang3-e5 家己穿衫無整齊，閣愛講別人。
哈！哈！哈！家己m7 好愛講別人！哈！哈！哈！…
Mai3 講話！Chit-mai2 beh 請老師指導講話，逐家恬恬聽。
各位小朋友！今仔日班會真鬧熱，開了真成功，這就是民主時代，開會公開，有話逐家討論，好--e5繼續做，若歹--e5 tioh8-ai3改。老師問恁一句話：啥物人有看著家己e5 耳仔？
無法度啦！Kan-na7 有khoaiN3 別人e5--nia5!
「正爿一葉，倒爿一葉，家己sian 看都看be7 著！」
耳仔！耳仔！
著！恁著是「家己無看著耳仔」啦！Tu2-chiah  聽恁生活檢討，攏leh 講別人，無一個leh 檢討家己，按呢「有嘴講別人，無嘴講家己」m7 著，咱應該先檢討家己，chit 兩禮拜以來，有啥物欠點，有啥物著改進，檢討家己m7-chiah 會進步，像恁按呢kan-na7 講啥人m7 好，啥人m7 著，be7 輸家己真乖真認真咧，這就是「家己無看著耳仔」，kan-na7 看著別人e5--nia5,希望以後改進。


 
39.	破柴，連砧也續破。
哪會chiah 戇，叫你破柴你續連柴砧仔都ka7 破掉，後日破柴，m7 著閣做一kai5 砧仔 ？有夠條直to tioh8 ！
條直人做條直代誌，見講句句是真，一點仔都無hau-siau5:
二十年前，一tin7 囡仔tng-ti7 國校讀冊，人講學琴e5 囡仔be7 變歹，所以用心計較，儉腸neh 肚，chhan5-chhan5 標兩陣會仔，買一台鋼琴hou7 囡仔彈，斯當時田中賣琴e5 生理tng 車併 ，生理人若聽著啥人仔beh 買琴，隨講隨到，有嘴講kah 無noa7,只要你有想beh 買，啥物條件都敢答應你。
買琴了後無外久，已經有誠十個朋友來探聽，價數俗貴，品質好bai2,服務態度按怎？攏是買琴者關心e5 項目，chit 時真正是考驗做人e5 本分，講話e5 分寸--lou3,講好聽話，hou7 人叫是咱leh 做khan-kau5-a2 --leh，無哪會一直替生理人講好話，講賣bai2 無thang 好 ，無leh gian3 頭搧家己e5 嘴phoe2--講，琴bai2 哪會beh 買？總是價數、服務、kah 啥物件會講chit，品質e5 好bai2 實在歹批評，一分錢一分貨，在人感覺在人主意to7 tioh8,按呢攏be7 得失人。
有一工，同事張老師走來問講，你買hit 台琴彈了感覺如何？
Be7 bai2 啦！感覺滿意滿意。
敢無啥物欠點e5 所在？
…想講家己e5 同事，kan-na7 講好聽話，一句也be7-bai2,兩句嘛滿意，有影無夠苛俗 無夠朋友情，be7 勘得伊一再問che 問he，ko2-put-ji7-chiong chiah 將一sut 仔無滿意e5 缺點講hou7 伊知。
做老師--e5 有影卡條直to tioh8,結局人伊張老師決定琴m7 買，硬硬將送到厝內e5 琴kang5 退倒轉去，而且閣「破柴，連砧也續破」 講，人阮蕭老師嘛leh 嫌恁e5 琴無thang 好，就是卡俗淡薄--a3,人阮嘛無愛買chit 款琴，歹勢啦！
有影歹勢to tioh8!伊琴ka7 人退轉去，一聲歹勢無代誌，抑我chit 個重朋友情e5 gian3 頭，煞hou7 人ki2 kap thok ，「破柴，連砧也續破」，mai3 講卡be7 一腹火。

 
40.	飯匙一下iat8 ，田頭排kui 列。
Kan3 kau2 恁姆--a3 ，看kah chit 款社會，看kah chit 款經濟，政府官員到底是leh 創啥siau5?
阿德--a3,報紙看就看--a3,mai3 粗嘴敢be7 使chit？教歹囡仔大細！
你知che7.啥？財政部長邱正雄講今年經濟上危險，辜濂松 講明年閣卡慘，taN，你ka7 看，失業率愈來愈koan5,十一月份國內失業人口，大約一百個就有三人失業，人.若無頭路，沙屑tioh8 che7 ，想孔想縫，社會beh thai2-tho2 會 無問題？
著--a7!工廠歇--e5 歇，關門--e5 關門，若有叨一間工場beh 倩人，門口隨時排一陣人來應徵，親像頂禮拜奇術米beh 愛一個工程師，報名--e5 就有五百幾個，ko5-ko5  m7 是碩士就是大學出業，失業無工課做e5 人有夠濟，按呢e5 社會是beh 如何是好？咱e5 國家是beh 按怎kap 人競爭？
著！著！著！想起當初時，阮阿公猶ti7-leh ，阮兜是有夠chhia-iaN7 hiau-pai --e5,田庄人無工課做e5 人滿滿是，無講hau-siau5--e5 ，阮老爸若去田裡--houN，hit-lo7 「飯匙一下iat8,田頭排kui 列」，相爭beh 來ka7 阮tau3 做穡，你敢知！
「飯匙一下iat8,田頭排kui 列」，啥物意思？
散凶人為著beh 食一頓飽，相爭beh 做工課啦，無做工課beh 叨位食飯？
哭枵--a3 ！人leh 煩惱社會失業e5 人hiah 呢濟，m7 知beh 按怎才好，你煞leh 扑lah8-liang5 ，好額人m7 知影散凶人e5 艱苦，就是像恁阿公、恁阿爸迄款人。
「飯匙一下iat8,田頭排kui 列」，古早人為食鬱卒，chit-mai2 e5 人為著失業，仝款嘛是鬱卒。

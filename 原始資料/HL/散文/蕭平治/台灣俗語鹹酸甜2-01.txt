話，3尖6角，角角會傷--人。
	人. 生2 蕊目chiu beh hong5 看khah che7,生2 kai5 耳a2  ai3 人斟酌聽，單生1 支嘴，就是警告人m7-thang chhin3-chhai2 講話，ou-peh8 choaN3 ou-peh8 thih8,因為病ui3 口入，禍從嘴出--a。
	佛祖教人tioh8 修口業，欺騙話be7-sai2 講，long7 狗相咬e5 言語不可說，花言巧語心無正，惡言惡語sian m7-thang。講--是an2-ni講，beh 做到，若m7 是cham2-jian5-a2 有修養e5 人，tiaN7-tiaN7 就會犯錯，因為「話，3尖6角，角角會傷--人」，講phaiN2 聽話，講氣話，long2 是無經過思考，無經過Si-a-geh，嘴快嘴快，講會出嘴，講會歡喜就好，這款話自然3尖6角，自然會傷人。
頂日a2 1 位政府官員，為著美國政治獻金案，hong5 列入訪問名單，1 時憤怒罵人是豬；罵美國人無人會計較，罵新聞記者soah 引起人au3-siau5,豬是代表siaN2-mih 德行，tak8-e5 心知肚明，當然人m7 放i 干休，記者界愛i 會失禮，若無，beh ka7 i 告到底。
Che. 就是「話，3尖6角，角角會傷--人」上好e5 證明；目chiu 加看--koa2,耳空聽khah 清楚--leh，話屎減講--koa2,生活自然清淨。
	
	【註解】
 
目chiu：目睭，『眼睛』。
beh：卜，『要』。
hou7:予，『給』，『被』。
hong5:hou7-lang5,hou7 人。
khah：卡，較。
che7:濟，『多』。
2 kai5:2 個。
耳a2:『耳朵』。
斟酌：chim-chiok，注意。。
嘴：chhui3,喙，『嘴巴』。
m7-thang：毋通，『不要』。
chhin3-chhai2:瀙彩，隨便。
ou-peh8:胡白，烏白。
ou-peh8 choaN3 ou-peh8 thih8:胡白 choaN3 胡白thih8,胡言亂說。
a：啊，矣，話尾詞。
tioh8:著，得，『必須』。
be7-sai2:be7使，『不可以』。
long7 狗相咬：『興風作浪』。
e5:兮，的。
sian m7-thang：『千萬不可以』。
an2-ni：按呢，『這樣』、『如此』。
m7:毋，『不』。
cham2-jian5-a2:斬然，嶄然a2,真明顯，『非常的』。
tiaN7-tiaN7：定定，常常。
phaiN2：歹，hai7--去，困難，『壞』。
long2:攏，『全部』。
Si-a-geh：ウやァ，日本話『修飾』。
這款：chit 款，『這樣子的』。
a2:仔，表示細--e5、kou2-chui--e5、輕視--e5 e5 意思。
soah：煞，想be7 到，『竟然』。
au3-siau5:au3 面討厭。
siaN2-mih：啥麼，啥乜，啥物，什麼。
tak8-e5:逐家，『大家』。
i：伊，『他』，『她』，『它』。
干休：kan-hiu。
會失禮：道歉。
ka7:共，『把』，『給』。
ka7 i：『跟他…』。
koa2:寡，『一些』。
加看--koa2:『多看一些』。
耳空：耳孔，『耳朵』。
leh：咧。
話屎：『閒話』。
 
 
話是風，字是蹤。
	口業phaiN2修，long2 是因為kau7 話koh 興thih8,人雖 bong2 單生1 支嘴，可惜嘴內有1 塊3 寸長、pou7 be7 爛e5 嘴舌leh 作怪。
	古早人相信頭殼頂koan5 有神明，所以m7 敢做phaiN2，m7 敢ou-peh8 講話，驚若做死了後會受著抽嘴舌根e5 酷刑；chit-ma2,時代khah 文明，社會民主，人人自由，beh 指責--人，干涉--人，賴--人，告--人，一切重證據，保證、合約、出席、領錢，m7 是簽名就是tng3 印a2,因為『恐口無憑』，無證無據，是無法tou7 kap 人計較--e5。
	「話是風，字是蹤」，立據為證，書類ti7 chia，有你e5 親筆簽名，koh 有印a2蹤跡，beh cheN3 是無可能。話是風，講--過無影無蹤，你講有，我講無，相cheN3 無chhai2 氣力，所以財產、買賣tioh8 會記得chhoe7 代書寫字phah契約。
	「話是風，字是蹤」，m7-thang kioh-si7 講--e5 無證據，就會sai2 ou-peh8 講，ai3 知影今a2日傳播媒體e5 厲害，錄音、錄影，你若有講過，m7 驚你反悔講無影，話是風，經過錄音錄影，kang7款會sai2得變做字是蹤，有講就是有講。
	「話是風，字是蹤」，講話、寫字m7-thang 膨風、m7-thang ou-peh8 話ou-peh8 講，講話tioh8 細膩，giah8 筆寫字ma7 ai3負責任。
	
	【註解】
 
kau7:厚，『多』。
koh：閣，復，『又』。
kau7話koh 興thih8:『多嘴』。
雖 bong2:雖然。
pou7:哺，『嚼』。
頂koan5:面頂，『上面』。
酷刑：khok-heng5;過分。
chit-ma2:chit-mai2,chim2-a2,現在。
賴--人：loa7--人，『誣賴』。
tng3 印a2:『蓋印章』。
無法tou7:無法度，『沒辦法』。
kap：佮，『和』。
立據為證：lip8-ku3 ui5-cheng3。
ti7:佇，『在』。
chia：遮，『這裡』。
蹤跡：chong-jiah。
cheN3：爭辯。
無chhai2:無彩，無採，『白費』。
無chhai2 氣力：『白費力氣』。
kioh-si7:叫是，『以為』。
會sai2:e7-sai2,『可以』。
ai3 知影：『要知道』。
kang7款：共款，仝款，『一樣』。
細膩：se3-ji7,小心，客氣。
giah8:『拿』，『舉』。
ma7:嘛，『也』。
ma7 ai3:嘛愛，『也要』。

 
 
偷liah8 雞，ma7 tioh8 1 把米。
	朋友e5 後生已經30外，為著娶bou2一直be7 快活，hm5人紹介10幾個，無1 個i beh 去對看，因為chit-ma2 無leh 流行che；朋友、親chiaN5相介紹，紹介適合e5 cha-bou2 gin2-a2 kap i 熟sai7,叫in 先做朋友行看mai7,會合chiah來做親結連理；an2-ni ma7是經過10幾個，無khah-choah8,m7 是i 看be7 chiuN7 目，就是人無kah-i3--i。是an2-choaN2？I 看be7 chiuN7 目--e5,tak8-e5 m7 是bai2,就是tiam7-chih-chih na2 e2-kau2 hit 款式，ah 人看i 無kah-i3--e5,原因ti7 toh位，無人知機，看i 一表人才，nah會chiah-ni7 無人氣？
	經過老母1 下chhiu5,一直問，問i kap 人約會e5 tai7-chi3:
	「Ah 都人去看電影我請--i，食點心換hou7 i 出錢，ou3尾人i 就an2-ni 講：『後pai2 你m7 免koh 邀請，gun2 無愛去。』」
	「Aih--ioh！Gong7 kiaN2--e5-oe！你nah tioh8 hiah han5-san，儉錢ai3 看款，beh 交cha-bou2朋友，be7-sai2 得 chiah tang3-sng；『偷liah8 雞，ma7 tioh8 1 把米。』Kam2 講你m7 知這lo7 道理，後pai2 tioh8 會記--得，kap cha-bou2 gin2-a2 出門，m7-thang hong5 破費。」
	「偷liah8 雞，ma7 tioh8 1 把米。」做任何tai7-chi3 long2 kang7款，long2 ai3 he7 本錢，空手是做be7 成事業；另外，『羊毛出在羊身上』，人若leh hoah siok8貨，買一送二，iah 是贈品加減送，he. 是生理人bat「偷liah8雞，ma7 tioh8 1 把米。」e5 道理，你tioh8 目chiu peh hou7 金，m7-thang siok8 貨食破家，就冤枉--lou。
	
	【註解】
 
liah8:掠，『抓』。
ma7 tioh8:『也得』。
一把米：chit8-pe2-bi2。
hm5人：『媒人』。
對看：相親。
親chiaN5：chhin-chiaN5，親情，親成，『親戚』。
cha-bou2:查某，女性，女人。
gin2-a2:囡仔，『孩子』。
cha-bou2 gin2-a2:查某囡仔，『女孩子』。
熟sai7:熟似，sek8-sai7,『認識』。
in：『他們』。
行看mai7:行看覓，男女朋友交陪叫“行”，『先做朋友看看』。
chiah來：才來。
結連理：結為夫妻。
無khah-choah8:無lou7用。
看be7 chiuN7 目：『看不上眼』。
kah-i3:合意，『喜歡』。
an2-choaN2：按怎，『如何』。
是an2-choaN2：為啥麼，『為什麼』。
bai2:無sui2,醜。
tiam7:恬，『安靜』，『沈默』。
na2:那，親像。
e2-kau2:啞口，『啞巴』。
tiam7-chih-chih na2 e2-kau2:『沈默得像啞巴』。
hit：迄，彼，『那種』。
toh位：叨位，佗位，『哪裡』。
nah會：哪會，『怎麼會』。
chiah-ni7:即呢，『這麼』。
chhiu5:『抽絲剝繭的』。
tai7-chi3:代誌，『事情』。
ah都：ah to，語頭詞。
ou3尾：路尾，『最後』。
pai2:擺，『次』。
後pai2:『下次』。
gun2:阮，『我』。
aih--ioh：哎喲，形聲詞。
gong7 kiaN2--e5-oe：戇囝--e5-oe，『傻孩子啊！』。
nah tioh8:哪 tioh8,『哪需要』。
hiah han5-san：『那麼吝嗇』。
chiah tang3-sng：『那麼吝嗇』。
kam2:敢，『難道』。
kam2 講：敢講，『難道說』。
he7 本錢：『下本錢』。
he7:下，放。
hoah：喝，『喊』。
siok8:俗，『便宜』。
iah 是：抑是，『或是』。
bat：捌，『懂得』。
peh hou7 金：『睜得雪亮』。
lou：咯，囉，語尾感嘆詞。
 
 
問神就有m7 tioh8,看醫生，tioh8 食藥。
	「問神就有m7 tioh8,看醫生，tioh8 食藥。」道理真淺現，教你m7-thang 問神明，教你若有身苦病痛，一定去hou7 醫生看，有病tioh8-ai3 食藥a2。
	神，m7 管i 是天神，iah 是人神，大自然e5 造物者，lan2 ai3 敬畏，在生為人，功德圓滿，造福人類，ma7是值得lan2尊敬；若是beh 問i 吉凶禍福，kui-khi3 問ka-ti7 做人有照步來--無？坐hou7 在，行得正，phaiN2 tai7-chi3 mai3 做，內心常存慈悲，好事做得來，自然眾神保庇無敗害。人若愚痴m7 bat 理，tin2 動--著就beh 問神問gah 1支柄，nah會chiah phaiN2命，nah會be7 順si7,是toh位走精，是toh位犯沖，當然--lou，1個童乩，1個桌頭，chia m7 tu2好，hia ai3 徙位，燒hiuN 有保庇，拆紙送hou7 i 去，紅包我收起，無細膩。
	醫生beh 醫人，有病就食藥，siaN2 人都知影；知影是知影，卻是有人m7 bat 假bat，ka-ti7 beh 做醫生，若有病痛，便藥a2食食--leh 就be7 痛，kam2有實在？人醫學院讀7冬是leh chhong3 siaN2-mih，醫學是萬底深坑，講來講去Siau, Lah-jih ma7 m7 bat joa7 che7 道理，總--是「問神就有m7 tioh8,看醫生，tioh8 食藥。」就無錯--lah！
	
	【註解】
 
就有m7 tioh8:『就有不對的地方』。
淺現：『淺顯』。
lan2:咱，『我們』。
kui-khi3:歸氣，規氣，『乾脆』。
ka-ti7:家己，『自己』。
坐hou7 在：『坐得正』。
mai3:m7 ai3 e5 合音，『不要』。
m7 bat 理：『不懂道理』。
tin2 動--著：『動不動』。
問gah 1支柄：『打破沙鍋問到底』。
順si7:順序。
走精：『失去準頭』，有問題。
hia：遐，『那裡』。
tu2好：拄好，『正好』。
燒hiuN：燒香。
拆紙送hou7 i 去：燒紙錢hou7 作亂e5 鬼魂。
無細膩：無客氣。
chhong3:創，『做』。
siaN2：啥，『什麼』。
萬底深坑：『很深奧』。
joa7:偌，外，『多麼』。
 
 
允--人khah 慘欠--人。
	日子過著真正緊，頂禮拜二因為落大雨，庄--nih老人bat 字班停課1 pai2,1 目nih--a2又koh 拜二。Tu2-teh 食暗準備beh tng2去上課…
	「Liang…liang…。」Cha-bou2 kiaN2 接e5 電話，「喂！…hou3!hou3!…我知！」
	「爸！庄--nih e5 蕭理事長叫你tng2 去教冊，i 驚你boe7 記--得-a！」
	「允--人khah 慘欠--人，」nah會sai2 得boe7 記--得-neh！
	「爸！你講siaN2？」
	「允--人khah 慘欠--人-lah！允--人是歡喜甘願e5 tai7-chi3,歡喜beh ka7 人tau3 kha 手，答應beh 做e5 khang-khoe3,nah thang 放boe7 記--得-neh！做人愛有信用，若做be7 到，當初時就m7-thang 允--人，an2-ni 聽有--無？」
	欠--人，是不得已e5 tai7-chi3;欠人錢，欠人人情，總--是ka-ti7 han-ban7,m7-chiah tioh8 別人ka7 lan2 tau3-saN-kang7;欠人錢ai3 還，欠人情ma7 ai3 chhoe7 機會報答--人；che. 是人情義理。Ka2-su2 1 時不便，iah 是無機會、無氣力報答人e5 恩情，人總--是會同情--你，同情你han-ban7 m7 是thiau故意--e5。人言為信，有尊嚴e5 人，ka7 信用看做比han-ban7 san3-chiah8 iau2-koh khah貴重，m7-chiah 講「允--人khah 慘欠--人。」
	
	【註解】
 
允--人：『答應人家』。
khah 慘：勝過。
欠--人：『欠人家』。
bat 字：『識字』。
tng2:轉，『回』，『轉變』。
cha-bou2 kiaN2：查某囝，女兒。
ka7 人tau3 kha 手：『幫人家的忙』。
khang-khoe3:工課，『工作』。
nah會sai2--得：『怎麼可以這樣呢』。
neh：呢。
thang：通，『可以』。
欠人人情：khiam3 lang5 jin5-cheng5。
han-ban7:頇慢，頇顢，『笨拙』。
m7-chiah tioh8:『所以才要』。
tau3-saN-kang7:鬥相工，『幫忙』。
ai3:愛，『必須』。
ka2-su2:假使，『如果』。
thiau故意：刁kou3-i3,『故意』。
san3-chiah8:散赤，『貧窮』。
 
 
Beh 做san3-hiong人 cha-bou2 kiaN2，
m7 做好giah8人新婦。
	做人新婦tioh8 知道理，晏晏去睏早早起，
	煩惱細叔娶bou2無眠床，煩惱小姑beh 嫁無嫁妝……。
	
	做人新婦實在無簡單。
	做人cha-bou2 kiaN2--neh？趁錢趁sai-khia，食飯食俺爹，tak8 工beh chhit-tho5 看電視，看gah 三更半暝chiah 去睏，早早起m7 免輪著i，因為厝內khang-khoe3有1個『老媽子』leh 整理。
	平平是cha-bou2 人，你beh 做toh 1 個？Ah 若是san3-hiong人cha-bou2 kiaN2 kap 好giah8人新婦相比，你beh 揀toh 1 位khah 有人生意義。San3-hiong人 cha-bou2 kiaN2，雖 bong2 食穿khah 無，m7-kuh chiaN5 自由khah be7 囉嗦，無人壓迫，生活khah 心適；好giah8人新婦，身穿sui2-tang-tang，phoah8-lian7 chhiu2-chi2 萬百項，m7-kuh 應酬che7,koh tioh8 養孝ta-koaN、ta-ke，khang-khoe3特別che7,日子無你想--e5 hiah 心適、hiah 好過。「Beh 做san3-hiong人cha-bou2 kiaN2，m7 做好giah8人新婦。」早就有人論--過，自由e5 可貴ti7 chia 看會出--來。
	人生過程，出世，做gin2-a2讀冊，大han3 結婚生kiaN2，人生lan2,lan2生人，天地生成，kam2講一生堅心m7 嫁，beh 做老姑婆？若an2-ni，你kam2有另外e5 人生觀來解說運命？時代leh 變，tak8-e5 khah 開化，m7 管是cha-bou2 kiaN2 iah 新婦，long2 是kang7款tioh8 疼，m7 管是親pe7母iah ta-ke-koaN，long2 tioh8 照起工養孝khah 有影。若有這款觀念，管待i 好giah8 san3,long2 會得著快樂生活。
	
	【註解】
 
san3-hiong人：散凶人，song3-hiong-lang5,san3-tiong-lang5。
好giah8:好額，『有錢』。
新婦：sin-pu7,『媳婦』
晏晏：oaN3-oaN3，『遲遲慢慢』
細叔：『小叔』
sai-khia：私奇，『私房錢』。
俺爹：an2-tia，ka-ti7 e5 老pe7。
揀：keng2。
m7-kuh：m7-koh，毋過，『但是』，『不過』。
chiaN5：誠，『非常』，『很』。
身穿sui2-tang-tang：『穿著很美』
phoah8-lian7 chhiu2-chi2:『項鍊，戒指』
萬百項：chiaN5 che7。
ta-koaN：『公公』。
ta-ke：大姑，『婆婆』。
ti7 chia：『在這裡』
大han3:大漢，『長大』。
老姑婆：老處女。
iah：抑，『或者』。
pe7母：『父母』。
管待i：管汰i，『管他的』。
好giah8 san3:好額san3,『富人窮人』。
 
 
1日清閒，1日仙。
	有1 個國小e5 學生gin2-a2,an2-ni ka7 in a公欣羨講：
	「我上愛做a公！」
	做a公上清閒，tak8工 eng5 sian-sian，si3-koe3 chhit-tho5、pho3-tau7,chiaN5心適。
	做gin2-a2上可憐，透早tioh8 去學a2讀冊，放學tng2--來koh tioh8 補習，實在愈讀愈chheh。
	做大人ma7 真艱苦，無暝無日，一直phah拚趁錢，吹風曝日，long2 無hioh-khun3。
	「A公！你上好--lah！」
	「1日清閒，1日仙。」這個gin2-a2已經leh 欣羨，是an2-choaN2？因為i 生活gah siuN 無eng5,日--時讀冊，暗時做習題，tng7 著禮拜hioh-khun3日，hoan7-se3 in si7大人已經ka7 安排1 大堆e5 才藝學習，學琴e5 gin2-a2 be7 變phaiN2，學電腦e5 gin2-a2比人khah chan2,為著gin2-a2 beh 比lan2 khah gau5,競爭e5 結果soah hou7 gin2-a2無eng5 gah 擋be7 tiau5。
	「做雞tioh8 chheng2,做人tioh8 peng2。」無m7 tioh8,m7-kuh ma7 m7-thang 拚過頭，『休息是為了走更遠的路。』Hioh-khun3 時chun7,chhoe7 1個khah 清靜e5 所在hioh 1 個假，享受1 下「1日清閒，1日仙。」實在有必要。
	
	【註解】
 
欣羨：him-sian7。
eng5 sian-sian：『閒得發慌』。
si3-koe3:四界，『到處』。
pho3-tau7:開講，『談天』，『閒聊』。
chheh：冊；怨嘆討厭，怨慼，『討厭』。
phah拚：扑拚，『認真做事』。
hioh-khun3:歇睏，『休息』。
這個：chit-e5。
siuN：傷，『太』。
hoan7-se3:凡勢，無一定，可能，無tiaN7-tioh8。
si7大人：序大人，『長輩』。
chan2:讚，『好』，『棒』。
gau5:爻，程度高e5 意思，『能幹』。
擋be7 tiau5:『受不了』，『擋不住』。
時chun7:時陣，『時候』。
chhoe7:『找』，『尋』。
 
 
一食，二穿，欠錢慢慢a2 還。
	下課時間來到訓導處tng-teh 看報紙，tng7 著李老師ma7到位，看著桌頂khng3 1 盒雞卵糕，i 真kho3-siok8,phah開盒a2-koa3 就theh8 起來食，ma7 theh8 1 塊tu--過-來，因為m7 知影是siaN2-mih人買--e5,所以客氣m7 敢隨手接，李老師硬tu 到手--nih 講：「一食，二穿，欠錢慢慢a2 還。」食--lah！驚a爸，管i siaN2人e5,khng3 tiam3 chia 就是beh hou7 人食--e5,免客氣。
	又koh 是食，食食叫，國以民為本，民以食為天，食、穿、toa3、行，食是排頭名，講著食m7 是 kian3-siau3 tai7,無食無營養，無食nah 有氣力做khang-khoe3。Khah早e5 年代，tak8-e5生活khah 艱苦，辛苦phah拚第一就是為著食，kan-taN  求食1 下粗飽，管待i 衛生、禮節。Chit-ma2 時代進步，物資充足，食e5 生理that倒街，tak8-e5 食gah siuN富裕，siuN 量 siong7 ma7 siuN 討債，實在有需要khah 儉a2 用，講究衛生、禮節，提昇食e5 文化，食khah 有氣質--leh。「一食，二穿，欠錢慢慢a2 還。」食是真重要無m7 tioh8。
	
	【註解】
 
tng-teh：tu2 好，『正在』。
tng7 著：tu2 著，『遇到』。
khng3:『放』。
phah開：『打開』。
盒a2-koa3:『盒蓋』。
tu--過-來：『送過來』。
驚a爸：『怕甚麼』。
khng3 tiam3 chia：『放在這裡』。
hou7 人食--e5:『給人吃的』。
食、穿、toa3、行：『食、衣、住、行』。
kian3-siau3:見笑，『羞恥』。
tai7:代，事，『事情』。
kan-taN：乾礁，干礁，『只是』。
that倒街：『到處都是』。
量 siong7:浪費。
 
 
頭heng3-heng3,尾冷冷。
	Gun2田中鎮鎮立圖書館，後禮拜beh 開1 班鄉土語言研習班，對象是鎮內國民中小學e5 老師，叫 Siau, Lah-jih 擔任講師，有這種推銷台語、研究台語e5 機會，hou7 人歡喜，tioh8 事先編寫1 koa2 教材，chiah be7 hou7 來研究e5 老師失望。
	公文傳到學校，有老師歡喜beh 報名參加，黃老師招林老師來報名，林老師an2-ni 講：「好是好，食老--a chiah leh chhia拚，m7-thang『頭heng3-heng3,尾冷冷』就好，kah 是老蕭--e5 beh 做e5 khang-khoe3,lan2一定ka7 捧場chiah be7 失禮。」
	政府為著本土化，已經開放母語教育，可惜彰化縣政府並無用心推sak，致使參加母語研習e5 老師，有真che7 人soah「頭heng3-heng3,尾冷冷。」實在真可惜。親像chun5--年hit pai2研習，參加e5 人120 外個，每pai2出席long2 有7、8成，m7-kuh 經過年外到taN，並無看著有人leh 做這方面e5 khang-khoe3。無趣味無目標e5 khang-khoe3,是無功效--e5,母語e5 研究是本土文化e5 根本，政府若無重視，老師nah會投入？相信若來開1 班股市分析研究班，一定客滿koh 興趣飽足，功利主義e5 社會使人怨嘆。
	希望這kai2 e5 研習會無kang7款，想看mai7--leh，看beh an2-choaN2 ka7 in siaN5 入來台語世界，mai3 hou7 in「頭heng3-heng3,尾冷冷。」，soah 來半途而廢chiah 好。
	
	【註解】
 
頭heng3-heng3:開始真趣味。
1 koa2:一寡，『一些』。
chhia拚：車拚，『奮鬥』。
kah 是：既是，既然是。
chun5--年：『前年』
到taN：到現在。
這kai2:這次，這pai2。
an2-choaN2：安怎，『如何』。
siaN5 入來：吸引進來，『引誘過來』。
 






天頂天公，地下母舅公。
	1 件hou7 人怨嘆e5 tai7-chi3,親兄弟為著財產起相爭，cheN 來cheN 去be7 分明，beh an2-choaN2--neh？Phah官司，kam2 thang hiah khok-heng5?Pe7母 koh iau2 ti7--leh-neh！無. beh an2-choaN2？無奈何只好拜託老母請出母舅來hoat8-loh8,tai7-chi3 chiah 自an2-ni hoah soah，無koh 變大，「天頂天公，地下母舅公。」母舅e5 權威實在有影好用。
	天頂上大是天公，beh敬天公tioh8齋戒沐浴，清香四果，工夫--e5 koh tioh8 排雙chan5桌，che. 是敬畏天敬畏大自然e5 心意，值得o-lo2 凡間上大--e5 是母舅，母舅就是老母in 兄弟，外公e5 後生，你kam2 敢對 i 無尊敬？不孝pe7母be7-sai2--得，無尊重a舅ma7是逆天理，你知--無？
	Chit-ma2 e5 人可能khah 無注重chiah-e5 道理。若是khah 早，外甥、外甥女a2 beh 結婚，吊聯食桌母舅一定是大位；若無，hou7 母舅無歡喜，包領你會失氣。敬老尊賢尊，重母舅上好m7-thang 剋虧--i，以後分財產iah 是老母百歲年老，有tai7-chi3 tioh8-ai3 靠母舅來解圍。「死cha-pou扛去tai5,死cha-bou2 等候外家來。」死cha-bou2 就是講死老母e5 意思，老母若過身，外家母舅若m7 來弔喪，he .喪家e5 子弟就phaiN2看--a。
	
	【註解】
 
相爭：sio-cheng，爭吵oan-ke 相phah。
cheN 來cheN 去：『爭來爭去』
iau2:猶，『尚』。
pe7母 iau2 ti7--leh：『父母還健在』
khok-heng5:『過分』
好用：『管用』
hoat8-loh8:發落，計劃進行。
齋戒沐浴：chai-kai3 bok8-ek8。
清香四果：chheng-hiuN su3-ko2。
工夫--e5:照起工--e5,『慎重其事的』
chan5:層。
雙chan5桌：頂下桌，200 張桌相疊，頂桌拜天公。
o-lo2:呵咾，『稱讚』。
你kam2敢：Li2 kam2 kaN2？
chiah-e5:遮e5,『這些』。
若是khah 早：『如果過去的時候』
吊聯食桌：『掛喜幛吃喜酒』
若無：『否則』
失氣：sit-khui3,漏氣無面子。
cha-pou：查甫，男性，男人。
剋虧：食虧，『吃虧委曲』。
死cha-pou 扛去tai5:cha-pou 人死了直接辦理喪事就好。
死cha-bou2 等候外家來：cha-bou2 人若死去，就ai3後頭厝來奔喪，無疑問chiah 會sai2 得出山。
he. 喪家e5 子弟就phaiN2看--a ：『那喪家的子女就不好處理了』
 
 
耳a2 後無sian，cha-bou2 cha-pou 就會變。
	今年這班三年a2生，不止a2 kou2-chui、幼chiN2，天真活潑koh 愛sng2,尤其是cha-pou gin2-a2,下課e5 鐘聲若tan5,就相爭mouh 球落樓kha  i7  siang3 痛--e5,每1 pai2 long2 是sng2 gah kui身軀tang7 汗；到e-pou 放學e5 時chun7,已經kui 身烏so5-so5,ma7無想beh 洗洗拭拭--leh，lan2 kan-taN 看--著就艱苦，人in 猶原是笑bi-bi，有thang sng2 就好，上煩惱--e5 就是驚我禁止in chhit-tho5。
	初中gin2-a2 就無siaN2 kang5。大部分e5 學生，m7 管i cha-pou cha-bou2,tak8 個開始愛sui2、愛妝，cha-pou gin2-a2穿chhah beh 激大人氣口，頭毛loa7 gah 真整齊，cha-bou2 gin2-a2 koh khah 愛打扮，會hiau2 注意內衫e5 樣式，若m7 是學校有限制，頭毛kiam2-chhai2 會電gah khiu5-khiu5-khiu5 koh 染色；nah會an2-ni？是m7 是in leh 叛逆m7 聽話？M7 是，是因為in 已經進入青春期，gin2-a2 leh tng2大人--a。做老師、做pe7母e5 人，若無sio2-khoa2 體貼chiah-e5 少年人e5 想法，kioh-si7 in leh 變phaiN2，an2-ni 就差大碗--lou。
	奉勸各位做人pe7母 e5 家長，lin2 tau 若有hit-lo7 ai3 phah 咯雞e5 少年家，iah 是有hit-lo7『吾家有女初長成』e5 少女，lin2 tioh8 注意，「耳a2 後無sian，cha-bou2 cha-pou 就會變。」這句俗語就leh ka7 你提醒，看學生gin2-a2 e5 身軀有生sian 無生sian，gun2老師有khah 無方便，請lin2 tioh8 ka-ti7關心。當然chin2 e5 時代khah 衛生，beh 看生sian khah 無可能，教lin2 1 步，lin2 tau 少年cha-pou 後生、cha-bou2 kiaN2，若是入去浴室kui 半pou，洗身軀tauh8-tauh8-a2 bong，恭喜，che.是in 大han3 e5 開始，lin2 tioh8 關心細膩。
	
	【註解】
 
sian：『身上的污垢』。
就會變：『就會改變打扮』
kou2-chui：古錐，『可愛』。
幼chiN2：幼稚。
愛sng2:『好玩』。
cha-pou gin2-a2:查甫囡仔，『男孩子』。
tan5:響。
mouh 球：『抱球』。
樓kha：樓腳，『樓下』。
i7  siang3 痛--e5:『玩打痛的遊戲』。
kui：歸，『全』。
kui身軀tang7 汗：『滿頭大汗』。
e-pou：下晡，『下午』。
烏so5-so5:『髒兮兮的』。
kan-taN 看--著就艱苦：『光是看了就不舒服』。
笑bi-bi：笑微微，『笑嘻嘻』。
有thang sng2 就好：『有得玩就好』。
kang5:共，仝，『相同』。
tak8:逐，『每』。
穿chhah：穿插，『穿著』。
激大人氣口：『妝扮大人模樣』。
loa7:『梳頭髮』。
會hiau2:會曉，『會』。
kiam2-chhai2:減採，可能，大概。
叛逆：poan7-hek8。
差大碗--lou：差真che7,siuN 離譜。
lin2:恁，『你們』。
tau：兜，『家』。
hit-lo7:『那種』。
phah 咯雞：『小公雞學啼』。
chin2:chit-ma2,現在。
kui 半pou：『老半天』。
tauh8-tauh8-a2 bong：慢慢a2洗，『東摸西摸的』。
 
 
大khou 把，好看頭。
	1 間舊厝ka-ti7無leh toa3,稅1 個羅漢kha-a2 leh khia7 家，這個少年人真kou2-i3,可惜將近40 iau2無bou2無猴，ka-ti7趁錢ka-ti7煮食。Cha-pou 人就是cha-pou 人，也be7-hiau2整理內底，據在i 厝內lah-sap 生蜘蛛絲。最近搬徙位無koh 稅，chiah 發覺這間厝無koh 整理拚掃1 遍be7-sai2--得。
	朋友紹介2 個清潔工人，漢草be7-bai2,生做大叢koh su3正，in 講m7-taN7 會hiau2拚掃、洗塗kha，ma7會hiau2拆厝頂、油漆、抹壁，chit-ma2 工人chiaN5 phaiN2 chhiaN3，kui-khi3 hou7 in 2 人總bauh8。
	做1 工了後，問講3 樓鎮te3 hiah-e5 舊眠床、舊家私，kam2 tioh8 拚掉？
	「當然愛--lou！」
	「也無貨車，beh 叫gun2車去toh位 hiat-kak8?」
	……
	「壁堵油漆好--a，天房hiah koan5,kam2 tioh8 漆？」
	「當然愛--lou！無漆kam2會看--得？」
	「也無梯，也無搭架，是beh an2-choaN2漆？」
	……
	「Oa5-a2!」原來是大khou 把，好看頭nia5,無2 步7 也敢想beh 賺食，taN，an2-ni 好--a-lah：「Lin2做會來--e5 趕緊做做--leh，塗kha koh 掃掃--leh 就好，chhun--e5 gun2 chiah ka-ti7來收soah。」
	人.若m7 學1 半步a2 趁食e5 工夫，允著khang-khoe3趁人be7 倒，實在冤枉。看是1 祀chiah 大祀，做著khang-khoe3 na2龜，莫怪會hou7 人笑大khou呆。
	
	【註解】
 
大khou 把：大箍pe2,『身高馬大』。
好看頭：『好模樣，有看頭』。
無leh toa3:『沒有在住』。
稅：soe3,租。
羅漢kha-a2:羅漢腳a2,獨身a2。
khia7 家：『居家』。
kou2-i3:古意。
無bou2無猴：無bou2無kiaN2。
也：亦。
be7-hiau2:be7曉，『不會』。
整理內底：『整理屋內』。
據在i：ku3-chai7 i，『任其』。
lah-sap：垃圾，『骯髒』，m7 是『垃圾』，『垃圾』叫pun3埽。
搬徙位：搬厝。
漢草be7-bai2:體格真好。
叢：欉。
生做大叢koh su3正：『長得人高馬大又端正』。
m7-taN7：m7但，『不但』。
塗kha：土腳，『地』，『地上』。
chiaN5 phaiN2 chhiaN3：chiaN5 phaiN2倩，『不容易雇』。
總bauh8:總貿，chong2-bauh8,『全部包下來』。
鎮te3 hiah-e5:鎮塊遐e5,『佔位置的那些』。
拚掉：『清理丟掉』。
hiat-kak8:『丟掉』。
天房hiah koan5:『天花板那麼高』。
kam2會：kan2 會，nah會，thai3 會，怎會。
oa5-a2!：『糟糕！』。
賺食：choan2-chiah8,m7 是趁食。有投機e5 意思。
taN：今，chit-ma2,如今。
做會來--e5:『可以做得到的』。
chhun--e5:『剩下的』。
收soah：收尾。
允著khang-khoe3:『找到工作』。
趁人be7 倒：無法tou7 完成工作趁人e5 錢。
看是1 祀chiah 大祀：『看起來是長得那麼高大，好像很有作為的樣子』
祀：chhai7 神。
na2龜：像龜hiah-ni7 慢。
 
 
Gin2-a2食紅chim5,heng3 kong2。
	Chim5,分紅chim5、青chim5 kap 紅kong2-chim5,是1 種chiaN5名貴e5 海產，kap 一般e5 毛蟹、chhih8-a2 無相kang5。Chim5-a2 肉就 khah teng7 腹，仁khah che7--e5。台灣人ka7 看做是1 項補品，所以價數ma7加chiok koan5--e5。
	Beh 食chim5-a2,上好揀khah teng7 koh 飽仁--e5,剖做4 hou3,chham 蔥頭、雞卵來青炒，iah 是bun7 紅chim5米糕，iah 是chham 蒜頭、hiam 椒a2、蔥、薑、酒，chheng3 5味紅chim5,long2 是hou7 人流嘴noa7 e5 上等料理，當然口味好bai2,kap 總舖師e5 工夫真有關係。
	有人興燒酒，有人興塗豆仁，食chim5-a2 料理，大人重氣味，gin2-a2愛chhng2 chim5-kong2 kha，人講：「Gin2-a2食紅chim5,heng3 kong2。」實在有影。Cha-hng牽手炒一盤chim5-a2-kha，Siau, Lah-jih kan-taN 食2 支就嫌麻煩，ti7 厝--nih hit 2 個gin2-a2就無kang5,in 是一直chhng2 一直o-lo2 好食，1 目nih--a2 ka7 sut 了了。
	「Gin2-a2食紅chim5,heng3 kong2。」是1 句giat8-khiat-a2話，heng3 kong2 就是興講，heng3 講話e5 意思。Heng3 講話並無siaN2 m7 tioh8,國會議員若be7 heng3 講話，就無才tiau7 kap人辯論，lan2選i 是beh ni5?M7-kuh 做人若kan-taN heng3 講話，kian3 講long2 是1 koa2 無衛生e5 話題，kan-taN 講hou7 ka-ti7歡喜，管待人去死e5 kau7 話愛thih8,就be7 得人e5 o-lo2鼓勵。
	
	【註解】
 
chim5:蟳。
kong2:管子。
毛蟹：mou5-he7,『螃蟹』。
相kang5:『相同』。
teng7 腹：『質地紮實』。
仁：『螃蟹的卵』。
價數：ke3-siau3,『價格』。
chiok：足，『非常』。
剖做4 hou3:切做4 塊。
chham：『加上』。
hiam 椒a2:番a2薑，『辣椒』。
bun7:『悶燒煮食』，bun7-png7,bun7 米糕。
chheng3:蒸煮。
noa7:瀾，『口水』。
chhng2:『骨縫內取食的動作』。
cha-hng：昨昏，『昨天』。
sut 了了：『吃光光』。
giat8-khiat：孽頡，狡獪有巧氣--e5。
giat8-khiat-a2話：歇後語，hiat-hou7-gi2,hioh-au7-gi2,『戲謔之言』。
才tiau7:才調，chai5-tiau7,才能，辦法。
ni5:chhong3 siaN2。
kian3：見，『每次』。

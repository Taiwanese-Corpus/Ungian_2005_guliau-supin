七、【Phian3-chhu2 （騙取、騙鼠）：】
二三十年前e5 台灣經濟已經開始起飛，一般e5 生活比早前有卡好過日，不過一寡仔卡 高貴享受e5 食物kap 身穿、化妝品、電氣用品…，猶閣是貴蔘蔘，攏是外國貨卡讚， 家己國內e5 產品雖然俗閣濟，m7-koh 品質猶是toe3 be7 著日本、港貨，想beh 買 che7 .走水仔貨，若無內行， beh toeh 買，beh toeh 提，攏是問題了了。
斯當時tu2-ti7 一間庄腳學校教冊，有一工早起時第二節下課，來到辦公室歇睏想beh ha 一杯仔茶止渴，雄雄發現三e5 穿空軍做工仔衫e5 人，揹一大包e5 物件入來辦公 室，物件囥落辦公桌頂了後，突然間，其中hit 個koan5-chhiang5 大漢e5 人客，大聲 喝講：『你跟著進來幹什麼？還不趕緊回去車上，照管那些布料，你知道那些布料值多 少錢嗎？你這個白癡。』
『對不起！對不起！』攪擾逐家，攪擾各位老師，chiaN5 歹勢，『俺』是空軍e5 退 伍士官，chit-ma2 beh ka7 恁報一個好孔- -e5,『小兄弟！』你ka7 包袱仔拍開， ka7 布料提出來hou7 老師看覓，『各位老師』，這m7 是普通e5 布料，這是防火布， 粗勇閣防火…
鐘聲已經tan5 ，後節猶有課，無閣聽落去，聽hit-lo7 口音，大概是山東仔e5 退伍 老兵，另外hit-e5 攏無講話，看形體應該是台灣囡仔，二十外歲nia5 ，可能是leh 做 走水仔生理，若無就是leh 喝俗貨。
第二節下課，來到辦公室，hit 兩e5 生理人猶ti7-chia ，hit-e5 大箍pe2 e5 外省 人，那講那比，那像leh 變啥物功夫e5 款，一tin7 老師圍tiam3 伊e5 身邊leh 看奇 kha2 （巧），leh 看變把戲，忽然間我hit-e5 同窗e5 王老師，向hit 位講kah 嘴瀾 全波e5 生理人喝聲：
『老鄉！』阮一個老師是師傅，布料專門，In 兜leh 開西裝社，內行khui3 - -e5, 問伊上蓋內行…
話講boe7 煞，hit 位『老鄉』隨時把戲暫停睏，行來我e5 身邊，肩頭ka7 我tah 一 下，即閣ka7 我moa-leh 講話：
「各位老師，咱chit 位老師是西裝師傅，對布料上內行，伊一定會凍ka7 咱證明，這 是正港e5 防火布，正港e5 好布料。來！老師請你來chit 旁，tu2-chiah 你看無著， 『俺再試驗一次』，請你看清楚，這是恁桌頂e5 玻璃，me5-kak 真利…」
然後伊提一塊防火布，thian2 開雙手將布thian2 開弓an5-an5 ，按呢ui3 玻璃角一直 lu3 一直割chiaN5 十下：
「老師，你看，有缺角無？有破去無？chit 款防火布粗勇無teh 比，猶閣有，請老師 你斟酌看，這是啥物？汽油啦！請恁phiN7 看覓，汽油味無m7 著- -houN ！」逐家看 kah 恬chih-chih，hit-e5 台灣囡仔仝款無講kah 半句話，『老鄉』沿路講，沿路ka7 汽油lam5 落去防火布頂，伊無閣講話，kan-na7 laih-tah 提一個，khiat ~一聲將火 舌na7 過防火布頂koan5 過，hoang~一聲，火舌親像to-chi2-sai （刀子師）leh 猛火 炒花枝按呢chheng3 （沖）尺外koan5 ，霎時火hoa 布原在，tng 當逐家看kah 嘴仔開 開，gang7-gang7 恬chut-chut 時：
『各位老師』逐家有看清楚- -houN ？這是正港e5 防火布，無買無彩…
心內感覺giau5-gi5 ，m7 知影he 是啥步數，鋸玻璃角be7 破，點汽油燒be7 化，防 火布？閣粗勇？che .一定有啥物撇步？變把戲人人會，講破m7 值三個錢，竅門 ti7-toh ？一時間m7 知beh 講啥話，無意無意，恬恬beh 離開辦公室。
「蕭老師！he 是啥物布？敢thang ka7 買？」林老師在來做代誌就十分張持 e3-ji7 ，伊偷偷仔倚來ka7 我問。
「用布鋸玻璃chit 步，應該經過練習就會表演得，若是hit 罐汽油，那親像m7 是普 通一般e5 gasolin，你做兵嘛是做空軍- -e5 敢m7 是？是m7 是有一款汽油，我ti7 冊裡bat 看過，那像叫做啥物燈油？chiaN5 久- - a3 已經be7 記得？」
「heN3 ！heN3 ！有影有迄款油，我是聽人講- -e5。」
「迄款汽油e5 燃點（jian5-tiam2)真低，免100度就會著火（toh8-hoe2)，大概是 六十幾度e5 款…」鐘仔聲閣響，beh 離開辦公室e5 時有聽見hit-e5 『老鄉』按呢講 ：
『你看，連我們的西裝老闆都o-lo2 這種防火布，準沒錯…』
第三節下課，一包袱仔e5 布料賣kah chhun 兩塊，hit-e5 『老鄉』無閣kap 我講 話，kan-na7 chhun 阮hit-e5 教導（主任）上gau5 出價：
『老鄉』！已經賣hiah 呢濟，taN kan-na7 chhun chit 兩塊，算卡俗- -leh ，一 塊三百箍，兩塊我總買。
『主任』！好啦！好啦！tu2-chiah 一塊賣恁千六，感謝逐家chiah 捧場，既然是教 導主任beh-tihN8 ，閣kap 你講價嘛歹勢，按呢啦！兩塊總買，千六箍to7 好，掠準 送主任一塊，一塊千六箍已經傷過頭俗，無teh 買- -a3-laha3
上午最後一節課又閣著起行，放學了就無閣去辦公室，直接轉去厝裡食晝，下晡閣來 上班，已經無看hit 兩個生理人，下課時間kan-na7 聽眾老師一直會be7 煞，有人講教 導上蓋khiang3 ，買了上俗；有人感覺chiaN5 無彩，怨嘆買無著，因為伊一直ti7 教 室攏m7 知；有人趁我ti7 辦公室，就beh ka7 我問原理，到底he 是啥物布料？
「布ti7-toeh，提來看覓！」…「若無ioh m7 著去，he 應該是太子long2 ，染做 khah-khih 色就是學生囡仔e5 制服布料…」
「ah 哪會鋸be7 破，燒be7 toh8 ？」
「試看覓咧就知！」有人鉸一條仔tiam3 玻璃角鋸看覓，結果鋸破去。
「我來去機車搵一屑仔汽油試一下！」啥知番仔火一下點，汽油燒了，布條仔嘛變做 火灰。一時間，逐家看我leh 漏氣piN3 把戲，你看我，我看伊，m7 信m7 信， giau5-gi5 giau5-gi5 a3無變步，代誌暫時停止。
「哈！哈！哈！哈！一尺10箍，丈六買千六，無貴無貴！」天光日透早taN5 上班，已 經有人ti7 辦公室leh thih8 ：「教導上蓋gau5 算，人講俗物食破家，伊一睏買兩 塊，兩塊減千六，算上會ho5 ，結果嘛是百六閣百六，三百二e5 價數，hou7 人千六， 共款貴1千2百8，哈！哈！哈！哈！」一tin7 老師tiam3 遐teN3 悾siau2 ，因為逐家 「siau2 貪戴雞籠。」tng7 著騙鼠hou7 人piah song3-phan3 ，只好家己消遣家己。
經過莊老師e5 證實，講伊提去hou7 伊hit-e5 開布店e5 大細sian7 鑑定，確實是太 子long2 無m7 著，小賣一尺10箍，一塊丈6嘛chiah 百6箍nia5 ，結果咱做老師- - e5 竟然hou7 人煽大耳騙leh 戇戇seh8 ，有夠m7 值，che 是一種經驗，一種教訓，來源 不明e5 貨色，千萬m7-thang 貪俗就beh 買，王錄仔仙，走江湖- - e5 ，若無兩步七 a3 ，是beh 按怎kap 人賺食- - neh ？「siau2 貪戴雞籠。」漏氣步盡展，講hou7 人 聽，實在有影歹勢了了。
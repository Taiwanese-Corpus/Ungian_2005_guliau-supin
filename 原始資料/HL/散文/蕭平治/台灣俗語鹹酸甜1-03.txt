有人heng3 燒酒，有人heng3 土豆。
有人houN3 酒，有人houN3 豆腐。
 
一樣米飼百樣人，百樣人無 一個相kang5 ，ti7 chit-e5 多元化e5 社會，「有人heng3 燒酒，有人heng3 土豆。」隨在你趣味，隨在你變把戲，法律頭前，人人平等，只要你歡喜，愛創啥攏可以，無人會干涉，盡量發揮，真正是自由e5 世界，民主e5 時代。
是讀冊材料，你就冊堆內去車跋反，恬恬研究做學問，管伊好額、名聲是怎樣；若是生理囝，( 生理囝oh 生--lioh ！) 你就toa3 市場四界seh8 、四界chong5 ，一箍賣五角，抑是五千賣萬九，有趁無趁，你攏歡喜tang-tang 。
heng3 peh 山--e5 去征服百岳，heng3 chhit-tho5--e5 去外國行行lau-lau ，heng3 唱歌--e5 就來裝KTV ，heng3 跳舞--e5 就去phong3.chhiah-chhiah ，只要是正當，che. 攏無妨；若是heng3 查某，heng3 poah8-kiau2 ，heng3 相扑，heng3 suh 安，che. 就行be7-thong 。朋友！你heng3 啥？ heng3 燒酒，抑是heng3 土豆？
φ註解φ
heng3 ，houN3 ：興，好，攏是喜歡喜愛。
相kang5 ：相同。
四界seh8 ：[ 到處招徠生意]
四界chong5 ：[ 到處奔波]
lau-lau ：流覽流覽。
poah8-kiau2 ：[ 賭博]
 
 
一嘴傳一舌。
 
傳播媒體e5 厲害，逐家真知，報紙、雜誌，一日無伊boe7 使，尤其無線電台，電視台，真正無遠弗屆，只要恁兜有lajiouh1 leh  收聽，TV leh 收看，chang 暝發生e5 代誌，下早起就知影，透早e5 事件，beh 晝仔就有戲thang 看，看kah 逐家議論紛紛，一時間無看著e5 人，嘛因為逐家「一嘴傳一舌」，連鞭就街頭巷尾知了了。
人可能天生就是好玄e5 動物，人翁仔某冤家相扑beh 問人是按怎？人e5 囝做歹hou7 人掠去關，也beh 問人著關外久，m7 管人是見笑代驚人知，偏偏著是beh ka7 人問kah 一支柄thang 好gia5 。叨位leh 火燒厝，路裡二隻牛相 tak 卡緊beh 走去看，看轉來thang 好報人知影，過去e5 庄腳消息著是按呢「一嘴傳一舌」，傳khit 來有夠緊。不過chit 款我講hou7 你知，你講hou7 伊知e5 消息傳聲，若kap 今仔日e5 報紙電視比輸嬴，假那是『小巫見大巫』咧！
 
 
你無khoaiN3 『鐵達尼號』e5 電影已經傳kah 大大細細通知影，政府官員e5 豔福hou7 人講kah 大細聲，每日報紙、電視e5 時事報導、社會新聞kai3-seng5 一齣電影，可比連續劇，一日無看使人心情鬱卒，m7 知beh 按怎？
「一嘴傳一舌」，聰明e5 你，m7-thang kap 人好奇，一直toe3 人傳落去，謠言到遮煞，無衛生e5 言語到遮為止。



φ註解φ
傳播媒體：thoan5 pou3 mui5 the2 。
真知：真了解。
無遠弗屆：bu5 oan2  hut kai3 。
lajiouh1 ：收音機。
chang 暝：[ 昨晚]
下早起：e7-cha2-khi2 ，[ 早上]
beh 晝仔：近中午。
連鞭：liam5-piN ，馬上，一時仔久。
好玄：houN3-hian5 ，好奇愛鬧熱。
一支柄thang 好gia5 ：[ 追根究柢]
tak ：觸。
假那是：[ 就好像是]
khoaiN3 ：看見，khoaN3-kiN3 e5 合音。
kai3-seng5 ：[ 非常像]
toe3 人：[ 跟人後面]
 
 
好手段，一滾就爛。
 
最近兩位前輩省議員相連續過身去，一位是前省議會議長簡明景，一位是hou7 人封做「黨外議長」e5 蔡介雄，In 兩位ti7 省議會任內，一向攏真受尊重，主要原因，聽講是In e5 度量誠大，心腸誠闊，ti7 省議會裡，是公認上讚e5 調解人，公道者，議會內e5 同事，為公抑好，為私抑好，tng7 著代誌be7 解決e5 時，chhoe7 In 兩人就無m7 著，包領你「大事化小事，小事化無事。」真正是「好手段，一滾就爛。」有夠力！hou7 人o-lo2 ，留著好名聲。
講著有夠力，是hou7 人欣羨e5 才情，「某某人有夠力，拜託伊就無m7 著！」「某某人實在有夠力，人舞kah 頭腫鼻腫，伊紅包一塞，馬上OK 。」像一款「hoah 水會堅凍」，「有錢使鬼會挨磨」e5 有夠力，是無值得人e5 o-lo2 。
想beh 做人有「好手段，一滾就爛」e5 本事無？第一愛有內才，第二愛有好口才，錢財若有上蓋好，心腸好、度量大一定be7 凍無。若無，kan-na7 好氣魄，asalih ！抑是好詼諧，臭腹內，he. 只是大哥、黑道，m7 是真正e5 「好」。
φ註解φ
 過身：koe3-sin ，去世。
chhoe7 ：找。
hoah ：喝（hat ）。
堅凍：kian-tang3 ，結凍。
好詼諧：能言善道。
 
 
 
好額，ng3 百萬。
 
人有五貪：貪財、貪色、貪名、貪食、貪睏。普通卡無出脫e5 人，貪食、貪睏，食hou7 飽睏hou7 飽，伊著滿足；巧氣骨力有底ti3 e5 人，卡會貪色貪名；單單貪財chit 項人人愛，所以五貪內底排第一坎。
古早人講「貪-- 字貧字殼」，ti7 chit-mai2 e5 社會kai3 像無啥著e5 款，時代進步，物質豐富，人已經生活ti7 一個物欲e5 世界，散赤m7 是貪財e5 主要原因，「人心牛腹肚」，「好額，ng3 百萬」e5 大貪，才是萬底深坑，才是驚人。
十年前「大家樂」tng 時行e5 時，房仔內一個姪仔輩，好運簽著一支特仔尾，hou7 伊雄雄得著五十萬，斯當時伊e5 收入，儉十年嘛儉無chit 五十萬，所以暢kah beh 死，一時間煞hou7 伊叫是天公疼戇人，chit-mai2 疼著伊，所以從hit 擺起，見若講著「大家樂」，伊著heng3-chhih-chhih ，逐日teh 講牌支。實在看be7 做得，chhoe7 著伊，皮皮仔ka7 伊講，liau5-liau5-a2 ka7 伊教示：「你著m7-thang 閣i7 ，m7-thang 閣試，人e5 福運真少有兩次，看是beh 娶某，抑是beh 做事業，認真扑拼做正經頭路卡有理。」
人講運氣若到，仙擋都擋be7-tiau5 ，仙sak 嘛sak be7 掉，連續三期，hou7 伊嬴kah poe2 be7 離，從按呢潦落去，一poah8 四、五年。結果按怎？beh 知傷慢--a ，taN 著慘！，嬴--e5 輸無夠，田園、厝宅提來鬥，想當時，若mai3 「好額，ng3 百萬」，如今嘛be7 「想貪戴雞lam 」，chhun 一箍gian3-gian3 ，beh 做m7 tin2 動。「好額，ng3 百萬」e5 心理，真真害死人。
φ註解φ
ng3 ：向望，希望。
無出脫：[ 沒出息]
底ti3 ：基礎，根基。
kai3 像：[ 好像]
房仔內：pang5-a2-lai7 ，同宗族人。
姪仔：tit8-a2 ，兄弟e5 囝；孫仔，是囝e5 囝。
暢kah beh 死：[ 高興得不得了]
heng3-chhih-chhih ：[ 興趣盎然]
liau5-liau5-a2 ：小可無客氣。
教示：ka3-si7 。
m7-thang 閣i7 ：[ 不要再玩]
擋be7-tiau5 ：[ 擋不住]
仙sak 嘛sak be7 掉：[ 再怎樣推都推不掉]
poe2 be7 離：[ 撥不掉]
雞lam ：雞籠。
chhun 一箍gian3-gian3 ：[ 剩一個人整日發呆]
beh 做m7 tin2 動：想beh 做工課，但是做be7 落實。
 
 
好食，好睏，好放屎。
 
「ho2 食、ho2 睏、ho2 放屎」，念khit 來白chiaN2 無味，真俗閣無雅氣，m7-ku2 你若細嘴哺、斟酌想、略略仔體會，你 會感覺誠有「禪味」誠有道理。
好食m7 是食好，食好會煩惱，頭仔暢暢，尾仔受災殃，病痛一大堆；好食gau5 peh 崎，逐項嘛合意，逐項嘛好食，好嘴斗，有食福，好食是日常三頓食會loeh ，食會飽。
好睏，m7 是愛睏，m7 是數想beh 睏好眠床，好睏是心內無憂，無眠夢，一醒到天光。失眠過e5 人，上蓋知影睏會落眠是人生上大e5 享受。
好放屎，ah ！無衛生，敢按呢？你若漏屎、秘結、beh 放m7 著時、脫褲走be7 離， hit-e5 時陣著知機，好放屎，嘛是一種福氣。
朋友！希望「好食、好睏、好放屎」-- 無？che. 著家己修，「病ui3 嘴入，禍從口流。」減少欲求，三頓食hou7 健康，放屎照時陣，一日一擺，清氣溜溜；話mai3 烏白講，無害人，自然心肝爽，心肝清，暗時beh 睏，心情恬靜，享受人生。
是「ho2 食、ho2 睏、ho2 放屎」，m7 是「houN3 食、houN3 睏、houN3 放屎」--ou7 ，若讀m7 著去，he. 就差大碼--lo3 。愛食、heng3 食，愛睏、heng3 睏，抑是一日到暗，kan-taN 食飯、放屎，按呢e5 人生猶有啥麼路用。
φ註解φ
 白chiaN2 無味：[ 淡而無味]
禪味：sian5-bi7 。
暢暢：thiong3-thiong3 ，高興舒暢。
好食gau5 peh 崎：會食才會做。
好嘴斗：好胃口。
食會loeh ：[ 吃得下去]
數想：siau3-siuN7 ，妄想。
欲求：iok8-kiu5 。
差大碼--lo3 ：差千里之
好：ho2 [ 好不好的好]houN3 [ 喜愛]
heng3 ：興， [ 喜愛]












 
 
冬瓜好看m7 好食。
 
冬瓜、金瓜、黃瓜、奄瓜、菜瓜，攏是做菜配飯e5 瓜；西瓜、木瓜、梨仔瓜 （芳瓜）、小玉仔瓜、嘉寶瓜、哈蜜瓜，是當做果子來食嘴ta e5 瓜。chiah 濟種瓜內底，冬瓜上大條上好看頭，m7-ku2 kan-na7 大條好看頭無啥效，若mai3 參料、mai3 加工，冬瓜實在白chiaN2 無味，m7-chiah 有人按呢講「冬瓜好看m7 好食」。
做人嘛是仝款，kan-taN 會曉裝一e5 好看頭，裝一e5 表面，亦無底 ti3 、亦無實力，beh 哪hong5. 看會起，看有夠重？現此時是一個膨風e5 時代，略略仔開一間三、五萬箍資金e5 小生理，kan-na7 裝潢費磕著就愛chiaN5 十萬，開幕hit 工，花箍、花籃塞倒街，排歸路。講是 chit-ma2 e5 生理愛靠宣傳，靠廣告，可惜--e5 是小生理無thang 趁大錢，擋無三下斧頭仔法，無一kou2 月就收leh 走--a3 。
膨風水雞thai5無肉，be7 堪得e5 工課mai3 傷超過，有外濟氣力做外濟代誌，上要緊--e5 是展出家己e5 實力，若無，親像「冬瓜好看m7 好食」嘛是枉費。
 

 
φ註解φ
 奄瓜：am-koe 。
做菜：[ 當副食]
芳瓜：phang-koe ，[ 香瓜]
哈蜜：ha-bit8 。
白chiaN2 無味：[ 淡而無味]
好看頭：[ 好門面]
底 ti3 ：根基，實力。
磕著：[ 動不動]
chiaN5 十萬：十萬左右。
無一kou2 月就收leh 走--a3 ：[ 不到一個月就收攤了]










 
 
台灣無三日好光景。
 
台灣e5 風景真sui2 、真濟，阿里山、大埤湖、陽明山、太魯閣，mai3 講sng2 三日，著是sng2 三kou2 月嘛sng2 be7 了，汰會講無好風景？m7 是啦，聽hou7 好，m7 是teh 紹介好風景，是teh 講「好光景」，好光景著是講景氣好，好趁食，時機be7-bai2 e5 意思。
台灣錢m7 是淹腳目，哪會講無三日e5 好光景--neh ？大概是人濟、土地狹e5 關係，無，著是台灣人天性業命，加上政府無好e5 規畫輔導，才會有好空--e5 逐家就隨時相爭做、拼價數，做到尾仔，倒--e5 倒，收--e5 收，伸落來bau2 有著--e5 實在嘛無幾個，所以m7-chiah 人人不時teh 喝歹趁食，講「台灣無三日好光景。」
親像檳榔價數一下好，無外久滿山坪攏是檳榔樹、青仔欉，結果是生產過度，才來剉倒青仔欉，採收檳榔ui 、半天筍，實在無夠本；親像幾年前，逐家愛唱歌，teh siau2 kha-lah O.K ，馬上K.T.V e5 店透叨位都有，chit-mai2 按怎？你若看新招牌就知影，有e5 是換頭家，有e5 變相換營業。親像餐廳kap 飯店，逐kou2 月都有新開業，仝款逐kou2 月有人teh 收腳。真正有影「台灣無三日好光景」，真chiaN5 歹趁食。
 

 
φ註解φ
 光景：景氣。
風景：景致。
大埤湖：toa7-pi-ou5 ，澄清湖。
sng2 be7 了：[ 玩不完] 
汰會：哪會。
狹：eh8 。
業命：giap8-mia7 ，勞碌命。
bau2 ：趁，賺。
ui ：[ 胞衣]
siau2 ：[ 瘋狂流行]











 

 
 
好天嘛著粒積雨來糧。
 
Kau2-hia7 [ 螞蟻] ：
Kau2-hia7 ！Kau2-hia7 ！「講tioh8 食，你就爭破額。」
行路khok8-khok8 chong5 ，m7 驚矣會相pong7 ？
朋友！朋友！你著聽我講：
M7 是阮愛膨風，抑m7 是阮teh 起悾；
天腳下就算阮上骨力，上愛運動，
 為著生活，為著囝孫，即著來走chong5 。
春天著想寒來時，北風若吹才be7 失頓iau 饑；
「好天嘛著粒積雨來糧」，日後生活才kap 人有親像。
φ註解φ
爭破額：cheng-phoa3-hiah8 ，m7 是爭破瓦。
khok8-khok8 chong5 ：[ 急忙亂撞]
起悾：khi2-khong ，[ 瘋了]
走chong5 ：奔波。
失頓iau 饑：[ 一餐沒一餐的忍受飢餓]
kap 人有親像：生活toe3 人會著。







 

 
 
俗物，無好貨。
 
俗. 有二種，一種是因為品質傷bai2 ，才揠價數俗俗仔賣，chit 種款物件當然就「俗物，無好貨」--a3 ；另外一種e5 俗，是因為大量生產加工品，抑是菜蔬、果子chit 款農產品，tng7 著正當時e5 「正頭仔」貨，價錢雖然無懸，品質卻是一流--e5 。
親像現此時tng-teh 出產e5 旺梨，teng7--e5 四斤一百，phaN3--e5 一百箍五、六斤，俗-- 無！驚你m7-bat 貨--nia5 ，你若是內行氣--e5 ，beh 買俗閣好食e5 旺梨免驚無。教你一個內行人揀旺梨e5 祕訣：用大頭拇kap 第二指tiak 旺梨，聽著肉聲--e5 才是真正teng7--e5 ，啥麼是肉聲，tiak 家己e5 手tou2 肉比較一下就知，以外親像頭殼聲、桌枋聲、磁仔聲、鐵仔聲、石頭聲攏m7 是。
「俗物，無好貨。」若按「一分錢一分貨」e5 道理來參考，實在誠有道理。頂真e5 朋友，bat 貨e5 鄉親，買物先看品質，m7-thang kan-na7 貪著俗，買一寡「俗物，無好貨」e5 貨底。
 

 
φ註解φ
 俗物：siok8-mih8 。
傷bai2 ：太差。
價數：at-ke3-siau3 ，壓低價錢。
正頭仔：合節氣成熟e5 蔬果。
無懸：bo5-koan5 。
卻是：khiok-si7 。
teng7--e5 ：[ 密實多汁夠甜的水果] 叫做teng7--e5 ，m7 是[ 硬的]

phaN3--e5 ：teng7--e5 e5 倒反。
m7-bat 貨：[ 不識貨]
第二指：第二chi2 ，第二chaiN2 。
tiak 旺梨：[ 敲打鳳梨]
肉聲：扑著肉e5 聲音。
 手tou2 肉：[ 手肘肉]
桌枋：toh-pang 。
磁仔：hui5-a2 。

天頂無坎都beh peh--起-lih！
有人an2-ni 講，教kiaN2親像放風吹，外國人是放--leh、giu2--leh，放到有1 個koan5 度，就愈放愈koan5,m7 驚i 斷線無回頭，因為i 有才tiau7飛hiah koan5,已經m7 免koh hou7 人操心；台灣人就無kang7款，chim-mih 放chim-mih 擋，放到有1 個高度，就m7 敢繼續放，kan-taN 驚去斷線，驚gin2-a2無照i 希望，就無chhai2 chhiaN5 kiaN2 e5 1 遍心chiaN5。teN7. 驚死，放. 驚飛，就是這款心情。
Kiam2-chhai2是這種心理leh 作怪，做人pe7母--e5,kian3若看著gin2-a2 peh koan5 peh ke7,就罵講gin2-a2 hiah-ni7 chian7-kut，「天頂無坎都beh peh--起-lih！」害著gin2-a2天真活潑e5 本性，自細漢就ka7 限制tiau5-tiau5,大han3 beh nah 有變竅--neh？西洋人就無kang7款，in khah 注重隨性發展，放hou7 gin2-a2自由發揮，若m7 是做phaiN2，安全問題pe7母會顧hou7 好勢，m7-chiah 外國gin2-a2 long2 加真活潑，敢講話koh 敢冒險。
Chit-ma2 請tak8-e5 phah開TV看mai7,chun7 報運動e5 hit 台，越野腳踏車、機車peh chiuN7 山崎，高空彈跳ui3 天頂跋--落-來，飛行sit8、拖曳傘、lak-kah-sang2、ti7 空中leh 倒頭栽，滑板e5 特技表演車跋peng2……等等，若hou7 老1 輩--e5 看--起-來，一定講chiah-e5 少年人食飽eng5-eng5,連「天頂無坎都beh peh--起-lih！」實在僥倖。
「天頂無坎都beh peh--起-lih！」是人對ka-ti7 e5 1 種挑戰，除了趣味ma7是鼓勵lan2 ai3有奮鬥e5 人生，愛冒險、愛刺激e5 少年朋友，若beh 做這款運動，請lin2 tioh8 事前做好安全e5 準備，m7-thang chhong2-chhong2-pong7-pong7 就beh 表演，chiah be7 危險發生。

	【註解】
 
坎：kham2,『階梯』。崁（kham3)。
peh--起-lih8:peh--khit-lih8,『爬上去』。
lih：哩，話尾詞。
放風吹：『放風箏』。
放--leh、giu2--leh：『邊放邊拉住』。
koan5 度：『高度』。
有才tiau7:有辦法。
chim-mih 放chim-mih 擋：『邊放邊煞住』。
chhiaN5  kiaN2：栽培kiaN2。
teN7：『用力抓住』。
ke7:『低』。
hiah-ni7:hiah 呢，『那麼得』。
chian7-kut：賤骨，無時間愛sng2。
變竅：pian3-khiau3,隨機應變e5 能力，『善於應變』。
chun7:鏇。
越野：oat8-ia2。
peh chiuN7：『爬上』。
高空彈跳：ko-khong toaN7 跳。
sit8:『翅膀』。
拖曳傘：thoa-i7-soaN3。
lak-kah-sang2:降落傘。
滑板：kut8-pang。
僥倖：hiau-heng7,可憐不幸，怨嘆無可奈何e5 phaiN2 tai7-chi3。
chhong2-chhong2-pong7-pong7:倉倉磅磅，『匆忙』。
 
 
無話講Ka-lo2。
Ka-lo2 是1 個地名，ti7 彰化縣kap 南投縣隔界e5 八卦山脈頂koan5,分頂Ka-lo2、下Ka-lo2,就是chit-ma2 e5 芬園鄉--lah。Ka-lo2 漢字寫做「茄荖」，看著「茄荖」會hiau2唸做Ka-lo2 e5 人，除了在地人以外，kiam2-chhai2無che7。
聽講古早一府二鹿三Bang2-kah e5 時代，有hit-lo7 生理人，in ui3 鹿港擔鹽、海產去內山埔里賣，chiah koh 買山產、香菇、鹿皮來鹿港出口，雖 bong2 擔擔艱苦路頭又koh 遠，m7-kuh 來.去.雙choah8 趁，khah 艱苦ma7算會ho5。
透早ui3 鹿港出發行到Ka-lo2 庄頭，上無ma7 tioh8 4、5、6點鐘，tu2 好hioh-khun3食下晝，了後chiah koh 起程，到埔里交貨、買貨，hioh-khun3 1 暗，天光chai2起chiah koh ui3 埔里擔貨tng2去鹿港，kang7款ai3經過Ka-lo2 庄hioh-khun3 食下晝，Ka-lo2 庄變做中途hioh-khun3站。（Siau, Lah-jih 對這方面無研究，kan-taN 是推論e5 假設。）
擔工1 路行1 路汗流，苦楚無te3 講。路--nih in beh an2-choaN2 排解無聊鬱卒e5 心情，kan-taN 會tang3 談說厝內pe7母、bou2-kiaN2、兄弟，koh 來談論男女情愛 e5 tap8-tap8滴滴。做1 khun3 都也來到Ka-lo2 庄，hioh-khun3. tak8-e5來食飯，故鄉話屎暫時斷，換來議論Ka-lo2 庄。楓a2坑米粉有出名，寶藏寺是kai3 靈聖，Ba5-lo5 溪水冷ki-ki koh chhoah 流，等1 下beh 過tioh8 細膩，liau5過Ba5-lo5 溪就會到草屯，草屯koh 行無joa7 遠，就是埔里庄。
Ka-lo2 庄--a Ka-lo2 庄，10 講8 講ma7是gun2,kam2 be7 嫌臭酸，「無話講Ka-lo2。」若無an2-ni eng5話來練仙，長lo2-lo2 e5 時間就無thang 消遣。

	【註解】
 
頂koan5:頂峘，『上面』。
Ka-lo2:茄荖，頂Ka-lo2屬南投縣，下Ka-lo2屬彰化縣。
來.去.雙choah8 趁：『去回兩趟都可賺錢』。
ui3:『從』。
算會ho5:『很划算』。
苦楚無te3 講：『痛苦無處訴說』。
會tang3:會當，『可以』。
chai2起：『早上』。
bou2-kiaN2：某囝，『妻兒』。
tap8-tap8 滴滴：『瑣碎的點點滴滴』。
做1 khun3都也來到：『一口氣都已經來到』。
楓a2坑：png-a2 kheN。
kai3:介，『非常』。
Ba5-lo5 溪：Ba5-lo5 khe，貓羅溪。
chhoah 流：急流，水流siuN 急。
liau5 過：潦過，liau5 koe3。
10 講8 講ma7是gun2:『每次講都是講我們』。
kam2 be7 嫌臭酸：『難道不煩嗎？』。
練仙：練仙講eng5話。
長lo2-lo2:長時間。
 
 
無話講傀儡。
	「無話講Ka-lo2。」另外有1 說，講做「無話講傀儡。」意思kang7款，典故來源無kang5。
	話講擔工ti7 Ka-lo2庄hioh-khun3、食晝了後，就koh 起行，liau5過Ba5-lo5 溪，1 路看見罩濛陰險e5 傀儡山，山內有toa3 生番會搶劫、thai5 人，lan2 tak8-e5 tioh8 khah 細膩。傀儡山就是chit-ma2 霧峰鄉e5 九九峰，山頂su3常罩濛霧，ui3 Ka-lo2行到埔里long2 有khoaiN3，所以擔工1 路kha頭重，嘴eng5-eng5,bong2 pho3-tau7「無話講傀儡。」
	Siau, Lah-jih 寫鹹酸甜，ma7是su3常ti7-leh「無話講Ka-lo2」，m7 是無聊，kan-taN 是beh 加講koa2 純正e5 Ho7-Lo2 台語--na7-tiaN7。優美雅氣e5 Ho7-Lo2 話，若無借開講來講出嘴，是會因為北京語e5 惡勢力來phah m7 見。Siau, Lah-jih 感覺真kian3-siau3,khah早對lan2台灣e5 歷史文獻了解真少，若是ti7「無話講傀儡」中間講了有teng5-taN5，請tak8-e5 ai3 指出錯誤，m7-thang 客氣，an2-ni chiah be7 誤了lan2對台灣e5 認識。
	
	【註解】
 
傀儡：ka-le2,家禮，牽線傀儡戲。
罩濛：ta3 濛，『罩著霧氣』。
toa3:『住』。
生番：chheN-hoan，日本人對原住民e5 稱呼。
thai5 人：殺人。
su3常：『時常』。
khoaiN3：看見。
kha頭重：kha食力沈重。
bong2:罔，雖 bong2,另解：『姑且，將就』。
phah m7 見：『丟掉，失去了』
teng5-taN5：錯誤，『重複錯誤』。
 
 
無賒不成店，賒了店不成。
	隔壁kam2-a2店做e5 生理是大盤，出入貨色真che7,頂手kian3若落貨就是1 車koh 1 車，周老闆chiah 割hou7 庄kha 店a2 賣，tak8工chhiaN3 工人送貨，無eng5 chhih-chhih，生理真gau5 做，趁be7 少錢。
	「頭家--a！生理be7-bai2--houhN！看lin2 tak8 工long2 chiah 無eng5。」
	「Ah有khah choah8,景氣bai2,chiaN5 phaiN2做--neh！」
	「Kam2有影？Lin2生理人long2 ma7 an2-ni 講，會haiN  chiah 有醫。」
	「無ka7 你騙--lah，時機1 下 bai2,庄kha 店a2 kau7賒欠，自然店頭家結siau3就無hiah  A-sa2-lih，歸尾soah 來欠siau3,賒著gun2。」
	「無賒不成店，che. 是做生理e5 道理，nah tioh8 掛意。」
	「無賒不成店，賒了店不成，若周轉不靈就僥倖--a。」
	「無可能e5 tai7-chi3,chit-ma2 e5 人long2 ma7現金買賣，lin2做大盤割貨e5 生理，無現金ma7有支票，nah 有可能用賒--e5。」
	「無現金hou7 i an7,上無隔tng2月就會清siau3,上害就是開支票，1 開m7 是半年就是3、4個月，頂手1 下落貨，上權限是1 個月e5 票，你ka7 想看mai7,是m7 是比用賒--e5 koh khah 慘。」
	「自古以來，kam2-a2 店本chiaN5 就『無賒不成店，賒了店不成。』He 是leh 講sng2 笑，nah tioh8 掛心。」
	「都an2-ni--m7,bong2講bong2笑，bong2消遣，無ma7做著khah 輕鬆。」
	
	【註解】
 
kam2-a2店：『雜貨店』。
chhiaN3 工人：『雇工人』。
生理be7-bai2--houhN：『生意不錯吧』。
ah：抑。
ah有khah choah8:『哪有屁用』。
haiN：『哼聲』。
1 下 bai2:chit8-e7 bai2,『一難做』。
kau7賒欠：賒欠siuN che7。
欠siau3:欠賬，khiam3-siau3。
僥倖--a：『糟糕了』。
an7:限，寬限。
hou7 i an7:『讓他寬限幾天』。
都an2-ni--m7:『就是這樣嘛』。
本chiaN5：本成，『本來』。
 
 
生食都無夠，nah 有thang 曝乾。
	又koh 禮拜二，崁頂社區e5 bat 字班，eng5暗出席soah 無1 半，kiam2-chhai2 是因為看著in 孫leh hioh春假，kioh-si7免讀--leh。無要緊，tak8-e5小等--1-下，lan2先來無話講Ka-lo2,pho3-tau7--1-時-a2。
	有人會講庄--nih 頂日koa3-hiuN e5 tai7-chi3,有人講清明poe7墓真無eng5,in kiaN2台北tng2--來，ti7 高速公路頂that車7、8點鐘。無話講Ka-lo2,ma7是chiaN5趣味，有人soah 問老師有leh sng2 股票--無？
	「生食都無夠，nah 有thang 曝乾。」Beh thai2-tho2 有hit-lo7 量 siong7 錢。Sng2 股票？動. tioh8 數百萬，上無ma7 tioh8 二、三十萬，老師月給4、5萬，也beh 生活，也beh 納會a2,人情世事陪toe3,nah 有可能chhun 錢買股票？無--lah！無leh sng2 --lah！
	股票投資是正常，若是講「sng2」就khah 投機無惜本分。「生食都無夠，nah 有thang 曝乾」e5 kioh-siau3,上好m7-thang sng2。標會a2 借錢，買入賣出，起起落落，傷精神koh 無一定會照準。若是有chhun 存，買長期趁股a2-kiaN2，分紅利總--是有khah 穩。
	
	【註解】
 
生食：chheN-chiah8。
曝乾：phak8-koaN。
eng5暗：盈暗，eng5-am3,『晚上』。
會：hoe7,對談。
koa3-hiuN：割香，過香。
poe7墓：培墓，『掃墓』。
that車：塞車，that-chhia。
sng2:『玩』。
beh thai2-tho2 有：nah會有，『哪兒有』。
量 siong7 錢：『多餘的錢』。
動. tioh8:『動不動』。
月給：『月俸』。
陪toe3:『禮尚往來的紅白包』。
kioh-siau3:腳數，角色。
chhun 存：儲蓄存錢。
 
 
Pe7母疼phaiN2 kiaN2，皇帝疼奸臣。
揀10 叢kang7款平koan5、平大、平sui2 e5 樹a2栽，種tiam3 厝後花園內，kang7款沃水、下肥、khau 草，kang7款用心照顧10 年了後，有e5 koan5大健叢，有e5 普通普通，有e5 細叢be7 大，lin2想園丁上照顧toh 1 叢？Toh 1 叢樹a2 上ai3感謝園丁e5 疼惜？
	「Pe7母疼phaiN2 kiaN2」，因為i phaiN2，因為i han-ban7,pe7母chiah 會費心來拖磨，驚i 細漢be7-hiau2想，大han3 會變做m7 成樣，到時pe7母若年老，看i beh 靠siaN2人ka7 i 牽教？天kha下e5 pe7母心就是an2-ni 煩惱in kiaN2 be7 大。
	「Pe7母疼phaiN2 kiaN2」，ah 乖kiaN2 m7 就無得tioh8 pe7母e5 疼？雖 bong2 m7 是an2-ni-siN-a2 講，m7-kuh卻是有人an2-ni 想，講in pe7母大細心，小弟phaiN2 kiaN2浪蕩m7 教示，kan-taN 嫌i 這個乖kiaN2不孝i，實在無道理。
	Pe7母心最深沈，phaiN2 kiaN2 phaiN2教就khah 用心，1 sut8-a2 好就ka7 o-lo2,需要錢銀，khah 苦ma7 tioh8 照准赴i 用，目的long2 是beh 挽救kiaN2 e5 心，自然khah 費神；ah 若是飼著好kiaN2，歡喜khng3 在心，隨i 發展，出在i 自由，kam2講an2-ni 就是pe7母疼無入心？錯！錯！錯！M7 tioh8!M7 tioh8!絕對m7 tioh8!
	請你想看mai7,樹a2栽，正常ia7 肥，正常沃水，順順a2 大，khoaN-khoaN-a2 sui2,nah tioh8 雞婆過分ka7『揠苗助長』，hou7 i 縛kha縛手來剋虧，「無教示e5 教示」，m7 是真正pe7母無用心，in 是khng3 ti7 內心leh 關心，所以頭前講e5 hit 10叢樹a2,上ai3感激園丁--e5 就是hit 叢sui2 koh 高大e5 第一名。
	「Pe7母疼phaiN2 kiaN2」是有影，m7-kuh kan-taN tioh8 1 半，因為pe7母疼kiaN2永遠都無分sui2、bai2,gau5、han-ban7,cha-pou iah cha-bou2。
	「皇帝疼奸臣」，he. 是無道昏君耳空輕，愛聽好話chiah 會來疼奸臣，he. 是戲leh poaN，poaN beh hou7 lin2 tak8-e5看，看講耳空輕聽小人話語，結果是an2-choaN2，勸tak8-e5 tioh8 m7-thang 學皇帝chiah gong7獃。「Pe7母疼phaiN2 kiaN2，皇帝疼奸臣」lam7 leh 講，kan-taN 是1 種比論，重點iau2是ti7「Pe7母疼phaiN2 kiaN2」這個議論。
	
	【註解】
 
平koan5:『一樣高』。
沃水：ak-chui2,『澆水』。
khau 草：『拔草』。
健叢：kiaN7-chang5。
be7 大：『不會長大』。
園丁：oan5-teng。
m7 是an2-ni-siN-a2 講：『不是這樣講的』。
1 sut8-a2:一屑仔，『一點點』。
ia7 肥：施肥。
khoaN-khoaN-a2:寬寬a2,『慢慢得』。
揠苗助長：at-biau5-chou7-tiong2。
無教示e5 教示：仿『無用之用』。
khng3 ti7:『放在』。
sui2、bai2,gau5、han-ban7:『美麗、醜陋，賢能、笨拙』。
poaN：搬，『演』。
小人：siau2-jin5。
 
 
Chhin3 飯m7 食，cha-bou2 kan2-a2 e5。
（新娘m7 食，婆a2 giah8。）
	「裕鳳，eng5暗e5 飯hou7 你煮，媽媽beh 來去台中chhit-tho5,beh 暗a2 chiah 會tng2--來。Cha-hng chhun--e5 hiah-e5 chhin3飯炒炒--leh，chiah koh 量koa2 米落去電鍋煮；菜，e-pou 食chhun--e5 thng7-thng7--leh 就有夠--a！」
	「母--a！Chhin3飯無人beh 食，e-pou e5 菜湯ma7 m7 免 thng7,gun2無愛食--lah！Kui-khi3 long2 煮chhiN--e5。」
	「Hiah 討債，taN，chiah cha-hng e5 chhin3飯--nia5,e-pou e5 菜湯就be7-sai2 得食？講gah lin2 chit-ma2 e5 少年人，m7 知影beh chhun 存，實在真phah 損。照媽媽e5 交帶去做，chhin3飯kap 隔頓e5 菜湯，我chiah來食。『Chhin3飯m7 食，cha-bou2 kan2-a2 e5,』做人m7-thang siuN 討債。」
	少年朋友--a！Lin2 tau有專門leh khioh chhin3飯e5 cha-bou2 kan2-a2『老媽子』--無？若有，lan2做人si7細--e5 tioh8 三思，m7-thang 好食--e5 ka-ti7先食，食chhun--e5 chiah 是婆a2 giah8。古早人ti7-leh 講，「chhin3飯m7 食，cha-bou2 kan2-a2 e5,」「新娘m7 食，婆a2 giah8,」a母是lan2 e5,為lan2操煩koh chhiaN5 家，怎thang hou7 i 剋虧食路尾？好食--e5 pe7母先食，chiah 是養(iuN2)孝e5 si7細。
	
	【註解】
 
chhin3:凊，『剩』。
「chhin3飯m7 食，cha-bou2 kan2-a2 e5」，「新娘m7 食，婆a2 giah8」：『婢女侍候阿娘仔，隨嫁婆侍候新嫁娘，母親疼愛子女，所以，阿娘仔、新娘、孩子不要不吃的，都得由婢女、婆仔、老媽子來承受』。
cha-bou2 kan2-a2:『婢女』。
beh 暗a2:欲暗仔，黃昏時，『傍晚』。
cha-hng chhun--e5:『昨天剩下的』。
hiah-e5 chhin3飯：『那些冷飯』。
thng7-thng7--leh：『熱一熱』。
chhiN：『新鮮』。
kui-khi3 long2 煮chhiN--e5:『乾脆都煮新鮮的』。
hiah 討債：hiah-ni7 浪費。
交帶：『交代』。
khioh chhin3飯：『揀食冷飯』。
si7細：序細，『子女姪孫』，『晚輩』。
chhiaN5 家：『持家』。
怎thang：『怎麼可以』。
 
 
日圍箍，火燒埔。
	宜蘭地區cha-hng（4月初8）出現日暈，che. 是一種自然現象，kap 熱天時西北雨後出虹kang7款。Chai2起時落雨，虹出ti7 西peng5,e-pou 時落雨，虹出ti7 東peng5。出ti7 東peng5是半圓形，有tang 時a2 會出現2 箍，叫做霓kap 虹；出現ti7 西peng5面，khah 無完全成半箍，叫做半帆。有讀過自然科學e5 人long2 知影，che. 是因為日頭光照著空氣中e5 水氣，經過折射所產生e5 幻影，是大自然真sui2 e5 光景，值得lan2讚歎o-lo2上帝e5 榮光。
	日圍箍ma7是kang7款道理。I 會出現ti7 beh 晝時iah 是過晝後，日頭直照地面，塗氣水分浮--起，經過日光e5 直射反射kap 折射，形成圓箍a2 ka7 日頭圍tiam3 中央。因為有經過反射e5 作用，雖 bong2 是圓箍a2 1 lian3,可惜光影色彩khah 無霓虹hiah-ni7 sui2。根據先人e5 經驗「日圍箍，火燒埔」，hit 日e5 天氣一定好天koh 熱hom7-hom7。
	Ma7是根據古早人e5 說法，m7-kuh khah 迷信，講siaN2-mih he. 是天然異象，今年一定有旱災，也因為傳播媒體e5 厲害，lan2 chiah知影今年e5 災難特別che7,koh tng7 著El nino leh kau2-koai3,m7-chiah 另外1 款迷信e5 八卦新聞na2像做風颱，1 陣1 陣篩無停。
	
	【註解】
 
日暈：jit8-hun7。
虹：kheng7。
peng5:旁。
有tang 時a2:有當時a2,有e5 時chun7。
霓：ge5。
成：seng5,『像』。
成半箍：『像半圓形』
半帆：poaN3-phang5。
折射：chiat-sia7。
幻影：hoan3-iaN2。
beh 晝時：午時前。
過晝後：午時後。
圓箍a2 1 lian3:『圓圓的一圈』
熱hom7-hom7:『熱得不得了』
旱災：han7-chai。
El nino：『聖嬰現象』。
kau2-koai3:狡獪，作怪。
篩：thai，搖。
 
 
食老3 項bai2,咳嗽、chhoa7尿兼siam3屎。
	SiaN2-mih是老？頭毛嘴鬚白、皮皺皺肉lom2-lom2、kha 手混沌khu7-khu7 chun3、giah8 拐a2 行路thaiN2-thaiN2 hoah8、kha-chiah-phiaN khiau-ku 頭tom3 垂、烏乾瘦兼he-ku 喘、老人斑成老人pan7、哀哀chap8-chap8、怨嘆ka-ti7 ma7怨嘆別人。
	An2-ni 有夠額--無？若無夠，koh chan3 1 串「食老3 項bai2,咳嗽、chhoa7尿兼siam3 屎。」實在kan-taN 驚就害。老人嗽，久年嗽，嗽gah be7 食飯，嗽gah 倒be7 tiau5 眠床；chhoa7尿是正常，人gin2-a2是soan7 過溪，lan2是滴著鞋，beh 驚phaiN2-se3 ma7無法tou7,che. 是自然e5 糊塗，m7 是thiau-i3-kou3,原諒gun2老歲a2;siam3 屎就khah phaiN2紡，厝內有人tau3-saN-kang7,出外就麻煩，若koh 患著老人癡呆症，實在就真僥倖，有bou2-kiaN2 ka7 你洗蕩上ka-chai3,若無，湠屎連beh an2-choaN2來過最後e5 人生？
	食老就poe2/pou7無塗豆，食老實在無奈何？無奈何又koh 是beh an2-choaN2？無人脫會過，beh an2-choaN2 行過這個老人階段，值得lan2思考。lan2做會到--e5 是注意飲食，適當運動，看醫生，做體檢，先預防chiah 是正經。不幸tai7-chi3若發生，只好聽天由命，上帝！A-men！Iah 是阿彌陀佛！人生無常，只有不執著，ka-ti7修行。
	「食老3 項bai2,咳嗽、chhoa7尿兼siam3 屎。」勸tak8-e5 mai3 想hiah che7,做khang-khoe3 khah 要緊，用無私e5 心，奉獻e5 情，為社會加減做1 koa2 好tai7-chi3,你若發心落--去，就會發現時間寶貝無夠用，nah 有時間thang 煩惱食老e5 苦楚--neh。
	
	【註解】
 
bai2:無sui2,無好。
chhoa7:溢--出來。
siam3:『滲出』。
肉lom2-lom2:bah 無結實。
khu7-khu7 chun3:『不停顫抖』。
giah8 枴a2:『拄著枴杖』。
thaiN2-thaiN2  hoah8:慢行兼細步。
kha-chiah-phiaN：腳脊 phiaN，『背部』。
khiau-ku：曲痀。
頭tom3 垂：『頭垂下，沒精神』。
he-ku 喘：『氣喘』。
pan7:扮，『樣子』。
成老人pan7:像老人e5 形態。
哀哀chap8-chap8:哀哀囃囃，『嘀咕不停嘆氣』。
chan3 1 串：『增加一串』。
倒be7 tiau5 眠床：『不能久臥床上』。
phaiN2-se3:歹勢，『不好意思』。
thiau-i3-kou3:故意。
phaiN2紡：phaiN2-phang2,phaiN2處理，phaiN2應付，phaiN2做。
ka7 你：『跟你』。
洗蕩：se2-tng7。
湠屎連：滲屎連連，可憐代。
聽天由命：theng3-thian-iu5-beng7。
A-men：『阿們』。
不執著：put chip-tiok8。
mai3 想hiah che7:『不要想那麼多』。
 
 
嫁雞toe3 雞飛，嫁狗toe3 狗走，
嫁乞食就phaiN7 ka-chi3 走。
	最近大法官會議針對翁bou2住所問題提出新解說，講翁bou2住所由cha-pou 人決定e5 規定是違憲--e5,上慢ai3 ti7 1 年內失效。Che.是1 項宣示「男女平權」e5 重大解釋。現行民法規定，翁bou2共同住所e5 指定權屬ti7 翁；雖 bong2 但書為著尊重翁a2-bou2 設定住所e5 意願，規定ti7 嫁娶時，雙方會sai2 得ka-ti7約定，m7-kuh 翁bou2若拒絕約定iah 是協議不成時，iau2是ai3用其中1 peng5 設定e5 住所做住所。照an2-ni ka7 看，住所e5 決定權iau2是lak8 ti7 cha-pou 人e5 手--nih，因為多數e5 婚姻，long2 是cha-pou--e5 娶cha-bou2--e5。
	這聲大法官e5 解說若發生效力，cha-bou2 人e5 鬱卒應該會得著thau2 放，傳統觀念e5「嫁雞toe3 雞飛，嫁狗toe3 狗走，嫁乞食就phaiN7 ka-chi3 走」，ma7 tioh8-ai3 toe3 時代潮流消失。SiaN2-mih cha-bou2 gin2-a2菜籽a2命，命是掌握ti7 ka-ti7 e5 手頭，m7 是宿命，隨命底來運轉。過時e5 觀念tioh8 改正，民主社會是男女平等，婚姻e5 結合是合作和諧chiah 應該。翁a2-bou2 公司若beh 開市，除了法律上tioh8 張持細膩，誠懇做夥poah8 感情tioh8-ai3 排第一，千萬m7-thang tin2 動--著就beh 提出法律是寶來議論，an2-ni beh 百年合和就khah 無可能。
	法律做基礎，翁bou2相讓，相敬如賓。既然有緣，互相牽手過一生。
	
	【註解】
 
toe3:跟隨。
phaiN7：『揹』。
翁bou2:翁某，夫妻。
ka-chi3:『藺草編的袋子』，乞食應有e5 裝備。
住所：chu7-sou2。
翁a2-bou2:翁仔某，夫妻。
協議不成：hiap8-gi7 put-seng5。
lak8:『抓，握』。
thau2 放：解放。
掌握：chiang2-ap。
宿命：siok-mia7。
和諧：ho5-hai5。
張持細膩：『注意小心』。
誠懇做夥：seng5-khun2 cho3-hoe2。
poah8 感情：培養感情。
 
 
嫁著無厝翁，搬來搬去khah bat 人。
	Ma7是一種「嫁雞toe3 雞飛，嫁狗toe3 狗走」e5 運命。想當時，Siau, Lah-jih 結婚娶bou2,雖 bong2 祖家有厝thang toa3,為著beh kap 人相親像，求發展，bou2 chhoa7--leh 就chhan5-chhan5 徙來街市khia7 起，變做1 個無殼e5 露螺。
	真ka-chai3 gun2 bou2無怨嘆，其實怨嘆ma7無lou7用，因為未嫁chin3前i 就知Siau, Lah-jih 厝--nih san3-chiah8,i 是kah-i3 人才kap 腹內，m7 是貪著厝宅kap 錢財，所以甘願toe3 翁婿搬徙。自an2-ni 頭pai2搬來街a2 尾稅厝khia7,食苦拖磨，1 句怨嘆e5 話ma7 m7 敢hoah。這間厝細間koh 無衛生，勉強toa3--2 冬，等到gin2-a2出世會叫--人，無徙be7-sai2--得，chiah 稅1 間khah 大間--e5。當然用錢tiaN7-tioh8 khah 量siong7,姑不二衷，soah hou7 bou2--e5 真無eng5,煮飯、洗衫、顧kiaN2、兼副業趁錢相keng7。1 目nih 6 年過去，gin2-a2 beh 讀冊，為著教育子弟揀環境，koh 徙1 遍來到學校邊，toa3了7、8年。Khiu5-khiu5 儉儉粒積，用心計較chiah 買chit-ma2 toa3--e5 這間。
	10 外年，徙4 pai2厝，田中街路toa3 透透，講--起-來ian3-khi3,hou7 牽手--e5 chiaN5 剋虧。M7-kuh ma7有1點a2 好處，就是「嫁著無厝翁，搬來搬去khah bat 人」。有影--koh，每1 pai2若是出門seh8 街路，相招呼e5 厝邊朋友koh 不止a2 che7--lioh。
	
	【註解】
 
bat 人：熟sai7人。
相親像：saN-chhin-chhiuN7，『跟人家一般』。
chhan5-chhan5:下決心無思考去做，『不加思考決定』，『乾脆』，『索性』，『下定決心，勉為其難』。
khia7:徛，『住』，『站』。
無殼e5 露螺：『無殼蝸牛』。
lou7用：路用，『用處』。
chin3前：晉前，『之前』。
稅厝khia7:『租房子住』。
tiaN7-tioh8:定著，一定。
姑不二衷：姑不將，姑不而將，『不得已』。
相keng7:互相幫忙，互相扶持。
khiu5-khiu5 儉儉粒積：『非常勤儉積蓄』。
ian3-khi3:嚥氣，厭氣，phaiN2-se3,無好意思，『太丟臉』，『難為情』。
seh8 街路：『逛街』。
 
 
做gah 流汗，嫌gah 流noa7。
	法務部長廖正豪做官做gah 起sian7,ti7 立法院公開講beh 辭thau5-lou7;i ka-ti7講是beh 換1 個環境--nia7-nia7。Tai7-chi3 hiong5-hiong5 來發生koh 講gah 目屎si3-lam5-sui5,soah 引起行政院長e5 相當關心，趕緊約見thang 了解i e5 本意kap 動機。
	Che.是大新聞，tak8-e5開始ioh，媒體開始採訪。有e5 ioh 講是因為掃烏（道）siuN hiong5,tek-sit--人引起--e5;有人講蕭院長kap i 有情結；ma7有人分析是因為選舉鬥爭e5 關係。1 人講1 款，10 嘴9 kha-chhng，ma7 m7 知影siaN2人講--e5 khah 準。廖部長in bou2講i 有委曲，心情真鬱卒；廖部長in a爹廖a伯講gah 真感慨，政治人物ka2-na2 趁食cha-bou2,hou7 人mouh 來tan3 去，1 sut8-a2 尊嚴都無。為著掃烏hou7 in 家庭be7 安定，認真做，kang7款hou7 人嫌gah 臭臊，真正有影「做gah 流汗，嫌gah 流 noa7」，做gah 這款官是beh chhong3 siaN2？Kui-khi3 教冊做善事khah 快活。Mai3 做！Mai3 做！Tng2來厝--nih 就好！（I 講beh 放炮a2 慶祝--leh！）
	講. ma7有影，每項tai7-chi3做--loe，tiaN7-tioh8 有人o-lo2有人嫌。廖a伯！你應該知影，lin2 kiaN2 e5 名聲是第一名，民意調查真正koan5,做tai7-chi3又koh 有夠力，lan2若良心會tang3 過，「做gah 流汗，」歡喜就好，管待i hou7 人「嫌gah 流 noa7」。M7-thang an2-ni 就嫌phaiN2-se3,phaiN2-se3是在人想，重要是lan2 ai3有主張，主張beh為tak8-e5、beh為台灣phah拚。
	「做gah 流汗，嫌gah 流 noa7。」這句話tiaN7-tiaN7聽人講，事實證明，有人講--e5 有影，有人講--e5 無影，有人認真為社會奉獻流汗，無人知影。有人用心計較趁sai-khia，ma7 leh hoah 講hou7 人嫌gah 流汗。愚gong7 e5 台灣人--a，你kam2分別會出toh 1 位講--e5 是真正？
	
	【註解】
 
起sian7:起倦，khi2-sian7,『厭煩』。
thau5-lou7:頭路，『工作』。
hiong5-hiong5:無意中突然。
目屎si3-lam5-sui5:『淚流滿面』。
ioh：『猜』。
hiong5:雄，『凶悍』。
tek-sit--人：得失--人，『得罪人』。
kha-chhng：腳倉，『屁股』。
ka2-na2:假na2,kaN2-na2,『好像』。
趁食cha-bou2:than3-chiah8 cha-bou2,『妓女』。
mouh 來tan3 去：『抱過來，丟過去』。
臭臊：chhau3-chho，腥味。
流noa7:『流口水』。
做--loe：做--落-去。
會tang3:會凍，『可以』。
就嫌phaiN2-se3:『就覺得不好意思』。
趁sai-khia：than3 sai-khia，本來是『賺私房錢』，『這裡是指中飽私囊』。 
 
樹頭khia7 hou7 在，m7 驚樹尾做風颱。
	上樑無正下樑歪，頂司無好樣，部屬自然會看樣；你若無照起工，我就chhin3-chhin3 chhai2-chhai2 來lam7-sam2;beh 溜tak8-e5來溜，主管都無要緊，我1 個小職員是leh 驚怎樣。
	做頭人，做領袖，做主管，做學校長，統御領導e5 能力真要緊。你ka7 看，親像王永慶董事長，做tai7-chi3 long2 照步來，生理做hiah 大，ma7是無hiau-pai，m7-taN7 無hiau-pai，連in ka-ti7 e5 kiaN2 beh 昇級，ma7 tioh8 1 步1 步a2 來。每年in 公司e5 運動會，long2 會看著i，一馬當先chhoa7 公司e5 員工走5000，若m7 是醫生ka7 i 提醒，相信明年i 猶原走tai7 先。
	莫怪i e5 公司m7 驚人競爭，「樹頭khia7 hou7 在，m7 驚樹尾做風颱。」Kan-taN 看著員工e5 phah拚犧牲，就會tang3相信in e5 事業一定1 工 1 工chheng3,台塑集團e5 名聲，siaN2人m7 知是老牌老字號，信用可靠koh 正經。「樹頭khia7 hou7 在，m7 驚樹尾做風颱。」王永慶三字e5 名聲，tak8-e5都尊敬。
	
	【註解】
 
khia7 hou7 在：『站得穩』。
風颱：hong-thai，『颱風』。
頂司：長官。
lam7-sam2:濫糝，無照步來，無規矩，chhin3-chhai2,ou-peh8來。
統御領導：thong2-gu7 leng2-to7。
你ka7 看：『你看看』。
hiau-pai：驕傲。
chhoa7:『帶著』。
走tai7先：『跑在前面』。
chheng3:chhiang7-chhiang7 滾，發達。
台塑集團：Tai5-sok chip8-thoan5。
老牌老字號：lau2-pai5 lau2-ji7-ho7。
 
 
老人gin2-a2性。（老人成gin2-a2。）
想起30年前gun2 a姑食老起反形e5 故事，就一直對表兄e5 孝心產生giau5疑。Chit-ma2 想--起-來，soah 感覺對表兄e5 誤會chiaN5 be7 過心。
故事是an2-ni：
斯當時做兵tu2 好退伍，表兄好意beh 請--我，順續紹介幾個朋友kap 我熟sai7。Tng-teh 食飯lim 燒酒，互相hap-sian o-lo2紹介e5 時，siang2知a姑ti7 隔壁房間大聲hoah 哀，哀哀chap8-chap8,m7 知為著siaN2-mih tai7,hou7 tak8-e5感覺真be7 自在，soah hou7 人客ka7 lan2關懷。表兄講：「Mai3 管--i，gun2 a母是『老人gin2-a2性』，liam5-mi 就無ti7-tai7,做lan2食，免掛礙。」
老實講，當時氣ti7 心內，表兄ma7是讀冊人，nah會chiah 不孝？Lan2是a母生，a母這chun7 已經chiah 年老，m7 養孝beh 等何時？自an2-ni 不孝e5 表兄khng3 tiam3 心肝內，khng3 到幾年前，chiah 知這chan5 道理，是a姑「老人gin2-a2性」，m7 是表兄做人無正經。
8、9年前大兄中風，倒ti7 眠床頂，起頭精精，經過3 年久，頭殼開始be7 清，講著話不答不七，kau7 khi-khiau koh kau7嫌疑。有時講gah 目屎流，有時koh 會笑hai-hai，chiaN5 反常無成khah早，真正phaiN2侍候，害著kui家大細亂操操，beh chhap 也m7 是，m7 chhap 也m7 是。日子總--是ai3 過，kam2會tang3 khang-khoe3放--leh，1 日到暗long2 leh 侍候i？不得已，只好像leh 騙gin2-a2 an2-ni，有時用o-lo2,有時用an7--e5,有時ka7 騙leh gong7-gong7 seh8,有時soah 用命令，命令i 一定ai3  an2-ni做！有影「老人gin2-a2性」，無命令i m7 聽，用強迫i soah 歡歡喜喜koh 正經。
「老人gin2-a2性」，做人si7細tioh8 認hou7 清，養孝si7大人，盡心上要緊，若是tng7 著pe7母年老，記智退化，tai7-chi3分be7 清e5 時chun7,an2-choaN2 體貼養孝，就看你e5 變竅kap 真情。養孝ma7是你，不孝ma7是你，別人是無thang 議論。

	【註解】
 
成：seng5,『像』。
反形：hoan2-heng5,反常。
giau5疑：懷疑。
be7 過心：『過意不去』。
斯當時：su-tong-si5,當年。
順續：順紲，sun7-soa3,seng7-soa3,『順便』。
siang2:siang5,『誰』。
siang2知：『啥知』。
詼諧：khoe-hai5,應酬話bong2講。
mai3 管--i：『不要理他』。
liam5-mi：連鞭，『一下子』。
無ti7-tai7:無事，無牽連，『沒啥麼事情』。
免掛礙：bian2 khoa3-gai7,『不要放在心上』。
氣ti7 心內：『生氣在心裡』。
這chun7:這陣，『這一陣子』。
khng3 tiam3:『放在』。
這chan5:這層。
不答不七：put-tap put-chhit。『不搭調』。
khi-khiau：無滿意，怪來怪去。
chhap：『插手』，『處理』。
gong7-gong7 seh8:『暈頭轉向』。
記智：記持，ki3-ti3,『記憶力』。
 


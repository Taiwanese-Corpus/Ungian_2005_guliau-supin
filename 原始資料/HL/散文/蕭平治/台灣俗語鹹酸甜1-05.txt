烏雞母，生白雞卵。
 
飼過雞仔就知影，管thai7 伊烏雞母、白雞母、抑是花雞母，生--e5 卵m7 是白色就是土黃色，che. 哪有啥稀奇，值得人青喊白喊來看奇巧。
其實「烏雞母，生白雞卵」無怪奇，人e5 無知迷信才是趣味；幾年前，厝邊石先生飼一隻 狗仔誠趣味，見若暗時十點外就一直吹狗螺，逐家叫是有啥麼歹先兆，經過二、三暝e5 觀察，第四工暗暝十點出仔，相約厝邊隔壁來看變法術，十點半一下到，Siau,Lah-jih 開始喝聲：「開始houN  ，開始吼。」誠奇怪，狗頭向chiuN7 天，houN -houN  叫，實在有奇，一分鐘後閣喝：「擋咧，m7-thang houN  ！」狗仔真正會聽口令，隨時停，一點仔嘛無走精。
厝邊兄弟，逐家看kah 誠趣味，感覺真懷疑，哪會按呢生？是m7 是你蕭老師有影會曉法術teh 變把戲？
m7 是！m7 是！這是有根據，是科學e5 道理，m7 是用法術念咒語，嘛m7 是狗仔看著鬼，請恁m7-thang 驚惶，taN 來講hou7 恁聽，無迷信無pong3 影，請恁斟酌聽：
講破m7 值三個錢，原來對面hit 間麵包店teh 關電動門，khah8 銑無ba7 ki-ki 叫，chit 種高頻率e5 聲音對狗e5 耳孔是誠刺激。人e5 無知識，引起誠濟迷信，聽著吹狗螺，講啥麼有mngh-sngh ，有人會…，che. 實在是真冤枉，因果顛倒講，應該愛按呢講，有人死亡，狗仔有靈性，才會「houN1 ！houN1 ！houN1 ！」叫，報恁知，ka7 恁講。
明仔暗厝邊隔壁閣集倚來，beh 聽狗螺聲，看有影抑無影，十點外仔，麵包店beh 關門，iN-iN-oaiN-oaiN 一陣閣一陣，一時間，狗螺就吹無斷，吹kah 門關好勢，雄雄停止無聲說，證明Siau,Lah-jih 無講白賊話。
「烏雞母，生白雞卵」無啥麼怪奇，千萬m7-thang 胡白論---- 迷信。
φ註解φ
 管thai7 伊：[ 管他的]
青喊白喊：chheN-han2-peh8-han2 ，大驚小怪。
吹狗螺：[ 狗嚎叫]
歹先兆：phaiN2-sian-tiau7 ，[ 壞預兆]
pong3 影：[ 繪聲繪影]
斟酌：chim-chiok ，注意。
m7 值：[ 不值]
khah8 銑：[ 生荺
高頻率：ko-pin5-lut8 。
mngh-sngh ：妖魔鬼怪。 
 
雞嘴變鴨嘴。
 
人，生兩蕊目睭，兩kai5 耳仔，是beh 叫咱認真看，用心聽，學著做人e5 道理，過一個有意義e5 人生；單生一支嘴，著是叫人閒話減講寡，無意義無事屎e5 膨風話mai3 烏白thi7 。
其實heng3 講話gau5 講話並無啥麼m7 好，只是講e5 話愛有內容，愛得意人聽，而且對社會愛有幫贊，閣be7 hou7 人掠包，。若無，kan-taN heng3 thi7 ，有--e5 無--e5 講講歸布袋，特別是hit 種愛膨風講大聲話--e5 ，定定會tng7 著「雞嘴變鴨嘴」e5 厭氣代。
按怎講？未到e5 代誌誇口ti7 晉前，講kah 一支嘴尖尖那雞嘴，時到漏氣 步儘展，若hou7 人消遣一句--a ，m7 著嘴仔hap8-hap8 seng5 鴨嘴，m7 敢講話--lou3 ！
親像有人hiau-pai In 囝gau5 讀冊，聯考未到ta-ta 叫，講是無台大嘛有清大，放榜了後才來m7 敢kap 人相tom3 頭；親像有人未結婚，看人疼某伊講ka7 人喝苦，講人是某奴，聽候伊娶了，對某惜命命，才知一個某，卡嬴三個天公祖，hou7 人一句：「愛某sui2 ，閣會ka7 某捧面桶水。」伊煞頭垂垂(soe5 ) ，m7 敢sio 應話，因為伊hit 支「雞嘴，已經變鴨嘴。」
 

 
φ註解φ
mai3 烏白thi7 ：[ 不要胡言亂說]
heng3 講話：愛講話。
得意：得著人e5 合意。
hou7 人掠包：[ 被人抓到把柄]
厭氣代：ian3-khi3-tai7 ，失面子漏氣e5 代誌。
嘴仔hap8-hap8 ：[ 閉嘴]
seng5 ：[ 像]
hiau-pai ：驕傲誇口。
ta-ta 叫：講大聲話，
放榜：hong3-png2 。
tom3 頭：點頭。
ka7 人喝苦：講人為某受苦。














 
 
雞仔囝toe3 鴨母。
 
「雞仔囝toe3 鴨母。」toe3 m7 著去--a3 啦！是beh toe3 去溪仔底bok8-bok8 泅--hioh ？
Ti7 chit-e5 社會，想beh kap 人拼名聲、爭地位，toe3 著人會用得講上要緊，有一句俗語按呢講：一牽成，二好運，三才情。牽成khng3-ti7 頭一坎。chit-e5  時代，想beh 求取功名，有人牽成總是peh 著卡緊，望beh 人牽成e5 朋友，你就愛斟酌，toe3 著人才有希望。
有一位朋友，苦學出身，伊e5 扑拼值得人呵咾，當初時taN-a2 nng3 入去省政府後，伊就對一位姓邱e5 大官虎衫仔ki 尾khiu2 tiau5-tiau5 ，真正有效--neh ，人邱大人做到省主席，伊嘛高昇到處長--koh 。論才情，比chit 位朋友卡好e5 猶真濟，講好運，哪有thang 連續一直peh 一直昇，總講一句，著是chit 位朋友toe3 著人。
Ah 若toe3 m7 著人會按怎？伊著親像「雞仔囝toe3 鴨母」按呢，可能會bok8-bok8泅，m7 知ti7 時才會成就。
 

 
φ註解φ
toe3：[ 跟隨]
bok8-bok8 泅：[ 陷入水中起不來][ 陷入苦境]
toe3 著人：巴結著人。
khng3-ti7 頭一坎：[ 放在第一位]
peh 著：升官。
taN-a2 nng3 入：[ 剛剛鑽進去]
衫仔ki ：衣襟。
khiu2 tiau5-tiau5 ：[ 緊抓著不放]










 
 
鴨卵卡密嘛有縫。
雞卵密密嘛有縫。
 
若beh 人m7 知，上好是mai3 做歹，o7.「鴨卵卡密嘛有縫。」既然做-- 落去e5 代誌，beh om 嘛om be7 mi ，beh 擋嘛擋be7-tiau5 ， 人講好事m7 出門，歹事傳千里，做人著細膩，家己做家己受，m7-thang 想貪，m7-thang 好色，正正當當做人，有一工，機會來到，你才有才調承擔。
咱. 時常ti7 報紙新聞有看著，有人beh 升官，煞因為早當時e5 一件歪哥案相牽連，抑是一項花ko5-ko5 e5 查某代，著hou7 伊be7 過關 au3-sai2 。猶有咱台灣國內，選舉若到，候選人就悽慘大公開，伊一生e5 過去kap 未來，攏著受人e5 檢驗蹧躂，惡意e5 攻擊，無理e5 造謠，實在真悲哀。
咱若mai3 做歹，beh 按怎陷害，隨在你編，隨在你來，頭是天，腳是地，無合正道e5 代誌，kah 我是無牽礙。beh 有光明正大e5 人生，千萬m7-thang 做歹代，「鴨卵卡密嘛有縫。」mai3 做無ti7 代，m7-thang 想講kan-na7 你知、我知，猶有天知、地知、通人知，到時你就知厲害。
 
φ註解φ
o7 ：發語詞。
om be7 mi ：am-kham3 be7 密，[ 掩蓋不住]
好色：houN3 色。
查某代：桃色糾紛。
 au3-sai2 ：出界。
蹧躂：chau-that ，chiau-that ，侮辱諷刺。
無ti7 代：無代誌，無牽礙。









 
 
鴨寮內，無隔暝tou7-un2 。（肚隱？）
 
鴨仔大食閣無嫌食，粗糠kiau2 糜就會食kah 飽，若是挖一寡仔肚蚓(tou7-kin2-a2 、tou7-un2-a2 )hou7 伊sut ( 食) ，包隱會相搶，鴨寮內，想beh 有隔暝tou7-un2 ，he 是無可能，嘛免數想。
有人重食、貧惰做、kut-lat8 iN-iN ，現趁仔現開，趁了了食了了，叫伊勤儉來chhun 存，kap 「鴨寮內，無隔暝tou7-un2 」仝款，免數想。chit 款人實在hou7 人想be7-chhun ，敢講In m7 知：春天若無粒積雨來糧，北風若吹，m7 知beh 按怎渡寒霜。
講著粒積，是祖公傳落來e5 叮嚀，m7-na7 教咱著扑拼，閣著儉錢hak 田園，照顧某囝。啥知chit-mai2 e5 少年翁仔姐，講扑拼有扑拼，可惜欠計劃，仙教嘛be7 chhun-chhia ，現趁現消化，有錢就想beh ka7 開hou7 ta ，才會快活。
「鴨寮內，無隔暝tou7-un2 。」實在無chhun 後。
φ註解φ
大食：食量大。
kiau2 糜：攪am2-moai5 [ 稀飯]
kut-lat8 iN-iN ：雙關語，kut-lat8 是認真扑拼，iN-iN 是睏，kut-lat8--ni-ni ，kut-lat8 iN-iN 。
現趁仔現開：[ 今天賺今天花]
chhun 存：伸錢[ 剩錢]
免數想：bian2-siau3-siuN7 ，[ 別妄想]
想be7-chhun ：[ 想不通]
粒積：一點一滴[ 積蓄]
hak ：買財產[ 衣、住、行、傢俱]
翁仔姐：ang-a2-chia2 ，翁仔某。
be7 chhun-chhia ：轉變be7 過來。
開hou7 ta ：[ 花得精光] 
 
飼雞飼鳥，家伙了。
 
飼雞是飼hit-lo7 相扑雞仔，飼鳥咱來講飼粉鳥。
飼相扑雞仔，beh kap 人比輸嬴，有輸有嬴著會迷，迷hit 隻相扑雞，beh 按怎飼，beh 按怎顧，才會得財利，得財利著起siau2 貪，siau2 貪著會戴雞lam ，了家伙，一場空。
飼粉鳥比賽飛，看啥人e5 粉鳥上gau5 飛，飛著第一名，會iang7 閣有好名聲。一日到暗，peh-chiuN7 厝尾頂，gia5 旗喝號令，訓練粉鳥兵；比賽e5 時陣，m7 驚日曝汗那流，koaN7 一個粉鳥鐘，khok8-khok8 chong5 真刺激，飛輸才來起懊惱，心會凝，無彩hiah 濟時間，無彩hiah 濟萬、hiah 濟千，怪啥人，是你家己heng3 。
休閒活動真濟種，行棋、收集古董，飼寵物、peh 山、運動，釣魚、放粉鳥，若有正當健康，啥麼攏嘛會通；sng2 hit-lo7 有孔無sun2--e5 ，跋kiau2 、浪蕩，了精神閣失金錢，hong5 笑悾hong5 笑戇，嚴重--e5 就真正「飼雞飼鳥，家伙了。」--lou3 。
φ註解φ
相扑雞仔：鬥雞。
粉鳥：鴿子。
siau2 貪：貪心。
雞lam ：雞籠。
iang7 ：風神出名。
peh-chiuN7 ：[ 爬上]
koaN7 ：[ 提]
heng3 ：[ 喜好]
寵物：thiong2-mih8 ，thiong2-but8 。
sng2 hit-lo7 有孔無sun2 ：[ 玩那個有的沒有的]
 
 
三更燈火，五更雞。
 
「Jih--e3 ！好khit 來--a3 ！」
「ng5--ng2 ！人真愛睏啦！」
「khit 來！khit 來！無，會be7 赴--ou7 ！」
透早四點半阿爸著ka7 我ou2 起來，便當款好，早頓凊彩食食咧，天猶未光著愛出門，準備坐六點khong3 五分--e5 hit 班火車，beh 去到彰化讀冊。
透早暗眠摸，路裡無半人，kan-na7 庄內阮二、三個讀冊仔做伴行，ui3 厝裡行到車頭著二十分鐘，一路行一路膽hiaN2 ，Chhan5-tiong-ng 到彰化普通車愛khok8 四十分，車頭到學校閣行二十分，到kah 學堂內已經了去三點鐘。
放學下晡四點半，轉到厝內上早七點，若火車慢分，八點外入門嘛無稀奇，食飯洗身軀，續落來才beh 讀冊，復習功課，準備明仔載e5 工課。
四十年前e5 社會，庄腳人會凍讀冊，是好運嘛是lian5-hoe5 ，出門用行路，六月天火燒埔，寒天共款穿短褲；講食無seng5 食，蕃薯簽飯配kiam5-toa7-a2 ，m7 是醬筍仔著是奄瓜仔湯，chah 飯包有卡好運，若無清米飯會臭酸，m7-ku2 配菜上好kan-na7 有菜脯卵，免怨嘆，父母兄弟是無chit 款e5 keN 頓；讀冊著照明，無電燈點蠟燭，蠟燭傷傷重，只有點臭油燈，光線無好，烏煙薰鼻孔，好佳哉四界真恬靜；節時間，阮老父上gau5 ，暗頭仔先去厝邊對時鐘，才將油燈thin5 hou7 滿，一暝點天光，蝕到做記巡( 號) ，就知叫起床，真正準。
歹命人著卡吞忍，但是m7-thang 認命，萬項代誌照起工行，若m7 是當初時「三更燈火，五更雞」e5 認真扑拼，哪有今仔日e5 成就kap 名聲。少年朋友， chit-e5 故事hou7 恁做一面鏡，chit-ma2 開始逐家緊來拼！
註：為著beh 鼓勵，煞將家己講kah 傷kut-lat8 傷gau5 去，真歹勢！





φ註解φ
ou2 ：挖。
khong3 五分：零五分。
暗眠摸：am3-bin5-bong ，[ 黑漆漆的]
車頭：車站，m7 是[ 車頭]
膽hiaN2 ：[ 膽戰心驚]
Chhan5-tiong-ng ：田中。
khok8 ：[ 搖晃慢行]
上早：[ 最早]
lian5-hoe5 ：可憐代。
kiam5-toa7-a2 ：醬菜。
chah 飯包：[ 帶飯包]
清米飯：純白米飯。
keN 頓：羹頓，[ 飯食]
傷傷重：siuN-siong-tiong7。
烏煙薰鼻孔：ou-ian hun phiN7-khang 。
節時間：預估時間。
thin5 hou7 滿：倒滿。
蝕到：sih8-kau3 。
記巡：ki3-sun5 ，劃線做記號。 
 
死鴨仔硬嘴pe 。
 
鴨.hou7 人thai5 了後，逐四界e5 肉軟sio5-sio5 ，kan-na7 chhun 一支嘴pe. 猶還那teng7-khok-khok ，硬piang3-piang3 。
死鴨仔硬嘴pe ，是講人e5 個性固執，m7 認輸，明明無法度e5 代誌，伊講：我嘛會。明明做m7 著去--a3 ，伊講：khan-na2 我無m7 著。明明已經teh 落雨--a7 ，伊猶死鴨仔硬嘴pe 講：好天著是好天，哪有leh 落雨。實在固執kah 無臭無siau5 ！鐵齒銅牙槽。
講話做事照理行，著就是著，m7 著就是m7 著，事實khng3-tiam3  面前，kan-na7 靠嘴硬，鐵齒兼硬牙，硬beh kap 人諍kah 嬴，he 是會hou7 人驚，hou7 人看悾，hou7 人看戇。假使你若歹運去tng7 著chit 款e5 徛諍王，上好閃卡邊仔咧，m7 著ka7 伊看做起 khong 、 siau2 戇，若無你會kap 伊共款發 kong5 。
嘴pe kap 嘴phoe2 無相仝，嘴pe 有甲無肉，嘴poe2 有肉無甲，雞鴨有嘴pe ，咱人有嘴phoe2 ，m7-thang 相lam7 去。
 

 
φ註解φ
 嘴pe ：雞鴨鳥類e5 嘴，kap 嘴phoe2 [ 臉] 無仝。
軟sio5-sio5 ：[ 軟扒扒的]
teng7-khok-khok ，硬piang3-piang3 ：[ 硬梆梆]
khan-na2 ：偏偏。
無臭無siau5 ：[ 無以復加]
鐵齒銅牙槽：嘴硬。
khng3-tiam3 ：[ 擺在]
諍：cheN3 ，爭辯。
諍王：khia7-cheN3-ong5 ，[ 抬槓大王]
起 khong 、 siau2 戇：[ 賣瘋裝傻]
發 kong5 ：發狂。
相lam7 ：[ 混淆]


 
 
Thai5 雞，教猴。
 
「Aih ！好！你chit 個臭小囝，無ka7 你教示一下，以後我是beh 按怎toa3 遮徛起--neh ！」
「老李--e5 即呢歹chhoa7 頭，若無ka7 記一個警告，敢會愈來愈濟人kap 咱做對頭。」
「早自修啥人講話，ka7 我出來！」扑十下以後，「看恁後擺猶有人敢閣講無？」
Che. 著是thai5 雞，教猴。有效無？用得好，真正好用，m7-ku2 效果無久長，口服心不服，嘛欠人情味，m7 是好主管，m7 是好老師e5 步數。領導是一項藝術，做好樣，ka7 伊關心，用愛心關懷部屬、學生，小可e5 逆 ko5 ，著愛忍，用鼓勵，疼心來化解，儘量mai3 用禁，閣卡m7 免用「Thai5 雞，教猴」來展示你高高在上、威風凜凜。
φ註解φ
 歹chhoa7 頭：歹示範。
ka7 我出來：[ 給我出來]
步數：方法。
小可e5 逆 ko5：[ 小小的背叛反抗]
威風凜凜：ui-hong lim2-lim2 。

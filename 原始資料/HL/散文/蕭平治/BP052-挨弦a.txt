挨弦a2
蕭平治
「六六凡-／六六凡-／ㄨ工上合／ㄨ---／六六凡-／六六凡-／ㄨ工上合／ㄨ---／…」…
A-pa 又leh 挨hit 條六六凡-／六六凡-／ㄨ工上合／ㄨ---／e5 曲調，m7-na7 挨了好聽，koh 挨到會loah-chaiN2、會跳弓，輕快活跳na2 舞曲，不止a2 有表演天份，i 愈挨愈soah-phah，愈挨愈心適，雖然a-pa 知影he m7 是挨beh hou7 人跳舞--e5，m7-koh i soah ka-ti7 挨，ka-ti7 na2 leh haiN3 頭搖身軀。
「振--a2 叔公，你m7 是會hiau2 挨“一支香a2"（it-ki hiang-a2)，hit 條曲真好聽，你挨hou7 goan2 聽，好--無！」木聰--e5 在來就是好頭嘴koh heng3 講話，i an2-ne ka7 goan2 pa5 鋪排。
「一支香a2，會--nou3!He m7 khah 簡單，雖然講簡單，m7-koh ma7 是無簡單？」
「雖然講簡單，m7-koh ma7 是無簡單？振--a2 叔公！你講he goan2 聽無？到底是簡單iah 是無簡單？」
「講簡單，是有影真簡單，我先唸譜hou7 lin2 聽看mai7，lin2 就知影chiaN5 簡單：
士上 合乙 ／士-／合士 合工 ／ㄨ-／六工 ㄨ／ㄨ六 工六／ㄨ-／上工 ㄨ上／合士合 ／工六／ㄨ六 工ㄨ ／上乙／士合 工合 ／士乙ㄨ ／士-／（61 57 / 6-/ 56 53 /2-/53 2 /25 35 /2-/13 21 /5 65 / 3 5 /25 32 / 1 7 / 65 35 /6 72 /6-/）An2-ne e5 譜唸--起來有簡單--無，m7-koh 若講beh ka7 挨到 hou7 i 會牽絲會軟lioh8，就無簡單--lou3，譜愈簡單愈phaiN2 挨，挨了無好，就m7-thang 笑！」
「振--a2 叔公，an2-ne 講goan2 soah 愈聽愈hoe，譜愈簡單愈phaiN2 挨？SiuN 深--lah，na2"鴨a2 leh 聽雷”--leh！」
「Ah 無beh an2-choaN2 講？He 我也be7-hiau2 解說，mai3 koh 問，挨hou7 lin2 聽就知影！」
人一下o-lo2，a-pa 絃a2 又koh giah8--起-來，開始挨hit 條「一支香a2 」士上 合乙 ／士-／合士 合工 ／ㄨ-…
A-pa taN-a2 挨煞，tu2 好順亮--a7 來到位：
「振a2 叔！挨了chiok 進步--e5 ou7!」
「A7  soah 有？挨一下慢，soah giong7-beh 走音--去，iau2 是挨khah 緊--leh khah be7 漏氣。」
「Che 是慢吹板，m7 是緊吹板，tu2-chiah 振a2 叔an2-ne 挨是正確--e5，挨了ma7 進步真che7。」
「Eh！順亮a2 叔，振a2 叔公講，譜愈簡單愈phaiN2 挨，kam2 有影？是m7 是講慢吹板比緊吹板khah phaiN2 挨？」木聰--e5 雖bong2 kau7 話，iau2 是有i 巧氣e5 所在。
「Tioh8!Tioh8!Tioh8!因為慢吹板e5 曲khah 慢，音若挨走精--去，iah 是板撩挨無準，隨時就聽會出--來，隨時會去hou7 人liah8 包。」
「SiaN2-mih 是慢吹板？」M7-na7 木聰--e5 kau7 話nia5，來goan2 人客間a2 sin5 話鬚e5 gin2-a2 伴，tak8-e5 long2 chiaN5  giap8 嘴chiaN5 gau5 問話，tak8 項tai7-chi3 都beh 問到1支柄thang giah8。
「Pun5 鼓吹e5 人講做慢吹板、緊吹板，就是lin2 學校老師講e5 慢板、快板--lah！Tu2-chiah 振a2 叔挨e5 這條一支香a2 就是慢吹板。」師傅就是師傅，順亮a2 兄是goan2 庄--nih 集雲軒e5 頭手師，吹、絃、鑼、鼓tak8 項會，i e5 解說，i e5 開破，a-pa 是聽到注神注神。
A-pa e5 人heng3 展koh gau5 客氣，che 就是i 人樂暢e5 所在，40 thong2 歲a母就來過身，soah 來“半路折pin-taN”，a-pa 堅心無koh 娶，甘願守孤單，是驚做1 tin7 kiaN2 會hou7 後母苦毒。Hit 年我這個屘a2-kiaN2 chiah 滿 4 歲nia5，是好ka-chai3 1 tin7 kiaN2 iau2 算真乖巧，大han3--e5 會hiau2 tau3 khiN5 家，少年家a2 會hiau2 tau3 chhoa7 細--e5，chiah be7 hou7 細漢--e5 tiam3 塗kha-tau si3-koe3 爬。別人看goan2 1 家有影苦憐tai7，m7-koh  a-pa i 從來都m7-bat 哀哀chap8-chap8--過。
A-pa 除了田--nih 做sit 以外，就是厝邊隔壁bong2 行踏，1雙kha na2 掃梳--leh，掃過來、掃過去，m7 是ti7 福--a3 in  tau pho3-tau7，就是tiam3  lau3 肚西--a e5 店a2 頭話仙，1工seh8 beh 五、六遍，人long2 ma7 keng-the2 i 是掃梳kha，雖然過家範圍無闊，有tai7-chi3 beh chhoe7--i e5 人，有tang 時a2 koh tioh8  chhoe7 幾na7 choa7。I上趣味e5 娛樂就是挨殼a2 弦，每日暗頓若食飽，goan2 這間人客間a2 就是厝邊隔壁e5 集會所，做田兄議論參詳田--nih sit 頭e5 會議室，bin5-a2-chai3 beh 搓chia5 e5 草，後--日beh 割siang2 e5 稻a2，long2 是ti7 這間間a2 做決定。
每日beh 暗a2，“日頭落海，鬼a2 出來放屎”e5 時chun7，tai7 先來報到--e5 是少年gin2-a2 thun5 kap 幾個a2 pin7-toaN7 讀冊e5 gin2-a2 伴，A-peN5--lah、Ka-iong2--e5-lah，上gau5 phah kan-lok8 e5 A-hiong5--lah，in  long2 ma7 拚第一。我是m7 敢kap 人參leh 問東問西，愛讀冊koh 驚人罵，ka-ti7 1人tiam7-tiam7 坐tiam3 眠床道，phak tiam3 hit 隻也beh khng3 茶kou2 茶甌，也beh khng3 電塗火，也beh hou7 gin2-a2 坐e5 桌a2 寫習題，頭.是m7 敢siuN chiap8 taN，目chiu na2 看冊，字是認真寫，耳a2 ma7 拚勢聽人teh 講話，希望sin5 1-koa2 趣味e5 話鬚，iah 是有好khang e5 NEWS。

順亮--a7 講煞，Chun3--e5 已經入門，a-pa 將絃a2 tu hou7--i，i 就絃a2 線絞絞--leh，合ㄨ、合ㄨ（sou3 .le.sou3.le.）調音調好勢，就續落去挨「百家春」（pek-ke-chhun）：工六ㄨ工／上---／上工ㄨ上／士---／士合工合／士-ㄨ工／上-士上／合-工ㄨ／合……。Che 是南管曲，應該ma7 是慢吹板，hou7 Chun3--e5 挨到會牽絲，kap a-pa 挨--e5 無kang7 款滋味。
Chun3--e5 toa3 goan2 後壁溝，i 加a-pa 2歲，減我1輩，所以我 long2 toe3 a-pa 叫i Chun3--e5，long2 是親堂，論輩無論歲，m7 是gin2-a2 人無大無細。Chun3--e5 e5 功夫比a-pa khah 讚，會hiau2 用大管絃kap 人挨反館(『二部合聲』)，這步a-pa 就khah 輸，sian 學都學be7-hiau2，莫怪a-pa ti7 i e5 面前甘拜下風，Chun3--e5「百家春」挨煞，殼a2 絃交hou7 a-pa，換去giah8 壁頂hit 支大管絃，叫a-pa koh 挨「一支香a2 」，i beh 挨反館kap a-pa 和，「士上 合乙 ／士-／合士 合工 ／ㄨ-…」1 koan5 1低，有影加真好聽，挨煞tak8-e5 phah phok-a2 o-lo2，in 就無koh 挨，講beh ha 1 杯a2 茶，pok 1 支a2 薰，絃a2 taN5-a2 掛--落-去，A-peN5 隨時就 ka7 sa 起來leh ouN7-iN ouN7-iN：
「A-peN5，mai3 挨--lah！Na2 leh 鋸死羊a2--leh，聽著會起雞母皮。」
Be7-hiau2 挨就mai3 挨，kan-ta  tiam3 hia ouN7-iN ouN7-iN，你kam2 聽有花字，人是leh 和絃a2 線，公母線就合「hou7、chhe、hou7、chhe」an2-ne，m7 是像你an2-ne 「硬爭、nge7-cheN」，「be7-hiau2 挨弦a2，顧捲線；be7-hiau2 pun5 吹，顧pun5-noa7。」就是你A-peN5。
「我kam2 有 leh pun5 鼓吹--hiouh！」A-peN5 e5 人有khah  han-ban7 有khah tiau 直，講著話long2 sa be7 著總頭。
「Ou3!若koh hou7 你pun5 鼓吹，m7就tak8-e5 耳孔塞塞--起-來，mai3 講話？」
Tng-tong gin2-a2 伴teh 消遣A-peN5 「be7-hiau2 挨弦a2，顧捲線」e5 時chun7，a-pa 看人馬已經chiau5 到，開始beh 會做sit 人e5 khang-khoe3，就交帶goan2 chiah-e5 gin2-a2 兄暫時hioh-khun3 mai3 sng2:「“Gin2-a2 閃開，大人beh 展威”，好--a3，mai3 sio-cheN3--a3，換大人e5 齣頭，chit-ma2 起，大人beh 會議，lin2 m7-thang 講話。」

割稻a2 班e5 班頭Ou--e5 講：「早冬粟a2 long2 曝好勢，慢冬秧a2 ma7 播了離，頭遍草kam2 iau2 有人未搓--e5?」
「今a2 日搓goan2 e5，tak8-e5 就講long2 搓了--a3，theng3 好hioh-khun3--2-工-a3。」Tiau5-bok8--e5 an2-ne 應聲。

時間已經beh 8 點，gin2-a2 班hou7 大人趕tng2 去睏，kan-ta  chhun 我1個iau2 phak ti7 桌a2 頂teh 寫字，a-pa 叫我先去睏，eng 暗beh 煮點心，若煮熟chiah 叫我起來食，我ka7 a-pa 講，bin5-a2-chai3 是禮拜日，我eng 暗beh ka7 習題寫hou7 了chiah 去睏，其實我是teh 等beh 食點心，驚做睏若ka-choeh8叫be7 cheng-sin5，就真phah 損。
「An2-ne lan2 eng 暗來hong7 點心，tak8-e5 會sai2 得坐khah 暗--leh！」A-pa 建議案上kai3 讚，tak8-e5 long2 應好，隨時phah 派人去福--a3 in 店a2 買大麵，khian3-phang e5 蝦pi-a2、蔥頭，順續 tah 2罐太白a2(酒），a-pa heng3 sip，燒酒一定be7 漏交--去，i koh hiam3 4 兄去大路古井a2 邊hia koaN7 1 把韭菜，隔壁Ji2-lam5--e5 割e5 韭菜long2 浸ti7 古井邊e5 溝a2 內，準備bin5-a2-chai3 thau3 早beh 賣，人已經去睏，無愛ka7 i 吵，先ka7 koaN7 來煮，天光chiah kap i 算錢就好。庄kha 所在，long2 是ka-ti7 人，互相long2 真kho3-siok8。材料款齊備，二兄就去吩咐二嫂落灶kha 煮點心，tak8-e5 繼續pho3-tau7，繼續挨絃a2。
「一送梁哥beh 起身，千言萬語說未盡，保重身体khah 要緊，m7-thang 為我費心神；
山伯被送面帶紅，聽妹言語掛刁人，我taN beh tng2 免你送，勞動小妹你e5 工。
二送梁哥淚哀哀，吩咐ti7 時哥慢來，夭壽馬俊來所害，chiah tioh8  kap 哥分東西；
山伯聽著就應 i，小妹無情共無義，杭州kap 我約日子，chai7-thang 講我來khah 遲。」
Ji5-tong--e5 歌喉確實讚，i 是集雲軒e5 小旦兼phah thiaN 鑼a2，Chun3--e3 挨大管絃，a-pa toe3 順亮--e5 挨殼a2 絃，有歌聲，有伴奏，等一下koh 有點心thang sut，tak8-e5 精神飽tiN7，做sit 人上樂暢就是這個時chun7。
A明建議A-lam3 tng2 去giah8 吹來pun5，一定koh-khah 鬧熱，A-lam3 hat i 講：
「無leh 痟--kong，iah8 m7 是siaN2-mih 年節，beh ka7 人吵hou7 be7 睏--得，是--無？」
講著pun5 吹，goan2 這角勢A-lam3 會sai2 得講第一個，bat hou7 人刊報紙o-lo2--過，古早時代有乞食坏，講 i pun5 鼓吹pun5 到軟lioh8.像甜粿，A-lam3 e5 功夫可能ma7 差m7-chiaN5 物，可惜吹聲真大，無適合這chun7 表演。
A明ma7 是1 個tiau 直少年gin2-a2 phoe，1 支嘴na2 布袋嘴，無na5 無chah8，想--著就講，也m7 驚會得失--人：
「順亮a2 兄，你kap A-lam3 叔--a3 siang5 khah 厲害？」
「厲害siaN2？」
「挨弦a2 kap pun5 鼓吹，chia5 e5 功夫khah khiang3?」
「Che beh an2-choaN2 比，A-lam3 叔是khah 慣練pun5 吹，我khah 愛挨弦a2，其實絃、吹、鼓、品goan2 long2 有學，只要是後場，long2 ma7 tioh8  bat--3-5-步-a3，絃吹是oh 得比pheng7。」
「Lin2 順亮a2 兄khah 厲害--lah，“月品、年吹、萬世絃”你kam2 m7-bat 聽人講，挨弦a2，kah 簡單？」A-lam3 叔有khah 無愛hou7 人比 pheng7，有tam7-poh8-a2 無歡喜。
「點心來--lou3!」燒燙燙e5 大麵kiN 已經捧到人客間a2，我趕緊ka7 簿a2 鉛筆收收--起-來，thang hou7 二嫂khng3 鍋a2 kap 碗箸，tak8-e5 話仙sio-cheN3 暫時放be7 記，嘴.準備beh 食麵。鹼麵煮韭菜，號做大麵kiN，lam7 1-koa2-a2 肉幼a2，摻1-sut-a2 蝦pi，an2-ne 做sit e5 田庄兄哥就食到暢入脾，食飽肚重，bin5-a2-chai3 m7 免落工，隨個歡喜tng2 去眠夢。知足、樂天，做sit 人上be7 貪。
是認命iah 是運命，做sit 人e5 命，實在有影khng3-tiam3 1 個茫茫渺渺e5 不定數，「未來、未來」，未知數e5 將來，因為a-pa e5 自尊心siuN 過 重，be7 堪得人嫌，soah 學挨弦a2 學到無出師，好ka-chai3 是a-pa 無出師，若無，今a2 日e5 我，有可能是庄--nih 集雲軒挨弦a2 e5 頭kioh-sai。
讀國校4年級hit 年，集雲軒e5 師傅講beh koh 招幾個a2 師（sai）a2，挨弦a2--e5，唱曲--e5 long2 好，有人kou2-chhui a-pa 送我去學，a-pa 看我平常時a2 比別個gin2-a2 挨khah 有花字，就決定beh 送我去拜師，我ka7 a-pa 講無愛學曲，我beh 認真讀冊bat 字khah 要緊，好ka-chai3 a-pa 有聽我e5 話，就無勉強一定tioh8 去學。後--來chiah 知，a-pa 學曲挨殼a2 絃，be7 堪得人嫌，師傅若ka7 liah8 siuN-che7 缺點，i 就會無歡喜，對hit個金龍師（sai）--e5 無好印象，m7-chiah 無hiah-ni7 ti3-tiong7 送我去曲館學絃a2 e5 tai7-chi3，「poah8 1倒，拾著1隻金雞母」，好ka-chai3 無去學曲挨絃a2，若無，今a2 日e5 我，有可能是衰微曲館班e5 做田人。

 
1.	做雞做鳥無了時，緊去出世人e5 好囝兒。 
阿婆！你leh thai5 雞 --ou3!
是啦！明仔載 是七月半，愛普度 ，拜地基主 ，拜好兄弟仔 ，保庇平安。
我知影啦！Ah 你藕藕（ngau7-ngau7)念是leh 念siaN2 ？
 Hou3!Leh 念「做雞做鳥無了時，緊去出世人e 好囝兒。」啦！
「做雞做鳥無了時，緊去出世人e 好囝兒。」按呢是啥意思？thai5 to thai5--a7!汰著 按呢念！
Ah he 恁囡仔人就m7-bat --a3!雞仔鴨仔是精牲 ，本成著是beh hou7 人thai5 來食--e5,m7-ku2 你ka7 看In 活跳跳，嘛是一條生命，beh thai5 實在thai5 be7 落手，姑不利將 無thai5 嘛be7 使，ah 無飼精牲仔是beh-ni5 ，m7-chiah  替伊念經念念咧，看會hou7 伊趕緊轉世去出世做人e5 好囝兒，才be7 後出世閣做精牲hou7 人thai5。按呢聽有無？
我知--a！阿婆！你閣真好心--neh！
中國思想家孟子講--e5:惻隱之心，人皆有之 。Chit 種惻隱之心就是人e5 本性，三字經嘛講，人之初，性本善，人會變歹攏是學來--e5。卡早e5 人生活卡單純，欲望無濟，表現ti7 日常生活中，攏卡有良心道德，無像chit-ma2 e5 人chiah 貪心chiah 夭壽 ，大概是經濟傷過好e5 關係，講著食有夠量siong7  有夠hiau-heng7 ，人警惕咱台灣人「會飛--e5 食kah 飛機，有毛--e5 食kah 棕簑 ，四枝腳--e5 食kah 桌櫃，」實在無過分，只要會食得，管伊是保護e5 野生動物也m7 是，先thai5 thai5 來食chiah 扑算，比非洲大莽原 e5 弱肉強食 ，物競天擇  e5 自然法則猶卡殘忍猶卡野蠻。
 
2.	食茶師父，買茶師仔。
開始歇熱--lou3!也無安排出國旅行，也無匿入山內渡假，早起厝內一份新聞 看了，感覺無夠氣 ，鐵馬踏咧，轉來學校辦公室，享受吹冷氣看報紙e5 趣味，一報、二報看了了，tng7 著訓導處黃老師leh 泡茶，逐家坐倚來罔pho3-tau7 ，話山話水話tui3   Clinton 去，老師攏是保守e5 人士，講到尾仔嘛m7 知影beh 如何下結論。
好佳哉，茶泡好--a3!捧倚嘴邊一下ha ，氣口好，有甜味，be7 苦澀，喉韻be7-bai2,kai3 seng5  烏龍茶e5 款，Siau, Lah-jih 胡白ioh ，講是鳳凰谷e5,m7 是凍頂山--e5,阮堂--e5  蕭主任講m7-tioh8,這是高山茶，鼻芳味，若m7 是龍眼林--e5 就是石桌hit 角勢--e5。黃老師講，蕭主任e5 嘴有夠lai7 ，正港石桌閣入去二、三公里遠，畚箕湖e5。
論食茶，龍眼林、石桌--e5 已經be7-bai2--a3 ，若beh 好，目前福壽茶上界讚，中橫公路梨山卡入去遐，福壽農場出產e5,上等--e5 一斤七、八千，有夠讚，不過好茶食一下濟，扑歹嘴斗 ，捷lim  嘛be7 堪得 ，mai3 講he 幾千tu2 幾千--e5 ，kan-na7 鹿谷hit 旁e5 烏龍茶若食有chiau5 勻 食有續，一斤千外箍--e5,就真sio-lo7 --a3!
Oa5-a2!蕭主任lim 茶閣不止仔內行--ou7?
蕭主任繼續講：無啦！我只不過是「食茶師父，買茶師仔」啦！食來食去，猶是咱隔壁松柏坑閣去e5 埔中茶食卡會chiau5 勻，卡好lim，卡會止khoah ，好茶m7 是咱做老師e5 收入會凍享受--e5,人大收入e5 人 ，一ko3月幾若十萬leh 洗收 ，人來客去，泡che7  .比賽茶，膨風 茶比 pheng7  一下，若無是真失氣 e5 代誌。
 「食茶師父，買茶師仔」，食會bat，買be7 起，實在誠害，你是食茶師父？抑是買茶師仔？
 
3.	Ka2 好命 ？食kah竹塹 餅。
阿伯--a3!這，朝鮮進口e5 水梨仔好啦！一粒才百二箍--nia7-nia7!
「Ka2 好命？食kah竹塹餅！」看有he 梨山--e5 就好，無leh 討債 --kong？
老師！beh 買水果--hioh！Che. taN-a2  進口--e5,日本e5 lingoh ~muhjuh 好啦！一粒才六七百箍--nia5,算你卡俗咧，減--五十箍，買兩粒仔轉去食看覓，保證好食！
「Ka2 好命？食kah竹塹餅！」學阿伯--a3 e5 口氣：「一百箍八粒--e5 幫我揀--八粒，食會chiau5 勻 著愛笑笑--leh-a3,m7-thang 傷量siong7 ，薪水生活，be7 堪得。」

好命無好命，kah 在人思想，你若感覺好命，就是三頓青菜白米飯，配豆腐湯，嘛已經心滿意足，be7 怨嘆人toa3 樓仔厝，出門駛Benzu；若是家己感覺歹命，就歸世人心情be7 thiau3-ia7 ，m7 是嫌某頇慢，就是怪後生飯桶 ，錢傷濟，煩惱無凍寄，活期--e5 利息少，定期--e5 歹振動，lui2  支票閣驚phaN3-siau3 。食傷好，驚大箍，若著心臟病、高血壓、糖尿病，ah-to7 害了了，chhin3-chhai2 食又閣感覺無價值，人生m7 享受，be7 輸戇大呆，有影煩惱be7 了。
「Ka2 好命？食kah竹塹餅！」只是勸人  ai3 勤儉，m7-thang 傷討債，會食是福，嘛是拄好就好，食了傷phah-phun2 ，抑是傷han5-san  攏m7 是根本。
啥麼是竹塹餅？新竹出產有名聲，可惜Siau, Lah-jih 猶m7-bat 食過，啥麼氣味ngai5 m7-ti5 ，『對不起』，不過有兩項名產逐家誠了解，就是新竹米粉kap 貢丸，chin2 時代 ，已經人人食會起，m7 免怨嘆。
 
4.	人比人，氣死人。
創世紀故事內底e5 亞當、夏娃，因為食了禁果，才來產生分別心，分別查甫、查某e5 無仝，人間e5 苦楚、煩惱自按呢發生，苦慘e5 社會，擾亂e5 世界，無暝無日墜落烏暗e5 深淵。
人有眼、耳、鼻、舌、身五官，狗嘛有，而且閣比人卡靈敏，但是狗比人卡無煩惱，原因ti7 人有思想、意識，狗可能無，若有，嘛無人hiah 呢khiau2-khi3 。有思想有意識，就會產生分別心，會曉分辨啥麼是好、歹，啥麼是真、假，啥麼是sui2、bai2,善、惡，gau5、頇慢，好額、san3。有分別，著會扑拼beh 愛，啥麼酒、色、財、氣，啥麼名、利、財、勢，權利、慾望，攏beh 追求到手，攏是因為一字「比」，致使一生扑拼攏是為著財勢名利。
追求財勢名聲，無一個底線，人心牛腹肚，卡濟嘛be7 滿足，「人比人，氣死人」，實在有影，阮後生考著成大，已經be7-bai2,啥知恁查某囝考tiau5 台大，猶嫌科係傷bai2,敢是leh 笑阮卡戇獃？In 查某囝嫁翁kah  100萬，轎車一台，阮後生娶牽手，聘金回 ，樓仔厝一棟，現金mai3 講，銀行存款千外萬，隨嫁妝kah 過來，請恁看覓！！！「人比人，氣死人」，氣死無藥醫，siang2  叫你m7 卡kut-lat8 趁錢，siang2 叫你m7 做好額人囝？比！比！比！kap 人比beh ni5 ！
比！比！比！比be7 了，有人比了會心酸，有人比了會歡喜？歡喜過後得著--e5 是啥麼？比不盡，不如家己比，今日比昨昏，chit-mai2 比過去，日日有進步，日日有見財 ，逐日有teh 來，卡無敗害 ，心清無牽礙 ，歡喜自在。


 
5.	矮人厚 heng7 ，lo3  人無情。
「矮人厚heng7,lo3 人無情」，這是一句無合時代e5俗語，上好m7-thang 胡白講，講了會得失人 ，講了會扑歹家己e5 氣質，人矮m7 是罪過，lo3 腳e5 人猶原有血有目屎。矮、lo3 是父母生成，免iap 哀 嘛免hiau-pai 。
人矮，看頭 有卡輸，卡會hou7 人欺負，矮仔財、矮taihN-taihN、矮仔冬瓜、every day（矮不利短），啥物言語攏總有，有滾笑，有人看你phu2-phu2 ，聽著使人擋be7-tiau5 ，起au3-siau5 ，m7 認輸就起he-ku ，beh 按怎？明--e5 無你法 ，只好用au3 步 ，小人 行為來對付，自按呢有人keng-the2  「矮人厚heng7 」。這是古早人卡無開化，凡事看卡be7 開e5 講法。
Lo3 人生做卡漂撇 ，腳lo3 手lo3  卡佔便宜，英俊瀟灑，相貌堂堂 ，看khit 來卡有形威 ，交著查某囡仔sui2-khui3 koh be7 食虧 ，驕傲無情e5 男性常常來發生，可能按呢，人才感覺「lo3 人無情」。「矮人厚heng7,lo3 人無情」，其實是無根據，遮e5 議論是Siau, Lah-jih leh 胡白thih8 ，無chit 款代誌。
人e5 好心歹心，有情無情，kap 生做矮、lo3,一屑仔都無牽礙 ，攏是個人e5 修養做得來，生做lo3 腳--e5 免hiau-pai，生做矮細 嘛免悲哀，Siau, Lah-jih 身高162，你講是矮抑是lo3,人伊著歡歡喜喜，快快樂樂leh 過日。

 
6.	三、九、四、五月，閒人滿街seh8 。
「三、九、四、五月，閒人滿街seh8」，是講『青黃不接』，收成不接一 e5 時期，人閒閒無代誌做，四界haiN3 狗母so ，是休閒？抑是無奈？
老師！歇熱 --a3 houN！
是啦！歇熱--a3!天氣有影真熱！頭家！最近生理如何？
賣bai2 無thang 好 ！Tng7 著「三、九、四、五月，閒人滿街seh8」e5 時陣，生理beh thai2-tho2 會好 ？Chit-mai2 生理人逐家嘛haiN-haiN-chhan ，猶是 恁做老師--e5 卡快活，日子過著sip-ko5 sip-ko5 ，連歇睏免教冊都有錢thang 領，我後出世嘛beh 來做老師。
敢按呢？食頭路有影生活卡安定，m7-ku2 若beh kap 生理人比享受，著卡吞忍 咧，一ko3 月四五萬箍，是be7-bai2  啦，儉儉仔開 是有thang 剩--一寡，若是beh phah-phun2 開 ，三不五時想beh kap 人出國chhit-tho5,抑是beh 駛一台進口車，mai3 數想 --ou3!
著啦！頭家！哪會恁生理人見講著是講 三、九、四、五月，生理歹做，到底啥原因？
這，我嘛m7 知，咱人 四--月五--月節日卡少，除了五日節以外，就卡無leh 拜乖 ，尤其今年閏五--月，第二個五--月抑無leh 縛肉粽，買賣少，生理自然bai2,只好閒閒四界罔so5 罔seh8。
ah 三--月九--月咧？
三--月九--月？我ah8 知 ？
敢會 因為新曆 三--月九--月是學校開學e5 關係，學生仔愛註冊，家長著chhoan5  學費，錢銀三不便 ，市場消費自然減少，生理當然歹做。
老師！你講按呢有理 ou5!

 
7.	青盲--e5 叫是 目金 --e5 食偌好 。
Chit 兩工閣讀向陽 e5 台語詩，「阿爹e5 飯包」，內容講著囡仔逐日攏食包仔配豆奶，所以誠懷疑阿爸e5 飯包一定有真讚e5 好食物，啥知阿爸e5 飯包亦無半粒卵，kan-na7 三條菜脯 ，番薯簽參飯！！！猶原hou7 人感覺心酸。
好佳哉，這是囡仔懷疑阿爸，囡仔人m7 知序大e5 艱難--nia7-nia7,若準是 受照顧e5 歹命人，來懷疑幫贊伊e5 恩情人，著有影誠m7-bat  人情義理，be7-tang3 得著人e5 諒情 。「青盲--e5 叫是目金--e5 食偌好」咧！家己頇慢，人好心好行為你想，為你扑算，你無感恩無要緊，煞來懷疑人按呢做是leh 為啥麼物？為伊家己名利？為伊beh 出頭天？遮e5 懷疑敢有理？
其實攏m7 是，人e5 愛心，人e5 好意，歡喜布施幫助你，攏是為著你頇慢、不便、可憐、散赤、無依，真需要人ka7 你鼓勵，才ka7 你支持，ka7 你照顧，ka7 你tau3 相共、tau3 扶持。
古意e5 鄉親，殘障 e5 同胞，落魄e5 朋友，失志e5 兄弟，若是有hit-lo7 誠心誠意e5 熱情beh ka7 你tau3 相共，幫助你，你就m7-thang 懷疑，m7-thang 有「青盲--e5 叫是目金--e5 食偌好」e5 怨妒 心理，人若好心，你就ka7 收留，貴人 出現beh ka7 你鬥腳手，是你e5 福氣，人生本成著是互相，互相tau3 腳手，你幫忙我，我幫忙你，按呢e5 世間，m7-chiah 有溫暖，有人情味！

 
8.	水濁，草就無。
阿吉--a3,趁 一陣仔日頭卡軟 ，趕緊去搓草 ，hit 坵稻仔無搓草已經giong7-beh  變草埔，你逐日ui3 遐出出入入，敢無看著？少年人，卡kut-lat8 咧，「無跪，be7 出穗」，敢m7-bat  聽人講過，著搓卡功夫咧！
阿爸！草搓好--a3!Beh 來去chhoe7 朋友--lou3!
你是搓有功夫無？一分地e5 稻仔，哪有人chiah-nih8  緊就搓好--a3,你m7 chhin3-chhai2 爬爬jiok8-jiok8  咧準算，等咧 ！Kap 恁爸 同齊來去看覓！
好啦！
你看！按呢叫做搓過？恁nia5 卡好咧！你叫是「水濁，草就無」，就e7-tang3 遮人目，騙恁父m7-bat 搓過草--hioh，也be7 曉看，tu2-chiah 才搓過，若搓有工夫，田水哪會chiah 緊就chhe7 清，看你chit-e5 m7 成囡仔 ，好--e5 m7 學，kan-na7 會曉貧惰，kan-na7 會曉chhit-tho5。來！外褲褪khit 來，恁父kap 你拼，我ui chit 旁，你ui hit 頭，看chia  搓卡緊，搓卡chiau5 ，搓卡功夫。
好----啦！……
你看！按呢m7-chiah 講號做搓草，歸坵田hou7 咱一下跪，hou7 咱一下搓，田水lo5-kiak-kiak ，雜草嘛jih8-jih8 jiok8-jiok8  tiam3 土內，按呢咱ia7 e5 肥 料嘛chiah be7 hou7 雜草suh  了了，稻仔beh 成長就卡有希望，聽有無 ？
有啦！……
其他工課嘛共款，千萬m7-thang 以為「水濁，草就無」，「弄鬆beh 騙大人」，按呢m7 是做代誌e5 正經，tioh8-ai3 腳踏實地，無iau2-chiat ，mai3 偷工減料， beh 成功著有向望…。

註：歹囡仔厚noa-thau5 ，教囝氣、thiong3、lun2,講話自然歹聲嗽。

 
9.	Song5 閣兼au3-long5。
Song5,啥麼叫做song5?無合時勢、無合時機，toe3 be7 著時代 ，看be7 出時勢，總講一句，著是欠缺某一種知識，無某一種常識，攏是song5,song5-piah-piah，song5-song5-song5,song5 kah 戇tuh-tuh ，song5 kah be7 曉世事，台北人來到庄腳是庄腳song5,庄腳人去到都市煞變做都市song5,song5-song5-song5,戇戇戇。
Au3-long5 著是au3 郎，大概是專門phe2-siuN3  查甫人e5 意思，做代誌頇慢欠智識，隨在人欺負，頭，隨在人chui5 ，無魄力，無雄威，卡欠『威而鋼』e5 作為，煞hou7 查某人keng-the2  做au3 人 。
話講一位古意e5 朋友，做代誌卡be7 深沈，人若講好，伊著照準，無管代起先 伊是按怎kap in 某約束e5 計劃，煞隨時變卦做無共款e5 決定，hou7 in 牽手氣soah-soah ， 講伊e5 做法實在hou7 人笑講「song5 閣兼au3-long5 」，有夠無卡choah 。
原因是chit 位朋友徙新厝，beh te5 公媽 過來toa3,就鋪排 師父鬥發落，設大廳，買几桌 、八仙桌，祀神明kap 公媽靈位，選一日清氣日 ，燒香點火安祿位，完成一件心願。
問題出ti7 倩 師傅e5 紅包禮，翁某參詳beh 包二千二，啥知頭家歡喜煞來包三千六，hou7 hit-e5 師傅歡喜kah 講哪著chiah 功夫，實在慷慨to-tioh8,m7-chiah 厝邊隔壁攏講chit 位朋友有影「song5 閣兼au3-long5 」，扑破人e5 行情 ，以後人是beh 按怎包chit 款禮？
人情世事實在真歹紡，陪toe3  是一項學問，傷濟人笑song5,傷少人講han5-san ，台灣人e5 社會實在真歹做人。


 
10.	老神在在。
之一：
一個大官虎，做事糊塗，hou7 人起告訴。
朋友e5 查某囝，應該著疼，
怎thang 用治療e5 名，hou7 伊著驚？
推拿、按摩，肉khap 著 肉，hoe5-tioh8  兩點，
有chit-e5 可能，m7-ku2 人我內心無私！
你講有理，伊感覺懷疑，煞來誤會？枉屈？仙洗嘛洗be7 離。
代誌大條，愈會 愈lah8 ，愈絞愈臭，愈來愈有影跡，
頂司愛你走路，你講慢且是，因為我也無做siaN2 歹代誌！
行為不撿，處理不當，是做官人e5 致命傷，敢講按呢猶無夠氣？
行為不撿，處理不當，叫伊落台，人伊猶原「老神在在。」

之二：
Beh 去北港謁祖 ，二媽三媽，恁著起行，
厝內香煙，由我來顧，因為鎮殿媽「老神在在」；
員外in 兜be7 平安，beh 請咱關神明，
二帝爺三帝爺，隨在恁啥人beh 去遐，
廟內大小事，有我大帝爺ti7 厝，
「老神在在」，做恁行，免躊躇 。
結論：
老神在在，好歹做你來，好--e5 m7 免驚，歹--e5 是leh 驚啥？

 
11.	看土面，m7-thang 看人面。
（看人面，不如看土面。）
人愛勤儉，腳踏實地，kut-lat8 扑拼，人若有一藝在身，著m7 免煩惱會去hou7 枵著 ，雖然beh 趁大錢ai3 有運氣，m7-ku2 若beh 趁che7 三頓飽，應該無問題。
做田人，過去若會曉駛田、割稻、搓草、踏割耙，只要你肯做，穡頭是做be7 了，看土面著好，m7 免看人e5 目色，人自然會倩你作穡。chin2 .就無一定，農耕機械化，有錢人割稻仔機、播田機一下hak ，卡che7 e5 工課攏hou7 in bauh8  了了，剩--e5 e5 做田兄，beh 家己親身落田車跋反，實在算be7-ho5  嘛艱苦做，規氣倩人 做卡條直，有tang 時仔閣會倩無人工，chit-e5 時陣煞著看人面，人chiah beh ka7 你鬥相共，敢m7 是時代leh 大變化！
親像阮庄內一位少年兄哥，厝裡做甲外地，一日無閒到暗，逐日攏leh 看土面，可是怨嘆到taN 娶無某，因為講著大做大落 --e5 做田人，查某囡仔著驚kah beh 死，姑不將in 爸叫伊去工場食頭路，kap 人做作業員，路尾某娶到手，才將頭路辭掉，轉去閣作穡，你講「看土面，m7-thang 看人面」e5 道理敢會成立，作穡人e5 悲哀按呢就看會出來。
既然「看土面，m7-thang 看人面」e5 時機已經過去，chit-mai2 e5 少年人上好是認真讀冊，若是無愛讀冊，著愛認真學手藝，一技在手，食穿就無問題，嘛chiah be7 時常ka7 父母伸長手，hong5 看做食死飯--e5。


 
12.	功夫在手，beh 食便有（iu2 ）。
想起卡早細漢時，人生必須品無chin2. chiah 豐富，食會飽、穿會燒就誠滿足過日，亦是因為欲望少，生活上卡無chit-ku2  e5 緊張無閒。
斯當時，囡仔人除了去學仔讀冊，轉到厝裡m7 是chhoa7 小弟小妹，著是chhit-tho5 走相jiok ，老師交代e5 習題無濟，一目nih 仔就寫了了，當然這是指一般讀冊囡仔e5 生活，亦是大部分讀冊囡仔攏是按呢過--e5。
敢有特別e5 情形？有，是五、六年--e5 e5 升學班，因為in beh 升學讀初中，需要考試，所以無補習著卡無可能考tiau5  好學校，不過國民學校出業，會凍進入初中讀冊e5 人無濟，剩--e5 無thang 讀初中e5 少年囡仔，in 父母著愛ka7 發落去學一項仔功夫，親像學kap-choh ，做西裝，學to-chi2 、剃頭、烏手仔，嘛有學相命、看地理、起厝做土水，卡幼秀--e5 著是學修理錶仔、做藥局生…查某囡仔學做衫仔（女裝）、電頭毛--e5 卡濟，只要三年四ko3月 出師了後，會凍趁錢生活，啥物行業都有人學，「功夫在手，beh 食便有（iu2)」，若無繼續讀冊e5 人，著愛學一項仔功夫，一生e5 食穿、成家立業、娶某生囝，才有保障，無半撇e5 大人是beh 按怎過生活--neh？
讀冊--e5 讀冊，學功夫--e5 學功夫，大漢了後逐家攏有生活e5 本領，社會自然安定，chit-mai2 時代就無共款，逐家相爭beh 讀大學，自細漢就認真thui ，補習了閣再補，kan-na7 想beh chiN3 入去 大學e5 路，煞hou7 一寡chiN be7 入去e5 青少年，也無學啥物功夫，一時beh chhoe7 頭路，煞真oh chhoe7 ，技術性--e5 伊be7 曉，無技術性--e5 閣嫌硬斗 ，十做九不成，變成社會問題一大堆，雖然政府有leh 輔導就業，有技藝中心教人學功夫，總是無夠普遍，奉勸無繼續讀冊e5 少年兄，著趕緊學一項仔技能，「功夫在手，beh 食便有」，實在無ka7 你騙。

 
13.	在厝，查某囝皇帝；
嫁出，查某kan2 ta-ke。
厝內有查某囝thang 好嫁，有歡喜有m7 甘，有煩惱有向望。
歡喜你大人beh 成家，嘛m7 甘你大漢變做別人--e5,
想起你ti7 厝內chiah 自由，beh 食beh 穿那皇帝；
今taN  嫁出敢有法度kang5   hoaN7 家 。
翁婿in 兜不比咱兜，
咱兜處處自由行，代誌有恁父kap 阿娘；
夫家有序大，ta-ke kap ta-koaN ，
雖然m7 免像古早e5 查某kan2  按呢，
事事老爺，項項安人chiah 敢行 。
有孝ta-ke koaN 就親像有孝阿爹kap 阿娘，
大大細細著照步行，
m7-thang 親像厝內按呢大細聲，
喝be7 行 ，閣著阿母ka7 你款飯碗，
睏hou7 晏晏親像皇帝命。
做人新婦假那是查某囝，
有心有孝，人看就會知影，
「在厝，查某囝皇帝；嫁出，查某kan2 ta-ke。」
乖囝！你著會曉變竅 ，行出家己e5 運命。

 
14.	公親 變事主。
林：里長伯--a3!TaN 你來上拄好，請你講一句公道話，陳先生e5 車定定khng3 tiam3  阮門口，擋阮e5 路，按呢敢有理？咱拜託伊駛走，伊煞講he  路也m7 是阮e5,逐家攏是厝邊兜，伊實在食人夠夠 ！里長伯--a3!拜託你ka7 講一下好無？
里長：這無問題，我隨時ka7 汝轉達。
陳：里長伯--a3!你看停按呢敢有m7 著？
里長：是無m7 著啦！不過逐家攏是厝邊，小諒解一下！mai3 kap 伊計較。
陳：無--nou3!He  是公家劃--e5 e5 停車位--neh，無，beh 叫我停去tah？
里長：既然按呢，實在嘛oh ka7 汝拜託，我就來ka7 林先生回一下，叫伊卡忍耐咧！
里長：有影啦！厝邊代，逐家卡有參詳咧總是卡好，其實人陳先生停按呢嘛無m7 著，這是公所劃出來e5 停車位。
林：停車位，停車位，伊哪m7 去停e5 in hit旁？里長伯--a3!你講話著卡有赴人聽 咧，有車e5 人攏嘛ui7  有車--e5,親像阮無車thang 駛e5 人，著一定愛hou7 人蹧躂，拜託你里長伯--a3 閣去ka7 講，無，是beh 用小人--e5 ou7!
里長：Ah 你哪thang 按呢講？我是憑情理講話，怎thang 講我leh ui7 啥人？既然你若認為按呢講無平坦 ，你就m7-thang 叫我做公親，歹勢啦！我chit 個里長傷少年，頇慢做，代誌辦無成，煞來「公親變事主」，hou7 你不平，請你另chhoe7  高明。
林：是你辦事無公正，煞怪人chhoe7 你麻煩，我beh 來去投 調解委員會hou7 你看，看啥人卡有理，啥人卡有夠力，啥人e5 情理會贏。

少年里長伯--a3 一直haiN3 頭。親像chiah-nih8 無講情理e5 人，hou7 你chhap 著 ，無「公親變事主」嘛be7 煞得，卡吞忍咧！



 
15.	燒moai5  重菜，sui2 某sng2 囝婿 。
食色性也！貪食是多數人e5 本性，講著食就爭破額，除了厝內三頓，街路面，逐四界ka7 看覓，食--e5 生理猶是上好做，路邊擔仔，黃昏市仔，攏是食無停睏，鬧熱滾滾。貪色是查甫人e5 大趣味，講著查某色迷迷，豬哥神，kan-na7 講『威爾鋼』就hou7 新聞記者寫be7 了，電視報be7 離。
古早人每日扑拼第一重要--e5 是為著食，民以食為天，食hou7 飽才有時間氣力來關心其他e5 工課。食，重要--e5 ti7 三頓e5 主食，糜飯 若chhoan5 有夠額 ，配菜 chhin3-chhai2 著好，鹹toa5-a2 、醬筍、奄瓜仔、菜頭long-a2,菜脯、魚脯仔、蝦仔ke5,攏是配會落飯e5 菜配，但是你m7-thang 想講he 是粗俗e5 物件，ti7 古早時代猶原愛儉儉仔配才會使chit。
食三頓，菜傷傷（siuN-siong ），傷量 siong7,he 是誠犯嫌 ，發落羹頓 e5 阿母會雜雜念，菜chiah-n…h  siong，beh 叨位補償？啥麼時陣上siong 菜你敢知？著是食燒糜e5 時陣，「燒moai5 重菜」，免解說著會知，燒糜燒燙燙，beh 落喉著會加配真濟菜，落尾食e5 人著會喝無菜，偌心酸你敢知？
「燒moai5 重菜，sui2 某sng2 囝婿」，beh 警告--人e5 是後壁chit 句上厲害，tu2 娶某e5 少年人，抑是婚姻美滿e5 中年查甫人，請恁斟酌想看覓，sui2 某sui2 tang-tang，（續落hit 句m7 是褲底破一孔leh 扑lah8-liang5 ，）好看好sng2  好tin2 動，若按呢就有影會害死人，色字頂頭一支刀，傷捷會過癆（勞），雖然m7 是外遇，m7 是邪淫，總是酒色過多就m7 是好代誌，夫妻恩愛，相好著適可而止，你無聽人講，「sui2 某sng2 囝婿」，著是因為be7 曉節制，才有chit 句俗語ka7 咱提醒，請你、我著注意，才be7 損著家己e5 身體。

 
16.	一人行一路。
師範學校出業到taN，已經三十六冬，三十六年e5 教師生活，講短無短，講久嘛界成無外久，只是ui3 少年時代教到老歲仔--nia5,Siau, Lah-jih m7 敢講是一位犧牲奉獻，奉獻犧牲e5 教育者，kan-na7 是一支死瞪瞪e5 烏枋杙仔 ，無變竅，只有奉公守法，頇慢就頇慢ti7 伊m7 是一位教育界e5 逃兵，好kang7 bai2 ，總是老老實實教冊教了三十六年，講無功勞嘛猶有苦勞。
三十六年前畢業e5 惜別會，有同窗--e5 按呢講：chit-mai2 開始咱攏是國校e5 老師，分散ti7 台中、彰化、苗栗、南投、雲林chit 箍圍仔，雖然講是「一人行一路」，三不五時beh 相chhoe7 並m7 是困難代，總是攏ti7 教育界leh 扑拼，出差、研習，相tng7 著e5 機會應該be7 少；m7 過過十冬了後，著驚矣無扑算--lou3!定著有人會轉業，三年後繼續升學去讀大學，亦是參加高普考換頭路，小小e5 教冊飯碗，哪有可能縛會tiau5 飛chiuN7 天e5 願望？
話猶khng3-ti7 耳仔邊 ，三十六年e5 變化真正濟，有人去做法官，有人做教授，大學學校長，鄉鎮長，嘛有人經營生理場，做董事長，有人已經退休，有人無煩惱免憂愁，看破凡塵轉去天國歇睏，留tiam3 國校認份教冊--e5 chhun 無幾e5,雄雄越頭看，才發覺三十六年後e5 今仔日，實在有影「一人行一路」，一sut 仔都無錯誤。
人生海海，世事變化無常，啥人結緣，啥人相礙，人生e5 無一定，m7 是咱會凍做自裁，m7 免看破世情，嘛m7 免為世事悲哀，ui3 頭來無可能，向望將來敢有法（度）？總是把握chit-mai2 才應該，mai3 講已經是老歲仔，無啥物thang 好做！嘛m7-thang 食老m7 認老，不時都beh 展詼諧展厲害 。

 
17.	有，是lou2 ；無，是叫艱苦。
「有囝有囝命，無囝是天註定」，囝是查甫囝，m7 是查某囝，查某囝是菜籽仔命，大漢別人e5,重男輕女e5 舊社會，生著查某囡仔只好罔市（飼）、罔腰（育）、m7-tiN7 （無愛），無就滿--a3、足--a3、好--a3、招弟，kan-na7 看號名、就知影ti7 父母心內e5 分量。
庄內一對真正世俗e5 宗親，結婚幾若年，單生一個千金e5 女兒，生做古錐閣巧氣，阿公阿媽疼命命，翁某惜kah 那糖霜丸，惜歸惜，疼歸疼，總是飼著查某囝，大漢猶原別人e5,歸尾老歹命猶是咱老公婆仔兩人，chiah 歹命，不如來分 一個囝，翁婿講好，牽手e5 心肝嘛已經掠定。
用心計較一直chhoe7,chhoe7 著一個私生子，將伊入來咱e5 戶口內，閣將伊e5 親生父母寫做咱e5 名，m7 免日後人來相認ko-ko 纏，既然是親生，咱著ka7 惜命命。IN-iN 睏，一暝大一寸，iN-iN 惜，一日大一尺，惜了無cham7-chat ,疼了傷過分，大漢了後煞m7 讀冊，歹囝浪蕩，串做sia3 祖公 了家伙，poah8-kiau2、suh 安、簽六合彩，冤家相扑，大孔細裂，煞來入院、賠人金錢，實在lou2 be7 了，暝日煩惱，見做e5 代誌著是hou7 人心糟糟，親像chit 款歹囝，有，不如無。
無疑誤，有一日發生一場車禍，一命哀哉煞來無 ，老公婆仔哀哀苦，此去e5 生活啥人thang 靠？「有，是lou2;無，是叫艱苦」。當初是無囝命，chit-mai2 是無囝ka7 咱養老！老歹命--a 老歹命！
這就是世俗迷信運命kap 咱作對，in 哪be7 想著猶有查某囝？
阿爸、阿母！恁taN mai3 閣煩惱，此後阮會ka7 恁tau3 發落 ，三頓食穿be7 hou7 恁食無，三不五時beh 遊山玩水，阮會載恁去chhit-tho5,若想beh toa3 阮遐嘛好 ，只要歡喜就免歹勢，愛知影，查甫囝是囝，查某囝嘛是囝，囝婿算半個，恁現在猶有一個半，哪著煩惱hiah 濟。

 
18.	貓仔無ti7--leh ，老鼠仔 著會蹺腳。
台灣人leh 算年代抑是算年歲，古早攏用鼠、牛、虎、兔、龍、蛇、馬、羊、猴、雞、狗、豬這十二生相 來推算。相命仙--e5 beh 相命，看好日 娶新娘、拜天公，牽風水--e5 看日課 ，攏嘛愛問主人家主角、配角e5 生相，thang 好揀吉日，才be7 犯沖。
chiah-e5 出生年月日，仙--e5 定著按呢問：你相啥？叨一ko3 月叨一日幾點生--e5?然後仙--e5  才屈指妙算 ，講你是民國幾年生--e5,抑是講he  甲子、乙丑、丙寅啥物年出世--e5,伊 chit-e5 屈指妙算，著是hou7 你信kah 真真e5 撇步 ，m7-chiah 有人按呢phi2-siuN3  au3 仙--e5  leh 騙食念--e5 是子、丑、寅、卯、木 sat 、蟉蚤 ；辰、巳、午、未、pat8-a2 、紅柿 。Ah 抑是鼠、牛、虎、兔、貓；馬、羊、猴、雞、狗、豬。相命嘴胡lui3-lui3,嘛是誠笑詼e5 代誌。
鼠、牛、虎、兔、貓？奇怪？厝內e5 貓仔哪會無ti7 十二生相在內--neh?這有一個十二生相e5 故事e5 典故：
眾動物為著beh 得著排生相e5 機會，逐個攏真扑拼探聽消息，扑拼走chong5  beh 提著第一等，toa3-ti7 人厝內 e5 貓kap 鼠，本成是好朋友，就是因為chit 擺e5 盛會，niau2 鼠仔煞無將  chit-e5 好消息報貓仔知，害貓仔失去kap 人排生相e5 機會，自按呢伊兩個結了大冤仇，見擺 貓仔若看著niau2 鼠仔，一定m7 放伊干休，niau2 鼠仔見若看著貓，嘛一定走kah phun3-kheng 去 。
故事講完，咱來看一件新聞，聽講chit 擺台中市長張溫鷹出國期間，市府大大細細e5 員工上班攏誠正常，kap 平常時仔共款，這實在著給in o-lo2 致敬，民主時代，公僕為百姓服務辦公事，本來著是依法照辦，哪著市長有ti7-leh 監督才beh 做--neh?親像卡早按呢，「貓仔無ti7--leh,老鼠仔著會蹺腳。」按呢，若tng7 著做主管--e5 一日走 pha-pha ，iah 無in e5 機關，辦公廳m7 著駱駝--e5 駱駝 ，溜--e5 溜--e5,買菜--e5 去買菜，看股市場--e5 去看股市。公務人員公開去舞家己e5 錢元，若按呢 chit-e5 社會注定腐敗，食虧艱苦著--e5 註定是咱e5 戇百姓。
台中市政府有chit 款民主素養，照步來e5 員工kap 市長大姊，小弟ti7-chia 尊敬恁，向恁敬禮！

 
19.	破鼓救月。
四年一擺，kap chit 世紀尾亞洲地區最後一次e5 日偏蝕 ，ti7 咱人 七月初一早起時發生，誠oh-tit  拄著e5 奇蹟，chaiN2-thang  放hou7 過去，七早八早著起來，peh-chiuN7 厝頂尾，用面桶水lam7 烏墨，提hit 支上烏暗色e5 太陽目鏡，猶有ham3 鏡 ，目的攏是beh 看蝕日e5 經過是啥款--e5,後日才會凍kap 學生囡仔解說（m7 是臭彈--ou7?），參觀e5 人猶有阮牽--e5 、查某囝、kap 厝邊隔壁有趣味e5 大人、囡仔，因為Siau, Lah-jih 本人著是厝邊隔壁有出名e5 大人囡仔 。
Chit 款e5 蝕日鏡頭，對Siau, Lah-jih 本來著無啥物稀奇，細漢到taN，不止仔看khoe3 成十擺，beh 閣看e5 原因kan-na7 是為著趣味欣賞。M7-ku2 對阮厝邊e5 朋友、小朋友，著感覺誠奇巧 --lou3?哪會按呢？日頭缺一隙 去--a-neh?敢m7 去提害面桶仔 抑是啥麼扑會khin-khin khong-khong--e5 來咧！日頭會去hou7 天狗hop--去 neh?
『老師！敢有影？』
「He  阿伯leh 給恁騙--e5 啦！」
『老師！抑無，哪會缺一角，閣愈來愈大跡？』
「He  是日頭去hou7 月球e5 影chah 去 啦！日頭、月娘、地球排一條線著會發生蝕日；日頭、地球、月娘排一條巡著會蝕月，這是自然現象，m7 免驚惶，閣免外久就又閣日頭赤iaN7-iaN7。」
『老師！阮攏聽無--neh?』
「無要緊，後日學校上課才閣講卡詳細咧！」
莫怪！這是天文學，三度空間？應該牽涉kah 四度空間？已經m7 是Siau, Lah-jih 小小小學教員會凍說明--e5,總是天文地理，正確e5 智識著瞭解一寡，若無？咱人七月初一是鬼月抵開鬼門關e5 第一工透早，就來發生chit 款蝕日e5 代誌，若迷信落去，代誌就大條--a 。
迷信也好，風俗也好，看做民俗也好，破鼓、破銅鑼、破面桶攏總好，叫囡仔提提搬搬出來，為著天狗吞日（食月），來一個 lin-lin long-long，khin-khin khiang-khiang，給日（月）救倒轉來，假--e5 當做真--e5 來一個鬧熱滾滾e5 活動，嘛是真有意思，敢m7 是？
只要m7 是鼓勵迷信著好！另外，chit-e5 「破鼓救月」e5 意思，是leh 教人著愛卡khioh-sip8 --leh,日常生活m7-thang 傷量siong7 浪費，無路用beh phiaN 掉e5 物件，有當時仔to7 猶有路用，che kap 「破蓆kham3  豬屎」、破鞋猶會撐腳」、「破笠仔好遮身」、「破ka-chi3  好塞壁」，攏有共款e5 意思，總講一句，「廢物利用」啦！

 
20.	日--時布袋戲，暝時搬歌仔戲。 
翁某是合股e5 有限公司，時機若好，hi-hi ha-ha，啥麼都免計較，時機若bai2,冤家勞績 ，鬧beh 分離。
翁親某嘛親，親一下過度，煞害老公婆仔拋車lin （躪） ，若是tng7 著意見be7 拄好，互相tuh8-khui3 ，三日m7 講話是常事，所以人按呢教示--人，翁仔某代上be7 chhap 得 ，為著翁去勸大嫂，為著某去勸大哥，人聽會入心講你是好朋友，有情e5 兄哥，若是一時無小心，講m7 著話，得失 著阿兄抑是大嫂，人昨昏in leh 床頭扑，今仔日人in leh 床尾和，tng-leh 好 ，hong5 罵--e5 hong5 蹧躂--e5 是你chit-e5 戇gian3 頭 （tho5 ） 。
床頭扑床尾和e5 翁某，可能是前世人相欠債，m7 管是翁扑某，抑是某扑翁，有理無理卡按怎講攏m7 好。嘛有hit-loe7 翁生某旦 ，m7-ku2 人閣be7 kan-na7 食飽相看nia7-nia7,人閣真 gau5 hoaN7 家 ，事業做會好勢，顧囝那命，有孝老父，sai-nai ta-ke ，按呢e5 翁某才是現代e5 模範夫妻。
上蓋趣味，上蓋世俗e5 夫妻，應該著算「日--時布袋戲，暝時搬歌仔戲」e5 翁仔姐 牽手，日--時鬥陣那朋友，有講有笑，有kiau7 有chhoh ，beh 詈  beh 罵攏無要緊，歡喜e5 時陣答嘴鼓，若起冤家e5 時陣就lin7-long7-chhaN7 ，人看是sia3 世眾 ，m7-ku2 in 家己感覺真趣味；散工了後，轉轉去，朋友煩惱in 會冤家無時了，明仔載m7 知影beh 按怎收山 ，敢會閣來放伴做 穡頭？
朋友！代誌演變恁敢知影？你看in 青天白日，冤家勞績，人暗頓食飽，身軀一下洗，日--時e5 戲beh 換齣，鐵公雞e5 布袋戲，beh 來換唱歌仔戲，枕頭弦 一下挨，tin-tin tiang-tiang，iN-iN oaiN-oaiN，連鞭好勢，睏be7 到天光，人又閣是一對歡歡喜喜e5 翁某夫妻。
「日--時布袋戲，暝時搬歌仔戲」e5 翁仔某，實在趣味，世俗夫妻，你講好勢抑是歹勢？家己斟酌，也無做歹，歡喜著好，chhap 人hiah 濟？

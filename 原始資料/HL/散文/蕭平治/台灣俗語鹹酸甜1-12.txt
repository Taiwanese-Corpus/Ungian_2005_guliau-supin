父母疼囝長流水，囝孝父母樹尾風。
 
「父母疼囝長流水」：
十月懷胎才出世，
lak8 屎lak8 尿chhiaN5 你大，
牛奶粉、醫藥費，
硩kah 阿爸be7 喘氣，
暝日抱囝金金看，
驚你熱、驚你寒，
六歲入學ng3 到讀大學，
日-- 時ka7 你補：補beh gau5 讀冊，
暝時ka7 你補：你哪會瘦kah 骨包皮！
望也望，等也等，
等到有一工，
你嘛結婚做大人，
阮e5 擔頭無hiah 重，
想beh ng3 ，
ng3 beh 序細來孝順。
結果煞來「囝孝父母樹尾風」：
人chhiaN5 我，我嘛愛chhiaN5 人，
囝猶細漢著愛顧，
阿爸阿母請忍耐，
等卡閒工才轉去，
囝是我e5 、孫是你e5 ，
公家來疼敢m7 是？
阮囝交待--e5 是聖旨，
父母e5 話慢且是，
老--e5 拼輸細--e5 ，
阿公拚輸恁老父 ，
真正「囝孝父母樹尾風」無加講話。
φ註解φ
硩：teh，[壓]
ng3：ng3望。希望。
慢且是：且慢。










 
 
君子落魄，扁擔苦力。
 
世間讀冊人，所讀mih 事，古早聖賢敢m7 是教咱做人愛君子，哪會當今社會歪哥事一齣閣一齣。有一句話講「馬無食餉草be7 肥」，大概遮e5 食錢官In 上了解chit 層道理，m7 chiah 會曉收紅包lok-koh sok-koh 一大堆，提來起大厝、hak 財產致蔭某囝，閣會昇官，有hit-lo7 烏頭仔車thang lu 。
頂面講--e5 chit 款人是小人，m7 是君子。假使你若是君子，無愛骨頭酥去，心肝爛去，食頭路人只好上班、下班，工課實在做，薪水照常領，照chit-mai2 e5 景氣，儉儉仔開，飼某囝，雖然無thang 伸，嘛be7 lak-lian2 kah 食飯攪鹽配水吞。
m7-ku2 你若時運歹phun2 ，tng7 著be7 gian2 做抑是hong5. 辭頭路，beh 如何？也be7 曉騙，也be7 曉偷，做生理閣be7 曉嘴水，落田園五穀be7 曉分，一箍槌槌，beh 按怎才好？「君子落魄，扁擔苦力。」（kun-chu2 lok8-phek ，pin-taN5 ku-li2 ）為著生活，硬仔嘛著做，啥叫你是百無一用是書生，閣兼硬鼻帶骨氣。
 
φ註解φ
落魄：lok8-phek 。
扁擔：pun-taN，pin-taN。
苦力：khou-lek8，ku-li2。
餉草：hiang3-chhau2，hiong3-chhau2。
lok-koh sok-koh：[這個，那個]
某囝：某kap囝。
烏頭仔車thang lu：烏色轎車thang 駛。
lak-lian2：落臉，頇顢[丟臉]
phun2：奔波扑拼。
be7 gian2做：無願意做。
硬仔：[吃力的工作]












 
 
圓仔食一雙，生囝生相公；
圓仔食一粒，生囝生lan7-hut8。

 
娶新娘是一層鬧熱、歡喜閣厚禮數e5 大代誌，講好話是一項真重要e5 齣頭，好話講了若讚，主人歡頭喜面，講e5 人嘛有紅包thang 趁。
講好話ui3 新娘娶入門開始，請出轎、進新娘房、koaN7 子孫桶（尾後擔）、食酒婚桌…攏愛叫一位好命人講好話，chit 句「圓仔食一雙，生囝生相公；圓仔食一粒，生囝生lan7-hut8 。」e5 好話，著是ti7 新娘房內底，新娘囝婿食圓講--e5 ：iN5-a2 chiah8 chit8-siang ，seN-kiaN2 seN siuN3-kang ； iN5-a2 chiah8 chit8-liap8 ，seN-kiaN2 seN lan7-hut8 。
ti7 遮，「相公」愛念siuN3-kang ，生相e5 siuN3 ，公母e5 kang ，lan7-hut8 著是卵核（ 睾丸），生查甫囝e5 意思啦，有卡重男輕女--houN1 。啥麼是好話，m7 是中狀元，著是財、子、壽，講是俗氣，m7-ku2 人人愛tih ，敢m7 是？下面加寫幾句做參考：
囝孫桶提懸懸，生囝生孫中狀元。
囝孫桶koaN7 過hou7-teng7 ，翁某合和萬事成。
食魚嘴phoe2 ，快做 niu5-le2 。
食魚尾叉，快做ta-ke 。
食肉，田園hak 誠濟甲。
食冬瓜，大發花。（大發財）
食甜豆，翁某食kah 老老老。
φ註解φ
相公：siong3-kong ，siuN3-kang。
lan7-hut8：卵核，[睪丸]
ni：[拿]
koaN7：[提]
愛tih：[喜歡需要]
hou7-teng7：戶碇，[門限]
 niu5-le2：老母。
hak：[購置]















 
 
死某換新衫，死翁拆扁擔。
 
父系社會之下e5 男女本成就無平等，kan-na7 看chit 句「死某換新衫，死翁拆扁擔。」e5 俗語，就會凍看出。
翁某結緣，本來著穿共領褲，望beh 百年偕老心和同，無疑誤，半路煞來缺一半，心茫茫，暗悲傷，寂寞兼鬱卒，beh 啥步？若是某死，閣娶就好，拄著有情翁婿，艱苦在心內，甘願為你守空房，一冬？兩冬？續落去心敢be7 閣動？若是hit-lo7 無情人，做你去死，喪事若煞，人連鞭就beh 換新人。「死某換新衫」，現實社會正實有chit 款人。
若是翁來死，僥倖--ou3 ，無thang hiah peN5-tiaN7 （平定），想當時，翁親某親相keng7 扑拼，ta 家ta 官，紅幼細囝，一身重擔翁婿來擔，如今無講無taN5 做你先行，叫我軟弱查某人按怎be7 心痛。「死翁拆扁擔」，我歹命，做你去，一擔重擔，兩頭攏著kaN5 ，kan-na7 換一枝扁擔，叫我按怎擔會起，擔會嬴。准講ta-ke ta-koaN beh 予我閣嫁，紅幼e5 細囝，是咱e5 性命，敢正實行會開腳。
「死某換新衫，死翁拆扁擔。」翁某若是相欠債，嘛m7-thang 半路出chhe5 teng5-taN5 ，換新衫抑是拆扁擔，攏是歹命人e5 。
 
φ註解φ
本成 ：pun2-chiaN5，本來。
穿共領褲：同甘共苦。
缺：khih，缺角。
守空房：chiu2 空房。
無講無taN5：無講因由，無緣無故。
kaN5：兼顧。
出chhe5 teng5-taN5：出問題，出差錯。







 
 
娘想囝，濁水溪；囝想娘，扁擔長。
 
濁水溪有外長，講khit 來實在嚥氣，Siau,Lah-jih 嘛m7 知影，為啥麼？阮老師無ka7 阮教，阮老爸嘛m7-bat ka7 阮講過，boeh thai2 會知。外長雖然m7 知，m7-ku2 知影伊是ui3 新高山腳出發，經由陳有蘭溪到和社、望鄉、信義、水里，ti7 二八水( 二水) 鼻仔頭kap 清水溪仔會合，才一直流kah 溪州、西螺，最後ti7 大城、西港附近入海，一路行來lo3-lo3 長，供給彰化、雲林chit-e5 地區田園e5 食水，濁水米是上出名e5 產品，養飼伊管區e5 囝孫，著親像阿母e5 恩情，chiah-nih8 深，chiah-nih8 長。niu5 想kiaN2 ，敢無影像濁水溪水hiah-nih8 濟hiah-nih8 長。
Pin-taN 有外長，一米抑是三、 四尺，伊是taN 擔e5 扁擔，父母chhiaN5 囝銷責任，責任若了扁擔就tan3 hiN3-sak ，雞仔鳥仔飼大隻，哪知扁擔有外長？做人序細著孝順，父母tan3 掉e5 扁擔愛khioh khit 來khng3 ，雖然無外長，你若看著扁擔才知父母栽培咱e5 心酸，有孝父母著趁時陣，m7-thang 等到父母無ti7-leh 才來怨嘆hit 句中國話，『兒欲養而親不待』，siuN 慢--lou3 。
 
「娘想囝，濁水溪；囝想娘，扁擔長。」chit 句俗語，本來是『娘想兒，長江水；兒想娘，扁擔長。』想講長江長是真長，m7-ku2 ti7 In 中國hit 旁，也無ka7 咱致蔭啥麼，何不飲水思源，用咱國e5 第一大河來議論卡適合，m7-chiah ka7 改做「娘想囝，濁水溪；囝想娘，扁擔長。」
φ註解φ
嚥氣：感覺歹勢。
boeh thai2 會知：[ 哪裡會知道]
新高山：玉山。
lo3-lo3長：[好長好長]
tan3 hiN3-sak：[丟掉]
khioh khit 來khng3：[拾起來保存]
無ti7-leh：[不在]

 
 
箕嘴圓圓，鴨嘴扁扁。
 
畚箕嘴像彎弓型，講做圓圓，有卡無合，實在才半圓形--nia5-nia5 ，（著注意，m7 是糞斗仔--ou7 ，糞斗仔嘴平平。）厚話e5 人，嘴形嘛圓圓，厚話厚屎愛講人（e5 腳倉後話）。
人，無leh 講話時嘴形自然溫順，若是講m7 著話，去hong5.hat 、去hong5.tuh8 e5 時陣，一時hap8 嘴無話thang 應，kai3-seng5 鴨嘴扁扁迄款型，面仔hng-hng ，見笑、衰siau5 就ti7 chit-e5 時陣，啥叫你厚話heng3-thi7 愛議論。
Gau5 講話並m7 是歹代誌，有話著愛講，有理著愛論，上驚是講話無按情理，thiau-kang chhoe7 人孔縫，講人長短，害人冤家相扑，真正害死人。gau5 講話e5 朋友著愛修養，千萬m7-thang 靠勢你一支畚箕嘴圓圓，kan-na7 beh 講人，若hong5.tuh8-loeh-i3 到底，你是會箕嘴變鴨嘴，扁扁be7 講話。
有一種人，電視頂看上濟，伊生成愛講人，講kah 嘴角全波猶是繼續leh tin2 動，有理無理hou7 咱ti7 電視前氣kah giong7 beh 死，辯論e5 hit 旁根據人情道理兼法律規矩，辯kah hou7 伊走be7 離，人伊面仔笑笑，人激皮皮，管你道理不道理，我khan-na2 beh 叫我e5 鴨嘴ah 、ah 、ah 、ah 講hou7 伊變圓。親像chit 款e5 khia 諍王，mai3 chhap-- 伊。
註：「箕嘴圓圓，鴨嘴扁扁」kap 「雞嘴圓圓，鴨嘴扁扁」共款意思。
φ註解φ
hong5.hat、hong5.tuh8：[喝住，反駁] 
hap8嘴：[閉嘴]
kai3-seng5：[非常像]
面仔hng-hng：[面無表情]
衰siau5：[倒霉]
厚話heng3-thi7：[多嘴愛講話]
thiau-kang chhoe7人孔縫：故意找人的缺點漏洞。
激皮皮：kek-phi5-phi5，[面皮裝得厚厚的]
khan-na2 beh：[偏偏要]
khia諍王：khia7-cheN3-ong5，[抬槓大王]
mai3 chhap--伊：[別理他]













 
 
大好大敗，五好五歹纔久長。
 
選舉到--a3 ，候選人開始造勢--lou3 ，報紙、新聞piang3-piang3 叫，有消息thang 刊總是好news ，新聞報導愛平正，暫時mai3 管伊啥人會嬴，報愈濟愈有人看，引用別人e5 消息靠事實，家己e5 立場見講嘛「五五波」，be7 得失人，才be7 hou7 人抗議，che. 是事業經營e5 策略，「大好大敗，五好五歹纔久長。」
講選舉報導有卡無合軀，其實chit 句俗語嘛有人按呢講，「大好大敗，無好無歹纔久長。」攏是講人生道理，做人做事愛了解「中庸」之道，做人愛端的，做事著扑拼，m7-thang 害人，m7-thang 貧惰，好e5 時陣m7-thang chheng3-ku ，bai2 e5 時陣m7-thang 人chu5-chu5 ，得意出頭，mai3 hou7 人看你chheng3 kah 掠be7-tiau5 ，失敗吞忍，嘛m7 好hou7 人看衰siau5 ，五分仔五分，無好仔無bai2 ，久久長長，就be7 大好大敗，有時歡喜，有時心酸。
總講一句，人生重實際，m7-thang 講人生海海--a3 ，就chhin3-chhin3-chhai2-chhai2 來過，重要e5 是腳踏實地，認真去做，充實家己，mai3 管伊有名無名遐e5 貪心計劃，無peh 懸自然無跋落ke7，無享受成功e5 chhia-iaN7 ，自然免受失敗e5 歹名聲。輸贏心頭tiaN7 ，家己e5 人生家己拼。
 
φ註解φ
策略：chhek-liok8。
無合軀：衫褲無合穿，比喻比論無合意思。
中庸：tiong-iong5。
端的：toan-tiah，正經。
貧惰：貧憚，pun7-toaN7。
chheng3-ku ：chhiu2-chheng3 ku-sui，狡獪愛風神kap人歹做夥。
chu5-chu5：[無精打彩]
peh 懸：[爬高]
ke7：[低]
chhia-iaN7：奢華iang7氣，[奢侈出風頭]
心頭tiaN7：內心安定。













 
 
父母疼細囝，公媽疼大孫。
 
父權社會e5 特點著是重男輕女，生查甫囝歡喜tang-tang ，講是生香爐耳，傳宗接代有望，m7-na7 父母疼命命，阿公阿媽閣卡疼入心，講伊是阮捧斗--e5 ，真正疼kah 無疏不至，予he. 無孫thang 疼e5 老歲仔人看kah 會起雞母皮。
公媽疼大孫，這是確確實實e5 代誌，古早人看重查甫孫，尤其是看重捧斗e5 大孫，he. 是中著中國封建社會e5 毒素，啥麼大孫財產著愛分一份，平平是孫，哪會差hiah 濟，莫怪兄弟be7 和，叔孫冤家，父母e5 心內，公媽e5 疼心都有大細kai5 ，雖然囝孫m7 敢講出來，你敢知影In e5 怨妒、慼心、鬱卒khng3 ti7 心內。「公媽疼大孫」chit 款e5 思想，當今e5 社會m7-thang 閣存在。
「父母疼細囝」，Siau,Lah-jih 做過人e5 父母上了解，無影！無影！實在無影有chit 款代！che. 是誤解，父母疼囝e5 心是天生帶來，平平是囝，哪會kan-na7 疼彼e5 細漢--e5 nia5-nia5 ？做人序細e5 少年朋友，囡仔兄囡仔姊，Siau,Lah-jih 來講hou7 恁聽，看有道理抑無道理：大囝來出世，逐家攏嘛惜命命，第二e5 閣再來，當然放落大漢育細囝，一個一個生，卡io 嘛是彼e5 上細漢e5 囡仔嬰，che. 是有道理，m7 是父母thiau-kang beh 疼伊，m7 疼你。你講是m7 是。
「父母疼細囝，公媽疼大孫。」chit 款觀念著改變才合理，大囝、細囝、khiau2 囝、戇囝、攏是囝，逐e5 嘛著疼，逐e5 嘛著chhiaN5 ；大孫、ban5 孫、查甫孫、查某孫、攏是孫，攏是你e5 血脈，逐e5 攏嘛愛ka7 惜命命，愛ka7 疼。
φ註解φ
細囝：屘仔kiaN2，[最小的兒子]
公媽：阿公kap 阿媽，祖先。
歡喜tang-tang：[高興得不得了]
m7-na7：不但。
無疏不至：bo5-se-put-chi3，[無所不至]
予he.：[給那些]
起雞母皮：[起雞疙瘩皮]
捧斗：人死用斗裝神主牌仔，由大孫捧，所以大孫叫做捧斗--e5 ，莫怪公媽疼大孫。
中著：tiong3--tioh8 。
大細kai5：[大小個]
慼心：怨慼討厭e5 心。
囡仔兄囡仔姊：對囡仔客氣e5 稱呼。
thiau-kang ：故意。
 
 
M7 驚囝兒慢，只驚壽數短。
 
不孝有三，無後為大，生後生猶是一個人e5 一生中真重要e5 大代誌，查甫人無娶某，自然著無後代，無後代，In 祖公e5 香煙著傳be7 落去，che. 是偌nih 嚴重e5 代誌你敢知？
男大當婚，女大當嫁，查甫囡仔娶某e5好時機是ti7二十外歲到三十歲左右，若超過三、四十歲，做父母e5人著愛緊張--lou3，趕緊叫媒人一直紹介一直催，無奈緣份未到，婚頭未浮，卡講嘛講be7-seng5，到kah四十外歲無娶，講著娶某，想著嘛sian7，規氣choan5.mai3娶卡快活，四十外，有囝敢to7有才調kang5.chhiaN5大？唉！唉！唉！
「少年--e5！敢m7 娶？」媒人婆--a來leh lak8-lak8-chhoah ！
「beh 娶已經四十外，爸老囝幼敢會凍ka7 人chhiaN5 大，寧可mai3 娶，卡be7 夭壽害人無ta-oa5 ！」 
 「你敢無聽人講：『M7 驚囝兒慢，只驚壽數短。』親像你chit 款勇身命，beh 食百二無問題，緊嘛三個囝，慢嘛三個囝，免著驚，chit 包媒人禮我趁tiaN7 。」
 
少年--e5！若是beh娶某，身體著愛顧，m7-thang be7 曉想，串做糊塗事，身體若扑歹，食老to7 m7成樣，到時是beh按怎chhiaN5囝消責任。
φ註解φ
婚頭未浮：姻緣未到。
be7-seng5 ：be7 成功。
想著嘛sian7：[想著就氣餒]
規氣choan5.mai3娶：[乾脆就這樣不娶]










 
 
台灣地好未過三代，頭代鹽、薑、醬、醋，二代長衫拖土，三代tng3 田賣租。
 
台灣實在好所在，天氣和順，水清草綠，好耕作，好趁食，遍地是黃金。
嘉南大平洋，土地肥軟，稻作菜蔬供給全國生活穩；
台灣海峽魚真濟，海墘魚池海產滿四界；
梨山、屏東、高雄到花蓮港，到處攏有伊特產。
池上飯包e5 台東米，kap 濁水溪米有teh 比；
高山菜蔬、果子、茶，好食好賣m7 是假。
台灣土地實在好，台灣人逐家足呵咾！
既然呵咾，哪會有chit 句：「台灣地好未過三代，頭代鹽、薑、醬、醋，二代長衫拖土，三代tng3 田賣租」chit 款代？
原因真簡單，過客心態，移民社會e5 悲哀，嘴講腳踏實地愛台灣，內心煞來存In 中國e5 原鄉心懷，人In 中國早to7 無ka7 咱khng3 心內，講咱台灣男無情女無愛，草be7 芳，「花不開」。講嘛有影，歷史上台灣、中國早就無牽礙。
台灣人，應該實實在在，腳踏台灣土地，心存台灣情感，kut-lat8 扑拼，一代傳過一代，閣愛一代嬴過一代，世世代代，成做一個hiau5-pai e5 台灣國才會使。
台灣人e5 悲哀著是：事事項項攏是過渡心態，所以好額人be7 過三代，第一代散kah 驚矣，m7-chiah 辛苦粒積，儉腸neh 肚，食飯攪鹽，配薑攪豆油，煞來溢chhiah-sng ，拍歹胃腸，目的望beh chhun-chun5 ；第二代e5 囝孫m7 知好bai2 ，kan-na7 會曉扑phun2 beh ka7 開( 錢) ，到kah 第三代只好tng3 chhan5園，賣田園來換飯吞。chit 款e5 可憐代，一勻閣一勻，一直輪迴無準算。可憐e5 台灣人：「台灣地好未過三代，頭代鹽、薑、醬、醋，二代長衫拖土，三代tng3 田賣租。」chit 款代自古傳kah chit-ku2 來，悽慘代。
φ註解φ
有teh 比：[有得比]
hiau5-pai：hia5-pai，驕傲。
溢chhiah-sng：反胃吐酸水。
chhun-chun5：儲蓄。
扑phun2：浪費gau5開錢。
tng3-chhan5園：[當掉田園]










 
 
有囝e5 人散無遠，無囝e5 人富be7 長。
 
囝，是講後生、查甫囝，m7 是查某囝，查某囝大漢著是別人e5 ，父權e5 沙文主義是無leh 講che 。若是beh 繼承祖業著愛靠後生、查甫囝，查甫囝，是祖業繼承e5 期待，有囝自然有所望，目前散赤無要緊，將來大發花一定有所ng3 ，「有囝e5 人散無遠」，確實有道理。
加官、晉祿，富貴、長命，是做「人」一生所beh 追求最圓滿e5 目標，大富大貴e5 命底，著是有錢、有勢，官大、錢濟，閣會凍長歲壽享受人生。
大富大貴e5 命底，靠伊半生e5 扑拼、追求、粒積，會凍享受--e5 嘛chiah 短短半個人生nia7-nia7 ，講一半人生，其實嘛無影，四十thong2 歲才出脫，七十歲後敢猶有影老步tiaN7 ？食老若無囝，留落萬貫家財，富貴好名聲，是beh 創啥？「無囝e5 人富be7 長」嘛是有影。
有囝有囝命，無囝天註定，有囝e5 人講是有後theN3 ，theN3 beh 家興萬事成，成就家業興旺，致蔭囝孫。抑若無囝m7 著慘，凄慘無囝來繼承，chit 款e5 人生，敢be7 凍來ka7 伊小可想倒反。
 
人生何必談繼承，人，來世間行chit-choah8 ，有緣chhiaN5 囝是福報，嘛是責任，無香煙（hiuN-ian ）thang 繼承，奉獻你e5 扑拼、愛心來hou7 眾生，功德圓滿，菩提清淨，嘛是誠好e5 人生。
φ註解φ
theN3 ：撐。
小可想倒反：[稍微換個角度想一想]
行chit-choah8：[走這一趟]

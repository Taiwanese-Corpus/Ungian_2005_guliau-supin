十九、【元宵夜景 相招崁頂giah8鼓仔燈】---- Lah-jih 
 
來！來！來！趕緊來！來遮ioh bi7-chhai ，咱遮e5 bi7-chhai kap 別位- -e5 無牽礙，beh ioh 別人e5 bi7-chhai ，冊著讀歸牛車歸船載，ioh 咱e5 bi7-chhai 只要你e5 台灣語文看會來，台語講會輾轉，tio7 hou7 你ioh kah 笑吻吻，笑咳咳。按怎講？請逐家聽我說分明，咱遮e5 bi7-chhai 攏是台灣在地氣味，用台語講，用台語ioh ，無beh 用華語，你若講華語，就無算是，你若用華語去ioh ，可能會ioh kah 不答不七，請逐家著注意。未開始晉前先做一個hou7 恁ioh ，恁tio7 知機，聽hou7 好，beh 出題- - a7 ou7 ：
「sim3-sim3 枝，sim3-sim3 葉，慢冬tiuh-a2 歇be7 著。」Hou7 恁ioh 青菜一種。
大人阿伯、阿姆、請恁慢且是，先hou7 囡仔兄、囡仔姊ioh 看覓！看In 知影che 是啥物？
啥物？聽無？
oa5 ~！「sim3-sim3 枝，sim3-sim3 葉」，囡仔兄講聽無- -啦！taN tio7 害，beh 按怎？
來！請chit 位阿伯ioh 看覓！
韭菜！
著啦！tio7 是韭菜- -啦。囡仔兄、囡仔姊！請恁斟酌聽，韭菜，葉，細細葉仔，長長軟sim3-sim3,a7 那樹枝，a7 那樹葉，所以講sim3-sim3 枝，sim3-sim3 葉；慢冬tiuh-a2 是一種鳥仔，嘛是細細隻仔，kap chheN-tih8-a2 平大隻，ti7 咱遮田岸仔，菜園，樹仔欉，逐四界攏看會著。「sim3-sim3 枝，sim3-sim3 葉，慢冬tiuh-a2 歇be7 著。」ioh 韭菜，有意思- -houhN 。
啥物？慢冬tiuh-a2 ，chheN-tih8-a2 ，恁m7-bat - -hiouh ？是m7-bat ，抑是m7-bat 看著？『綠繡眼』恁bat - -無？『綠繡眼』tio7 是青笛仔- -a3 啦，慢冬tiuh-a2 就是慢冬tiuh-a2 啦，m7-bat ，轉去chiah 閣ka7 阿公阿媽問，toe3 阿公阿媽去田裡看。好！台灣謎猜tio7 是chiah-nih8 趣味，連鞭恁beh ioh ，上好招阿公，抑是阿媽做夥來，老師寫e5 謎題，有漢字，嘛有羅馬字，tio7 是kap 英語字共款.he ，看著真奇怪- -houhN ？這叫做台文，頭一擺看著感覺怪怪，無要緊，題目chiaN5 簡單，不過著先讀台文，chiah ioh bi7-chhai ，簡單是簡單，m7-koh 著ioh 兩擺，好！chit-mai2 咱就開始：
第一題：「一kai5 鉤鉤，釘ti7 壁頭，一工無伊，厝內亂chhau-chhau 。」ioh 工具一項。
恁逐家注意聽我說明，一kai5 ，k. ai5 . kai5 ，一kai5 tio7 是一個，t.i7 .ti7 ，ti7-chia 、ti7-hia 、咱toa3-ti7 崁頂庄，o3 尾chit 兩字羅馬字，chh.au .chhau ，好，m7-thang 閣解說落去…知影e5 人giah8 手…
摃槌仔！
m7 著，厝內一工無摃槌仔，敢會亂chhau-chhau ？
衫弓仔！
差che7 ~leh ！
『水龍頭』！
歹勢！mai3 講華語，用台灣話講。
水道頭！
Ioh - -tioh8-a3 ，獎品一盒。
第二題：「一支nge7-nge7,那行那teN7 。」Ng.e7 .nge7 ，t.eN7 .teN7 ，ioh 樂器一項。
『好簡單- -ou3 ，喇叭！』
m7 著！愛講台語，m7-thang be7 記得。
鼓吹！
Ioh - -tioh8-a3 ，獎品一盒。
來！繼續來！第三題……
「21 世紀，台灣向前行！」
「元宵何處去，GOTO 崁頂逍遙遊。」
「元宵夜景，相招崁頂 giah8 鼓仔燈。」
這是2001年阮崁頂庄家己舉辦慶祝正月十五元宵暝，海報e5 標題。因為里長、社區理事長e5 計畫用心，宣傳有夠，hit 暝e5 節目，除了家己拴e5 gia5 鼓仔燈seh8 庄頭、so 麻糬、烘腌腸食免驚、古早味棉仔糖吮chhit-tho5 、khah-lah OK 、ioh bi7-chhai 、放煙火以外，嘛有外庄朋友鬥相共e5 弄獅、樂團表演…
暗時6點30分 ，seh8 庄夜遊開始，庄內集雲軒e5 三筆鑼仔（大鼓、鑼、鎈仔三項小型鑼鼓陣）chhoa7 頭前，草把火陣排第二，參加gia5 鼓仔燈e5 隊伍，分做 chiaN5 十隊，大人牽囡仔，鼓仔燈一人一支，細葩e5 蠟燭火，iaN7-iaN7 飛，giap8-giap8-sih ，鬧熱閣趣味，m7-na7 囡仔歡喜，大人嘛笑gi7-gi7 ，那行那歡喜，那行那tiuN-ti5 ，庄腳路暗暗，m7-thang 跋倒去，鑼鼓tin7-tong7 叫，崁頂庄一時間變做不夜城，鑼鼓聲lam7 著大人、囡仔e5 笑聲，21 世紀e5 崁頂庄，已經chhiang7-chhiang7 滾。Seh8 庄一lian3 閣轉來到廟埕，各種e5 食、sng2 、看、chhit-tho5 儘展，上歡喜- -e5 就是會使chit 那gia5 拿那食，嘴那chng7 ，目睭那看遠，chit-peng5 leh 變魔術，hit-peng5 leh 煙火鑽；上趣味- -e5 是聽人pun5 鼓吹、奏樂器kap i-i-o-o 唱khah-lah OK ，台灣人愛鬧熱，較吵- -一點仔無關係；上有意義- -e5 就是ioh bi7-chhai ，蕭老師leh 主持，雖然beh ioh 著過兩關，先讀台文chiah ioh 意思，仝款有伊趣味e5 所在。
頭一擺beh 讀台文，頭殼小可轉be7 過來，頭一擺beh 呼羅馬字，有影hou kah 不答不七，總是有老師chhoa7 頭，罔呼罔ioh ，閣也ioh kah chiaN5 趣味，一寡仔古早味、台灣味tio7 按呢重新出現ti7 鄉親e5 記智。聽著一句古早話，老阿公老阿媽隨時笑吻吻，m7-koh 害孫- -e 頷頸一直chun7 ，頭殼一直搖，「蕭老師是leh 講啥物碗糕？」聽攏無。少年阿兄kap 少年阿嫂，一直beh ka7 公孫仔、媽孫仔做通譯，華語lam7 台語，sian 講都講be7 舒適，青笛仔是『綠繡眼』，ah bang7-tang-tiuh-a2 是啥物『東西』？可能少年阿兄阿嫂嘛be7 曉得，敢m7 是？趣味就是ti7-chia ，惹人煩惱嘛是ti7-chia 。
Bi7-chhai 攏總出30 條，本成想講可能會ioh kah 不答不七，進行會be7 順序，尤其是漢字lam7 羅馬字e5 謎題，一定會反對e5 聲音出現，想be7 到得著顛倒反e5 支持，講按呢真有意思、真有意義，向望明年會凍繼續舉行。30 條bi7-chhai 發30 盒獎品，hou7 里長伯- -a3 siong 重開四五千箍，節目結束了後，伊閣講真有價值，真會價值得，明年一定繼續舉辦，而且beh 辦較大型- -leh 。 
「21 世紀，台灣向前行！」愛行，愛行，無行be7 出名，beh 行就愛行出台灣味，khong3 張台灣名聲，本土文化啥物攏thang 做，beh 做e5 時，m7-thang be7 記得台灣話，Ho7-Lo2 語、客語、原住民語攏著出聲，因為用正港e5 台灣話出聲，chiah 會凍真正宣傳真正台灣e5 名。
附帶：2001年元宵暝崁頂社區ioh 謎猜謎面kap 謎底（數字部份）
一kai5 鉤鉤，釘ti7 壁頭，一工無伊，厝內亂chhau-chhau 。＜工具一＞
一支nge7-nge7,那行那teN7 。＜樂器一＞
一支矸仔te2 烏棗，日- -時開，暗時鎖。＜器官一＞
一支柴仔直溜溜，有鼻無目睭。＜用品一＞
一枝竹仔七孔，pun5 落去lang7-tin-tang。＜樂器一＞
一枝柴仔liah8 外長，尾溜一chhop 毛（mng5 ），見做代誌攏會ka-nng5。＜文具一＞
一枝柴仔thang3 天長，胡蠅蠓仔m7 敢chng7 。＜自然現象一＞
一個老歲仔老哀哀，厝前厝後補米篩。＜昆蟲一＞
一個囡仔beh 死beh 死，後壁揹二斗米。＜器官＞
一個囡仔出門chhiak-chhiak tio5 ，入門就軟sio5 -sio5 。＜物仔一＞
一個囡仔面寫字，腹肚張機器，lan7 鳥仔tong7-tong7- hiN3 。＜用品一＞
一個囡仔戴紅帽，厝前厝後喝i-o。＜動物一＞
一個圓lin-lin，一百個人扛be7 起身。＜物一＞
一陣鳥仔白chhang-chhang，二支竹仔趕入孔。＜動作一＞
一隻豬仔食九桶phun 。＜地名＞
一間房間狹chiN -chiN ，beh 睏五個後生。＜物一＞
一項物仔四角四角，beh 食m7 免peh 殼。＜食物一＞
一對物仔彎彎khiau-khiau，提到手裡著beh hiat 掉。＜物一＞
一叢樹仔發兩葉，越來越去看be7 -tioh8 。＜器官一＞
九橫六直，孔子公想三日。＜字一＞
十條田岸，八條溝；十kha 畚箕khng3 岸頭。＜人體器官＞
六月天曝芥菜。＜地名一＞
六齒七面。＜日常用物一＞
四支腳，兩kai5 耳，沿路行，沿路賣im3- siN7 。＜動物一＞
四仙佛仔chhai7 做夥。＜中藥一＞
四目相gin5 ，四腳相叉，一個咬牙齒根，一個歪嘴phoe2 。＜工作一＞
兩個兄弟仔平懸kap平大，日時分開，暝時徛做堆。＜建築物一部份＞
兩個姊妹仔平懸kap平大，一個ti7 城內，一個ti7 城外。＜動作一＞
兩個賣蚵- -e5 toa3 隔壁，五個警察beh ka7 掠；掠beh 創啥？掠beh 糊壁。＜動作一＞
二角找五sian2 ：覺悟。＜一句話＞
謎底：
水道頭、鼓吹、目睭、針、phin2 仔、毛筆、雨、蜘蛛、lan7 - pha kap lan7 鳥、布袋戲尪仔、時鐘、雞公、古井、食飯、大肚、鞋仔、豆腐、siuN7 杯、耳仔、晶、十支指頭仔、快官、面巾、羊仔、四神、挽面、門、照鏡、chheng3 鼻、覺悟。
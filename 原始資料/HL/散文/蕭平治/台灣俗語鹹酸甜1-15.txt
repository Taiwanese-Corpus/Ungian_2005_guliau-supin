無名無姓問鋤頭柄。
 
咱台灣國內e5 交通有影利便，路濟閣大條，四通八達攏有鋪tam2-a2-ka ，駛車出門上方便，隨車chah 一本旅遊指南，沿路駛閣沿路看一路e5 看板路標，包領一路順風。（當然m7-thang tng7 著假日，車濟kah 塞倒街e5 時陣，卡大條e5 四線道嘛無夠看。）
m7-ku2 有tang 時仔嘛會迷路--neh ，親像hit 日去杉林溪，車駛kah 溪頭時，因為路標無明，一時間煞m7 知beh 按怎行，seh8 了一節冤枉路以後，牽手講taN beh 如何是好？「ah he.m7 簡單，路ti7 嘴裡，問一下lou7 好！」
「chit 位少年囡仔兄，借問一下，beh 杉林溪按怎行？」
「chit 方向m7 著，你chit-mai2 ui3 遮彎一個斡，去到頭前大約100 公尺e5 所在才閣斡正旁，一路著會駛到杉林溪。」
「感謝！lou2-lat8 ！」
講著問路，chit-mai2 e5 少年上愛「 eh ！eh ！」抑be7 曉ka7 人稱呼一下，禮貌上叫人阿伯，阿姆抑大姊，卡細漢--e5 ，稱呼In 囡仔兄囡仔姊，攏嘛可以，若叫『大哥、大姊』抑是『伯伯、叔叔』ti7 庄腳所在可能會hou7 人聽著ge-ge ，總講一句，出門chhit-tho5 ，chhoe7 路問路，著愛好嘴水，有禮貌，稱呼著對同（tui3-tang5 ），按呢人自然歡喜ka7 汝指點明路，若是be7 曉稱呼借問，kan-na7 「oeh ！oeh ！」，無的確去問著作田e5 阿伯，伊煞ka7 汝應講「無名無姓」抑煞be7 曉「問鋤頭柄？」
φ註解φ
tam2-a2-ka：柏油（pek-iu5 ）。
chah一本：[攜帶一本]
看板：khan-pan2。
seh8了一節：[繞了一段]
ah he.m7 簡單：[那還不簡單]
lou7 好：著好。
斡正旁：[彎右邊，向右轉]
eh！eh！：[喂！喂！]
ge-ge ：怪怪be7 慣習。
好嘴水：[嘴巴甜一點]
稱呼著對同：[稱呼得當]















 
 
買賣算分，相請無論。
 
人講生理囝oh 生，做生理總是愛靠hit 支胡 lui3-lui3 e5 生理嘴，kap 人客話山話水，會凍趁著儘量趁，價數加減呼，人客是加減thai5 加減chui5 ，講kah 雙方攏歡喜，一旁感覺有趁，一旁感覺便宜，按呢生理m7-chiah 會成，買賣m7-chiah 會順序。
大賣場，超商，便利商店seven eleven ，流行不二價，有伊e5 特色利便，若是一般kam2 仔店，大菜市，價數若是死teng-teng ，講一就無二，抑be7 出價--lih ，chit 款買賣無趣味，人客無一定會塞塞tiN7 。
買賣e5 趣味著是按呢生，但是有一點，買賣兩方著注意，「買賣算分，相請無論」chit 款e5 處理財務觀念，一定著照準，m7-thang 價數講好，一手交貨，一支嘴猶beh 閣kap 人ko-ko 纏，叫人補價抑是閣beh ka7 人扣錢，攏是無理氣。
買賣歡喜甘願，貴俗隨人bat 時機，逐家好bi7-si7 ，冤家真嚥氣，若是hou7 你感覺傷食虧，好啦！mai3 計較，等一下我請-- 你，哪著議論hiah 費氣。
「買賣算分，相請無論。」嘛是一項做人e5 本分，著計較愛計較，會凍馬虎chhin3-chhai2 著m7-thang 傷議論。
φ註解φ
加減thai5 加減chui5：[儘量削價]
塞塞tiN7：that-that-tiN7，[水洩不通]
好bi7-si7：好來好去。
 
 
時到時擔當，無米才來煮番藷湯。
 
「害--a 啦！第二遍猶未復習好勢，看明仔載beh 按怎kap 人考試？」
抑be7 曉：「時到時擔當，無米才來煮番藷湯。」
講著hiah 簡單，若be7 過關beh 按怎？
煞be7 曉閣讀一年！
講khit 來實在真tam 輸贏，有氣魄阿沙里to7-tioh8 ，m7-ku2 恐驚矣時到若be7 過關，才來喝救人，he. 著食力--lou3 ，失面子閣著了氣力了金錢。
到底清米飯卡好食，抑是煮番藷湯卡好止飢，chit-mai2 e5 少年人可能會講食番藷be7-bai2 ，有影，當做si3-siu3-a2 食點心有影誠kah 嘴，抑若是做正頓治枵，體力著擋be7-tiau5--a ，煮番藷湯是罔度罔度，m7 是正經e5 三頓，是無法度不得已--e5 ，猶是平常時仔kut-lat8 勤儉，拚勢趁錢，逐三頓清米飯配鹵卵，千萬m7-thang khng3 leh 無米才來煮番藷湯。
奮鬥e5 人生，凡事未做晉前著愛扑算好勢，有好e5 起頭，才有圓滿e5 結果，「時到時擔當，無米才來煮番藷湯。」是無奈，m7 是好工課。
φ註解φ
tam 輸贏：敢做敢當。
阿沙里：asalih，[乾脆]
he.著食力--lou3：[那就糟了]
si3-siu3-a2：時羞仔，[零嘴]
治枵：ti7-iau，止飢（chi2-ki）。
擋be7-tiau5：[受不了]
 
 
點油做記號。
 
十一月二十九（日）縣市長e5 選戰，tng-teh 戰kah chhiang5-chhiang5 滾，各黨候選人為著beh 坐縣市長e5 寶座，有e5 君子論戰，有e5 拚勢宣傳家己e5 kut-lat8 好用，有e5 抹烏對方，有--e5 無--e5 胡白講，煞be7 記得家己是讀過冊e5 知識分子，為著選嬴，連家己to7 蹧躂kah 誠無氣質，可憐e5 選民hou7 In 煽動kah m7 知烏抑白。
逐家著注意斟酌，斟酌候選人e5 文宣語氣，廣告宣傳話語，若像迄款無根據胡白講，講kah beh 掠kong5 ，抑是講著愛膨風，啥麼攏是伊e5 功，he. 可能無實，只是心虛，不得已煞著小人罵來罵去，按呢敢thang 選hou7 伊？
Ti7 宣戰e5 過程中，各人有各人e5 偶像（ngou2-siong7 ），我beh hou7 甲，你beh hou7 乙，逐家為家己e5 理想tau3 chong5 ，熱情e5 人徛前方，有財力--e5 tiam3 後壁支持發磅。嘛有迄款不得已，明明無合意伊，嘛著toe3 現任e5 長官四界助威風，其他卡無牽礙著--e5 公教人員，大部分攏m7 敢表明In e5 選情去向，那像siang2 會tiau5 kap 我攏無影響，為啥麼？真簡單，In 是驚去hou7 人「點油做記號」，若phou5 m7 著人，敢會『秋後算帳』著真正衰siau5 。
民主時代，選舉哪會變kah chit 款代，好親像喝場騙鼠，敢喝、敢piak 、敢烏、敢hau-siau5 ，一切為著嬴，啥麼攏會曉，啥麼攏m7 驚，選舉若過，所有e5 恩怨攏總化消，因為選舉官司，大部分攏無啥麼不得了，查無事實，叫法官beh 按怎判。
選戰中，上可憐e5 是古意老實e5 公教兄弟kap 姊妹，看be7 順眼氣phut-phut ，聽著keh8 耳心鬱卒，be7 tang3 公開批判，人teh 買票，咱m7 敢sut8 ，也驚犯法，也驚「點油做記號」，影響頭路無變步，過著無路用e5 人生。
φ註解φ
蹧躂：chiau-that，諷刺。
tau3 chong5：幫忙扑拼。
siang2 會tiau5：[誰會當選]
phou5 ：[奉承巴結]
騙鼠：phian3-chhi3，騙子。
敢piak：敢爆發代誌。
hau-siau5：講白賊話。
keh8耳：逆耳。
sut8：食[吃]
 
 
江湖一點訣，講破m7 值三個錢。
 
禮拜日去鶯歌拜訪朋友，順紲去三峽參觀祖師廟。
大概是假日e5關係，小所在閣不止仔鬧熱，beh進入祖師廟e5 三峽大橋頂，因為橋面闊，除了來來去去e5 遊客，閣排誠濟擔e5 攤販，有賣食--e5，賣紀念品--e5，嘛有民俗e5 chhit-tho5物，其中有一項kap別所在無kang5，著是扑矸轆（kan-lok8），ti7 橋頂phou 一塊塑膠布，一寡人圍圍ti7 遐扑矸轆，有大人，有囡仔，查甫--e5 查某--e5 攏扑kah 誠歡喜，有人be7 曉，扑一下摔死狗，有e5 真gau5 扑，扑kah 會徛心（矸轆chhai7 ti7 固定位一直轉kah 那像無teh 轉按呢）。
一--來houhN-hian5 愛sng2 ，二-- 來感覺In e5 sng2 法無仝，煞停腳參考，一位先生看出我e5 趣味，叫我扑看覓，扑幾偌擺，m7 是be7 轉著是倒頭栽，仙學嘛學be7 來，看破mai3 閣漏氣卡實在，彼e5 師傅ka7 我giu2--leh ，叫我矸轆索仔閣再纏，矸轆提hou7 好 ，才牽我e5 手比beh 扑矸轆e5 模樣，sim3 來sim3 去二、 三chun7 ，「按呢好！ka7. 扑落去！」照伊e5 話，有准算，一下扑落去，矸轆煞一直轉、一直tng2 ，轉無歇睏。「江湖一點訣，講破m7 值三個錢」確實有理。
 
江湖一點訣，啥麼訣？有趣味e5 朋友，請你來三峽祖師廟前，大橋頂chhoe7 彼e5 老師傅著見分明。
φ註解φ
攤販：thoaN-hoan3。
phou：鋪。
摔死狗：扑be7 轉。
徛心：khia7-sim。
houhN-hian5 愛sng2：[好奇貪玩]
sng2法無仝：[玩法不一樣]
giu2--leh ：[拉住]
sim3 來sim3去二、三chun7：[輕輕抖動二三次]
轉：choan2 ，tng2。／tng2：轉。














 
 
查甫囝得田園，查某囝得嫁妝。
 
最近hou7 一位親chiaN5 煩kah giong7 beh be7 講話，因為是兄弟姊妹冤家財產e5 家庭事，一個講一款，chit-e5 講嘛有理，hit-e5 講嘛有理，Siau,Lah-jih 按呢應嘛m7 著，按-- 呢講嘛得失人，頇顢講話有卡輸，規氣做啞口。
親chiaN5 e5 序大人頂 ko2 月過身，留落遺產beh 辦相續（siong-siok8 ）繼承，著愛兄弟姊妹e5 印仔齊全才有法度辦理，本成兄弟姊妹e5 感情猶算be7-bai2 ，beh 辦繼承是無啥問題，只要母舅出面講講咧，按照古例「查甫囝得田園，查某囝得嫁妝。」著會發落kah 好勢好勢，嫁出e5 查某囝應該be7 加講話才著，因為傳統e5 觀念，有孝e5 序細攏是按呢做。
代誌發生ti7 嫁出e5 屘查某囝，In 兜chit 幾年經濟真bai2 ，拖累誠濟債務，m7-chiah 去想著In 老爸留落來遐e5 財產，應該嘛愛有我e5 份額，聽人講，根據民法規定，查某囝共款會凍分一份，既然按呢，愛beh 我硩印仔，當然我嘛愛分一份。
taN. 代誌歹辦--a ，「兩難困境」beh 如何才會tang3 排解，當然法治時代，依法辦理才應該，m7-ku2 若無按傳統方式處理，總是hou7 人感覺gai7-gioh8 gai7-gioh8 ，恐驚手足之情會按呢扑不睦，財產e5 粒積煞帶來罪惡不幸。
 
「查甫囝得田園，查某囝得嫁妝。」chit 款觀念著改變，查甫查某攏是囝，遺產beh 按怎分配，做人序大是m7 是事先著愛發落分明，看是先立遺囑，寫hou7 清清楚楚，等候百歲年老，囝孫才按遺囑照講照行，啥人to7 be7 凍出聲；抑是認真chhiaN5 囝chiaN5 人，叫In 各人扑拼，老--e5 財產最後beh 捐hou7 別人，卡免過身了後，ti7 天頂看序細為財產冤家，家己才來孤孤單單leh 目屎流。
φ註解φ
親chiaN5 ：親戚。
啞口：e2-kau2。
屘查某囝：ban 查某囝。
份額：hun7-giah8 。
硩印仔：[蓋印章]
gai7-gioh8 gai7-gioh8：感覺be7 順序怪怪。
扑不睦：[鬧翻了]
遺囑：ui5-chiok 。
chhiaN5囝chiaN5人：養育囝成為有路用e5 人。 
 
惹熊惹虎，m7-thang 惹著赤查某。
 
台灣有狗熊，有石虎，無真正e5 老虎。熊kap 虎攏會hou7 人驚，因為伊會咬人，所以講著熊kap 虎著hou7 人驚kah beh 死去。
m7 知啥原因哪會將熊、虎kap 赤查某黏做夥，赤查某敢有影hiah 厲害，hiah 顧人怨，che. 可能是大男人主義心態leh 作怪。查甫人會凍ok-khiak8-khiak8 ，敢講查某人著be7 凍赤pe5-pe5 ？
Chin2.e5 時代流行女強人，好親像敢學查甫人e5 chheng3 、ok 、好勝、倔強，著是赤查某、女強人，所以咱ti7 民主e5 殿堂時常看著查某委員、代表，講著話，嚨喉大孔，若chang 著一sut 仔道理to7 無管對方啥麼人，一聲你leh 創啥，你敢m7 知，你愛落台，聲嗽be7-bai2 ，誠hiau-pai 。敢講按呢著是女英才？
m7 著，m7 著，m7 是按呢，查甫人愛phui3 ，愛表現淡薄仔江湖氣口，he.m7 是真正e5 棟才，女男平等e5 時代，查某人嘛be7 凍例外，若講真正e5 赤查某，著愛提起chit 擺參選縣市長e5 張博雅、翁金珠、張溫鷹、呂秀蓮kap 周荃五位女士，各人為各人e5 理想m7 認輸，beh kap 查甫人e5 陣容君子拼看覓，看In e5 內函，看In e5 風度，正是女強人、赤查某，tng7 著kap In 拼生死e5 查甫候選人，著覺悟，「惹熊惹虎，m7-thang 惹著赤查某。」逐家著小心，實在有thang 拼咧！
φ註解φ
ok-khiak8-khiak8 ：查甫--e5 [兇巴巴的]
赤pe5-pe5：查某--e[5兇巴巴的]
Chin2.：chit-mai2。
chang著一sut 仔：[逮到一點點]
愛phui3：愛講話出風頭。
荃：chhoan。







 
 
慢來罰三杯。
 
朋友嫁查某囝，拜六中晝請客，時間訂十二點，chhian5 三十分鐘才出菜，按台灣人e5 時間觀念猶算正常，根熟（kin-siok8 ）下晡免上班，等食kap 人pho3-tau7 ，瓜子罔tak ，選舉話題罔thih8 ，亦是真好消磨時間。
菜過三巡，社會有leh 行踏，烏白兩道攏會搬noa2 e5 lau2 陳--e5 到位，逐家chhek8 位請伊坐做堆，人伊世面看卡濟，卡厚禮：
慢且是，燒酒先來thin5 hou7 tiN7 ，誠歹勢，卡失禮，「慢來罰三杯」，kok8 ！kok8 ！kok8 ！連續三杯lim 落去，續落去著是我敬你，你敬伊，燒酒、料理、話仙lam7 lam7 做一池，歡喜bi7-si7 。
Che. 著是咱台灣「食」e5 文化，好抑bai2 ，逐家評看覓，想看覓。
食著愛食，lim 嘛是愛lim ，飲食是生活e5 大代誌，beh 食食hou7 卡幼秀，beh lim lim hou7 卡se3-ji7 ，酒宴桌中e5 排場，親像碗箸kap te2 菜食飯e5 ke-si ，嘛著講究，一桌五、六千，用hit-lo7 衛生箸，塑膠碗，kan-taN5 顧hit 支嘴，kan-taN5 會曉大嘴食大嘴lim ，實在欠氣質。
朋友！食桌你若遲到，人愛你「慢來罰三杯」，請你m7-thang 照做，講講笑笑咧，著ka7 go5 hou7 無，mai3 囉嗦，才be7 hou7 家己受罪。
 
φ註解φ
chhian5 ：延遲。
根熟：kin-siok8，橫直，反正。
tak瓜子：[磕瓜子]
罔thih8：罔講閒話。
搬noa2：交際應付。
lau2 陳--e5 ：[老陳]
chhek8 位：[挪坐位]
thin5 hou7 tiN7：[倒滿]
te2 菜：[裝菜]
ke-si：家私，用具。
go5：轉（話題）











 
 
查某囡仔菜籽命。
 
唐山人郁[hiok ] 永河ti7 一八九七年來台灣採硫磺，ti7 經過平埔族部落所見所聞，寫了〈台灣竹枝詞〉十二首佮〈土番竹枝詞〉二十四首，對台灣斯當時e5 生活狀況有真深刻e5 描寫，是足有現實感e5 作品。其中土番竹枝詞 詞內有：
男兒待字早離娘，Lam5-ji5 thai7-ji7 cho2-li5-liang5 
有子成童任遠颺；Iu2-chu2 seng5-tong5 jim7-oan2-iang5 
不重生男重生女，Put-tiong7 seng-lam5 tiong7-seng-lu2 
家園原不與兒郎。Ka-oan5 goan5-put i2 ji5-long5 
[ 註：cope Baburaya Sai e5 資料]
e5 詩句，明明是台灣人e5 平埔族媽leh 娶唐山祖公，thai2 會有chit 句「查某囡仔菜籽命」e5 俗語咧？
是m7 是咱e5 唐山祖公將In hit 旁e5 大漢主義e5 父系文化chah 來咱台灣所致，菜籽仔細粒be7 惹人注意，hou7 人sian 看嘛be7 chiuN7 目，m7-ku2 伊生命力界大，chhin3-chhai2 ia7 ，chhin3-chhai2 puh-iN2 ，隨便tan3 ，隨便發芽，有影誠seng5 查某囡仔e5 一生命運。
自伊落塗出世開始，In 兜e5 父母阿公阿媽，著一直感覺是了錢貨，飼大別人e5 ，閣著了嫁妝，sian 飼嘛算be7-ho5 ，有e5 細漢分人飼，做查某kiaN2 ，抑是做新婦仔，受人差遣（chhe-khian2 ），好運等kah 大漢才論嫁娶，猶原無thang 得你e5 意，管你beh 愛抑m7-tih8 ，飼大總是著嫁嫁出去，「查某囡仔菜籽命」，哪著ka7 煩惱hiah 濟。
親愛e5 女性朋友，好佳哉，你生ti7 chit e5 時代，女男平等e5 社會，保護你有卡好e5 將來，beh 嫁beh 選翁婿，抑是beh 過『單身貴族』，你攏有權利家己自裁，m7 免受別人e5 牽礙。
φ註解φ
硫磺：liu5-hong5，liu5-ng5。
狀況：chong7-hong2。
chah來：攜帶來。
be7 chiuN7目：[看不上眼]
chhin3-chhai2 ia7，chhin3-chhai2 puh-iN2：[隨便撒，隨便發芽]
隨便tan3：[隨便丟棄]
sian飼嘛算be7-ho5：[再怎麼養育都不伐算]
 
 
有查某囝賊，無外家虎。
 
講查某囡仔是菜籽仔命，he. 是對嫁了m7 著人，受人苦毒，無得著翁婿疼痛，抑是生活過了散赤艱苦e5 查某人講--e5 。菜籽仔嘛有hit-lo7 ia7-ti7 肥地，生著大叢閣幼字，受人歡迎e5 幸運者。
雖然講查某囝飼大漢別人e5 ，嘛有hit-lo7 父母惜命命--e5 ，嫁了後，猶還那三、五工著轉後頭厝一choah8 ，有食閣有掠，人講：阿富嫂--a ！恁查某囝哪會chiah 好命，嫁人--a 閣有thang tong-tong 轉來chhit-tho5 ！
有卡choah8 ，愈捷轉來，愈僥倖，閣哪像teh 著賊偷咧，m7 是che ，著是he ，chit 項也beh 愛，hit 項也beh tih8 ，加減sa 加減好。
咱亦m7 是無--e5 ，汰要緊！
m7 是leh m7 甘，驚做人kheng-hun ，人In 兄嫂雖然無講啥，m7-ku2 心內m7 知影beh 按怎想。
Che. 著是叫做chau5-a2 囝賊，換倒轉來，若是父母去查某囝遐囉嗦咧，家己chau5-a2 囝be7 khe-kho2 ，囝婿be7 加講話，m7-ku2 旁邊e5 人看著會按怎講？kan-na7 捷去著全話了了，親家親姆著看be7 順眼，閣會講he. ui3 鼻孔出來e5 閒仔話，hou7 人食be7 乾，m7 chiah 卡古意卡se3-ji7 e5 父母，攏無愛去toa3 查某囝遐傷久。驚做hou7 人誤會，失了查某囝e5 面子。
「有查某囝賊，無外家虎」，chit 款觀念著改變，查甫查某攏是囝，父母、乾家官攏是序大，該疼該hou7 伊--e5 ，該有孝該侍候，攏照義理行，哪thang 看做賊，認做虎，著有影失感情。
φ註解φ
幼字：iu3-ji7 ，[細嫩]
tong-tong轉來：[常常回來]
有卡choah8：有何用。
愈僥倖：[越糟糕]
m7 是che，著是he：[不是這個，就是那個]
sa：[拿]
kheng-hun：窮分，計較。
chau5-a2 囝：查某囝。
khe-kho2：計較。
捷去著全話了了：[常去就會惹閒話]
食be7 乾：[吃不消]
se3-ji7 ：客氣。

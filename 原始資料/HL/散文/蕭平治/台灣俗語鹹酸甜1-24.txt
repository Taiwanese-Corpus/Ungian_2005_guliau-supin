竹仔箸m7 敢挾人e5 雞肉絲。
 
江先生今年五十外，最近聽人講，chit 世人若無ka7 人做媒人，後世著愛牽豬哥，伊人條直，叫是有影，驚矣後世人牽豬哥歹名聲，所以chit-mai2 leh siau2 做媒人。
有一工，伊相--a 相，知影陳太太In chau-a2-kiaN2 二十goa7-a2-goa7 猶未嫁，伊著好意beh ka7 伊做媒人。
林太太：好--a ！是叨一口灶e5 少年家。
江先生：無別位，講來你著知 ，頭前街仔做金仔店，王先生In 後生，今年beh 四十--a3 ，人才be7-bai2 ，閣是專科學校出業，有學問閣有錢銀。
林太太：江先生！感謝你啦！o .人王先生In hiah 呢好額，咱哪會敢kap 人thin7--neh ，人講「竹仔箸m7 敢挾人e5 雞肉絲。」che. 你著m7-thang kah 王先生In 提起才好，閣ka7 阮chhoe7 看有卡四配--e5 無。
江先生：林太太！免hiah 故謙啦！啥麼時代--a ，門戶有頂對無，be7 使chit kan-na7 看好額散，上重要--e5 是少年--e5 看有kah 目，講會來，其他雙方序大人無相棄嫌著好。閣講人王先生做人嘛be7-bai2 ，目頭也be7-koan5 ，講看覓咧好啦。
林太太：按呢先ka7 汝說道謝，勞力--houN1 ！
「竹仔箸m7 敢挾人e5 雞肉絲。」是散凶人m7 敢kap 好額人結親情e5 客氣話，散赤人食飯用竹仔箸挾菜脯，有錢人三頓m7 是山珍海味，嘛有香菇、雞肉絲，好額散差hiah-che7 ，beh thai2-tho2 會比得。
φ註解φ
豬哥：ti-ko，種豬。
伊人條直：[老實單純]。
siau2：[熱衷於]。
相--a 相：[看了又看]。
chau-a2-kiaN2：cha-bou2-kiaN2。
二十goa7-a2-goa7：二十外外外，[二十好多歲]。
叨一口灶：[哪一戶人家]。
beh四十--a3：[快四十了]。
thin7：[互為禮尚往來或敵對]。
hiah呢好額：[那麼富有]。
林太太：lim5 thai3-thai3 。
江先生：kang--sin-seN。
王先生：ong5--sin-seN。
四配：su3-phoe3。
好額散：好額kap 散赤。
棄嫌：khi3-hiam5。
目頭也be7-koan5：[不會勢力眼]。
勞力：lou2-lat8。
hiah-che7 ：[那麼多]。
thai2-tho2：tah--a 有？[哪兒有？]
thai2-tho2會比得：[哪兒可以比得]。

















 
 
竹桌對竹椅，奴才對kan2婢。
 
江先生ka7林太太In chau5-a2-kiaN2 紹介e5 hit 層親情，終其尾煞無成功。林太太無失望嘛無見怪，並m7 是伊客氣了解「竹仔箸m7 敢挾人e5 雞肉絲。」e5 道理，實在是經過熟似後才知影，兩個少年--e5 個性誠無共款，查甫--e5 恬卒卒，頇顢講話，be7 曉sai-nai ，kai3-seng5 青仔欉；林小姐是一位有出入內外e5 護士，雖然In 學歷相當，m7-ku2 氣質無相仝，林小姐beh 哪看會夠重，卡按怎鼓吹搬noa2 ，嘛無法度激In 結相黏。
人講條直人著是條直人，媒人做無seng5，閣再chhoe7看有得當e5--bo3著好，怎thang哀哀雜雜，講人m7-bat 好歹，人無嫌--你，你閣嫌人柴頭尪仔…，講kah一大拖。本成一層好代誌，chit 擺無seng5，後擺即閣來，哪知江先生e5 性地chiah 圓纏，煞hou7 逐家感覺誠歹勢，路尾阮逐家看be7 過心，才ka7江先生苦勸：
你e5 好心阮攏知，你e5 心意都無歹，m7-ku2 結婚做親情是兩方e5 大事，古早人講e5 門當戶對，kap chin2. 有影無啥共，但是「竹桌對竹椅，奴才對kan 婢。」chit 款觀念，你嘛著了解-- 一半項，啥麼叫做四配，啥麼叫做相當，都m7 是電視頂非常男女hit 種『速配』--kong ！你kan-na7 beh 做好心，kan-na7 beh 將人khioh 做夥送做堆，按呢be7 通啦！「竹桌對竹椅，奴才對kan 婢。」kap 「竹仔箸m7 敢挾人e5 雞肉絲。」有小可無仝味，好--a3 啦！才閣se3-ji7 chhoe7 ，chhoe7 若有的當，咱才來參詳。
φ註解φ
chau5-a2-kiaN2：查某囝。
hit 層親情：[那門親事]。
終其尾：chiong ki5 boe2。
恬卒卒：tiam7-chut-chut，[沉默寡言]。
頇顢：han-ban7，[笨拙]。
sai-nai：[撒嬌]。
kai3-seng5青仔欉：[非常像檳榔樹，呆若木雞]。
鼓吹搬noa2：[加油打氣]。
激：[激將法]。
無seng5：[不像]。
柴頭尪仔：[木頭人]。
一大拖：[一大堆]。
圓纏：iN5-tiN5，無變通，執著。
be7過心：[看不過去]。
親情：chhin-chiaN5，親戚。
Kan2婢：女奴。
『速配』：sok-phoe3。
小可：sio2-khoa2。
se3-ji7：細心，小心。
的當：tek8-tong，適當。
參詳：chham-siong5，商量。



















 
 
下昏拖，m7-thang 明仔早起磨。
 
今仔日工課今仔日做，明仔載猶有新--e5 來囉嗦；
工課卡緊完成無敗害，m7 做積積咧你就知。
下昏拖，m7-thang 明仔早起磨，
拖了會鬱卒，拖了起貧惰，
做工課若be7 拖沙，生活定著真快活。
Ti7 學校教學生囡仔，時常交代學生『今日事今日畢』，無論是讀冊做功課，抑是父母叫咱做e5 工課，攏一定隨時做hou7 好勢，m7-thang khng3-leh 連鞭抑是明仔載。
今日事今日畢（kin-jit8 su7.kin-jit8 pit ），著是「下昏拖，m7-thang 明仔早起磨。」消極人生觀e5 人按呢看，工課卡做嘛做be7 了，聽候明仔載才來做卡快活；積極e5 人生觀按呢過，人活咧著是beh 做，做愈濟日子愈好過；悲觀e5 人生煞按呢認為，人來世間著是愛拖愛磨，拖磨到尾仔一工著快活。「下昏拖，m7-thang 明仔早起磨。」朋友！你e5 人生觀是叨一款？
 
φ註解φ
工課：khang-khoe3，工作。
功課：kong-kho3，學業。
猶有：iau2-u7，[還有]。
敗害：pai7-hai7，害處。
khng3-leh：[放著]。
連鞭：等一下。
拖磨：thoa-boa5，（拖車磨麵粉，勤苦過日）。
明仔早起：[明天早上]。









 
 
龍生龍囝，虎生豹兒。
 
三位朋友做夥泡茶開講，互相相褒講好聽話：
頭家周先生：chit 位是方老師，著是憲達e5 老師；chit 位是我表兄，邱先生，伊ti7 省政府teh 上班。
「啊！久見，久見！逐家坐！」方、邱二人握手讓坐。
邱：名師出高徒，聽講方老師攏leh 教gau5 學生！
方：無啦！無啦！人周先生gau5 做人，老父巧，囡仔當然嘛khiang3 ，m7-na7 憲達讀了好，In 大兄大姊猶卡厲害，攏是國立大學出業。
周：無老師e5 栽培，學生beh 哪會成功，實在著感謝老師。
周：人方老師e5 子弟嘛真出脫，m7 是國立大學畢業，著是leh 讀研究所，有其父必有其子，方老師誠無簡單。
邱：恁二人攏愛ka7 恁恭喜，人講「龍生龍囝，虎生豹兒」，恁生e5 chit 款囡仔，才算是講生後theN3 ，後生可畏，實在值得o-lo2 ，來！用茶做酒，敬恁二位！
生著gau5 囝人o-lo2 ，父母面子khng3 會在，「龍生龍囝，虎生豹兒」，有其父必有其子，龍生龍囝無稀罕，虎生豹兒無簡單，che. 是優生學e5 結果。

φ註解φ
虎生豹兒：豹比虎卡厲害，比喻囝比老爸卡gau5。m7 是虎生豹仔囝。
開講：khai-kang2。
相褒：sio-po 。
方老師：Png老師。
久見：kiu2-kian3，久仰。
gau5 做人：相關語，做人be7-bai2，gau5生囝。
巧：khiau2，聰明。
khiang3：能幹，善於。
出脫：出類拔粹。
後theN3：後撐，[後進]。
khng3 會在：[面子放得自在]。













 
 
龍生龍，鳳生鳳，niau2 鼠e5 囝會扑洞。
 
龍生龍囝，虎生豹兒，是leh o-lo2 人e5 囝gau5 ，有其父必有其子，連父母都o-lo2 有著，生著chit 款囝，父母m7-na7 有面子，生活閣會輕鬆，讀冊免你煩惱，大漢免你gia5-ke5 。
龍生龍囝，虎生豹兒，敢正實人e5 運氣chiah 好運，阮哪會生無chit 款囝孫，我愛伊讀冊求光明，m7 成囝煞tong-tong kap 人冤家相爭；有人愛囝考大學，In 囝逐日toe3 伊chau2-chong5 喝lin-long ；chhit-tho5 人無愛In 囝閣bong2-tong2 ，卡教嘛是kah 伊共款，每日歹囝浪蕩。che. 是beh 按怎講？天腳下e5 人攏愛In 囝gau5 閣有效，thai2 會無法度照家己e5 願望，che. 著是「龍生龍，鳳生鳳，niau2 鼠e5 囝會扑洞。」真無奈何e5 殘酷，命也？運也？亦是你無用心，無做好模範？
「龍生龍，鳳生鳳，niau2 鼠e5 囝會扑洞。」嘛是有其父必有其子，江山易改，本性難移，父母生成，遺傳學e5 無奈。
 

 
φ註解φ
有著：有份在內。
gia5-ke5：夯枷，[累罪]。
敢正實：kam2-chiaN5-sit8，[真的嗎]。
m7成囝：m7-chiaN5-kiaN2，不肖子。
tong-tong：常常。
chhit-tho5人：[游手好閒的人，流氓，黑道]。
bong2-tong2：[莽莽撞撞]。
卡教：khah-ka3，[再怎麼教]。
kah 伊：[跟他，和他]。
歹囝浪蕩：phaiN2-kiaN2 long7-tong7。
gau5 閣有效：[能幹又有用]。
thai2 會：[怎麼會]。
殘酷：chan5-khok。
生成：seN-seng5，seN-chiaN5。















 
 
龍交龍，鳳交鳳，癮痀--e5 交tong3 戇。
 
一個人一生e5 生長kap 成就，到底是先天重要抑是後天重要，到此當今大概猶無定論。先天著是leh 講遺傳，龍生龍，鳳生鳳，niau2 鼠e5 囝會扑洞，父母是啥款kioh-siau3 ，子女就成啥麼kha-siau3 ，有其父必有其子，be7 hau-siau5--chit ；後天e5 栽培著是指教育，教育若成功，人就o-lo2 龍生龍囝，虎生豹兒，教育若失敗，就怨嘆序細愈讀愈倒nng3 。
教育重身教，以身作則，大人有好模樣，囡仔自然會看樣，將來大漢自然kah 人相親像。除了大人e5 好模樣以外，環境影響，囡仔伴相thoa7 ，嘛是界有影響力，俗語講：「龍交龍，鳳交鳳，癮痀--e5 交tong3 戇。」著是強調環境對個人人格e5 影響有偌呢大，比喻講交著好朋友，相招著是beh 讀冊，chhit-tho5 正經e5 運動；抑若是交著歹朋友，m7 是lim 著是poah8 ，無著鏢車煙花。交著好朋友，ka7 你tau3 歡喜免憂愁，如果不幸交著歹朋友，怨嘆--a3 ！一生烏有。
「龍交龍，鳳交鳳，癮痀--e5 交tong3 戇。」是知心相交，抑是臭味相投，kan-na7 看In leh 變啥麼把戲，著知齣頭。
 
φ註解φ
癮痀--e5 ：[駝背]。
tong3 戇：頭垂垂戇樣戇樣。
先天：sian-thian。
kioh-siau3：[角色kak-sek]。
kha-siau3：腳數[角色]。
hau-siau5：欺騙。
序細：si7-se3，兒女、晚輩。
倒nng3：退步，[倒著鑽]。
相thoa7：互相學習，thoa[7學習、練習]。
lim：[飲]酒。
poah8：[賭博]。
煙花：ian-hoa，色情娛樂界。
tau3：tau3（做夥歡喜）。
烏有：ou-iu2。
把戲：pa2-hi3。
齣頭：chhut-thau5。

















 
 
男人女體，誤恁娘le2 。
 
上帝創造人類e5 時，代先創造查甫人亞當，為著beh hou7 人類生湠，閣驚亞當無伴，m7-chiah 用亞當e5 二支箄仔骨閣創造查某人夏娃，自按呢人間才過著兩性合和有情有義，抑是男女敵對冤家勞績e5 生活，hou7 人類生湠，hou7 世界鬧熱，充滿了希望。
仙人扑鼓有時錯，m7 知影是造物者e5 疏忽，抑是thiau-kang beh kah 人滾笑，當今社會有誠濟不男不女e5 中性人物，有m7 愛異性e5 同性戀，有男扮女裝、女扮男裝e5 藝人，抑是無愛扮演本性e5 錯亂者，閣卡嚴重--e5 是變性者。
真是多元化e5 社會，紅花柳綠，十花五色，煞hou7 咱遮e5 老人kap 保守者，看kah bu7-sa3-sa3 ，無法度接受適應，天地leh 顛倒反--a3 ，古早人講--e5 「男人女體，誤恁娘le2 」，chit 句話到kah chit-ku2 已經徛be7 在，因為遮e5 hou7 你看be7 慣習e5 同胞，遮e5 兄弟（姊妹）攏ti7 報紙、電視leh 公開出現，歡喜徛起，講是為著藝術，為著趁錢，為著歡喜，實在不得已，講kah 真有道理。
棚腳有人看，棚頂自然有人搬，若m7 是傷風敗俗，害人利己，咱著m7-thang ka7 懷疑，一樣米飼百樣人，人若無犯法，你kan-na7 ka7 煩惱廉恥二字是beh-ni5 ？
若是有影造物者e5 teng5-taN5 ，父母生成，che. 著值得同情--lou3 ，m7-na7 愛ka7 同情，而且著ka7 接納，幫贊In 行向正確有向望e5 人生，m7-thang 閣執訣ti7 古早無知e5 觀念內，若看be7 慣習，著批評人「男人女體，誤恁娘le2 」，按呢著m7 是現代人該有e5 涵養，你講著也m7 著？
 當然猶有一款人，kan-na7 為著好sng2 ，為著有另外無正經e5 目的，才來做不男不女e5 打扮，hou7 人警惕「男人女體，誤恁娘le2 」，ah-to7 著ka7 扑phok-a2 喝應該--e5 。
φ註解φ
娘le2：老母，母親。稱謂，m7 是稱呼。
代先：事先。
亞當：a-tong。
生湠：seN-thoaN3，[繁延]。
m7-chiah：[才]。
箄仔骨：pin3-a2-kut，排骨。
合和：hap8-ho5。
夏娃：ha7-oa。
疏忽：sou-hut8。
冤家勞績：oan-ke lo5-che3，[吵架不停]。
thiau-kang：刁工，故意。
kah人：[和人]。
滾笑：kun2-chhio3，講sng2 笑。
bu7-sa3-sa3：霧sa3-sa3，花ko5-ko5，[弄不清楚]。
顛倒反：tian-to3-peng2 。
chit-ku2：現在。
徛be7 在：[站不住腳]。
徛起：[討生活]。
kan-na7：只有，只是。
beh-ni5？：beh 創啥？
teng5-taN5：錯誤。
執訣：chip-koat，[堅持己見]。
好sng2：[好玩]。
警惕：keng-the2，[取笑]。
ah-to7：[那就…]…
扑phok-a2：鼓掌。
喝應該--e5：[罪有應得，大聲說應該的]。 
冬節ti7 月尾，烏寒正二月。
 
今年歇寒，比往過加歇八、九工，老師、學生攏歇kah 爽oaiN-oaiN 笑瞇瞇。哪會加歇chiah 濟工，無講你m7 知，按照政府規定，每年歇寒攏訂ti7 2 月1 日到2 月21 日，無管伊是m7 是會配合著舊曆過年。今年e5 2 月1 日已經是咱人過年e5 初五隔開，過年日kap 初一、二、三是公務人員e5 春節假，1 月24 日是選舉，另外tng7 著拜六、禮拜日、調整放假，按呢lam7-lam7 chham-chham 做一夥，m7-chiah 會加趁chiah 濟日。結果歇寒歇到元宵節過幾若工，學校才開學。
學校一下開學，當然無閒chhih-chhih ，今仔日一下看日拆仔才知影已經是農曆二月初二，奇怪，天氣哪會猶閣chiah-nih8 寒？m7-na7 寒，閣一直sap-sap 仔雨落無停，有當時仔閣規日tah 濛霧，hou7 人心情做一下鬱卒khit 來，（是m7 是kap 『二二八事件』有關聯咧？）掀掀農民曆，立春過了雨水來，驚蟄連鞭beh 到位，莫非歹年冬天氣be7 順？
牽手講，mai3 想hiah 濟，你無聽人講「冬節ti7 月尾，烏寒正二月」，舊年冬節ti7 十一月二十三，會用得講ti7 月尾--a ，chit-mai2 才二月初，天氣寒是正常--e5 ，你敢無感覺舊年過年前攏無寒著，過年後才一直寒，閣put-sam2 時落毛毛仔雨，逐日to7 烏陰烏陰。
講了閣誠有道理，「冬節ti7 月尾，烏寒正二月」，閣有影真準無teng5-taN5 。按照24 節氣陰曆、陽曆ka7 對照一下，因為節氣是按照地球seh8 日頭來推算，每年e5 陽曆日差不多是固定--e5 ，算農曆著無一定，農曆年每年攏會比陽曆年減幾若工，自然每年冬節著有時仔ti7 月頭，有時仔ti7 月中，有時仔ti7 月尾--lou3 。所以除了「冬節ti7 月尾，烏寒正二月」chit 句俗語以外，猶有「冬節ti7 月頭，beh 寒ti7 年兜」，「冬節月中央，無雪也無霜」e5 講法。









φ註解φ
冬節：冬至（tang-chi3）。
烏寒：ou-koaN5，天氣烏陰閣寒sih-sih。
爽oaiN-oaiN：真歡喜。
tng7著：拄著。
lam7-lam7 chham-chham：[很多事、物參雜在一起]。
日拆仔：jit-thiah-a2，日曆。
sap-sap 仔：霎霎仔，[細細的]。
規日tah濛霧：[整日籠罩著霧氣]。
寒著：[冷過]
掀掀：hian-hian，[翻一翻]。
雨水：u2-sui2（文音）
驚蟄：kiaN-tit8。
到位：到--a3。
莫非：bok8-hui，（文音）。
會用得講：[可以這麼講]。
put-sam2 時：有tang 時仔，常常，無確定時陣。
無teng5-taN5：無m7 著，無錯誤
seh8 日頭：[繞著太陽旋轉]。
 
 
未嫁khng3 田契，嫁了變鼎 chhe3 。
 
查某乳房是隨身寶，隨時著愛顧hou7 好；
未成年e5 少女胸前，是生長e5 時鐘；
大漢e5 查某囡仔奶，婷婷玉立，吸引異性；
阿母e5 二粒奶，為著顧著咱，定定著愛獻胸前；
阿媽e5 老奶脯，是為著人類生湠，奉獻一生e5 證明；
女人e5 乳房，愛受著尊重，家己著保護，男性著尊敬。
古早古早，beh 看著查某囡仔e5 胸前m7 是親像chit-mai2 chiah-nih8 簡單，卡早e5 人受著禮教束縛，查某人總是卡pi3-su2 ，穿插保守，除了頭、腳手以外，歸身軀著包kah mi-mi-mi ，啥麼露背、露肩裝，是無人敢穿，尤其是胸前e5 乳房，閣著束kah 平平，be7-tang3 hou7 人看出伊e5 外形，父母教伊著ka7 家己e5 胸前看做是田契hiah 呢重要，隨時愛藏hou7 好，khng3 hou7 密密。
母愛e5 偉大著是按呢，「未嫁khng3 田契」，嫁了囝一下生，母性e5 光輝發出來--lou3 ，為著嬰仔，為著細囝，伊無惜見笑，乖囝抱咧，鈕仔tak 開，無論ti7 厝內，無論ti7 車頂，無論ti7 任何公共場所，「嬰仔乖乖！卡緊食！嬰仔惜惜！suh hou7 著！」chim-chim 搖，chim-chim 念出阿母e5 言語，實在著o-lo2 ，查某人e5 乳房從按呢「嫁了變鼎 chhe3 」，雖然無像未嫁進前hiah 呢寶貝，總是伊e5 路用已經kap 鼎 chhe3 共款，嬰仔be7-tang3 一日無伊。
時代leh 變，已經變kah 內衫外穿e5 流行，但是奉勸咱e5 女性朋友，對待家己e5 乳房，著愛有「 未嫁khng3 田契，嫁了變鼎 chhe3 」e5 觀念，尊重自己，人m7-chiah 會ka7 你尊重。








φ註解φ
khng3：[存放]。
田契：土地所有權狀。
鼎chhe3：[鍋刷]，以前是用竹仔做--e5。
婷婷玉立：teng5-teng5 gek8-lip8。
生湠：seN-thoaN3，[繁殖]。
chit-mai2 chiah-nih8：[現在這麼…]…
pi3-su2：思想封閉，驚歹勢。
穿插：chheng7-chhah，[衣著]。
包kah mi-mi-mi：[包得密不通風]。
露背、露肩：lou7-poe7，lou7-keng。
密密：bat8-bat8。
tak 開：[單手解開]， tak（觸）。
chim-chim搖：[邊…邊…]搖。
be7-tang3：[不可以]。
m7-chiah：chiah（才），[著是因為…]chiah。
ka7 你：[跟你]，m7 是[給你]。
 
 
有生就有死。
 
國校同窗，師範閣同學，出業服務仝學校幾若冬e5 許老師，最近伊e5 牽手不幸來過身，一時間無心理準備，煞m7 知beh 按怎來面對。
本來伊就扑算提早退休，希望會凍用卡濟時間來陪太太，四界chhit-tho5 chhoe7 娛樂，抑是出國lau-lau 咧看光景，因為攏是艱苦底--e5 ，雖然是一位國小老師，收入固定，無其他e5 副業，只好勤儉為本，一生辛苦e5 目的著是chhiaN5 囝大漢，栽培讀冊向望將來chhoe7 好頭路。
啥知後生、查某囝攏已經結婚，二人拄好有thang 享受人生e5 時陣，煞來半路拆pin-taN 留伊一個退休查甫人，一時間煞戇戇chu5-chu5 ，想著以後e5 空虛，無老某e5 互相扶持，三頓e5 款待，衫褲e5 換洗，tin-tin tiang-tiang e5 言語，生死一線間，才知人生無奈，苦悲。唉！老同窗啊！目屎四濫垂！
「有生就有死」，你著mai3 閣傷悲，萬法自性仍歸於滅，人人有生必有死，序細已經chhiaN5 大，責任已了，你著家己保重，過-- 幾日a 心情安住平靜，應該chhoe7 che7 有興趣，閣有益社會e5 工課來無閒，總是比kan-na7 娛樂消遣卡嬴，閣再出發，走揣有意義e5 人生。
「有生就有死」，看是簡單道理，ti7 chit 生死過程中，色、受、想、行、識五蘊，啥人參會離，等到有一工，若有法度將生看做死，將死看做生，hit 時著是真真正正有福氣e5 人啦！南無釋迦牟尼佛！
φ註解φ
lau-lau咧：[逛一逛]。
艱苦底--e5：本來著是散赤人。
chhiaN5 囝：飼囝、栽培囝。
pin-taN：[扁擔]。
半路拆pin-taN：中年喪偶。
戇戇chu5-chu5：痴痴呆呆。
目屎四濫垂：[淚流滿面]。
chhoe7 che7：[找一些]。
走揣：chau2-chhoe7，[尋找]。
色、受、想、行、識五蘊：佛家語。
參會離：參悟人生。

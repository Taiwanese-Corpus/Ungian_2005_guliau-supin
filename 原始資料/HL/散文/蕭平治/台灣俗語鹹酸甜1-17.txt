路邊尿桶，眾人soan7 。
 
Soan7 ，有三種意思：soan7 尿，soan7-thang2 ( 桶) ；罵人e5 意思，用soan7--e5 ，soan7 In nia5 ，kan3 tong7 soan7 ；鏇石，soan7 仔。
尿桶是beh hou7 人soan7 尿--e5 ，khng3-ti7 路邊e5 尿桶，只要是查甫人，逐家攏嘛會使得soan7 尿，查甫人--ma3 ，尿若緊到--a3 ，peng2 khit 來著soan7 ，有影卡無雅觀卡無禮貌，不過soan7 罔soan7 ，kap 查某、性，一點仔都無關係，嘛無啥麼愛昧e5 意思。
做人若卡無差不多，見做著是傷天害理e5 代誌，m7 是thai5 人放火，著是強姦婦女，欺負弱勢者，chit 款人除了愛受國法制裁以外，一定會hong5.ki2 kap thok ，犯著「眾人soan7 」，眾人罵，所以做人著正經，才be7 受人批評。
誠奇怪，ti7 chit 回e5 選舉，汰會有人用chit 種無雅氣e5 話來ka7 人罵ka7 人詈，閣卡hou7 人想be7 曉e5 代誌，那有人ka7 解說做是黃色話，對查某人e5 侮辱siau3-the2 ？台灣人無了解台灣話，恁遮e5 知識者，讀hiah 濟冊是leh 創啥貨，父母e5 話講be7 輾轉已經真失禮，父母話e5 意思閣sa 無chang2 ，實在講be7 得過。
Ti7 遮Siau,Lah-jih beh 呼籲逐家，父母話著卡捷講咧，用一寡精神教序細，beh 做台灣人，台灣人e5 父母話一定愛講hou7 好勢，特別是政治家，平常時著愛將咱e5 父母話khoa3-ti7 嘴phoe2 ，m7-thang 聽候選舉若到，才來講迄款無水準e5 台語，ka7 咱台灣人蹧躂siau3-the2 。
φ註解φ
hong5.ki2 kap thok ：[ 讓人指指點點，討厭排斥]
siau3-the2：[數落警惕]
sa 無chang2：[抓不到主題]總頭。
呼籲：hou-iok。
khoa3-ti7 嘴phoe2 ：[放在嘴上]
蹧躂siau3-the2：chiau-that siau3-the2，侮辱諷刺。










 
 
嘴念經，手摸奶。
食菜食到肚臍為界。
 
又閣一句被誤解e5 台灣俗語，「嘴念經，手摸奶」chiah 無幼秀閣帶淡薄仔黃色e5 俗語，是teh 講啥貨，真簡單，keng-the2 ( 警惕) 、siau3-the2 、批評一個人做代誌『口是心非』--nia5 ，敢無誠『傳神』，不過上好m7-thang ti7 公開場所，抑是有女性朋友kap 囡仔e5 面頭前講出嘴，he. 是會教歹囡仔大細，閣會hou7 人看你無正經。
佛家講--e5 名、色、財、食、睡五大欲，儒家講--e5 食、色性也，飲食男女，確實是一般正常人e5 欲望，按怎過著食、色正常e5 人生，著靠個人e5 修養，若是kan-na7 貪著酒色e5 虛華，嘴講beh 修養，做--e5 閣是一個樣，chit 款e5 人生是be7 出脫閣了然--e5 。
酒、色、財、氣，人人beh-tih ，人人看be7 開，頇顢人e5 一生，娶某生囝，柴、米、油、鹽一日拼kah 暗，啥麼酒、色、財、氣，按怎追求我m7 知影；好額人、知識者，有錢e5 人 用錢買，花天酒地，有知識e5 人盤嘴花用計智，處處留情，騙kah 一四界。愛知影滿嘴仁義道德，串做傷天害理，歸尾是一世人lian5-hoe5 ，永遠無法度了脫生死。
 
「嘴念經，手摸奶。」kap 「食菜食到肚臍為界。」共一款意思，嘴講beh 修行，見做著是歹德行，口是心非hit 種人，mai3 chhap 伊著好。
φ註解φ
出脫：[出人頭地]
了然：liau2-jian5，無路用。
mai3 chhap 伊：[不要理他]
盤嘴花：[能言善道]
lian5-hoe5：可憐代。











 
 
一人傳虛，百人傳實。
 
選舉另外一種e5 戰術著是「耳語」運動，咬耳仔根，講細聲話。候選人e5 軍師，指揮官，著愛chhoe7 孔chhoe7 縫，siong3 準準ui3 對方e5 致命傷，宣傳伊e5 弱點，mai3 用宣傳車，用講細聲話，放出風聲，製造謠言，hou7 選民叫是有影，如此如此，這般這般，結果對咱有利e5 愈有利，hou7 對方不利e5 閣卡不利。
Chit 招真好用，因為社會houN3-hian5 e5 人實在真濟，heng3 事--e5 ，愛講閒話--e5 ，愛看鬧熱--e5 ，ti7 選舉中閣卡明顯，利用chit 款免本錢e5 放送頭來做無錢e5 廣告，得著「 一人傳虛，百人傳實」e5 效果，只要軍師看會出對方e5 膨風弱點，「耳語」一下發kaN3 ( 酵) ，一定hou7 伊掠狂。m7-ku2 若掠無適當，hou7 人反攻，傷著家己，he. 著氣死驗無傷。
Chit 種「一人傳虛，百人傳實」e5 「耳語」運動，上困擾e5 是選民，誰(sui5 ) 是真，siang2. 是假，一時煞m7 知beh 按怎分別chit 款使弄，使人起悾。過去保密防諜有一句名言：謠言止於智者。確實有道理，了解候選人e5 做人，平時著愛注意，叨一個是為民，叨一位是sut8 仔，看In e5 選戰步數著知機。
選賢與能，愛靠選民e5 本領，目睭peh hou7 金，m7-thang hou7 人騙了後，chiah leh 喝geng5 。
 
φ註解φ
耳語：hiN7-gu2 ，講細聲話。
siong3 準準：瞄準。
houN3-hian5 ：喜愛玄奇玄機e5 個性。
heng3 事--e5 ：[好惹事者]
使弄：sai2-long7，[挑撥是非]
sut8 仔：術仔，騙子。
geng5：凝，凝心，懊惱m7 願。







 
 
二八亂穿衣。
 
今年e5 節氣誠無順，氣候誠怪奇，hou7 人誠鬱卒，都已經咱人( 農曆) 十一月--a3 ，有時閣那像六月天，傷ham3 啦！六月天m7-to7 愛吹冷氣，無m7 著，中晝時，外衫若無褪掉，食飯有影會汗流擅滴。
俗語講：「二八亂穿衣」，咱人二-- 月tu2-beh 春天代替寒天尾，講寒be7 真寒，講熱閣猶未到時候，長ng2 短ng2 在人穿，疊膨紗裌仔(ka-a2 ) 、亦是beh 穿hian3 胸，無人講be7-eng7 ( 用) ，有時一日兩遍衫，早起時jianh-bah ，下晡時穿ka-a2 ( 背心) ；農民曆八-- 月進入中秋，熱-- 人過去，白露來到，天氣開始涼冷，寒天衫著準備，熱天衫閣be7 凍收起，隨在人穿，隨在人歡喜，chai2-si5-a2 冷冷，日若出，愈來愈熱，若貪著一時e5 爽快，流汗m7 穿衫，無張持著起畏寒，按呢？你感冒--a ！
「二八亂穿衣」，台灣海島e5 氣候敢chiah 按呢生，有當時仔春天後母面，有當時仔講乞食beh 睏破草蓆，親像今年chit 款e5 天氣，十一月，穿一領shirt 猶teh 喝熱，猶teh 喝燒。
φ註解φ
傷ham3 啦：[太誇張了]
長ng2 短ng2：[長袖短袖]
膨紗裌仔：[毛線背心]
hian3 胸：[露胸]
jianh-bah：[夾克]
白露：peh8-lou7。
chai2-si5-a2 ：[早上]
shirt ：襯衫。 
 
 
九月九，風吹滿天hau2 ( 吼) 。
 
九月九，老人節，民俗叫做九月tiang-liang5 ( 重陽) ，有影tng 涼無m7 著。
農曆九月初九，節氣進入寒露，早暗時，田園草仔枝，攏有露水滴，天氣比中秋節時寒濟--lou3 ，chit 時. 風. 吹--e5 是西北風，涼涼無像冬天北風按呢sngh-sngh 叫，是放風吹e5 好時機，尤其是稻仔tu2 飽櫃( 飽穗)ti7-beh 芒花--nia5 ，田裡工課卡閒，大人、囡仔放風吹chhit-tho5 ，消遣消遣一下，嘛無過分，所以田洋、塚仔埔、門口庭攏有風吹teh 飛，有e5 風吹帶響弓，hou N-hou N 吼，實在鬧熱，可惜chit 款趣味e5 娛樂，toe3 著工商e5 發達，競爭e5 生活，連囡仔都因為升學主義e5 壓迫，煞無時間來sng2 chit-lo7 有意義閣有親子關係e5 「童玩」，只有chhun ti7 民俗e5 表演場中才會凍看著，使人可嘆！
九月九，風吹滿天hau2 ( 吼) 。吼ti7-leh 吼！你beh ka7 囡仔講chit 種過去e5 好sng2 chhit-tho5 物，只有惹起囡仔e5 欣羨：
「有影hiah 好sng2--hioh ？」
「哪會chiah 好孔啦！」
「阮爸--a 攏m7-bat chhoa7 人去放風吹--ou7 ！！！」
偌怨嘆你敢知？

 
φ註解φ
重陽：tiong5-iong5 。
tng 涼：拄好涼。
風. 吹：風leh 吹。
風吹：hong-chhoe ，風箏。
芒花：bang5-hoe 。
田洋：chhan5-iuN5，一大遍田親像平洋。
塚仔埔：thiong2-a2-pou，墓仔埔。
響弓：弓形e5 響笛。
sng2 chit-lo7：[玩這個]
童玩：tong5-oan2，囡仔物。












 
 
十月sioh8 ，乞食睏破蓆。
 
「Sioh8 」chit 句台灣話，ti7 洪惟仁老師e5 「台灣哲諺典」內講kah 誠詳細：流腳sioh8 ，流手sioh8 ，著是腳底手底流汗；囡仔一直 sioh8 去，是講囡仔飼kah 一直bai2 去；旺梨. 熱-- 人出產--e5 ，叫做正頭仔，若是十月生--e5 叫做sioh8  梨，頂禮拜外甥仔送來兩粒旺梨，講是「sioh8-a2 」，卡無hiah 好食。
抑十月sioh8 是teh 講啥麼？十月sioh8 著是親像今年e5 天氣按呢，十月初八立冬to7 已經過去chiaN5 半kou2 月，天氣卻是kap 六、七月仔共款hiah 燒熱，寒露、霜降e5 節氣假那是講假--e5 ，一sut 仔涼冷e5 感覺都無，十月sioh8 ，簡單講著是『十月小陽春』，tng7 著『秋老虎』啦！十月sioh8 e5 天氣，特別是中晝後仔，教著冊就一直想beh 睏，連學生囡仔嘛是共款，電風一直紡無歇，目睭逐家sa-bui sa-bui 。
「十月sioh8 ，乞食睏破蓆。」連乞食to7 無想beh 出門分錢，何況(ho5-hong2 ) 遮e5 好命囡仔，哪有精神聽老師教冊，上好提神e5 祕訣，「上體育課！」o5-o2 ！扑球chhit-tho5 ，老師！阮ka7 汝「o-lo2 ！」
 
φ註解φ
chiaN5 半kou2 月：[快要半個月]
紡無歇：[轉不停]
sa-bui sa-bui：[有睡意，眼睛睜不開]
[睡眼惺忪]





 
 
十月，日生sit8 ，lam2-noa7 查某，領be7 直。
 
新曆十二月二十二日，節氣是冬至，咱人十一月廿三(jiap8-saN ) ，一般叫做冬節，是古早過年，嘛是有道理，一年thang3 天，chit 工日. 上短，暝. 上長，過了冬節，明仔載日頭又閣漸漸早起晏落，閣再一擺循環e5 開始。
秋分是日. 暝平長，日-- 時開始beh 變短，不過無啥感覺，但是到kah 十-- 月，立冬過後，日頭晏晏浮chiuN7 山，早早落海岸(hoaN7 ) ，突然間hou7 你感覺日頭真短，看時鐘才五點外，都猶未到六點，哪會giong7 beh 無khoaiN3 人面？日頭那像發sit8 [ 長出翅膀] 咧，走pheng7 緊--e5 。
日長、日短，厝內工課共款hiah 濟，煮飯、掃地、洗衫、飼精牲，做查某人--e5 ，一日工課猶是hiah 呢濟，逐日著愛透早hoe5 kah 暗暝，為翁婿，為乾家( 官) ，為囝受罪，古早人逐項代誌著親手做，iah 無洗衣機，嘛無免熨布料，為著翁婿、後生，穿插會chhio-tio5 pih-chhah  [ 筆挺齊整] ，衫仔褲漿am2 照起工，可惜日頭短曝be7 乾，頷仔領自然軟軟be7 直。所以m7 chiah 有「十月，日生sit8 ，lam2-noa7 查某，領be7 直」e5 俗語。
 
lam2-noa7 查某有卡貧惰兼頇顢，tng7 著日頭短，有影做卡be7 去，其實khiang3 腳查某，嘛著做kah 一隻那牛咧，好佳哉，電氣化e5 時代，煮飯洗衫熨衫e5 機器逐項有，管汰伊日長抑是日短，beh 洗beh 烘隨在你，只要翁婿gau5 趁錢，清潔厝內，洗衫煮飯免師傅。




φ註解φ
日生sit8 ：日頭生[翅膀]
lam2-noa7：[懶散不整齊乾淨]
一年thang3 天：[一年到頭]
chit 工日.上短，暝.上長：[這一天白天最短，夜晚最長]
giong7 beh 無khoaiN3人面：[ 快要看不到臉]
走pheng7 緊--e5：[跑得特別快]
hoe5 kah暗：[東摸摸，西摸摸，忙到夜晚]
chhio-tio5：有精神有活力。
漿am2：漿稀飯的湯汁。
日頭短：[陽光短促]
做卡be7去：[趕不完]
khiang3腳：能力強--e5。
一隻那牛：像一隻牛。
 
 
捷罵be7 驚，捷扑be7 痛。
 
捷(chiap8 ) ！就無稀罕，捷khoaiN3 ( 看見) 無稀奇，捷聽無啥麼，捷食著無滋味。共款，「捷罵著be7 驚，捷扑著be7 痛」，因為麻痺。
講著學校教育，頭著haiN3 ，心頭冷一半，教冊三十幾冬，m7-bat 像chit 幾冬chiah 怨嘆，m7 是囡仔卡戇教be7 會，嘛mai3 談論教材e5 問題，咱來講chit 寡社會、學校、家長、老師、學生對現代教育e5 誤會：
當今e5 社會，專家講e5 話be7 時行，無人聽；學校親像百貨店，人客愛啥，伊to7 toe3-leh 賣啥；家長kan-na7 關心In 囝愛「比我卡會」，In 用看分數來決定In 囝會kap be7 ；有理想e5 老師卡be7 出頭，補習e5 老師一個比一個閣卡hong5.o-lo2 ；學生囡仔伊猶細漢bat 啥碗糕，有人壓，乖kah 那狗，用民主，逐日hi-hi-hoa7-hoa7。乖kah 那狗，人o-lo2 真乖，hi-hi-hoa7-hoa7 ，人嫌伊m7 讀冊，真歹。
咱想講「愛的教育」誠正確，beh 來ka7 實現，輕聲細說來教示，tng7 著頑皮(ban5-phoe5 ) 、狡獪、m7 聽話，用心計較講道理，可惜Siau,Lah-jih m7 是佛陀，嘛無三頭六臂，擋be7-tiau5 煞來開嘴大細聲，柴仔枝又閣來gia5起，實在有功效，m7-ku2 一下久，煞慣習seng5 自然，定定著按呢扑罵來教示，唉！「捷罵be7 驚，捷扑be7 痛。」我嘛知機，beh 按怎改變chit 款教育方式？是m7 是社會、學校、家長、老師攏愛有覺醒，若無kan-na7 一方面照起工，三方面歹示範，beh 會成功，he. 著班鳩hau2--lou3 ！久！久！久！
φ註解φ
捷(chiap)8：常常。
頭著haiN3：搖頭怨嘆。
會kap be7：[會和不會]
bat啥碗糕：[懂個屁]
有人壓，乖kah那狗：[給他壓力就乖得像狗一樣]
用民主，逐日hi-hi-hoa7-hoa7：[民主方式教育，則嘻嘻哈哈]
狡獪：kau2-koai3。
一下久：[一下子時間久了]














 
 
山中有直樹，世上無直人。
 
禮拜日去畚箕湖chhit-tho5 ，畚箕湖大飯店e5 頭家林先生，特別做嚮導chhoa7 阮peh 山，畚箕湖e5 風景區真濟位，因為時間才一早起（上午），林先生建議阮peh 十八羅漢洞上拄好，be7 傷thiam2 ，風景閣sui2 。
遊覽車載阮到登山口，林先生先ka7 逐家做簡單紹介：來回一choah8 大約兩點鐘，路草be7-bai2 行，起起落落卡崎淡薄--a3 ，若是體力無夠，抑是心臟無力，會記得行到「回頭嶺」e5 時，著m7-thang 繼續行，因為續落去有九百崁e5 peh 崎，會hou7 你peh kah 會呼雞be7 pun5 火。
逐家一路行，一路聽鳥聲，聲音響亮好聽，那像有hoe-bi5 （畫眉）e5 叫聲，可惜有聽矣聲無khoaiN3 影，是欣賞鳥音e5 好所在。繼續行繼續紹介，來 kau3 一大片e5 杉仔林，直lak-sak ，懸抵天，請教林先生，這是啥麼樹？伊講：che. 是水杉仔，嘛叫做柳杉，一片e5 林相誠讚誠sui2 ，現主時kan-na7 chhun 畚箕湖遮kap 溪頭、杉林溪、阿里山、八仙山、藤枝猶看會著--nia5 ，其他著無簡單看會著--a3 ，俗語講「山中有直樹，世上無直人。」遮e5 柳杉林著是真好e5 見證，逐枝都chhai7 kah 直直直，逐叢攏無相妨害，「與世無爭」已經五、六十冬，無像咱世俗社會，競爭hiah 厲害，你gau5 我著用hau-siau5 ，你khiang3 我著暗暗仔來ka7 汝害，實在是人食人e5 世界。
林先生講了有道理，咱著「以樹為師」，做一個順自然講道理e5 條直人。
φ註解φ
be7 傷thiam2：[不會過分疲勞]
一choah8：[一趟]
khoaiN3：看著。
直lak-sak：[直挺挺]
chhai7：[直立著]
hau-siau5：講假話。
khiang3：能力強。

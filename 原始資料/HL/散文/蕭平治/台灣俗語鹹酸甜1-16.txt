一代親，兩代表，三代無了了。
一代親，兩代表，三代m7-bat 了了。
 
厝邊莊老師入厝請人客，無疑誤tng7 著表姪仔（三姑e5 孫），誠歡喜，雖然toa3-ti7 隔壁鄉，因為無啥麼機會，煞真久無來往，無見面。
飯後請In 兄弟來厝裡泡茶，ka7 In 講逐家著卡捷聯絡咧，若無有影會「一代親，兩代表，三代無了了。」想起細漢，每擺三姑若轉來，攏會chhoa7 大表姪仔鬥陣，因為表姪kap 我頂下歲仔，是誠好e5 chhit-tho5 伴，日子leh 過誠緊，逐家大人了後，士農工商無閑chhih-chhih ，煞卡無來去，尤其表兄過往，閣卡無接觸，早幾年阿伯阿爸猶ti7 咧，表兄In 攏會借講beh 看阿舅，利用年節仔來行行看看咧，ah chit-mai2 老--e5 一個一個去--lou3 ，少年--e5 閣be7 曉beh 相chhoe7 ，確實有影會「一代親，兩代表，三代m7-bat 了了。」
m7 信，theng3-hau7 有親chiaN5 鬧熱e5 時陣，親chiaN5 五十齊到e5 時，一定有真濟你m7-bat 我，我m7-bat 你e5 遺憾。工商社會，人情淡薄，che. 是上蓋看會出來e5 所在。
φ註解φ
無疑誤tng7 著：無意中拄著。
過往：koe3-ong2，去世。
猶ti7 咧：[還在世]
theng3-hau7：聽候，等候。
遺憾：ui5-ham7。
 
 
 
查甫大kah 二十五，查某大kah 大肚。
 
查甫囡仔e5 成長，大到二十五歲，感覺小可懷疑，想當初時 Siau,Lah-jih 少年時代，十九歲時159 公分，A V 短，等到師範出業，162 公分到taN 著無閣再大漢，卻是腰圍愈粗，愈來愈垃圾肥是真--e5 ，Siau,Lah-jih 大隻雞慢啼，師範出業hit 年已經二十二歲--lou3 ，猶是虛歲neh ？離二十五歲猶差三年。
閣來看 Siau,Lah-jih e5 後生，比In pe7 有卡hou7-chin3 （後進），今年二十二歲166 公分，m7-ku2 chit-e5 數字已經是二、三年前e5 身高，講「查甫大kah 二十五，」可能有卡少數。
閣來講「查某大kah 大肚。」che. 著真歹定奪，大肚是講有身，有身著是嫁翁了後，已經腹肚內有囡仔。根據媒人婆--a 講親chiaN5 ，正正當當完婚e5 查某囡仔，ti7 chit-mai2 e5 社會，上少嘛著20~30 腳兜，講大kah 大肚，有卡ham3 有卡包含，真歹定論，大概是講過去e5 時代，嫁娶有卡早，查某囡仔十五、六歲著嫁leh 走--a ，m7-ku2 十五、六歲敢有影大到在--a ，少缺（chio2-khoeh ）十六、七、八歲猶leh 大e5 查某囡仔。
其實若按chin2. 時代囡仔成長來看，營養好，做輕可，叨一口灶e5 囡仔，m7 是飼kah 肥chut-chut ，特別是查某囡仔，國小五、六年--e5 著大kah 有看矣，In 老母大姊e5 衫仔穿咧，常常著hou7 老師叫是家長媽媽咧，有影gau5 大，閣會繼續大，大到高中十八、九歲e5 時，可能大到在，be7 閣大--lou3 ，若是繼續閣讀大學，四年後才嫁，廿三、四歲以後才大腹肚生囝，是誠正常e5 代誌，照按呢看，「查甫大kah 二十五，查某大kah 大肚。」chit 種講法已經落伍，無合時勢--lou3 。
φ註解φ
AV短：矮閣短。
垃圾肥：lah-sap-pui5，[痴肥]
In pe7：In老爸，父對囝講無妨，若對別人著卡無禮貌。
大肚：toa7-tou7，有身大腹肚。
腳兜：左右。
ham3：[誇張]
大到在：[成長到不再成長]
少缺（chio2-khoeh）：真濟e5 意思，少、缺攏是否定語，否定再否定，變成肯定。
 
 
查某闊嘴，免叫產婆。
 
查甫人生做闊嘴，講會凍食四方。查某人闊嘴，講大chi-bai ，m7 知有影iah 無？抑是世俗人對飲食男女e5 趣味，消遣講thiong3 --e5 。大chi-bai 著是大生門啦！生門若大，生囝自然好生，m7-chiah 講「查某闊嘴，免叫產婆」，敢有根據？小可懷疑懷疑。
早當時做兵，bat toa3 ti7 復興鄉山內，tu2-chhian7 營地隔壁有一位查某人大腹肚，拄好順月，荒郊野外，kan-na7 有兩三口灶toa3 tiam3 遐-- nia5 ，人伊也無leh 煩惱啥？中晝頓煮煮咧，囡仔款款hou7 In 食飽，伊著ka7 囡仔講阿母beh 入去房間歇睏，m7-thang ka7 我吵，無一tah 久仔，房間內傳出來紅嬰仔聲kap chit 位查某人e5 呼叫：緊叫恁阿爸hiaN5 寡燒水，閣去叫阿貴姆來一下！
燒水hiaN5 好，阿貴姆嘛ui3 房間出來：益仔兄！恭喜--hou hN ！恁某ka7 汝生一個查甫囡仔-- neh ，tng2 臍tng2 好勢--a3 ，卡緊入去看覓咧！
看益仔嫂a7 無闊嘴--a ，人伊to7 生囝那teh 生卵咧，a7 免產婆， a7 免醫生，處理kah 好勢好勢，chit 位益仔嫂攏總生五個囝，雖然為囝勞碌拖磨，不過身體誠康健罕得聽伊喝艱苦。
beh 做老母，當然著愛生囝，khioh 囡仔beh 會順序，可能kap 母身e5 運動有誠密切e5 關係，內山人一工到暗，peh 山落嶺，運動誠濟，等kah beh 生囝時，自然生門容易開，自然好生，生了順序。
chit-ma2 e5 人，流行剖腹生囝，好bai2 是醫學上e5 代誌，總是醫學進步，危險性卡少，m7-ku2 有人按呢講，無經過生囝e5 艱苦，卡無卡早迄款母囝連心e5 感情，m7 知有影無？
「查某闊嘴，免叫產婆。」chit 句話，假那是腳倉後消遣查某人講chhit-tho5 e5 而已，mai3 ka7 認真，叫是有影e5 代誌。
φ註解φ
chi-bai ：女陰。
生門：生囝之門，陰道。
順月：預產期hit kou2 月。
hiaN5 寡燒水：[燒些熱水]
khioh 囡仔：生囝。

















 
 
馬無食餉草be7 肥。
 
Chit 句俗語，bat ti7 台視頻道e5 『天天開心』節目內出現，卓勝利先生講做「馬無食險草be7 肥」，感覺無妥當，也m7 是羊me-a2--kong ，馬. 那有可能ti7 危險e5 山壁頂食草，應該是「馬無食餉草be7 肥」才著。
按怎講，做兵仔為國家盡忠，領月俸叫做領薪餉，軍馬食e5 草應該著是「餉草」--lou3 ！
軍馬著食「餉草」才會肥，做官人若beh 好額，自然著靠貪污，做一個食錢官，食國庫e5 錢財，若無，kan-na7 一kou2 月領四、五萬箍過日，a7 beh 飼某囝，a7 beh 人情世事，除非有父公致蔭，beh chhun-- 淡薄仔，hak 田園，買別莊，sng2 股票，誠拼咧。
馬愛食餉草才會肥，thang 好相戰為國家盡忠，做官人若無歪哥，嘛be7 肥，be7 好額，想beh 食kah 肥chut-chut ，著注意，敢會親像南部hit 位縣老爺按呢犯官符，hong5 sa 去lok8-tu3-a2 內，臭名一世人。
 
「馬無食險草be7 肥」，m7 是好話，mai3 欣羨。
φ註解φ
頻道：pin5-to7 。
羊me-a2 ：羊仔。
餉草：hiong3-chhau2。
貪污：tham-u。
chhun--淡薄仔：[有點積蓄]
誠拼咧：[難啊]
lok8-tu3-a2 內：監獄內。











 
 
第一戇，選舉運動。
 
選舉到，講選舉，
候選人，上鐵齒，
攏相信，我會tiau5 。
選戰術，著抹烏，
白賊話，罔hau-siau5 ，
chhoe7 空縫，lah8 hou7 臭，
耳孔邊，講無聊，
你粗魯，我kan3-kiau7 ，
你叫李登輝，我叫阿扁--e5 了，
宋楚瑜是孫悟空，謝長廷chit-mai2 『長紅』。
面頭前，m7-thang 買票，
腳倉後，柱仔腳隨到，
風聲閣pong3 影，法官sa 無chang2 ，
「不了了」，選舉後，好了了。
「第一戇，選舉運動。」實在m7 是胡白講，知識者，人格者，女英雄，博士博，ti7 法界，教授級，真清流，重量級，一下參選，真夭壽，翁某代，父囝仇，食錢官，包庇案，交陪黑道，提紅包chhit-tho5 ，有--e5 無--e5 ，那像十二月屎桶，盡拼sia3-si3-cheng3 （世眾），一世人e5 名聲，按呢hian3 分明，敢無戇？
猶閣有，柱仔腳，替人chau2-chong5 ，磕著官司，代誌be7 分明，死你 chit-e5 道 
友，恐驚矣無人ka7 你同情，嘛是戇。
若是為著咱台灣，為著咱百姓，堅持民主運動，chit 款e5 民主鬥士政治家，就m7 是用「第一戇，選舉運動」會凍ka7 伊笑戇，咱愛ka7 伊尊敬，用你神聖一票，選hou7 關心台灣文化教育e5 英雄。




φ註解φ
會tiau5 ：會當選。
lah8 hou7 臭：[鬥臭]
kan3-kiau7：罵粗魯話。
宋楚瑜：song3-chhou2-ju5 。
謝長廷：sia7-tiong5-teng5 。
長紅：chhang5-hong5 ，tng-ang5。
風聲閣pong3 影：繪聲繪影。
sa 無chang2：[找不到原因]
「不了了」：put-liau2-liau2 ，[不了了之]
好了了：好liau2-liau2，一切OK。
sia3-si3-cheng3 ：漏氣hou7 逐家看。
hian3 分明：全部曝光。
 
 
第二戇，食薰suh 風。
 
講著食薰我火著toh8 ，che. 是一句笑話，食薰無火beh 汰會使chit ；食薰啥麼人上chheh ，當然是In 某，一支嘴臭mi-mou ，mai3 講Kiss ，kan-na7 phiN7 著味to7 擋be7-tiau5 ，所以講著食薰，做牽手--e5 當然一腹火。
Chit-mai2 講著食薰，已經m7 是In 厝內e5 人chheh--nia5-nia5 ，連坐tiam3 伊邊--a e5 人攏無歡迎，因為二手薰共款會損害身體，特別ti7 公共場所，食薰是人人討厭，人人喝「卡」，「第二戇，食薰suh 風」，應該升為第一戇才著。
食薰e5 歹處一大堆，逐家攏了解，m7 免閣畫山畫水，Siau,Lah-jih beh 來講ke2-hun （改薰）e5 經過hou7 恁聽，想起少年時，be7 曉想，食薰二十年，改薰幾十kai2 ，愈改愈深沈，變薰蛇，像薰鬼。有一工，突然想通，決心m7-koh 食薰suh 風，一改斷了離，到 taN 十thong2 年，任你按怎ka7 我siaN5 ，如何ka7 我激氣，食薰e5 心已經死。
食薰實在歹習慣，飯後suh 一支薰，爽快親像仙，人我薰無sut8 （食），be7 gian3 （癮）be7 欣羨，假那一個佛，你講叨chit 位卡高級，啥麼人e5 生活卡be7 鬱卒。
朋友！beh 改薰無？E-Mail 來，隨時教你方法。
 
φ註解φ
食薰suh 風：[ 抽煙吸空氣]
講著食薰我火著toh8 ：雙關語，[抽煙要點火][ 說抽煙就讓人火氣大] 
上chheh ：最討厭。
phiN7著味to7 擋be7-tiau5：[聞到味就受不了]
喝「卡」：喝停。
ke2-hun（改薰）：[戒煙]
幾十kai2：[幾十遍]
薰蛇，薰鬼：有薰就食，無薰會gian3 e5 [大煙槍]
siaN5：引誘。
激氣：激將法。
假那：親像。











 
 
一名透京城。
 
Chin2.( 現在)chia5.( 誰) 上chheng3 ？「謝長廷」，siang2.( 誰)e5 嘴上lai7 ( 利) ？，阿長--e5 上厲害 。
白曉燕e5 命案，造成社會e5 轟動不安，殺人e5 魔王林春生、高天民已經畏罪自殺，啥知猶未掠著e5 陳進興，煞來劫持南非e5 外交官武官卓茂奇In 一家人做為人質，惹起警察e5 緊張歹處理，強攻入去也m7 是，放leh 拖時間嘛m7 是好辦法，時間一點鐘一點鐘過，透過電話kap 伊勻勻仔說，連鞭講警察e5 歹話，連鞭講做案e5 經過，閣親像一齣偵探電影，驚險刺激，一幕一幕一直過。
電視前e5 觀眾，看kah giong7 beh be7 喘氣，有人關心人質e5 安全，聽著槍聲，煩惱kah 目屎滴；有人批評警方e5 辦案，哪會chiah 頇顢，不滿情緒kan3 kap phih ，上無慈悲--e5 著是看kah 笑hi-hi 。In 敢知影辦案e5 當事者是外緊張，按呢也m7 是，按-- 呢抑m7 是，心內煩惱kah tih-beh 死，人質是外交官，保護無好，恐驚會惹起麻煩，陳進興閣是十惡不赦e5 兇犯，實在進退兩難。
好佳哉，來了一位救命星，m7 驚死，空手hou3 蝦入去現場kap 兇犯面見面，伊用情、理、法，lam7 著宗教e5 力量，講kah hou7 陳進興聽會落去，落尾甘願棄械投降toe3 In 出來，hit 位英雄謝長廷自按呢「一名透京城」，全國e5 人通知影，chheng3 kah 掠be7-tiau5 。
φ註解φ
一名：一下出名。
chheng3 ：hia5-pai 出名。
白曉燕：peh8-hiau2-ian3。
畏罪：ui3-choe7。
劫持：kiap-chhi5。
勻勻：un5-un5，慢慢。
情緒：cheng5-su7 。
kan3 kap phih：粗話詈罵。
空手hou3 蝦：雙手空空。
lam7著：[參雜著]
棄械投降：khi3-hai5-tau5-hang5。
通知影：攏總知影。












 
 
一poe2 ，食到冬尾。
 
Chit 擺選舉e5 廣告著開外濟錢？下面是台文站建國黨板e5 資料：
大幅彩色看板（含鷹架及地租）一幅３0 萬，全縣市以２０幅計算，愛六百萬；布旗仔（完工到縛好）一支７０元，全縣市以２０萬支計算，總共著１千４百萬；日常宴客（不含流水席）每桌４５００元，全縣市每工２０桌，５０天著用３百萬；縣市區域性之競選總部的費用（含水電、房租、人事、雜費等）每一辦公室以２０人計，須要１百２０萬，每縣市設置３個辦公室，著愛３百６０萬；挾報文宣，以１０張彩色Ａ３文宣計算，含挾報工資（２元），２Ｘ５０, ０００Ｘ１０次＝１千萬；候選人小張文宣以Ａ４計算，含沿街分發工資（１元），文宣印刷費每張以３元計，發１百萬張，著四百萬；電台廣告、電視廣告（有線及無線）、報紙廣告，算２百萬元著好；造勢暗會，燈光、大型舞台架設、飲料、場地費等，每場愛５０萬，５場計算，需要２百５０萬。
照按呢ka7 看，得著選舉財有啥麼人？啥麼行業？辦桌做油湯--e5 ，送報紙--e5 ，印刷廠做廣告--e5 ，報紙、電台、電視，猶有做看板、做旗仔--e5 攏得著財利，親像做旗仔e5 生理，一擺做著幾若萬支，kan-na7 選舉前chit 幾kou2 月接著e5 定單，著hou7 伊做kah 爽oaiN-oaiN ，真正是「一poe2 ，食到冬尾。」
可憐--e5 是咱遮 e5 老實國民，候選人開出去遮e5 錢，著靠咱e5 稅金來出水--lou3 ，人leh poe2 ，咱leh lian5-hoe5 ，有夠衰。
φ註解φ
大幅：toa7-pak 。
宴客：ian3-kheh 。
一poe2 ：一招架，意思是講一趁。
 lian5-hoe5 ：歹命。
 
 
教歹囡仔大細。
 
一場e5 選戰，淪落kah chit 款地步，民主政治帶來e5 負面教材，著是歹e5 示範，「教歹囡仔大細」。
各縣市長e5 候選人，攏是社會上e5 有志知識分子，m7 是博士著是碩士，上無嘛有大學出業，讀冊人是beh 做社會e5 模範，是beh hou7 青少年囡仔兄看樣--e5 ，今仔日遮e5 候選人，為著beh 選嬴，煞be7 記得伊e5 本分，龜腳馬腳chiau5-chiau5 so5 出來，講啥麼辣妹助選團，有穿內衫抑無穿？講啥麼人e5 翁婿婚姻無正經，講啥麼…橫直一大拖無應該讀冊人講出嘴e5 黃色話、lah-sap 話、siah 人祖公、咒人無命e5 白賊話，攏ti7 助選e5 mai3-khuh 聲，電視e5 喇叭聲，親像冤家相詈(le2 ) ，汙染ti7 老實人、囡仔人e5 耳孔內，汰會按呢？
chit 場e5 選舉，所展現e5 惡質文化，Siau,Lah-jih 卡be7 接受--e5 有：
第一點、對女性e5 侮辱：查某是查甫e5 另一半，侮辱著查某假那侮辱著查甫家己，查某人e5 身體，查某人e5 穿插，m7 是beh hou7 查甫人當做女「性」e5 討論問題，流行界e5 討論he. 是In e5 自由，政治上用chit 款做攻擊對手e5 話題，敢有適當，敢be7 失禮。
第二點、對台灣話e5 誤解醜化：親像「路邊尿桶，眾人soan7 」，「嘴念經，手摸奶」chit 種俗語，著無應該ti7 chiah 公開e5 時陣，由讀冊人來講出，公開所在講chit 款話，雖然話語本身e5 意思誠對同(tui3-tang5 ) ，只是表現個人e5 涵養無夠。另外有人對chit 款卡無雅氣e5 俗語，嘛解說kah 傷離譜，誤解kah 誠siong-tiong7 ，「路邊尿桶，眾人soan7 」，不過是leh 講一個人e5 行為道德惹人討厭，惹人罵--nia5 ，「嘴念經，手摸奶」嘛是kan-na7 pheh-siuN3 ( 只是批評) 一個人『口是心非』而已，哪thang ka7 牽連kap 性、色情去--neh ？
台灣人啊！對家己e5 母語著卡研究咧，若無會去hou7 人看無( 目地) 、看衰，嘛請當選e5 各位縣市長，ti7 恁e5 施政方針內，ka7 推展母語看做一項重要e5 代誌。
φ註解φ
教歹囡仔大細：[教壞了大大小小的孩子]
龜腳馬腳chiau5-chiau5 so5 出來：[全部露出馬腳來]
辣妹：loah-moai7。
lah-sap 話：[髒話]
siah：削，hou7人漏氣，hou7人無面子e5 講話。
mai3-khuh：[麥克風]
穿插：chheng7-chhah ，穿著。
醜化：chhiu2-hoa3 。
誠siong-tiong7：非常厲害嚴重。
哪thang：[怎麼可以]

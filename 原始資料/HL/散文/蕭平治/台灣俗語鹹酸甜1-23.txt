隔壁親家，禮數原在。
 
隔壁親家誠熟似，行著禮數照步來，有來仔有去，好來仔好去，天長地久，感情原在。
咱人過年正月時仔，總是四界行春，kap 朋友、親情poah8 che7. 感情咧！親像初一日去chhoe7 老朋友周先生恭喜發財，嘛著小意思一下，送一籃果子。平常時beh chhoe7 伊開講，空手hou3 蝦，喝去著去，啥麼等路、伴手，都無leh 笑死人-- 講，也m7 是外人，送啥麼物件，無leh 笑破人e5 嘴，敢be7 hou7 朋友情隔一重膜？但是今仔日是新正年頭，當然「隔壁親家，禮數原在」，be7 凍無koaN7 禮物，著是身穿嘛著照起工穿hou7 整齊整齊，按呢才be7 失禮。
正月初三，後生e5 查某朋友beh 來chhit-tho5 ，特別kap 後生駛車去彰化ka7 載，載到員林，伊輕輕仔ka7 我講：阿伯！小停車一下！
Beh 創啥？
買一個禮物-- 咧！
ah8 免啦！抑m7 是生份人客？
人阮阿母有交待，新正年頭一定愛koaN7 等路--neh ！
實在會呵咾得e5 父母，chit-e5 年代，m7-bat 禮e5 少年人滿四界，歸責任做人父母--e5 著佔大部分，囡仔細漢無教，大漢自然be7 曉。bat 禮e5 囡仔卡be7 做歹，beh 愛序細bat 禮貌，父母著做樣hou7 In 學，啥麼是禮？有合理--e5 ，有合正道--e5 ，若是將理kap 禮lam7-leh 做參考，啥麼愛學，啥麼著改，大概be7 差傷濟即著。
φ註解φ
咱人過年：著是咱e5 過年，日本時代強迫台灣人過新曆年，偏偏咱beh過家己e5 舊曆年，所以農曆年嘛有人講做台灣過年。彰化古早叫半線，半線著是Pasoa，Pasoa著是平埔族e5 族名，Pasoa e5 原意著是「人」e5 意思。
行春：kiaN5-chhun，春有剩、伸e5意思。
親情：chhin-chiaN5，親戚。
poah8 che7：poah8 感情，che7 [一些]。
空手hou3 蝦：[兩串蕉，兩手空空]。
笑死人--講：[笑死人說]，講念輕聲kong。
be7凍：be7 使chit，不可以。
koaN7：[ 手提物]。
生份：seN-hun7，無熟似。
m7-bat：[不懂，不識，不曾]。
lam7-leh：[攙在一起，混合]。
 
 
Nng3 燈腳，生膦pha 。
 
膦pha 膦pha 生膦pha ，大漢才會做阿爸；
生著查某囡仔庀，是beh-ni5 ，食了米，m7 成chi 。
朋友！新正年頭m7-thang叫是＜Siau,Lah-jih＞leh老不修，講hit-lo7有孔無sun2 e5 垃圾話，beh 論男女平權e5 問題，提出咱對男女生殖器e5 看法態度，嘛會凍了解一寡，你ka7 看，講著查甫囝、查甫孫，m7 管老父抑老母，阿公抑阿媽，逐家嘴仔笑微微：生膦pha 啦！有lan7鳥哦！ah 若生著查某--e5，m7 是講母--e5，著是查某囡仔庀，有e5 阿媽講閣卡歹聽：生kah he.chi-bai-a2，m7 成chi，食了米。m7-na7歹聽，閣顯示生著查某囡仔e5 無奈。
哪會按呢？m7 知是受著漢文化e5 影響，抑是台灣人本成著重男輕女，thai2 會chiah-nih8注重查甫囝，好佳哉，時代toe3 著世界潮流teh 進步，chit-mai2 e5人有影卡開化，知影查甫、查某攏是囝，生著著好，攏會ka7 疼，攏beh ka7 chhiaN5 ，m7-ku2 祖先留落來e5 風俗，猶原支配著咱e5 生活，親像正月十五元宵節，就有hit-lo7 「Nng3 燈腳，生膦pha 」e5 迷信存在。
正月十五元宵節，閣叫做上元節，是天官大帝（堯帝）e5 生日，是一個小過年，各所在廟寺有花燈展覽，逐家挨挨陣陣看鬧熱賞花燈，想beh 生查甫囝e5 查某人，相招看花燈，順紲nng3 一下仔燈腳，看有影冬尾仔抑是明年會生一個仔膦pha 無！
nng3罔nng3 ，ka7 看做一個民俗著好，m7-thang 叫是真--e5 ，其實逐家巧巧咧，應該be7 相信才著，若無是beh 按怎kap 人算新時代e5 女性--neh ，不過--houN1 ，民俗是民俗，未嫁翁e5 查某囡仔，你著m7-thang kap 人好sng2 也beh 去nng3--ou7 ，he. 是會hong5 笑哦！







φ註解φ
Nng3：[鑽]。
膦pha：lan7-pha[陰囊]。
囡仔庀：gin2-a2-phi[2庀phi2不起眼]。
beh-ni5：beh 創啥。
叫是：kio3-si3，以為。
hit-lo7：hit 號，[那一種]。
有孔無sun2：無路用e5…[有榫洞沒榫頭]。
 一寡：chit8-koa[2一些]。
你ka7 看：[ 你跟他看看，你看看]。
lan7 鳥：[陰莖]。
m7-na7：[不但]。
thai2會：哪會[怎會]。
chiah-nih8：即呢[這麼]。
挨挨陣陣：e-e-tin7-tin7。
罔：bong2，chhin3-chhai2，隨意，[將就]。
好sng2：[好玩]。
he：[那]。
hong5：hou7人，hou7-lang5 e5合音。
 
 
偷挽蔥，嫁好翁。偷挽菜，嫁好婿。
跳菜股，娶好某。
 
正月十五. 元宵節，是小過年，有gia5 香拜神e5 人，今仔日著拜天官大帝，聽講是堯帝e5 生日，叫做上元節。
元宵節e5 民俗誠濟，有各廟寺舉辦e5 花燈展覽，kap ioh 謎猜e5 活動，上有名--e5 ti7 台北e5 龍山寺，新竹e5 城隍廟，北港e5 朝天宮，盈暗攏真鬧熱；另外台北平溪e5 放天燈，台南鹽水放蜂炮有卡特別，一般家庭ti7 暗頓有食元宵圓e5 風俗，食暗飽，囡仔大細漢歡歡喜喜gia5 花燈seh8 街路看鬧熱，是一個誠有教育意義，表現民俗技藝e5 節日。
除了遮e5 民俗節目以外，beh 閣ka7 逐家紹介幾項做khian3-sng2 e5 風俗：想beh 娶sui2 某、嫁好翁e5 青年男女，利用盈暗去田裡ka7 人偷挽蔥仔、青菜，講號做「偷挽蔥，嫁好翁。偷挽菜，嫁好婿。跳菜股，娶好某。」祈求一個吉利，向望今年會凍結婚。
Chit-e5 齣頭是按呢：利用元宵月光暝去人e5 田園，偷挽人e5 蔥仔，偷挽人e5 菜，抑是跳過菜股，講按呢著會嫁著好翁婿，娶著sui2 牽手。實在有影好sng2 ，雖然是迷信，但是對思春e5 少年人來講，逐家心內知知，總是好sng2 卡嬴過心內鬱卒，青年男女相招看花燈，看鬧熱了後，三、五個仔行到田裡，來sng2 一個無共款e5 趣味，嘛be7-bai2 ，閣有古早味，敢m7 是？
khian3-sng2 ，khian3-sng2 ，消遣閣好sng2 ，著會記得m7-thang 損斷著人e5 農作物，beh kang5. 偷挽，嘛著愛chhoe7 熟似人--e5 ，意思意思一下著好，若無，你挽我挽，一區菜園hou7 人thun2 踏損斷，氣-- 著ka7 汝當做賊仔送去衙門，ah 著無好sng2--lou3 。
φ註解φ
gia5 香：拿香（拜拜）。
天官大帝：正月十五天官大帝（堯）生日，七月十五地官大帝（舜）生日，十月十五水官大帝（禹）生日，合稱三官大帝，三界公。
ioh：猜。
城隍：seng5-ong5（siaN5-hong5）。
盈暗：eng-am3，[晚上]。
蜂炮：phang-phau3。
元宵：圓仔無包aN7 [餡]，元宵有包aN7。
seh8 街路：[逛街]。
khian3-sng2：為家己求吉祥e5 吉咒叫做（做遣爽），為別人叫做（做竅妙）＜臺灣禮俗語典267頁＞。
號做：ho7-cho3，[稱做]。
菜股：chhai3-kou2，[菜圃]。
Chit-e5：[這個]。
sng2：chhit-tho5，[玩]。
be7-bai2：[不錯]。
敢m7是？：[是不是？]。
損斷：sng3-tng7，[損傷]。
kang5.：ka7-lang5 e5 合音，念第五調，免變調。
thun2 踏：[踐踏]。
衙門：ge5-mng5，警察局。







 
 
酒. 愈khng3 愈芳，病. 愈khng3 愈重。
 
陳年燒酒人人愛，若beh 好lim，著愛khng3久才會使；
身苦病痛人人驚，若beh 無病liu2-liah8，預防嬴過治療。
興燒酒e5人看頭句，愛beh身體健康，你著聽我講：
有病著醫，逐家知道理，可惜大多數e5 人，攏誠蠻皮，驚chhoe7醫生醫治，小症頭免管伊，放咧出在伊去，到kah 嚴重來，猶原西藥房便藥仔提咧，家己治療，普通病可能有見效，若是歹運tng7著歹症頭，倒落peh be7 khit來，才知代誌大條，緊急ouN7-iN ouN7-iN 送到大病院，急救、檢驗、診斷，一場車跋反了後：哪會khng3 到chit-chun7才來醫治？雖然m7 是病入膏肓，m7-ku2 beh醫完全著無hiah呢單純，盡量ka7伊醫，但是恁嘛愛有心理準備。
「酒.愈khng3 愈芳，病. 愈khng3 愈重。」平常時講，無人beh 信，chit-mai2 已經全民健保，猶leh 等啥麼，無病m7-thang tong-tong 病院行來行去，真正有病，莫延遲，診病卡提咧，趕緊chhoe7 仙--e5 醫治卡要緊，千萬著m7-thang khng3 ，m7-thang 拖，khng3 久會變慢性病，拖久會傷重，到時講「beh 知…」傷慢--lou3 。猶有，為著家己e5 健康，一年一擺e5 健康檢查，定著愛做，「預防嬴過治療」，血壓傷koan5 ，有心臟病無，心肺功能正常無，膽固醇傷koan5 be7 ，有糖尿病e5 現象無，攏會使chit 事先發覺，事先來預防。
「酒. 愈khng3 愈芳」，請mai3 lim hiah-che7 ，「病. 愈khng3 愈重」，有病著愛chhoe7 醫生，請mai3 貧惰 mai3 ian5-chhian5 ，祝福逐家身體健康，歡喜過日。
φ註解φ
khng3：[藏，放]。
陳年：tin5-ni5。
lim：[飲，喝]。
liu2-liah8：動作伶俐。
興燒酒：heng3 sio-chiu2。
蠻皮：ban5-phoe5，[頑固不聽勸]。
chhoe7：[找，尋]。
出在伊去：[隨他去]。
倒落peh be7 khit來：[倒下去爬不起來]。
ouN7-iN ouN7-iN：救護車e5 聲。
一場車跋反：[折騰一番]。
膏肓：ko-hong。＜m7 是ko-bong5 ＞
tong-tong：常常。
莫廷遲：bok8-ian5-ti5。
仙--e5：醫生。
傷重：siong-tiong7，嚴重。
傷koan5：[太高]。
膽固醇：taN2-kou3-sun5。
mai3 lim hiah-che7：[不要喝那麼多]。
mai3 ian5-chhian5：[不要拖時間]。
 
 
起厝--e5 驚掠漏，醫生驚治嗽。
 
十年前整理chit-mai2 toa3 e5 chit 間厝，che. 是一間舊厝，本成著會漏，所以吩咐師傅著愛特別注意防漏e5 工程，整理好勢徙入去toa3 ，猶算be7-bai2 ，假那新--e5 ，到kah 隔轉年熱-- 人，一場西北雨著知輸贏，二樓頭前間閣那親像舊時鐘leh 算時間共款，滴答滴答滴無停，無奈何拜託師傅來看覓，厝頂壁角四界巡，師傅講：「可能」是舊水孔leh 作怪。水孔塞掉閣做新--e5 來，費了十幾工，開了成萬，期待漏雨鬱卒e5 日子mai3 閣來，啥知，一段時間過去，風颱天帶來一場暴風雨，厝內kiat 一下煞tam5-kou5-kou5 ，無變步，只有閣再chhoe7 閣再巡，一定愛chhoe7 出原因。
經過數年，塞水孔，糊壁堵，蓋厝頂，bu5-se-put ，一切失敗，師傅搖頭，「起厝--e5 驚掠漏」，一點仔to7 無hau-siau5 。
舊年尾牙腳兜，kah 人流行A 型感冒，無ian5-chhian5 ，隨時chhoe7 醫生看病，無發燒，小可嗽嗽，淡薄仔流鼻水，嚨喉ngiau-ngiau 無發炎，想講平常有leh 運動，藥仔食-- 二、三工a3 ，大概著會凍好離離。啥知黃醫師e5 藥仔食三日份，也無功效，換間閣食陳醫師e5 特效藥，三工過去，症頭有影好真濟，m7-ku2 咳嗽煞斷無離，不三時著beh 嗽beh 嗽，講話講傷濟著khom3-khom3 嗽，嗽be7 停，嗽kah 胸坎仔會痛，腹肚皮會chhoah ，閣去請教黃醫師，「我嘛leh 嗽！滾水lim 卡濟咧，mai3 食冷，mai3 食刺激性--e5 ，藥仔繼續閣食看覓…」，「醫生驚治嗽」，嘛是有影。
病. 愈khng3 愈重，實在會驚人，無趕緊想辦法 be7 使chit ，最後走去彰化基督教病院，做詳細檢查，做徹底治療。
φ註解φ
掠漏：liah8-lau7。
che.：[這]。
本成：pun2-chiaN5，本來。
師傅：sai-hu7 。
假那那新--e5：[好像像新的]。
猶算be7-bai2：[還算不錯]。
熱--人：[夏天]。
西北雨：sai-pak-hou7。
水孔：chui2-khang。
塞掉：that-tiau7。
開了成萬：[花了上萬元]。
kiat一下：[被…了一下]。
tam5-kou5-kou5：[濕漉漉]。
bu5-se-put：無所不，用盡各種辦法。
hau-siau5：欺騙，白賊，假話。
尾牙：舊曆十二月十六是尾牙。
腳兜：附近，前後。
kah人：[跟人]。
小可：sio2-khoa2，一點點仔，一sut 仔。
ngiau-ngiau：[癢癢的]。
食--二、三工a3：隨前變調，（二、三工a3）攏念輕聲。[ 服個兩三天]。
好離離：[全癒]。
m7-ku2：不過。
不三時：put-sam3-si5，三不五時。
beh嗽beh嗽：[有點咳嗽的感覺]。
chhoah：[顫抖]。





 
 
起厝按半料。
 
「起厝按半料」，無經驗過e5 人m7 知影其中e5 奧妙，若有經驗過e5 人，好額人講著笑哈哈，散赤人就食be7-ta ，本來準備六十萬，新居落成了後，一下結算講攏總一百萬，oa5-a2 ！piang3--a3 ！加出四十萬是beh 叨位仔去sa 。
十年前整理一間舊厝，本來預定二十萬箍beh 開，請土水師來估價，經過建議，講好重新隔間，做鐵門，起灶腳kap 浴間仔，猶有蓋厝頂，包括水電工程，攏總六十萬，想講整理一擺厝有夠麻煩，beh ，就做一擺痛痛ka7 創hou7 舒適，免得以後閣再費氣。錢e5 代誌，會仔標標咧，以後卡儉咧，大概無問題，翁某參詳妥當，選一工清氣日仔，著ka7 動工落去。
工課一工一工leh 進行，代先看是一遍ji5-pheh-pheh ，chiaN kou2 月後已經有一個款式，
師傅講：老師--a3 ！壁堵敢無愛抹抹咧！「好啊！」
師傅講：老師--a3 ！三樓鐵筒部份敢無愛ka7 疊磚仔？「好啊！」
師傅講：老師--a3 ！鐵門來ka7 換白鐵仔（不袗），閣用電動門好無！按呢卡好看、保險、閣方便！「好啊！」（有道理！）
老師--a3 ！老師--a3 ！……
m7 知影提供外濟建議，攏誠gau5 ka7 汝設計，嘛真正有需要，頭洗落去，無剃be7 煞得，翁某兩人，牙齒根咬hou7 an5 ，皮. 張hou7 便，自按呢預算二十萬，預定六十萬開工，結果新居落成攏總是一百萬，「起厝按半料」，講hou7 逐家知，無人認為你leh 白賊講hau-siau5 。
好佳哉，經過四、五年，有計劃e5 勤儉，總是脫過難關，這是hak 財產，無人笑你膨風龜，閣ka7 汝o-lo2 你敢知。
φ註解φ
按：按算，計劃。
 好額人：ho2 giah8 lang5，有錢人。
散赤人：san3 chhiah lang5，窮人。
食be7-ta：[吃不消]。
加出：ke-chhut，[多出]。
sa：[抓，弄，拿，取]。
二十萬箍：二十萬元。
灶腳：chau3-kha，廚房。
beh：[要]。
痛痛：忍痛做一擺。
創hou7 舒適：[弄得舒適]。
費氣：hui3-khi3，麻煩。
清氣日仔：好日子，[黃道吉日] 。
工課：khang-khoe3。
ji5-pheh-pheh：[看不出頭緒，亂七八糟]。
chiaN kou2 月：約一個月。
抹抹咧：粉刷油漆。
咬hou7 an5：[咬得緊緊的]。
皮.張hou7 便：[事先繃緊皮，準備挨打的意思]。
hak 財產：[置產]。
o-lo2：呵咾，讚美。









 
 
gia5 筆比gia5 鋤頭卡重。
 
庄裡遐e5 老歲仔bat 字班e5 阿公、阿媽，實在會o-lo2 得，每禮拜二暗，老師未到位，In 逐家著kap 學生囡仔共款，坐好好leh 當等老師來上課。
各位小朋友！ah ，m7 著。各位老朋友！ah ，嘛m7 著。按呢好啦！
各位同學：以後咱ti7 上課中，老師就按呢ka7 恁稱呼，恁嘛愛叫我老師哦！……
各位同學：chit-mai2 咱來學寫字。
學生：也著寫字哦！
老師：heN3 ！罔學寫啦！咱ui3 好寫先學，一字一字來，mai3 緊張！
學生：也有法度，kan-na7 gia5 鉛筆就gia5 kah phih-phih-chhoah ！
 學生：「gia5 筆比gia5 鋤頭卡重。」也m7-bat gia5 過鉛筆，老師！是beh 按怎gia5 ？
學生：老師！我gia5 按呢著無？
老師：著！著！著！著是按呢gia5 ，逐家看老師gia5--houN1 ！
老師：無要緊！慢慢仔來，看黑板，一hoaiN5 ，二橫，三橫，按呢著是三。三橫無平長哦！m7 是三枝柴仔，按呢硬piang-piang m7 著。
學生：老師！我寫按呢好無！
老師：be7-bai2 ！be7-bai2 ！鉛筆免gia5 kah hiah 短，gia5 傷短真歹寫。………
 有影，「gia5 筆比gia5 鋤頭卡重。」勞心者gia5 筆，勞力者gia5 鋤頭，上gau5 e5 人是會曉gia5 筆閣會曉gia5 鋤頭。



φ註解φ
gia5 筆：[拿筆]，giah8 筆？音韻m7 著。
gia5 鋤頭：[拿鋤頭]。
遐e5：[那些]。
m7 著：[不對]。
ui3：[從]。
phih-phih-chhoah：[顫抖]。
柴仔：chha5-a2，[細棍子]。
硬piang-piang：[硬邦邦]。
be7-bai2：[不錯]。
gau5：[能幹]。
 
 
一碗食，一碗kham3 （蓋）。
 
Che. 是散凶人過e5 日子，三、siap （四十）年前e5 代誌，食穿誠bai2 ，有tang 時仔閣會失頓枵飢。
古早時代，看人食飯是一層無禮貌e5 歹習慣，為啥麼，講khit 來嚥氣，hit 當時，庄腳人逐家散phi2-phi2 ，三頓m7 是清hou5 ，著是蕃薯參飯，配--e5 是菜脯、鹹toa5-a2 、醬筍仔，若有鹹魚脯仔頭thang kah 配，就sut kah m7 知thang 飽。你ka7 想，親像chit 款keN-tng3 哪會看khau2-- 得，只好ng-ng iap-iap ，驚人看咱食飯，「一碗食，一碗kham3 」，總是姑不將無奈心酸e5 代誌，會曉想bat 代誌e5 人，攏養成無愛看人食飯e5 習慣，若是不得已tng7 著人leh 食飯，著客氣徛tiam3 門外m7 敢入去。
Che. 是古早e5 故事，對少年人來講，假那是天方夜譚leh 講ham3 古，其實是千真萬確e5 事實，應該了解是，時代無仝，生活水準愈來愈koan5 ，食是chiah-nih8 富足，山產海味，iah-beh 正頓，iah-beh 時羞仔，正時貨色，抑是外國e5 泊來品，應有盡有，hou7 你食kah 歡喜，hou7 你食kah 生黏，總是人愛知影知足，m7-thang 嫌，m7-thang 討債，用感恩e5 心思，感謝上帝，感謝大自然，感謝咱e5 農工兄弟扑拼，感謝父母ka7 咱 chhiaN5 。
Chit-mai2 食物件雖然m7 免「一碗食，一碗kham3 」，但是對「食」e5 禮貌嘛著注意，食好做輕可，嘛著食著有氣質有「品味」。
φ註解φ
 
kham3：[遮蓋]。
散凶人：san3-hiong-lang，[窮苦人家]。
bai2：[不好]。
有tang時仔：[有些時候]。
失頓枵飢：sit-tng3 iau-ki，[三餐不繼]。
嚥氣：ian3-khi3，[不好意思]。
散phi2-phi2：[一貧如洗]。
鹹toa5-a2：[醃漬物]。
kah 配 ：參leh 配。
tng7 著：[碰到]。
假那：ka2-na2，[好像]。
ham3 古 ：[誇大不實的故事]。
正頓：chiaN3-tng3，正餐。
時羞仔：si3-siu3-a2，零食。
討債：tho2-che3，浪費。
chhiaN5：父母栽培子女。
輕可：khin-kho2，輕鬆簡單。 

 
 
食甜食鹹，臭腳鼻liam5 。
 
恭喜！恭喜！食一粒糖仔啦！
「食甜甜，hou7 恁新婦生後生！」
糖仔，瓜子，一大堆，連鞭柑仔糖，連鞭『巧克力』（chocolate ），軟糖be7-bai2 食，土豆糖仔芳閣酥，旺梨糖好氣味，冬瓜糖上清甜。
「taN ，也m7 是家己，也m7 是別人，哪著chiah-nih8 客氣？」
猶閣有--ou3 ！來！che. 是鹹酸甜，有仙楂、李仔鹹，旺梨糕，楊桃乾，酸chhe3 梅kap chho2 橄仔，beh 食家己thok ，mai3 客氣，客氣就m7 是家己。
「ah ！che. 梅仔傷酸，李仔傷鹹，旺梨傷甜…」
「嘴食嘴嫌，甜鹹.chiaN2. 無嫌，人講仙楂、李仔鹹，臭酸食到生黏，著是你chit 款人！」
來！小弟弟！食-- 一粒！…唉！你哪會m7 食？
「人阮阿公講：食甜食鹹，會臭腳鼻liam5--neh ！人阮無愛食！」
哪會chiah 乖巧e5 囡仔，無要緊啦！阿公講：「食甜食鹹，臭腳鼻liam5 。」he. 是leh 教人m7-thang 胡白食，若胡白食物件，會歹腹肚，腹肚痛，遮e5 鹹酸甜攏真有衛生，食看覓無要緊，mai3 食傷濟著好。
「食甜食鹹，臭腳鼻liam5 。」無hit-lo7 代誌，病ui3 嘴入，衛生第一，適可而止，mai3 食傷濟，注重衛生，百病不生，身體勇壯，自然健康。










φ註解φ
腳鼻liam5：[小腿前面部份]。
臭腳鼻liam5：腳鼻liam5 生瘡潰爛。
新婦：sim-pu7，媳婦。
後生：查甫囝。
連鞭：liam5-mi7，一tah-ku2-a2，[一下子]。
柑仔糖：kam5-a2-thng5，[含在嘴裡舔的糖果]。
be7-bai2：不錯，真好。
chhe3 梅：脆梅。
chho2 橄仔：加甘草製造e5 橄欖乾。
thok：齒托thok 物件。
嘴食嘴嫌：[邊吃邊說不好吃]。
甜鹹.chiaN2.無嫌：[甜的、鹹的、淡的都好吃]。
臭酸食到生黏：啥麼攏好食。
適可而止：sek kho2 ji5 chi2。
百病不生：pah peN7 put seng。
 
 
生雞卵--e5 無，放雞屎--e5 有。
 
1998 年2 月16 日暗時，華航CI 676 班機，ti7 桃園中正機場降落時，發生空難，造成飛機頂196 人kap 機場附近居民7 人死亡。空難發生了後，toa3 ti7 大園鄉e5 立委邱垂貞認為，政府應該替機場附近e5 居民買平安保險kap 財產保險。
講嘛有理，機場附近居民，長期忍受高分貝噪人耳e5 飛機聲，chit 擺閣有民眾受傷死亡，敢講天頂e5 飛行安全著注重，飛機場附近住民e5 生命著免重視？一位居民著氣phut-phut 按呢講：toa3 ti7 遮有夠衰siau5 ，飛機是人leh 坐，穿hou7 sui2-sui2 ，國外來趁錢做生理，四界chhit-tho5 ，噪人耳ki-ki 叫e5 飛機聲，一日到暗m7 知著忍受外濟苦楚，chit-ma2 好--a3 ，天頂有事故，連阮toa3-ti7 土腳--e5 都有代誌，真正「生雞卵--e5 無，放雞屎--e5 有。」
空難是悽慘代，政府著關心，逐家著同情，機場當地居民e5 困擾，實在嘛著想辦法補償。「生雞卵--e5 無，放雞屎--e5 有。」有影使人懊惱。

φ註解φ
空難：khong-lan7。
高分貝：ko hun-poe3。
噪人耳：chho3 lang5 hiN7。
氣phut-phut：真受氣。
toa3 ti7 遮：[住在這兒]。
衰siau5：[倒霉]。
苦楚：khou2-chhou2。
chit-ma2 好--a3：[現在好啦！]。
補償：pou2-siong2。
使人懊惱：su2 lang5 au3-nau2。

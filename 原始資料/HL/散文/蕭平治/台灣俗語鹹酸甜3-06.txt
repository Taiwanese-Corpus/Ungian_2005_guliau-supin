41.	娶--e5 娶一個，嫁--e5 嫁人一家。
鄧先生 最近誠操煩，操煩in 囝beh 娶某，媒人一個報過一個，m7 是嫌人父母頇慢，就是煩惱未來e5 新婦in e5 兄弟姊妹傷大陣，以後oh 陪綴 ，嘛歹kap 人比 pheng7 ，閣考慮後生傷古意，驚做娶著khiang3  新婦，會hou7 新婦管，做某奴，實在有夠厚操煩to-tioh8。
老鄧--e5,taN 你嘛m7-thang hiah 煩惱，逐工chhop8-chhop8 唸 ，某.也m7 是你beh 娶，人in 少年人若會合，看了有四配， 你ka7 操煩hiah che7 beh-ni5 ！阮beh 嫁查某囝都無leh 掛心，o 娶新婦也著操心peh 腹，笑死人！
你無聽人leh 講：「娶--e5 娶一個，嫁--e5 嫁人一家」，娶新婦m7 卡簡單，sian2 頭仔拴hou7 便 就無代誌--a3,新婦娶入門若會受咱e5 家教，管汰in  親家親姆好款待無，陪綴e5 代誌可大可小，好親chiaN5  交卡親咧，歹親chiaN5 有禮就好，免顧慮hiah 濟啦！Ah 若像阮beh 嫁查某囝，就有影著斟酌，門戶相當才be7 hou7 人看輕，ta-ke 官 好性地明理好款待，查某囝嫁過去chiah 會幸福快樂，嫁出去e5 查某囡仔，是beh 暝日kap 人鬥陣做堆，仝一口灶e5 人，若be7 和諧，食虧--e5 一定是新加入e5 新婦人，敢m7 是？
「娶--e5 娶一個，嫁--e5 嫁人一家」，既然有緣來做夥，一個也好，一家嘛共款，互相攏著忍耐，互相攏著照顧，幸福是逐家e5,m7 是我好恁煩惱，嘛m7 是恁bai2 我hiau-pai，若有chit 款e5 自覺，嫁娶攏m7-thang 傷計較，兩家結合e5 姻緣，是ai3 互相尊重，互相經過包裝，恩恩愛愛，相敬像親人。

 
42.	敢，就快做媽 。
老師！你ti7 遮教冊--ou3!
是--a7,你.洪麗嬌--houN3，誠久無khoaiN3 --a3,che.你e5 囡仔--hioh？
M7 是啦！是我e5 孫仔--啦！
你e5 孫仔？Ah 無.洪麗嬌，你chit-mai2 幾歲--a3,老師都猶未娶新婦嫁查某囝--leh，你就有孫仔thang chhoa7,哪會chiah 好命。
「敢，就快做媽」啦！四十二歲啦！實在真歹勢--閣……

「敢，就快做媽」，社會事嘛是仝款chit 款樣，敢--e5 提去食，親像生理場，講伊bat，閣假那m7-bat，講伊be7,閣變kah 有款有式，本錢無外濟，功夫是半籠師，結果ti7 伊青敢白敢之下，chang 著 時機煞忽然間升khit 來做阿舍 你敢知！有一位朋友，是leh 賣碗粿，m7 知是運氣leh thau2 ，抑是天公leh 疼戇人，人鼓吹伊變賣田園，潦落去kah 人起販厝 ，見起見趁 ，chit-mai2 是建設公司e5 董事長，你敢敢講 伊是「敢，就快做媽」？
嘛有一位朋友，看人sng2 股票趁kah lah-lah 叫 ，伊chhan5-chhan5  ka7 頭路辭掉，逐工走股市，起頭有影「敢，就快做媽」，青竹棍仔烏白kong3 ，見kong3 見紅 ，chit-mai2 按怎？三字塗排做夥，塗塗塗，差一點仔著走路，「敢，就快做媽」？M7 是，應該是想貪戴雞籠，食緊long3 破碗才著。
「敢，就快做媽」，有實力e5 敢是信心，無底ti3  e5 敢只是bong2-tong2 ，無值得鼓勵，無值得o-lo2。



 
43.	Lam2 -lam2 查甫，卡贏勇勇查某。
禮堂邊hit 塊空地，是一年仔生早起時集合訓練規矩e5 場所，升旗、講話、做體操、跳舞、表演逐日攏ti7 遮活動。因為東爿  beh 起一棟教室，起厝材料滿滿是，工程車出出入入，無方便閣危險，姑不將活動e5 位置著徙卡西爿一下。
Hit 日，一年級e5 老師準備beh 搬徙hit 台司令臺，大約著徙二十公尺，十一個老師手ng2  pih 起來 ，腳馬soah hou7 在 ，一聲開始「Haih-sioh！Haih-sioh 」就beh 扛徙位，大粒汗細粒汗kong3-kong3 流，舞五、六分鐘chiah 徙兩公尺遠，無伊法度。
總務蕭主任拄好巡視來到chit ：各位老師！TaN 暫時好停睏，看恁芳汗一直bun ，hou7 人m7 甘不忍心，我來去頭前運動埕hit 旁，叫幾個仔少年後生仔來鬥腳手，小等--兩分鐘，連鞭就來。
原來一年仔e5 級任老師攏是查某--e5,莫怪粗重工課做be7 來。
一tah 久仔，chong5 來 四個查甫老師，斯文斯文，體格生做鐵骨仔生 鐵骨仔生，隨時身軀aN3  落去，八支腳屈好勢，『一、二！一、二！』一目nih 仔徙到預定e5 所在，閣頓  kah 好勢好勢，thang-hou7 一年生舉行『朝會』。
感謝--ou7,恁chia-e5  查甫老師！有影恁遮e5 「lam2-lam2 查甫，卡贏」阮遮e5 「勇勇查某」to-tioh8,勞力啦！
「Lam2-lam2 查甫，卡贏勇勇查某」，是leh 論體力，上帝創造人類本成著分男女，意思是beh hou7 人認清身分，互相合作，互相疼痛相keng7 ，創造美滿e5 人生，聰明才智平pang7  無分，體格力頭卻是ui3 青春年代以後就開始分明，幼秀工課若有用心學，啥人都會曉，若是粗重工課，猶是查甫人卡khiang3。「Lam2-lam2 查甫，卡贏勇勇查某」，嘛是有影。
「Lam2-lam2 查甫，卡贏勇勇查某」，你若ka7 誤會是查甫人事事項項攏佔贏，he .就偏見了，大男兒主義e5 查甫人著注意，論體力有影「lam2-lam2 查甫，卡贏勇勇查某」，若是論智慧辦事能力，khiang3  腳查某，可能會hou7 你真大e5 壓力，時代無仝--lou3,無論男女，無論好歹時機，愛拚才會贏。

 
44.	三十歲查甫是真tang5,
三十歲查某是老人。
論男女e5  體力，有影查甫人卡有牽挽 ，beh 扛beh mouh ，beh 擔beh phaiN7 ，peh koan5  落井底，弓枋模 扛鐵箍，無查甫人無法度，m7-ku2 講「三十歲查甫是真tang5,三十歲查某是老人」就有卡過分，chin2 e5 時代按呢論說，有卡ham3 --lah。
啥物是真tang5,問吉凶趕煞氣，迷信e5 台灣人定定著觀神明 ，神明e5 代言人叫做童乩，嘛有人叫乩差，就是神明差伊來kap 人講話，觀有起童，童乩著phut-phut tio5,用銅針用寶劍，伊攏be7 著驚，若是假tang5,he.寶劍gia5 來剖是會出代誌--e3,所以真神降乩，乩差一定活leng3-leng3,kai3 seng5  三十歲e5 查甫人，一尾那活龍，『活蹦亂跳』無一時仔閒。
「三十歲查某是老人」，古早人是有可能，尤其是咱台灣人e5 祖先，蠻荒開墾e5 時代，儉食kut-lat8 做，為著生湠chhiaN5 囝，也beh 內也beh 外，操勞過度自然消瘦落肉，台灣人e5 祖媽三十歲已經seng5 老人，是運命是無奈，敢有資格怨嘆？
有祖公祖媽e5 扑拼經營，才有今仔日e5 享受繁榮，「 三十歲查某是老人 」已經是無流行，人生過程，做查某--e5 卡食虧是不得已，kan-na7 chit 句「生一個囝落九枝花」，就知影查某人e5 身體衰lam2 是為著「家」，查甫人著體貼，用心照顧恁hit 蕊花，m7-thang 嫌人老bai2,tin2 動著.m7 是『黃臉婆』就是老柴耙，講著家己e5 牽手，見講無一句好話。
Mai3 管伊「三十歲查甫是真tang5,三十歲查某是老人」，總是翁某相敬如賓，ui3 結婚開始到白頭偕老，chiah 是人生e5 真滋味。


 
45.	一漢仔 若無雕 ，大漢就ut be7 khiau 。
子不學，父之過，教不嚴，師之惰。嚴師出高徒，自古就是按呢論說，致使到扑罵e5 教育方法，到此當今猶原禁be7 斷根，雖然政府一再要求老師，教育需要用愛，愛e5 教育是新時代e5 趨勢，m7-ku2 你ka7 看報紙，看TV 新聞，體罰學生e5 個案無斷，敢講老師攏無愛心？其實扑學生囡仔扑kah 出問題e5 老師，大多數攏是有責任e5 好老師，為啥物in 會lun2 be7-tiau5  來扑學生？「愛之深，責之切」 是上好e5 解說。
教囡仔假那tiau 盆景，「一漢仔若無雕，大漢就ut be7 曲」，實在有影，看栽培盆景e5 師傅，一欉 無雕過e5 榕仔 栽，枝骨是giang3-sa5-sa5 ，就親像欠教示e5 囡仔栽無禮無貌無大無細。樹椏經過師傅e5 調理，該剪就剪，該雕就雕，雕會khiau 會sui2 型，就se3-ji7 雕hou7 sui2 款，總是se3-ji7 為要，千萬m7-thang 雕過頭，遏斷oe  就無彩工，過頭無過頭，有經驗e5 師傅上知；教囡仔著知囡仔性，囡仔生成活潑ngiau7-ngiau7 動，教育就是beh ka7 成做一個有路用e5 人，如果細漢無ka7 chhiaN5 教 ，大漢自然m7-bat 道理枵飽吵 ，「一漢仔若無雕，大漢就ut be7 曲」，這是逐家攏知影e5 道理。
Beh 按怎雕，這就是教育方法e5 分寸，雕傷過磅是體罰，雕無夠講是theng2-seng7 ，有責任e5 老師，愛心負責猶無夠，講究方法chiah 有gau5,耐心加關心，有心閣著用心，m7 但做有愛心e5 園丁，上好是做一個雕盆景e5 師傅，才是現代e5 老師。



 
46.	好前棚 ，也ai3 好後棚。
頭家娘！Gau5 早！雞卵糕切一塊，順紲ka7 你借報紙看，khioh 看有好俗語thang 好請教一下無？
自由時報ti7 chia，講請教我m7 敢，罔議論罔hap-sian  是有影，恁做老師--e5 學問hiah 呢飽，哪thang kap 你講道理比輸贏？
免客氣，mai3 se3-ji7,若論俗語猶是你bat 卡濟，見講攏是真kah 拍  e5 論說，ah 有--a7,chit 句「好前棚，也ai3 好後棚」e5 俗語是leh 講啥貨？Kai3 seng5 真有意思e5 款。
He 是用歌仔戲e5 前後棚互相合作公演，來比論翁某khiN5 家 和合萬事成e5 道理。前棚e5 演員演得好，著靠後棚弦管鑼鼓聲tau3 配合，若無kan-na7 前棚一直拚，後壁無hit-lo7 鑼鼓聲，嘛是枉然。
按呢我知--a，頭家娘你是前棚，靠你一支嘴胡lui3-lui3,生理做kah chiah 好khui3 ，抑頭家是後棚，認真ti7 後壁工場teh 發落，糕餅、點心一直做，翁某合和「好前棚，也ai3 好後棚」就算恁兩人上蓋和。
無--nou3!我抑有thang 算是好前棚，連後棚都無thang 我e5 份，人阮厝邊賴先生in 翁仔某m7-chiah 有影「好前棚，也ai3 好後棚」e5 好模範，賴先生一工到暗外口拋拋走，生理有影足gau5 做，錢是趁kah 啦啦叫，gau5 趁錢自然冇開 ，海派海派，未娶某晉前是無存後，好佳哉chun5--年 娶家後 了後，chit-mai2 是西洋樓幾若間，銀行存款算be7 了，原因ti7 toh ，實在是伊娶著一個好後棚，gau5 計劃，閣會曉chhun-chun5 ，人講趁錢師仔，伸錢師父 ，就是賴先生in 兩e5,阮beh kap 人比啥貨，「好前棚，也愛好後棚」，一定會成家。


 
47.	有生，就有死。
舊厝邊ou-bah-sang2 盧老太太，有一工來chhoe7 我開講，講in 兩老--e5 最近過得誠快樂，做代誌攏誠歡喜心，be7 像卡早按呢，tong-tong  怨嘆食老無效，也be7 曉ka7 人tau3 做工課，閣著hou7 人麻煩che，麻煩he，實在有夠ak-chak ，食老有影等死.好--nia5!
Ou-bah-sang2,哪thang 按呢講--leh，食老hou7 序細奉待嘛是應該--e5,閣講恁後生新婦chiah 有孝，你閣leh 怨嘆啥，扑拼過頭去矣，享受一下仔清閒，免hiah 呢業 想hiah 濟啦！ 
M7 是怨嘆序細不孝，是食老無gi7-niu7  leh 鬱卒，m7-ku2 chit-mai2 be7--a7 neh！
著--a7!看你歡頭喜面就知咧，是按怎會hou7 ou-bah-sang2 chiah-nih 快樂？
人阮舊年去參加一個會，人師父教阮真濟道理，講「有生，就有死，」m7 是人生e5 無奈，是大自然e5 真理，生、老、病、死無人會避免，你若時常ka7 唸咒語，到尾beh 轉去  e5 時，就會凍歡歡喜喜，無怨嘆無後悔，閣會歸身軀軟軟真好死，你敢知！
「有生，就有死，」這是真理，m7-ku2 人上無愛提起，因為逐家驚死，ou-bah-sang2 你按呢看會開，實在無簡單，莫怪你會chiah 活動，時常笑微微。
朋友！活ti7 世間ai3 有向望，嘛ai3 有信仰，信上帝，信基督，抑是信媽祖、帝爺、佛祖、觀音媽，攏可以，只要有信心，發心beh 做好，做好人做好事，有目標e5 人生，過了才有意義。

 
48.	腹內有膏，chiah 偃人 會倒。 
換一個角度來看人生，這是一個競爭e5 時代，雖m7 是物競天擇  hiah 呢無情恐怖，總是「腹內有膏，才偃人會倒」 e5 事實，是be7 凍否認--e5。
啥物是膏，chim5-a2  有膏就是chim5-a2 有仁 、有卵，人有膏 就是人有精力有實力；啥物是偃，偃就是ka7 . sak  hou7 倒e5 意思，人若有實力，才sak 人會倒。
你無khoaiN3，人自囡仔時代開始就一直leh 比賽，讀冊beh 比siang5 卡會，運動會beh 比啥人卡gau5 走，chit 擺你第一，後擺就輪著我，若hou7 我第一名，當然ka7 你ian2 落第二、三坎；大漢出社會，chhoe7 頭路共款是著比koan5 低，五十個beh khioh 一個，四十九個若ka7 ian2 hou7 倒，我m7-chiah 會得食頭路，「腹內有膏，chiah 偃人會倒」，實在歸欉好好──無錯（剉）。
政治閣卡現實，腹內有膏已經m7 但單單指內才，金錢、人面、口才，另外黑道、白賊、hau-siau5 嘛ai3 有一套，烏白兩道攏ai3 有膏，chiah 偃人會倒。
競爭e5 社會，偃來偃去，現實就是按呢生，對古意人來講，kan-na7 想.著驚 ，beh 按怎？Mai3 執著 ，認真做，認真拚，只要是正當事業，拚家己就好，日日有寸進，管thai7 伊 偃人會倒be7 倒，kap 我攏無ti7 代，kap 我攏免煩惱。
Ti7 chit-e5 惡性競爭e5 社會，充實家己是必要，kap 人比 pheng7 無啥必要，mai3 學日本人e5 sio-ian2,卡be7 煩惱。


 
49.	釣魚、掠鳥，某仔囝餓死了了。
中國故事封神榜內底，姜子牙e5 釣魚術會值得人欣賞o-lo2 e5 所在，就是伊無用倒鉤gi2-a2  e5 魚鉤，嘛無用魚餌  siaN5  魚仔chiuN7 釣，而且閣離水三寸，chit 款釣魚是beh 按怎釣有neh？
因為姜太公釣魚e5 哲學是：願者上鉤。He 是釣心酸，he 是釣修養，釣趣味。
古早中國e5 gau5 人 教人網鳥，就網開一面，hou7 伊自然會凍閣生湠，m7-thang 趕盡殺絕，hou7 伊孤khut8 。
Chit-mai2 e5 人釣魚有e5 已經變質，為著趁錢，顧魚池e5 頭家，去買會thai5 得  e5 活魚，放hou7 濟濟ti7 魚池內底，siaN5 來釣魚人客，hou7 in 落鉤就咬，釣hou7 濟濟chiah 閣算斤兩，俗俗賣倒轉去hou7 頭家，頭家趁租金kap 利純 ，人客會凍消磨時間，兼虐待 魚栽得著爽oaiN-oaiN。
若按呢猶無夠喟 ，閣會凍用大門魚鉤 ，一竿縛五、六門，嘛m7 免khng3  魚餌，隨便ui3 魚池底，亂使掃亂使掣 ，魚鉤利劍劍，魚仔走be7 赴，見若魚鉤khap8 著 身軀，血水仔 chhop8-chhop8 tin chhop8-chhop8 流，夭壽--ou3,chit 款m7 成囝，哪會chiah-nih8  無天良？
釣魚，釣魚，一日到暗kan-na7 siau2  釣魚，厝裡有錢無錢攏m7 知，囡仔讀冊m7-bat beh 關心，人講「釣魚、掠鳥，某仔囝餓死了了」，就是你chit 款無責任e5 查甫人。
人若對待動物be7 慈悲，對待人對待家庭共款卡無情義，親像搭網ti7 半山嶺頂，beh 網粉鳥e5 朋友，共款正經工課m7 願做，串做hit-lo7 違法勒索 ，網人e5 粉鳥，叫人提錢來討，kai3 seng5 綁票，「釣魚、掠鳥，某仔囝餓死了了」，無m7 著，做若無好代，一定無好報。
人著扑拼嘛著歇睏，歇睏需要消遣，聽音樂唱歌，寫字畫圖，peh 山旅行看風景，看戲看展覽，seh8 街 買物，就是講釣魚仔放粉鳥嘛是會使chit，只要是正經無敗害，有衛生閣be7 牽礙著生態環境，若有錢thang khai ，啥物攏嘛會用得。
「釣魚、掠鳥，某仔囝餓死了了」，迄款e5 釣魚，迄款e5 掠鳥，上好攏mai3。

 
50.	三寸氣在.千般用，一旦無常.萬事休。
老朋友圳--a3 .頂禮拜死老父，傷心怨嘆kah beh 死，傷心in 老母早死，chit-mai2 老父閣雄雄 來離開，使人感慨萬千，怨嘆無卡早有孝咧，taN 實在傷慢--lou3!想講在來老 爸伊人身體都勇勇健健，日常生活逐項代誌抑m7 免hou7 人費氣，啥知kan-na7 小可去hou7 感--著 就來惹起he-ku 喘 ，閣卡想be7 到--e5 是一下大心氣喘be7 khit 來，一ko5 痰 塞咧，ah 就一命歸陰！唉！
圳--a3 是穿開腳褲仔大漢e5 囡仔伴，人伊卡gau5,大學出業了後，就hou7 伊nng3 a3 nng3,鑽kah ti7 中央teh 食頭路，人ti7 台北，無thang 日日纏 toe3 ti7 老父e5 身軀邊，總是見若tng7 著假日歇睏，攏會轉來田中陪伴伊peh 山chhit-tho5,chhoe7 親成朋友pho3-tau7 開講。頂個月才chhoa7 伊去信義風櫃斗看梅仔花，人伊老大人一下歡喜，閣要求講後choah8  咱來去阿里山看日出……
想be7 到chiah 一禮拜--nia5,唉！「三寸氣在.千般用，一旦無常.萬事休」…哪會有影chiah-nih8 世事無常--neh？
圳--a3 e5 孝心通人知，看伊思念老父e5 深情，嘛hou7 我目箍做一下紅khit 來，伊恬恬徛tiam3 老父e5 靈前，輕輕仔唸出「三寸khui3. chai7. chhian poan eng7,it-tan3 bu5-siong5 萬事休」，世事本成就是無常，萬法終歸於滅，人.有生就有死，何況蔭仔叔陽壽食kah 八十五，序細閣chiah 孝順體貼，會用得講是福壽全歸，伊嘛ai3 含笑歸土 ，敢m7 是咧！
講是按呢講，總是m7 甘！
M7 甘！嘛著送伊行，總是發落喪事要緊，mai3 花費傷濟，備辦喪禮著照起工，合禮俗--e5 嘛著合時勢，舊例無滅，新例mai3 設，在生有孝卡要緊，外人e5 話聽be7 了，莊嚴肅穆 為第一，其他--e5 啥物陣頭、鬧熱出頭，會減就儘量減，m7 是好風俗。
Lah-jih--e5,你按呢講閣有道理，送阮阿爸最後一程，就照你講按呢來發落，「三寸氣在.千般用，一旦無常.萬事休」，m7-thang ka7 想kah 傷悲觀，特別是已經chiuN7 壽 ，福壽雙全e5 序大人，送終應該用歡喜心，莊嚴肅穆為第一。


 
51.	四支釘釘落去 。
講起蔭仔叔，圳--a3 in 老父，實在好命，養育五男二女，個個都有孝，個個都真gau5、真出脫 ，大漢後生圳--a3 ti7 中央政府teh 食頭路，第二--e5 ti7 省政府做科長，三囝做生理趁kah 啦啦叫，第四後生kap 屘仔kiaN2 攏ti7 學校leh 教冊；兩--e5 查某囝嫁了嘛攏be7-bai2,囝婿kai3 seng5  家己親生--e5,有孝閣體貼，福壽兩全，真有福報就是蔭仔叔。
「四支釘釘落去」hit 一工，花箍聯軸 滿滿是，來拈香公祭e5 人士，大部分是穿西裝--e5,迄款e5 人面，迄款e5 排場，啥人be7 o-lo2,啥人be7 欣羨，好佳哉圳--a3 in 兄弟有斬節，遐e5 a-sa-phuh-luh  e5 出頭陣頭事先就辭了了，若無，就有影hou7 庄腳人看了真chhia-iaN7，bat 禮e5 人看了歹名聲--lou3,莊嚴肅穆無超過正道，會得o-lo2。
表面上是按呢風聲，蔭仔叔死了福壽兩全、真有福報，in 囝孫ka7 伊e5 喪事辦kah 拄好拄好，m7-ku2 旁邊  e5 厝邊隔壁評語是按呢講：蔭叔--a3 有影好命，後生、新婦、查某囝、囝婿攏真有孝，過身了後，喪事ka7 辦kah chiah 鬧熱，伊應該死了真著時，死了笑笑嘛是應該。若是蔭嬸--a3 就無伊e5 福氣，拖磨一世人，斯當時，翁婿蔭叔--a3 tng leh bong3  時，囡仔一個一個攏才三、四歲，五、六歲，上大--e5 阿圳嘛才十thong2 歲，六、七個囡仔e5 重擔攏靠伊一身，好佳哉蔭叔--a3 bong3 了有回頭，chiah 有法度chhiaN5 chiah-e5 囝親像--人 ，蔭嬸--a3 實在無福氣，人伊蔭叔--a3 e5 福運卡大天，m7-chiah 有今仔日e5 chhia-iaN7 hia5-pai。

福報！福報！福報是啥物？今日生今日報，現食有食福，beh 穿sui2 tin-tang，beh toa3 有西洋樓，出門Benz、BMW，富貴財子壽，逐項會逐項有，但是平凡e5 人--a3,有一工，「四支釘釘落去」了後，『蓋棺論定』了後，chhun--e5  是啥物？Mai3 講了脫人生，kan-na7 講人死留名，hit 時你留落來hou7 人懷念--e5 是啥物？


 
52.	人情世事陪kah 夠，無鼎kang7 無灶。
十月十，人收冬，頭家chhiaN3 長工；
十一月，年兜邊，家家戶戶人搓圓；
十二月，換新衫，來過年。

十月冬稻仔 割了，田園e5 工課有小可卡閒，除了種che7. 糊仔蕃薯 以外，嘛有人種卡省工e5 雜糧，所以作穡人卡有閒發落一寡仔重要大事，比論講入厝、娶新婦、嫁查某囝，攏會選chit-e5 時陣來鬧熱，猶有謝平安冬尾戲e5 拜拜，嘛ti7 尾牙晉前chit 段時間，各庄頭輪流拜神請人客。
頂個月月初，呂校長嫁查某囝，兩工後是陳老師beh 娶某，禮拜日阮阿舅嘛leh 娶新婦，短短一禮拜，紅包就包三kai5 ， chit-mai2 上少e5 價數是一千，交陪好--e5 抑是親成，無兩千以上be7 准過？月半以後猶閣有，林老師beh 入厝，有hong5 賀 ，紅包禮be7 凍無，伊是請中晝，暗時仔阮好朋友阿旗辦--e5 又是新娘攤，連食兩頓，頓頓魚肉臭臊，猶閣有，卡講嘛是喜宴，總是紅包禮一包一包一直包，一個月內chiaN 十包 ，薪水去beh 一半，食是食kah 會起驚，食kah 會起畏 ，人講「人情世事陪kah 夠，無鼎kang7 無灶」，chit 擺有影經驗著--a3,時常leh hong5 請，當然灶腳閒仙仙；紅包包一下濟，落袋仔煞leh 袋磅子leh long7-liu2-lian ，人情世事e5 陪綴實在有夠phaiN2-phang2,好佳哉chit-mai2 囡仔已經大漢，家己會曉趁錢，若無有影米甕仔會弄lau5 ，無米thang 煮食 ，拄著弔鼎e5 無奈都會來發生，chit-mai2 e5 囡仔敢想會到？
陪綴著cham7-chat ，禮尚往來，有來仔有去，濟來濟去，少來少去，會省儘量省，朋友交陪重感情，平常e5 交情卡要緊，哪著辦kah hiah chhia-iaN7  是beh-ni5!「人情世事陪kah 夠，無鼎kang7 無灶」，值得逐家思考看覓咧！


 
53.	當頭白日，搶關帝廟。
關帝廟m7 是帝爺廟，關聖帝君m7 是帝爺公，帝爺廟服侍--e5 是玄天上帝 帝爺公，伊是北極星自然崇拜之神；關帝廟服侍--e5 是關公，中國小說三國演義內底hit-e5 有情有義e5 關雲長 ，因為伊e5 神勇義氣，m7-chiah hou7 人尊敬那神明，伊一生正氣忠義，最恨邪惡，被封為三界伏魔 大帝，專門鎮邪除惡，歹人上驚，chit-mai2 竟然有人日頭赤iaN7-iaN7 e5 日--時  a3,beh 搶關帝廟e5 錢財，實在是ka7 天公借膽，自chhoe7 死路，目睭peh 無金，目睭皮無漿am2 --e5 m7-chiah 會按呢非非擅做。
有人敢「當頭白日，搶關帝廟」，這是顯示啥款社會，啥款時機，台灣經濟e5 崩敗，治安e5 無奈，kan-na7 怪戇百姓m7 討趁敢著？你ka7 看，那像茶箍波  e5 社會繁華，欠缺人文e5 教化，生活奢華，只要我歡喜，逐項我就敢，色情、黑道，suh 安、poah8-kiau2,惡性e5 循環，搶銀行、搶超商，小賊仔無稀罕已經無人beh 做，串做攏嘛做he 大條--e5,莫怪連神明e5 財產，添油香錢，金牌、佛像，攏總beh-tih8 ，社會e5 亂象，ai3 靠司法、警察，司法、警察靠不住，就靠家己e5 運氣，歹運拄著，beh 如何，只好笑笑，若無，氣死驗無傷，beh 如何如何，到尾仔仝款是按怎？怎樣？



 
54.	Thiong3-a2  做禮數，也thiong3-a2 做桌布。
（也thang 做禮數，也thang 做桌布。）
百貨店leh 喝俗賣，其實是leh 促銷變把戲，人講俗物食破家，就是生理人上知顧客心理，貪俗自然就有人來交關，薄利多銷，也thang 削一寡貨底，一兼二顧，摸蜊仔續洗褲，這是生理人買賣e5 撇步，將本求利，總是ai3 想盡步數趁錢。
既然有俗貨thang 好買，三、四個查某人相招tau3 陣行，看有thang 揀幾領俗閣合意e5 sui2 衫--bo3,買家己穿嘛好，買hou7 翁婿、後生、查某囝嘛好，加減買，beh 穿就有。
好佳哉，猶無俗物食破家咧，一人chiah 買kah che7. 二、三領--nia5,一時間，阮兜客廳煞變做時裝展覽會場：
蕭太太，我穿chit 領好看--bo3?
Be7-bai2!好看閣俗，二百箍，粗穿嘛好。
陳太太，我chit 領ou3-bah（over）誠合軀neh，閣那像訂做--e5,卡貴淡薄--a3,四千二tiau5-tiau5 ，一箍銀都m7 lak，講chit 領m7 是促銷品，唉！愛--到著a3 無買睏be7 落眠。
會價值--lih-lah！
Ou5~！蕭太太chit 軀上好看，花草sui2 閣時行 ，唉！布底嘛be7-bai2,絨仔--neh。
有影會買得，做工幼閣工夫，恁看，車工、內裡、鈕仔攏真頂真，閣講chiah ji7-a2-gou7 --nia7-nia7,俗kah 那啥，也be7 皺，買來粗穿、幼穿攏總好。「Thiong3-a2 做禮數，也thiong3-a2 做桌布」，會價值--lih-lah。
猶是蕭太太卡gau5 買！
He 也著閣再講，裁縫師傅，西裝店e5 老闆--neh！
俗物無好貨，to 無影？ 


 
55.	一身死了了、kan-na7 剩一支嘴。
孔子公遊列國e5 時，有一工來到chit8-e5 地頭，看著一支khan-ng2-pang2 ，頂頭寫三字白話字「Khia7-cheN3-ong5」 ，一時心適 ，就叫子路去問是leh 做啥物生理？
子路問了斡轉來ka7 Sian--e5  回話：
Ah-to 講beh kap 人sio-cheN3  啦！CheN3 輸e5 人ai3 hong5 罰錢！
相chheN3？Poah8-kiau2!Ah he 我m7 ，咱來行！
無--nou3 ！Sian--e5!伊外誇口咧呢，講恁魯國e5 孔--先生來嘛無夠看，好膽，請伊來試看覓。
孔子kap 子路自按呢行入去「Khia7-cheN3-ong5」店內，一目nih 仔兩個師父師仔，鼻仔摸咧頭le5-le5 斡出來，cheN3 輸--人啦！
孔子公是一個講道理e5 學者，beh 辯論總是照理氣，啥知chit 個「Khia7-cheN3-ong5」是一位「一身死了了、kan-na7 剩一支嘴」e5 sut8 仔 ，死鴨仔硬嘴pe，死諍活諍m7 認輸e5 騙鼠，有理無理伊攏應會出嘴，莫怪孔子公愛甘敗下風。
Chit-e5 sia3 面子  e5 代誌去hou7 孔子公e5 厝邊聽著，實在誠m7 甘願，講beh chhoe7「Khia7-cheN3-ong5」算數，替孔子公討回公道，人勸伊mai3,伊氣chhoah-chhoah，包袱仔phaiN7--leh 一睏 來到「Khia7-cheN3-ong5」e5 國度，chhoe7 著「Khia7-cheN3-ong5」，講明因端 來意，專工beh kap 伊「Khia7-cheN3-ong5」比一個koan5 低。
「Khia7-cheN3-ong5」講：來--者是客，beh 諍題目，輸贏錢額由人客喝聲。
按呢好，輸贏一百兩銀，我beh poah8  你hit 粒頭殼有幾斤重！
請講，幾斤？
上無嘛有50斤！
哈哈哈！你輸--a，我人.總--a3 共--a7 嘛chiah 100斤左右，無leh 笑死人--講，kan-na7 頭殼就佔一半重？TaN. 一百兩銀我收khit 來--houN！你輸--a。
慢且是咧，各位看相諍比賽e5 人客官，相諍憑理氣，理長m7 驚講，情理屬眾人，若有議論tioh8-ai3 提出證據，人證物証攏會使chit，著--bo3 ！
著！講了有理！
有理就照理行。
人伊，孔子公e5 厝邊，包袱仔拍開，提出一kai5 磅仔 ，sa  出一支thai5 豬刀：
TaN. ka7 tok khit 來 磅看覓咧，就知輸贏，若無準就是我輸，若有準就是我贏。
人命關天，那會使得按呢拚？
人命關天，若有代誌，共款我會賠命，既然beh 相諍，無拚beh 那會贏！

結果如何？當然是「Khia7-cheN3-ong5」輸，thai5 豬仔兄贏。

 
56.	一面抹壁雙面光。
師傅--a3,功夫be7-bai2--ou7!壁堵抹kah chiah-nih8 平，閣金鑠鑠，無輸一面鏡。
老師！是你m7 甘嫌，我e5 功夫普通--nia5,若阮sian--e5 都有影真功夫，人伊有法度「一面抹壁雙面光」，我猶無法度。
按怎講？
老師，你徛過來chit 旁看覓咧，有平無？
有影淡薄仔無平to-tioh8,哪會按呢？ 
真功夫是正旁看，倒旁看，攏平坦坦，光iaN7-iaN7，像我按呢kan-na7 是半籠師--nia7-tiaN7，ka7 你講，你就m7-thang ka7 我漏氣--ou7。
你人古意，腳踏實地，出師了後一定不得了，親像chit 款功夫都已經be7-bai2--a3,若無你講破，外行人是看be7 出來。後擺你e5 功夫一定贏過恁師父，恁師父m7 是普通Sai--e5,是頂港有名聲，下港上出名，田中地區伊排第一e5 阿岳師，老sai--e5,著--bo3!
老師，你共款是「一面抹壁雙面光」，gau5 講話，gau5 ka7 人o-lo2 e5 人！

「一面抹壁雙面光」，gau5 講話是無罪，m7-ku2 若講了傷膨脹，hou7 聽e5 人be7 勘得，抑是o-lo2 chit 人，sia3 著hit 人，若hou7 人發現你e5 計謀，你e5 孔縫，人就心內有數，認為你是一個講話虛偽，花言巧語，心虛無事實e5 khoe-sian 。
「一面抹壁雙面光」，另外一說，土水師抹壁上尾遍e5 功夫，就是等壁堵e5 紅毛土beh 乾未乾e5 時，閣用抹刀催一遍，催hou7 壁會光生 ，壁beh 會光生，抹刀有金無金真重要，抹刀若有金滑 ，抹e5 壁自然光生，所以好功夫e5 師父，抹壁才會「一面抹壁雙面光」。


 
57.	十婦，九妒。
「十婦，九妒」！可能有影。M7-ku2 請問，十e5 查甫，有幾個be7 怨妒食醋？
查甫人ong7-ong7-oa-oa ，花天酒地，有幾個查某人會忍受得？答案是「十婦，九妒」，chhun--e5  迄個m7 是假仙 就是頇顢查某；查某人一日走pha-pha ，kap 人學跳舞、唱歌，請問，有幾個查甫人會鼓勵？除非查甫人自己有趣味，若無，敢會無半個 。
查甫人heng3 粉味 ，四界牢騷罔khoe ，見講就是查某、掠龍、觀光啥物會使胡白bong，請問in 做人妻子e5 婦人lang5,有幾個會thun-lun2 ？查甫人e5 定論是「十婦，九妒」；換角度看無共款e5 角色，若是換做查甫人e5 另外hit 一半，去舞廳kap 人胡白phong7-chhiah-chhiah，抑是為著in 兜事業tau3 扑拼，姑不將kap 人花kap 人ko5 ，請問有幾個做翁婿--e5 講beh？除了看錢目睭金，甘願展出ou-kui 性地，若無，一定十個.十個攏講阮哪beh ？
「十婦，九妒」？若論男女私情，抑是翁某相kheng-hun  感情，beh 講「十婦，九妒」，不如講「十個查甫，十個無度量」。對感情e5 自私獨占來看，查甫人比查某人實在卡容易食醋，只是為著beh 維護查甫人e5 自尊，嘴講無要緊，其實自古以來著真掛意，m7-chiah 會用「十婦，九妒」chit 句名言ka7 查某人食定，就是明證。

 
58.	囡仔怨無，無怨少。
Chit-ma2 e5 囡仔實在真古錐，愛sng2 愛chhit-tho5,愛食閣愛講話，開放e5 教育，富裕e5 享受，hou7 in 歡喜kah 有當時仔煞無大無細：
老師！你攏m7-bat 請阮食物件--ou7?
Ai3 老師請恁食物件？誠簡單，hou7 老師做囝，老師就會使chhoa7 你去買物件食！
Chia5. beh ？
M7 hou7 老師做囝，老師就m7 是爸爸，哪thang ka7 老師討beh 食物件？Beh 食轉去ka7 恁阿爸討。
老師攏按呢--ou！Ai3 請！Ai3 請！Ai3 請！Ai3 請！…
好啦！活beh chak--死 ！請--恁會使chit，m7 過ai3 ka7 老師講，為啥物老師ai3 請恁？老師敢有欠--恁！
老師趁錢趁足濟，所以一定ai3 請阮食糖仔！
……
Ouh8!有影花be7 了 ！這就是我hit 班四年仔生e5 天真好sng2 e5 所在，m7 是我seng7 囡仔 ，實在是平常時in e5 表現真會可取得，愛sng2 罔愛sng2 ，gau5 亂罔gau5 亂，m7-ku2 該聽話e5 時攏真聽話，be7 超過學生囡仔該有e5 禮數，m7-chiah 會kap in 小滾笑，giu2 近 老師學生e5 距離。
四十個，開二百外箍 ，買一大包kam 仔糖 ，利用班會時間，一人分五粒，沿路kam5,沿路開會，逐家攏嘛笑 hai-hai，講阮老師上好，上gau5 ka7 阮疼命命，老師『萬歲』！

「囡仔怨無，無怨少 」，有夠好騙 好款待，其實chit-ma2 e5 囡仔也m7 是無thang 食，beh 食卡好e5 時羞仔 ，in 兜是滿四界，講囡仔愛食是有影，小可ka7 騙一下，小可hou7 in 歡喜，in e5 心底就會感覺著大人e5 疼心，以後卡會聽你e5 話，不過m7-thang tong-tong 請 ，嘛m7-thang 無公平，tong-tong 請.會好款，叫是老師請in 是當然，按呢就教歹子弟--lou3。若是無公平，就會計較起冤家，大人e5 疼心著公平，chiah be7 惹起禍端。
Hou7 囡仔e5 等路、伴手，ai3 會記得，免傷濟，免浪費，有就好，因為「囡仔怨無，無怨少 」。


 
59.	腳倉 m7-chiuN7 ，chiuN7  toe3 尾tang5 骨 去。
阮學校長是一位國小數學科e5 權威，少年時代就對數學研究下過真大工夫，後來做過數學科e5 輔導員，研究員，編輯過國小數學課本，嘛寫幾若本冊，誠受教育當局重視，對小學數學教學，會用得講貢獻不少。
來到阮學校以後，就推出數學作文e5 新觀念，新教學法，m7-chiah 定定都有老師，師院學生來參觀見習，hou7  阮學校變成頂港有名聲，下港有出名e5 明星學校，學校長e5 扑拼實在值得o-lo2。
Chit-mai2 學校長得beh 退休--a，有人建議伊敢無ai3 來開一間數學補習班，用伊專業知識來牽教咱e5 子弟，定著有真濟學生thang 好教。
伊講：都無leh「腳倉m7-chiuN7，chiuN7 toe3 尾tang5 骨去」--講，我猶未退休--neh，按呢做敢會通，kan-na7 用肚臍想嘛知，督學若掠補習，我就hou7 人掠代先，閣講退休後才來辦，我嘛無leh 戇，退休就退休，哪著hiah 業，無leh 鑿枷家己gia5,退休後，準備來寫一寡冊卡實在，食老將家己一生e5 經驗留落來hou7 少年人做參考，嘛是功德一層，敢m7 是？
「腳倉m7-chiuN7，chiuN7 toe3 尾tang5 骨去」，腳倉癢是不得已，無jiau3 be7 煞得，taN .腳倉m7-chiuN7，煞來chiuN7 尾tang5 骨，敢m7 是閣卡『自討苦吃』！阮學校長e5 決定實在有智慧。

 
60.	乞食過溪，行李濟。
Chit 擺歇寒歇了有卡早，咱人十二月十四就開始歇--a3,都猶未尾牙咧。
就是因為早歇寒，m7-chiah 有機會參加一個前後十二工e5 營隊研習，結束後猶會赴拚掃厝內thang 過年，牽手嘛卡放心仔hou7 咱出門，平等e5 時代，厝內工課攏放leh hou7 查某人bu7-sa3-sa3,嘛是無公平。
Chit-e5 營區ti7 台中郊外新社所在，主辦單位事先就交代學員ai3 chah  寒天衫仔褲、食飯碗箸、洗蕩e5 面巾、齒刡仔 …，連枕頭、棉被都著家己準備。
Beh 出門前兩工，牽手就三交代四交代，棉被著chah hit 領羊毛被，風衣、衛生衣m7-thang be7 記得，內衫褲、襪仔加 khng3--幾套a3,若是無方便洗，chah 轉來厝才洗，猶有--houN，洗頭毛e5 洗髮精，loah8 仔 、吹風機，感冒藥、胃散、綠油精、蜈蚣油嘛m7-thang lau3-kau-i3 ，猶有--houN…
好--a3 lah！牽手--e5!都m7 是beh 去做兵--講，chah chiah 濟行李是beh 按怎koaN7 ，出一下門，kai3 seng5  hit-lo7 「乞食過溪，行李濟」，嘛才beh 去隔壁縣nia7-nia7,敢thang chah chiah濟，m7 hou7 人笑--死！
Be7 啦！天氣變化歹按算，老歲仔人猶是款卡chiau5-chng5  咧卡安心，ah 你to7 無leh chat8 頭 --講，你m7 是講beh 駛車去，khng3 khng3 toh 車內m7 著be7 麻煩--lou3!
Aih-hioh！煞be7 記得，若按呢，面桶仔、拖仔，羊毛衫、膨紗衫…規氣攏ka7 he7-he7 落去。「乞食過溪，行李濟」，果然kui 欉好好──bo5-chho3 。
一個某有影卡贏三個天公祖，chit 擺就體驗--著a3,第一工天氣無偌寒，第二工嘛無感覺冷，第三暝，天氣突然變幻，夭壽！寒天哪會chiah-nih8  寒？Chat8 頭，無寒若有seng5  寒天？結果hit 一暝，內衫、衛生衣、膨紗衫、jian3-bah  穿穿做一身，長褲襪仔m7 敢褪，蓋棉被閣疊風衣toh 被頂面，chiah 感覺爽快溫暖來入眠。
天光日精神行出門腳口，tang 時仔chang 暝 落霜，落kah 車頂鐵板khah8  一重冰，感謝牽手e5 kin 心 ，老--e5 有老步定，實在無m7 著。



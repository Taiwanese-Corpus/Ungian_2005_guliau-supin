二、【客鳥】
（1994.4.1第二篇台文作品發表ti7台文通訊29期）
（1998.3.1修正，收集ti7 林央敏主編：台語散文一紀年）
頂禮拜三早起時，tu2 -beh peh -chiuN7 (上)三樓教冊，無意中看著兩隻鳥仔，ti7 運動庭hia teh 散步，chhoe7 物件食。Chit 兩隻鳥仔，生做真大隻，歸身軀e5 毛是烏- -e chhap 白，尾長長，頭殼額仔gia5 懸懸，看起來不止仔高雅，尤其是行著路，be7 chhiak8-chhiak8 -tio5 ，一步仔一步，尾閣sim3 - -一 下sim3 - -一下，予人感覺足大方足高貴- -e5 ！Chit 兩隻鳥仔，親像一對翁仔某e5 款，chit 隻若行，hit 隻就toe3 。
當我看kah 無nih 目e5 時，phuh8- -一下，一隻飛 去- -a3 ，續落另外彼隻嘛toe3 後壁飛去。我斟酌ka7 看In 會飛到叨位去，In 無驚惶，也無雄kong5 ，khoaN -khoaN -a2 飛，飛到運動庭西旁彼叢上大叢、上懸e5 銀合歡樹頂，ah 就無khoaiN3 - -a3 ！
天光日，來到學校，仝款peh -chiuN7 三樓，彼兩隻鳥仔又閣飛來ti7 -hia teh 散步，互相做伴chhoe7 物食，仝款彼呢仔相好，實在予人欣羨，嘛誠予人o -lo2 ！好好仔ka7 In 看詳細： 「Ah ！客鳥！He 是客鳥！」 差一屑仔就喝- -出來。莫怪- -¢ ！原來是囡仔時代e5 老朋友，才會予人感覺彼呢面熟彼呢親切，真是『好久不見！』
囡仔時代，庄腳舊厝正身後壁，有兩叢Ke -jiu5 -a2 樹，足懸大- -e5 ，上頂面e5 樹oe ，時常有一種鳥仔來hia 做岫生湠。有一擺，tng 我taN 頭看kah 無nih 目e5 時，阿爸牽我e5 手，比樹頂e5 鳥仔ka7 我講：「He 號做客鳥！伊真巧哦！岫攏做足懸- -e5 ，按呢才be7 hong5 (予人)掠去飼，hong5 關tiam3 鳥籠仔內。」
「Ah hiah 懸！若跋落來beh 按怎？敢m7 是誠危險- -neh！」
「應該be7 才著，In e5 岫攏做kah 足大e5 (個)，閣足勇- -e5!你ka7 看，攏是用hit -loe7 (彼種)樹仔枝做- -e5 ，親像阿爸teh 圍籬笆按呢，一枝橫過來，一枝橫過去，每一枝柴仔攏相kit -tiau5 - -leh [交叉固定]，就是thau3 大風、落大雨，嘛be7 去予lian3 - - 落來，足安全哦！你閣ka7 看詳細，Chit 兩隻客鳥，逐日攏足無閑- -e5,一時仔飛 - -出去， 一時仔又閣飛 - -轉來，伊e5 嘴內，攏會咬一枝柴仔枝，有- -bo3 ？Chit -ma2 In tu2 -leh 做岫，大概母- -e5 beh 生卵- -a，閣一月外日，咱就會看著鳥仔囝，ti7 岫內hia ngiauh - - 一下ngiauh - -一下- -a！」
「阿爸！我知影啦！Ah 你嘛足辛苦- -e5 houhN ！」……
將近beh 四十冬- -a ，攏罕得看著客鳥，最近看著彼擺，會記得是四、五冬前，去參觀新萬仁製藥廠時，看著大門邊彼叢南洋杉頂懸，歇兩隻鳥仔，看 起來假那熟似面熟似面，卡緊ka7 徛ti7 邊- -a e5 牽手講：「你看！樹仔頂彼兩隻鳥仔，是m7 是客鳥？」
「hm3 ！大概是哦！你目睭 hiah 金，m7 知偌久m7 -bat 看著- -a3 ，卡緊用khamelah ka7 hip - - 起來！」
相片洗好，無kat -loa7 滿意，細細隻仔， 相片閣烏烏，連家己都看be7 出來是「客鳥」……
閣飛來ti -hia teh 散步- -a7,正實是一對翁仔某仔，猶原是雙雙對對，彼呢恩愛，翁行某toe3 ，漂撇大範又閣高貴。Chit 擺beh ka7 恁看予斟酌，看予清楚，有影生做誠sui2 ，嘴pe 烏烏尖尖，尾長長翹翹，白色e5 腹肚，sit8 股頭嘛chhap 一寡仔白- -e5 ，sin7 - - e5 （剩的）攏是烏色- -e5 ，Ah！m7 -tioh8 ！看In 飛 起來才知影，sit8 e5 外緣彼排羽毛嘛是白- -e5 。飛tiam3 半空中phiat - -一下phiat - -一下，真正優美，真正好看，看In 飛去樹仔頂才發現，原來In 早就ti7 -hia 做一個足大kai5 e5 岫，嘛是做足懸- -e5,kah 我細漢看著- -e5 仝款。
岫愈做愈大，照看beh toa3 落來e5 款哦！來- -ou3 ！來- -ou3 ！阮誠歡喜恁留tiam3 chia kah 阮做厝邊！阮是誠houN2 -kheh （好客）e5 在地人，向望恁會tang3 疼惜Chit -e5 所在，做阮e5 好厝邊，永遠toa3 落來，kah 阮相kap 來拍拚，將chit -e5 所在成做一個真正有自由，有尊嚴e5 美麗寶島。自chit -ma2 起，咱攏是家己人- -a，無愛閣叫恁是「客鳥」，應該稱呼恁是「喜鵲」，ti7 咱人七月初七彼一工，搭橋予牛郎織女天河相會，做好代e5 「喜鵲」！
【兼寫母校八十週年生日感言】
（田中國校第九屆校友蕭平治敬寫1994.6.5.ti7田中國民小學）
客鳥本名叫喜鵲，伊是台灣民間故事，牛郎織女七夕相會Chit 段上精彩e5 戲文內底，上重要e5 配角，若無客鳥來搭鵲橋，牛郎織女是beh 按怎對河溪（銀河）彼旁岸到河溪chit 旁岸來相會- -neh！所以自古以來，客鳥ti7 咱台灣人e5 心目中，是一種好鳥，看著客鳥攏會予人歡頭喜面，相信伊會ka7 人報喜報善兆。
今仔日，是咱田中國校建校八十週年e5 校慶，ChiaN5 -tu2 -ho2 有chit 兩隻客鳥飛來咱學校內做岫生湠，che 實在是一個好吉兆。請逐家ka7 阮看mai7 咧， Chit 幾年來，母校e5 建設kah 發展，m7 是家己teh o -lo2 ，確實有影進步誠濟，無論是起教學大樓，抑是鋪P.U e5 運動庭跑道，教冊用e5 硬體、軟體，攏有十足e5 進展；Ah 若講教學品質e5 提高，閣卡免講，mai3 講啥，干乾看ti7 母校讀冊e5 讀冊囡仔，一年比一年卡濟你就知影，田中國校若m7 是一個好所在，哪會有hiah 呢濟別所在e5 家長，千辛萬苦、萬苦千辛，m7 驚路途遙遠，m7 驚麻煩無閑，逐日用汽車、¢ -t¢h -bai2 載In e5 子弟來chia 讀冊咧！
實在誠歡喜，母校有今仔日e5 進步kah 成就，che 攏tioh8 感謝咱e5 校長先生kah 諸位主任、老師、先生、小姐e5 拍拚愛護。做為一個suh 田中國校奶水大漢e5 我，會tang3 轉來母校教冊，貢獻淡薄能力，實在感覺誠榮幸。
想起細漢時陣，tiam3 -ti7 母校讀冊e5 情景，一幕一幕浮在目睭前，一目nih ，已經過了四十冬- -a，今仔日看著母校有chit 款e5 輝煌成果，阮內心m7 但歡喜，嘛感覺足hiau- pai， m7 -thang 講伊是老店，伊猶未老咧，chit -ma2 tu2 ti7 咱許學校長e5 領導之下，當teh 發磅，猶誠少年，今年才八十歲nia7 -nia7 ，奶水猶hoan5 -na2 真大pak - -咧， 猶閣beh 養育幾千幾萬e5 囝孫咧！
親愛e5 母校，偉大e5 母校，祝您生日快樂！永遠年輕少年！永遠有活力！永遠笑微微！
附記：
Chit 篇「客鳥」是第二篇散文，內面主角hit 二隻客鳥是真實做岫ti7 田中國校內，經過四、五冬e5 生湠，chit-mai2 已經有真濟囝孫，作者bat 親目看過四隻同時出現ti7 校庭，一位同事講上少嘛有chiaN 十隻。因為驚人掠，到 taN 阮攏m7 敢對外公開。（1999.5月）
《註解》
gia5 懸懸：[舉得高高的]。
烏- -e chhap 白：[黑夾雜白色的]
chhiak8-chhiak8 -tio5 ：[活蹦亂跳]
sim3 - -一 下sim3 - -一下：[上下搖恍]
khoaN -khoaN -a2 飛：慢慢仔飛。
Ke -jiu5 -a2 樹：櫸木。
岫：siu7,[巢]。
樹oe ：[樹椏]
無kat -loa7 ：bo5-kai3-goa7,[不怎麼] 
ngiauh - - 一下ngiauh - -一下：[蠕動]
hip 起來：hip 相，翕。
斟酌：chim-chiok，[詳細]。
ChiaN5 -tu2 -ho2 ：[非常湊巧]
Suh ：[吸吮]
猶hoan5 -na2 ：[仍舊]
hiau- pai ：hia- pai，[驕傲]。
大pak ：水流大。
chiaN 十隻：將近十隻

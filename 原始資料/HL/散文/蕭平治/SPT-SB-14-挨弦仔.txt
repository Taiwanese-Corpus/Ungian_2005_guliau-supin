十四、【挨弦仔】 < Lah-jih >
 
挨弦仔 聲：
「六六凡-／六六凡-／ㄨ工上合／ㄨ---／六六凡-／六六凡-／ㄨ工上合／ㄨ---／…」…
阿爸又leh 挨hit 條六六凡-／六六凡-／ㄨ工上合／ㄨ---／e5 曲調，m7-na7 挨了好聽，閣挨kah 會loah -chaiN2 、會跳弓，輕快活跳那舞曲，不止仔有表演天份，伊愈挨愈soah-phah ，愈挨愈心適，雖然阿爸知影he m7 是挨beh hou7 人跳舞- -e5 ，m7-koh 伊煞家己挨，家己那leh haiN3 頭搖身軀。
「振仔叔公，你m7 是會曉挨``一支香仔``（it-ki hiang-a2 ），hit 條曲真好聽，你挨hou7 阮聽- -好無！」木聰- -e5 在來tio7-si7 好頭嘴閣興講話，伊按呢ka7 阮pa5 鋪排。
「一支香仔，會- -nou3 ！he m7 較簡單，雖然講簡單，m7-koh 嘛是無簡單？」
「雖然講簡單，m7-koh 嘛是無簡單？振仔叔公！你講he 阮聽無？到底是簡單抑是無簡單？」
「講簡單，是有影真簡單，我先唸譜hou7 恁聽看覓，恁tio7 知影chiaN5 簡單：
士上 合乙 ／士-／合士 合工 ／ㄨ-／六工 ㄨ／ㄨ六 工六／ㄨ-／上工 ㄨ上／合士合 ／工六／ㄨ六 工ㄨ ／上乙／士合 工合 ／士乙ㄨ ／士-／
（61 57 / 6- / 56 53 /2- /53 2 /25 35 /2- /13 21 /5 65 / 3 5 /25 32 / 1 7 / 65 35 /6 72 /6- / ）
按呢e5 譜唸起來有簡單- -無，不過若講beh ka7 挨kah hou7 伊會牽絲會軟lioh8 ，tio7 無簡單- -lou3 ，譜愈簡單愈歹挨，挨了無好，tio7 m7-thang 笑！」
「振仔叔公！按呢講阮煞愈聽愈花，譜愈簡單愈歹挨？siuN 深- -lah ，那``鴨仔leh 聽雷``- -leh！」
「Ah 無beh 按怎講？he 我也be7 曉解說，mai3 閣問，挨hou7 恁聽tio7 知影！」
人一下o-lo2 ，阿爸絃仔又閣giah8 起來，開始挨hit 條「一支香仔」士上 合乙 ／士-／合士 合工 ／ㄨ-…
阿爸taN-a2 挨煞，拄好順亮- -a7 來到位：
「振仔叔！挨了足進步- -e5 ou7 ！」
「a7 煞有？挨一下慢，煞giong7-beh 走音去，猶是挨較緊- -leh 較be7 漏氣。」
「Che 是慢吹板，m7 是緊吹板，tu2-chiah 振仔叔按呢挨是正確- -e5 ，挨了嘛進步真濟。」
「Eh ！順亮仔叔，振仔叔公講，譜愈簡單愈歹挨，敢有影？是m7 是講慢吹板比緊吹板較歹挨？」木聰- -e5 雖罔厚話，猶是有伊巧氣e5 所在。
「著！著！著！因為慢吹板e5 曲較慢，音若挨走精去，抑是板撩挨無準，隨時tio7 聽會出來，隨時會去hou7 人掠包。」
「啥物是慢吹板？」m7-na7 木聰- -e5 厚話- -nia5 ，來阮人客間仔承話鬚e5 囡仔伴，逐家攏chhiaN5 giap8 嘴chiaN5-gau5 問話，逐項代誌都beh 問kah 一支柄thang giah8 。
「pun5 鼓吹e5 人講做慢吹板、緊吹板，tio7 是恁學校老師講e5 慢板、快板- -lah ，tu2-chiah 振仔叔挨e5 chit 條一支香仔tio7 是慢吹板。」師傅tio7 是師傅，順亮仔兄是阮庄裡集雲軒e5 頭手師，吹、絃、鑼、鼓逐項會，伊e5 解說，伊e5 開破，阿爸是聽kah 注神注神。
阿爸e5 人heng3 展閣gau5 客氣，che tio7 是伊人樂暢e5 所在，40 thong2 歲阿母tio7 來過身，煞來``半路折pin-taN ``，阿爸堅心無閣娶，甘願守孤單，是驚做一tin7 囝會hou7 後母苦毒。hit 年我chit-e5 屘仔kiaN2 chiah 滿 4 歲- -nia5 ，是好佳哉一tin7 囝猶算真乖巧，大漢- -e5 會曉tau3 khiN5 家，少年家仔會曉tau3 chhoa7 細- -e5,chiah be7 hou7 細漢- -e5 tiam3 土腳兜四界爬。別人看阮一家有影苦憐代，m7-ku2 阿爸伊從來tio7 m7-bat 哀哀囃囃過。 
阿爸除了田裡作穡以外，tio7 是厝邊隔壁罔行踏，一雙腳那掃梳- -leh ，掃過來、掃過去，m7 是ti7 福- -a3 In 兜pho3-tau7 ，tio7 是tiam3 lau3 肚西- -a e5 店仔頭話仙，一工seh8 beh 五、六遍，人攏嘛keng-the2 伊是掃梳腳，雖然過家範圍無闊，有代誌beh chhoe7 伊e5 人，有tang 時仔koh tio7 chhoe7 幾若choah8 。伊上趣味e5 娛樂tio7 是挨殼仔弦，每日暗頓若食飽，阮chit 間人客間仔tio7 是厝邊隔壁e5 集會所，做田兄議論參詳田裡穡頭e5 會議室，明仔載beh 搓chia5 e5 草，後- -日beh 割siang2 e5 稻仔，攏是ti7 chit 間間仔做決定。
每日beh 暗仔，``日頭落海，鬼仔出來放屎``e5 時陣，代先來報到e5 是少年囡仔thun5 kap 幾個仔pin7-toaN7 讀冊e5 囡仔伴，A-peN5 - -lah 、Ka-iong2- -e5 -lah ，siong7-gau5 扑kan-lok8 e5 A-hiong5 - -lah ，In 攏嘛拚第一。我是m7 敢kap 人參leh 問東問西，愛讀冊koh 驚人罵，家己一人恬恬坐tiam3 眠床道，覆tiam3 hit 隻也beh 囥茶鼓茶甌，也beh 囥電土火，也beh hou7 囡仔坐e5 桌仔寫習題，頭.是m7 敢傷捷taN ，目睭那看冊，字是認真寫，耳仔嘛拚勢聽人leh 講話，希望承一寡趣味e5 話鬚，抑是有好孔e5 NEWS。
順亮- -a7 講煞，Chun3 - -e5 已經入門，阿爸將絃仔tu hou7 伊，伊tio7 絃仔線絞絞- -leh ，合ㄨ、合ㄨ（sou3 .le.sou3.le.）調音調好勢，tio7 續落去挨「百家春」（pek-ke-chhun ）：工六ㄨ工／上--- ／上工ㄨ上／士--- ／士合工合／士-ㄨ工／上-士上／合-工ㄨ／合……。che 是南管曲，應該嘛是慢吹館，hou7 Chun3 - -e5 挨kah 會牽絲，kap 阿爸挨- -e5 無仝款滋味。
Chun3 - -e5 toa3 阮後壁溝，伊加阿爸二歲，減我一輩，所以我攏toe3 阿爸叫伊Chun3 - -e5 ，攏是親堂，論輩無論歲，m7 是囝仔人無大無細。Chun3 - -e5 e5 功夫比阿爸較讚，會曉用大管絃kap 人挨反館[二部合聲]，chit 步阿爸tio7 較輸，sian 學都學be7 曉，莫怪阿爸ti7 伊e5 面前甘敗下風，Chun3 - -e5「百家春」挨煞，殼仔絃交hou7 阿爸，換去giah8 壁頂hit 支大管絃，叫阿爸閣挨「一支香仔」，伊beh 挨反館kap 阿爸和，「士上 合乙 ／士-／合士 合工 ／ㄨ-…」一懸一低，有影加真好聽，挨煞逐e5 扑phok-a2 o-lo2 ，In tio7 無閣挨，講beh ha 一杯仔茶，pok 一支仔薰，絃仔taN5 掛落去， A-peN5 隨時tio7 ka7 sa 起來leh ouN7-iN ouN7-iN ：
「A-peN5 ！mai3 挨- -lah ！那leh 鋸死羊仔- - leh ，聽著會起雞母皮。」
Be7 曉挨tio7 mai3 挨，ka2-na2 tiam3-hia ouN7-iN ouN7-iN ，你敢聽有花字，人是leh 和絃仔線，公母
線tio7 合「hou7 、chhe 、hou7 、chhe 、」按呢，m7 是像你按呢「硬爭、nge7-chiN 」，「be7 曉挨弦仔，顧捲線；be7 曉pun5 吹，顧pun5 -noa7 。」tio7 是你A-peN5 。
「我敢有leh pun5 鼓吹- -hiouh ！」A-peN5 e5 人有較頇慢有較條直，講著話攏sa be7 著總頭。
「o3 ！若閣hou7 你pun5 鼓吹，m7 著逐家耳孔塞塞起來，mai3 講話？」
tng-tong 囡仔伴leh 消遣A-peN5 「be7 曉挨弦仔，顧捲線」e5 時陣，阿爸看人馬已經齊到，開始beh 會作穡人e5 khang-khoe3 ，tio7 交代阮chiah-e5 囡仔兄暫時歇睏mai3 sng2 ：「``囡仔閃開，大人beh 展威``，好- -a3 ，mai3 sio-cheN3 - -a3 ，換大人e5 齣頭，chit-mai2 起，大人beh 會議，恁m7-thang 講話。」
割稻仔班e5 班頭Ou - -e5 講：「早冬粟仔攏曝好勢，慢冬秧仔嘛播了離，頭遍草敢猶有人未搓- -e5 ？」
「今仔日搓阮e5 ，逐家tio7 講攏搓了- -a3 ，theng-ho2 歇睏- -二-工-a3 。」Tiau5-bok8 - -e5 按呢應聲。
時間已經beh 8 點，囡仔班hou7 大人趕轉去睏，kan-na7 chhun 我一個猶覆ti7 桌仔頂leh 寫字，阿爸叫我先去睏，盈暗beh 煮點心，若煮熟chiah 叫我起來食，我ka7 阿爸講，明仔載是禮拜日，我盈暗beh ka7 習題寫hou7 了chiah 去睏，其實我是leh 等beh 食點心，驚做睏若ka-choeh8叫be7 精神，tio7 真扑損。
「按呢咱盈暗來hong7 （哄）點心，逐家會使chit 坐較暗- -leh ！」阿爸建議案上蓋讚，逐家攏應好，隨時扑派人去福- -a3 In 店仔買大麵，khian3 芳e5 蝦pi -a2 、蔥頭，sun7-soa3 tah 兩罐太白仔（酒），阿爸heng3 sip ，燒酒一定be7 漏交去，伊閣hiam3 四兄去大路古井仔邊遐koaN7 一把韭菜，隔壁Ji2-lam5 - -e5 割e5 韭菜攏浸ti7 古井邊e5 溝仔內，準備明仔載透早beh 賣，人已經去睏，無愛ka7 伊吵，先ka7 koaN7 來煮，天光chiah kap 伊算錢tio7 好，庄腳所在，攏是家己人，互相攏真靠熟。材料款齊備，二兄tio7 去吩咐二嫂落灶腳煮點心，逐家繼續pho3-tau7 ，繼續挨絃仔。
「一送梁哥beh 起身，千言萬語說未盡，保重身体較要緊，m7 -thang 為我費心神；
三伯被送面帶紅，聽妹言語掛刁人，我taN beh 轉免你送，勞動小妹你e5 工。
二送梁哥淚哀哀，吩咐ti3 時哥慢來，夭壽馬俊來所害，chiah 著kah 哥分東西；
三伯聽著就應伊，小妹無情共無義，杭州kah 我約日子，chai7 -thang 講我來卡遲。」
Ji5-tong - -e5 歌喉確實讚，伊是集雲軒e5 小旦兼扑thiaN 鑼仔，Chun3 - -e3 挨大管絃，阿爸toe3 順亮- -e5 挨殼仔絃，有歌聲，有伴奏，等一下閣有點心thang sut ，逐家精神飽tiN7 ，做穡人上樂暢tio7 是chit-e5 時陣。
阿明建議阿lam3 轉去giah8 吹來pun5 ，一定閣卡鬧熱，阿lam3 hat 伊講：
無leh 痟- -kong ，抑m7 是啥物年節，beh ka7 人吵hou7 be7 睏得是- -無？
講著pun5 吹，阮chit 角勢阿lam3 會使chit 講第一個，bat hou7 人刊報紙o-lo2 過，古早時代有乞食坏，講伊pun5 鼓吹pun5 kah 軟lioh8.像甜粿，阿lam3 e5 功夫可能嘛差m7 成物，可惜吹聲真大，無適合chit-chun7 表演。
阿明嘛是一個條直少年囡仔phoe ，一支嘴那布袋嘴，無na5 無chah8 ，想- -著tio7 講，也m7 驚會得失人：
「順亮仔兄你kap 阿lam3 叔- -a3 siang5 較厲害？」
「厲害啥？」
「挨弦仔kap pun5 鼓吹，chia5 e5 功夫較khiang3 ？」
「Che beh 按怎比，阿lam3 叔是較慣練pun5 吹，我較愛挨弦仔，其實絃、吹、鼓、品阮攏有學，只要是後場，攏嘛tio7 bat - -三五步a3 ，絃吹是oh 得比pheng7 。」
「恁順亮仔兄較厲害- -lah ，``月品、年吹、萬世絃``你敢m7-bat 聽人講，挨弦仔，kah 簡單？」阿lam3 叔有較無愛hou7 人比 pheng7 ，有淡薄仔無歡喜。
「點心來- -lou3 ！」燒燙燙e5 大麵kiN 已經捧到人客間仔，我趕緊ka7 簿仔鉛筆收收起來，thang hou7 二嫂囥鍋仔kap 碗箸，逐家話仙sio-cheN3 暫時放be7 記，嘴.準備beh 食麵。鹼麵煮韭菜，hou7 做大麵kiN ，lam7 一寡仔肉幼仔，摻一屑仔蝦pi ，按呢做穡e5 田庄兄哥tio7 食kah 暢入脾，食飽肚重，明仔載m7 免落工，隨e5 歡喜轉去眠夢，知足、樂天，作穡人上be7 貪。
是認命抑是運命，作穡人e5 命，實在有影khng3-tiam3 一個茫茫渺渺e5 不定數，「未來、未來」，未知數e5 將來，因為阿爸e5 自尊心siuN-koe3 重，be7 堪得人嫌，煞學挨弦仔學kah 無出師，好佳哉是阿爸無出師，若無，今仔日e5 我，有可能是庄裡集雲軒挨弦仔e5 頭kioh -sai 。
讀國校四年級hit 年，集雲軒e5 師傅講beh 閣招幾個仔師仔，挨弦仔- -e5 ，唱曲- -e5 攏好，有人鼓催阿爸送我去學，阿爸看我平常時仔比別個囡仔挨較有花字，tio7 決定beh 送我去拜師，我ka7 阿爸講無愛學曲，我beh 認真讀冊bat 字較要緊，好佳哉阿爸有聽我e5 話，tio7 無勉強一定著去學。，後- -來chiah 知，阿爸學曲挨殼仔絃，be7 堪得人嫌，師傅若ka7 掠siuN-che7 缺點，伊tio7 會無歡喜，對hit-e5 金龍師- -e5 無好印象，m7-chiah 無hiah 呢ti3-tiong7 送我去曲館學絃仔e5 代誌，「跋一倒，拾著一隻金雞母」，好佳哉無去學曲挨絃仔， 若無，今仔日e5 我，有可能是衰微曲館班e5 作田人。
十二、【菜豆仔糜】<Lah-jih＞
 
透早散步，躂- -a3 躂，躂轉去到祖家，早起6 點外，對庄腳人來講無算早，二嫂ui3 厝邊田園挽一把菜豆hou7 - -我，種ti7 家己田裡e5 田岸，無choaN7 農藥，做你放心仔食。田岸豆，一莢一、二liah8 長，beh 食.chit-chun7 正當時，m7 免像古早時著聽候到「八月八，牽豆藤，挽豆莢」chiah 有teh 食。
轉到厝裡，馬上報告牽手知：
Chit 把菜豆仔是二嫂hou7 - -咱e5 ，中晝來煮菜豆仔糜好- -m7 ？
牽- -e5 講：閣chiah 幼chiN2 ，beh 煮就來煮，足久m7-bat 煮菜豆仔糜，你若愛食我就來煮hou7 你食！
過晝後仔電視新聞已經報一睏。
牽- -e5 ：菜豆仔糜煮熟- -lo3 ！
趕緊提碗箸，am2-chhia5-a2 giah8- -leh 開始khat ，芳kong3-kong3 ，kong3-kong3 芳，可惜燒燙燙，be7-tang3 吞落喉，講就hou7 人愛笑，gian3 食菜豆仔糜，實在無ka7 汝騙，無張持嘴瀾水煞流- -出來……
牽- -e5 ：taN 嘛好- -a3 ，gian3 食kah chit 款，sim7 - -一下chiah 貯啦！燒燙燙，是beh 按怎食？你嘛mai3 hiah hian7-si3 ，ka2-na2 m7-bat 食著？免chhoah 嘴箍啦！
我無意無意：無啦！猶未beh 食啦！是kan-na7 先ka7 貯hou7 伊冷，聽候等一下收羹了後chiah 來sut8 ，外好食你敢知？
牽- -e5 ：騙人m7-bat 食著？等一下啦！閣去看有啥物國內大代誌- -無！
閣kah 那leh 騙囡仔咧！想想咧，家己嘛有影那囡仔仝款，敢有影leh 去老還童？抑是leh 老番癲leh poah8 老感情？
豆仔糜食落嘴：oa5 ~ ！汰會chiah 好食，甜閣芳，菜豆仔幼膩，嘴齒ngauh 落去e5 口感，蓬萊米e5 黏濁，閣拄好冷……實在有夠讚！
牽- -e5 ：好- -a3 lah ！取hit 支嘴，有食心花開，閣會吟詩作對，啥物口感好，啥物濁水米黏濁，he 人煞也m7 知，猶閣有啥物無仝e5 氣味- -無？
食人飯，犯人問，應話著se3-ji7 ：e5 ~！ka2-na2 有香菇味- -ou7 ？猶有冬蝦、肉so3 、蝦仁、蔥頭……ouh8 ！哪會摻chiah-nih8 濟佐料？莫怪chiah-nih8 好食？
牽- -e5 有淡薄仔無合意聽：「材料夠，m7 是新婦gau5 。」俗語講了無m7 著。
有影犯沖- -a houN ：歹勢！m7 是chit-e5 意思！古早e5 豆仔糜，實在be7-bai2 食，啥知chit-ma2 你煮e5 猶閣卡好食，原來是摻chiah-che7 配料。想往過煮鹹糜，啥物香菇、肉so3 ，做你免siau3 想，做你免孝孤，若有豬油、蔥頭khian3 芳，閣有thang 摻che 肉粕仔，就sut kah m7 知影thang 飽- -lou3 ！
牽- -e5 繼續詢問：敢chiah 香菇、肉so3 - -nia7-nia7 ？閣chhoe7 看有啥物寶- -無？
無斟酌煞be7 使chit ：Che .散散che 啥？敢會干貝？食chiah 好？ou3 ！猶有蚵仔乾，鮮蚵仔…莫怪！莫怪！雖然講「材料夠，m7 是新婦gau5 。」若無新婦e5 才調，刀子師e5 本事，kan-na7 有材料，敢就有法度變lian2 ，材料夠是新婦e5 推辭，gau5 新婦chiah 是重要。太太！感謝你e5 功夫，感謝好新婦！
牽- -e5 歡喜ti7 面：Mai3 雞母皮- -a7 ，chia5 是你e5 新婦？愛食做你食，mai3 講he hou7 人起雞母皮e5 話句，mai3 話仙- -a 。
煮食，阮牽手有影gau5 ，無ka7 汝騙！菜豆仔煮糜，有夠好食，m7 信，煮來食看覓咧，你就知。
弄狗相咬。
 
人leh食麵，你leh喝燒，人leh 相扑，你leh 喝i-o ，明明是leh 徛懸山看馬相踢，「弄狗相咬」，chit 種人上失德，上厲害，苦be7 得人相扑，扑kah 離離lak-lak ，伊才會快活。
「弄狗相咬」實在m7 是做人e5 正經，人kap 人無仝心，嘛m7 免互相怨慼結冤仇，看人冤家，無做公親勸人和好著悽慘代，怎thang 閣來學話學舌，惹起風波，害人冤家相扑。佛祖教人不兩舌，著是叫人m7-thang 搬弄是非，害人be7 合。
世間有真濟人愛講人e5 閒仔話，無修口業，人講病ui3 嘴入，禍端ti7 嘴，「弄狗相咬」會害人，到尾仔嘛會害家己，修chit 支嘴實在真要緊。
φ註解φ
懸山：khia7-koan5-soaN，[站在高山上]
苦be7 得：[恨不得]
離離lak-lak：東倒西歪。
學話學舌：搬弄是非。
不兩舌：put-liong2-siat8。
 
 
狗屎埔，狀元地。
 
狗屎埔，狀元地，有人為你心痴迷；
狀元地，狗屎埔，有人為你一生teh 糊塗。
狀元地，是龍穴，得會著，致蔭囝孫為俊傑；
有錢用錢買，有權用權提，
聽講慈湖、大溪，猶有南園、郡坑，攏有好地，
m7-chiah 人來客去真正濟，想beh 看地理，到底是真抑是假。
到taN，你講，是真？是假！！！
狗屎埔，予狗放屎臭kouN-kouN，無人beh，
福地福人居，時運若到，狗屎埔變狀元地，
chit-mai2 田僑仔滿四界，著是狗屎埔變黃金地，
滿地狗屎，著是滿地黃金，啥人福氣啥人e5 。
狀元地，狗屎埔，狗屎埔，狀元地，
管汰伊啥麼埔啥麼地，做人上好是心地，
心地若好，一四界攏是清涼地，
致蔭囝孫，有好竹著有好筍。
φ註解φ
狗屎埔：狗放屎無人愛e5 草埔仔。
狀元地：好所在，地理好，價數高。
田僑仔：chhan5-kiau5-a2，靠田地起價e5 暴發戶。 
 
肉包khian 狗仔，加了--e5 。
 
唸一首台語轉嘴花(急口令)予逐家聽：
一隻猴，真正gau5 ，chhoa7一陣猴仔. 去挽豆仔；
一隻狗，真正老， 嘛chhoa7一陣狗仔. 去食包仔。
Hit陣猴仔.kap Hit陣狗仔，攏行到後壁溝仔，拄著人teh 放炮仔。
猴仔.去long3 著狗仔，狗仔. 去踢著猴仔：
猴仔.罵狗仔，狗仔咬猴仔，
猴仔.用豆仔.khian狗仔，狗仔.嘛用包仔.khian猴仔；
狗仔.吠，猴仔.吼，
m7知是猴仔. 驚狗仔，抑是狗仔. 驚猴仔。
猴仔.走，狗仔.嘛走，
歸條溝仔. 攏是豆仔.kap 包仔！ 
笑詼--e5 是狗仔kap 猴仔攏愛食包仔，用「肉包khian 狗仔，」逐家嘛知影「加了--e5 」，哪會最後歸條溝仔. 攏是豆仔.kap 包仔！
教予囡仔念，真趣味，beh 試看覓咧無！包領大人囡仔攏真歡喜。
φ註解φ
khian：[擲、丟]
chhoa7：帶著。
一陣：一群。
吼：hau2。
 
 
狗咬衰人。
 
飼過狗仔才知狗仔性，尤其是台灣土狗真精，會顧厝閣有衛生，對主人真盡忠。看人有影大細目，主人熟似--e5 伊歡迎，若是生份人，sian 嘛m7 hou7 你入來房間，兩蕊目睭青gin5-gin5 ，看著你會寒心。
有一層真特別，有人ui3 阮門口過，一般人伊be7 kap 伊poe2-hoe7 ，若是迄款穿插無四配，腌 cham 貧惰，頭le5-le5 ，狼狽狼狽，伊就無客氣ka7 伊吹，吹狗螺，吠kah 予伊真歹勢，嘛予我ka7 人會失禮，狗會看人無chiuN7 目，應該是伊顧家e5 本性，m7 是像人e5 目睭大細蕊，看懸無看低，「狗咬衰人」，衰人嘛著檢討，人若衰bai2 ，m7-thang 激餒志，堅強徛起，有一工才會「東山再起」。
人若ti7-teh 衰，真正種匏仔be7 開花，「狗咬衰人」，衰kah 予狗咬，鼻仔bong--leh teN7 lan7-pha ，向望衰人m7-thang 衰到底，愛拚才會嬴，peh khit 來閣再拼。
φ註解φ
衰人：運氣bai2 e5人。
青gin5-gin5：兩眼直視。
poe2-hoe7：計較[過意不去]
穿插無四配：[穿著隨便]
腌 cham：骯髒。
頭le5-le5：垂頭喪氣。
無chiuN7目：[不上眼]
激餒志：kek-loe2-chi3，[裝著氣餒的樣子]
鼻仔bong--leh teN7 lan7-pha：摸著鼻子，緊抓著陰囊，表示倒霉忿怒]
 
 
Thai5 狗也chit 軀，拜天公也chit 軀。
 
狗是人e5 好朋友，伊會顧家，聽人e5 話，寂寞e5 時kap 你khiN5 家做夥，無疼會夭壽，哪thang kap 伊結冤仇。thai5 狗是造孽，有啥麼報應不清在，即呢好e5 朋友你ka7 thai5 ，實在不應該。
天頂天公，天公上蓋大，beh 拜著愛洗浴穿新衫，有形式才有規矩，有規矩才有禮貌，敬神如神在，若無虔誠不如mai3 拜。「Thai5 狗也chit 軀，拜天公也chit 軀。」無妝無thaN2 有卡無合時陣，雖講勤儉才有本，m7-ku2 人若m7-bat 禮，做代誌無照步來，人會笑你戇大獃，chhiA3-chhiA3-chhai2-chhai2 ，烏白來。
流行新時代，外表穿插m7-thang 傷bai2 ，雖然m7 免綾羅紡絲，嘛著服裝齊整，看季節看所在，穿插合會來， 才be7 失人禮，嘛be7 hou7 人看衰尾，人愛衣裝，佛愛金裝，有影有道理。
φ註解φ
chit 軀：這一套。
寂寞：chek8-bok8，m7是siok-bok8。
虔誠：khian5-seng5。
無妝無thaN2：無梳妝無打扮。
 
 
ChheN-kong5狗，食無屎。
 
寫一首囡仔詩：
青紅燈
青紅燈，就是紅綠燈，
十字路頭徛瞪瞪。
伊e5 訊號著分明：
青色--e5 會使得行，
紅--e5 就愛停；
千萬m7-thang 青狂狗，
撞著紅燈起相爭，
煞尾著愛去chho7e醫生。
[註]：
徛瞪瞪：(khia7-teng5-teng)5 (徛ti7 遐. 斟酌注意看)
相爭：(sio-cheng) (車相撞，人相扑)
青狂狗（chheN-kong5-kau2）著是講做代誌無事先計劃，倉倉磅磅，想--著就做，也無看前，也無顧後，做了m7好才來反悔，才來be7收山，所以定定去食著kiN。
 

 
大人青狂狗，m7是得失人，著是將代誌辦kah離離lak-lak，死kah真歹看；囡仔青狂狗，m7是拍m7見物件，long3倒碗盤家私，嚴重--e5是摔kah大孔細裂。人講chheN-kong5-kau2食無屎 ，有伊e5 道理，人若無定性，做啥麼都be7 正經，當然都無啥麼好收成。
用「青狂狗食無屎」來警惕(keng-the2 ) 人e5 個性，對人.e5 好朋友「狗仔」有淡薄仔卡無禮貌。
φ註解φ
倉倉磅磅：chhong-chhong pong7-pong7，[急急忙忙]
be7收山：[無法收拾]
死kah真歹看：[死得很難看]
警惕(keng-the)2：諷刺。





 
 
十指有長短。
 
人e5 十支指頭仔伸出來，一定攏無平長，但是每一支攏有伊e5 路用，大拇指上大支，人若beh 展風神，一定伸伊出來表示。m7-ku2 若beh 做工課，食飯抑寫字，穿衫抑lang2 褲，無靠二、三、四、五，伊敢著有法度？長--e5 有cham7-chat ，短--e5 有氣力，五指相keng7 ，十指相合作，才有法度開創十全十美e5 前途。
天腳下天公上公平，晴時多雲好天時，有人歡喜嘛有人稀微；歹天時落雨tap-tih ，嘛是有人kan3-tong7-soan7 ，有人笑bi5-bi5 。人有肥、瘦、lo3、矮，智慧有懸kap 低，金銀財寶有人真濟，有人櫃屜看著底，你若beh 議論，歸世人都想be7-chhun ，哪會按呢？哪會按呢？艱苦、鬱卒、心悶，chit 款人生tang 時才會起運？想看覓，好額散，sui2 共bai2 ，自在人心，mai3 執著，看會開，才有美滿e5 一生。
 

 
「十指有長短」，社會e5 平等攏是假，齊頭e5 平等無啥貨，腳踏實地，mai3 kap 人論koan5 低，家己扑拼家己e5 ，今仔日比昨昏卡進步，明仔載愛閣有計劃，逐日攏有照起工，成功一定是咱e5 。
φ註解φ
指頭仔：cheng2-thau5-a2，chng2-thau5-a2。
大拇指：toa7-bu2-chi2，大頭拇，大箍拇。
lang2褲：[把褲子拉起來]
相keng7：互相幫忙。
稀微：鬱卒。
落雨tap-tih：[下雨溼濘]
kan3-tong7-soan7：[惡語抱怨]
想be7-chhun：想be7 開。
















 
 
久長病，不孝子。
 
生、老、病、死，叨一項卡可怕，有人驚死，有人驚老，身苦病痛hou7 人煩，使人操，有生注定愛死，死了一切『靜悄悄』。死是恬靜恬chut-chut ，無啥麼thang 驚，老就be7 哺得土豆，減享受淡薄仔，嘛m7 是大艱苦，上驚著是破病，皮肉酸痛像針ui ，心情鬱卒目屎四濫垂，若是小可傷風感冒，腹肚痛、漏屎、膨風，chhoe7 醫生藥仔食食咧，隨時春風。
若是歹運tng7 著phaiN2-khang -- e5 久年病，beh 醫錢傷重，擱著人奉待，m7 醫嘛be7 煞得，敢真正beh khng3 hou7 害。按呢講，病是上可怕，上厲害。
病人若是人e5 序細，父母照顧合應該，心肝仔囝，是我e5 肉，甘願為你來拖磨。王曉明In 老母kap 老爸，是上hou7 人感心e5 兩e5 。
抑若是病著--e5 是阿娘，抑是阿爹，做人囝兒孝敬父母，親身侍候阿爸，體貼阿娘，嘛是天經地義，免人褒獎，歡喜就行。講是按呢講，社會事難得解說，「久長病，不孝子」滿四界，長期照顧病人總是無thang 快活，閣講嘛有現實e5 代誌牽掛，某著疼，囝著飼，頭路愛食，家己嘛愛liok8-thiong3 奢華，一時委曲會得忍受，久長e5 鬱卒be7 堪得吞忍，「不孝子」就按呢叫出。
父母疼囝是天生，lak8 屎lak8 尿歡喜甘願，囝孝序大是道理e5 教化，有讀冊e5 你kap 我，咱攏有教化，有孝父母愛及時，不幸父母破病愛ka7 伊醫，盡心盡力，mai3 想sian7 ，mai3 計較，計較兄弟無公平，想起細漢父母ka7 咱iuN2 ，ka7 咱飼，ka7 咱chhiaN5 kah chiah 大漢，chit-mai2 報答親恩合該然。


φ註解φ
操：chhau，操煩。
恬chut-chut：[靜悄悄]
針ui：[針刺]
目屎四濫垂：淚流滿面，si3-lam7-sui5 。
phaiN2-khang--  e5：[不好的]
khng3 hou7害：[放著惡化]
牽掛：khian-koa3，khan-khoa3。
liok8-thiong3奢華：享受[找樂子]
想sian7 ：[灰心懶惰]
iuN2 ：養。 
 
歹人長歲壽。
 
善有善報，惡有惡報，m7 是無報，是時間未到。che 是勸人做人心肝掠hou7 在，做代誌卡實在，好事加做寡，歹代虧心事m7-thang 做，才會得著好報，做得好功德，才會致蔭囝兒孫仔。
其實，有好功德無好功德，自在人心，真正做好心e5 人，你ka7 問看覓，伊beh 做好事，是m7 是貪著beh 得著好報，可能m7 是，若是心內想beh 得著好報，才來做好功德e5 人，伊做好事e5 出發點就真有可議，佛祖教人做好代，只是做好代誌--nia7-nia7 ，m7 是想beh 得著好報。你ka7 想看覓咧，為著beh 得著好報，才來做好事，ah 若無得著好報咧，m7-lou7 真正失望--lou3 ，人講好心--e5 hou7 雷chim ，若照chit 款報酬e5 論點來看，做好代得著好報e5 機率，是非常少，既然做好代無一定得著好報，ah 若按呢啥麼人beh 做好事咧？
為啥麼會有「歹人長歲壽」e5 感覺--neh ？因為歹人顧人怨，雖然歹人一時得著真濟名利，m7-ku2 ti7 別人e5 心目中是惹人怨慼--e5 ，看就刺鑿，雖然m7 是hiah 無度量恨伊be7 緊死，總是看伊活ti7 世間teh 做歹，攏會感覺天公無公平，哪會「好人快死，歹人煞來長歲壽？」che 哪有天理咧！
做好事本來著是「人」愛做e5 本份，你若m7 做好，著愛墜落惡道，be7 使chit 做人--a ，敢m7 是咧！朋友！你若是一位有智慧e5 「人」，嘛有想後出世猶beh 做人，抑是beh 做比人閣卡有智慧e5 神佛，自chit-mai2 起，咱逐家來做好事，kan-na7 做好事--nia7-nia7 ，m7 是想beh 得著好報--o7 。
φ註解φ
心肝掠hou7 在：[主意篤定]
m7-lou7：m7著，[不就]
 hou7 雷chim：被雷打。
機率：ki-lut8。
刺鑿：chhi3-chhak8，討厭。











 
 
目眉先生，鬚後生，先生不及後生長。
 
人講「後生可畏」，實在有道理，特別是chit-e5 資訊進步神速e5 時代，人真正無食kah 老學kah 老be7 煞得。卡早e5 人，若有四、五十歲e5 歲頭，闔be7 著就對少年人講「我食鹽比你食米卡濟」，「我行過e5 橋比你行e5 路卡長」。chit 款話ti7 卡早猶會講得，若是chit-mai2--lou3 ，上好是卡mai3 講咧，tng7 著卡古意卡bat 古禮--e5 ，人可能笑笑恬恬m7 應聲，若是拄著卡無差不多e5 新人類，無ka7 汝hat-- 幾句a3 上嘉哉。
你無khoaiN3 chit-mai2 e5 少年是偌仔厲害咧，科學、語文、歷史、地理、音樂、藝術，尤其靠電腦資訊e5 幫贊，真正是逐項siah-siah 叫，你若用卡早hit 套十年寒窗e5 苦讀方法，真正有影toe3 be7-tioh8 陣。「目眉先生，鬚後生，先生不及後生長。」chit 句話講了誠tui3-tang5 ，人，出世著有目眉，到了青春期才開始發嘴鬚，無兩、三年久，嘴鬚若ka7 留khit 來，he. 是比目眉長真濟咧，食老雖然m7 免認老，著愛繼續拼，但是m7-thang ka7 少年--e5 看phu2-phu2 ，上好kap 少年--e5 加學寡，按呢你才會倒少年，活了卡心適卡有意義。
尾仔請斟酌一下，「目眉先生，鬚後生，先生不及後生長。」chit 句話beh 念著念hou7 好勢：Bak8-bai5 seng seN ，chhiu au7-seN ，seng seN put-kip8 au7 (hio)seN7 tng5 。m7-thang 念做：目眉sin-seN ，鬚hau7-seN ，sin-seN 不及hau7-seN 長。若無，人會聽無--o7 。
φ註解φ
後生可畏：hou7-seN-kho2-ui3，hio7-seng-kho2-ui3。
卡無差不多e5 新人類：m7-bat 禮貌e5 少年人。
hat：喝，[大聲喝住，給你難堪]
khoaiN3：看見。
tui3-tang5：[對]
看phu2-phu2：[看不上眼，看不起]
倒少年：to3-siau3-lian5，返老還童。

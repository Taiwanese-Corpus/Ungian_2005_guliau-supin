四、【相思 相思豆 相思栽 相思樹 病相思】
（1996年2月發表ti7 台文通訊45期）
『紅豆生南國，春來發幾枝；願君多採擷；此物最相思。』[Hong5 -tou7 seng lam5 - kok ，chhun -lai5 hoat ki2 -chi ；goan7 kun to chhai2 -khiat ，chhu2 -but8 choe3 siong -su 。] Chit 首漢文e5 詩句，ti7-chia ，「相思」愛讀做「siong -su 」；m7 -ku2 ，換做Ho7 -Lo2 話來講，就愛念做「siuN -si 」；相思e5 意思，是講兩個戀人（loan5 -jin5 ），互相teh 思念，思念kah 足艱苦- -e5 ：因為見be7 -tioh8 面，干乾ti7 心肝仔底gong7 -gong7 -a2 想，想kah 食be7 落飯，睏be7 落眠；日也想，暝也想，想kah 消瘦落肉，（siau -san2 -loh8 -bah ）想kah giong7 -beh [快要]死--i3 ！
紅豆，到底是啥乜物件？我m7 -bat 看--過，m7 -ku2 紅豆仔湯e5 紅豆仔，我就bat -kah 有chhun - -a ，kun5 予爛爛，參糖參予甜甜，誠好食，一碗閣一碗，特別是熱天時，ka7 冰予冷冷涼涼，m7 管伊是大人抑是囡仔，查埔- -e5 抑是查某- -e5 ，攏是足愛食e5 點心，別人我m7 知影，我e5 感覺是：好食kan 好食，講有啥乜相思e5 滋味，我都食be7 出--來！我看，南國e5 紅豆，應該m7 是咱chia e5 紅豆仔chiah 著！Ah 會相思- bo3 ？就閣卡m7 知--a！連看都m7 -bat 看過e5 物件，哪會予人思念，予人相思- -neh？
南國e5 紅豆，到底會相思抑是be7 相思，咱暫時mai3 toa3 -chia poaN5 chhui3 -gim2 ，[毌在此逞口舌之美] TaN ！(現在)來講che7 咱chia 一寡仔會予人「相思」e5 代誌。
ChiaN5 [將近]百年來，台灣人上界大e5「相思」，就是「三伯英台」chit 齣戲文：卡早，庄腳teh 做冬尾戲e5 時，若是搬chit 齣「三伯英台」，ah lo7 慘--lou3,戲棚頂m7 是連唱帶哭e5 七字仔，就是哀怨刺人心肝e5 哭調仔，啥乜大哭、小哭！台南哭、彰化哭！chiau5 -chiau5 搬出籠，哭kah 是目屎流目屎滴；chit 時陣，你若越頭將棚腳小lio2 --一下！嘛是仝款差無外濟，坐tiam3 頭前hia e5 查某人，逐個攏是目kh¢ 紅紅，目睭tam5 -tam5 ，一人一條手巾，一面看，一面chhngh ，[抽搐]一面拭目屎；猶有，徛ti7 廟邊樹仔腳e5 查埔人--leh！m7 是看kah 嘴仔開開，就是頭le5 -le5 ，gong7 -gong7 chu5 -chu5 。（In 艱苦ti7 心內，m7 敢吼--出來，m7 敢流目屎！）
續--落來，換來講早期台灣e5 流行歌仔，你若bat 唱過，就會tang3 了解，ti7 -teh 描寫男女情愛e5 歌詩，tu2 -tioh8 愛情無結局時，攏時常用hit -lo7 「好花變做相思栽！」來做結尾。比較tioh8 khah 現代e5 講法，一般e5 少年人，對tioh8 失戀e5 朋友滾笑講：「失戀--ou3!去食hit -lo7 芎蕉皮un3 醋好--lah！」Hit 種e5 滋味，應該是酸酸澀澀，無界偌好食才著，是按怎有人會按呢講，我m7 -bat ka7 研究過，m7 -ku2 逐家攏會tang3 了解chit 句話e5 意思，是講失戀m7 是好代，m7 是爽快e5 經驗。Che 又閣是另外一種e5 「相思」。
講著相思栽，就去予我想著相思仔（樹），囡仔時代聽大人teh 唱歌，每一擺若聽著chit 句「相思栽」e5 歌詩時，攏kioh -si7 （以為是）相思樹仔e5 樹栽--leh，theng3-hau7 大漢了後chiah 了解，相思仔（樹），卡按怎講，都be7 惹得人e5 相思--ma3 ！
相思樹，伊是台灣本土上界普遍e5 樹仔，台灣頭至到台灣尾，逐四界攏有伊e5 蹤跡；除了會使得水土保持以外，上大e5 路用，就是燒火炭，是早期台灣真正重要e5 經濟作物。永過，莊腳人去山內khioh 柴，卡好膽--e3 （人），攏會偷偷仔剉幾oe 相思仔箍，ka7 藏tiam3 柴擔內面，按呢才be7 去予巡山- -e5 掠--著。相思仔柴真好hiaN5 ，（灶內.燒柴.煮食）ti7 莊腳人e5 心目中，是一種上寶貝e5 火柴。（m7 是番仔火--ou ）過年炊甜粿，若有淡薄相思仔柴thang 好hiaN5，ah he m7 知beh 偌呢歡喜，偌呢hiau - pai --leh！[那不知有多高興，多得意呀！]
十六七冬前，kah 人流行早起時仔爬山e5 運動，Chhan5-tiong-ng （田中）東旁，鼓山寺後壁hit 支山，尖峰，紅嶺仔，薑仔園，逐四界攏有阮翁某e5 腳跡。Hit 時陣，爬山e5 人卡少，山路無整理，ham -ham -khiat8 -khiat8 （崁坷不平），無界偌好行，若beh peh -chiuN7 尖峰，定著愛行--一步，躡--一步，躡kah 是喘phiN7-pheN7，汗流sam2 滴；落崎時，閣卡歹行，半跳仔半chhuh8 ，不時嘛tioh8 借路邊e5 樹仔tau3 相共，借giu2 --一下，抑是小擋--一下，peh kah 是足趣味，足心適- -e5 ；腳步有緊有慢，有時大hoah8 行，有時細步走，親像ti7-teh 跳lang3 -suh --leh；人若歡喜，心情一下輕鬆，逐e5 人閣那親像囡仔仝款，有e5 大聲喝i- o ，有e5 快樂念歌詩，滿山遍野e5 相思樹，chiah -nih 大叢，chiah -nih 大箍，攏嘛同齊跟阮做夥歡喜，做夥liok8 -thiong3 （樂暢）過日，啥乜叫做「相思」，阮都m7 -bat 。
彼當時，每一擺歇睏日，鼓山寺後壁，就是阮一家夥仔人做夥做夢e5 好所在，特別是學生囡仔歇熱彼cham7 ，會用得講，逐日下晡四五點仔腳兜[左右]，阮攏會來chia chhit -tho5 ，散步，走相掠，抑是匿相chhoe7 。時間一下久，每一叢相思樹，攏有阮父囝關心 e5 感情ti7 內底，阮時常頭le5 -le5 ，輪流koaN7 水灌肚猴，有時頭殼kek khian3 -thian -khian3 -thian ，（看天kek gong7 -gong7 ）為著beh chhoe7 蟬仔e5 叫聲是對叨位來- -e5 ，頷頸仔是taN-kah giong7 -beh 斷--i3,m7 -ku2 阮攏be7 感覺艱苦，酸痛，因為chit 時陣e5 鼓山寺後壁，歸山坪攏是siak8 ！siak8 ！siak8 ！siak8 ！蟬e5 叫聲，鬧熱滾滾，歡喜tang -tang ，阮e5 心內，自按呢toe3 leh 青春消遙自在。你m7 -thang 講伊噪人hiN7 （耳），吵死人，hit -lo7 聲音，是咱chia 熱天時仔，上界好聽e5 歌聲，伊會消人e5 火氣，chhoa7 人去「清涼地」，予人聽著「心.涼.脾肚.開」，有活力，有元氣。
有幾偌擺，阮父仔囝真正是siau2 -kah 無尾溜--i3 ，煞be7 記得時間e5 流轉，sng2 [玩]kah 黃昏日頭落海，giong7 -beh 無看見人面，chiah 想著愛落山轉去食飯歇睏。有一遍，又閣sng2 -kah 傷晏，無張持ti7 一叢上大叢e5 相思仔樹腳，看著兩三粒石頭仔，ti7 土腳兜hia teh 振動，感覺誠奇怪，aN3 落去ka7 看覓--leh，原來是三隻蟬舅，[蟬之若蟲]tu2 -tu2 -a2 ui3 塗孔內bun3 --出來！好--nou3!kah 是咱chiah 有緣，我就請恁來阮兜行--一choah8 ！
食暗頓時，ka7 牽手kap 四個囝仔講：「eng 暗，咱來看蟬teh 褪殼，真好看--ou7 ！」tu2 -ti7 國校讀冊彼四個囝仔，攏誠歡喜，誠有趣味teh theng3 候chit 場e5 大表演：彼一暝，歸家人攏看kah 無nih 目，十二蕊目chiu 金khok -khok ，ui3 九點看到十二點，閣ui3 十二點看到半暝二點外；從蟬舅「蟬定」m7 振動開始，到腳脊phiaN 必巡準備褪殼，然後倒翻身搖腳倉仔花，一直到「金蟬脫殼」；自幼chiN2 e5 淺綠色變成烏hu 色（灰色），sit8 股頭轉硬，最後成做一隻活leng3 -leng3 e5「蟬」，阮攏看kah 誠斟酌誠詳細。……
天光日，阮將昨暝彼三隻蟬chhoe7 --出來！閣再欣賞--一tah8 久，才叫三個大漢- -e5 ，一人一隻，掠到門腳口，由我喝一聲「手！放！」 隨時phuh8 ！ phuh8 ！phuh8 ！thian2 翼飛向天頂，自由自在chhoe7 In e5 夢.去--lou3!自按呢，阮一家口仔就kah 鼓山寺e5 相思林，結了真正深 e5 緣份。相思樹--a3!相思樹！你！真是惹得阮父囝e5「相思」--a3!
跟隨著時間e5 流轉(liu5 -choan2 )，囝仔一日一日大漢，ban -a2 囝嘛已經讀國中--a，學校功課e5 催迫，為著beh 追求In 卡大卡sui2 e5 未來夢，只好暫時放棄消遙自在e5 生活，投入升學競爭e5 陣線。不過，阮翁某猶原仝款繼續早起peh 山e5 習慣，鼓山e5 相思樹，猶是kah 卡早仝款，kah 阮歡喜鬥陣，春夏秋冬，一工過一工。
1984年熱- -人，一場風颱將阮田中地區，掃kah 是東倒西歪。Chit 場風颱真是怪奇，人風颱beh 來，攏嘛是ui3 台東，抑是屏東恆春一帶登陸，偏偏你chit e5 「韋恩」，狡獪(kau2 -koai3 )十足，相準準，ui3 西台灣濁水溪口peh --起來，巡著濁水溪e5 溪埔仔，一路無坦無截(bo5 -thaN2 -bo5 -chah8 )，可憐，田中附近e5 平洋，哪擋會tiau5 風速二三十米e5 蹧躂損斷--neh！
果然無m7 著，隔轉工，peh -chiuN7 四樓磚棚仔，gia5 目一看，田中街路e5 招牌，石棉瓦厝頂，已經是掃kah 破sam3 落地，離離落落(li5 -li5 -lak -lak )。閣將目chiu 看卡遠--一點a3 ，鼓山寺彼旁，歸e5 山頭，假那親像臭頭落頭毛仝款，本成是烏sim3 -sim3 e5 山坪，突然間煞變成一chhop 一chhop ，黃黃赤赤e5 塗面，看著實在誠m7 甘，哪會be7 予人傷心怨嘆！
風颱過了無幾工，阮閣去鼓山運動。
「夭壽--ou3 ！哪會掃害kah 按呢siN ？」一位大嚨喉孔e5 查某人，大聲喝--出來：「恁ka7 看，連chit 叢上大箍e5 相思仔，嘛坳做二koeh8 ！(截)」
伊e5 同伴應講：「有影無彩，倒ti7 塗腳兜chit 叢，上少嘛有五十冬--a！ 會記得少年時陣，來chia khioh 柴，(拾柴)就已經兩三人懸--a7 ，無疑(誤)，一場e5 風颱煞來予你無命，實在有夠hiau -heng7 ！」(不幸)
toe3 -ti7 後壁e5 一位老阿伯嘛怨嘆講：「ah chia -e5 細叢--e7 是beh 聽候(theng3 -hau7 )到ti7 時，chiah 有法度大kah chiah 大叢 chiah 大箍！！」.....
聽ti7 耳孔邊，痛在心肝iN2 仔，chit 叢m7 就是早前chhoa7 囝仔來chia 掠蟬，灌肚猴，匿相chhoe7 ，上界熟似上予阮數念(siau3 -liam7 )e5 相思仔公- -kong ？
「hehN -m7 ！」我帶有淡薄心酸，目箍有淡薄仔紅，giong7 -beh 講be7 落--去：「敢chiah 按呢.nia7 -nia7 ！恁 ka7 看，歸山坪歸坑溝，m7 是斷就是倒，嘛有hit -lou7 .....
hit -lou7 ...khi 一旁--e7 ！」
真是一場e5 大災劫，一場e5 天災地變，煞將頂oe 前輩公祖，放予咱e5 天然資產，掃kah giong7 -beh ta -tin --i3 [快要斷根]，嘛留予阮翁某無可奈何e5 「相思」。
災後，山路歹行，有一大chat 日子無去爬山。大約是四個月後，有一工，ti7 三樓磚棚仔看對鼓山e5 山坪：e5 ~！奇怪！山型哪會無啥仝款？好親像teh 開路--ou7 ！落樓梯，隨時踏發ou-t¢ -bai2 ，無khah ka7 牽手.講--一聲，就駛向鼓山寺；真正去予我ioh -tioh8 [猜著]，是teh 開路，m7 -tioh8 ！是teh 整路。哦！原來是beh 載柴用--e7 ，風颱樹仔，已經剉kah 滿lak8 -kak -sak ，橫倒雜隔歸塗腳[橫七豎八，滿地都是]。
Peh -chiuN7 山頂，想beh 斟酌看卡詳細--leh！『我的天啊！』哪會按呢？實在夭壽！真正是斷點焰(tng7 -tiam2 -iam7 )清氣溜溜，斷oe 倒頭--e7 剉了了，連風颱掃無著，伸留--落來e5 幾叢老頭--e7 ，嘛活活剉tan3 -sak 。Mai3 講是兩三尺面，已經四五十冬 e5 老樹，剉kah 孤khut8 ，就是十外年，二三十年，誠尺面大--e7 ，嘛chhun 無幾叢！！Che ...che .是「人禍」--a3 ！.....
將近beh 十冬- -a ，阮猶原三不五時轉去鼓山寺後壁，行行看看--leh，爬山e5 人愈來愈濟，尖峰，紅嶺仔，是愈來愈鬧熱；為著「普度眾生」，山路已經是一崁一崁e5 紅毛塗路(水泥路)，路邊有chhai7 欄杆，安路燈；歇睏有涼亭，有柴椅thang 坐，閣有好心e5 人泡茶予人lim [喝]；愛唱歌e5 朋友，七早八早就有khah -lah O.K.展歌喉。你敢想會到？chit -mai2 e5 鼓山寺，已經m7 是以早e5 鼓山寺--lo3 ！chit -mai2 e5 鼓山寺，是歸山坪滿坑溝攏是人聲kah 歌聲，逐e5 人攏是笑bun2 -bun2 ，彼呢心適，彼呢歡喜，彼呢無憂愁。
心適歸心適，無憂歸無憂，peh 山e5 鄉親，peh 山e5 朋友，請恁逐家暫停腳，小歇睏，阮想beh ka7 恁小探聽，相借問：
「恁！m7 知bat 看著，已經ti7 -chia toa3 過五六十冬e5 老朋友----Hit -lo7 生做chiah 大叢chiah 大箍e5 老相思仔樹--bo3 ！！！」.......
越頭看Siau,Lah-jih e5 台文路：
1994.5.15.初稿.寫好。
1995.8.1.試拍電腦.定稿。
感覺誠歡喜，多謝彰化.張聰敏兄.提供.鄭教授.e5 TW301軟體.予我學。
嘛感謝鄭良光兄.e5 提示，才知影電腦.拍Ho7 -Lo2 台文.e5 好處。
猶有，賴彥君先生.對TW301 e5 指導，我e5 後生.亦哲.教我電腦.e5 使用，攏一時間.予我.無閒--起來，無閒kah 足歡喜.koh 足少年--e7 ，感謝In .兩個.少年--e7 ！
做參考:
輕聲.分二種，一種.是固定輕聲，伊e5 發聲，誠seng5 第三聲。
例:食be7 --出來！會相思--bo3 ？轉--去！好--la3 ！
另外一種.是隨前變調.輕聲，伊e5 發聲.有第一聲，第三聲，第七聲.e5 變化。
例：有伸- -a ，讀國中- -a ，查埔- -e ，查某--e3 ，心適--e3 ，叨位.來--e7 ，平治--e7 。
Ti7 -Chia ，攏總用(--)記號.標出，(--)e5 前一字.讀本調，(--)e5 後面.是輕聲。
另外，本文.e5 拍字，除了標點符號.以外，ti7 字.kap 字，詞.kap 詞.e5 中間，有加一點[.]，che .是「音界符」，ti7 [.]e5 前一字，愛讀本調，che .對初學Ho7 -Lo2 台文.e5 朋友.有真大.e5 幫助。
Che .是ui3 洪惟仁先生.e5 台語.經典笑話.內底.學--來e3 。
2000年整理時e5 感想：做文化khang-khoe3 e5 人，攏真雞婆，攏會食好tau3 相報，bat 一sut 仔別人m7-bat - -e5 ，就那得著寶貝共款，一直beh ka7 人教，無管伊會hou7 內行人笑 - -無？（ Lah-jih ）
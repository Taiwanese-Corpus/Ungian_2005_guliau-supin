好好鱟，thai5 gah 屎流。
	前幾工舊厝邊康--先-生ui3 王功買tng2來1 隻鱟，問我敢食--無？Aih--ioh！He. thai3 會敢--neh！看i ngiauh8-ngiauh8  nng3,生做hiah-ni7 無kang7款，是罕得看--著e5 生物，beh 叫我食i e5 肉，phah 死ma7 m7 敢。
	詳細看，鱟生做圓圓e5 盤a2 形，是i e5 殼，1 支尾liu na2柴a2 枝長長翹翹，ka7 peng2 過來看腹tou2,生5 對e5 kha爪，kap 毛蟹kha kang7款，腹tou2 ma7有薄膜幾na7 重，ma7 kap 毛蟹e5 膜kang7款。聽康--先-生講，thai5 鱟無簡單，鱟殼內底e5 肉膏膏，無細膩若去hou7 漏掉，就無chhai2 leh thai5--a；尤其是處理腹內e5 時，若是去hou7 屎ko7--tioh8,kui 隻鱟就臭mi-mou，無人敢食，聽講鱟e5 屎chiaN5 臭。（M7 知有影--無？）
	「好好鱟，thai5 gah 屎流」，原來就是an2-ni--ou！
	Tak8-e5是好厝邊，就ka7 康--先-生講1 個sng2 笑：
	「康--先-生！舊年你紹介hit chan5 親chiaN5，long2 是你kau7話，加講1 koa2 無lou7用話，chiah 會講gah 開花--去，che. 就是『好好鱟，thai5 gah 屎流』--lah！」
	「就是an2-ni--m7,han-ban7講話實在有khah 輸，其實我ma7無phaiN2意，siang2知in 會ka5 誤會，無chhai2 1 段好姻緣，ma7無chhai2 1 包紅包，soah 趁無著。」
	「好好鱟，thai5 gah 屎流」，ma7有人講做「好好鱉，thai5 gah 屎流」，kiam2-chhai2 thai5 鱉kap thai5 鱟kang7款phaiN2 thai5 e5 款。
	
	【註解】
 
鱟：hau7。
thai5:『宰殺』。
王功：Ong5-keng。
he. thai3 會敢--neh：『那怎麼敢呢』。
ngiauh8-ngiauh8 nng3:『不停蠕動』。
尾liu：尾溜，『尾巴』。
peng2 過來：『翻過來』。
腹tou2:腹肚，『肚子』。
幾na7:幾若，幾a7,幾a，『許多』。
膏膏：『黏黏稠稠』。
ko7--tioh8:『沾著』。
sng2 笑：滾笑，『玩笑』。
講gah 開花--去：『把事情搞砸』。
ka5:ka7 我。
鱉：鼊。
 
 
看風水，ai3挖墓；看地理，ai3拆厝；
看醫生，ai3食藥。
	人ai3有信仰，m7 管你是信基督，iah 是信媽祖，是佛教iah 是天主教、道教long2 總好，有信比無信khah 會安定lan2 e5 心，m7-kuh tioh8-ai3正信m7-thang 迷信。正信hou7 人生活自在，有期待有將來，若是迷信一定害，害人了錢財，家庭be7 和諧。
	SiaN2-mih是迷信？求功名求發財，求beh 名利雙收，正經--e5 m7 phah拚去做，kan-taN beh 靠神明保庇，sian--e5 e5 指點天機。天機若會tang3漏洩，天公m7 tioh8 愛聽i e5 話？請你用肚臍ka7 想看mai7,thang 信m7-thang 信？看命a2 嘴hou5-lui3-lui3,看地理牽風水，kang7款ti7 平安、順si7、添丁、發財；路沖、煞氣、凶神、致蔭這khou圍a2 e5 利害做文章，你若是相信這套講法，ah「看風水，ai3挖墓；看地理，ai3拆厝；看醫生，ai3食藥，」就無siaN2-mih稀奇--lou。
	信仰在人，信--者講有，無信--者講無hit-lo7 事。路沖、對人厝角，本來就hou7 人看著be7 順眼，墓a2 浸水，iah是有niau2鼠空，總--是hou7 si7細看著be7 自在，若符合人道，有道理e5 khang-khoe3,就ai3處理，實在m7 免聽候sian--e5 講了chiah 知厲害。Tin2 動--著就beh 請sian--e5 來排解，beh 請sian--e5 chin3前，上好錢銀準備便便來等待，因為「看風水，ai3挖墓；看地理，ai3拆厝；看醫生，ai3食藥。」Long2 是tioh8 開錢chiah 會sai2--得。
	尾a2 句，「看醫生，ai3食藥，」che. 是必然e5 tai7-chi3。為著ka-ti7 e5 健康，無病身體檢查，有病看醫生（hou7 醫生看），食藥治療，che. 是最新e5 觀念。M7-kuh m7-thang 去chhoe7 赤kha仙a2 chiah 好，若是正牌e5 醫生m7 看，khan-na2 beh 去hou7 赤腳仙a2 醫，an2-ni 你又koh 犯著迷信e5 苦難--lou。
	
	【註解】
 
挖墓：oe2-bong7,ou2-bong7。
和諧：ho5-hai5。
sian--e5:仙--e5,師父，師傅，專家。
肚臍ka7 想：表示道理真簡單。
hou5-lui3-lui3:胡lui3-lui3,胡言亂說。
牽風水：看風水，因為ai3用尺量，用線牽。
khou圍a2:範圍內。
無hit-lo7 事：無hit 種tai7-chi3。
khan-na2:偏偏，刁持故。
 
 
聽王錄a2 嘴，tng2--去大心氣。
	王錄a2 嘴kap 相命a2 嘴、sian--e5 e5 嘴long2 kang7款真 gau5 講話，真 gau5 kai3,m7 信你ka7 聽看mai7:「be7 ho2 e5 kou-ioh8,kou5 liau2 liap8-a2 siau，lang5 bo5--khi3!」
	賣瓜--e5 講瓜phang，賣花--e5 講花紅，本chiaN5 就是真自然e5 宣傳廣告，m7-kuh 你ka7 看chit-ma2 e5 各種廣告，siaN2-mih瘦身減肥、壯陽藥品…滿滿是，生理人liah8著cha-bou2 人愛sui2、cha-pou 人愛勇e5 心理，in 就是有法tou7 講gah 嘴角全波，講gah 有影有跡、好處多多；你若1 時失注意，百票千票就1 張1 張so5--出來。總--是tak8-e5互相甘願，一個beh 賣，一個願買，人也無ka7 你強迫，也無ka7 你囉嗦，你若是物件看無清楚，價數算無tu2 好，hou7 人貴--去，買著害a2 貨，了錢1 chan5 tai7,hou7 人騙gong7 koh hou7 人笑song5,tioh8 有影「聽王錄a2 嘴，tng2--去大心氣」，氣leh 幾na7工，鬱卒幾na7個月。
	明明知影王錄a2嘴hou5-lui3-lui3,thai3會有人beh 中計，有人beh ka7 買？Kiam2-chhai2 是有人m7 bat 貨，iah 是生理人賣假貨，用褒獎帶威脅，用做手參恐嚇，hou7 你閃be7 開soah 來頭le5-le5,隨在人chui5,隨在人賣。「聽王錄a2嘴，tng2--去大心氣，」beh 知ma7 mai3 hiah 好玄，帶來麻煩gia5-ke5。
	其實好玄iau2 m7 是中計e5 主要原因，貪小利hou7 人失了人e5 純真，m7-chiah 愚愚gong7-gong7去hou7 人騙leh long7-long7 seh8。
	
	【註解】
 
王錄a2:ong5-lok8-a2,走江湖--e5。
大心氣：凝ti7 心內，『心悸』。
gau5 講話：『善於說話』。
gau5 kai3:gau5 話仙。
be7 ho2:賣好，be7 好，『不好』。
phang：芳，『香』。
法tou7:法度，辦法。
so5--出來：自動theh8--出來。
害a2貨：phaiN2貨色。
了錢1 chan5 tai7:『花了錢是一回事』。
song5:無見識。
幾na7個月：『好幾個月』。
m7 bat：毋捌，『不懂』，『不認識』。
頭le5-le5:『抬不起頭』。
好玄：houN3-hian5,好奇心愛鬧熱e5 個性。
gia5-ke5:gia5 枷，找麻煩，『自找麻煩』。
long7-long7 seh8:『團團轉』。
 
 
ChiN2 瓜無nng5,chiN2 kiaN2無肚腸。
	【之一】
	Hit 日gun2學校慶祝兒童節，舉辦園遊會，Siau, Lah-jih 開店賣碗粿，園遊會結束了後：
	「老師ai3請！老師ai3請！」
	「是an2-choaN2 老師ai3請？」
	「Ah 老師今a2日有趁錢--a，賣真che7 碗粿--neh。老師趁真che7 錢，ai3請gun2--lah！」
	「Hou3!An2-ni--ou！Lin2做我e5 cha-bou2 kiaN2kong？」
	「人chia5. beh！」
	「Ah 也m7 是gun2 cha-bou2 kiaN2，是an2-choaN2 tioh8 請lin2--leh？」
	「人m7 --leh！Ai3請--gun2 就是ai3請--gun2!」
	「Nah 有人chiah-ni7 番e5 gin2-a2?」
	「Ah無老師long2 趁hiah-che7 錢 kong！」
	（Ai3請！Ai3請！Ai3請！Ai3請！…）
	「好--a-lah！Bin5-a2-chai3 老師買糖a2 請--lin2!」
	「『謝謝老師！』老師多謝！老師勞力！『老師萬歲！』」
……
「ChiN2 瓜無nng5,chiN2 kiaN2無肚腸，」chiah 可愛e5 gin2-a2。

【之二】
「A吉--a2!Cha-hng你nah 無來讀冊？」
「Gun2 a爸kap gun2 a-nia5 oan-ke！」
「Ah有相phah--無？」
「有--a！Gun2 a爸用手搧a母，a母gia5 棍a2 kong3 a爸，phah gah 真厲害，m7-chiah8 無來學校。」
……
「ChiN2 瓜無nng5,chiN2 kiaN2無肚腸，」講gah chiaN5 實在，m7-kuh hou7 人聽著chiaN5 悲哀。

【之三】
「老師！王小慧kap 黃淑芬tu2-chiah leh 相chim--ou7!」
「Ou-peh8 講，in 2 個leh 講細聲話--lah！」
「Tioh8--lah！老師問lin2 1 個問題，ka2-su2今a2日lin2 tng2去厝--nih，hiong5-hiong5 看著爸爸kap 媽媽mouh-leh 相chim ……」
「老師chhiu、chhiu、chhiu，be7 kian3-siau3,講leh 相chim--lah，be7 kian3-siau3。」
「聽hou7 清楚，mai3 ou-peh8 講話！老師是leh 問lin2 1 個問題，ka2-su2今a2日lin2 tng2去厝--nih，hiong5-hiong5看著爸爸kap 媽媽mouh leh 相chim，lin2感覺歡喜iah 是感覺siuN7氣，講爸爸媽媽『不要臉』？真歡喜--e5 giah8 手。」
（全班40 個，giah8 手--e5 40個。）
「班長！你講siaN2-mih理由。」
「爸爸愛媽媽 kong，an2-ni gun2會chiok歡喜--e5 neh！」
「Tioh8!爸爸若愛媽媽，lan2 e5 家庭就幸福。」
……
性教育ui3 chia 教起，因為「chiN2 瓜無nng5,chiN2 kiaN2無肚腸」，幼chiN2 純潔e5 時chun7,教正確e5 觀念，上快吸收。

	【註解】
 
chiN2：幼稚，『未成熟』。
nng5:『瓜囊』。
chiN2 瓜無nng5:『未成熟的瓜瓜囊很少』。
園遊會：oan5-iu5-hoe7。
人chia5. beh！：『人家誰要？』sai-nai 話。
人m7--leh！：『人家才不要呢』sai-nai 話。
chiah-ni7  番：『這麼不講道理』。
好--a-lah！：『好了啦！』。
bin5-a2-chai3:明仔載，『明天』。
a-nia5:a娘，『母親』。
oan-ke：冤家，『吵架』。
搧：sian3 嘴phoe2。
kong3:槓，『搥』。
tu2-chiah：『剛才』。
相chim：『親嘴』，『接吻』。
mouh leh 相chim：『抱著擁吻』。
siuN7氣：受氣，『生氣』。
giah8 手：『舉手』。
ui3 chia：『從這裡』。
幼chiN2：『幼稚』，『未成熟』。
 
 
家會敗，姊妹做同姒。
	「家會敗，姊妹做同姒，」ti7 chin2 e5 社會，真正是胡說，無這款tai7-chi3。
	Siau, Lah-jih 有2 位朋友，是親兄弟，就是娶親姊妹做同姒--e5,in 4 個人今年歲數long2 已經50外，結婚ma7有20 外冬，si7細hap8-hap8 --leh 7、8個，tak8個gau5 讀冊，生活joa7-ni7 su3-si7 好過，感情joa7- ni7 甜蜜和諧，hou7 人e5 印象，o-lo2--e5 有，患嫌--e5 無。
	古早人生活khah 艱苦，厝內e5 人為著財產總--是khah gau5 計較。姊妹a2 做同姒，若是感情be7-bai2,親上加親，若tng7 著ta-ke 新婦be7 和，姊妹a2 連合對付ta-ke，結果ta-ke tiaN7-tioh8 受委曲，家庭自然起風波；ka2-su2 2 個同姒為著財產，無顧姊妹a2情，oan-ke lo5-che3,親姊妹soah m7 認kang7家，天kha下e5 悲慘tai7 kam2有比an2-ni khah 超過。所以姊妹a2 嫁kang7家做同姒，會tang3避免就避免。
	若m7 是自由戀愛，iah 是tu2 好in 2 對long2 互相意愛，這款姊妹做同姒e5 婚配上好是mai3。姊妹a2 變同姒，兄弟變大細sian7,互相beh an2-choaN2 稱呼，頂oe--e5 mai3 論，kan-taN 講in e5 si7細，是beh 叫si7大siaN2-mih名分，a伯iah 姨丈，a姆iah a姨，實在oh 得分。真ka-chai3這2 位朋友是大--e5 娶大--e5,細--e5 娶細--e5,若無，顛倒peng2,大兄叫細叔，大姊soah 變做細嬸，花ko5-ko5,kam2 m7 是？反對e5 理由kan-taN ti7 倫理輩分oh 得分別，m7 是beh 拆散人e5 好姻緣。
	
	【註解】
 
同姒：tang5-sai7,『妯娌』。
胡說：hou5-soat。
hap8-hap8 --leh：『合併一下』。
joa7-ni7:偌呢，『多麼』。
su3-si7:適序，『舒適』。
印象：in3-siong7。
患嫌：惹人嫌棄，受人批評。
be7-bai2:『不錯』。
ta-ke：乾家，『婆婆』。
oan-ke lo5-che3:冤家勞績，吵吵鬧鬧。
大細sian7:連襟（lian5-kin ）。
頂oe--e5 mai3 論：『上一輩的不要說』。
oh：難。
細叔：『小叔』。
細嬸：se3-chim2。
花ko5-ko5:『眼花撩亂』。
 

 
未曾斷尾liu，就會作孽。
	掀開報紙實在驚--死人，泡沫紅茶店竟然出現hit-lo7 穿chhah涼快e5 cha-bou2 gin2-a2 phi2,大膽跳豔舞，調查年歲iau2未超過18；另外1 個消息，講根據調查，高中職校e5 學生，有將近1 成bat 試過男女e5 性愛，也就是有過性經驗，iau2未成年--neh，是作孽--a！
	莫怪做人pe7母，飼kiaN2 chhiaN5 kiaN2，愛i 嬰a2 iN-iN 睏，1 暝大1 寸，嬰a2 iN-iN  惜，1 暝大1 尺；chhiaN5--a chhiaN5，養--a 養，成長總--是hou7 人歡喜，大han3 帶來pe7母希望，m7-kuh 飼gah 15、16 beh tng2大e5 時，soah 來驚i toe3 人去風花，原來就是驚i「未曾斷尾liu，就會作孽」，phah phaiN2人e5 gin2-a2栽。
	社會會變gah an2-ni，long2 是chit-ma2 e5 人貪著虛華。為著beh 享受，soah做hit-lo7 變色koh 樣e5 行業。M7 是露胸露體，就是豔舞bi2-ko-siuN5，敗壞ka-ti7 ma7教phaiN2 gin2-a2大細，m7-chiah 會「未曾斷尾liu，就會作孽」e5 青少年愈來愈che7;偷生kiaN2，khau gin2-a2(『墮胎』）ma7愈來愈che7。

	【註解】
 
未曾：boe7-cheng5。
作孽：chok-giat8,『指未成人就有性經驗』。
斷尾liu：表示成長大han3。
泡沫紅茶店：phau3-boah8 ang5-te5 tiam3。
hit-lo7:『那種』。
cha-bou2 gin2-a2 phi2:cha-bou2-gin2-a2 庀，『小女孩』。
bat：『曾經』，『有過』。
chhiaN5 kiaN2：『栽培子女』。
toe3 人去風花：『跟人家去風花雪月』。
koh 樣：無kang7款，反常，『異樣』，奇怪無kang7款。
bi2-ko-siuN5：『下流e5 男女調情動作』。
khau gin2-a2:『墮胎』。
 
 
3 月3，桃a2李a2 thin7 頭擔，
4 月4，桃a2來，李a2去。
	Khah早科學落伍e5 時代，作sit人種作long2 tioh8 按照月令節氣來，siaN2-mih時chun7有siaN2-mih菜蔬，siaN2-mih時chun7會出產siaN2-mih果子，long2 be7 精差siuN che7。3--月出產李a2,4--月出產桃a2,有果子thang 賣e5 人，long2 會無eng5 koh 歡喜。
	3--月李a2 大出，桃a2 ma7有出1 koa2,lam7 李a2 相thin7 做1 擔，ka-ti7 m7 甘食，long2 總擔擔出去市場賣，m7-chiah 有這句「3月3，桃a2 李a2 thin7 頭擔，4月4，桃a2 來，李a2 去。」
	SiaN2-mih叫做「thin7」？做親chiaN5 m7 敢kap 人相thin7,因為gun2 e5 竹a2箸m7 敢挾人e5 雞肉絲；kap 人oan-ke理論e5 時，對方壓霸m7 講情理，lan2 就m7-thang thin7--i。做人e5 情理，平衡真重要，2 peng5 若m7 是旗鼓相當，能力若無平pang7,就ai3細膩，注意相thin7 交陪e5 藝術，chiah be7 phah phaiN2雙方e5 感情，特別是親chiaN5相thin7 e5 1 koa2 禮數。
	
	【註解】
 
作穡：choh-sit。
種作：cheng3-choh，『種植』。
菜蔬：chhai3-se。
精差：增差，差錯，錯誤。
大出：tng 出產e5 時。
lam7 leh 李a2擔：『混在裝李子的擔子』。
平衡：peng5-heng5。
平pang7:『均衡』。
 
 
親兄弟，明算數。
副總統連戰ti7 1993 年借伍澤元3,628萬做競選縣長e5 費用，因為無借據，引起人e5 猜測，是m7 是政治獻金，iah 是另外e5 工程e5 khan-kau5-a2 料？Koh 因為ti7 公務員財產登記koh 無申報，soah 惹起大風波。
會惹起大風波e5 原因，是連副總統m7 bat「親兄弟，明算數」e5 道理，當時che. 3,628萬theh8 hou7 伍澤元e5 時，隨時就叫i 簽1 張借條，白紙寫烏字，清清楚楚，ma7 be7 hou7 人誤會gah chiah 大條，koh ma7免怨嘆講m7 知討會tang3 tng2--來-無？當然--lah，3,628萬ti7 in 連--家來講，算是lan5-san--e5,連夫人ma7 an2-ni 講，這種siau3 gun2 tau真che7,long2 ma7無leh 記。
金錢往來，一定ai3「親兄弟，明算數」，千萬m7-thang 糊裡糊塗，是借--i iah 是beh hou7 i，long2 分be7 清楚。講借--e5 就ai3還，講beh ka7 大兄、小弟tau3 幫忙，10 萬、5 萬，做你theh8去開展，兄弟情nah tioh8 論hiah 真。M7-kuh若是相借相lui2,就m7-thang 放be7 記，為著錢銀phah 不睦，long2 是借、送分be7 開，有人ba5-ka，有人剋虧，朋友交陪，兄弟做夥，錢銀來往，一定ai3「親兄弟，明算數」。

	【註解】
 
算數：sng3-siau3,『算帳』。
伍澤元：Ngou2 Tek8-goan5。
khan-kau5-a2 料：牽溝a2料，介紹費，『仲介費用』。
chiah大條：chiah 嚴重，變大新聞。
lan5-san--e5:『零星的』。
siau3:『帳目』。
hou7 i：『給他』。
開展：khai-tian2,周轉開發。
相lui2:抵押借錢，lui2 支票。
放be7 記：『忘了』。
phah不睦：phah put-bok8,『鬧翻了』。
ba5-ka：『不認帳，賴帳』。
 
 
入山看山勢，入門看人意。
	利用週休2 工e5 假期，學校計劃去惠蓀林場kap 廬山遊覽渡假，食政府thau5-lou7 e5 人講做『自強活動』。
	出門天氣好好，來到半路soah leh 落雨，到惠蓀林場e5 時，雷公sin3-nah做1 下來，雨點a2 tap8-tap8 滴滴無停止。落車了後，領隊e5 洪老師宣佈ti7 這個停車場解散自由活動，11點20分會記得猶原ui3 chia 上車，beh 去食飯。
	時間算算--leh 有2 點鐘thang chhit-tho5,心情放hou7 定，雨幔穿--leh，先去看告示，人講「入山看山勢」，看遊覽e5 路線，是ti7 山內第一重要e5 tai7-chi3,惠蓀林場雖 bong2 m7 是chiaN5 深山，第一pai2來總--是感覺khah 生疏，地形無siaN2 熟sai7,小張持--1-下chiah be7 迷路，萬不一迷路耽誤tak8-e5 e5 時間，就chiaN5 phaiN2-se3。
	入山tioh8 看山勢，chiah be7 gong5 山迷路；「入門tioh8 看人意，」chiah be7 tek-sit主人，做一個無受歡迎e5 人客。朋友交陪重情誼，ti7 公司，ti7 辦公室，自由自在無khiau無欺，一旦去到人e5 tau，客氣總--是ai3,伴手隨身，koh tioh8 斟酌主人e5 意思，厝內e5 氣氛是m7 是歡歡喜喜，iah 是有sio2-khoa2 hiau 疑，人翁bou2是m7 是leh oan-ke？人是m7 是beh 出門？人是m7 是歡喜你來坐？總--是看人目色，chiah來決定beh 講joa7 che7 話，beh 坐joa7久chiah be7 hou7 人chheh！
	「入山看山勢，入門看人意，」long2 是做人處事chiaN5 要緊e5 1 門學問，long2 tioh8 oh8。
	
	【註解】
 
週休：chiu-hiu。
惠蓀林場：hui7-sun lim5-tiuN5。
sin3-nah：sih 爁，sih-nah，閃電。
放hou7 定：放hou7 輕鬆tiaN7-tioh8,mai3 緊張怨嘆。
雨幔：hou7-moa，雨衣。
小張持--1-下：『稍微留意一下』。
gong5  山：『暈山』。
無khiau無欺：無曲無欺，bo5-khiau bo5-khi。
一旦：it-tan3。
人e5 tau：『別人的家』：
伴手：phoaN7-chhiu2,禮物。
sio2-khoa2 hiau 疑：『稍微奇怪嫌疑』。
oh8:學，學習。
 

 
落崎khah 緊，peh 崎khah oh。
	出門chhit-tho5,來到惠蓀林場 tng-leh 落大雨，有人bih tiam3 涼亭a2 kha等待天青chiah beh 起程；gun2 這tin7 m7 驚雨滴--e5,遊覽路線觀察了後，決定beh 去看水雞石。水雞石離停車場大約 2 km，來回點半鐘siuN 有夠--a。1 路平坦坦，無siaN2-mih peh 崎落崎，空氣好，koh 有雨聲，ma7是1 種滋味，老翁老bou2,koh na2親像少年愛人a2 an2-ni 手牽手，也m7 驚人笑gah 無尾liu。Hiong5-hiong5 想著bih ti7 涼亭a2 hiah-e5 朋友，這chun7 in m7 知an2-choaN2 想？無聊？憂愁？
	來到北港溪邊，溜落去溪a2底就是水雞石，kam2 beh 落--去？有人an2-ni 問，既然來--lou thai3 tioh8 koh 問？M7-koh 落崎kam2 be7 chiaN5 phaiN2行？行看mai7--leh chiah koh 參詳！雖 bong2 leh 落雨，路be7 滑，彎彎斡斡be7 phaiN2行，tak8-e5有講有笑一直搖，long2 無hioh，來到路e5 盡pong7,目chiu 1 下lio2,有影--koh，1 隻chheN-ioh-a2 khu5 ti7 溪a2底，可惜無牽金巡，看1 下真，原來是1 粒大粒石，有成無成在人看，行路peh 山運動chiah 是目的。TaN. tak8-e5好來tng2翻頭，雨猶原chhap8-chhap8 滴，無行ma7 be7 煞--得。
	『一、二、一、二、一』，『一、二、一、二、一』，chiah peh 幾步a2 nia5,nah會聲音soah tiam7--去？M7 tioh8 繼續『一、二、一、二、一』唸--落-去！
	Ah有法tou7,都m7 是leh 落山kong？Ah tioh8--houhN！「落崎khah 緊，peh 崎khah oh。」Chit-ma2 就有影事實khng3 ti7 目chiu 前。Tu2-chiah 落崎 tak8-e5 m7 是講chiaN5 輕鬆，chit-ma2 peh 崎tak8-e5 就peh gah phiN7-pheN7 喘。真ka-chai3,平常時有leh 運動，這款e5 路站是無礙--著，m7-kuh對王校長 kap 呂老師 in 2 對翁bou2,就 peh gah 會呼雞 be7 pun5 火--a。
	Peh山運動，對半老老e5 人來講是1 項考驗。這段路並無崎，所以落山chiaN5 輕鬆，路頭ma7無遠，講peh 崎khah oh e5 人，實在tioh8 khah 捷運動--leh。若無有1 工去peh 著「前嶺未是崎，後嶺崎過壁」e5 高山時，m7 tioh8-ai3 hoah 救人--lou。
	
	【註解】
 
落崎khah 緊：loh8-kia7 khah-kin2,『下坡較快』。
peh 崎khah oh：『爬坡較難』。
tng-leh：『正在』。
bih：匿，覕，『躲避』，『躲』。
bih tiam3:匿tiam3,『躲在』。
水雞：chui2-ke，『青蛙』。
水雞石：『青蛙石』。
km：khi-loh，1000公尺= 1公里（1khi-loh ），1000克=1公斤（1khi-loh）。
平坦坦：peN5-thaN2-thaN2。
愛人a2:ai3-jin5-a2。
hiah-e5:遐e5,『那些』。
北港溪：（m7 是ti7 北港--ou7 ）。
溜落去：liu落去。
thai3:汰，『怎麼』。
斡：oat，tng2彎。
hioh：歇，『休息』。
盡pong7:『盡頭』。
lio2:看，m7 是正式e5 看。
chheN-ioh-a2:青色e5 水雞。
khu5:屈，『蹲』。
牽金巡：khan-kim-sun5。
khng3 ti7:『擺在』。
無礙--著：bo5-gai7--tioh8,無要緊。
會呼雞be7 pun5 火：會khou 雞be7 歕火，『上氣不接下氣』，『可以呼叫雞，無法吹熄燈火』。
半老老：poaN3-lo2-lau7。
捷：『常常』。
 
 
Peh 山容易，落山難。
	去惠蓀林場peh 山，行1 choa7 往水雞石e5 路站，hou7 人e5 感覺是「落崎khah 緊，peh 崎khah oh。」因為i e5 崎度無夠，chiah 二、三十度--nia7-nia7,ma7無遠，都無1000公尺--leh，對著bat peh 過大山e5 人來講，實在是簡單事，kai3成leh 散步--leh。
	若beh 講「Peh 山容易，落山難」，就ai3來講peh 高山e5 經驗。Khah 少年e5 時chun7,bat kap人siau2 peh 山。有1 pai2去peh 日月潭後壁hit 支山，叫做水社大山，peh 山e5 人講che. 是考驗peh 山上好e5 路線。Hit chai2起6 點ui3 山kha出發，peh 到主峰三角點已經是e-pou 時.點外，山.崎路頭koh 遠，tak8-e5 peh gah 會呼雞be7 pun5 火，iau2是theh8出勇氣khang3 gah 上koan5 e5 主峰chiah hioh-khun3。
	食飯飽m7 敢chhian5,小眠--1 下隨koh 起程。心內想講上phaiN2紡e5 路站都已經過--a，koh 來long2 是落崎，一定chiaN5 輕鬆。Siang2知愈行愈phaiN2行，45度e5 山路崎挺挺，beh 用走--e5 無妥當，用行--e5 kha頭 u khu3-khu3 擋，tng7 著崩崁kui 人koan5,雙kha chiok phaiN2落地，雙手ma7無te3 giu2,只好做狗爬。「Peh 山容易，落山難」，這個時chun7 chiah 知試鹹chiaN2，若m7 是平常時有leh 訓練，這chun7 有影tioh8 叫a-nia5。
	到底是「落崎khah 緊，peh 崎khah oh」，iah 是「Peh 山容易，落山難」？Che. 就ai3看山勢是an2-choaN2、個人e5 根基深淺來判斷。
	
	【註解】
 
Peh山容易，落山難：『上山容易下山難』。
行1 choa7:『走一趟』。
nia7-nia7:『而已』。
kai3成：『非常像』。
siau2:『瘋狂於，熱衷於』。
e-pou 時點外：『下午一點多』。
khang3:『摳』khang3 粒a2 phi2 e5 khang3,表示山phaiN2 peh，ai3用手爪tau3 peh。
上koan5 e5:『最高的』。
chhian5:ian5-chhian5,拖時間。
kha頭 u：『膝蓋』。
khu3-khu3 擋：『不停的顫抖』。
崩崁：pang-kham3。
kui 人koan5:kap人平高。
chiok phaiN2落地：『很難著地』。
無te3 giu2:『無處抓取』。
試鹹chiaN2：『嘗到酸甜苦辣的滋味』。
叫a-nia5:叫a娘，『叫我的媽呀』。
 
 
Che7 新婦，lou2 死ta-ke。
	Chit-ma2 e5 人khah khiau2,為著提昇生活品質，注重gin2-a2 e5 教育，toe3 著時代趨勢，koh 有節育觀念，long2 會hiau2生--2 個就好。若是無tu2 好，生著2 個long2 是公--e5 iah 是long2 是母--e5,chiah 會chhan5-chhan5 koh 生第3 個。無像古早人an2-ni，會生. 生到be7 生，生生1 大 tin7,chiah來拖磨，chiah來gia5-ke5。
	Che. long2 ai3 感謝科學家醫學e5 研究，hou7 lan2會tang3 beh 生就來生，m7 生就來避孕iah 是縛掉。無像khah 早a-ma2 e5 時代，kan-taN 為著a爸a母e5 趣味，beh 生joa7 che7就生joa7 che7。親像gun2 pe7母就生gun2 5 兄弟，隔壁家財in a爸a-nia5,就ka7 in 生10 個兄弟姊妹：chho2、chai3、toan7、iam7、thiam、khah-chuh、ma-chuh、tiong-kai3、hian5、ban，tu2-tu2-a2 10 個，cha-pou--e5 佔8 個，gau5 生--houhN？8 個後生chiau5-chiau5 娶，就有8 個新婦，人o-lo2講chiaN5 好命。
	ChiaN5好命？He 是人o-lo2講--e5,其實--neh？「Che7新婦，lou2 死ta-ke」--lah！你ka7 想看mai7,「會生得kiaN2身，都be7 生得kiaN2心」--a？無講ui3 8 個家庭娶--入-來e5 新婦，kam2會kang7 1 款心性，kang7 1 樣e5 心情來聽你這個ta-ke e5 命令？He 是無可能e5 tai7-chi3--lah！免siau3 想，想--著你會geng5,想--著你會心 kong5 火toh8,想--著你會怨嘆nah會beh 生hiah che7 來拖磨。人講che7 kiaN2餓死pe7,我講「che7新婦，lou2 死ta-ke」，怨慼！怨慼！
	
	【註解】
 
che7 新婦：che7 sin-pu7。
lou2 死：『過分操勞』。
khiau2:『聰明』。
生--2 個：（隨前變調輕聲）真少e5 不定數，kap 生2 個無kang5。
避孕：phiah-in7。
縛掉：pak8-tiau7,『結紮』。
a爸a母：a-pa a-bu2。
chiau5-chiau5 娶：tak8-e5 long2 有娶bou2。
免siau3 想：免數想，bian2 siau3-siuN7，『別妄想』。
geng5:凝，鬱卒ti7 心內e5 怨氣。
心 kong5  火toh8:火氣暴燥（hoe2-khi3 pok8-so3 ）
kong5:狂。
toh8:火燒起來。
怨慼：oan3-chheh，怨嘆討厭，怨嘆chheh 心。
 
 
雞母chhoa7 kiaN2真輕鬆，
雞公chhoa7 kiaN2會拖帆。
	Cha-pou 人總--是khah be7-hiau2 io 細漢gin2-a2,尤其是hit款紅紅幼幼e5 紅嬰a2,siaN2-mih原因？第一無耐性，be7 堪得gin2-a2吵，be7 堪得gin2-a2 hau2,gin2-a2 1 下啼哭吵鬧，i 就m7 知beh an2-choaN2？第二toe3 be7 著cha-bou2 人e5 番，人講cha-bou2 人番，番pi3-pa3,真無講道理，che. 實在是對cha-bou2 人e5 1 種侮辱，ma7對原住民無禮貌。應該m7 是an2-ni 解說，beh an2-choaN2 講--leh？Siau, Lah-jih e5 看法是an2-ni：cha-bou2 人番m7 是指生番e5 番，che. 對山地原住民是無禮貌--e5,應該ai3講做cha-bou2 人翻，翻be7 了，1 日kah 暗kang7款e5 khang-khoe3做be7 了，m7 是翻洗衫，就是翻beh 煮飯，也是因為cha-bou2 人有這款一而再、再而三e5 耐性，m7-chiah 有法tou7 chhiaN5 家、教kiaN2，為kiaN2 lak8 屎lak8 尿，為kiaN2犧牲無惜艱苦病痛，這種性質，這種精神，cha-pou 人無。
	Cha-pou 人chhoa7 kiaN2是為著beh 享受，享受gin2-a2聽話e5 光彩，享受gin2-a2 hou7 人o-lo2 e5 hiau-pai。Gin2-a2若是無chiuN7 教，m7 是氣lou2 mai2-mai2 chhoah-chhoah，ou3尾就叫in bou2來收尾，無就3 鋤頭2 畚箕，ka7 gin2-a2罵罵phah-phah --leh 做煞。Cha-pou 人chhoa7 gin2-a2,sng2 笑--1-下就好，是be7-tang3 長時間ka7 i 囉嗦，囉嗦久i 會無耐性，會起煩惱。人講「雞母chhoa7 kiaN2真輕鬆，雞公chhoa7 kiaN2會拖帆」，就是講cha-pou 人khah be7-hiau2 chhoa7 gin2-a2。
	SiaN2-mih是帆？帆船beh 起錠，一定tioh8 thian2 開船帆，船帆若hou7 風吹--落-來，拖著船帆e5 船nah會有未來e5 前程？1 個家庭若是失去了老母，beh 靠a爸chhiaN5 kiaN2 就khah 不幸。母親e5 重要、母親e5 偉大ti7 這個時chun7上有感覺，家庭主婦kam2是leh 講假--e5。
	An2-ni 講有khah 悲情，lan2換一個角度來解說，cha-bou2 人chhoa7 kiaN2 khah gau5 chhoa7,因為母愛是i e5 本性，若換cha-pou 人來chhoa7,kiam2-chhai2 會chhoa7 gah li-li lak-lak。Gun2學校e5 陳老師，chit-ma2 做a公leh chhoa7 細漢孫，就chhoa7 gah haiN-haiN 叫，講siaN2-mih liam5-mi 換尿chu7-a2,liam5-mi 泡牛奶，半暝a2 ma3-ma3-hau2,害i 睏be7 飽，做a公有影無簡單，thiam2 gah sit8-kou2 頭giong7-beh lau3--去；che. 就是「雞公chhoa7 kiaN2會拖帆」e5 新解說。
	
	【註解】
 
chhoa7:帶，引導。
拖帆：thoa-phang5,船帆落ti7 塗kha 拖，比喻雞a2 e5 翅股頭脫落。
io：育，『養育』。
be7 堪得：『承受不了』。
hau2:吼，『吼叫』，『大聲哭』。
toe3 be7 著：『跟不上』。
cha-bou2 人番，番pi3-pa3:cha-pou 人罵cha-bou2 人無講道理，有理講be7 清e5 話。Siau, Lah-jih 無贊成這種講法。
翻be7 了：翻過來，翻過去，翻be7 了。
一而再，再而三：it ji5 chai3,chai3 ji5 saN。
無chiuN7 教：『不受教』。
氣lou2:siuN7氣koh 懊惱。
mai2-mai2 chhoah-chhoah：siuN7氣無同意，用肢體語言表達e5 動作。
3 鋤頭2 畚箕：『直接乾淨俐落』，ma7表示無經過大腦思考。
sng2 笑--1-下：消遣1 下。
ka7 i 囉嗦：『跟他囉嗦』。
li-li lak-lak：『散亂無規則』。
haiN-haiN  叫：叫苦連天。
尿chu7-a2:尿布。
thiam2:『艱苦疲勞』。
sit8-kou2 頭：『翅膀』。
giong7-beh lau3--去：『簡直快要脫落』。
 
 
1 聲m7 知，百聲無tai7。
	『能者多勞』這句話是leh o-lo2--人-e5,ma7是beh 拜託人tau3 kha 手e5 好聽話。人--mah，siaN2人無愛聽好聽話！聽講這方面e5 tai7-chi3你khah 會，你khah khiang3,做khah 會好勢，m7-chiah tioh8 來勞煩你！（當然無問題，一定ka7 人幫忙到底。）這chan5 tai7,無你be7-sai2--得，你若koh 推外外，全學校是beh koh chhoe7 siaN2人？（甜湯1 下灌，萬事OK，khang-khoe3 hoat8-loh8 gah 好勢好勢。）
	Kou2-i3人khah be7-hiau2 hau-siau5,會就會，be7 就be7,會hiau2講be7-hiau2,這款peh8-chhat8話，講khah be7 出嘴。『能者多勞』，做了1 下che7,m7-taN7 ka-ti7會起怨慼，ma7會使人目空赤，hou7 人ge5-siau5,beh an2-choaN2？教你1 步，也soah be7-hiau2學 hit-lo7 kiat8-a2 哥，「1 聲m7 知，百聲無tai7」，實在有功效。
	其實做人m7 免siuN 計較，會做盡量做，nah tioh8 計較siaN2-mih功勞。有功beh 來搶，有利chiah beh 來做，這款人生未免過頭利己。你若beh 利己，萬一若 tng7 著少功koh 少利，無tiaN7-tioh8 有功無賞，phah 破tioh8 賠e5 khang-khoe3 beh 叫你做，這時chun7,theh8出寶貝，「1 聲m7 知，百聲無tai7」，che. 我be7-hiau2,he. 我m7 知影，hou7 別人去霧sa3-sa3,ka-ti7 eng5 sian-sian koh 輕鬆。M7-kuh Siau, Lah-jih ma7 beh 警告--你，輕鬆e5 後壁，你e5 人格已經破產，kha-chiah 後hou7 tak8-e5 ou2 1 空，烏lang-lang，keng-the2 你：「Pat8-a2 sai2,kiat8-a2 哥，pin7-toaN7人，eng5 sian-sian，食飯放屎會hiau2,khok8 死人。」
	「1 聲m7 知，百聲無tai7」，m7 是好詼諧。
	
	【註解】
 
無tai7:無tai7-chi3。
能者多勞：leng5--chia2 to-lo5。
人--mah：『人嘛！』。
你khah 會：『你比較會做』。
你khah khiang3:你能力khah 強。
推外外：『置身度外』。
chhoe7 siaN2人：『找誰？』。
hau-siau5:peh8-chhat8無影e5 tai7-chi3,講peh8-chhat8話。
peh8-chhat8:白賊，『不實在』。
目空赤：bak8-khang2-chhiah。
ge5-siau5:討厭。
kiat8-a2 哥：『過分吝嗇的人』。
過頭利己：『太自私自利』。
撇步：好方法，絕招。
tng7 著：『碰到』。
che. 我be7-hiau2,he. 我m7 知影：『這個我不會，那個我不懂』。
霧sa3-sa3:『忙得不可開交』。
eng5 sian-sian：『閒得不得了』。
kha-chiah後：跤脊後，『背後』，『暗中』。
ou2 1 空：『挖一個洞』。
烏lang-lang：表示挖了真大空。
pat-a2 sai2:『吝嗇鬼』。
pin7-toaN7：貧惰，『懶惰』。
khok8 死人：『吝嗇得不得了』。
好詼諧：好e5 話題。
 
 
人未到，緣先到。
	Siau, Lah-jih 是han-ban7人，m7-kuh真 gau5 做hm5人。「人未到，緣先到」，這句hm5人話已經講過幾na7遍。Siau, Lah-jih 做成e5 好姻緣long2 總有8 對，對對翁bou2,和好恩愛，生活好勢，si7細long2 真 gau5 讀冊，beh 娶bou2 e5 少年家，beh 嫁翁e5 cha-bou2 gin2-a2姊，lin2 e5 戀愛姻緣若是已經好勢，想beh 結婚欠1 個hm5人ka7 lin2 tau3-saN-kang7,chhoe7 Siau, Lah-jih 絕對無問題，hm5人禮免joa7 che7,隨lin2包就好勢。
	講著做hm5人，其實m7 免gau5 講話，只要會記得學1 句「人未到，緣先到」e5 好話，包領你e5 hm5人khang-khoe3,就做gah chiaN5 好勢。姻緣天註定，有緣分chiah 會得做翁bou2,sui2 bou2娶入門，long2 ma7 ng3 望會得著pe7母kap 厝內e5 兄嫂細叔小姑e5 疼惜，kap 1 家大細long2 會做夥--得，an2-ni 新烘爐新茶 kou2 chiah 會得著幸福。Beh an2-choaN2 chiah 會得人疼，雖 bong2 m7 免像khah 早an2-ni 晏晏去睏早早起，總--是ma7 be7-sai2 得 hou7 si7大人掛慮東掛慮西，事事項項long2 tioh8 照起工來，厝內e5 大細項tai7-chi3就ai3會hiau2排解。
	SiaN2-mih是「人未到，緣先到」，為著結婚好頭彩，新娘iau2未落轎（轎車）chin3前，hm5人婆（公）--a ai3踏頭前，手theh8緣（鉛）錢hou7 新郎in tau e5 人摸，「人未到，緣先到」ti7 嘴--nih 一直唸，講an2-ni 會hou7 新娘有人緣，實在真有人情味，真有意思。
	
	【註解】
 
cha-bou2 gin2-a2姊：對姑娘a2 e5 尊稱。
ng3 望：央望，『希望』。
會做夥--得：『合得來』。
新烘爐新茶 kou2:新e5 火爐，新e5 茶壺，比喻新結婚e5 翁bou2,熱phut-phut。
緣錢：用鉛做e5 銅錢a2,緣、鉛kang7音。
 
 
睏破3 領草蓆，liah8君心肝be7-tit 著。
	1 位熟sai7無joa7久e5 好朋友，最近koh 再結婚，看i 歡頭喜面，無像khah 早an2-ni 面憂面kat，ui3 心內替i 歡喜。Khah早kan-taN 知影i kap in bou2離緣，m7 知影是an2-choaN2，ma7 m7 敢ka7 i 問起，看i e5 人chiaN5 好性地，chiaN5 好tau3-tin7,thai3會翁bou2來phoat-chhe，實在hou7 人想be7-hiau2?
	朋友是1 位畫家，cha-hng去參觀i e5 畫展，kap 新夫人歡歡喜喜ka7 gun2紹介i e5 作品。後--來回轉e5 路途上，chiah 聽了解--i e5 朋友講起：早當時kap in 前bou2是高中e5 同學，戀愛到大學出業chiah 結成連理，siang2知婚後kiaN2已經生2 個，chiah來因為個性be7-hah8 愈來愈be7 好勢，1 個tiam7靜愛畫圖，1 個個性活潑興chhit-tho5 si3-koe3 seh8,1 個是khah chhun 存，一個khah phaN3 開。雖 bong2 2 個long2 是高水準e5 讀冊人，經過互相忍耐e5 溝通，ma7是無lou7用，歸尾soah 行入離婚e5 路。
	SiaN2-mih是緣分，siaN2-mih是了解，「睏破三領草蓆，liah8君心肝be7-tit 著，」che. 是siaN2款e5 原因？人有個性，siaN2-mih人都無相kang5,若kan-taN beh 堅持ka-ti7 e5 個性，也m7 相讓，也m7 thun-lun2,熟sai7 khah 久ma7無lou7用。因為熟sai7 chiah結婚，soah 因為了解chiah來離婚，tioh8 iah m7 tioh8?結婚是siaN2-mih？事業？投機生理？翁a2-bou2-a2 公司！應該是翁a2-bou2-a2 公司khah 合理，既然是公司，beh 合作做生理，chin3前tioh8 看hou7 好勢，合作了後tioh8 mai3 後悔，互相扶持，相敬如賓，吞忍過難關，kiaN2都生--lou，chiah來「睏破3 領草蓆，liah8君心肝be7-tit 著」，an2-ni 來離婚，實在hou7 人感覺可惜。
	
	【註解】
 
面憂面kat：面憂面結，『愁眉苦臉』。
ui3 心內：『打從心裡』。
離緣：li7-ian5,離婚。
tau3-tin7:鬥陣，『在一起』。
phoat-chhe：潑叉，『破碎有裂痕』。
想be7-hiau2:『想不通』。
be7-hah8:不合。
si3-koe3 seh8:『四處逛』。
thun-lun2:吞忍。
phaN3 開：『花錢大方』。
 


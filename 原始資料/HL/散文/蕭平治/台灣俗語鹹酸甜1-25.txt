見靈無哀，不如無來。
 
＜娘父--o 娘父！我taN 轉來！chhoe7 無娘父--o 娘父--e7 ！…＞che. 是老父過往，做查某囝人哭路頭e5 哭白聲調，就愛哭hou7 悽慘，人才會o-lo2 你有孝；若是亡者e5 兄弟姊妹，囝婿姪孫，上少看著靈前遺相、神主牌仔，嘛著悽慘哀苦哭-- 二聲滴幾滴目屎，che. 著是台灣人面對死亡愛有e5 禮俗表達，無哭be7-tang3 表現你e5 哀思，無流目屎be7-tang3 表達你e5 誠意，「見靈無哀，不如無來」。
人講查某囝哭腸肚，新婦哭禮數，真心e5 悲傷，放聲大哭，m7 是必要，是忍be7-tiau5 ，至親好友，生死異路，苦悲難免，beh 哭beh 啼，強忍傷悲，隨感情可以，無人會虛情假義thiau-kang 做戲；若是為著禮貌應酬，為著選票利己，m7 是必要，上好mai3 來ko-ko 纏，因為「見靈無哀，不如無來」。
面對死亡，最後送終，儀式簡省隆重，一般風俗傷過膨脹，孝男、孝女i-i o-o 哭喪有卡過磅，陣頭傷濟，五子哭墓，做人囝孫m7 悲傷，倩人哭有何用，電子花車，聲音響亮，清晾表演，sia3 In 祖公，哀在心內，哪著人知，tin-tin tong-tong ，開錢膨風，敢講按呢叫做追遠慎終。
「見靈無哀，不如無來」，是叫人祭公媽如公媽在，祭亡者如亡者在，追思禮拜，有誠意你才來。

φ註解φ
娘父：niu5-pe7，老父過身哭喪時e5 稱呼叫聲。
chhoe7：尋，找。
過往：koe3-ong2，死去。
哭路頭：khau3-lou7-thau5，女兒奔喪時的哭喪。
有孝：iu2-hau3。
be7-tang3：[不可以]。
忍be7-tiau5：lun2-be7-tiau5，[忍不住]。
thiau-kang：故意。
ko-ko纏：囉嗦。
膨脹：phong3-tiang3。
哭喪：khau3-song。
過磅：koe3-pong7，過頭，超過。
陣頭：迎鬧熱時各種表演隊伍。
倩人：chhiaN3--lang3 ，用錢叫人做代誌。
sia3 In 祖公：hou7 祖先無面子。
tin-tin tong-tong：鑼鼓聲。
膨風：phong3-hong，[誇大不實] 。
追遠慎終：tui-oan2 sin7-siong。




















 
 
阿里山火車碰壁。
 
頭一擺tng7 著週休二工，四、五個朋友相招來去阿里山一暝兩工度假，看櫻花。自從阿里山公路開通後，著m7-bat 閣坐森林火車chiuN7 山，chit 遍thiau-kang ui3 嘉義北門坐全程，回想一下khin-khin khong7-khong7 ，盤山過嶺nng3 pong7 空e5 滋味。
來到竹崎開始peh 山，火車母隨時調翻頭， ui3 車廂後壁lu ，hu7-chhoan2 ！負喘！khin-lin khong7-long7 ！khin-lin khong7-long7 ！lu 到獨立山腳樟腦寮站，火車就開始seh8 圓箍仔，nng3 過一個pong7 空後，又閣看著tu2-chiah e5 樟腦寮猶ti7 原位，m7 知頭e5 旅客紛紛議論，哪會閣斡倒轉來？哪會閣斡倒轉來？seh 三lian3 才到獨立山。
畚箕湖是大站，中晝ti7-chia 食便當，因為歇熱才來過，所以無落車chhit-tho5 ，歇睏二十分鐘後，機關車繼續推sak 未完成e5 路程，經過to-lo5-ian （多林）、十字路、he7-sian-a2 （下仙仔），到了第一分道，歸台車越一下方向，煞hou7 車母拖leh long7 ，會記得火車母是一直ti7 後壁leh sak--a3 ，是m7 是beh 落山--a ？一直拖一直行，最後iN7-oaiN 一聲擋咧，二萬坪到囉！遮是第二分道，m7 是落山，是beh 往阿里山啦。
一寡人客感覺怪奇，ki-ki ka7-ka7 hoe7 未煞，火車又閣起行，chit 擺又閣倒退lu ，車母ti7 後尾，chih-chhoangh chih-chhoangh 喘無停，無外久，「神木到--a3 神木到--a3 ！」遮是第三分道，知影阿里山已經ti7 頂頭，看著神木心酸酸，無想beh 落車，據在火車閣越向拖leh 倒頭行，幾分鐘後總是到了阿里山車頭，m7 是，遮是卡早e5 第四分道，時間已經下晡二點外。
bat 坐過chit 段路站e5 人就知影，ui3 he7-sian-a2 （屏遮那）到第一分道，車著無法度繼續行，對面看著--e5 是山壁，倒退lu 到二萬坪共款無法度繼續行，第二個分道一下pan ，轉一個方向吞到神木，著是第三分道，分道閣pan 一下，火車就正行，終站著是第四分道，che. 一進一退，吞來吞去peh 山e5 路站，著是阿里山出名e5 『之』字型鐵枝仔路，「阿里山火車碰壁」，有趣味e5 朋友，花季ti7-beh 到，請恁趕緊來，順紲詳細ka7 體會看覓！Bye ！Bye ！
φ註解φ
tng7 著：[碰到]。
m7-bat：[不曾]。
chiuN7 山：上山。
nng3 pong7空：[鑽山洞]。
peh 山：爬山（pe5-soaN）。
調翻頭：tiau3-hoan-thau5，[向後轉]。
lu：[推] 倒退lu，lu 頭毛。
seh三lian3：[繞了三圈]。
hu7-chhoan2 負喘！：[火車低擋推進吃力的聲音]。
sak：[推]。
分道：pun-to7，[ 鐵路分叉掣手]。
hou7 車母拖leh long7：[讓火車頭拖著奔跑]。
ki-ki ka7-ka7 hoe7未煞：[吱吱喳喳討論不休]。
據在：ku3-chai7，[任其]。
越向：[轉向後面]。
車頭：車站，[車頭]：火車母。
bat：[曾經]。
pan：[用手撥動]。
吞：[一來一往的前進，有點像蛇那樣緩慢吞食的樣子前進]。
正行：向前行。
 
 
一個chhoa7 尿--e5 ，換一個siam3 屎--e5 。
 
舊--e5 無去，新--e5 be7 來！
舊--e5 若走，才知新--e5 歹剃頭！
車糞斗？逼hou7 走？抑是我來走？
下面是『模擬』e5 事件：
王校長有夠古板，政府規定七點半上班，伊透早七點前就到學校，巡頭看尾，kap 來學校運動e5 家長扑招呼，順紲看tah 一個班級上規矩，一定是彼e5 老師上認真，無siaN2-si3 ，害阮老師m7 敢投機，o kan-na7 照規矩準時上班，伊就嫌kah beh 死，閣有thang hou7 你mou5-hui 駱駝隨在你？
今年，王校長任期到位，換一位少年有活力，符合新時代e5 鄭校長，到任第一工，伊宣布服務照起工，憑良心，早起時七點半準時上班就可以，逐家o-lo2 閣歡喜，che.m7 chiah 是，是一位真正體貼民主e5 主管，有講道理。
第二工，七點半後，伊，敬愛e5 阮校長，開始巡視，叨一班e5 佈置猶未做，叨一班e5 規矩傷囉嗦，hou7 囡仔sa 攏無，著思考；簿仔著逐日改，參考書be7 使用，考卷家己出，絕對m7-thang hou7 學生仔tau3 改……
oa5-a2 ！照步來，mou-hui 慣習--e5 ，chit 步上害，tiap8 一下m7 煞漏屎，真正有影「一個chhoa7 尿--e5 ，換一個siam3 屎--e5 」。
評論：人chit 二個校長，也m7 是古板，嘛m7 是tiap8 人，In 是奉公守法，認真教育e5 有心人，只是卡欠藝術淡薄--a3 。









φ註解φ
chhoa7 尿：[尿床]。
siam3 屎：[不自主的拉屎]。
歹剃頭：歹應付。
車糞斗：[摔跤]。
tah一個：叨一個。
無siaN2-si3：可憐代。
o kan-na7：o，發語詞，只是。
mou5-hui 駱駝：[開小差]。
照起工：chiau3-khi2-kang，照步來，正經做。
che.m7 chiah 是：[這才是…]…
sa 攏無：全部m7 知影。
tau3 改：幫忙批改。
chit 步上害：chit-e5 步數上厲害，上歹應付。
tiap8 ：打壓，故意刁難。
漏屎：[瀉肚子]。

 
 
二歲乖，四歲gai5 ，五歲上歹。
 
一歲、兩歲手裡pho7 ，三歲、四歲土腳so5 。
五歲、六歲漸漸大，有時頭燒kah 耳熱。
七歲、八歲真gau5 吵，一日. 顧伊兩支腳。
Che. 是描寫父母io 囡仔過程經驗e5 歌謠，充分表達父母e5 辛苦kap 囡仔生長個性變化e5 奧妙，會凍hou7 有細漢囝e5 父母做參考。
一個人e5 人格個性，影響上大e5 時機著是ti7 囡仔時代，尤其是未入國小讀冊晉前，會用得講滿六歲以前e5 教育最重要，m7 是做老師--e5 leh 推責任，一個無好習慣，歹教示e5 囡仔來到學校，才beh 來靠老師e5 輔導矯正，若無家長充分合作tau3 saN-kang7 ，是定定hou7 人失望--e5 。
從事教育幾十冬，時常tng7 著頭腦好gau5 讀冊e5 學生，可惜m7 守規矩，出頭pheng7 濟使人頭殼痛，雖然用心計較beh ka7 改正，無伊法，只好怨嘆。追查原因，攏是父母傷seng7 ，阿公阿媽傷疼，「二歲乖，四歲gai5 ，五歲上歹」，好親像kap In 無ti7 代，kan-na7 會曉beh ka7 疼，be7 曉beh ka7 改，kha3-me2 嘛乖了變gai7 ，gai7 了變歹，歹慣習，自然oh 得改，實在真害。
啥麼是乖，一、二歲，toe3 人學，大人教伊i-o ，伊著i-o ，大人教伊叫爸叫母，叫阿公，叫阿媽，逐項嘛真好chhit-tho5 ；三、四歲，會曉行，啥麼攏m7 驚，激phiaN5-phiaN5 ，你叫東，伊往西，你講好，伊應mai3 ，有影gai7-gioh8 ， chit-e5 時陣m7-na7 愛惜，嘛著隨時ka7 講「按呢m7 著！hiong2--e5 be7 使！」m7-chiah be7 變到五歲上歹。
 「二歲乖，四歲gai5 ，五歲上歹」，che. 是囡仔生長e5 過程，若有讀過心理學就分明，教育順伊e5 性，chhoa7 伊行正路，著疼嘛著教，若是kan-na7 疼tiuh-tiuh ，創啥隨在伊胡白hut ，按呢著不應該。






φ註解φ
gai5：[個性執拗]。
pho7：抱。
so5：[像蛇般蠕動]。
推責任：the 責任。
教示：ka3-si7，教育。
tau3 saN-kang7：tau3 幫忙。
定定：tiN7-tiN7，常常。
pheng7 濟：真濟。
傷seng7：[太過寵愛]。
無ti7 代：無關聯。
be7 曉beh ka7 改：[不會幫他改過]。
kha3-me2：當然。
激phiaN5-phiaN5：[裝做愛理不理的樣子]。
gai7-gioh8：[不順，不習慣]。
hiong2--e5 ：[那個]。
chhoa7：帶，引導。
疼tiuh-tiuh：[疼得不得了]。
胡白hut：[胡亂來]。

 
 
有--e5 嫁餅，無--e5 賣囝。
 
黃老師e5 查某囝做-- 人，chang-ng 人來送tiaN7 ，今仔日請阮食餅，餅做了實在好食，人一下o-lo2 ，黃老師才ka7 阮講，是thiau-kang 去北港一間誠出名e5 餅店做--e5 ，一盒愛六百箍。
oa5-a2 ！驚死人，一盒六百，學校同事chiaN5百e5 ，閣加In e5 親情五十、朋友弟兄，上無嘛著百五盒，五六三十，六一六，加三添做九，九萬箍--neh ！娶一個某，kan-na7 餅錢著愛九萬箍，抑聘金m7 著chiuN7 百萬，黃老師In 囝婿一定是有--e5 e5 人，chit 聲黃老師面子有了了--lou3 。
生chau5-a2 囝食大餅，嫁查某囝heng7 大餅，飼著查某囝上希望--e5 嘛是beh 等chit 工，查某囡仔才情，父母有額，選hit-lo7 門當戶對e5 金龜婿，父母好名聲，聘金回閣kah 轎車、樓仔厝、家伙。「有--e5 嫁餅」，有無kan-na7 看餅就知輸嬴。
抑若無--e5 beh 按怎？你bat 聽人講--bo3 ？「用伊e5 塗，糊伊e5 壁」，意思著是將聘金收落來，然後提來hak 嫁妝，hou7 查某囝做面子笑hai-hai ；猶有一款比無--e5 卡厲害，欠人一身債，拄好查某囝beh 嫁，機會來，聘金實收，其他--e5 男方恁家己排解，「有--e5 嫁餅，無--e5 賣囝」，人e5 運命著是即呢無奈。
以上是世俗觀念e5 價值觀，chit-mai2 e5人卡現代，有無不清在，既然少年--e5 有意愛，beh 做親情逐家就大概，聘金在阮送，嫁妝在恁hak ，有--e5 加一寡，無--e5 m7-thang 拖（老命），父母chhiaN5 囝是真苦，向望少年--e5 家己扑拼卡有前途。











φ註解φ
有--e5：[有錢的人]，有e5 [有的人]。
chang-ng：昨日。
送tiN7：男方ka7 女方送聘金。
人一下o-lo2：[人家一讚美]。
thiau-kang：故意。
chiaN5 百e5：將近100個。
親情五十：親戚。
上無：最少。
有--e5 e5 人：富有的人。
chit 聲：[這一下子]。
chau5-a2 囝：查某囝。
heng7：[喜事時以糕餅粿品分送親情朋友厝邊隔壁]。
有額：好額。
kah：置產。
有無不清在：[有無不必論]。
做親情：結親戚。
大概：[隨便不要太計較]。
在阮送：[隨我們送]。
chhiaN5 囝：飼囝栽培囝。
 
 
性地一下起，通街糴無米。
 
釋迦佛祖按呢ka7 人教示：人生有三毒，貪、瞋、痴，貪是貪名、貪色、貪財、貪食、貪睏，痴是愚戇、愚痴，瞋是瞋恚，講人性地bai2 。
性地bai2 e5 人，對逆著家己心意e5 代誌，be7-tang3 吞忍，tin2-tang7-tioh8 著受氣，佛經講：一念瞋心起，八萬障門開。本成好ti7 好代，交陪二三十冬e5 朋友，突然間因為一點仔意見相搪突，煞來起屁面扑不睦，枉費數十年e5 交情，自按呢一刀兩斷，chhe2 ！何苦--neh ？「性地一下起，通街糴無米」，著是chit 款e5 愚痴，火燒功德林，無彩早前e5 感情。chit 款性地e5 人，以後啥人敢kap 你交陪--neh ？
一樣米飼百樣人，人e5 個性、趣味、志氣、認識無一個相仝，講話會投機著是知己、知己數十冬，今仔日一句話，一層代誌見解『不一樣』，煞來冤家lo-che3 ，逐家感情phoat-chhe ，敢真正算會ho5 ？愛知影，人kap 人有緣交陪，chit 項be7 合，猶有別項會凍做夥，何必為著一點議論，扑歹九十九點e5 無奈，chit 款e5 計較有卡輸。
推sak 台文e5 朋友，目標掠hou7 準，心情放hou7 輕鬆，tng7 著無順愛吞忍，啥麼是台文？為啥麼著漢字kap 羅馬字lam7-leh 研究？beh 講到bat ，嘴鬚好扑結，Siau,Lah-jih kan-na7 知，知影台灣文化失落kah 真厲害，若無趕緊ka7 救倒轉來，到時母語若消失，beh 哭就無目屎。
台灣kap 中國無相仝，今仔日e5 台灣，政治自由經濟好，中國猶是落伍無自由，論起台灣存在真濟漢文化，年久月深隔離發生誠濟變化，親像台灣話kap In 中國話就差真濟，聲韻、詞類、語法攏無仝：風颱kap 『颱風』，雞公kap 『公雞』（公家），ka7 我扑講做『給我打』，hou7 醫生看講『看醫生』，人我考100 分--kong ！『人家考100 分說！』台灣蟹類幾若種，紅 chim5 、chhi7-a2 、菜蟳、倒退lu ，毛蟹、暗公獅、lo3-he7-a2 ，北京語kan-na7 會曉講『螃蟹』，人哪會知影你beh 啥貨？
為著遮，若beh 議論，無迄款生命，講會合，你我笑hai-hai ，講be7 來，先講一下大概，m7-thang 起sio-cheN3 ，講一寡氣話，結果「性地一下起，通街糴無米」來收煞，後擺啥人敢閣kap 你研究。
φ註解φ
性地一下起：一下受氣。
通街糴無米：歸街路買無米。
貪、瞋、痴：tham、chin 、chhi 。
瞋恚：chin-hui7。
性地bai2：脾氣無好。
吞忍：thun-lun2。
tin2-tang7-tioh8：[動不動]。
搪突：tong7-tut8，衝突。
chhe2：扯斷。
冤家lo-che3：[吵鬧不休]。
phoat-chhe：[意見相左]。
會ho5：[伐算]。
掠hou7 準：[鎖定目標]。
lam7-leh：[混合]。
sio-cheN3：互相爭論。
 
 
牛椆內觸牛母。
 
講著推sak 台文，台語beh 文字化，伊e5 必要性，仙講嘛講be7 清，台語是啥麼？敢講kan-na7 Ho7-lo2 話才是？伊e5 根源對叨來，kap 漢文化有啥牽礙？kan-na7 用漢字表達有啥麼危機？會hou7 台語消失，台灣話若消失，只chhun 北京語，台灣人e5 生活會失去滋味。
台灣蟹有幾若種，毛蟹、蟳仔、紅管chim5 ，chhi7-a2 、菜chim5 、倒退lu ，嘛有lo3-he7-a2 、暗公獅，北京語kan-na7 一句『螃蟹』就beh 包含chiah 濟，哪會好勢。若是年節beh 做（買）粿，甜粿、發粿、菜頭粿，chhi3-khak-a2 粿、ou7-chhau2 龜，芋梭仔、包仔粿，米粽、粿粽kap chhe3 粽，鹹粽、kiN 粽逐項有，若beh 攏用漢字來寫，有e5 會通，有e5 sa 無寮仔門。
台灣文化愛用台灣話，客人用客話，Ho7-lo2 文化用Ho7-lo2 話，原住民用原住民話，ah 北京語ti7 台灣beh 表達啥麼，普通交談可以，講著台灣文化著會咬舌。beh講管猶真濟，＜Siau,Lah-jih ＞ 欠才情，講be7 chhun-chhia ，頂面講e5 chit 寡，看bat--e5 會了解，看m7-bat 閣無研究，閣講嘛無彩工夫，原因是台語文字化，自古以來一直受漢字束縛無變化，chit-mai2 一旦採取漢羅lam7 寫，自然有人看著be7 順，著議論，講若be7 好勢，著起冤家，「你是台灣人，是按怎m7 愛台灣話！」「你忘本，哪會使chit 用外國字，煞be7 記得咱是漢人e5 子弟。」精差若愈濟，愈講愈oh-hoe7 ，攏是家己人，路尾煞來phoat-chhe ，真正是「牛椆內觸牛母」，台灣人上會。
原因ti7 叨位？咱e5 文化，咱e5 歷史，咱e5 土地，咱e5 地理，攏無ka7 咱教，攏無用咱e5 話文來消化，m7-chiah 教科書講--e5 是真，祖公傳落來--e5 是假，無ta-oa5 。台灣人toa3-ti7 台灣chit 塊土地，著愛關心咱e5 文化，無論早來慢到攏是台灣人，早來--e5 關心卡濟，慢來--e5 猶有原鄉e5 思念，嘛是正常，m7-ku2 你愛想，台灣、中國雖然離無外遠，政治、經濟、文化卻是差真遠，chit-mai2若合做夥，台灣一定行倒退，你敢beh ？逐家攏嘛講m7 ！
有人認為台灣是恁e5 ，阮e5 故鄉ti7 hit 方，無講中國文化阮食be7 落飯，無回歸祖國阮睏be7 安穩，chit-e5 角度講了那像誠有理，但是想beh 來問你，chit-mai2 統一恁無合意，驚做扑損台灣e5 繁華民主清米飯，若是以後才來統一，hit-e5 時陣恁e5 子弟可能已經kap 阮共款，m7 知家己是啥麼？中國人？m7 是！台灣人？懷疑懷疑！五十冬一輪迴，輪迴ti7 深淵，台灣囡仔永遠lian5-hoe5 。
大統一思想e5 兄弟，好--a3 啦！mai3 閣leh 「牛椆內觸牛母」，請恁愛台灣，愛chit 塊土地，逐家會齊，叫出台灣是咱母親e5 名。
 
φ註解φ
 
牛椆：gu5-tiau5 [ 牛欄]。
觸：tak，動物用角攻擊。
推sak：推動。
kan-na7：只是。
chhun ：剩。
chhi3-khak-a2 粿、ou7-chhau2 龜：用鼠麴草做e5 粿。
芋梭仔：芋粿，形像梭子。
chhe3 粽：粿粽，粿chhe3 （m7 是脆）。
kiN 粽：[加鹼做e5 粽]。
sa 無寮仔門：[弄不清楚]。
be7 chhun-chhia：be7 清楚。
chit 寡：[這一些]。
看bat--e5：[看懂的]。
漢羅lam7 寫：用漢字kap 羅馬字lam7 leh 寫。
oh-hoe7：oh 會，歹溝通。
phoat-chhe：感情破裂。
無ta-oa5：無奈何。
lian5-hoe5 ：非常可憐。
 

 
 
 
十二月tan5 雷，司公尪姨食kah 肥肥肥。
 
是敬畏天，抑是台灣人e5 祖先攏是移民，生活本來著be7 安穩，不如意時，只好相信，只好相信時也運也命也，風俗流傳kah 此當今，猶是到處風水迷信，靠一本通書，一kai5 羅經（lo5-keN ）著會凍食kah 油se2-se2 ，有人看風水，有人算流年，是m7 是有照準，逐家攏有議論，寧可信其有，m7-thang 鐵齒講無，按呢心頭卡安穩，m7-chiah hou7 做仙--e5 e5 人笑bun2-bun2 。
十二月北風sng3-sng3 叫，天氣卡乾燥，著是有tang 時仔有雨水，嘛誠少tan5 雷，所以冬天落雨tan5 雷公，是一種hou7 人怪異e5 感覺，其實是天氣無順e5 特殊現象。可憐e5 台灣人，相信he 是大災難e5 歹吉兆，親像舊年冬尾到chit-ku2 ，天氣一直be7 順，m7 是烏寒著是落雨，有時也會tan5 雷公，捲螺仔風，大風雨，li-li lak-lak 一下晡，天光日氣溫突然昇beh chiaN5 十度，chit 款怪現象，hou7 有歲e5 阿公，身體衰lam2 e5 阿媽，chhoah 去真濟人，亦有民航機失事，亦有軍機跋落海，油灌車爆炸，亦有thai5 人搶劫，ki-ki ko5-ko5 一大堆，攏kap 天象kap 做夥，講kah 囉哩囉嗦，套一句現代話，實在八卦。
迷信迷信，送死送死，啥人得著利，著是司公、尪姨、看地理、相命仙，猶有一寡非佛非道e5 半仙，「十二月tan5 雷，司公尪姨食kah 肥肥肥。」beh 信m7 信隨在你。
φ註解φ
tan5 雷：打雷。
肥肥肥：pui5-pui5-pui5。
敬畏天：keng3-ui3-thiN。
通書：thong-su，農民曆內黃曆。
一kai5：一個。
羅經：lo5-keN，羅盤。
流年：liu5-lian5，一年e5 運途。
鐵齒：thih-khi2，死鴨仔硬嘴 phe2。
做仙--e5：[泛指江湖術士]。
乾燥：ta-so3。
有tang 時仔：[有些時候]。
chit-ku2：chit 時陣。
捲螺仔風：kng2 螺仔風，龍捲風。
有歲e5 阿公：[有歲數的老人家]。
衰lam2：身體虛弱。
chhoah去：死去。
thai5 人：殺人。
ki-ki ko5-ko5：囉哩囉嗦。
kap 做夥：lam7 做夥。
送死送死：送終。





















 
 
白鴒鷥，飛到胭脂巷亦是白。
 
講一個做大頭兵仔e5 故事，是正實--e5 ，m7 是編--e5 。
Chit-mai2 e5 大頭兵放假，按怎消遣家己，因為年齡差傷濟，無ka7 注意。想起三十外冬前ti7 桃園做兵，嘛有發生一寡趣味，每擺tng7 著假日，m7 是踢街路，著是long3 球相碰，看電影lim 燒酒，若是落袋仔袋磅子時，只好toa3 營房內戇囡仔睏中晝，睏歸日。
有一回，朋友相招beh 轉去故鄉，來到桃園街市，朋友相創治，問講你做過老師e5 人，kam2 敢行過腳sau 間仔滿滿是e5 hit 條柳街巷，為著查甫人e5 勇氣，chhan5-chhan5 kap 伊鬥陣ka7 行-- 過去，講嘛怪奇，人我hit 時身雕sebiloh ，伊穿普通便衣，巷仔內底e5 趁食查某，一直ka7 伊招，差一sut 仔就ka7 giu2 入去，害我朋友一直講m7 ，驚到giong7 beh 死。
逃出胭脂巷了後，就ka7 朋友消遣，心不正寫ti7 你e5 面，你看我「白鴒鷥，飛到胭脂巷亦是白」，一時害朋友煞頭le5-le5 ，be7 曉講話。
蓮花，『出污泥而不染』，著是kap 「白鴒鷥，飛到胭脂巷亦是白」仝道理，做人著行正道，m7-thang 受邪惡環境左右，來做敗壞名聲e5 代誌。
 
φ註解φ
 
tng7 著：遇著。
踢街路：seh8 街，[逛街]。
long3 球：撞球。
落袋仔袋磅子：[口袋裡沒錢]。
toa3 ：ti7，在。
戇囡仔睏中晝：[宰我晝寢]。
創治：chhong3-ti7，[戲弄]。
kam2 敢：kam2-kaN2，（敢敢）[敢嗎？]。
腳sau間仔：妓女戶。
身雕sebiloh：身穿西裝。
趁食查某：than3-chiah8 cha-bou2，妓女。
一sut 仔：一點點仔。
giu2 入去：[拉進去]。
giong7：[快要，幾乎]。
胭脂巷：綠燈戶。
頭le5-le5：歹勢頭垂垂。
 

 
 
生嬴雞酒芳，生輸四塊枋。
 
偉大e5 女性是阿娘！無你十月懷胎，哪有我e5 名、我e5 命？
十月懷胎，病囝真厲害，腹肚大kai5 、thui7-thui7 be7 爽快；
生囝陣陣喝痛，猶leh 煩惱腹肚內e5 心肝仔囝！
生產順序，為囝lak8 屎lak8 尿，m7-bat 講艱苦是啥？
若是難產，性命交關，唉！阿母--a3-oe3 ！你著m7-thang 放阮做你行。
「 生嬴雞酒芳，生輸四塊枋。」這是卡早醫學bai2 e5 運命，chit-mai2 做媽媽m7 免為著chit 句俗語來躊躇，自然生上好，若無剖腹生囝保證順事，免驚惶。偉大e5 女性是阿娘！m7 管古早e5 阿母抑是chit-mai2 e5 媽媽，疼囝、chhiaN5 囝攏是仝一款心情，做人後生、查某囝，著愛有孝才有影，老母恩情卡大天，若是不孝實在m7-chiaN5 囝。
φ註解φ
生嬴生輸：古早人生囝真危險，那像kap 性命poah8 輸嬴。
四塊枋：指棺材。
阿娘：a-nia5。
病囝：有身時陣e5 生理現象。
大kai5：大e5。
thui7-thui7：[垂下狀]。
陣陣：chun7-chun7。
lak8 屎lak8 尿：lak8 [抓取]。
bai2：無好。
躊躇：tiu5-tu5。
chhiaN5 囝：飼囝栽培囝。
心情：sim-chiaN5。
m7-chiaN5 囝：歹囝，浪蕩囝。

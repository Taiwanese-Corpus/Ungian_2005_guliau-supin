三隻鳥，一隻鷹；
三個囡仔，一個免做兵。
 
斑鳩、粉鳥、鷹，hou7 人e5 感覺是：斑鳩、粉鳥是溫順e5 好鳥，鷹仔是歹鳥，因為伊會咬鳥仔，是鳥類e5 害仔組；中國人講『好男不當兵，好鐵不打釘。』意思是講做兵--e5 攏是害仔，che.kap 咱台灣人e5 觀念著完全無共款--lou3 ，台灣人將做兵看做一項榮幸閣愛國e5 代誌，be7 凍做兵，是啥麼原因？一定hou7 人giau5-gi5 ，犯罪？抑是身體有問題？身體檢查甲等--e5 ，是真hiau5-pai ，若是丙種、丁--e5 ，著hong5. 看衰bai2 ，你敢知？
「三隻鳥，一隻鷹；三個囡仔，一個免做兵。」著是講生囝be7 gau5 得，一陣囝無thang chiau5-chiau5 gau5 ，著是做父母e5 人，用心計較beh 栽培，看會凍個個都會出脫無，無法度，be7-gau5 得著是be7-gau5 得，khan-na2 （偏偏）beh 出一個龜lun2 ，beh 出一個戇囝、歹囝，實在無奈何。做人父母--e5 ，若生著一隻鷹、免做兵e5 序細，beh 如何？只好平常心看待，be7 gau5 得。
註：chit 句俗語本成是「三隻鳥，一隻鷹；三個囡仔，一個海瑞兵。」啥麼是海瑞兵，問誠濟人攏m7 知來源，kan-na7 知影講是害仔e5 意思，m7-chiah ka7 改做「三隻鳥，一隻鷹；三個囡仔，一個免做兵。」
 
φ註解φ
斑鳩：pan-kah。
粉鳥：hun2-chiau2，鴿子。
害仔：[壞的]
giau5-gi5：懷疑。
hiau5-pai：hia5-pai，驕傲。
看衰bai2：表現無好hou7 人看不起。
chiau5-chiau5 gau5：全部gau5（賢）







 
 
寒狗m7 知熱岫。
 
三siap （三、四十）年前e5 經濟真bai2 ，beh 穿一領sui2 衫（m7 免限定新衫）著愛等過年，抑是去親成兜chhit-tho5 e5 時陣，每一擺若穿著sui2 衫著m7 願褪khit 來換，有tang 時仔sng2 kah 汗流sam2 滴，嘛m7 甘褪掉，chit 時大嫂攏愛笑講「寒kah m7 知影熱岫」。chit 款衫仔穿落去著貧惰褪khit 來e5 習慣，到 taN 嘛猶改變無外濟。
「寒kah m7 知影熱岫」，意思是講天氣轉熱--a3 ，猶穿厚衫，be7 曉分寒熱，m7-ku2 哪會按呢講？感覺誠奇怪，最近請教朋友，伊按呢講： m7 是「寒kah m7 知影熱岫」，是「寒狗m7 知熱岫」啦！寒狗是無厝thang toa3 e5 流浪狗，伊beh 汰會知影有厝有岫e5 溫暖，chit 種講法感覺猶是無啥適當，m7 知有卡好e5 解說無？
最近天氣無順，早暗有seng5 寒天，beh 晝後仔氣溫昇高，beh 褪衫m7 褪衫實在歹節，因為A 型感冒 tng-leh 流行，只好hou7 人笑「寒kah m7 知影熱岫。」嘛無要緊。
φ註解φ
beh 晝後仔：[快中午的時候]
岫：siu7。
歹節：phaiN2-chat，歹控制。 
 
驚驚，be7 著一等。
 
一tou2 勇，第一等，chit 種名聲人人愛，所以m7-chiah 候選人e5 競選步數，攏真愛講有氣魄，敢衝、敢拼一tou2 勇，若予我當選，表現決定beh 著第一等。
有影啦！做任何代誌除了愛有信心以外，嘛著愛有勇氣，若無勇氣，kan-na7 嘴leh 講，腳手閣m7 tin2 動，講是講歸半晡，也m7 敢進行落去，著無彩伊leh 計劃，人講：「驚驚，be7 著一等」，著是指chit 種無膽量，考慮傷濟e5 人。其實，愛beh 成功，平常時e5 自我充實上重要，腹底若有料，tng7 著代誌著be7 驚惶，信心十足，「驚驚，be7 著一等，」自然免掛心。
「驚驚，be7 著一等，」che. 是鼓勵人做代誌愛有信心e5 話，其實家己嘛會使chit 鼓勵家己，每擺做代誌愛有信心，m7-thang beh 那m7 ， 考慮東考慮西 ，聽候時機若過，才來後悔。
φ註解φ
beh 那m7：[想要又想不要，反覆無常]
聽候：theng3-hau7，等候。 
 
有人教囝泅、無人教囝peh-chiuN7 樹。
 
講著泅水扑碰泅，心內著感覺誠怨嘆，三十外年前讀台中師範e5 時，游泳課著學會曉禁氣、浮水面泅五、六公尺，可惜到 taN ，講著泅水，猶原be7 曉換氣，無才調泅真遠。做兵hit cham7 ，朋友教我水雞仔泅（蛙泳），三泅四泅煞倒退lu ，be7 行晉前，有夠漏氣，可見泅水chit 層代無簡單，著愛認真學才會曉。
泅水著學，學會曉thang 運動，泅水實在是一項thong 好e5 運動，全身運動透透，閣會凍歸身按摩，be7 運動傷害；嘛會凍救人救家己，人be7 凍掛無事牌，萬一若tng7 著水災抑是水禍，be7 曉泅水著悽慘代，所以做父母--e5 愛會曉教囝學泅水。
peh 樹仔囡仔上愛，peh 高peh 低囡仔上會，peh 樹仔chhit-tho5 囡仔上song2 ，m7-ku2 囡仔peh 樹仔，序大人會掠狂，做父母--e5 總是驚囡仔peh 樹仔，若無拄好天頂poah8 落來，是啥款代，免想你嘛知，摔一下無死上佳哉，輕--e5 chhe3 破皮，重--e5 會斷腳骨，痂腳破相你就知，m7-chiah 講「無人教囝peh-chiuN7 樹。」
「有人教囝泅、無人教囝peh-chiuN7 樹。」做父母e5 人著研究，啥麼愛教，啥麼m7-thang ，為著囝兒e5 成長，需要關心，嘛需要學習，著m7 著著愛家己斟酌想。
 
φ註解φ
扑碰泅：phah-pong7-siu5。
hit cham7：[那陣子]
水雞仔：青蛙。
thong 好：非常好。
song2：爽快。
chhe3 破皮：擦破皮。
痂腳破相：khoe5-kha-phoa3-siuN3。







 
 
提歸提，投歸投。
 
新曆正月廿四是選舉日，有人真緊張，有人歡喜笑微微。
緊張--e5 是候選人，用心計較beh 來選chit-tau2 ，平常時e5 佈置，選舉期間e5 衝、拼，一日走十幾公里，一暝睏無兩更，親像poah8 大kiau2 e5 投機選舉人，選前e5 chit 兩、三工，銀票一chi2 一chi2 ka7 iah8-- 落去，買有幾票m7 知機，因為有人按呢宣傳：「提歸提，投歸投。」e5 道理。
昨昏轉去庄腳聽一個消息，逐家逐戶攏笑微微，是m7 是歡喜beh 炊粿，等過年？當然是，不過今年特別歡喜，明仔載著beh 選舉，今仔日已經有人ka7 咱chhoan5 甜粿錢，m7-na7 按呢生，連hou7 囡仔硩年e5 紅包，人嘛ka7 你準備。你m7 知影--ou3 ？一票有人買兩千，上少--e5 嘛有三百，厝內兩、三票著好，閣會凍一孔掠三尾，按呢有偌濟，免算kan-na7 用想--e5 著hou7 人笑微微。老師！你敢無收著？
ah 你beh 選hou7 siang2 ？
ah he.m7 簡單，「提歸提，投歸投。」阮家己心內已經有主意。
 
「提人e5 錢，定著愛選hou7 伊」e5 良心觀念，敢有影會改變做「提歸提，投歸投。」chit 款心理？hou7 人懷疑懷疑，等明仔載e5 結果著知機。
φ註解φ
chit-tau2：[這一次]
poah8 大kiau2 ：[豪賭]
一chi2 一chi2：一疊一疊。
iah8--落去：[撒下去]
chhoan5：拴，準備。
硩年：teh-ni5，[壓歲]
選hou7 siang2：[選給誰]













 
 
三百、五百，買無一隻鹹水鴨。
 
對付選舉買票e5 惡質文化，「提歸提，投歸投。」e5 觀念若會凍釘根ti7 選民e5 心肝頭，m7 知beh 偌呢仔好咧，選民e5 良心會凍家己做主宰，候選人買票e5 效果著無法度實現，到時清氣e5 選舉，著是民主上好e5 表現。
講是chiah 簡單，做khit 來真困難，錢正好，雖講「三百、五百，買無一隻鹹水鴨。」對庄腳普通家庭beh 過年，補貼一個甜粿錢，嘛是hou7 人歡喜，無講錢會薄，買票錢，行路工，已經起到一千無算濟，二千嘛有人提，著是錢真好，m7-chiah 金牛又閣得著勝利，每擺若選舉，每擺攏有ng3 望，ng3 望民主會進步，無疑誤，每擺攏鬱卒艱苦，有錢人leh 嬴，有才情--e5 怯性命，公開e5 選舉，m7 接受是beh 按怎！做一個古意個老百姓，是beh kah 人怨嘆啥？
「三百、五百，買無一隻鹹水鴨。」目前價數，都市可能無夠，庄腳所在五百買一隻鹹水鴨一定有thang chau7 （找錢），m7-ku2 照chit 款經濟e5 淒迷，物資e5 波動，台幣會薄，免外久著有影「三百、五百，買無一隻鹹水鴨。」lou3 ！
φ註解φ
起到：[漲價到]
怯性命：khiap-seN3-mia7，歹命。
台幣：tai5-pe3，台票（tai5-phio3）。 
 
 
囡仔愛過年，大人驚開錢；
大人亂chhau-chhau ，囡仔愛年兜。
 
新曆元月二十三日學期結束，明仔載歇寒著beh 開始，拄好咱人十二月廿六，閣三工著tih-beh 過年，囡仔逐家都真歡喜，歡喜過年有thang 穿新衫，有thang 提紅包硩年錢，有食有掠閣好chhit-tho5 。
對大人來講，過年，m7-na7 紅包錢--nia5 ，嘛著做粿chhoan5 年貨，買魚買肉，冬筍、香菇、腌腸著準備，荷蘭豆、長年菜、燒酒一定愛，食春酒，無伊敢會使。chit-mai2 e5 時代，過年好排解，有錢買著有，beh chhin3-chhai2 嘛會使，到時人客若來，才來備辦酒菜，嘛be7 hou7 你漏氣，一定會hou7 人客食kah 笑hai-hai ，lim kah 爽快，m7 信今年你ka7 試看覓。
若mai3 驚開錢，beh 過一個年，實在誠容易，m7-ku2 有一項，用錢辦be7 來，著是厝內e5 清掃，清塵掃土腳，灶腳、冰箱、菜廚著拼，碗箸著清洗；客廳冊廚、電視、音響，拭hou7 清氣擱著排疊，房間、臥室衫仔櫥，衫褲著洗，床巾、被單著換，無清m7 知煩，清khit 來才知歹款待，猶有厝前後壁共款著一步一步來，做kah hou7 你歪腰，拼kah hou7 你喝哀，人講「囡仔愛過年，大人驚開錢；大人亂chhau-chhau ，囡仔愛年兜。」實在無騙你。
朋友！你bat 經驗過無？抑是一年一年過，遮攏m7 是問題，因為阮兜有查某 kan2 仔
老母（抑是牽手）teh hoaN7 家。
φ註解φ
腌腸：ian-chhiang5 ，[ 香腸]
荷蘭豆：ho5-lian5-tau7 ，hou5-lian5-tau7 。
長年菜：芥菜，割菜。
chhin3-chhai2：隨便。
清塵：chheng-thun5。
排疊：pai5-thiap8。
歹款待：[不好對付]
歪腰：閃著腰。
喝哀：喝kah 哀哀叫。
年兜：beh 過年e5 時陣。
hoaN7 家：發落家庭。

















 
 
一年之計在於春，一日之計在於寅。
 
師父--a3：taN 好閣起鼓--lou3！人店頭初五、六仔to7齊開門，其他e5 作穡人，公務人員，嘛攏士、農、工、商隨人認份扑拼去--lou3，大概kan-na7咱教冊e5 烏枋杙仔kap學生囡仔，猶還那sip-ko5 sip5-ko5 leh歇寒逍遙。
過年歇睏，實在歇kah誠爽快，愛創啥代隨咱意愛，beh 食beh sng2家己來，免受簽到束縛，無受時間牽礙。著是因為按呢，煞來貧惰，險險就be7記得責任e5 重大，台灣文化資料館e5 kam2仔店開kah chiah-nih8大間，敢會凍無用心排疊一下就來開市，所以著趕緊來收心，m7-thang閣逍遙自在，晏晏睏晏晏khit來。
「一年之計在於春，一日之計在於寅。」自古聖賢就按呢ka7咱教示，新正年頭若無準備，是beh如何有計劃來過一年；早起時若睏hou7晏晏，一日e5 穡頭一定無啥麼thang好看，「三chai2早，加一工，」好教訓，愛khioh khit來khng3，beh做好頭路，千萬m7-thang睏晏晏，啥麼時陣起床上拄好，天光卯？m7是，是寅時，寅時是幾點？子、丑、寅、卯，十一到一點，一點到三點，三點到五點是寅時，卯時已經五點到七點--a，若照按呢ka7 按算，應該五、六點仔精神上適當，講話算話，明仔載著開始計劃行，「一年之計在於春，一日之計在於寅。」逐家互相鼓勵，向望有新--e5 一年起飛。
φ註解φ
 
taN：旦，chit-mai2，現在。
起鼓：開始。
齊：chiau5，齊全。
作穡：choh-sit，做工課。
kan-na7：干那，只是。
烏枋杙仔：ou-pang khit8-a2，指老師。
猶還那：iau2 hoan5-na2，[仍舊]。
sip-ko5 sip-ko5：[愜意滿足的樣子]。sng2：chhit-tho5，玩。
kam2仔店：雜貨仔店。
chiah-nih8：[如此]。
排疊：pai5-thiap8，[排放]。
晏晏：oaN3-oaN3，[遲遲]。
khit來：起來。
khioh khit 來khng3：[揀起來存放，做為參考]。
子、丑、寅、卯：chu2、thiu2、in5、bau2。
精神：cheng-sin5，睏精神，[睡醒]。

 
 
初一早、初二早，初三睏kah 飽。
 
炮仔聲一e5 響，舊年走kah 無khoaiN3 影；
鑼鼓聲一e5 tan5 ，新年來到有新款。
舊年走去匿，新年來到chit ，chang 暝守夜顧烘爐火顧到一半暝，十二點後才去睏，今仔日咱人正月初一日，又閣著早起，透早五點外仔著有人炮仔放kah pin3-piang3 叫，無起床嘛be7 使chit 。
俗語講：「初一早、初二早，初三睏kah 飽…」初一是一年e5 頭一日，beh 愛好頭彩，今仔日著愛卡早khit 來，早起才做有頭路，早起是kut-lat8 e5步數，早起讀有冊，早起做有生理，早起作穡粟仔挨有米，做好樣早起hou7 囡仔看，In 以後chiah be7 睏oaN3-oa3 N ，總講一句，初一著愛早。
初二早，創啥麼？父母著發落後生新婦轉去外家，嘛著準備等待查某囝倒轉來；結婚e5 查某囡仔著揀chit 工轉後頭厝，早早出門回「娘家」，早早入門m7-thang ian5-chhian5 到日黃昏，才be7 hou7 乾家念；囡仔上歡喜，昨昏一工sng2 無夠氣（khui3 ），若無toe3 阿母去外媽兜趁紅包，一定閣穿sui2-sui2 繼續chhoe7 囡仔伴chhit-tho5 ，初二共款早。
初三睏kah 飽，m7 睏會peh-ha ，你ka7 想，過年前著無閑，閣是早起晏睏幾偌工，m7 睏beh 按怎？咱祖先替咱想好勢，hou7 你睏落be7 歹勢，講是初三赤狗日，諸事不宜，閣講是niau2 鼠仔娶親e5 日子，m7-thang ka7 In 吵，hou7 In 歡歡喜喜，當然嘛hou7 咱睏kah 一隻那豬。
Chit 句俗語嘛有人按呢講：「初一場，初二場，初三老鼠娶新娘。」啥麼是場，場著是場所，所在：市場、kiau2 場、喝場、kun 場、遊樂場、王錄仔場、子弟陣排場…過去e5 台灣人過年，m7 是lim 春酒，poah8-kiau2 ，著是看鬧熱，「趕場子」卡有水準--e5 是chhiaN3 北管子弟陣來pun5 春排場，閣來是約好朋友、親情lim 春酒，看王錄仔場賣藥仔，上bai2 e5 風俗著是poah8-kiau2 e5 kiau2 場，kun-- 人騙-- 人e5 kun 場。chit-mai2 卡有te3 去，seh8 市場，參觀喝場，抑是去遊樂場chhit-tho5 ，攏be7-bai2 。
φ註解φ
khoaiN3：看見
tan5：響khit 來
來到chit：來到chit-e5 所在。注意chit 愛變做chit8
chang：昨昏
睏oaN3-oaN3：日頭照著尻川才起床
外家：娘家，外媽兜
ian5-chhian5：拖時間，m7是腌腸（ian-chhiang5，永靖人講ian-chhian5）
sng2：[玩]chhit-tho5
toe3：[跟在後面]
peh-ha：[打哈欠]
niau2鼠：老鼠（lau7-chhu2）
王錄仔：ong5-lok8-a2，走江湖賣藥仔--e5
lim：[飲，喝]
pun5 春排場：[請北管子弟陣來廳前吹吹打打，討吉利，春著是伸、剩]
bai2：[不好，醜陋]
喝場：hoah-tiuN5。

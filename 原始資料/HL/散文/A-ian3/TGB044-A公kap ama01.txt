A公kap a-ma2 e5故事(1)
A-ian3

Goa2 m7知有joa7 che7人ham7 goa2有kang7款e5成長背景, ham7 goa2有kang7款e5哀傷....

Cheng7細han3 goa2就是hou7 a公ham7 a-ma2 chhiaN5養大han3--e5, siong7 thiaN3--goa2 e5 a公ti7 2冬前過身, a公走了後, 本底teh ka7照顧e5 a-ma2, soah 1-e7手失去生活e5重心, i本chiaN5 kan-taN是khah大khou, 無siaN2-mih khah嚴重e5病症, chit-ma2 soah連健康都出問題--louh, 身體狀況1工比1工khah bai2, 性地ma7 na2來na2 seng5 gin2-a2, kap a公最後hit kui2冬kang7款, tiaN7會sai2 gin2-a2性.

Goan2 a公kan-taN會hiau2講台灣話; a-ma2 bat讀日本冊, koh去外國人e5厝hong5 chhiaN3, i khah少年, 學習能力koh強, 真會接受新e5 mih8-kiaN7 kap觀念, i m7-taN7會hiau2講台灣話kap日本話, koh會hiau2 1-sut-a2美國話ham7北京話, m7-koh講kah siong7 lian3-tng2--e5, 當然ma7是台灣話.

Ti7 goa2成長過程--nih, 一直到goa2讀幼稚園chin3前, 除去kap ma-ma ham7 pa-pa e5 1-koa2朋友講話, 其他差不多80% e5時間, goa2 long2是用kap a公a-ma2 kang7款e5語言.

中tau3 e5時, tak8-e5 cho3-hoe2 ti7廳--nih看「Ha-be 2齒」, koh有後--來e5<天天開心〉, be7記得有kui2-e5 e-pou kap暗頭a2, goa2 ham7 in 2 e5 si7大人chiu2 ti7 lajiouh邊--a2, 聽吳樂天講劫富濟貧〈義賊廖添丁〉e5傳奇故事, 聽a-ma2 toe3 lajiouh細細聲teh haiN台灣民謠, ma7 tiaN7陪a-ma2用ham3鏡, chiok食力teh chim5細細字a2 koh無清楚e5歌a2本, 用ham5-ham5 hou5-hou5 e5發音ka7字teh學唱日本gin2-a2歌.

到kah e暗, 就phang5 1碗飯chiu2 ti7電視頭前等beh看楊麗花歌a2戲, 有「身騎白馬過3關, 改換素衣回中原」e5石平貴, koh有「山西太原出英才, 賣魚賣粽無人知」e5狄青, 當然koh khah be7-tang3 be7記得鬧熱kun2-kun2 e5「臭頭a2洪武君朱元璋」; koh有禮拜e-pou時, khok8-khok8等beh看e5<五燈獎〉Ho7-lo2語歌曲比賽; koh khah be7-tang3無講tioh8過年過節e5時, goa2 ham7 a公long2愛椅頭a2 gia5--leh, 走去土地公廟e5亭a2-kha看布袋戲, na2看koh na2食a-ma2 tu2 ui3菜市a2買--tng2-來e5水sa塗豆仁, 燒燒燙燙, koh phang koh甜, 食kah手--nih嘴--nih心--nih long2燒loh8燒loh8--起-來!

一直到kah國校1年a2, 有1工下課e5時, goa2 kap kang7班kui2-e5 cha-bou2 gin2-a2坐ti7 chhiang-chhiu teh唱歌, 唱goa2 tu2學會hiau2 e5<等無人〉,「美麗溫柔」e5 cha-bou2老師聽--tioh8 隨chong5--出-來, goan2 kioh是老師beh kap goan2 sng2, 想be7到i是chong5來ka7 goan2講『不能說方言』! 後pai2若koh hou7 i聽--tioh8, 『榮譽榜』頂koan5 e5紅點tioh8-ai3減1點!

國校a2, 國中, 高中, 大學......, goa2 ti7主流e5價值觀--nih拚命ng3頂koan5 peh, beh ka7身軀頂庄kha gin2-a2 e5土味消掉, 到kah goa2開始會hiau2思考chiah-e5問題e5時, goa2已經be7-hiau2使用ham7 a公a-ma2 sio-siang5 e5話--a, goa2無法tou7用in ham7 goa2 siong7 kai3熟e5語言, ka7 goa2 siong7精確e5意思kap心內話表達--出-來, 講--e5是siong7粗淺siong7簡單e5語詞, 真勉強koh li-li-lak-lak, ma7 kan-taN會tang3講1-koa2 piN3-khong piN3-siau2 e5笑khoe, iah是ka7 in sai-nai, lang7 hou7 in歡喜, soah無法tou7表達goa2最近koh學tioh8 siaN2-mih智識kap技術, iah是tu2-tioh8 siaN2-mih人生e5問題.

寫到chia, goa2 m7是講, 造chiaN5今a2日chit款悲慘e5狀況, goa2 m7免負責任. Goan2 pa-pa ma7 bat真苦心教我be7-tang3「食果子m7拜樹頭」, be7-tang3 be7記得lan2 e5母語, m7-koh ka-ti7 eng2-chun7確實看be7透主流價值後piah e5真相. 當語言hou7有心人士利用e5時, 就是chiaN5強koh有力e5控制手段ham7政治工具. 別人tng goa2 e5面講「台灣話iah是有台灣腔e5華語真song5」e5時, goa2 ma7無ka7制止, tiam7-tiam7 m7出聲, taN-a2敢ti7心內teh kek-khui3, kam2講有toh 1種語言是比其他語言khah優秀khah高級? Kam2講kan-taN會hiau2講台灣話e5 a公a-ma2 ai3感覺kian3-siau3?

Lan2 e5教育創造出1-tin7無獨立思考能力e5讀冊人, taN-a2看tioh8 tai7-chi3 e5表面現象, 無法tou7思考後piah e5原因kap意義. Chin3前goa2收tioh8 1張E-mail, 講大多數lou5-moa5 e5特色就是講台灣話, pou7檳榔, 穿花siatchuh, 掛金phoah8-lian7......

Tioh8! Goa2承認chit款言論是有iaN2--e5, m7-koh是an2-choaN2會an-ne? 是an2-choaN2隨就beh ka7 in歸類做社會e5敗類? 是an2-choaN2 boai想看mai7, li2用e5語言m7是社會e5既得利益者iah是權力者要求使用e5語言e5時, li2憑siaN2-mih ham7人競爭? Li2有siaN2-mih優勢? Siang2會tang3 ka7 goa2講, che一切是an2-choaN2造chiaN5--e5, hou7 goa2 e5思考方式iah是思考e5時用e5語言, long2 ham7 a公a-ma2無kang5, ham7 pa-pa a叔in oan-na無kang5. 世界有joa7 che7國家ham7 lan2 sio-siang5, 祖孫a2無法tou7用liu2-liah8 e5母語溝通e5比例chiah-ni7-a2 koan5, 教育chit-e5工具ti7 te2-te2 30~40冬--nih, ka7 a公a-ma2 hit-e5年代e5頭殼--nih用e5語言軟體, ui3 lan2 e5頭殼--nih long2 ka7 Delete--去-a!

最近goa2 tiaN7-tiaN7 teh想chit-koa2問題, 懺悔反省ka-ti7 e5態度. 另外, ti7思考e5過程--nih, 一直想tioh8 gin2-a2時美好e5記ti3, 接續--落-來, goa2會寫1-koa2 ham7 a公a-ma2 tau3-tin7 e5時趣味e5 tai7-chi3, iah是in hit-e5年代e5奇人怪事.

其實, taN-a2 in 2-e5 e5故事就chiok精采--a, 講ma7講be7 soah, 等leh看--ou!

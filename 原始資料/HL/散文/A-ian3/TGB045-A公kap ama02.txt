A公kap a-ma2 e5故事(2)
A-ian3

Goan2 a公是1909年出世--e5, i經過清國政府, 日本政府kap中華民國政府3-e5無kang7政權e5統治. (最近教台灣經濟發展史e5老師叫goan2 ai3 ka7講「日據時代」chit-e5慣勢改--過-來, i ng3望goan2承認日本hit-chun7確實有統治台灣e5法律根據kap正當性, mai3 koh受大中國思想chit-e5病毒洗腦)

Goa2 iau2 e7記得i tiaN7-tiaN7 ka7 goa2講, i細han3 e5時有留過清國e5豬尾liu(『辮子頭』), 頭前半peng5 e5頭鬃ai3 thih光光, 後piah半peng5 ai3縛做頭鬃尾(『辮子』), 頭鬃尾若生到e7造chiaN5無方便e5時, tioh8-ai3 ka7盤ti7頭殼頂, 像猴齊天孫悟空e5金箍a2 kang7款. I na2講koh e7 na2 khiu2 goa2 e5 2束頭鬃尾, ti7 goa2頭殼頂比來比去. Goa2 siuN3猴, a公chiok愛用「猴」來kap goa2講sng2笑, koh e7 ka7 goa2教chiok che7 kap猴有關係e5俗語, tiaN7講kah goan2祖孫a2 2 e5笑kah chhia-pun3-tau2.

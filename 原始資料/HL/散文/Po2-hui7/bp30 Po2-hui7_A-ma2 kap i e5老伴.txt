Cha-bo2 人 e5 心內話
A-m! kap i ? 老伴

P?-h?i
舊曆年前，kha3 電話hou7 遠遠高雄e5 a-ma2,chiah 知影  i 這cham7 為著面e5 神經傷害e5 症頭，嘴歪幾a7 個月--a，kui 個人厭sian7 無元氣，若無去病院，long2 kiu ti7 厝內；taN 害--a，這個愛拍乒乓kap 跳交際舞e5 a-ma2 定著chiaN5 鬱卒！無趁過年落南來ka7 看--1下，na2 會sai2。
這個a-ma2 是外ma2,m7-koh i chiaN5 無愛gun2 叫 i [外ma2 ]（爸爸講gun2 tioh8-ai3 叫i 外ma2)，khah 大han3 了後對女權khah 有概念，我ma7 be7 愛叫 i [外ma2 ]，m7-chiah 我long2 叫i a-ma2。自細漢，其實gun2 罕得有機會去 a-ma2 tau，對a-ma2 e5 印象霧霧無kai3 明，kan-taN 知影a公ti7 鐵路局上班，in toa3 ti7 宿舍，a-ma2 有真濟 sui2 衫，穿kah 真phaN7，chiaN5 有氣質koh  gau5 妝。A公 過身beh 15年--a，a-ma2 今年beh 70--a，總--是ti7 我e5 記智內底，a-ma2 永遠long2 是少年時代e5 模樣，na2 像long2 be7 老，i 若kap 烏肉底e5 媽媽khia7 相oa2,tak8-e5 long2 掠準in是姊妹a2,m7 相信in 是母a2 kiaN2。講--來ma7 chiaN5 tu2 好，媽媽是a-ma2 第1個gin2-a2,我ma7 是媽媽第1個gin2-a2,gun2 long2 差19歲nia5,我20歲以後，gun2 3個tau3-tin7 e5 時，人long2 m7 知gun2是3代e5 關係----我上臭老，hong5 當做是in e5 小妹。  
翁婿離開hiah 久，3個kiaN2 kan-taN chhun 1個行動無方便--e5 toa3 做夥，其他2個搬出去組甜蜜e5 小家庭，a-ma2 排解時間e5 方式，m7 是照顧細漢a舅e5 生活，就是tak8 工chai2起ti7 社區e5 空地拍乒乓iah 是kap 一陣厝邊跳舞，1年揀1個a2 時間去旅行。Chiah-e5 tai7-chi3是聽媽媽講--e5,原本kioh 是a-ma2 chiaN5 愛sng2,路尾khah chiap8 chhoe7 a-ma2 開講，聽i liau5-liau5-a2講古早e5 tai7-chi3,chiah tauh8-tauh8 發現：a-ma2 m7 是愛sng2,i 是去chhoe7 i 散開各地e5 6個姊妹，主要ti7 台北kap 宜蘭e5 款。A-ma2 細漢hong5 做sin-pu7-a2,減採hit chun7 操了過頭thiam2,中年以後khah 會知beh 規畫生活養身體，tak8 工運動--1下，koh 順續熟sai7 朋友，日子chiah be7 siuN 過無味無素。尾--a koh 知影a-ma2 ma7 不時唱Kha-la O.K，m7 是台語歌就是日語--e5,he2 ！hou7 我koh khah 欣羨a-ma2--lou h！
這pai2 見著a-ma2,hou7 我chhoah 1 tio5 ！I hiong5-hiong5 變老款--去，面khah liap，面色khah 黯淡，koh 愈消瘦落肉，kap 過去差chiok che7 ！注重保養e5 a-ma2 笑笑haiN3 頭講：「ChiaN5 實是老--a lah 」，na2 講話na2 chhoan5 si3-siu3-a2,theh8 1堆直直叫我食，koh 講，na2 tioh8 hiah 工夫koaN7禮盒來；a-ma2 就是a-ma2 ！I  講面chit-ma2 有khah 回復--a，嘴khah be7 歪--a，無，根本m7 敢出門！
Hit 暗kap a-ma2 開講到beh 2點，一直想beh 問a-ma2 近來e5 生活狀況，m7-koh koh 想講最近an2-ne 身體無爽快，i 定著chiaN5煩，kui-khi3 mai3 講he khah be7 鬱卒。A-ma2 開始teh joe5目chiu e5 時，問我beh睏--be7,kam2 有需要齒bin2 kap 面巾，好洗身軀洗洗--le 準備歇khun3。 I long2 慣勢6、7點就起床，ka7 i 拖到hiah oaN3，實在真phaiN2-se3 歹勢……。
原本拜託a-ma2 8 點ka7 我叫，結果南部e5 炎日頭hou7 我iau2 未7點就精神--起來，hiong5-hiong5 聽著a-ma2 kap 1個cha-pou 人e5 聲，想著chin3 前媽媽bat 提起a-ma2 有交1個cha-pou 朋友e5 tai7-chi3,na2 親像是拍乒乓iah 是跳舞e5 場合熟sai7--e5,mh！總算有機會kap 這個人見面--a！緊換衫洗手面，來去kap i Ai-siah-chuh--1下。無想到1出浴間soah 無看a-ma2,oa5-a，beh an2-choaN2 ？當teh 想講m7 知beh 講siaN2 e5 時，這位日本紳士型e5 斯文先生真客氣tai7 先開嘴：「I 去買物件，隨tng2--來。」 i 微微a2 笑，主動kap 我招呼，ka2-na2 1chun7 春風吹--來e5 感覺。無幾分鐘，a-ma2 就入--來，原來就是去買早tng3,a-ma2 款碗箸，hit 位紳士無做夥食，tiam7-tiam7 ti7 hia看無聲e5 電視新聞，a-ma2 long2 無紹介--i，khok8 khok8 叫我挾菜配moe5,我ma7 無問siaN2。食了，  a-ma2 講beh請hit 位先生先載我去坐車，i chiah 去病院theh8 藥a2,就an2-ne，gun2 3人kang7 車，紳士做司機，a-ma2 坐前座，我坐後座，紳士脾氣chiaN5 好e5 型，1路勻勻a2 駛，有時kap a-ma2討論tai7-chi3,輕聲細說，聲調平平低低m7-koh 咬字真清楚，看i kap a-ma2 真自然講話，我就無加出聲，無想beh 破壞這種平靜e5 溫暖。
到位--a，ka7 看be7 出歲數e5 紳士說謝，i ma7 ka7 我tim3 頭，kang7 款溫暖e5 笑容kap 眼神送我離開，我想著55歲tu2 退休無joa7 久就著癌過身e5 a公，我上會記--得e5 是i teh  睏kouN5 chiok 大聲，iau2 koh 有爽快e5 笑容kap 烏肉面下頦e5 痣，其他long2 無印象--a，chit-ma2這個陪a-ma2 去病院theh8 藥a2 e5 紳士雖bong2 kap a公無seng5,我看會出kap 紳士講話e5 a-ma2 面頂有溫柔e5 光，我決定tng2 台北了後，beh kha3 電話hou7 a-ma2,感謝i 對我這個漂浪他鄉e5 cha-bou2 孫熱情e5 款待，ma7 beh ka7 講我真欣賞這位紳士a公，有 i做a-ma2 e5 老伴，我真放心。

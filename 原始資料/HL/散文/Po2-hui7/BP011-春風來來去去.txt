春風來來去去

Po2-hui7
Hit幾工chiaN5 燒熱，m7 -koh感覺有春風teh 吹e5 款，be7  ak -chak，kui 個人long2輕鬆--起來，tu2 著siaN2 人long2 ma7 一個笑面。
笑gah hiah春，就是母--a  來台北--la！
 心肝頭望母--a來做夥toa3 m7 知望joa7久--a，上帝有leh聽我祈禱e5  款，這pai2真正hou7 我等--著a hou h！   
母--a七早八早就到，我去載--i，ti7 眾人相kheh e5 場面，我隨就眼著 i e5 形影：我m7 敢相信he是母--a！一su粉紅a2 e5 洋裝，長裙配瘦thio e5 身材 ，滿面春風，be7 輸少女e5 活潑，這就是我暝日思思念念e5  a母！
 母--a khaiN2  一大袋好料--e5  beh hou7-- 我，一koa2 ta料像魷魚、香菇、紫菜，ma7 有肥軟e5 魚khou ，一塊一塊用lok -a2 分開包--leh，khah免 tiaN7 leh退冰 。一kha皮箱koh一lok布袋khng3 kha前，母--a坐後壁，攬我e5 腰，安全帽a2 戴--leh，lok8- khok8馬a2 hu7 -u2 ……，an2 -ne載母--a ti7 台北街頭鑽來鑽去，風na2 像leh輕輕ka7 我sak， 耳空邊chiau5母 --a e5 笑聲，hiong5 -hiong5感覺想beh hau2，無人像我hiah好命 ……。          
三十冬e5 操煩hou7 本來就烏肉底e5 母--a看--起來khah臭老--tam7-poh8，koh原本i就be7 妝，無hit  lo7 條件 ma7 無米國時間thang做siaN2  保養， m7 - chiah久--來kui  個面soah mouh-mouh、so3 -so3 ，na2 像消風e5 THAI-IA。 Kian3 -pai2 beh招母--a出外chhit -tho5 ，i long2有一堆理由行be7 出門，這kai2會thang飛來我chia，實在講，我也chiaN5 意外；知影母--a beh來toa3兩三工，我就kap ANATA參詳好勢，決定chhoa7母--a si3- koe3 去，看會tang3 hou7 i心khah開--le無。
頭先有想講ai3好好a2 煮一頓a2  chheN - chhau款待母--a，尾--a放棄，母--a無可能坐tiam3邊--a看我無eng5 ，會beh來tau3 -kha手，an2 -ne kui -khi3 請i去外口食khah清心。Gun2 chhoa7 i去食蒜頭麵、去有氣氛e5 咖啡廳食kah 飲料e5 雪魚飯，母--a na2 像gin2 -a2 歡喜gah嘴笑目笑， ti7 原木裝潢e5 咖啡廳，ANATA講笑話，英語老歌khoaN -khoaN -a2 放送， 母--a微微a2 笑，目神看tui3窗a2 外e5 草埔kap雀鳥a2 ，我tiam7-tiam7欣賞 i溫柔e5 半peng5 面，記ti3 seh8 tng2去細漢時，na2 像i bat抱我ti7 愛河邊散步，日頭teh beh落山，i 紅ge5 紅ge5 e5 半peng5 面ma7 是這款e5 溫柔。
 母--a講ka-ki7 是庄kha song5，看gun2 beh chhoa7 i去toeh long7 -long7 -seh8 long2 好，想想--le先參觀二二八記念館，這項別位無。落公車了後，穿過新公園om7 koh koan5 e5 樹叢，陣陣e5 風hou7 gun2 e5 衫long2 phong3 --起來，日頭微微a2 chhio7    gun2 e5 面，真chiaN5 溫暖e5 e-tau3時，hou7 gun2看二二八受難者資料e5 時soah無一sut  a2 悲慘e5 感覺。記念館內底有一角a2 冊店，ma7 thang坐落來lim茶食點心，我第一pai2 kap母--a an2 -ne約會，ti7 chiah -ni7 清幽e5 空間，soah tam7-poh8-a2 gang7-gang7，m7 知che是現實iah是夢。
隔tng2工坐新店客運到淡水，先參觀紅毛城，ti7 門嘴kap母--a  hip相做記念。隔壁就是淡水工商管理學院，順soa3行一lian3，校內e5 馬偕紀念館收藏che7 che7 當時傳教士kha跡e5 記錄，特別是用白話字寫e5 phoe、筆記hou7 gun2相chiaN5 久m7 甘走。離開學校了後行去碼頭，岸邊hioh兩三隻破漁船a2 sim3 -- le  sim3 --le，河水烏沈烏沈，日光一絲一絲浮leh水面sih -- le  sih -- le sio2 -khoa2 chhak8目。母--a na2 拭汗na2 講想beh食chhoah 冰，gun2就鑽入去巷a2 內，一個頭家娘chiaN5 kho3-siok8 ka7 gun2招呼，gun2一人一盤，四果、仙草、粉圓、紅豆a2 、芋a2 、o3 -gio5 sut gah飽tu-tu。Tui3巷a2 koh  bun3 --出來 ，經過滬尾文史工作室，沿路有一koa2賣土產--  e5 ，母--a買幾包a2 魚酥餅beh hou7 小妹食，我買一頂紅底黃花a2 e5 圓帽a2 ，ti7 Basu烏煙phong7- phong7-eng e5 舊街路，gun2 khoaN -khoaN -a2 行向淡水捷運站，換體驗時行e5 滋味。ChiuN7 車無joa7久，母--a就睏--去-a，窗a2 外hng7-hng7有一兩個白點ti7 樹海tin2 動，m7 知kam2是白鴒鷥。確實母--a2  thiam2 --a，睏gah long2  m7 知人，beh落車ka7 叫chiah cheng-sin5。
Thau3早無看母--a，過一cham7-a2 i  chiah tng2 --來 ，雙手koaN7 gah重khoaiN5-khoaiN5，原來是看我灶kha欠一koa2 oe-a2 、khaN-a2  ，tiau-kang走去買。母--a摸慣勢灶kha內e5 tai7 - chi3  ，chiaN5 teng2 -chin  ka7 我講ai3注意e5 事項，i  就是an2 -ne gau5照顧--人 。想想--le 換我問母--a有欠siaN2 -- 無，long2 hou7 母--a leh操煩，久久a2 ma7 ai3體貼--一下。Hit工chhoa7母--a去配一支新目鏡，舊--e5 度數無hah8，鏡仁、鏡框總換，我想母--a是無私khia chiah勉強koa3 舊--e5  ，有機會買物件hou7 無錢thang khai e5 母--a實在是有歡喜m7 是無。
短短七十幾點鐘liam -mi就過--a，母--a講beh趕tng2去載小妹補習，講chhit - tho5  hiah che7 工有夠--a。Kang7款lok8 -khok8馬a2 載母--a去機場，一路無話無句，風，有na2 無，kui條路無siaN2 車，想beh叫母--a khah chiap8來--le，這句話iah是吞--le。母--a落車，khia7定ka7 我講：「有閒我會koh來。」微微a2 笑叫我騎khah慢--le，m7 -thang siuN thiam2，我kan -taN 一直tim3頭，m7 知beh應siaN2 。看i消失ti7 人群，hiong5 -hiong5 感覺後pai2相會m7 知tang時，鼻頭soah酸酸，趕緊帽a2 戴--le翻頭出發；春風走--a，日頭koh khah炎--a，目sai2 liam -mi就會乾--a。

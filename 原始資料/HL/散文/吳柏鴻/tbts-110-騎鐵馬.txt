騎鐵馬     吳柏鴻

彰化有八卦山，是ti7市區邊--a，若騎鐵馬上加(ke )10分鐘tioh8開始peh kia7。所以騎鐵馬是彰化人上主要e5 eng5（閒）仙運動。有登山型鐵馬e5人可能有幾na7千人，一個家庭大細有4、5台--e5 ma7 be7少(chio2)。因為八卦山無koan5，真適合一般人騎鐵馬做運動，而且路面交通無算che7，安全性be7 bai2，歇睏日定定看著規家伙a2大細漢作伙騎e5全家福。彰化市內有立案e5鐵馬會超過五個以上。八卦山tui3彰化到二水北南縱貫kap南投縣相隔界，西旁kap彰化幾個鄉鎮相oa2，所以規個彰化縣騎鐵馬e5風氣真流行，全彰化縣e5鐵馬會算be7了。台灣二大鐵馬廠商定定ti7彰化縣辦各種e5推廣活動，對廠商是宣傳，對一般人來講，開一、二百khou e5報名費來參加，有食koh有掠koh thang運動，ma7 be7 bai2。買鐵馬來騎e5人愈來愈che7，變做真好e5風氣。
二大鐵馬廠商辦e5活動不但有短途，ma7有環島、三橫(走過北中南三條橫貫公路)，遠征金門、澎湖，出國去歐洲、澳洲、中國e5絲路種種。Chia e5活動彰化地區e5鐵馬友佔真大e5角色。真可惜我攏m7-bat參加--過，早期是khang-khoe3無閒，後--來是身體be7堪--得。
我ti7 1991年tioh8開始騎鐵馬，hit時陣e5鐵馬猶真少，市面上e5鐵馬攏是hou7讀冊gin2-a2騎--e5。登山型e5鐵馬攏是外銷，ti7台灣若beh買ai3幾萬khou才買會著，所以真少人買。我有一個朋友ka7我講伊會tang3 tui3工場牽外銷e5鐵馬出--來，看有beh愛--無？Kan-na 6000 khou，是FILA牌，21速，試騎ma7感覺be7 bai2，就按呢開始騎鐵馬。第一擺騎上八卦山，攏是peh kia7，騎kah phiN7-pheN7喘，好佳哉！本來tioh8有運動e5習慣，無去hou7驚--著。順山稜線騎到銀行山，會記得是五月天，騎到身軀chhun內衫，ma7規身軀汗，無換衫ma7無加穿衫就騎落山，飆(pio)鐵馬真刺激，m7-koh到厝tioh8 bai2--a，隨去感冒--著，艱苦幾na7工，ma7 hou7阮某唸幾na7工。後--來tak8工騎，時間久以後身體感覺khah好，而且ma7 khah be7感冒。
這二年廠商開始ti7台灣推廣內銷，鐵馬店ma7開始大力推銷，m7-ku2猶真貴，一台ma7是ai3幾na7萬khou。鐵馬店為著beh推銷，定定辦活動，四界遠征，松柏嶺、日月潭、集集、合歡山、奧萬大等。騎鐵馬上大e5好處是會tang3去平常駛車去be7到e5所在，會tang3看著特別e5風景抑是人文風俗，親像曲冰石棺遺址kap原住民e5部落。去松柏嶺有一段路soah變人hou7鐵馬騎，實在真趣味。Ti7彰化到松柏嶺，單程30外公里，攏是騎山路，來回超過五點鐘，有夠nge7-tau2，雙手麻痺，kha-chhng-phe2痛。M7-koh若講beh koh去，ma7是toe3 leh走，頂一擺e5艱苦攏放be7記--得。
騎鐵馬四界chhit-tho5會對台灣e5自然環境有khah深e5接觸，親像八卦山hou7人過度開發，去到to2位to有人偷倒pun3-so3。若細堆e5 pun3-so3是攤販留--e5，有人e5所在to7有攤販，全台灣走透透，可能kan-na玉山頂koan5無攤販。四界e5 pun3-so3有時hou7人ti7歡歡喜喜e5路--裡感覺真ak-chak。幾個月前有人ka7縣長講這項代誌，縣長拜託chia e5鐵馬友，若有看著人偷倒pun3-so3就向環保局專線通報，ma7有辦一個向pun3-so3宣戰e5大會師，ng3望八卦山是清清氣氣e5好所在。
台灣話講「上siap tioh8 beh liap」，ti7 1995年我tioh8 40幾歲--a。身體有一koa2變化，坐骨神經痛，腳頭u痛，嘴齒ma7痛。早起beh起床e5時soah peh be7起--來，去病院看這項看hit項、做復健、創嘴齒。心內感覺真ut-chut，治療ma7攏無啥效果。心內想講敢hiah緊tioh8 beh老--去-a。一段時間以後我認清事實，改變運動e5方式，鐵馬改騎平路，罕罕才騎山路。Chit-ma2 koh改用行路，m7-ku2攏行peh kia7 e5路。了解家己e5身體以後ka7生活kap運動作適當e5調整。舊年去peh玉山，感覺be7 thiam2，對家己有信心，希望以後thang去peh別位e5 koan5山。
雖然我chit-ma2 khah無騎鐵馬去山頂，有時陣若tu2著鐵馬友，ma7攏真歡喜。有一個歌星e5老父，若tu2--著，我tioh8 ka7問啥物時陣beh嫁sui2查某kiaN2？有一對翁a2某，太太已經40外歲，看著若小姐(siau5-che5)。Hit個太太無幾個查甫人toe3會著，一般人騎e5路程伊ai3騎二lian3才會夠氣。In翁a2某定定作伙騎，翁攏toe3 kah phiN7-pheN7喘。我不時ka7笑講日a7操暝a7操，是會堪--得-無？有一個退休e5校長，ma7攏kap人四界遠征，三橫、中國絲路攏bat參加--過，實在無簡單。
不管是騎鐵馬抑是行路散步，保持運動e5習慣，對身體有真大e5好處，希望大家作伙來運動。




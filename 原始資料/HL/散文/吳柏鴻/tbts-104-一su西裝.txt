一su西裝       Pek-Hong

       幾日前去參加一個社團e5會，散會koh會tang3 領一su se-bi2-loh，雖然是ai3補一sut a2錢，m7-ku2福利ma7 be7 bai2。Teh試穿e5時我tioh8 kap阮會友講這su se-bi2-loh是做丈人e5時beh穿--e7。In攏笑講甚物時陣beh做丈人。Ka7 se-bi2-loh theh8轉來厝就對查某kiaN講，che是做丈人beh穿e5西裝。我有三個查某kiaN2，兩個平常攏ti7厝，一個拜六、禮拜才有轉--來，大--e5二七歲，上細--e5 ma7有二四歲，攏是ai3關心in婚姻大事e5年歲。我講著做丈人beh穿e5西裝，大--e5 kap上細--e5兩個手互相相比講﹕「問伊。」，我e5牽手笑講先去試穿才來講。
        過兩工第二--e5 ma7轉--來-a，我ma7是ka7講，我有去做一su做丈人beh穿e5 se-bi2-loh，beh穿hou7你看。三個查某kiaN2攏ti7--leh，問in甚物時陣我正式做丈人thang穿？三個ti7 hia比來比去講﹕「問伊。」然後tioh8講，去theh8來穿--lah，m7免等kah hia7才穿，做你甚物時陣beh穿攏ma7會使--得。自hit工以後，三個查某kiaN2就不時講﹕「Theh8西裝來穿--lah，無，你tioh8 koh講西裝攏無機會thang穿。」。三年前我仝款有做一su，hit當陣to7 teh講che是做親家thang穿e5西裝，按呢就m7免koh另外做--a。Hit陣大漢--e5二四歲而且ma7有kap一個查甫teh行。但是三年過了，親家ma7是猶做無成，而且西裝穿無超過三kai2。
       我m7是做官--e5，ma7 m7是民意代表，khah早做--e5是小生理，無需要穿西裝。有時規年穿無一kai2。Se-bi2-loh對我來講是無需要，m7-ku2無ma7 ka2-na2 be7使。Bat有一kai2 beh去參加一個會，講一定ai3穿西裝，thang3-suh內底三su攏be7穿--得，只好去ka7別人借。
       會記得以前bat看過一齣電視連續劇，叫做『爸爸不要煩惱』。劇本kap我chit-ma2 e5情形完全仝款。三十年前teh看e5時哈哈大笑。M7-ku2 chit-ma2換我做男主角，我是這個ai3為著查某kiaN2煩惱e5老父。TaN一koa2少年查甫攏到三十外才beh chhoa7某，但是beh chhoa7 e5對象ma7是ai3三十歲以下e5查某gin2-a2。 若按呢，查某gin2-a2超過二五歲tioh8-ai3開始緊張--a。講--起-來ma7是男女無平等。我e5老父bat ka7我講過這個看法。Ti7伊猶未過身以前就常在ka7我講，三個查某gin2-a2 e5婚事tioh8-ai3 khah關心，tioh8親像以早伊對阮兄弟a2 kap小妹按呢，該chhoa7該嫁m7 thang延誤--去。
       三個查某kiaN2，上大--e5是二七歲，chit ma2 ti7南投一間公司上班，tak8工透早七點出門，暗時八點過才轉來到厝是正常--e5，有時tioh8-ai3九點過才有thang到厝。做e5 khang-khoe3是公司e5外銷業務。早時上班照一般正常，但是到下晡五-六點客戶ti7地球另外一旁才開始上班無外久。看伊真辛苦，m7-ku2伊真有興趣。自讀冊e5時伊tioh8對英語真用心學習。大學畢業到taN做過e5 khang-khoe3攏kap外銷業務有關係。
       第二--e5差一歲，讀商科，畢業以後去板橋一間銀行上班。今年ti7台中引著另外一間銀行e5頭路才轉來中部，離厝khah近。進前ti7板橋，定定ai3幫伊買火車票，有時買無khah高級e5車班，坐kah哀哀叫苦。
       細漢--e5五專畢業ti7台中一間銀行上班，做一年外。這中間koh去讀技術學院夜間部。阮牽手看伊上班koh讀冊siuN thiam2，叫伊ka7頭路辭掉。Chit-ma2 teh準備考學士後師資班。
       阮厝有一個釘相片e5 khan5-pang2，有時ka7看看--leh，想起三個查某kiaN2自細漢到taN成長e5過程，na2 像昨昏e5代誌。自細漢我tioh8攏叫in『豬-a2 kiaN2』， chit-ma2已經是大漢--a，三、四年前換叫 in『豬胚』。有一kai2轉去看in阿公e5時，in tioh8問阿公啥物是『豬胚』，in阿公真慎重ka7 in說明。三個對我亦好氣亦好笑。有時陣ma7會提出來講講笑笑。
      看hia e5相片會想起真che7趣味e5代誌。上趣味tioh8是第二--e5，細漢e5時食飯ai3人飼兩點鐘久，ka7飯kam5 --e7 m7吞ma7 m7 pou7，kam5 kah嘴齒攏斷了了。M7-ku2伊真乖，大人做khang-khoe3需要出去一、兩點鐘，ka7 伊kheN3 ti7奶母車hou7伊顧厝ma7 be7哭。Beh去讀小學e5時，大人ka7  chhoa7去交hou7老師，伊講「媽媽，你ai3 ti7樹a2腳等我ouh ！」， chit-ma2想著感覺真趣味。細漢--e5是屘e5，定著是khah seng7，khah會ko5東ko5西，我攏叫伊『阿娘a2』。自細漢真愛清氣，一工無洗身軀tioh8 be7睏--得，大人日--時做kah足thiam2足愛睏，ma7 tioh8-ai3起來ka7洗洗--e7才beh睏。但是若teh ka7洗頭毛e5時koh哀哀叫講「人今-a2-日無愛洗，明-a2-chai3才beh洗--lah」。Ti7阮離開故鄉e5時，大漢--e5猶be7滿兩歲，第二--e5 tu2好滿月。Tu2 beh開始為生活拍拚，我老父講大漢--e5暫時留ti7厝hou7 in chhoa7，beh離開e5時，阮牽手目屎一直流。TaNchit-ma2想--起-來鼻a2猶會酸酸。兩年後才chhoa7伊來做伙。頭一個月猶吵beh chhoe7阿媽，去幼稚園有gin2-a2伴thang sng2才慣勢。
     大--e5最近ka2-na2有kap一個以前e5同事來往，m7-ku2猶teh讀碩士，人我ma7猶m7-bat看--過。 M7知生做圓抑扁，是m7是有機會thang做伙ma7 m7知。第二soah攏無動靜。上細--e5有kap一個boe7做兵teh讀碩士e5學生teh行，幾年後會有甚物變化無人知。Beh穿這su西裝做丈人ma7 m7知ai3 koh等joa7久？
(作者是彰化台文通訊讀者聯誼會e5學員，原文是全羅，編輯室陳星旭翻做漢羅。)


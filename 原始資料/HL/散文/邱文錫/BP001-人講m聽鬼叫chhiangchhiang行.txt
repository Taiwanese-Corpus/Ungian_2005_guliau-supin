人講m7 聽
鬼叫chhiang3-chhiang3行
邱文錫

PhaiN2年冬，kau7 siau2人。當今e5社會，ou道橫行，實在使人痛恨；chit-ma2，連出家食菜e5和尚，ma7出來liah8 lan2 e5子弟關入廟門，hou7 lan2 koh khah驚心。想long2 be7曉，lan2 chhiaN5kiaN2飼kiaN2，一直教示m7通學phaiN2，m7通墜入ou道，想be7到lan2 e5乖kiaN2去廟寺ma7 chiah一個月，隨就ka7頭毛剃掉，kap父母斷情斷義，lan2辛辛苦苦飼大han3 e5 gin2-a2,就親像hou7 ba7-hioh8 giap--去，親情、苦心long2-chong2放水流；m7-na7 an2-ne，koh翻頭kap父母ou仁對白仁，be7輸冤仇人--leh！Lan2 ti7電視頂看著父母跪kiaN2，koh哭gah鼻流tap滴，這是算siaN2-mih？是佛道，iah是魔道？
中部【中台禪寺】e5老和尚，一個月內就ka7 lan2百外e5子弟剃頭，眾父母急gah ti7鐵門外大聲叫名喊魂，老和尚做i老神在在，做i誦經唸佛，kan-taN叫小沙彌出來講peh8-chhat8。等到鐵門kiong7 beh擠破--a，警察也出動--a，老和尚chiah出面，講是佛事繁忙，俗事無閒通好處理。
I講話e5時陣目chiu kek kheh-kheh，這是siaN2-mih齣頭？自早父母教lan2,lan2教子弟，long2 ma7是講【講話愛看--人】，這是一種尊重，一種禮貌。In父母是an2-choaN2教示？釋迦kam2會an2-ni教？生目chiu m7-bat看--過。有一個朋友講i是kek身勢，看be7起眾生，所以目chiu kek kheh-kheh，親像日本真理教e5 chheN-me5教主【麻原】一般。M7知i到底是無教示？看眾生無上目？iah是kek身勢？到taN iau2 be7得了解。
父母跪kiaN2，na2哭na2用台灣話講：【阿kiaN2－－！你na2會an2-ne？你na2會hiah gong7？】，目屎流目屎滴，阿kiaN2 soah tiam7-tiam7無話。等到記者用北京語問，in chiah用北京語應一大thoa。Lan2看chia e5父母，真che7是磨手底皮趁食--e，北京語be7通，kiaN2兒讀冊long2是北京語，冊讀愈che7,母語就還愈che7,到尾a2兩代soah無話講，ma7講be7通。可憐--ou！兩種語言，硬將台灣家庭拆散，變做一家兩制，kiaN2兒si7細怎樣be7離家出走，去chhoe7講kang7款語言e5新家庭--neh？父母e5啼哭、話語，下代kiaN2兒就親像鴨a2聽雷，話都聽無，beh an2-choaN2了解親情？beh an2-choaN2贏過kap in講kang7國話e5老和尚--neh？
老和尚e5道行joa7深--neh？Lan2看今年e5總統選舉，老和尚ti7自立晚報寫文章，替陳履安助選，i白紙ou字寫講：陳履安是地藏王菩薩投胎轉世。結果，陳履安得到８％，排上尾名，這到底是地藏王落難？iah是老和尚peh8-chhat8？
時代beh進入二十一世紀--loh，老和尚koh beh用妖言騙票！Lan2大人無hou7 i騙去，m7-koh，i soah改途來誘拐lan2 e5細han3 gin2-a2,一個月剃百外粒金光頭，廟寺be7輸開剃頭店--leh。Lan2 e5 gong7子弟，因為語言be7通，m7知父母苦心，m7知世事人情，soah來引鬼入宅，認鬼做父，toe3 i溜溜去．古早人講：【人講m7聽，鬼叫chhiang3-chhiang3行】，就是an2-ne。言語be7通，hou7 lan2厝內一國兩制，弄家散宅，生活be7 安，lan2 beh怪siaN2人--neh？想著會凝心肝！

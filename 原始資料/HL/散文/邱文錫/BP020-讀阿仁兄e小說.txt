讀阿仁兄e5小說

邱文錫
阿仁翁仔姊所主辦e5 台文罔報，是阮中和讀冊會上界愛讀e5 刊物，尤其是每期押尾e5 小說，攏是伊e5 大作，雖然講伊用真濟筆名，毋過阮看彼款手路，知影是伊才寫會出來，會使講是壓籠戲。毋過，阮也真倒頭生，代先將這篇小說讀完，才有食桌e5 歡喜，腹肚內嘛才有一點仔食飽e5 感覺．人講好酒沉甕底，阮真枵饞，真歹款，學彼款長喙管仔食潘，對槽底先食。
阮讀伊e5 小說，是分段進行，一人讀半頁左右，眾人恬恬聽，親像「南壽宮大將，一身食，三身相」，讀了由大家提出問題來討論，阮討論e5 所在，主要是檢討伊e5 台語詞是毋是原正，若是有一寡北京語味，是犯著阮e5 大禁忌，以涉嫌叛亂處理，用二條一就地銃殺，提出咱親切好聽e5 台語詞來兜換，佳哉伊e5 台語詞真老手，十外篇文章嘛才銃殺四五擺耳耳。
閣來就是伊e5 教會用詞，咱知影伊是「食教，死無人哭」，有時講「造就」，有時講「榮光」，嘛會講啥乜「上帝e5 疼」，阮攏是夯香拜佛e5 人，讀著是哀哀疼，毋閣阮猶原尊重宗教自由，無共伊按怎。另外，阮嘛會討論伊e5 台語詞e5 讀音。譬如講，伊佇一篇文章講，in 海口人將「風」讀作「 huang 」，騙死五百人。照阮所知，huang 是古早白話音，現時e5 人攏讀作文言音 hong ，伊硬拗講是 huang 。
伊e5 台語音韻真內行，伊欲救活死去e5 白話音，就會講一e5 白賊古來生跤生手，借屍還魂，阮若正經去撞破伊e5 雞規，伊會閣編一e5 故事，講是in 西來亞族 (Sidaia) e5 族語，所以阮寧可將伊當作無頭公案， 毋免予伊搧大耳。
若是講著伊e5 文藝手路，阮是十分感服，伊講e5 故事攏是真拄真，阮嘛信信信，親像講伊所寫e5「詩人e5 戀愛古」，一e5 查埔佮眾記者睏鬥陣，現時省府嘛是真人表演，阿仁兄是袂共咱騙。閣親像講二二八，伊佇「老歲a2 人」講，二二八是日本人thai5 台灣人e5 代誌，佮中國人e5 講法差不多，這可能是因為伊是中國平埔族仔e5 關係。
上尾後，上重要e5 特色，就是伊佇每一篇小說內面，攏會插一條歌，寫出歌詞，阮讀冊會e5 會長真有才情，嘛會放這條歌予阮聽，歌是真好聽，毋閣歌詞無一定是好歌詞，有e5 歌詞是日本歌翻過來，無講真通順，讀著真食力，毋閣若是放歌來聽，可能是旋律優美，勘過歌詞e5 硬屍。所以阿仁兄若將伊e5 小說，攏改編作劇本，閣加入伊上拿手e5 配樂，一定會閣卡好，閣卡嫷，阮中和讀冊會攏安呢向望。

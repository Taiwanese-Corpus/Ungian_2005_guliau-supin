∮心內話
大杉出世hit 1 工
賴青松 
這工，這個gin2-a2 總算平安出世，ka-ti7 ma7 真正會tang3 hioh喘--1-下，kap tak8-e5 分享這chun7 ka-ti7 e5 心情，kap 這個gin2-a2 出世e5 故事。

美虹順月了後，我chiah 開始sio2-khoa2 會緊張。自從2002年7月底，美虹ui3 台灣tng2 來日本了後就khah be7 病kiaN2--a，cha-bou2-kiaN2宜蓮ma7 tauh8-
tauh8-a2 慣勢保育園e5 生活，交著1-koa2 新朋友，hou7 goan2 2個做pe7 母--e5,會sai2 khah 安心等待第2個gin2-a2 來到世間。
時間tauh8-tauh8-a2 oa2 近，美虹e5 腹tou2 猶原吊koan5-koan5,1-sut-a2 都無chhe7 低e5 現象，厝頭家a婆kian3-pai2 看著i，long2 會ka7 唸--2-句-a2,講tioh8-ai3 khah kut-lat8 行--leh，gin2-a2 chiah 會khah 好生；保育園hit-koa2 chhoa7 gin2-a2 chhoa7 出趣味e5 oubahsang，koh-khah 對i e5 腹tou2 有趣味，tak8-pai2 若看著美虹，一定會問講，iau2-koh joa7 久chiah beh 生，續--落-來，koh 來ka7 美虹e5 腹tou2 摸摸so-so--leh chiah 甘願，連hit 幾個老師ma7 kang7 款，害我tiaN7-tiaN7 khia7 ti7 邊--a2,m7 知是ai3 chhap 嘴iah8是mai3 chiah 好。
Koh-khah an2-choaN2 講，這kai2 m7 是ti7 ka-ti7 e5 所在生kiaN2，厝--nih e5 人無法tou7 tau3-saN-kang7,in tiaN7-tiaN7 會kha3 電話來問情形siaN2 款，是生--a iah 是iau2-boe7。等ah8等，預產日12月18到--a，猶原 tiam7-chhuh-chhuh，「Chiah 過1工nia5,無要緊！」我an2-ne ka7 美虹講，ma7 ka7 ka-ti7 安慰。
M7-koh 1工過1工，soah 感覺時間過kah 愈來愈慢。本底若等我暗時下課tng2--來，就算半暝冷ki-ki e5 霜風teh 吹，美虹ma7 願意kap 我去外口bong2 散步，2個人na2 行na2 pho3-tau7,看an2-ne 是m7 是真正會khah 好生？Siang2 知時間拖1下久--來，i 連che 最後e5 手段ma7 放棄，等預產日過beh oa2 1禮拜--a，我soah 看著i kui-khi3 to2 ti7 眠床頂看電視，表情看--來lan2-lan2--a。頂pai2 產檢e5 時，病院e5 先生有交帶，後禮拜若koh iau2-boe7 生，tioh8-ai3 直接toa3 院，用催生--e5 chiah 有法tou7--a。聽人講，用催生--e5 會加khah 艱苦，美虹驚疼，一定真無願意變做這種結局。
12月25到--a，美虹e5 腹tou2 iau2-koh tiam7-tiam7,hou7 goan2 有1個chiok 平安e5 平安暝。想be7 到，hit 暝3更半暝chiah khun3--去，tng 好眠soah hou7 人hiong5-hiong5 搖cheng-sin5,目chiu bui-bui 看--1-下，美虹teh ka7 我chhong3-ti7?Iau2 be7 赴開嘴叫i mai3 鬧--a，i 顛倒先ka7 我講時間差不多--a，ai3 準備出門--a。我頭殼hoe-sa3-sa3,1時m7知i e5 意思，看著i teh 款toa3 院e5 衫a2 褲，chiah 知iaN2 是gin2-a2 teh ka7 i 催--a。
I 講2點起來ka7 a妹a2 kah被了後就無koh khun3,腹tou2 開始1-chun7 1-chun7 teh 抽疼，ma7 有出血，莫怪hit 工chai2起 i 就感覺sian7-sian7。為beh 爭取時間，無顧外口koaN5 kah teh-beh 結冰，人na2 chun3 na2 洗身軀，等到頭鬃洗好吹ta，kap 病院護士站e5 小姐連絡，確定催chun7 na2 來na2 chiap8--a，i chiah ka7 我叫cheng-sin5,算--來對我iau2-koh be7-bai2。
這2工tu2 好是入冬以來上kai3 koaN5 e5 日子，北方e5 koaN5 流(liu5) piaN3 落南，半田山kha 附近，tak8 工差不多食暗飽，氣溫就降到零度頂下a2。半暝4點，2個人koaN7 1-kha khabang，頭kap am7-kun2 kiu kah kiong7-beh 無路--去，手牽手，na2 行na2 hah 燒氣，koaN5 流逼近e5 關係，天--nih e5 星真明，連1片雲都無，我koaN5--人taN-a2 會hiau2 認e5『獵戶星座』，這時早就m7 知走toh 位--去，kan-taN hng7-hng7 看著西peng5 天頂有1粒閃sih-sih e5 星，ka-ti7 ti7 心肝頭細細聲ka7 講，拜託tioh8 保庇goan2 大han3 細han3 long2 平安--oeh！
Siang2 知tu2 出門就tu2 著困難，kui 台車e5 外殼早就結1-ian5 霜冰，坐入去車內，頭前siaN2 都看無，ham7 洗車窗a2 e5 噴水孔都kian凍，落車用巾a2 luh-luh--leh，chiah 會tang3 順利起行。心內chiah teh 怪奇，kam2 講這個猴gin2-a2 iau2-boe7 出世，就chiah gau5 蹧躂老pe7 老母？
來到病院，值班e5 護士小姐看--來等goan2 有1-khun3--a，隨ka7 美虹liah8 入去做檢查，chiah 知i 生門開4-chaiN2--a，i 隨ka7 美虹安排ti7 1間產房，叫i 先ti7 產台面頂to2 leh hioh-khun3,na2 ka7 做催chun7 kap gin2-a2 心跳e5 超音波測定，我這chun7 chiah 頭1-pai2 知iaN2，tang 時a2 gin2-a2 e5 心跳hiah-ni7 緊，1分鐘teh-beh 到180下。美虹e5 催chun7 na2 來na2 chiap8,這chun7 我kan-taN 會tang3 ui3 i 面容e5 表情，加減知iaN2 i 有joa7 艱苦。
雖bong2 tak8-e5 long2 講第2個gin2-a2 會khah 好生，m7-koh 若to3-tng2來想生宜蓮hit tang-chun7,美虹ti7 婦產科long2 總疼beh 1工tah-tah，這kai2 e5 情形到底會an2-choaN2？Ka-ti7 心內iau2 是半猜疑。顛倒是美虹看--起-來老神在在，都拖過hiah che7 工--a，i 知iaN2 che 是最後階段--a，koh 拚--1-下，就會tang3 結束10月日來，2人3 kha 相依oa2 e5 艱苦日子。我看著i e5 面lioh8-lioh8-a2 反紅，雖bong2 有時a2 嘴齒根nge7咬--leh，忍耐1-chun7 koh 1-chun7 na2 海湧lam7 流(lau5) hit 款苦疼，i 看--來soah 特別sui2。
護士小姐開始ti7 隔壁準備ke-si，無joa7 久就走入來看美虹e5 情形，催chun7 確實na2 來na2緊，美虹e5 表情ma7 na2 來na2 痛苦。過無joa7 久，護士小姐來ka7 goan2 問1-koa2 問題，koh 替美虹填產婦toa3 院e5 基本資料，路 尾問我kam2 有beh「立會」？這句日語e5 意思是講kam2 有beh「陪同在場」，講khah 明白就是「陪bou2 生gin2-a2」！
想be7 到i 話尾iau2-boe7 講煞，美虹就應講：「無--lah！」幾na7 月日前，i 就bat 問我kang7 款e5 問題，我就是an2-ne 應--e5。我bat 2-pai2 捐血，捐到ti7 現場昏--去，實在m7 知iaN2 這chun7 若看著流血流滴，kam2 會害人1-peng5 ai3 顧老母kap gin2-a2,另外1-peng5 soah tioh8-ai3 koh 救老pe7?準講hou7 你行遍五湖四海，生--來是1個phiau-phiat e5 cha-pou-kiaN2，m7-koh 對cha-pou 人來講，cha-bou2 人生kiaN2 這chan5 tai7-chi3,永遠oh 理解，he 是未知e5 世界，對人來講，未知是上驚惶--e5,上無，我是an2-ne teh 想。
翻頭看壁--nih e5 時鐘，這chun7 是thau3 早7點左右，本chiaN5 護士小姐想講美虹隨時會生，叫i 若有加khah 疼e5 感覺，tioh8-ai3 趕緊ka7 叫，無想著美虹催chun7 ui3 5分鐘變做7~8分鐘，連護士ma7 leh hoah 怪奇，kui-khi3 問i 有想beh 食飯--無，hoan7-se3 是美虹cha 暝無食e5 關係，這chun7 ma7 擋kah 大腸告小腸，護士就ka7 安排到隔壁e5 催chun7 室hioh-khun3,食飯ma7 khah 好勢，我koh ka7 khoe 講lan2 去hou7 人降級--a。
美虹e5 正手大筒射tu2 注了，食飯khah 無方便，換過來這peng5 暫時hioh-khun3 了後，催chun7 soah ka2-na2 愈chiap8,美虹pe 幾嘴a2 飯就hioh--1-下，我想i 一定食kah 真無爽快。這chun7 tu2 好是日夜班護士交接e5 時間，另外1個khah 細han3 e5 護士小姐來接班，i 看美虹ka2-na2 愈來愈艱苦，就撥手來ka7 i thui 腰chiah 骨，等khah be7 疼了後，chiah 離開去產房chhoan5 mih8-kiaN7。
我ma7 趁機會theh8 phiat-a2、碗a2 去茶水間khng3。其實這chun7 我心肝頭iau2-koh teh tiuN-tu5 講，到底beh 陪美虹「立會」--無？總--是知iaN2 ka-ti7 是天生oh 決斷e5 性地，ti7 這個時chun7 特別明顯，有時soah 會害ka-ti7 倒起chhe3,明明hiah 簡單e5 tai7-chi3,這粒siuN 過發達ma7 siuN 過無eng5 e5 頭殼，soah ka7 tai7-chi3 想kah kui 百lian3-tng2,“Yes” e5 理由有50個，“No” e5 原因ma7 有50個，到尾--a2 tai7-chi3 iau2 是be7 解決！
「到底beh 陪lin2 bou2 生kiaN2--無？」連ka-ti7 ma7 對ka-ti7 tu7-lan7--起-來，心肝頭猶原無答案。人tng teh gong7神gong7神，行to3-tng2 來催chun7 室，美虹e5 表情看--來koh-khah 痛苦--a，i 開始haiN 出聲，我e5 神經線ma7 toe3 i 1聲khah 緊1聲e5 haiN-chhan 催an5 起--來，iau2 be7 赴想講beh an2-choaN2，1雙手tah 起lih 美虹kha-chiah-phiaN，粗kha 重手teh 學護士小姐，到底有效iah 無效，ka-ti7 ma7 soah 狂--起-來！這chun7 美虹soah hiong5-hiong5 hoah 講：「A松！緊去叫護士小姐，講水phe3 破--a！」我soah sin5--去，隨走去產房chhoe7 護士，siuN 過緊張e5 款，看著護士小姐，1句「水phe3」e5 日本話來到嘴--nih，soah tiau5 ti7 na5 喉，講be7 出--來，thi-thi tu7-tu7 有2~3秒，chiah puh 1句講「水走--出-來-a」，對方hoan7-se3 ma7 be7 赴愛笑，隨phiaN 來這peng5。
這chun7 美虹chih-chai3 be7 tiau5--a，1聲續1聲teh haiN 疼，護士小姐叫i khah 忍耐--leh，khoaN-khoaN-a2 行過產房chiah 講，siang2 知美虹khok8-khok8 hiu 講無法tou7--a，be7-su gin2-a2 隨時會ui3 腹tou2 底chong5--出-來，kap chin3 前tiam7-tiam7 toa3 ti7 美虹腹tou2 內，三不5時chiah peng2-peng5 e5 溫馴感覺完全無kang5。TiaN7-tiaN7 聽人teh 講性命力，m7-koh 我koh-khah an2-choaN2 ma7 想be7 到，是goan2 kiaN2 ka7 我教siaN2-mih8 是真正e5 性命力，ti7 che 面頭前，人e5 心思會真自然集中意志，kui 個心臟ka2-na2 hou7 這個無形e5 力量拖leh 一直去。


護士小姐隨變khiau3,i mouh 美虹e5 kha，我lam2 美虹e5 身軀，koh 有另外1個護士ma7 趕來tau3 chhah 大筒ko-a2,3個人就an2-ne ka7 nge7徙過來產房。這時chun7 koh 來2個護士，tak8-e5 long2 ka7 手long5 掛--起-來，進入最後決戰e5 準備，連本來準備交班e5 夜班護士小姐，ma7 留落來tau3 無eng5,看i e5 表情，hoan7-se3 對ka-ti7 tu2-chiah siuN 過大主大意，ka7 美虹留ti7 催chun7 室e5 決定，ma7 感覺sio2-khoa2 phaiN2-se3 e5 款。
現場e5 氣氛na2 來na2 緊張，我ka2-na2 m7-bat 有這種經驗。無joa7 久，少年cha-bou2 醫生ma7 到位--a，全場taN-a2 我是cha-pou--e5,che ka2-na2 是1場cha-bou2 人面對性命考驗e5 嚴酷戰爭。Chhoa7 頭e5 護士小姐一直提醒美虹注意喘khui3,叫i 催chun7 1-chun7 koh 1-chun7 來e5 時，出力ka7 拚--落-去。看著美虹痛苦e5 表情，kui 面出力kek kah 紅ki3-ki3,我無tiuN 無ti5 soah teh 烏白想，人講cha-bou2 人生kiaN2 是1 kha 踏入去棺材內，「美虹kap gin2-a2 m7 知有要緊--無？」我kui 粒頭殼全全是1-koa2 上無應該有e5 想法，m7-koh soah koh 愈來愈che7,na2 像熱--人beh暗a2,大雨來chin3 前hit-koa2 ti7 燈火kha iaN7-iaN7 飛e5 大水kau2-hia7。
一直到美虹ka7 我e5 外衫khiu2 kah an5-an5-an5,摸我e5 身軀，我chiah 回神--tng2-來，護士小姐ka7 i e5 手徙tui3 大腿邊e5 手hoaN7-a2,an2-ne 美虹chiah 有法tou7 挽an5 出力。我e5 頭腦soah hiong5-hiong5 sio-phoah8--去，目chiu 前這個chiah-ni7 拚勢、chiah-ni7 堅心kap ka-ti7 性命奮鬥e5 cha-bou2 人，kam2 是我熟sai7 e5 hit 個美虹？I kam2 正經是hit 個不管時lan2-lan2散散，siaN2-mih tai7-chi3 都beh 行pin7-toaN7 步、行輕鬆路e5 hit 個美虹？Ka-ti7 心內soah 有1個體會，原來i 是ka7 這世人所有e5 忍耐kap phah 拚，long2 用tui3 chia 來--a。
護士小姐聲聲teh 催hoah kap 鼓勵，美虹ma7 1-pai2 koh 1-pai2 禁khui3 逼力，看i 拚kah kui 身軀汗e5 形，我soah siaN2-mih 苦ma7 be7-tang3 tau3 分擔，kan-taN 會tang3 ka7 i e5 頂身lam2 tiau5-tiau5,2個人面chhih8 sio-oa2,注神望i 1-kai2 koh 1-kai2 出力soah致使kiong7-beh 無神--去e5 目chiu，心內teh 懷疑i 是m7 是會tang3 看著我ti7 i 身軀邊。
M7 知an2-choaN2，ka-ti7 soah 回想著10外年前，2個人long2 iau2 少年e5 時，頭1 pai2 tau3-tin7 相好e5 tai7-chi3,nah 會hit-chun7 e5 感覺會 ti7 chit-ma2  ui3 心肝底溢--起-來？會記得hit-pai2 tai7-chi3 taN-a2 煞e5 時，ka-ti7 kui 身軀汗流chap8 滴，分be7 清楚到底是hahN 燒流e5 汗，iah 是拚 chhin3 汗？對hit 當時iau2-koh 20 thong2 歲a2 e5 ka-ti7 來講，he 是過去m7-bat tam--過e5 滋味，有經驗e5 人long2 知iaN2，he kap 爽快差真hng7,老實講，心肝底有初bat e5 驚惶，he m7-taN7 是人kap 人身軀e5 交纏，koh-khah 是性命kap 性命teh 衝激、teh 正面對chhiang3 e5 熱kap Energy，我m7-bat 經驗--過，講khah 明--e5,確實有tam7-poh8-a2 chih-chai3 be7 tiau5,kui 粒頭殼na2 像poah8 落大海e5 電腦隨sioutouh--去，1個人to2 ti7 客廳phong3 椅頂，頭殼內be7-su 走馬燈kang7 款seh8 be7 停，hit-chun7,我頭1-pai2 感覺著性命源頭e5 光。
Koh-khah an2-choaN2 ma7 想be7 到，過10外年了後，ti7 外國e5 土地--nih，ti7 goan2 2個人第2個gin2-a2 beh 出世e5 這chun7,soah 會koh 體驗著kang7 款e5 光kap 熱，che ka2-na2 teh ka7 我暗示：我猶原koh 行ti7 hit 條初發心e5 路途頂面，就像10外年前hit 個少年家kang7 款。
M7 知拚勢出力幾pai2--a，ka-ti7 e5 意志na2 像teh-beh 崩盤e5 時，soah 聽著護士小姐e5 鼓勵：「真好！真好！就是an2-ne，來！Koh 喘2 pai2 大khui3!等後1 pai2 疼e5 時chun7,lan2 就做1 pai2 ka7 拚--落-去！Teh-beh 出--來-a！」看著美虹細粒chi2 e5 身軀kap i 漲紅禁khui3 e5 艱苦面容，心內總--是有講be7 出--來e5 m7 甘kap 疼thang3。上尾--a2,有1個lo3-kha e5 護士小姐kui-khi3 搬椅頭a2 來ke2-kha，khia7 koan5-koan5 用雙手chhih8 美虹e5 腹tou2,1下koh 1下，1 pai2 續接1 pai2,m7 知美虹an2-ne 會sai2 擋joa7 久，心內無tiuN-ti5 soah 煩惱--起-來，美虹e5 嘴唇na2 開na2 合，喘khui3 ma7 na2 來na2 出力，kui 個面看--起-來大粒汗細粒汗，ka2-na2 走malasong e5 選手teh-beh 衝到終點線hit 款。我kan-taN 會tang3 khia7 tiam3 邊--a2,雖bong2 講替i chhit 汗e5 手無1時停hioh，心內e5 祈禱ma7 m7-bat 停khun3--過。
Oa5-a2!Oa5-a2!Oa5-a2~~gin2-a2 e5 哭聲像tan5 雷公傳入到我耳孔內，就ti7 che 1秒內，所有e5 護士小姐緊張e5 表情long2 做1下輕鬆--落-來，美虹e5 眼神ma7 kang7 款，像tu2 浮--出-來e5 日頭，第一線光chhio7 入去本chiaN5 暗烏沈重e5 深kham3 內底，即時光--起-來。我，ma7 頭1-pai2 看著hit 個goan2 望chiaN5 久e5 gin2-a2 Tai7-sam (大杉)。雖bong2 i iau2-koh kui 身軀血水，m7-koh i 是我看--過上勇敢e5 gin2-a2,我an2-ne ka7 美虹講，i 陪伴in a母行過這段性命e5 路，ma7 ka7 in 老pe7 教講siaN2-mih 是勇氣。一直到chit-ma2 我giah8 筆e5 這chun7,hit 種無停khun3 e5 熱，na2 像iau2-boe7 ui3 我心內退--去，che 會是ka-ti7 這世人上珍貴e5 財富。
當然，ka-ti7 ma7 tioh8 感謝goan2 e5 頭1個gin2-a2──宜蓮，若m7 是i 這5冬來，hou7 我這個粗魯幼chiN2 e5 老pe7 有試驗e5 機會，我今a2 日ma7 無陪伴in 小弟出世e5 勇氣，就親像i 出世hit 當時kang7 款，是i hou7 我轉變、成長e5 機會kap 勇氣，現此時，我kan-taN 想beh hou7 in 2個知iaN2，in 對我有joa7 重要，in 2個gin2-a2 出世，hou7 1個本底m7 敢承擔性命重擔e5 cha-pou gin2-a2,tng2骨 chiaN5做有勇氣、敢擔當e5 cha-pou 人，ma7 用人性e5 熱情ka7 hit-pha 上sui2 e5 火點hou7 toh8。

作者後記：
2002年12月26 chai2 起9點27，大杉ti7 日本岡山濟生會總合病院8樓婦產部出世，窗a2 外hng7-hng7 hia，有goan2 熟sai7 e5 半田山sio陪伴。
Che 應該是我頭1 pai2 用ka-ti7 e5 母語──Ho7-lo2 台灣話，寫chiah-ni7 長e5 故事，giah8 筆e5 衝動是ui3 大杉出世hit 1刻開始，我真ng3 望有1工i 會tang3 看著這篇文章，用ka-ti7 上親e5 話語，理解i 出世e5 時，in a-pa 上kai3 真實、無隱瞞e5 心情，知iaN2 i e5 出世，hou7 in 老pe7 體驗著性命內底上直接e5 感動！

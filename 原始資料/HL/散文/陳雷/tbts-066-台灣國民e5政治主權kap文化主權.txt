
台灣國民e5政治主權kap文化主權	  陳雷
	

	今年7月30到8月初1 ti7 Hawaii beh舉行第五屆世界台語文化營，大會e5主題是『主權國家e5台灣文化觀』。To7是beh探討台灣人作一個主權國家e5國民，in e5文化生活e5內容、in e5文化觀是啥款？
目前台灣是脫離殖民時代，進入「後殖民時代」e5階段。雖然ti7國際上猶未有主權國家e5地位，但是伊有獨立e5政府、土地、軍隊kap經濟結構，ma7有真活力e5民主制度，會使講實質上已經是一個民主e5主權國家。台灣人ti7政治上所享受e5權利(國民e5政治主權)，親像人身安全e5保障，旅行居住e5自由、立法選舉e5參與種種，kap其他民主國家比較起來，若是猶無hiah-nih 完全，ma7應當會tang3相比併。但是ti7文化上所享受e5權利(國民e5文化主權)到底有提升到啥物程度，che是咱ti7 chia ai3 beh探討e5一個題目。
影響國民文化生活e5重要因素至少有二個：一個是法律所規定e5保障，親像語言e5法定地位，親像教育e5決策權利，親像出版、媒體e5自由種種，che是有形e5條件，有文字條文e5根據，是國民有形e5文化權。但是法律以外，個人對文化主觀e5看法kap意見，ma7是真重要e5因素。這個主觀e5意見、看法to7是咱所講e5文化觀。文化觀hou7咱個人ti7法律允准e5範圍內，進行各種文化生活e5活動，親像電影、美術、歌戲、文學e5選擇種種。文化觀是經過家庭、學校、社會e5經驗kap教育長期培養產生出來e5，伊e5內容m7是法律e5條文會tang3直接規定、限制e5，會使看作是國民無形e5文化權。
Chit-ma2台灣人文化生活e5內容如何？In所享受e5文化權是按怎？咱先用一個簡單e5實例來說明。李登輝當選台灣第一任民選總統e5時，伊e5就任演講有二個特點：
1.	伊e5演講完全用中國話講，而且是用中國傳統性真重官僚式e5半文言。Ti7伊選民中間，上大二個語群e5語言，鶴佬話kap客話，連一句to無講。
2.	伊講建設台灣是beh建立「新中原」，意思to7是，並m7是beh建立「新台灣」。 

這個實例充分表示，佔台灣人口85% e5鶴佬人kap客人，in雖然有直接選舉總統e5政治主權，但是猶未有民主國家國民上基本e5文化主權---法律上語言保障e5權利。in直接選出來e5總統猶be7 tang3 ti7重要e5場合用in e5語言來正式代表in。另外一方面表示，台灣這個國家，這個社會e5基本政治思想、政治文化猶hou7人限制ti7舊中國封建e5「中原」思想、「中原」文化e5鐵khou a內面。




但是李登輝e5就任演講並m7是獨有e5例外。事實上，台灣人ti7法律保障範圍內所享受e5文化權利比政治權利加真欠缺不足。85% 人口e5母語猶無法定e5地位。Ti7 政治上比較起來，che 親像是講85% e5國民無投票選舉e5權利。正規教育e5內容猶限制ti7殖民地意識形態下面；學校內中國文化教育e5時間kap材料佔絕大部分，台灣文化佔絕對小部分，媒體kap出版方面，台灣文化猶受著真大e5有形e5、無形e5限制。
另外一方面來看，台灣人e5文化意識是啥款？一般台灣人ti7厝內、厝外講啥款語言？看啥款戲？讀啥款文學？多數家庭內講e5是中國話，看e5戲是中國戲，讀e5是中國文學….ti7 in e5 文化意識內底，中國文化佔大部分，台灣文化佔小部分。這個現象並m7是因為chit-ma2台灣e5法律直接按呢ka7 in限制，che是現在一般台灣人文化e5心態，是台灣人ti7中國殖民政策欺騙、壓迫下底，經過一世人學校、家庭、社會e5 教育kap經驗所培養出來e5 。
結果是，雖然台灣人e5政治主權已經進入後殖民時代，但是in e5有形e5、無形e5文化主權攏猶停ti7中國文化霸佔、壓迫e5殖民時代。Ti7這方面，in猶m7是主權國家e5國民。
啥物才是主權國家e5文化觀？台灣人ai3有啥款e5文化觀，才是真正e5主權國家e5國民？用hit 個國家e5族群文化作基本、作主體e5文化意識，才是主權國家e5文化觀。Che並m7是文化獨霸，ma7 m7是文化排斥。Che是保護族群主體文化，吸收外來文化，hou7伊發展。Che kap殖民地e5文化政策完全顛倒peng2 。
文化主權kap政治主權是分be7開e5。有人認為政治、經濟解決一切，政治、經濟問題若解決、其他e5問題to7自然 攏總解決。Che當然m7是完全正確e5看法。因為政治也是文化e5產物，文化e5內容kap品質直接影響政治e5內容kap品質。台灣人若用民主人權本位e5思想文化作基礎建立e5國家，kap用中國封建e5舊思想、舊文化作基礎建立e5國家，這二項是完全無仝e5物件。
第二次世界大戰了後，真che7非洲e5殖民地變作獨立e5國家。但是ti7政治獨立e5過程中，in並無建立族群文化e5主體性，猶原保持被殖民e5文化意識，結果政治獨立e5成果kan-na7是：一群新e5殖民者替換舊e5殖民者nia7-nia7 。
主權國家e5台灣文化觀是台灣主權國家必要e5條件。目前台灣真che複雜e5政治問題to7是因為kap殖民地文化意識關連所產生e5 。台灣人若是有建立強力e5主權國家e5文化觀，chia e5政治上困難e5問題，真che7 to7會得著加真容易解決e5答案。


騙子滿街路(上)
賴妙華

佇西元兩千年尾 e5 台灣，你隨便佇街也路行 to7 會抵著騙子，只不過是伊無一定是金錢騙子，伊有可能是宗教騙子、愛情騙子、相命騙子、教育騙子、媒体騙子，或者是政治騙子。真che7人一生攏有 hou7 人騙過 e5 經驗，有 e5 是個人 hong5 騙，有 e5 是集体 hong5 騙。Hong5 騙是一種痛苦 e5 代誌，有時會 hou7 人騙到家破人亡，有時會 hou7 人騙到活未落去，有時會 hou7 人騙到心情鬱卒，懊惱不已。雖然善意 e5 欺騙嘛有，畢竟是少數。為了 hou7 逐個了解騙子 e5 真面目，以避免再度被欺騙，抑是制止A e5 騙局，特別為文以資警戒。

經濟騙子

逐個上知 e5 騙子 to7 是金錢騙子，亦 to7 是經濟騙子。活佇二十世紀 e5 台灣，真che7人一生攏有被騙錢 e5 經驗，少者數萬，che7者幾百萬，幾千萬。有 e5 是佮人合夥投資做生理，等到錢交齊，招 e5 人 to7 錢N咧，做伊lang3港去；抑是皮皮也（a7)，錢袋落家治 e5 橐袋也，你問伊進行到如何，伊會講 ：「時機 bai2 bai2 也，以後 chiah koh 講。」欲給錢討 tng2 來，伊會講：「你 e5 錢納利息 to7 無夠也（a3)，那有通 koh 提 tng2 去？」聽著規腹肚火直直欲起來。有 e5 是利用各種詐欺手段，掏空公司資產，股東 e5 股金 to7 按呢烏有去。有 e5 是上市公司老板作假帳，講公司 goa7 趁 錢抵 goa7 趁錢，不斷調高財測，逐個 to7拚勢買A公司 e5 股票，等股價炒懸，老板 to7 大賣股票，無 goa7 久，公司開始調降財測，給逐個騙到咬牙切齒。有 e5 是主力交結財經記者，抑是股票分析師，放出好消息，吸引股民去買，等逐個入去買，to7是A出脫股票 e5 時；A若想欲買股票，to7放出歹消息，等逐個驚到直直賣股票 e5 時，chit 個時陣，股票亦落到低低低，A to7 大買特買，給散戶也修理到金金金，欲哭無目屎。不而過，chit 招漸漸 hou7 人看出，所以有人 to7 逆向操作，但是大多數 e5 人猶是真好騙。
除了以上所講 e5 情形以外，猶有人設立空殼公司，騙公司 e5 貨品。嘛有騙人 e5 身份証，去申請空白支票 e5 ，有一工，hong5 騙 e5 人忽然間身負巨債，抑是債主登門討債，真是天外飛落來 e5 災禍。Koh 有一種「刮刮樂」詐騙集團，A會寄資料來，首先給你恭喜，講你中獎也，但是愛先寄稅金 hou7 A，你 chiah 會當領獎，其實你根本 to7 無買A e5 物件，那有可能會中獎咧？世界那有 chiah 好心 e5 人，無代無誌欲 hou7 你一筆金額@細 e5 獎金？Chia 個騙徒 to7 是利用人「貪」 e5 心態而大行其道，真che7人戇戇相信，真 e5 寄錢去 hou7人，最後等規晡等無獎金，chiah 知影 hou7 人騙，氣到 cham3 腳蹄，甚至@食@睏，鬧到欲自殺。另外一種騙徒 to7 是金光黨，A行騙 e5 對象攏是較弱勢 e5 人，親像老歲也人、cha bou2 人、老榮民等等。Koh 較che7 e5 是人頭借人去貸款，m7 管是礙於情面，抑是食人 e5 頭路，不得已被借 e5 ，kang5 借 e5 人起初一定講到真好聽，保証無問題，其實A心內有數，一旦無法度付利息，抑是還錢，當然一切 to7 tan3 hou7 人頭去擔。上悽慘 e5 是台中廣三 Sogo e5 人頭，有 e5 是工讀生去拍工，有 e5 是有身 e5 cha-bou2 人，為著家計去 Sogo 食頭路，年紀輕輕 to7 身負幾千萬，甚至上億 e5 債務，真是無語問蒼天也！M7 知司法有法度替A討回公道否？

宗教騙子

講著宗教騙子，逐個應該@生疏。Chit 幾年來，上報紙 e5 宗教騙子不在少數，而且一件比一件 koh 較轟動武林，驚動萬教。首先欲介紹 e5 是宋七力，宋七力自稱法力高強，而且有分身，騙到連高級知識份子，知名政治人物 to7 崇拜到頻向伊磕頭，信徒 e5 錢亦滾滾而來。結果佇警方面前表演法力 e5 時，破功而龜腳趖出來。所謂法力、分身，全是騙人 e5 ，雖然最後被法院判刑，但是信徒猶是深信不疑，可見宗教騙子 e5 威力講有 goa7 大 to7 有 goa7 大。
M7 但宋七力有 chit 個才調，妙天亦不差，講道之餘，兼賣法器，講啥乜擁有伊 e5 法器，to7 會萬事如意。伊亦賣納骨塔，價數貴到驚死人。相信 e5 人亦@少，連我一個做老師 e5 親成 to7 信到hit-peng5 hit-peng5 去。講真 e5 ，擁有法器敢 to7 會當一生順序，攏@有代誌？這 m7 是騙術，是啥？
另外一個教，@記得其名，教主姓陳，伊自稱佇一九九九年，世界末日會來臨，然後得著神 e5 指示，佇美國 e5 一個小所在，有飛碟來迎接，所以伊 e5 信徒賣掉財產，規家移民去美國，等待欲坐飛碟升天。這真是世紀大騙局，會當騙到人財產賣了了，koh 移民去美國，實在真厲害。結果一九九九年過去矣，地球並無毀滅，伊 e5 預言亦被撞破。
猶 koh 有一個教，其騙術真 ham3 古，但是照常有人 hou7 騙。教主對信徒講，有病愛去伊講 e5 山頂一個道場修練，病 to7 會好。當然欲去 hia 蹛，ma7是愛錢，所以有人賣厝搬去道場修鍊。所謂修鍊，to7 是伊叫你向正 peng5 se7 幾輪（liin8)，chiah koh 向倒 peng5 se7 幾輪，如此反覆直直做。有一個信徒講，伊本來頭殼會眩，se7 了頭殼愈眩，師父 to7 給講：「按呢 to7 是你 se7 了猶無夠。」恁講，有 ham3 古抑無 ham3 古？無論病人是啥乜病，攏是正 peng5 se7 幾輪，倒 peng5 se7 幾輪 to7 醫會好，chit 種醫術，竟然有人聽會入耳，真是奇怪。
宗教騙子之會當騙人，主要是掠人 e5 弱點，一個會去道場聽道 e5 人，通常攏是抵著人生 e5 低潮期。像久病@好，翁外遇抑是會拍 bou2 ，事業未順，囝兒不孝，抑是囝兒做歹代，親人過身等等。所以A掠著 chit 個弱點，to7 講這是前世種 e5 因，今世 chiah 會得 chit 個果。為了死後會當去西方極樂（kek8 lok8)世界，ui3 即馬起 to7 愛積功德。所謂積功德，若 m7 是叫人捐獻金錢，to7 是叫人買法器（吉祥物）。若是正派 e5 宗教，A會將信徒所捐 e5 錢，提去救濟艱苦人，抑是起病院、孤兒院、養老院、等等。但是宗教騙子，抑是貪財、邪而不正 e5 出家人，to7 會將捐獻納入私有。曾經有人講，青海法師真有錢，我聽著 chit 句，感覺礙逆礙逆（gai7 gioh8) ，to7 問伊：「伊有錢是按 noah 來 e5?是父母留 hou7 伊 e5 ？抑是伊講道，信徒所捐獻 e5 ？」「當然是信徒所捐獻 e5 ，伊口才好，人捐真che7錢。」我聽了，更加不平，信徒e5捐獻，乃是希望法師會當善用 chit 筆錢，救濟苦難大眾，m7 是欲 hou7 伊家己提去享受。但是看著青海法師，打扮到L tang tang ，所 hak e5 衫也褲攏是上流行 e5 ，規年 thang3 天雲遊四海，提信徒捐獻 e5 錢 teh 享受，敢是修道人應該有 e5 行為？可見伊 e5 講道亦只是 teh 騙錢而已。
宗教騙子數量雖然無che7,但是被騙 e5 人卻是成（chiaN5）千上（chiuN7 ）萬，甚至數十萬，上百萬，比比該是，不可輕忽。

相命騙子

佇台灣，相命騙子人數比較的（te3)較少，但是@使無介紹，因為被騙 e5 人不但會失財，有時猶會失身。 一般來講，相命是屬於心理學，因為人會去相命佮會去聽道仝款，通常攏是抵著不如意 e5 代誌，佇無助之下，chiah 會去 chhoe7 相命先，替伊解破難題，抑是改運。Chit 種道理，相命先非常了解，正派 e5 相命先通常攏老實講出人客 e5 命運，抑是 bai2 e5 減講幾分也（a3)，好 e5 加講幾句也，以達到安慰 e5 效果。但是若歹運去抵著貪財抑是心術不正 e5 ，to7 真正是禍不單行，衰，衰到塌（lap) 底。Chiah 個心術不正 e5 人，會趁人之危，佇人上脆弱 e5 時，騙財騙身。A會講愛開 goa7 che7錢 to7 會改運，有良心 e5 ，錢提較少；無良心 e5 ，巨麭 m7 敢，猶 koh 會特別吩咐，m7 通 hou7 人知，若 hou7 人知 to7 無效矣（a7)。其實是 hou7 人知，恐驚矣雞 kui to7 hong5 撞（tong7)破，錢 to7 than3 未著矣。上嚴重 e5 是，抵著女性人客，有 e5 to7 會講愛佮伊睏 chiah 會改厄運。逐個會感覺不可思議，chiah 呢 ham3 古 e5 代誌亦有人會信。無 m7 著，人行到衰運 e5 時，已經六神無主，鬼牽 to7 khok8 khok8 行，早 to7 失去理智 e5 判斷能力。所以 chiah 會特別佇遮介紹，以免 koh 有人戇戇神神 hong5 騙。

 愛情騙子

人 e5 感情會變，一對原本感情真好 e5 翁也 bou2 ，有時會因為各種因素，最後分手。Chit 種 e5 代誌，人講：「清官難斷家務事」，所以咱暫時無給 chit 類 e5 愛情當做是騙局。所謂 e5 愛情騙子，是對方 m7 是真正愛你，只是欲利用你而已，有可能是欲拐你 e5 錢，騙你 e5 身，抑是利用你 e5 人際關係，成全伊 e5 事業。 M7 管是 叨一種原因，伊總是佇你面前，會表現到真慇懃，話講到真甜蜜，hou7 你心花怒放，乖乖給錢提出來 hou7 伊，乖乖自動獻身，乖乖幫助伊。等到利用煞，to7 一腳給你踢走，一屑也 to7 無留情面，chit 種 e5 愛情騙子，佇咱社會，亦不在少數。咱常常會看著一寡老榮民，因為按呢，連老本 to7 hong5 騙了了；猶 koh 有 hou7 煙花女騙到破產 e5 ；被牛郎騙到厝賣了了，最後 hou7 翁趕出家門 e5 ；猶 koh 有政治上 e5 利用，三、四年前轟動台灣 e5 某某 cha bou2 記者被新聞局長利用，報導有利其老板 e5 新聞，利用煞 to7 給踢掉，koh 再交別 e5 cha bou2 。愛情騙子有時會當逍遙法外，甚至因為製造花邊新聞而大大出名，再利用 chit 種知名度而選著立委，這是台灣 chit 種畸形社會 chiah 會有 e5 代誌。大多數 to7 無 hiah 好結尾。人講：「色」字頭頂一枝刀，真che7人因此招來殺身之禍，抑是身敗名裂。希望任何人欲談愛情進前，愛先了解對方，若對方言語行為有違常情，to7 愛較謹慎咧，m7 通 hou7 甜言蜜語騙到戇戇神神。同時，做人愛較差不多咧，若是騙人感情騙到 siuN 超過份，真是損人又損己。（下期續）

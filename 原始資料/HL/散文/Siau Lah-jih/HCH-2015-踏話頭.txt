踏話頭		    /Siau Lah-jih
1997年五月，清華大學呂興昌教授e5台灣文學研究工作室Home Page開業，內面有一間「台灣俗語鹹酸甜」e5 kam2仔店，看伊用漢羅lam7寫e5方式寫台灣俗語，感覺真趣味，toh8 kap伊討論，三講四講教授soah來招學生tau3腳手，由鼓勵試寫開始siaN5學生入甕，然後講伊真無閒，tioh8分派khang-khoe3講咱來輪流寫，一人一日一chhiam2。教授e5話m7敢違逆，tioh8 na2學na2寫落去。經過教授e5褒獎煽動，歸尾硬將chit間kam2仔店放hou7學生顧，做伊去做khah大e5工事。
實在講，chit間kam2仔店對學生來講是一擔千斤擔，過去罕得寫文章，chit-mai2雄雄叫學生tioh8 ai3一日寫一篇，親像teh交作業仝款，有影有夠食力。師父e5話無聽ma7 be7使chit 。自an2-ne青瞑--e5 m7驚槍，一篇一篇寫無停睏，驚阿爸leh!有教授theng3-ho2靠，若寫了be7見眾--lih,beh笑師父一定hong5笑頭前，師仔工bih tiam3後壁，家己檢討toh8好。TaN to-a7寫be7少，寫得好寫得bai2 tioh8看tak8家ka7阮批評，阮家己e5 o-lo2是: m7成猴，koh亦做一睏寫出了二百五十chhiam2--lioh!算算leh koh有十thong2萬字--koh,連家己ma7感覺懷疑懷疑，苦勞實在值得家己褒。
寫台灣俗語鹹酸甜e5 ng3望有二項：
　第一，想beh挽救giong7 beh失落e5台語Ho7-lo2話：台語聲韻ai3愛靠面對教學來完成，但是台語Ho7-lo2話e5詞類、語法會使chit ti7文字頂面hou7人有樣看樣來學習。蕭平治han5-ban7講話，be7曉[出口成章]，koh-khah han5-ban7寫文章，不過有二個特點鼓勵伊勇敢來寫，五十外beh六十歲e5人，台語e5純正免得議論m7免懷疑，伊感覺講話han5-ban7是缺點，因為伊聽家己e5母語聽會真，be7曉寫慢慢仔學toh8好。
Beh寫台語會通順koh liu2-liah8,需要了解台語聲韻e5變化，kap應用一套台語e5書寫文字，常聽人怨嘆講台語真好聽，beh用文字寫出伊e5聲影，實在chiaN5 phaiN2-phang2,借字借音long2 m7 是好方式，chhoe7古字koh欠hit-lo7功夫，就算講你寫會出，ma7 m7敢保證別人看有。這確實是有影e5事實，ma7困擾咱台灣人幾na7百年，其實beh解決chit-e5代誌真簡單，只要你觀念sio2-khoa2改變，mai3 kan-na7 限定ti7漢字chit-e5範圍來chhia拚，用khah開放e5觀念，應用羅馬字來thau3-lam7,漢字羅馬字tau3做夥相好，親像蕭平治寫俗語鹹酸甜an2-ne,就有法度100%寫出心內事，嘴講e5音聲，chit方面e5應用蕭平治已經m7驚。
　第二、借俗語來了解台灣文化：俗語是語言e5精華，生活上活跳跳e5對談，先民生活e5寫真，扑拼e5腳跡，有真言，有滾笑，有高雅，有粗俗，有hia5-pai,有無奈，有尊重，有相削…總--是人e5一生過程，你所經驗e5鹹酸苦chiaN2，無一項講無tioh8--e5。蕭平治細漢ti7庄腳出世，長久以來toa3-ti7 chhan5-tiong-ng(田中），所以講tioh8話真正世俗，世俗e5人生表現ti7世俗e5語言內底，台灣俗語表達--e5是台灣人活leng3-leng3 e5生活，當然有高雅ma7有奢華詈罵，高雅--e5繼續傳教，粗俗--e5教人m7-thang胡白講亂使來，iau飽吵，因為語言是中性--e5,在人按怎使用nia7-nia7。
台灣俗語that-to2街，比貓仔毛koh-khah濟，一日一chhiam2,寫十冬ma7寫be7完，beh按怎選題材，蕭平治e5辦法是an2-ne:格言漢文e5部分，用北京語e7-tang3了解，盡量mai3選，其他--e5隨機選擇，看電視看報紙，聽人講話，kap人對談，特別ti7庄腳所在，ti7市場內，不時都有俗語lau3--出來，chit種生活化e5語言，hou7伊ui3文字上出現，tioh8是上好e5題材。有tang時仔無靈感，tioh8 ai3 peng2先覺專家e5著作來編故事，pho3-tau7講bang2--gah,話來話去ma7是beh ka7講kah有一支柄thang好gia5。
一個欠腹腸，肚內無文章e5半老e5人，用心計較寫出chit款無仝款e5文章，看無e5人會笑講寫he.是啥物文章，文字lam7-lam7 chham-chham,也無[引經據典]，講hit-lo7 na2親像無讀過冊e5人講e5話，chiah han5-ban7也敢提出來展。看有e5人，（台灣話會曉講，羅馬字會曉讀）看了後上少ma7會肉文笑講，koh親像teh聽人開講話仙仝款，感覺趣味趣味--koh。請多多ka7阮批評指教，感謝！

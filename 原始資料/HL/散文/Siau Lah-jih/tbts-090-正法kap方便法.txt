正法kap方便法		Siau, Lah-jih

10年e5時間tu2好是Siau, Lah-jih今年歲數e5六分之一，一個人一世人有幾個10冬？有人活無到10歲；有人活到超過10冬，20冬，30冬…..甚至有人活到百歲猶koh超過幾na7冬。精差非常che7，m7-ku2 1冬kap 100冬，ti7大宇宙e5時間空間e5差別，應該攏仝款，只不過是萬分之0.00001，抑是億分之0.00000002，總講一句，人生在世，生命e5長短，m7是問題，生活e5意義，kap對人類甚至包含萬物一切e5貢獻，才是重點。
60年e5歲月，tu2來到世間e5 10冬，是懵懵懂懂leh chhit-tho5歡喜，kan-na想beh食飽，食si3-siu3-a2，toe3人讀冊，消遣，相罵，冤家lo5債，ti7 gu7-gu7-gong7-gong7學習過日中間，認bat生活，m7知意義。
Koh來10年，別人m7知，對Siau, Lah-jih來講，猶原是懵懵懂懂e5日子。上初中，讀師範，kan-na會曉厝--裡學校來來去去，老師叫讀冊tio7讀冊，老父叫食飯做khang-khoe3 tio7食飯做khang-khoe3。啥物中文，國語，數學，自然，歷史，地理，音樂，美術，kap我e5生活有關係--e5，tio7趣味讀kah分數koan5分che7-che7-che7。若是he離了生活siuN遠siuN久--e5 ，隨在Siau, Lah-jih按怎認真拍拚，be7會tio7是be7會，可憐到此當今，才頭腦清醒瞭解，tang時a2讀he攏是中國--e5。莫怪，離一個台灣海峽烏水溝，kap 5000年e5歷史，對Siau, Lah-jih來講，kai3-seng5去美國kap天國仝一樣。
Koh來10年koh加10冬，20冬e5生活重點，攏ma7為著娶某生kiaN2，chhiaN5 kiaN2建立事業財產。每日思考計劃--e5，m7是than3錢，家庭，無，tio7是kap人hoe7 he有孔無sun2 e5 ou-lou2-bok-che3，食，穿，chhit-tho5，交朋友，看鬧熱….bo5-se-put-chi3 e5人生百態。是好佳哉，猶無做he傷天害理e5代誌，有--e5是傷害家己e5 lim酒，pok薰，哺檳榔而已。
40年到50年hit 10冬，大約是1980~1990年代，是政治上反對國民黨政權上蓋激烈e5年代，ui3華語到同感到肯定支持，可惜差一sut a2無liau5落去kap人gia5旗pak8白巾a2，che是Siau, Lah-jih e5個性，家己ma7 be7曉評論，tio7 mai3 koh thih8。
1991年開始是上有thang議論hiau5-pai大聲講話e5話題。Hit年台灣歲50，kap台灣文學之父賴和---和a2仙peN5 che7歲，只是人和a2仙已經做神歸天，Siau, Lah-jih才taN a2開始beh認bat啥物是文學？啥物是台灣文學，台語文學？大隻雞慢啼？講愚痴無知khah be7厭氣，漏氣話mai3講，回歸正題：
是按怎會liau5落去kap人學台語寫台語文？講--來淡薄a2是運氣，出現貴人。台灣人稱呼he對咱有幫贊e5朋友稱呼做貴人。因為伊有夠力，有才調，m7 chiah會tang3幫忙你得著好孔e5代誌。
1991年5--月，ti7民進黨e5周縣長推動本土文化e5研習當中，遇著中興大學e5陳永寶教授，教阮十五音（sip8-ngou2 im ），認識台語聲韻。伊鼓勵阮認真學，thang退休後做漢學a2仙。雖bong2短短2、3節課，已經引起Siau, Lah-jih滿心e5希望，做漢學a2仙，che ti7庄腳人是外~nih受人尊敬器重--leh，tio7 ka7排冊擔a2錦賢兄，買一本彙音寶鑑（Lui7 im po2 kam3），利用歇熱家己無師自通，家己研究。是按怎na2會chiah-nih博傑（phok-kiat），m7去請教--人，實在講，kian3問kian3不懂，m7是拆字數，無--tioh8倉頡造字，bong2博a2 bong2博，真正e5老師ti7 toeh？不如家己看冊瞭解，果不其然，經過一冬e5努力，台語聲韻e5祕訣去hou7我sa--出-來-a3。隔轉年，鄭良偉教授來到彰化指導白話字，才真真正正開始寫作文，第一篇e5「阿爸e5鹿角hun chhoe 」tio7是教授ka7我肯定e5作品。
Ui3 ㄅ ㄆ ㄇ ㄈ開始學台語，chiah koh ui3彙音寶鑑學hou音，chhoe7漢字，peng2 一lian3-thang3， 總--是一步一步踏入台語文e5路途，有進步，可是na2像龜leh 行路，su當時，人稱呼我是仙--e5，漢學a2仙，m7知beh講做厭氣，抑是知影家己漏氣，因為家己已經慢慢a2瞭解，漢文萬底深坑，m7是chit-mai2學台語文e5宗旨，進前學--e5攏是「方便法」，瞭解漢字寫台語e5本意，有真che7姑不而將e5爭議，借音借意造字，攏是不得已e5代誌，「方便法」而已。
學了「白話字」以後，雄雄hou7我覺醒，「方便法」e5好處，tio7是會tang3增加pho3-tau7 gi7-niu7，甚至膨風雞kui激som-a2-khui3，自從會曉「白話字（POJ）」了後，m7免受漢字束縛，ma7 m7免kap人膨風激som-a2-khui3，lo5-li lo5-thi，漢字會曉tio7寫漢字，無必要放sak，若是有疑問，寫be7出--來，tio7 ka7寫白話字。我心存台灣話，我嘴講Ho7-lo2語，免懷疑，白話字lam7漢字，一切OK。
1994年？抑是1995年？TW301開始上市。手寫稿ti7 TBTS刊出1、2篇，以後e5投稿，親像石頭沈落海，一去無回頭，經過良光兄e5說明，才知TBTS欠人工，有時陣伊是校長兼kong3鐘，手寫稿tioh8 koh 拍電腦翻譯，瞭解原因，良光兄tio7教我一定tioh8學電腦拍字。一時間亦beh學電腦，亦beh學拍字，loa7 lian5-hoe5你敢知？是好佳哉貴人thai3 che7--leh，台文朋友，學校同事，我e5後生….攏幫贊過真che7。
上蓋好運--e5，TW301後壁有蘇芝萌兄e5 『HOTSYSR-HAKSYSR 台語文系統 』出現。吳宗信教授e5認真調教，soah--落去tio7是良光兄硬ka7我加入台語網，hou7我茫茫渺渺一大cham7，E-mail，無調號e5白話字，「方便法」一直來，一直有人leh討論。恬恬聽，恬恬看，台語文e5正法ti7 toeh？歸尾去hou7我chhoe7--出-來-a3，tio7親像古早時代手寫e5文獻hit款，有標調符e5正港「白話字」。
踏入電腦時代，資訊時代，網路時代，方便法滿四界。Beh求正法需要科學，chit-mai2 m7-na7有『HOTSYSR-HAKSYSR 台語文系統 』，ma7已經有劉杰岳兄開發出來e5『Taiwanese Package』（TP）。Beh簡單有台語網e5各種寫法，簡單明瞭快速；beh上網會tang3寫數字做調符，chit-mai2 ma7會tang3用TP直接用有調符e5白話字上網。白話字e5「正法」已經出現，白話字協會ma7 tih-beh正式成立。請tak8個mai3躊躇，支持白話字做咱e5台灣字（TOJ）。台灣文化，以台灣為主體e5台灣文化已經出現光彩，光iaN7 iaN7 e5日頭光，已經tih beh來，請大家期待。
台文通訊（TBTS）成立10冬，Siau, Lah-jih e5台文路ma7行過10冬，跟隨TBTS e5腳步有8冬，感動chiaN5 che7，感謝be7了，ng3望恐驚i2有khah超過，希望koh hou7我10年，hou7我koh khah生長，看會tang3寫出khah有文學性e5物件--無。Koh khah ng3望TBTS繼續10X10年，永永遠遠，完成台灣文化建國e5 ng3望。
祝福咱e5兄弟，陳雷兄，良光兄，勤岸兄，正玄兄kap所有編輯tau3幫贊過e5兄姊。
險險a2 be7記得，除了小弟Siau, Lah-jih有拍拚以外，恁敢知影鼓勵上che7，放心放hou7師a2工toe3 leh推sak e5師傅是誰？Ka7恁tak8家講：呂興昌教授是--ia3！

Siau, Lah-jih  2001.6.26 ti7田中央 （原文是全羅，編輯室翻譯做漢羅。）

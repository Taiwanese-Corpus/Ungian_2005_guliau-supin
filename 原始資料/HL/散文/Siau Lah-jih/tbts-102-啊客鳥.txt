Ah ! Kheh-chiau2！        ＜Siau,Lah-jih>

「啊！客鳥！」
＜阿客ui3半空中chhu落來網球埕邊e5樹頂，kheh！kheh！hau2 2聲。＞ 
「Ti7-tah？」
＜感覺chiaN5奇怪--neh？球m7-拍，soah來leh關心我？＞
「已經飛tui3…啊！hioh ti7 hit欉樺樹頂hia…」吳老師用手ki2 ui3東旁hit欉樺樹。
＜Hit個吳老師實在真心適，最近定定leh ka7阮hip相錄影，m7知beh創啥？＞
「啊！Koh飛來一隻！」無khoa拍球，隨時ka7球杯a2 tu2-tiam3土腳，球賽暫時停止，8、9對目睭規個siong3-ui3樹a2尾溜去。
＜原來阿客嫂--a已經toe3後壁飛來阿客身軀邊，仝款kheh!kheh! 2聲，4蕾目睭金金看網球埕e5人陣…＞
「He啥物鳥a2？Na2會chiah-nih大隻？」
＜牽--e5！你有感覺搭心、感覺hiau-pai--無 ？In田中國小e5老師攏真ka7咱關心，pian7-na7看著咱e5形影，in就ki-ki chi-chi，o-lo2褒獎，歡喜tang-tang。＞
「客鳥！he叫做客鳥！」
＜聽講ka7咱在地名「客鳥」回復轉--來e5人，就是這個蕭老師，chit-mai2已經chiaN5-che7人bat咱e5名叫客鳥--a-neh!＞
「客鳥？啥物是客鳥？Na2會m7-bat聽--過？Koh chiaN5-sui2 to-tioh8！」少年e5劉老師感覺怪怪leh問。
＜莫怪伊m7-bat，看--起-來生份面生份面，taN來田中國小教冊e5款，chiah少年，m7-chiah 20 thong2歲--nia5。＞
「客鳥！就是喜鵲（chhiok），在來咱台灣人就叫in客鳥，聽講是中國e5清朝時代移民過--來-e5，過去生湠chiaN5-che7，可惜chit-ma2已經piN3-chiaN5保育動物，chhun無幾隻，你敢知，咱田中國小有幾隻？」
＜牽--e5！你敢知影咱e5祖先已經有joa7 che7 kiaN2孫ti7-chia leh khia7起？＞
＜聽講已經經過幾na7代，chit-mai2分散ti7各所在，罕得ka5關心過，抑無你敢知影？＞
＜我ma7 m7知！＞
Ouh！原來是按呢--ouh，咱學校猶有真che7隻--hioh？
「啊！電火柱a2 hia有兩隻！」球埕邊--a一個學生gin2-a2 koh發現。
「He m7是客鳥--lah，he是烏鶖，khah細隻，規身烏so5-so5，ma7無客鳥按呢烏--e5 chhap白，sui2 koh大pan7。」
＜Che ma7莫怪，少年人m7-bat客鳥，gin2-a2 be7認得烏鶖，che應該kap in-e5教育有關係，冊內若無寫，老師koh無認識…唉！He是人e5問題，kap咱啥關係…＞
＜To7是--meh！chhap人閒a2事？＞
＜咱按呢想ma7 m7-tioh8，攏是ti7-chia khia7起，總是互相關心，互相照顧ma7是應該--e5。你看，這個蕭老師m7是一直leh ka7咱關心！＞
＜有khah-choah8？伊亦m7是專家，kan-na用hit支嘴講講--leh，敢有啥物幫贊？＞
＜有比無khah贏，其實，咱ma7 m7-thang kang5誤會，這幾冬來，咱台灣e5兄弟已經進步真che7，有保育觀念，攏真愛護咱鳥a2類，m7-chiah hou7咱好生存，chit-mai2咱m7是自由自在ti7-chia kap in leh鬥陣生活，ai3會曉感謝人chiah-tioh8！＞ 
「蕭老師！你講咱田中國小有幾隻？我na2會攏m7-bat看--過？」
「親目看--過e5記錄是兩對，吳老師bat看過三對，頂日a2 ti7頭前運動埕hia才看過4隻，同齊ti7樹a2頂chhit-tho5，飛koan5飛低，ti7樹a2頂跳來跳去，kap一隻膨鼠走相jiok，足趣味。」
＜除了蕭老師以外，猶有這個吳老師ma7是真正hou7咱感心，伊e5觀察比蕭老師khah深入，時常koaN7一 kai5攝影機leh ka7咱hip相錄影，可惜ma7 m7是專業--e5。＞
「蕭老師！你敢知影hit 4隻客鳥e5關係？」 吳老師是舊年才soa2來田中國小e5少年查甫老師，發現學校內chia e5客鳥，就一直用心leh斟酌觀察。
「啥物關係？客鳥ti7 咱學校出現已經7、8冬，會記得1994年第一擺發現，就一直ti7咱學校出出入入，m7-bat消失過，到taN生湠應該ma7 be7少，當然有e5會soa2去別位，總--是應該be7離開田中地區siuN遠chiah-tioh8。這4隻ka2-na2是2對tu2好仝時陣出現--nia5，敢也有啥物關係？」
「頂禮拜，ti7力行樓對面hit塊球埕，ma7同時出現4隻，看--起-來是雙雙對對，kap蕭老師hit篇客鳥所描寫e5仝一樣，代先ma7叫是兩對朋友同時招出來chhit-tho5，感覺chiaN5稀奇，因為上課中，我tu2好無課，就tiam7-tiam7 ka7看，tiam7-tiam7 ka7欣賞，實在有影sui2，烏chhap白，行路大pan7定著，可惜無chah錄影機，若有，ka7錄影--起-來，一定真寶貴。看beh 4、5分鐘久，才去hou7我發現著，原來這兩對客鳥m7是兩對朋友，是一家伙a2。」
「一家伙a2？你na2會知影？敢m7是攏平大隻平大隻。」
「In是父母chhoa7 kiaN2出來實習，學飛學chhoe7物件食。Chit-mai2飛e5技術已經無問題，討食猶有khah han5-ban7，所以客鳥kiaN2攏猶toe3 ti7親鳥身邊，theng3候父母thong2 hou7伊食，為著討食物，鳥a2 kiaN2 ma7會kek sai-nai，m7是細聲hau2腹肚iau，就是ka7翅-kou2 lau3 hou7拖帆，hau2 he sai-nai聲。上趣味--e5就是直接大聲hau2 beh食！beh食！beh食！」
「吳老師！確實無簡單，觀察kah chiah詳細。」
＜吳老師有影有心to-tioh8 ，kan-na看就了解咱leh創啥，實在hou7咱感心，吳老師，多謝--ouh。阿客！咱來去hit旁，thang hou7 in koh繼續拍球，咱ma7 tioh8 koh chhoa7 hit 2個gin2-a2出來實習，拍拚學生活e5技藝。Hiah-nih大漢猶be7曉家己獨立，kan-na會曉嘴a2開開beh食beh食，啥體統，敢be7 hou7蕭老師in笑。＞
＜是！牽--e5！遵命！＞phuh8！phuh8！真正翁行某toe3，一前一後飛向東旁hit欉南洋杉去。
「啊！客鳥飛--去-a！Mai3 koh看， beh講beh hoe7，等這盤球拍soah才koh來pho3-tau7 gi7-niu7 ，beh看客鳥，khah chiap8來學校運動散步，定著有歡喜e5收成。來！球賽繼續，看chia，beh發球--a-ouh！」 
…………
＜爸~！媽~！腹肚真iau，敢有chah好料--e5轉--來！＞
＜Chah啥物好料--e5，beh食toe3阮來去活動中心頭前，學校已經放學，土腳tau定著有chiaN5-che7學生gin2-a2食soa--去e5麵包、餅幼a2，抑是飯粒a2、魚肉，beh食趕緊toe3阿爸阿母來去khioh 。＞一口灶4隻客鳥，2隻頭前，2隻尾後，ui3南洋杉頂e5鳥a2 siu7 chhu落來活動中心門嘴hia，tiam7 chut-chut，kan-na chhun客鳥聲ti7-hia leh tin-tin-tang-tang、kheh-kheh khah-khah：
＜阿爸！我beh食！＞
＜Beh食家己chhoe7，家己khioh，chiah-nih大漢--a，tioh8家己拍拚，m7-thang koh ng3父母ka7你飼。Koh半月日恁tioh8-ai3家己獨立生活，無趁這陣學khah-che7生活技藝，到時會餓死--去，知--無？想當時，阿公阿媽教阮非常嚴格，叫阮m7-thang隨便飛落來運動埕chhoe7食，驚學生gin2-a2 ka7阮傷害，所以阮攏ai3飛去真遠e5田郊野外討食，有夠艱苦，恁實在好命m7知。＞
＜阿爸阿母，我知影，阮會家己拍拚，beh kah阿爸阿母學生活e5才調技能，請恁放心--lah。阿爸！有一項代誌beh ka7你問--ouh。＞
＜啥物代誌？＞
＜咱啥物時陣搬來toa3-chia--e5？人m7是攏叫咱客鳥？＞ 
＜Aih！你koh也會曉想這個問題。＞
＜阿爸m7是時常教阮tioh8「飲水思源頭，食果子tioh8拜樹頭」，當然ma7 tioh8了解咱是ui3 to2位來--e5。＞
＜聽講ti7 hit個中國e5清朝時代，咱e5祖先就移民來台灣--a，我ma7無確定，有根據--e5應該是hit個蕭老師所記載e5文獻，ti7 1994年，伊發現咱祖先ti7田中khia7起開始，到taN ma7過了有5、6代。第一代祖起厝ti7學校西旁hit欉銀合歡頂koan5，後--來koh有ti7南旁e5 chheng5-a2欉kap大王椰子頂做siu7，恁阿公e5厝起tiam3南洋杉頂koan5，阿爸感覺be7-bai2，所以無koh soa2位，就ka7新厝起tiam3阿公e5樓頂。＞
＜Na2 tioh8按呢搬來搬去？＞
＜Na2有法度，咱台灣雖然講是美麗島，但是風颱真厚，咱鳥a2族上驚就是風kap雨，特別是無情e5風颱，m7管正掃回南，風颱頭風颱尾，咱註定是衰siau5 ，一支橫過來一支橫過去e5工法，khah按怎kit-tiau5--leh ma7無khah choah8。大風一下掃，siu7 lian3--落-來就是lian3--落-來，敢有法度阻擋是--無？是好佳哉，天公保庇，命總是留--落-來，厝koh起就有，m7-chiah tioh8一直催恁tioh8趕緊學獨立生活。其實，天災不可怕，上驚是人禍，上天庇佑，台灣已經有覺醒，知影互相扶持，互相尊重e5道理，若無，親像過去「南路鷹，1萬死9千」e5悲情，看咱客鳥族會絕種抑be7絕種？＞
「啊！客鳥！」
「老師！客鳥！運動埕hia有客鳥！」
「Khah細聲--leh ！真sui2--houNh！He是真稀罕e5鳥a2，m7-thang ka7拍青驚--ouh！」
「老師！我看鳥a2冊寫，客鳥原來e5名叫喜鵲，na2會老師攏教阮叫客鳥？」
「聽講咱台灣本來無這款鳥a2，是ui3外位移民來--e5 ，na2像來chia做人客仝款，所以在來咱台灣人tio7稱呼in做客鳥。」
「Hou3！按呢--ouh！我知--a！」
＜阿爸！咱來改名好--無？＞
＜Na2 tioh8改名？客鳥客鳥，m7是真好聽，koh真有咱台灣e5在地味。＞
＜你看！In攏叫咱是客鳥，親像咱猶是ti7台灣leh做人客仝款。咱已經tiam3 chia khia7起chiah-nih久，台灣是咱e5故鄉，敢m7是？我無愛koh hong5叫客鳥。＞
＜Ah8無beh改做啥物名？＞
＜Mai3 koh叫喜鵲抑是客鳥to7好。＞
＜咱e5叫聲kheh-kheh-kheh-kheh，規氣就叫Kheh-chiau2好--lah，mai3用漢字寫，m7著無hit-lo7麻煩。＞
＜Pa5！你頭殼真讚--neh！Kheh-chiau2，Kheh-chiau2，是咱e5 hau2聲kheh-kheh-kheh-kheh，m7是咱ti7-chia做人客，我是台灣鳥，我是台灣Kheh-chiau2。＞
「老師！阮知影，愛護動物，就m7-thang ka7伊掠，ka7伊tan3石頭，m7-thang買烘鳥a2 pa來食，tioh8--無。」
「Tioh8！完全正確，小朋友，恁敢知影Kheh-chiau2是按怎叫做Kheh-chiau2？」
「M7知，拜託老師ka7阮講。」
「是in e5 hau2聲kheh-kheh-kheh-kheh e5緣故--lah，親像『綠繡眼』e5 hau2 tih~tih~tih~，咱就ka7號做ChheN-tih-a2（青笛a2）仝款，真心適--houNh！」
＜Pa5！你看！人蕭老師ma7按呢ka7學生gin2-a2解說--neh！＞
＜Tioh8--a！咱台灣leh號名真che7是按呢號--e5，親像頭殼一chhok白白叫白頭khok-a2；嘴pe若飯匙，撈--一-下，飛--一-下，叫La7-poe；hou5--起-來就溜去叫hou5-liu（鰗鰡）；愛食粟a2 e5鳥就叫粟鳥a2，攏真有意思，攏真趣味--houNh！＞
「Kheh-chiau2！Kheh-chiau2！Kheh-Kheh-Kheh ；ChheN-tih-a2 ！ChheN-tih-a2！ ChheN-chheN，tih-tih-tih！」 學生chim-mi7唸chim-mi7回老師e5話：「我知--a！台灣人號名真趣味koh真有意思，Kheh-chiau2！Kheh-chiau2！Kheh-Kheh-Kheh ；ChheN-tih-a2！Chhe-tih-a2！ ChheN-chheN，tih-tih-tih！」
「啊！客鳥！飛--去-a！」
M7是！是Kheh-chiau2飛去chhit-tho5--a！伊會koh轉--來！ 

這個 “Hamburger"已經有人訂--a            Kok-ki翻譯

Ti7澎湖阮tau附近，新開一間McDonald’s。顯目e5“M”字khan板，真緊就變成一個明顯e5路標。因為我一直ti7外面讀冊，所以無機會去這間離阮tau kan-na 100公尺e5世界級餐廳。一直到有一日，我轉去澎湖，我e5阿母kap阿姐攏無ti7厝，kan-na chhun我一個。這工，我決定beh入去這間黃色、大M e5店，食看mai7--leh。
我ka7大門sak開，內面真光、真闊，hou7人感覺真爽快。McDonald’s a2叔，笑面ka7我歡迎。我點一份一號餐，揀一個窗a2邊e5位坐--leh，真輕鬆beh享受我e5 hamburger。我一面食一面思考，為啥物McDonald’s會tang3流行全世界？忽然間，有二個人行--入-來，in隨引起我e5注意。因為in kap這間清氣koh新e5店，一點a2 to無四配。In是一個老父(pe7)kap一個gin2-a2。老父穿一su破孔黃au2 e5衫，koh ko7著烏油，面san2-san2 ，皮膚烏烏jiau5-jiau5，看--起-來就是靠勞動食飯e5人。Gin2-a2 ma7是烏烏san2-san2 ， kap hia e5白白sui2 sui2，手theh8飛龍機走來走去e5 gin2-a2實在boe7比--e5。 
In二人，慢慢a2行--入-來，目睭四界看來看去，腳步躊躇(tiu5-tu5)，看會出來in是第一擺來chia。
「阮beh買一份”薯條”，一杯khou2-lah，koh二個”豬肉堡”」老父ti-ti tu2-tu2講。
「攏總150 khou。」店員e5面是McDonald’s e5招牌笑容。
「150 khou？好...好...」老父aN3頭，用伊hit支烏烏油油e5手，tui3落袋a2 jim5一koa2銀角a2出--來，khng3 ti7白白e5桌a2頂，慢慢a2算，「10 khou，20 khou，30 khou，40 khou，50 khou，55 khou，56 khou ...」
店員笑笑a2等，m7-ku2排ti7後壁e5少年家小khoa2擋boe tiau5。忽然間，原本恬恬e5小朋友拖老父破破e5衫吵，「阿爸，我beh sng3 hit台車！」老父看架a2頂e5 chhit-tho5物a2車，想想--leh，就問店員講「請問加hit台車ai3加外che7錢？」
「50 khou 。」
 老父無講話，m7-ku2面憂憂，頭殼額 jiau5-jiau5 chek作規kiu5。「A--!小姐，”漢堡”一個就好。」店員就khi-khi kiak8-kiak8重拍收銀機。無定tioh8 這個老父這世人第一擺想beh食e5 hamburger，soah變成一隻chhit-tho5物a2車。老父ka7桌a2頂兩三個銀角a2收ti7褲袋a2內，一手phang5盤a2，一手ka7 gin2-a2牽去坐位。我e5目睭偷偷a2看in，小朋友足歡喜，有時sng3車，有時用指頭a2 ni ”薯條”食。Hit個老父啥物攏無食，kan-na用真疼惜e5心teh看伊e5 gin2-a2，老父頭殼額 jiau5-jiau5 koh一擺chek做伙，但是這擺是teh笑，m7是苦笑，是一種真滿足e5笑。原本彎khiau e5身軀，忽然變kah真挺。我teh想che就是McDonald’s全世界賺透透e5原因，因為父母e5愛，全世界攏相仝。
我e5 hamburger食了，theh8 50 khou koh行去櫃台，「Koh hou7我一個hamburger...。」我e5話猶未講完，看這個店員tui3後面phang5一個燒燒e5 hamburger行去hit個父a2 kiaN2 e5位，伊ka7我 ni2目睭講:「這個hamburger已經有人訂--a！ 」
( 這個故事是朋友傳來e5電子批，原文是中文，葉國基翻譯做台文。) 


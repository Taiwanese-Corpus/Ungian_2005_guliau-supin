員林好所在			靜修國小林淑鈺老師
	
『員林椪柑，甜koh有汁e5員林椪柑！』聽著這句話就hou7我想起阿公講過e5話：「咱員林古早叫做圓林仔（iN5-na5-a2）。施世榜先生挖八堡圳引濁水溪e5水來淹田，種--出-來e5椪柑足好食，是頂港有名聲，下港有出名--e5，所以咱員林ti7古早就真出名--loh！」
員林tiam3-ti7彰化縣中心點，是全縣第一大鎮，縱貫鐵路、高速公路、台一線公路攏有經過，交通便利。古早e5三輪車，現在自動車、火車，南北二路，beh去to2位攏真方便。
天phah-phu2--a光，菜市a2就人馬chhiang7-chhiang7滾，「來來來！高麗菜、花a2菜、荷蘭豆、皇帝豆，攏是現ban2--e5！beh買趕緊來！」頭家娘大聲teh喝賣koh笑咳咳：「今a2日e5烏魚是現掠轉來--e5 ，蓋chhin蓋好食，beh買to2一尾隨在你揀！」賣衫e5少年家ma7拼勢hoah：「緊來ouh！tak8項攏一百khou，m7驚你貨比貨，kan-na驚你m7-bat貨！」華成市a2、第一市a2據在你seh8，hou7你買kah笑哈哈，竹管市a2，賣衫、賣鞋、賣雜細，包你seh8 kah笑bun2-bun2，大包細包雙手koaN7。  
王爺宮後，九重炊、油蔥粿、米篩目、chhek8 a2麵氣味好koh湯頭讚，大碗koh滿kiN5，hou7你o-lo2 kah tak嘴舌。雙林寺、員林寺拜佛祖，福寧宮媽祖、帝爺會保庇，『有燒香就有保佑』，gin2-a2若beh考試，趕緊來去員林公園內e5文昌祠拜文昌帝君，保庇伊金榜題名。
員林e5文化建設koh khah讚，書局冊店滿滿是，圖書館、育樂中心看書、學藝。最近才起好e5『員林演藝廳』是一流e5表演場所，定定有世界出名e5團體來chia演出，提高咱e5音樂水準kap生活品質。
Toa3 ti7員林實在真幸福！員林有影是一個好所在。   

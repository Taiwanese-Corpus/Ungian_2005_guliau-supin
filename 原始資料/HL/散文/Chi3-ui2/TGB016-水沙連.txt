水沙連
Chi3-ui2

「水沙連」, 1個beh去hou7人放be7記e5地名, 就親像Sao族(邵族) e5運命kang7款, hou7外來統治者kap烏金資本社會am-kham3--去, 無人會記e5有人bat ti7 chia生活--過, kan-taN有1-koa2觀光客來享受短時間e5景緻.

暗時e5水沙連, 是暗暗e5天色, hiah-ni7 sui2 e5湖, hiah-ni7 sui2 e5山, 電火e5光ti7湖--nih閃sih, na2像teh ka7 goan2相招, ka7 i e5神祕ham7美麗展--出-來; 蟲teh叫e5聲kap i 甜bun7-bun7 e5歌聲, 傳tui3 goa2 e5耳孔來, 目chiu 1-nih看tioh8 Sao族e5勇士teh kap鹿a2走相jiok, cha-bou2-gin2-a2 teh歡喜唱歌跳舞, ti7 goa2目chiu前一再出現, 目chiu koh 1-nih, 就kan-taN chhun(剩)水沙連kap i.

透早e5水沙連, 罩矇e5山, 湖面白茫茫e5水氣, goa2 ham7 i khia7 ti7碼頭邊, 日頭chhio3 ti7湖面, 金光閃閃, 擋be7 tiau5想beh跳入去湖--nih liah8金光, hiong5-hiong5, 有1隻船a2駛來問goan2「有beh坐船--無? 算lin2 khah siok8--e5!」

坐ti船頂, 看tioh8 hou7船liau5--起-來1層1層e5水波, 船a2 ma7慢慢a2駛tui3白茫茫e5湖中央去, 『光華島』『玄奘寺』『德化社』, 1站1站觀光點, 1個1個親像beh死去e5所在, 無活力, 無性命, 行過幾10冬e5繁華, 就an2-ne, chhun--e5是亂糟糟e5店a2 kap旅社.

Kap鹿a2走相jiok e5勇士無--去-a, 活潑唱歌e5 cha-bou2-gin2-a2 ma7無--去-a, kan-taN有觀光客留--落-來e5浮華kap pun3-so3(垃圾)!

歷史e5轉變照常teh繼續, 水沙連e5主人─Sao族, m7管統治者是Chi-na人iah是日本人, in e5運命long2無改變! 土地e5主人--a, tang時lan2 chiah beh來決定ka-ti7 e5運命, 做真正e5主人--leh?

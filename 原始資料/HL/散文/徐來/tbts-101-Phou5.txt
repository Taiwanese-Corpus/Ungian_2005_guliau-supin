Phou5 			徐來

三月底e5業務會議，決定beh ti7遠遠e5市郊舉行了後，我就有一點a2煩惱。透早才phah-phu2光，就ai3駛規點鐘e5高速公路去開會。雖然，公司會請食早頓，m7-ku2心肝底有一點a2 ngai7-gioh8。開車有駕照已經十thong2冬--a，總--是，開高速e5遠途，猶未慣習，腳手肉會phih8-phih8-chhoah。Cheng7總公司ti7三年前換大頭家了後，公司e5營業政策大大改變，請真che7少年a2，特別愛ti7 sui2 koh遠、koh空闊e5所在開會。真iang7，真phaN7，就是舞死chia-e5老身--e5。好佳哉，一季一擺，若無，為著這個飯碗，心臟血壓m7知beh加joa7 che7負擔--leh。
	一開始，主持會議e5司儀，用十二萬分榮幸e5口氣來說明，咱所屬e5區域ti7過去一季e5中間是如何成功，如何受著全國性e5注目，總講一句，就是頭家領導有方。頭家名叫做David，伊才三十歲，人生做緣投漂撇，認真koh gau5用人，伊所管理e5區域e5業積，thang講是全國e5頭名。司儀講一個soah-phah，soah ti7路尾雄雄puh一句：“咱chit-ma2請咱e5神，David XX來ka7咱講幾句話。”
  	Ti7 hit個時，我感覺規個會場e5空氣若親像kian-凍--起-來，大家hou7這句chhiak8一tio5。時代koh khah進步，人koh khah joa7 gau5，ma7 m7敢有人稱作上帝抑是神。我規身軀e5毛管束an5-an5，雞母皮起規堆，規個面紅kong3-kong3，soah替這位頭家緊張--起-來。TaN這聲這個少年家到底是beh按怎來應答--leh？俗語講：“人食褒”，加減ka7人褒--幾-句是正面--e5，肯定--e5，亦是健康--e5。但是這個司儀老精(chiaN)，褒了chiah-nih超過，恐驚是有伊真特別e5目的也無的確。
	幾秒鐘了後，頭家真大扮上台，伊先輕輕a2吐一個khui3，然後笑笑，溫 liau5-a2講：“我e5名，若是有一絲絲a2緣分ham上帝有淡薄-a2牽連，減採就親像按呢： 『我e5神--a！Koh是David--lah！』抑無就是，『ouh，慘--lah，我e5上帝，m7-thang koh是hit個David…』(If there is anything that my name is related to God, that may be"Oh, My God, is David again.” Or “Oh, No, My God, not Davaid again.”) 講soah，規個會場大笑。會場e5水仙、thiu-lip-phuh、百合na2像同時攏芳--起-來，攏活--起-來，我e5心肝頭一粒石頭也規個放--落-來，規個放輕鬆。頭家e5智慧ka7  hit個真刺chhak8 e5 phou5話，變作空氣仝款，ti7春天市郊舒是e5會場liau5-liau5-a2化無--去，hou7阮對這位少年頭家e5尊重koh-khah深，伊顯然有一koa2領袖e5氣質，伊會受o-lo2 ma7是應該--e5 。


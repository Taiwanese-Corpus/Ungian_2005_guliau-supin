Ui3媽孫仔2人e5對話講起 
東興國小  楊碧蓮

十幾年前，有一工，阮小叔chhoa7著in kui家人轉來探望故鄉e5序大人。Hit個時陣伊2個囝仔，chiah leh讀國校仔nia7-nia7,生做真古錐，聰明koh活潑，講話ma7真天真。轉來庄腳，對庄腳e5點點滴滴long2感覺真新鮮、真好奇，真想beh知影。Hit工阮ta-ke抵leh in草in，2個囝仔就行--過-來，用華語問阿媽講：
『你弄這個要做什麼？』（華語)
「啊！恁leh講啥物，我聽無--啦！」
『阿媽，你在說什麼？』（華語）
「Ah！恁chia-e5外省仔，講he我聽無--啦！」
『阿媽，你在說什麼？』（華語）
「啥物leh『說什麼』，我聽無--啦！」
「……」
聽in ti7 hia『雞同鴨講』，媽孫仔3個人講來講去，long2 m7知影對方leh講啥物，實在真悲哀。
咱e5社會一向非常注重孝道。但是過去e5教育ka7台語醜化，認為台語無水準，是下流e5人講e5話。Ti7學校若是講台語，著愛罰錢，抑是罰「勞動服務」，koh愛掛『我要說國語』e5狗牌仔。變成hou7咱這代e5人，ui3細漢開始，就m7敢講台語，慢慢仔就對台語產生錯誤e5觀念，ti7厝--nih ma7無愛講台語--lou！Theng3候成家立業有後一代了後，就long2 kap in e5囝仔講所謂e5「國語」，造成現在chiok濟囝仔boe7曉講台語，kap阿公阿媽無法度交流，公孫仔、媽孫仔boe7-tang3講話，講話ma7講boe7投機、boe7深入。雖然親情永遠是親情，m7-koh孫仔卻是boe7主動想beh轉來尋阿公阿媽，ham7阿公阿媽有疏離感。Che是時代e5悲哀，ma7是孝道漸漸hou7人疏忽e5必然--啦！
咱long2知影，若是beh消滅一個文化，上簡單e5方法，就是hou7 in e5語言消失--去，到尾手連家己是啥物人ma7 m7知，na2 iau2會知影啥物是家己e5文化--leh！Chit-ma2真濟人反對ti7學校教母語、學母語，認為學he無效，che是chiok功利e5思想！一個教育工作者，應該愛有文化傳承e5使命感，m7-tang hou7家己e5語言，ti7咱e5手頭失落--去，按呢chiah boe7變成歷史e5罪人！
Ng3望逐家透過目前鄉土語言e5教學，會tang3 ti7厝--nih long2用家己e5母語來交談，hou7咱e5母語一代一代一直湠--落去！


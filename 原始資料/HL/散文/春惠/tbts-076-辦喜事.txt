辦喜事		春惠

時間過了真緊，來國外khia7起也已經有二十外冬囉。同鄉內面有真che7囝仔攏已經成大人。嫁娶辦喜事差不多年年有，不時to7熱烈滾滾.。
辦喜事是大代誌，除了真重要e5出頭，親像講舉行結婚禮e5場所，請人客餐館e5 安排，新娘、新郎、伴嫁、伴娶禮服e5訂做試穿…等等 ，ma7有其他真che7 tap-tap tih-tih e5細項事。Chia-e5攏需要雙方家庭kap親友大家鬥安排。婚事e5兩個男女主角ma7會發揮in e5能力鬥hoat8-loh8 。
教會牧師也ti7婚事上扮演真重要e5角色，除了替in主持婚禮以外，事前做種種e5計劃ma7是真要緊。因為牧師人對婚禮e5進行程序kap其他應該知e5事項，有真豐富e5經驗，往往會tang3 hou7少年人真好e5意見。幫助in婚禮進行kah真順序。
典禮開始e5時，大家攏抱著期待e5心情，等候新娘kap伊e5老父e5出現。當in慢慢行過眾人面前e5時，每一個人e5目睭也toe3 in teh行。Ah！Che敢m7是一個真奇妙e5時刻？
這時牧師ti7台仔頂聽候beh為in証婚。每一對新郎kap新娘ti7莊嚴e5典禮進行中對換手指、誓言、簽証書等，一直到典禮soah，新郎kap新娘相牽行出禮堂。Hit種情景，不但雙方父母、親chiaN5，甚至朋友kap長輩看ti7眼內，攏會感慨萬千，充滿喜樂。
普通大部份ti7教會舉行婚禮soah，ti7 hia著有一個簡單e5午餐。這個午餐講簡單實在也無簡單，因為教會會友久年來做伙，大家親像一家人，感情真深。無論to2一家嫁查某囡抑是娶新婦，攏會當做是家己e5代誌仝款。尤其是婦女姊妹，攏真歡喜鬥腳手，每人負責一部份，到時真phong-phai3 e5餐點就出現ti7你e5面前。
當人客真熱烈用餐e5時，穿sui2 sui2 e5姊妹，若有負責餐點工作e5人，in著無hit款時間kap心情kap人做伙享受。因為in隨時ai3注意餐點e5補給khang-khoe3。差不多攏是chhi3¢ -chhai2 khioh-khioh一盤ti7 廚房na2做na2食。有時也會發生真趣味e5代誌，無閑一khun3了後，soah chhoe7無家己hit盤餐點，na7無注意去kap別人e5 khng3鬥陣，ma7會分be7出來，to2一盤才是家己e5？
午餐用soah，人客漸漸離開，in koh開始另外一thoaN e5無閑，收洗餐盤，chhun落來e5食物也ai3處理hou7好勢。這款大家歡喜，自動自發鬥saN 工e5情形，實在hou7人真感動。
暗時a，ti7餐館舉辦e5 hit場晚餐，大家才有心情kap時間坐落來，kap仝桌e5朋友交陪話仙。一面欣賞台仔頂主持人主持e5節目；一面享受擺ti7面前豐盛e5餐點。總是快樂e5時間真緊也會過去。當跳舞e5音樂放出來e5時，大家也準備離開koh去面對家己日常e5生活。Che 也hou7我想起牧師所講e5一句話「婚禮是一日e5代誌，婚姻卻是一生e5代誌」。
新婚e5夫婦，tui3這時起就beh開始過著in e5新生活。相信有咱e5祝福kap好模樣，會hou7 in有勇氣去迎接充滿挑戰kap創造in美滿e5人生。

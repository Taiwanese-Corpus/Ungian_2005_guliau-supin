演劇雜談		春惠

	猶會記得阮tu2 tu2接辦『台文通訊』e5初期，我有寫一篇介紹『阮e5台文班』e5文章。日子過了真緊，阮大家認真學台文也有得著真大e5進步。目前阮e5學員內面已經有人會tang2勇敢上台扮演陳雷老師e5角色教台文，而且教學方式變化多端，非常趣味。減採恁會好奇，想beh知影有人代替伊教學e5時，伊ti7台a2腳teh chhong3啥物？我ka7恁偷講，伊是ti7 hia khiau腳liam3嘴鬚，欣賞家己教學e5成果。
	今年是『台文通訊』出刊十週年紀念，特別kap加拿大台灣同鄉會聯合辦年會，意義非常重大。阮台文班用盡力量想beh sak出一koa2好節目；除了邀請對台文有專門研究kap貢獻e5前輩來參加演講以外，演劇是免不了e5。當然劇本免驚無，陳雷老師有作品準備便便。咱知影編劇e5構想並m7是hiah-nih容易e5代誌，總是he會tang3靠一個人e5天份用家己e5時間kap一枝筆就會tang2完成。演劇確實tioh8動用kap故事內面e5人物相對e5人數去演。各人記詞、想動作、準備道具而且也tioh8特別安排導演、化裝、燈火控制等等e5腳手。所用e5時間phaiN2算以外，ma7有外人所m7知e5趣味kap困難e5一面。
	阮這次所beh演e5這齣劇是「厝邊隔壁」，tui3頭到尾有五幕，內面e5人物有各種無仝e5性格，有e5是扮演gau5膨風，ai3虛華e5人；有e5是貪心無正經e5 chhit-tho5人；也有hit種phaiN2-chheng3-chheng3 e5官員，koh有ai3報尾a2 e5小人物。Ka7看起來，in chia e5演員，早前攏是斯斯文文e5讀冊人，beh按怎去體會phaiN2人e5個性？然後勉強家己扮演hit種反派e5角色，實在ma7是真為難e5代誌。
	當然劇本內面ma7有不止a2正經e5角色，但是ti7這平凡e5人物中間，演員有e5是七少年八少年tioh8 ai3演老人e5角色，若m7是演技好，na2有法度演hou7成leh！有e5年紀khah大卻tioh8叫少年e5阿母，而且ai3叫了自然koh有感情，講起來che ma7需要淡薄a2勇氣才會使chit。
因為大家工作無閒，toa3 e5所在互相也離開不止a2遠，beh chhoe7一個時間作伙排練ma7真困難，只有利用禮拜日教會做禮拜soah來練，時常是一遍koh一遍練kah日頭落山才結束。上感心e5是陳雷先生夫婦雖然toa3 ti7遠遠e5 Hamilton，總是in攏準時來出現。對這點，恁會tang3看出來阮ti7台文頂面所堅持kap努力e5精神是按怎產生e5。
	其實想khah真一下，咱每一個人ti7日常生活中已經teh扮演choe7 choe7無相像e5角色，只是無受著劇本e5限制，會使自我發揮。也因為按呢，咱ti7不知不覺中所扮演多種e5角色，hou7這個社會展現出多彩多姿，有活氣，有ng3望e5情景。


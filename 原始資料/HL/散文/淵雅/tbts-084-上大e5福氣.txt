上大e5福氣		淵雅

	自1994年6月24日阮全家搬來加拿大以來，已經進入第7年。Ti7這7年中間對加拿大四季分明e5氣候印象真好。每一季beh來e5時，攏抱著真新鮮kap期待e5心情teh等候伊。每一工攏會tang3看著無仝e5景色。
加拿大e5春天：涼風微微a2吹，樹木花草青翠美麗；
           熱天：日頭紅phah-phah，景緻猶原sui2；
           秋天：秋風呼呼叫，樹葉a2掃kah叫m7敢；
           冬天：霜風吹來，寸步難kiaN5。
以上是對chia e5氣候e5感受，亦好比是阮這7年來e5心路歷程。
Tu2到加拿大e5時，一切攏真新鮮，有活力，有期待。所看著e5是青翠開闊e5環境，心情就親像是春天，花草puh芽充滿著生命kap ng3望。續落去就是「大樹soa2栽」，重新適應新e5環境，為著生活拍拚。總是全家會tang3作伙生活，亦是真有意義e5。che可比熱天，雖然熱，總是伊e5景色猶原是我所欣賞e5。慢慢，進入1999年e5 2月，忽然接著「移民局」來批，講我e5名kap一個通緝犯e5名類似，ai3我家己出錢去作「手印」鑑定，當時實在是一腹肚火，莫名其妙e5侮辱，實在真m7甘願。就拍電話問律師，律師講若是tui3美國辦移民e5 ，ma7是攏ai3作「手印」。最後只好真m7願去作鑑定。後來，我e5老父破病轉去探伊，hit時因為親chian5破產，ti7台灣借hou7 in e5錢也烏有去。轉來加拿大了後，有一暗半暝，忽然間停電，想講是全部停電，想be7到，是阮兜e5地下電線phaiN2去。電力公司講in無負責che，ai3阮家己叫人來修理，in只有負責外面，按電火柱到阮e5厝外口為止。唉！Koh一擺tu2著難題，一項未soah，一項koh來。一暗，亦是半暝a2，gin2-a2起來講，地下室e5拍水mouh-tah一直teh kiaN5 be7停。趕緊落去看，原來水空一直bun3水入來，ka7拭hou7乾，就koh去睏。透早peh起來，哇！地下室已經變臭水池a2。當時，真正是beh哭無目屎，趕緊chhoe7水公司，chhoe7保險公司。Khah佳哉e5是，保險公司負責所有e5整修kap賠償。總是，兩個外月e5處理，規家e5精神m7知用外che7 leh。
算是一切解決，會tang3過khah平靜e5日子。到2000年11月初，有一工kap gin2-a2 teh講，實在真感謝上帝，hou7咱ti7頂年e5這時所發生e5代誌攏已經過去，hou7咱會tang3平安過日子。啥知！Ti7 11月12日早起，國基拍電話轉來厝講，阮e5健康食品店ti7 chang-暗10點外火燒，已經攏燒了了ah！心情tui3 1999年e5秋天情境進入到2000年霜風刺骨e5冬天，寸步難kiaN5，m7知beh按怎koh kiaN5落去。只有祈禱上帝講：「一切主權在ti7你，你愛阮按怎kiaN5，阮就按怎kiaN5」。
真che7 m7是教會e5朋友來到阮e5厝，攏講：「哇！你e5厝真讚。」我問按怎讚？有e5講地形親像是一個袋a2型，錢有入be7出。有e5講親像一個「穴」穩than3啦。總講一句，就是風水真好啦！我講，但是阮所遇著e5是困難，是強beh無飯thang食呢。Beh按怎解說？
Tui3阮所遇著e5代誌，我一直teh chhoe7上帝愛阮學習e5功課是啥物？最近hou7我想通e5就是，伊beh賞賜hou7阮e5，就是ti7困境中，阮全家猶原有平安、喜樂e5心情，會食會睏，相kap努力。Che敢m7是上大e5福氣leh？




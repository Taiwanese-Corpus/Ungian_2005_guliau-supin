
泡茶開講--驚死人的中國SARS
李正男

SARS有人講愛正名號做「中國嚴重急性肺炎」，即種驚死人的傳染病，全世界的人目睭攏看到真清楚，是千真萬確的MADE IN CHINA，是佇中國發明佮發展出來前所未有的「新產品」疾病。所以也有真濟人懷疑是中國製造的「生化武器」，中國為掩勘罪行，刁意故滯in南部廣東做實驗，刁意故傳入香港，再ui3香港傳入台灣，用來對付台灣阿扁政府毋聽話、毋投降的毒招，小者會當擾亂台灣的人心佮經濟，削弱台灣的國力，大者消滅台灣人一半的人口。佇中國南部做實驗，無疑誤chiah利害，chiah緊著因為21世紀交通發達遂傳染到北京，in家己發明的病毒，in知影病情愛按怎防治，所以in的醫護人員無聽著有人「前線陣亡」的消息。即遍SARS瘟疫，中國按算to7是損失2億人口，中國仝款猶有10外億的中國人，無缺無角。一旦傳入台灣，台灣人若是死亡一千萬人著好，偆落來一千出頭萬的人口，台灣政府著會欲死未斷氣，到時「統一台灣」著免費一兵一卒，一炮一彈，台灣人著會自然雙腳跪落，俯首稱臣。
即遍SARS傳染病「攻台」，造成台灣鄉親至少有80外人死亡，內底有7名前線抗疫的醫護人員，攏是七少年八少年著來犧牲生命，真正會互咱全體台灣人心痛、毋甘佮敬佩。我寫到chia，暫時停筆落來，向in即群犧牲性命的台灣鄉親，深深致意一分的哀禱。
再來講SARS佇台灣的北台北南高雄當佇咧大流行，大嚴重，全台灣的鄉親人心惶惶，驚到毋敢出門的時，中國的政府頭目毋但講，將即款可怕的傳染病害死台灣人，無一點虧欠的心意，猶閣更加利用機會「張牙舞爪」，2003年5月中旬，佇日內瓦的「世界衛生組織大會」內底，極力反對佮阻止台灣做為觀察員的身份，猶閣大聲放臭屁講，中國已經有幫助台灣抗SARS也，中國絕對有teh照顧台灣二千外萬人。即款夭壽骨話也講會出來？全台灣二千外萬的鄉親啊！中國鬼鬼怪怪的「猙獰面目」逐家看有夠清楚無？中國惡毒無人性的心態你有夠明瞭抑無？

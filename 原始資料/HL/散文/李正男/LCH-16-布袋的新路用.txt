草地人開講──布袋的新路用
李 正 男

講著布袋我先來做謎猜互恁臆：腹肚若飽伊著徛好好，腹肚若枵伊著蹺蹺倒，毋免我閣講謎底囉。再來講嘉義縣的一個真出名的漁港，古早時代號做布袋港、布袋嘴，即嘛號做布袋鎮抑是簡單講布袋，因為古早時只有一條隘隘(eh8)也的舊街，你若行入布袋街仔去港墘仔看海也是買海產，一定愛踅翻頭，才會當出街仔倒轉來。即嘛已經有建造外環道路，舊街仔嘛有拓寬較闊一點仔，出入港路已經真方便啊，請恁逐家若有閒去CD一擺，保證你有食閣有掠。閣再來講法術上厲害的布袋，當然是布袋和尚常在揹佇身軀頂的彼腳乾坤袋，只要布袋和尚若念動真言咒語，拍開布袋嘴，準做講有千軍萬馬嘛互伊袋無夠，即款代誌你敢欲相信？
台灣有一句謔坷仔俗語講：戶蠅舞屎杯，即句話你一定捌聽過，戶蠅舞屎杯佮布袋有啥關係？有！講來歸山坪，我即嘛來講古分逐家聽：
30冬前台灣猶未有塑膠製品的時代，台灣庄腳的做穡人，大冬稻(第二期水稻)若收成了後的空田，農曆十月立冬後抑是十一月間，佇較鬆軟的田底，著種一季苧麻，到隔年立春後著會當開始採收，ui3苧麻頭佮土面剉斷，用牛車車轉厝的門口埕，因苧麻歸欉(也會講歸枝)直溜溜，給剝皮了後，捆互伊一捆一捆，用牛車車去大溝抑是埤堀浸水，等葉仔和皮爛去了後，偆落來纖維kou起來曝互礁，著會當論斤賣互布袋工場提出紡麻線，再織成布袋。即嘛來講苧麻剝皮了後，會偆落來真濟苧麻骨，著是苧麻的內莖，庄腳人給伊曝礁了後，變到真輕，未輸即陣的保麗龍材質，用刀給伊剪成正掠長(大拘母到中指長)，剖做半屏，用竹籃貯咧，囥咧便所互人拭尻川，這著是屎杯篾也，簡單講屎杯。古早的便所毋是即嘛的沖水桶，屎礐仔堀會siaN5來足濟戶蠅，因為屎杯篾真輕攏是浮佇頂面，所以戶蠅著滯屎杯頂懸飛來飛去、跳來跳去、舞來舞去，這著是戶蠅舞屎杯這句話的由來。咱厝內面若有二、三歲的幼囡仔，看著大人夯掃帚掃地，伊嘛會雞婆走偎搶大人的掃帚去烏白舞，著會互大人罵伊講是戶蠅舞屎杯。
時代進步真緊，布袋袋五榖的時代也漸漸淘汰囉，因為人工貴佮粗重工課無人欲做，所以連割粟(稻榖)也嘛行入散裝的時代，利用真空的原理，親像家庭用的吸塵器仝款，配合散裝車佮散裝的倉庫，著會當節省真濟的人工佮氣力，著按呢，即嘛彼款大腳(隻)布袋(塑膠袋)的用途嘛愈來愈少囉。
布袋會當袋物件，敢會當袋人？當然嘛會，你捌看過運動會做趣味競賽，著有一項跳布袋，講袋布袋若像無啥對同，應該講是穿布袋，比賽的人雙腳穿佇布袋內，雙手提布袋嘴，跳去頭前一支三角旗仔踅翻頭，轉來歸隊才閣換別人接力去跳，做真趣味真好耍的團隊比賽，可運動可娛樂一舉兩得。再來我捌看過電影，中國若歷代反亂的時，著有土匪ui3甲地掠查某袋滯布袋內，布袋嘴縛起來，運送去乙地賣，未使敨(thau2)起來看，若彼落無某的人，會出得價數，著mouh轉去，品明老茈(chiN2)Lbai2未使退，也未使換。
即嘛來講今(2002)七月初一是香港「認祖歸宗」五週年的慶典日子，有近百名法輪功學員的台灣人，到香港落機場著互海關扣留、抄身軀後拒絕入境，內中有四名台灣男女，互香港的武警捆縛腳手了後裝入帆布袋內，扛上飛機驅逐出境，這敢毋是21世紀布袋的新用途。我講台灣人真正是戇到未扒癢的族群，四百年來受外族統治強壓教育的毒素，中毒的戇直好騙的「順民」，毋知愛等到當時才會清醒？香港回歸中國，著是中國的管轄屬地，一切主權歸互中共，而中共是一黨專政的政權，佮五千冬來的帝王專政有啥分別？一黨專政佮帝王專政上驚啥？上驚百姓集合結社佮自由的言論，講較白一點也著是上驚百姓成群絞黨烏白講話，中共毋是驚法輪功的功夫有偌厲害，是驚法輪功的會員吸收siuN緊，一冬外久著吸收上千萬的學員，總講一句驚百姓造反，扳倒中共政權。斡頭講咱台灣著好，國民黨政府按怎實施戒嚴著愛一睏40外冬？講較白一點也中國人的政權攏是仝款彼落死人物，仝款驚人集會結社成群絞黨扳倒in的政權，各位毋知會記得否？台灣猶佇戒嚴期間，有一個新興的宗教團體「一貫道」，仝款佇冬外久的時間著招募數十萬的道親(一貫道信眾互相稱呼道親)，in無論用啥物款的理由去向國民黨政府申請，攏毋准in成做一個合法的宗教團體，直到解除戒嚴了後才合法，著是仝款的道理。
總講一句台灣人啊！你著趕緊清醒起來喔！莫閣戇落去也，中國是中國，台灣是台灣，台灣的法輪功學員朋友，你若欲抗議滯台灣抗議著好，滯台灣看你按怎抗議攏無代誌，因為台灣是一個「正港的自由民主國家」，你若想欲去中國管轄地抗議，後擺一定無通這好食睏，干那縛腳手袋布袋坐飛機爾爾，無的確撣落台灣海峽互你家己浮轉來台灣較省事，中國有12億的人口，敢有欠缺你這幾個也台灣人？請你看互清、認互明，中國五千年來到即陣，仝款猶是一個無講人權，無講法律的野蠻人治國度啊！
泡茶時間
李正男


台灣佇40外冬前，第二次世界大戰後，百姓生活困苦，自然衛生條件真低。國小學生gin2仔頭殼攏真濟人生虱母(頭虱)，查甫gin2仔差不多攏剃金剛頭著無啥問題，查某gin2仔因為攏留彼落烘爐頭，頭毛生虱母著生到歸粒頭鬃滿滿是，虱母卵生佇偎頭殼皮的頭毛頂，白白細細粒，虱母囝出世時細細隻也是白色的，漸漸大隻著轉烏色，攏是叮頭殼皮叮到an5擋擋，著按呢查某gin2仔若下課十分鐘的時間，著坐落來互相掠虱母，有一半個gin2仔較孽的會將掠著的虱母偷偷也囥咧無生虱母人的頭殼頂，也嘛有的明明家己to7無生虱母，看人生虱母互相掠虱母若像真好sng2,真心適，憨憨掠幾隻囥咧家己的頭殼頂，等到家己歸粒頭虱母滇滇滇，癢到khok khok 耙，才知苦才知害，這著是一句台灣俗語講「惹虱上頭耙」。
過年前幾日也，有一篇新聞報導：台南縣後壁中學，有八個高中一年級的查某gin2仔滯校生，大概食飽無代誌做，有一句台語粗魯話講：和尚lan7 gin2仔手──傷閒，八個做伙圍一個圓箍仔坐落來觀「碟仔仙」，觀到路尾八個查某gin2仔攏「中邪」，趕緊送病院掛急診，精神科醫生講是心因性的集體歇斯底里，「神威」的專家講是孤魂野鬼附身。對這件代誌各位看倌(讀者)您看啥款？若按照我個人的看法，毋管啥物「歇斯底里」抑是孤魂野鬼的附身，攏仝款是「惹虱上頭耙」，有一句話講：請神容易送神難，莫講家己去惹來孤魂野鬼，這敢毋是家己chhoe7的一條死路。
再來講今年的舊曆年前二、三日，咱台灣有客機試飛直航中國，第一批「專機」ui3中國上海浦東機場，轉香港飛轉來咱台灣的桃園機場，200外個「台商」接受台灣電視媒體訪問時，有人歡頭喜面講雖然節省無偌濟的機票錢，毋過會當省真濟等機佮轉機的麻煩佮時間。也嘛有人「滿腹怨氣」講，若ui3上海直接飛到桃園莫轉香港，只愛二點外鐘著到，為啥物愛閣轉香港箍一輪chiah大輪，浪費人的金錢佮時間，若像攏怪台灣政府的毋著，無給in好好也照顧的口氣，這也莫怪，in的事業財產攏N去囥佇中國，敢會使無講中國政府的好話，敢會使敢無接受中國政府的「統戰」，也著是「思想的改造」，in敢毋知中國大細代誌攏是欺壓矮化台灣，才會造成今也日這款的局面。chiah個人毋敢對中國「嗆聲」，干那會曉chhoe7台灣人佮台灣政府罵出氣，我講這群不仁不義無血無目屎的「台傷」，當初恁N錢去中國投資，挖空台灣的資金也著是台灣人勤勤儉儉拍拚得來的血汗錢的時，台灣人佮台灣政府敢有人夯銃強押恁出門？恁想著欲轉來台灣奢颺過年，敢有啥人恐嚇恁無轉來台灣未使？「台傷」啊「台傷」，我勸恁好好也想看覓咧，世間事攏是「禍福無門，惟人自招」，家己自作孽心肝頭未爽欲怨嘆啥人？


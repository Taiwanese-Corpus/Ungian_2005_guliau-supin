∮台灣人寫真
桃a2花4-3
A 桃  口述
Nga-ki 整理
民教班

A國--a2 (國民政府) tu2 來民雄國校辦民教班，招無讀冊e5 人來讀，我to7去讀，有2個老師輪流教，chiah 1班nia5,差不多50幾個學生，long2 20 thong2 歲e5 人去讀，long2 cha-bou2 gin2-a2 neh。
Hit-chun7 我16~17歲a2,是上細han3--e5。老師教goan2 讀「國語」冊，我chiok 認真--e5,暗時beh 去chin3 前long2 koh 叫人ka7 我先教--過，去讀，koh toe3 老師唸，oan-na 讀kah 有獎狀neh，成績be7-bai2。M7-koh be7-hiau2 拼音to7 1步bai2,A票ma7 有ka7 我教，教kah e7-hiau2 暗唸koh e7-hiau2 暗寫，m7-koh kang7 款be7-hiau2 拼。
民教班goa2 chiah 讀4個月nia5。來chia 讀e5 時，我to7真gau5 唱流行歌--a，紀露霞、黃三元、張淑美kap 洪一峰e5 歌，tak8 條都e7-hiau2 暗唱。La-ji2-ouh 我聽真che7,普通時he7 ti7 厝內，tau3 大聲--e5,e7-sai2 聽tui3 外口出--去，若是phak8 chhek-a2、chhia-pun3、做厝--nih e5 khang-khoe3 long2 e7-sai2 聽--著，心內to7 leh 想講，準後pai2 若na2 做khang-khoe3 na2 聽la-ji2-ouh，m7 知joa7 好--leh。

學裁縫

16~17歲e5 時我bat 去學做衫，he e7-sai2 講是教做衫e5 補習班，ti7 人店--nih，theh8 錢chhiaN3 人教，免像sai-a2 ai3 掃塗kha 掃幾na7 冬chiah 有thang 學功夫。Chia 是學kui 工--e5,做lan2 ka-ti7 e5 衫，去學，long2 是厝--nih e5 khang-khoe3 有thang lang3-phang7 chiah 去--e5,1個月kan-taN 去10工nia5,m7-koh ma7 ai3 theh8 1個月e5 錢hou7--人，1-kai2 theh8 4個月。我學無4個月，總tau3-tau3--leh taN-a2 學2個月nia5,koh 來to7無koh 去--a。衫long2 ka-ti7 chhia，烏白做、烏白穿。
有1-pai2 1個人去民雄萬來剃頭店hia 講beh 招師傅，a姐想beh 去做，i to7 ka7 hit 個人chhoa7 tng2 來講：「Bin5-a2-chai3 我beh 去in tau 剃頭。」Hit 個人看--起-來真普通，比a-pa khah che7 歲，講i 食菜，我to7 chhoan5 菜--e5 hou7 食，m7-koh i soah 一直看goan2 chia 食chho--e5。我感覺i 怪怪，hit 暗soah 起煩惱，m7 知半暝a2 i e7 giah8刀ka7 a-pa thai5--落-無？Thau3 早我起來煮飯，na2 煮na2 想，na2 想na2 m7-tioh8,choaN-a2 ka7 a-pa 講：「A叔，a叔，我e7-chai2-a2 mai3去學做衫--a，田我ka7你犁，ah 你chham 月涼--e5 in 去--lah。」
暗時，我牽牛tng2--來，看著a-pa 載a姐e5 thou-lan2-khuh ，ui3 另外1-peng5 tng2--來，原來，hit 個人in tau 開剃頭店，m7-koh 無iaN2 beh chhiaN3--人， i chhoa7 a-pa kap a姐去，long2 行pou3 岸iah 是甘蔗園路，無行大條路，去到位，a-pa chiah 知是tiaN7-tiaN7 teh 叫工a2 hit 庄，ka7 人問chiah 知iaN2，hit 個人有lioh8-a2 神經，ka-chai3 無hou7 a姐ka-ti7 toe3 hit 個人去。
講kah chit個姐--a2 ma7 是真趣味，i 真愛去外口loa7-loa7-so5,我17歲e5 時，有1-pai2 i 坐車去嘉義seh8,2個20 thong2 歲e5 cha-bou2 gin2-a2 ti7 車--nih ka7 問：「He 民雄相命--e5 ti7 toeh？」A姐to7 ka7 chhoa7 去hia 相命，相了講koh ka7 chhoa7--tng2-來。Hit-chun7 是過年，我tu2 去桃蜜--a2 hia chhit-tho5 tng2--來，有約好khah 暗beh 去斗六。
A-pa 驚a姐hou7 做戲--e5 chhoa7--去，我chhoan5 食飯了，講叫我去探聽in 2個是teh chhong3 siaN2--e5。Lan2 總be7-sai2 直接ka7 問，an2-ne 無禮貌，我to7頭殼chiaN5 想--a，嘴--nih 一直ka7 話 ，hit 2個hou7 我牽kah lin-long-seh8,ka7 講siaN2 long2 對kah hou5-hou5,原來in 是teh 做米粉--e5,講講--leh，ma7 有想beh ham7 goan2 去斗六sng2,我soah 起煩惱，尾--a2 無hou7 in toe3。
17歲hit 冬去Ka-tiaN7-a2 (茄萣) 做伴嫁，goan2 表姐嫁來chia。Ti7 chia 我第1-pai2 看著海，感覺人na2 1隻kau2-hia7-a2,沈落海底ma7 tiam7-tiam7 無聲。Chit個表姐嫁--去chiah 知iaN2 in ang 有戀愛別人--a，無ham7 i khun3,表姐to7先ka7 i 伴嫁--去e5 金a2 long2 put-put--tng2-來，戶口iau2-boe7 造to7緊走。

A-pa 過身

Na2 像我18歲(1964年) hit 年年尾，iau2-boe7 過年--leh，1工hiong5-hiong5 地teh chun3,厝頂sih8-soaiN3 叫，kui 間厝toe3-leh haiN3，am缸kap 尿桶long2 choah8-choah8--倒，tak8-e5 都chong5-chong5--出-來，拚出來門口埕，過有--1-khun3-a2,南peng5 電台hia kui 個天紅kong3-kong3,嘉義teh 大火燒，尾--a2,有聽講白河chiok 嚴重--e5。隔tng2 工，a-pa 叫我騎孔明車去斗南看外ma2,na2 行na2 ka7 看，am 缸long2 ti7 hia teh hou7 ta，厝倒kui phian3--e5,mih8-kiaN7 ma7 lak kah kui 塗kha。
地動了koh 過1-cham7-a2,我載a姑去東勢湖tng2--來，a-pa ti7 Kau2-loa7  紅磚園hia 駛手pe5 ，看著我ui3 園hit-peng5 tng2--來，真大聲ka7 我hoah：「桃--a2!我腹tou2 iau--lah！」我聽1下心肝頭leh--loeh，看kah 真艱苦，i tioh8 chit-lo7 病真gau5 腹tou2 iau，i long2 講e7食to7 e7做。
I 身體無爽快，long2 有去hou7 醫生看，面有tang 時a2 e7 ham3-ham3,ma7 是直直拚性命作田，無hioh--e5。Bat 聽人ka7 講：「賜--e5!M7-thang chiah 拚，身體ai3 顧neh。」有1-pai2,i 看A票ham7 我teh put chhek-a2,to7講：「我ma7 mai3 an2-ne，chhun chiah-e5 來嫁1個cha-bou2-kiaN2 ma7 chiok khuiN3活--e5。」
Chit個過年我19歲，若熱，我作sit e7暈--去，thau3 中tau3 去so 草、piaN3 蕃薯、phak8 蕃薯chhiam，做做--leh，to7烏暗hin5--去-a，khia7 be7 tiau5,面long2 反色，a-pa to7 e7一直笑，嘴--nih 講：「Goan2 chit個做有夠額--a！」
Lan2 自細han3 to7一直做，前幾冬，清木伯--a2 koh ka7 問：「Lin2 cha-bou2-kiaN2 是幾歲--a an2-ne？」A-pa 應講：「是thai3 老--a hiouh？」清木伯--a2 緊講：「無--lah！我看人leh aiN7 gin2-a2--e5、趕鵝a2--e5 long2 liam-mi 嫁，ah lin2 chit個nah e7 ui3 eng2-pai2 to7直直leh 做，做chiah 久--a，nah e7 koh iau2-boe7 beh 嫁--leh？」
A-pa bat 講--過，我20歲beh hou7 我kui-khi3 去學做衫，免koh 作田，結果iau2-boe7 到--e5,i to7歸天--去。
Hit 工，i khun3-khun3--
leh，choaN-a2 哀哀叫，病發作--a，to7先送去嘉義e5 順天堂，to7是張博雅in 老pe7 開--e5 hit 間，看無好，chiah hut 去彰化e5 基督教病院，用行--e5 入--去，用扛--e5 出--來。隔tng2 工，i to7 be7 講話--a，有是ka-ti7 leh seh8-seh8 唸，眠眠無清醒，long2 直直khun3,我lioh8-a2 liah8 有i leh 唸：「桃--a2!行！來田--nih！桃--a2!好煮飯--a！」醫生知iaN2 che 都過症 --a，無thang 醫--a，叫goan2 ai3 徙房。徙去另外1-choa7 e5 病房hia，i to7 long2 m7 知人--a，ma7 be7 食--a，long2 tau3 sang3-souh，kui 個眠床直直chhoah。我去問醫生，i ka7 我講像goan2 pa5--a2 chit種心腫症，tu2 起頭e7 kai3 gau5 食，hit-chun7 tioh8-ai3 控制，khang-khoe3 ma7 be7-sai2 siuN 做，ai3 加hioh-khun3。Goan2 都long2 m7 知，i 變chiok gau5 食--e5,lan2 to7留khah che7 hou7 食。I bat 去嘉義1間細間診所toa3--過，hit 個醫生有ka7 講ai3 加hioh-khun3,i 看厝--nih khang-khoe3 hiah che7,soah toa3 be7 tiau5。
Hit 暗是9月初8，醫生叫我去ka7 款款--leh，ka7 注1支射，講e7-sai2 擋4點鐘。Hou7 i 擋tng2 來頂寮，sang3-souh ka7 poeh8 掉，衫ka7 穿穿hou7 好，ka7 ian2--起-來，i 目chiu choaN-a2 吊koan5,看--1-下心肝底to7 chiok 艱苦--e5。Ka7 chhia--tng2-來，kui 庄long2 出來看，i 無khui3 hit-chun7 是10點，我一直哭。人ka7 我講，chit-ma2 你算是上大--e5,厝內e5 tai7-chi3 long2 ai3 你處理，be7-sai2 哭，ai3 giam2-nge7。
我一直keng leh 作田，心內kan-taN 寄望beh 學做衫，i an2-ne 過身--去，本底希望long2 寄ti7 hia，choaN-a2 去了了--a。

A-pa 無--去e5 日子

A-pa 是孤kiaN2，本底出外做tai7-chi3 無ti7 厝--nih，a姑chiah 招ang 入--來。A-pa 娶a母了後，有講beh 做seng-li2,a母ka7 講：「百般seng-li2 m7 值得peng2 草phi2。」I chiah tng2 來toa3,去大林糖廠駛火車。A母m7-chiah tiaN7 講i tu2 嫁--來e5 時，chai2 時long2 ai3 煮2 tng3,2點煮hou7 a-pa 食，i ai3 khah 早去糖廠上班，5點ai3 koh 煮1-tng3 hou7 ta-ke ham7 小姑食。新娘tu2 嫁--去long2 ai3 先煮4個月e5 飯，koh 來chiah e7-sai2 輪流煮。
A-pa tng2 來作田，a姑in chiah 搬tng2 去東勢湖姑丈in tau toa3。Hit-chun7 a姑有2個gin2-a2--a，beh toe3 in ang。A公分hou7--in e5 財產m7 是真夠額，in ham7 厝地都無。
Chit pai2 a-pa 去--a，厝--nih 無e7-sai2 作主e5 cha-pou，小弟koh 細han3,我是cha-bou2--e5,無權e7-sai2 對外代表作主。A姑in tng2--來，to7 long2 走去叔公--a2 hia，ham7 hiah-e5 a叔、a伯會(hoe7)。A母ham7 a姑本chiaN5 to7 be7-hah8,koh eng2-chun7 財產分無好勢，m7 知an2-choaN2 誤會，hiah-e5 a叔soah 放聲講beh giah8刀thai5 goan2 kui 內底。
A塗是a伯e5 kiaN2，自做兵tng2--來都long2 ti7 goan2 tau ka2,ham7 goan2 chhit-tho5、開講、tau3 做 khang-khoe3。A-pa 死，kui 家夥a2 亂chhau-chhau，i kap Me5-gim2 e7想beh 來goan2 tau tau3 照顧。M7-koh a-m2 ka7 A塗擋，叫i m7-thang 來，驚e7出tai7-chi3,A塗ka7 應講：「你若驚，無，戶口ka7 我遷--出-來！」 
Hit-chun7 田--nih e5 khang-khoe3 long2 我teh 做。Eng2-pai2 a-pa ti7--leh，i long2 na2 唸na2 做，講草tioh8 an2-choaN2 thiap8;an2-choaN2 犁、犁幾choa7;蕃薯leng5 犁幾choa7;塗豆leng5、黃麻leng5 an2-choaN2 lu……我long2 ka7 hiah-e5 步theh8 出來做。落pun3、買種籽chiah--e5 long2 ai3 我來liah8。M7-koh，我kian3 若駛手pe5 都e7想著a-pa，目屎to7直直lian3,母--a2 看著我駛kah leh 哭，to7 long2 無hou7 我駛--a。
Chhek-a2 leh 量斤、寫字long2 叫A票chhong3,算chhek-a2 斤chiah 叫Khouh 兄來ka7 A票教，i 讀過暗學a2。
A-pa 死--去無joa7 久，10--月to7收冬--a，hit 年tu2 好重劃，goan2 tau 有2甲外地重劃。收冬，chhek-a2 割了，ma7 kang7 款小季 ai3 ia7--loeh，隔tng2 冬3~4--月chiah 開始chhia 塗，na2 做田岸na2 種，chiah--e5 收--起-來to7開始chhiaN3 人來chhia 塗，2台車，我牽1台，A票ka7 我tau3 用，koh chhiaN3 2個人來tau3 挖塗。
厝--nih an2-ne，a母to7想beh ka7 我招--人，beh 招長工入--來，我無愛。Lan2 身體m7 是tiaN7 勇勇，koh 再講，ang 若招--入-來，有家庭--a，koh ai3 顧kiaN2，到時我是beh 為siaN2 人，lan2 本底to7想講老母生--goan2,to7 ka7 做到嫁，嫁了to7無beh koh 作田--a。
A舅ma7 有叫in 厝邊a2 來做長工、做大苦勞，ma7 是beh 來hou7 我看有kah 意-- 無，beh hou7 我招。來，ma7 做be7 tiau5,tioh8-ai3 我hoat8-loh8,ham7 chhia 牛車ma7 ai3 我做頭前。我ka7 a母講：「無，我等A龍20歲chiah 嫁。」A母無愛。
我無beh 招--人，a母tak8 工heh  時無heh 日罵be7 煞，我知iaN2 若an2-ne 落--去，ham7 我beh 學做衫、chhiaN3 老師來教冊e5 錢ma7 討無，koh 想講lan2 khah kut-lat8 ka7 做，錢tioh8 e7 than3 khah che7,有tang 時a2 ka7 theh8 koa2 所費，i m7 知，做khah 拚--leh to7 e7-tang3 補--tng2-來-a。
Chit-chun7 電影看真che7,kian3 若a母ka7 我罵，心情無好，i 是lan2 老母，koh be7-sai2 ka7 siuN7-khi3,我to7走去看電影，long2 keng2 笑khoe e5 片看，像『陳厚』e5 片to7是，若知iaN2 i e5 片beh poaN--a，to7 e7招A票做夥去看。
Koh 來，Me5-gim2 紹介聰智hou7 我熟sai7,聰智叫Me5-gim2 「a舅」，i chiok gau5 讀冊--e5,long2 保送neh。In 老pe7 半遂be7 tin2 動，厝內小弟小妹koh 真che7、真細han3,i 是上大han3--e5,真顧家，long2 寫稿去賣。 Goan2 是11--月熟sai7,做夥半冬khah 加，若約會，我long2 聽i 講，i e7講in 厝--nih e5 情形，ma7 e7講冊--nih 寫e5 道理hou7 我聽，hiah-e5 話我long2 記tiau5--leh。
聰智是基督教--e5,goan2 tau 是giah8 hiuN 拜拜，i 講chiah-e5 宗教long2 是kang7 1欉樹a2 分oe--e5,像1家夥a2,大han3 兄弟a2 ai3 分開食kang7 款，後pai2 我e7-sai2 ham7 i 去教會，i ma7 e7-sai2 ham7 我行廟寺。I ma7 e7買書iah 筆hou7--我，m7-koh long2 A票leh 看。我想講i chiah gau5 讀冊，我ma7 想beh koh 讀，a母驚我1個cha-bou2 gin2-a2 讀kah chiok 暗，無tu2 好hou7 人kha 骨tok-tok--去，m7 hou7 我讀。
厝--nih hng-he3-he3 ，a-ma2 kap a母koh be7-hah8,kui 工oan-ke，我自gin2-a2 to7 an2-ne teh 做，無想beh koh liau5--落-去，m7-chiah 無phah 算beh ka7 人招。M7-koh，若是招聰智入--來，栽培i 讀冊，我願意--lah。E7-sai2 hou7 i 讀師範--e5,tioh8 khah 省--koa2 nia5,in 老母koh 勇勇a2,ma7 e7-sai2 tau3 做，an2-ne 飼in hiah-e5 兄弟姊妺kap in a-pa ma7 是e7-sai2。
M7-koh a母kap a-ma2 long2 無愛，a-ma2 koh ka7 小弟tau5:「A龍，你m7-thang 讀--a，好來tau3 作田，A桃--a2 講叫i 招he tau3 做khang-khoe3--e5 m7--lah，soah beh 招he 讀冊--e5 來tau3 khai 錢。」Ham7 A龍ma7 罵我自私，i 無beh koh 讀國中。報到時間過--去-a，我去ka7 人探聽beh an2-choaN2 補，chiah hou7 A票chhoa7 i 去報到，若無，to7 chiaN 實無讀--a neh。
聰智大學有考tiau5 台大法律系，第1名--e5。1-pai2 goan2 ti7 民雄國校開講，i 講 in tau真san3,講到哭，我long2 無講話，心內ma7 一直想無辦法，koh 想著i 考煞bat ka7 我講：「你be7-hiau2 國語，我若leh 講國語，驚你聽無，e7誤會、食醋。」我知iaN2 lan2 toe3 be7 著，lan2 無讀冊ai3 認份，be7-sai2 擋i e5 路，m7 敢想beh koh tau3-tin7--a，chiah 煞--去。
Koh 來，我bat 看著i 2-pai2,1-pai2 i 騎孔明車，我giah8 鋤頭去巡田，ti7 路--nih tu2--著，1-pai2 是chhoa7 a母去ka7 看，a母long2 m7 講話，i ka7 我講：「聽講lin2 老母欺貧重富，看san3-chiah 人無起。」I 去台北讀冊我to7無koh 看--著-i-a，m7-koh i koh 有寫phoe hou7--我，我long2 叫麗秀--e5 ka7 我看phoe、寫phoe。Goan2 講beh 做朋友行，一直寫到我結婚，i koh 有beh 來ka7 我添妝，我無ka7 收。
我講beh 去學做衫，a母to7應：「Lin2 niu5-pe7 ti7--leh，to7有講beh hou7 你去lin2 a伯hia 做西裝褲，無，你choaN-a2 ti7 hia 做，順續ka7 我tau3 巡田。」我想講i 都軟嘴--a，koh，che 田若無tau3 作oan-na be7-sai2。
Thau3 早起--來tioh8-ai3 去巡田hoat8-loh8 khang-khoe3,有時去a伯hia 做褲。Hia 有1個ham7 聰智eng2-pai2 kang7 大林(Toa7-na5) 高中--e5,i ka7 我講：「Goan2 大林無簡單neh，oan-na 出1個狀元，m7-koh，i 交1個女朋友，講是lin2 頂寮人，桃--a2,你bat--無？」
我笑笑m7 敢講是我，choaN-a2 ka7 應講：「Ah 你bat 看--過-無？」
I 講：「有a7!Goan2 long2 kui-tin7 去ka7 看，hit 個『小姐』是無thai3 幼秀，ma7 無thai3 粗魯，生做ma7 是oan-na be7-bai2--lah！」To7是goan2 eng2-pai2 去公園約會，in toe3 kui-tin7 來ka7 goan2 偷看。
2003 年7--月寄付徵信：台北廖立文5000、大寮郭文卿1000、台北張英偉3000、內埔林心智5000
新竹梁淑慧2000、台南陳昌輝1200、高雄洪有財1000、新豐李文欽1000、板橋林玉森500
潭子楊裕基3000、新竹鄭慧薰3000、台中林元蒼500
稿費寄付：中和呂子銘800、新店洪錦田250、李勤岸100、王仁鈞100、邱立威&邱善雄500
花蓮Abon 400、板橋Nga2-ki5 2100
感謝義工：郭文彩、王寶漣、陳威志、林宜靜
感謝藝術家Papora柱(王國柱)先生贊助提供封面圖
感謝李江卻台語文教基金會李樹全家族提供辦公室場地（2002年開始）
【後期繼續】

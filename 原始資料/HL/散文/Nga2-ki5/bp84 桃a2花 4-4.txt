∮台灣人寫真
桃a2花 4-4 
A 桃  口述
Nga2-ki5 整理
嫁ang

我phah 算beh 學功夫koh beh 讀冊，無想beh chit-ma2 to7結婚。A母liah8 準我teh 等聰智，一直唸無煞，媒人ma7 一直催，我只好講：「好--lah！Hou7 你嫁！」An2-ne to7 e7-sai2 證明我正經m7 是leh 等--i。
吳宜憲有來ka7 我相2 pai2,年頭來1 pai2,無反應，年尾koh 來看1 pai2,chiah 一直beh 愛，可能年尾我khah 有肉，看--起-來khah 活潑e5 款。
送tiaN7 了，i 暗時e7來chhoa7 我去chhit-tho5 。1 pai2,a母ka7 講：「Goan2 chit個ka7 我食幾na7 車米去--a。」出--去，i ka7 我問：「你是chiok gau5 食--e5 hiouh？」我soah m7 知beh an2-choaN2 應。Hit 20幾工，i tak8 工都beh chhoa7 我去看電影，koh beh chhoa7 我去上班，i 是做推銷員--e5。
過年i chhoa7 我來台北chhit-tho5,koh 有i 2個換帖--e5 toe3 i 來。I chhoa7 我去hou7 子母牌代奶粉e5 頭家請，我ma7 than3 1包紅包。In 外交long2 行酒家--e5,long2 頭家請--e5。Hit 款大間酒家，cha-bou2 long2 穿旗袍，joa7 sui2--leh！我看--著都e7迷--去-a，koh-khah 免講cha-pou--e5-a。
Ti7 hia goan2 有發生關係，我tu2 好月事洗了，kan-taN 1 pai2 to7 tioh8--a。過年chhit-tho5 了i to7 m7-bat 講beh 看電影、chhit-tho5 ，尾--a2 long2 無koh 來chhoe7--我，i ma7 m7 知我有身--a。A母講cha-bou2--e5 be7-sai2 去chhoe7 cha-pou--e5,我to7 long2 無去ka7 chhoe7。
我tu2 ham7 i ui3 台北tng2--來e5 時，聽小妹leh 會，講1個eng2-pai2 ti7 電台做憲兵--e5,退伍tng2--去，叫媒人來ka7 我作，koh koaN7 1籃 lin3-gouh 來，聽講我訂婚--a，to7講chit籃lin3-gouh beh 來ka7 我祝福。前1 cham7,有人chhiang3 聲beh thai5 goan2 kui 內底，看著chit籃lin3-gouh tak8-e5 soah e7驚，驚e7 hou7 人thau7--去，hit-chun7 lin3-gouh 真貴，1粒ai3 60 khou neh！Hit-chun7 e5 錢koh 比chit-ma2 khah 大。
A-ma2 講：「無，theh8 去佛祖hia 拜拜poah8-poe。」
A票講：「無，tan3 1粒hou7 狗a2 食to7知iaN2--a。」
尾--a2,a母講：「無，lin2 若驚死long2 mai3 食，我來食。」
A票kap A雪講：「你beh 死--a，goan2 ma7 做夥死！」
Tak8-e5 chiah ka7 分分食食--掉，我tng2--來 kan-taN 聽in leh 會，都無看著lin3-gouh --a。
想著eng2-pai2 小弟long2 e7 hou7 in 叫去兵a2 營內底請，食食--leh，koh 順續liah8 魚a2 tng2--來。Tng2--來，long2 hou7 我ka7 罵。蕃薯chhiam goan2 姊妹a2 long2 e7-sai2 chhia 入去in 電台內底曝，別人是long2 be7-sai2。Hiah-e5 兵a2 koh 不時e7來ka7 goan2 tau3 收--leh。
看日a2,a母hou7 我keng2 無超過3萬khou e5 mih8-kiaN7 做嫁妝，i 講若keng2 超過，tioh8-ai3 ka7 cha-pou--e5 theh8 聘金，尾--a2 人聘金匯萬6來，a母ka7 回--tng2-去。M7-koh 我身軀邊long2 空空無錢，kan-taN eng2-pai2 ka7 theh8 m7 知--e5,有chhun 800 khou chah--leh nia5。人來ka7 我添妝，若是現金都long2 a母收--去。我tiaN7 聽a母講：「做人3年艱苦cha-bou2-kiaN2，m7 做人1年khuiN3活新婦。」I ma7 bat leh 唸：「做人e5 新婦e7 hoah暗，tioh8-ai3 e7-hiau2 lian3 鼎kam2。」M7 知koh 來e5 日子e7 an2-choaN2？
結婚辦ka7 chiaN5 phong-phai3,in he 市內人，koh 是大孫，家境算be7-bai2,2個a叔kap 小妹long2 teh 做老師，m7-koh 吳宜憲是hou7 人seng7 phaiN2--去-a。嫁--去，i long2 無ham7 我khun3,long2 chai2 起3~4點chiah tng2--來。我聽la-ji2-ouh 講著在室女落紅e5 tai7-chi3,我無注意hit-chun7 我有落紅--無，kam2 講i 對lan2 有誤會，態度chiah e7變hiah che7。
第6工i 有chhoe7 我khun3,我e5 奶無kang7 款，i chiah 知iaN2 我有身--a，m7 敢ka7 我khap8,驚傷著gin2-a2。I koh ka7 我講，有ham7 1個叫白燕--e5 生1個gin2-a2,戶口做ti7 hit 個cha-bou2 in a姐hia，尾--a2 koh chhoa7 我去看。
吳宜憲本底ti7 1間賣kam2-a2 店貨hia 上班，ka7 公司theh8 錢，無才tiau7 還，choaN-a2 出破，chiah ka7 頭路辭掉。無食頭路了後，i long2 toa3 白燕hia。
In 老pe7 有時a2 e7唸講i long2 無tng2--來。有tang 時a2,i chai2 起2~3點tng2--來，long2 顧看ang-a2 書，有時chun7,坐坐--leh to7走。
1 pai2,i tng2--來to7去房間寫phoe，寫寫--leh he7 ti7 桌頂。我oan-na bat 1-koa2 字，看是寫beh phaN7 cha-bou2--e5,i 也無tng2 來khun3,ma7 無tng2 來食飯，我看著hit 張phoe，choaN-a2 ka7 liah-liah--掉，i tng2--來看--著，真siuN7-khi3,我ti7 樓kha e5 西裝店做褲，i 走--落-來，tui3 我e5 嘴phe2 sai--loeh，in a-pa ka7 giu2--leh，無hou7 i koh ka7 我phah。
Koh 來i 有koh 去上班，tak8 工long2 chai2 時6點tng2 來食糜(moai5)，食食--leh to7緊去上班。有1工，i tng2 來ng2 2 su 衫，講beh 去高雄chhoe7 頭路，hit-chun7 我e5 腹tou2 是7~8個月，i 唸講：「我想講你生kiaN2 了chiah beh 來。」我tiam7-tiam7 無ka7 應，心內leh 想，也無tng2 來khun3--a，che gin2-a2 有生無生ma7 無i e5 tai7。I choaN-a2 ham7 白燕去高雄toa3。我生kiaN2 i 有來看--1-下，hit  e-pou to7走--a，半年後chiah koh tng2 來1 pai2,hit-chun7 gin2-a2 5~6個月tng 好sng2。尾--a2 i koh tng2--來，gin2-a2 to7 tou7-che3--a，chiaN5 好sng2,koh chiok sui2--e5。
我無chhun siaN2-mih 嫁妝，我kah--去e5 孔明車配hou7 in 小妹騎，錶a2 hou7 in 老pe7,手chi2 i 掛掛--leh ka7 tim3 掉，in 小妹chiah khioh hou7--我，錶a2 鍊in 厝e5 人ka7 theh8 去賣，in tau hit-chun7 無錢，koh 有3個小弟、3個小妹leh 讀冊。
未曾(Boe7-cheng5) 娶--我，i to7 ham7 人同居--a，我1個庄kha cha-bou2 gin2-a2,koh 大腹tou2,i m7-bat  ham7 lan2 做夥食飯、做夥khun3,我ma7 m7 驚ka7 告，是驚gin2-a2 後pai2 無老pe7,koh 再講，goan2 a母守寡，都leh 欠人tau3-saN-kang7--a，lan2 beh an2-choaN2 koh 去ka7 煩？我若tng2--去，to7 ham7 A票講講--leh nia5。
In 老pe7 teh 開西裝店，我lioh8-lioh8-a2 e7-hiau2 做西裝褲，tu2 嫁--去to7 ti7 店口做無錢--e5,人long2 liah8 準我是in cha-bou2-kiaN2。我若入去房間，目屎to7 khok8-khok8-lian3,chhit-chhit--leh 出--來，看著人tioh8 緊笑。大腹tou2,暗時long2 眠夢ham7 a-pa 去作田，想著過去，比較--起-來，chit-ma2 顛倒無算siaN2。
In 叔伯小弟來ti7 chia 讀冊，師傅、sai-a2 koh 有表小弟ma7 toa3 ti7 chia，人joa7 che7--leh！Thau3 早我5點tioh8-ai3 起來煮糜hou7 in 食，koh hut kui 內底e5 衫來洗，noa2 gah 手long2 破皮。衫洗了，內底掃掃--leh，腹tou2 long2 直直tin2 動，ti7 作床 頭前做khang-khoe3,腹tou2 tu2 好khe5 著作床，腹tou2 內e5 gin2-a2 ma7 一直liong3,我chiaN實e7驚neh。Ka-chai3 嬸婆--a2 ka7 我講che 是正常--e5。
Gin2-a2 生--出-來是cha-pou--e5,號作「啟安」。生了，ta-ke chiah ka7 我講：「桃--a2,你洗lin2 母a2 kiaN2 e5 衫to7好--a，goan2 e5,goan2 chiah ka-ti7 洗。」Ta-ke oan-na 是作田人，i 講話e7 ka7 人蹧躂，我生kiaN2 了，月內腹tou2 iau 到 e7 chhoah，i soah ki2 別人leh 講--我：「你若chiah gau5 食是e7食san3--去。」

離緣

23歲腰子結石，in 講是心病，in a叔叫我kui-khi3 先去海口ham7 in a嬸toa3--1-cham7-a2。海口tu2 好leh 鬧熱，goan2 母a2 kiaN2 to7去東石toa3。Ti7 hia，我long2 ham7 in 2個cha-bou2-kiaN2 khun3 做夥。
啟安真kou2-chui，我若起--來，i to7 toe3 我起--來，人若叫i 跳舞，i to7跳舞，人若叫i 唱歌，i to7唱歌，tak8-e5 long2 愛ham7 i sng2,衫long2 a母買hou7--i-e5,穿gah sui2-sui2,嘴phe2 koai2-a2  粉紅a2 粉紅，肉白白a2,koh e7走去lang7 豬。吳宜憲in a-ma2 ka7 我講：「你m7 驚i hou7 豬pou7--去。」去hia 幾工a2 to7 tng2 來嘉義--a。
Tng2--來，我有iaN2 著電視新聞leh 報，講台北草山1個做工事 --e5,in bou2-kiaN2 3個人坐 車poah8 落山kha 溪a2 底khiau--去。我心內teh 想，lan2 嫁著chit款ang 有na2 無--leh，若去嫁che 死bou2--e5 hoan7-se3 khah khuiN3活。
A母去溪口hong5 請，聽嘉義好giah8 a伯leh 講：「你kam2 知iaN2，lin2 cha-bou2-kiaN2 嫁--去無ang？」A伯e5 家庭教師是吳宜憲in 厝邊a2。母--a2 知iaN2--a，to7緊ui3 溪口直接chhia 到嘉義，來店口chhoe7--我，啟安in a公煮1碗麵，i 食be7 落--去，我to7 theh8 去飼啟安，long2 thui 了了。
A母講：「你都無khah 早講，無，我beh khi2 人 ，叫kui 庄去ka7 cheng，ma7 be7-gian3 ka7 啟安買chiah-e5 衫a2。」 我ka7 講想beh ka7 啟安chhoa7--tng2-來，ka-ti7 做seng-li2 開店，i soah 講店ai3 用goan2 小弟e5 名，than3--e5 chiah 是我e5。我想講，若an2-ne，m7-tioh8 1世人goan2 母a2 kiaN2 long2 ai3 ka7 做長工？寄ti7 嘉義，人e7 ka7 疼命命，我ka-ti7 出--來，4 peng5 無1 oa2 ，我nah tioh8 chhoa7 kiaN2 tng2 來受苦？尾--a2,m7-chiah ka7 kiaN2 放掉。若無，nah 放e7掉。
1969年過年了，吳宜憲留字條a2 hou7--我，講beh kap 我離緣，叫我mai3 自誤。
1970年新曆過年，吳宜憲in 老母無ti7 厝--nih，白燕chhoa7 gin2-a2 來，真過份！我第1 pai2 ti7 in 面頭前發性地，ka7 chhiang3 聲，飯煮好ma7 無叫吳宜憲來食，ka-ti7 ma7 無食。In a-ma2 一直叫i 食，m7-koh 無叫我食。
Lan2 想，ma7 be7-sai2 一直an2-ne ki-ki-ko5-ko5,吳宜憲in ti7 高雄，a兄A塗--a2 有去ka7 探聽，知iaN2 in ti7 hia ma7 tiaN7 oan-ke，lan2 gin2-a2 iau2 細han3,tak8 項都m7-bat，m7-koh 總--是e7大han3,koh toa3 chit個家庭i 後pai2 是beh an2-choaN2 過，若我1個人出--來，in kui 家to7圓滿--a。
11月30，goan2 簽協議beh 離緣。
Ham7 in tau e5 人tau3-tin7 久--a ma7 有感情--a，in 對goan2 真照顧，是in a-ma2 kap 老母khah 為--i-lah。Chin3 前bat 有1回，白燕來in tau 邊--a2 e5 病院toa3,1 pai2 白燕行出來病院外口teh ham7 in a兄開講，吳宜憲1個小弟a2 tng teh 讀國中，看--著，拳頭母teN7--leh，一直想beh ka7 cheng。
離緣beh 離開，ham7 in a公都流目屎，in a母是無。自離緣to7 e7 ka7 in 厝邊a2 探聽啟安e5 tai7-chi3,聽in leh 講，啟安bat koaN7 水講：「我beh hou7 ma-ma 洗手面。」In a母目屎to7滴--落-來。
離緣了後，若想著啟安iah 是看著別人e5 gin2-a2,目屎to7直直lian3 be7 停。Lan2 嫁--去to7無ang--a，kan-taN e7-sai2 mouh chit個kiaN2 nia5。若m7 是聰智koh e7 來ka7 我講1-koa2 道理，我chiaN實e7 chih-chai3 be7 tiau5,e7去自殺，我chiok m7 願an2-ne to7死。Beh jiok--lan2 e5 cha-pou chiah che7,nah 偏偏a2 去嫁hou7 chit個外口有bou2--e5,koh ham7 i khun3 1 pai2 nia5 to7 tioh8--著-a，koh 來，goan2 to7 m7-bat koh 做夥khun3--a。
A-pa bat 講：「Goan2 chit個若beh 嫁，ma7 beh 嫁hou7 厝--nih 有田、有頭路、穩穩a2--e5。」I an2-ne 死--去，tak8 項soah long2 無--去。我目chiu 邊有生1粒愛哭痣，細han3 to7去點掉--a，nah e7知iaN2 命是生ti7 骨內底--e5,點be7 掉。
Tng2 來頂寮，choaN-a2 去民雄永生做西裝褲，頭家e5 老母ham7 聰智kang7 款是崙背e5 人，i ka7 我講：「桃--a2,goan2 庄oan-na 出1個狀元，聽講in 女朋友是lin2 頂寮人，chiok gong7--e5,講choaN-a2 放i 去。」
Goan2 做褲--e5 than3 e5 錢kai3 chio2,做1領chiah 17 khou，1個月chiah 領300 khou，本底領錢真歡喜，a母soah 應講：「An2-ne thiap 人食飯錢都無夠。」我心肝頭choaN-a2 chhiak8--1-下，i 意思講我是tng2 來食飯--e5。尾--a2,若tng2--來long2 順續買菜。
Goan2 che 離緣--e5,有感覺hou7 人看khah 無起，連he 有bou2--e5 ma7 beh ka7 我phaN7 neh，講beh 稅1間厝hou7 lan2 toa3,lan2 是無可能去ka7 人破壞--lah。
我看an2-ne 落--去ma7 be7-sai2,母--a2 koh an2-ne 講，e7-sai2 講oan-na 是hou7 a母激--著-a，chiah e7 chiah 緊to7 koh 嫁--人，想講be7 餓--死to7好--a。

Koh 嫁

Goan2 頭--e5 A海是康平in bou2 紹介--e5,teh 做枋模，加我7歲，bou2 kap 2個kiaN2 long2 死--去-a。人來講e5 時，A海in 師傅娘(A海叫i a姑) to7先去ka7 a姐桃蜜--a2 探聽，a姐講若娶著我e7 chiok 福氣--e5,in 師傅娘應講：「無nouh！Goan2 孫a2 beh 娶在室--e5。」A海來ka7 我看1 pai2,師傅娘ka7 問，i 應講：「人he m7 知beh 嫁siaN2--e5 nouh！」意思是講「真好」。師傅娘是leh 賣pat8-a2--e5,來goan2 店口hia leh 唸：「嫁goan2 chit個孫a2 be7-bai2--lah！」我想想--leh，i e7 an2-ne 想ma7 是巧巧a2。嫁bai2-ang 食be7 空，有thang 食，be7 hou7 人蹧躂to7好--a，我kan-taN 看過i 1 pai2 to7送tiaN7--a。
1970年2--月iau2-boe7 19 (19是頂寮鬧熱) e5 時訂婚，in a-pa 載2斗米來，講：「訂婚--a to7是goan2 tau e5 人，ai3 hou7 goan2 飼。」Goan2 厝--nih teh 作田，米都thai3 che7--leh，a母soah chiaN實long2 總ka7 收neh！無，ma7 ka7 theh8 1個意思to7好--a。
訂婚了，goan2 有去嘉義看電影，ma7 bat 去嘉義公園，koh 來，我to7 toe3 i 去台北。Chit-chun7 我有身--a，先toa3 ti7 in a姑hia，in 姑丈ti7 台北迪化街hia 做西裝，我ham7 i 去hia 做西裝褲，西裝價siau3 khah 好，1領170 khou，西裝褲1領chiah 20 khou nia5。
A海做khang-khoe3 long2 toa3 ti7 工寮，我去toa3 過1~2工，a母ma7 bat 去，講he 是豬哥寮。Koh 來chiah ti7 三重埔e5 大同南路稅厝，A海bat 學過做木 ，路尾改途做裝潢，i long2 講我是in 前bou2 牽hou7--i-e5。In bou2 做tui3 年  了，goan2 chiah 辦結婚，請20~30 te3 桌，long2 無收紅包。結婚了，自前bou2 母a2-kiaN2 死--去，人賠e5 錢去買仁化街chit間ke7厝a2。

生kiaN2

我本來beh 嫁hou7 A海，想講i chit個人好管好管，有phah 算beh 做seng-li2 做頭前來拚。想be7 到，chit個人主張chiok 重--e5,無thang hou7 我作主。I 若kut-lat8 做，lan2 to7 be7 餓--死，kiaN2 ka7 教hou7 好to7好--a。A 海做khang-khoe3 真kut-lat8,對si7 大真iuN2孝，對si7 細、親chiaN5 朋友long2 真照顧，m7-koh，對bou2 khah m7 知beh an2-choaN2 體貼，be7 講好聽話，有時a2 koh e7 chhak8 人e5 心肝，mai3 chhap--i，話講khah chio2--leh to7無tai7-chi3--a。
Goan2 頭1胎是cha-pou--e5,in 第5--e5 hit 個小弟ka7 i 本底beh 改e5 名，theh8 來hou7 goan2 chit個kiaN2 用，號作「劉吉雄」，goan2 long2 ka7叫做「志雄」。
A海tiam7-tiam7,我ham7 i 無siaN2 話講，gin2-a2 出世，有gin2-a2 來lang7,goan2 chiah 加減講1~2句話，準i 無愛chhap--lan2,lan2 ma7 有gin2-a2 thang 騙。
生志雄過1冬e5 年尾，koh 生1個cha-bou2--e5,我m7-bat 生過cha-bou2--e5,khah be7-hiau2 ka7 i si 尿。Koh 來生A偉，生了我身材to7走cheng--a，開始hong5 叫做ou-ba2-sang2--a。
仁化街若tu2 著落雨long2 e7 im 水，im 過窗a2 門，無樓頂thang bih。Goan2 chit條街a2 to7去ka7 政府申請起半樓a2 thang bih 大水。Hoan--過，半樓thah8 到後piah 去，我有ka7 a母theh8 hit-chun7 e5 分手錢1萬khou 來thiap。半樓a2 thah8--起-來了後，goan2 to7 toa3 半樓頂，樓kha 稅--人，bong2 補貼生活。A海e7 theh8 koa2 錢tng2--去，gin2-a2 koh 細han3,所費khah 傷，to7加減允西裝褲來厝--nih 做，是無幾領，ma7 than3 無幾sian2 錢。
有1-cham7-a2,in 第4個小弟ang-a2-bou2 來ka7 goan2 稅樓kha。第5--e5 做兵tng2--來ma7 來toa3--過，in chit個小弟有讀國中出業，真愛畫圖、hip 像。In long2 是來chia 做木--e5。A海koh ti7 厝尾頂飼粉鳥，kui 厝間真鬧熱。

搬厝

In 第5--e5 beh 娶bou2,in 厝--nih ai3 chhoan5 聘金，第4--e5 hit 個細嬸--a2 講兄弟a2 4個，1人出1千。我to7 an2-ne ka7 goan2 頭--e5 講，i choaN-a2 起phaiN2，goan2 2個to7無講話leh siuN7-khi3。會a2 pio 1 kha 萬幾khou，1萬pio--著theh8--tng2-去，lan2 ai3 koh 納死會。Tak8-e5 long2 toe3 i theh8 1萬tng2--去。In a-pa koh ka7 tau3-tau3--leh，款6萬khou 去ka7 送tiaN7。A海--a2 chit個人to7是an2-ne，有than3 to7緊寄--tng2-去，be7 chhap ka-ti7 厝--nih 有leh 欠用iah 無，kan-taN 驚老pe7、老母去餓--著。
第5--e5 in ka7聘金用chhun--e5 去toe3 會a2,kap 第4--e5 做夥買goan2 對面e5 ke7厝a2,尾--a2 搬走--去，goan2小弟A龍ham7 A鵬bat 來hia toa3--過。
E7搬離開hia 來買chit間重新路e5 公寓厝，是隔壁beh 起大樓，驚e7 hou7 夾--leh，he 看--起-來na2 像是違章--e5,想beh ka7 檢舉，姐夫ti7 縣政府e5 建設課teh 畫圖，ka7 探聽chiah 知iaN2 lan2 che 厝tu2 好去tng3  ti7 大路，be7 toa3--leh，m7-chiah 緊ka7 seh8 掉，pio會a2 來買chit-ma2 chit間。
會a2 pio-pio--leh，koh 欠幾萬，我tng2 去ka7 a母借3萬。I 講：「錢借hou7 布店，人還--來chiah 有法tou7 借--你，我簿a2 無錢--a。」ChoaN-a2 ka7 寄金簿a2 theh8 hou7--我，我ka7 講內底koh 有5萬，i to7應講：「An2-ne 你e7-sai2 theh8--去。」我chiah 知iaN2 a母ham7「1, 2, 3, 4......」都看無，long2 用haN2--e5,haN2 到 人long2 e7驚--i，算--來i oan-na chiaN5 厲害。
Goan2 A偉國校3年e5 時，有親chiaN5 好心紹介大sit 頭hou7 goan2 頭--e5 bauh8,想be7 到做好soah hou7 倒--去，in 開e5 票soah 跳票，料a2 錢kap 工錢long2 了--去。Ai3 發錢hou7 工人，to7 ka7 會a2 long2 pio--落-來。無錢納會a2,我chiah 出去台北e5 工場做。He 是做西裝e5 店口，收 he 像銀行、電信局hit 款包人團體--e5,做幼--e5。真tu2 好，chit個頭家ham7 goan2 細han3 小弟kang7 名，ma7 叫做「A鵬」，in 老母ham7 goan2 a母ma7 kang7 款號做「玉蘭」。
Tu2 開始做khah 無勢面，long2 做khah 慢，m7-koh 一直想beh 做khah 緊--leh，真急，koh ai3 ka7 gin2-a2 款便當、厝--nih e5 tai7-chi3……有--e5 無--e5,ta-koaN koh 中風，ai3 走下港去ka7 顧，我身體chih-chai3 be7 tiau5,人san2 10外公斤去。去做檢查chiah 知iaN2 是『甲狀腺』出問題，ta2-tiap8  了有khah 好，無koh san2--落。
Khang-khoe3 做久，liah8 著勢面ma7 khah慣勢--a，to7一直做tiau5--leh。錢，2個teh than3 khah 有chhun，拚到尾--a2 會a2 thau3--a，過chiaN5 10冬，koh 有錢chhoe7 1間ke7厝a2,chit間to7是本底2個細叔--a2 做夥買來toa3--e5 chit間。In 搬去toa3 公寓厝，chit間賣真久賣be7 出--去，goan2手頭有錢，choaN-a2 ka7 chhe7 --落-來，than3 1間有天有地e5 厝。無天無地e5 公寓厝，tak8-e5 long2 bih ti7內底，真be7 慣勢。
雖bong2 嫁--來生3個kiaN2--a，m7-koh ma7 是e7想啟安，kian3-pai2 想--著目屎to7 lian3,hit-pai2 婚姻e7拖hiah 久，ma7 是為著啟安，想講chit個gin2-a2 ai3 飼到離kha手chiah e7-sai2 離開，beh hou7 i 比我做gin2-a2 khah khuiN3活，chiah ka7 khng3--落-去，an2-ne lan2 生--i chiah 無欠--i。M7-koh 到尾--a2,我想--著to7哭be7 煞，lan2 m7 甘--a。過20年--a，goan2 頭--e5 看be7 過，to7寄1張卡片hou7--i，留電話ti7 頂面，goan2 母a2-kiaN2 chiah sio 認，看i 過gah be7-bai2,khah 放心，目屎ma7 無koh 滴--a。
有koh 看著啟安in pa-pa 1 pai2。Hit-pai2 是2月1 9，ham7 啟安約好beh tng2 頂寮，i soah hiong5-hiong5 發燒來林口長庚toa3。Beh 落下港chin3 前，我先去ka7 看，in pa5--a2 ma7 ti7 hia，tai7-io7  我是啟安女朋友e5 ma-ma，我ka7 講：「吳--先-生，你好！」I 笑--1-下ka7 我tim3 頭，to7 oa2 來坐，聽goan2 母a2 kiaN2 講話。啟安講：「Ma-ma！你緊tng2 去民雄。」I choaN-a2 chhoah 1下。我beh 出--去，啟安kou-chiaN5 我hou7 in pa-pa 送。I 有iaN2 khah e7體貼cha-bou2,ui3 病院出--來，e7叫我衫ai3 穿--leh，送我到車頭，ma7 一直beh ka7 我thiah 車票。
1997年，志雄ti7 嘉義做記者，吳宜憲過身，我叫志雄去ka7 拜。
過去e5 tai7-chi3 印象long2 真深，na2 teh 做戲--leh，無讀書khah 後悔，後悔oan-na 過到 chiah che7 歲--a，50幾--a，過都chiaN5 緊。經過chiah che7 tai7-chi3,tu2 著tai7-chi3 m7-chiah 知iaN2 beh an2-choaN2 處理，若hiong5-hiong5 狂狂khah e7出tai7-chi3,我an2-ne to7 khah e7慎重。
真愛笑--e5 是，goan2 ang-a2-bou2 結婚chiah che7 冬--a，chiah 想著A海to7是eng2-pai2 我看電視新聞死bou2 koh 死kiaN2 hit 個做工事--e5,莫怪i tiaN7-tiaN7 leh 講我是in bou2 牽hou7--i-e5。嫁來chia na2 替身--e5,有tang 時a2 ma7 感覺i 暗時e7 tng2 來ka7 tak8-e5 看看--leh。
嫁hou7 A海，我koh 加2對pe7 母，前bou2 hit-peng5 ka7 我當做in 死--去e5 cha-bou2-kiaN2，我ma7 ham7 in 厝e5人生了有seng5 neh！
Chit-ma2 老--a，goan2 頭--e5 khah e7笑、e7講話--a，景氣khah bai2,i sit 頭khah chio2,beh 退休--a，我khang-khoe3 ma7 無joa7 che7,na2 做na2 chhit-tho5,na2做khang-khoe3 na2聽la-ji2-ouh。
1999.09.口述, 2003.03.整理
【煞】

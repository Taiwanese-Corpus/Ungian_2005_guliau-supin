雞腿e5滋味
Tenn7 Giok8-hong7/鄭玉鳳
雞腿是goa2 chit8世人siong7 ia3-sian7 e5 chiah8-mih8, 因為i代表--e5是goa2細han3得be7 tioh8 e5疼kap受傷e5疼.

Tak8 pai2過年過節, 看tioh8 a母koh teh thai5雞thai5鴨款牲禮teh拜, to7 e7 hou7 goa2想tioh8 khah早真che7 tai7-chi3. 特別是a母若開始khu5 ti7 chau3-kha teh tok雞a2鴨a2 e5時, goa2 e5心情to7 be7平靜.

細han3 e5時, a母long2是ka7雞腿gia5 hou7小弟(另外1支是留hou7 a公chiah8), 叫goa2 chiah8翅股. 倔強e5 goa2為tioh8 1支雞腿受盡委屈kap不服. Goa2 kan-tann是想無是an2-choann2 cha-pou--e5 chiah e7-tang3 chiah8雞腿, cha-bou2 gin2-a2 tioh8-ai3認本份. Goa2若討無雞腿, to7 e7 khioh恨, 不平kap kui腹tou2 e5委屈.

小弟是a母連續生3 e5 cha-bou2 gin2-a2了chiah生--tioh8 e5 cha-pou--e5. Goa2 kap小弟差1歲外, a母生小弟了後, 所有e5關愛to7 long2 tui3小弟hia去. Goa2相信雖bong2是ang5-enn-a2, i e5心靈oan-na對「被剝奪e5感受」chiann5敏感, hoan7若有變化, i求生存e5本能to7 e7抗議kap抵抗. 想想--leh, 3歲gin2-a2 to7 e7反抗, 人被壓迫被剝削, 為生存e7反抗是真本能koh自然e5 tai7-chi3.

小弟生--落-來, 受傷siong7大--e5 to7是goa2. 小小e5年紀to7是想無是an2-choann2 tak8項ai3 niu7 kap goa2年歲差1歲外e5小弟, goa2 to7是m7甘願, 本能to7拚性命kap小弟搶, kap小弟chenn. Goa2 ju2 chenn, to7 ju2 be7得人疼; ju2無得tioh8人e5關愛, goa2 to7 ju2愛鬧ju2愛烏白hoe. M7-koh日子久--來, goa2 ma7無討tioh8 siann2-mih好--處, 顛倒chiah8 be7-chio2竹a2絲. A母雖bong2是chhenn-me5牛, m7-bat半字, soah ma7知「棍a2 kap紅菜頭e5理論」. I e7開始落軟hou7 goa2 khah認份--e5, tng小弟有2粒糖a2, i e7苦勸小弟hou7 goa2 1粒, goa2 ma7 tauh8-tauh8-a2 e7配合, 知iann2乖乖--a to7 khah好過日. Tauh8-tauh8-a2, goa2 e5心態變做chiok驚小弟, 驚i poah8倒, 驚i hau2, tak8項自動beh niu7小弟, 無beh chenn無beh吵to7是beh hou7 a母歡喜. Goa2總算知iann2小弟是a母e5心肝寶貝, goa2是生來保護i e5寶貝. 認命koh認份, 講話行動long2看人面色, 因為goa2是「cha-bou2 gin2-a2-phi2」. Tng goa2 chenn be7贏e5時, to7開始展現goa2 e5奴才性格, ui3反抗到完全配合, 對goa2來講, che to7是生存e5道理.

Chit-ma2 e5 gin2-a2一定想long2無為tioh8 1支雞腿, 有siann2-mih thang好chenn thang好受傷--e5, m7-koh goa2 soah chiok清楚i ti7 goa2性命中, 留落長長暗暗e5影jiah.

2006.8.9

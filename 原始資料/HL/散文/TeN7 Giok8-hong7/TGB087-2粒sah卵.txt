2粒sah8卵
Giok8-hong7
有1種感動
有i e5溫度
有i e5氣味
Ti7平靜e5生活內底
一直來來去去

立春了, 真冷e5雨水漸漸a2落ti7蘭陽平原tu2播了e5 ng-a2頂, 落chit8 chun7 hioh chit8 chun7, 落kah無暝無日, 落kah hou7人lan2-si, hou7人ia3-sian7, 落kah開闊e5田園tiam7-chih-chih, chhan像睏--去-loh!

外口稻埕tam5-kou5-kou5, 內面tam5濕濕. 讀小學e5蘭--a2 kap厝邊隔壁e5 gin2-a2 chong5無路, chhan像chit8 tin7 hong5關ti7籠a2底e5猴san-a2, ti7厝內滾地龍, peh chiunn7 peh落, 無chit8時閒. 滾kah tng jiat8, 蘭--a2 e5 a母ti3笠a2 chheng7雨moa kap hia-kong2, hiong5-hiong5出現ti7窗a2門kha, tui3廳內探頭, ka7 tak8-e5驚chit8-e7.

「蘭--a2, li2去寮a2 hia等--goa2.」老母用真phainn2 e5口氣ka7 hoah.

「Ouh! 好--lah!」蘭--a2 gang7--chit8-e7 chiah ka7 in老母應.

其他e5 gin2-a2 tak8-e5 long2看蘭--a2, hoah chit8聲長長e5「Hou5--ou3.」, chhan像蘭--a2一定koh慘--a, in long2 ma7知in a母kian3-pai2若叫--i, 絕對無好khang--e5.

蘭--a2頭le5-le5, 門phah--開, chhian2-thoa chheng7--leh, to7 ui3 bin5-chinn5-kha (gim5-chinn5-kha) chhenn-kong5行tui3寮a2去. 蘭--a2有tam7-poh8-a2煩惱, i siong7驚in a母神秘神秘ka7吩咐, kian3-pai2 a母若單獨叫i面談e5時, to7是i準備beh hou7罵chit8 tng3粗飽, 橫直皮ai3 penn khah an5--leh.

外口koh teh落雨, 天色烏陰烏陰, tam5濕濕e5空氣. 蘭--a2 ku ti7寮a2口, 雙手mouh ti7胸坎, 無聊giah8頭tiam7-tiam7看雨落ti7竹葉頂, 落ti7厝尾頂, 落ti7稻埕頂, 滴滴tap-tap. Tng看kah gong7神e5時, 聽tioh8 in a母e5 hia-kong2聲, ui3後piah溝行--入-來. 蘭--a2看tioh8 in a母雙手khng3 ti7腹tou2 iap 1包mih8-kiann7 ti7雨moa內底, 行oa2蘭--a2身軀邊, ku--leh, ka7用kui2-a7 ian5薄薄e5日子紙包e5 mih8-kiann7 phah--開, oah! 是2粒燒hut-hut e5 sah8卵neh!

「Sah8 2粒卵hou7 li2做生日, 今a2日chiann月12, li2 e5生日.」In a母頭le5-le5, chia-mi (liam-mi) peh卵chia-mi (liam-mi)講. In a母koh ti7褲袋a2內, phian2出用半張日子紙包e5 1 chhop鹽, khng3 ti7 thou5-kha. 蘭--a2 tu2-chiah e5驚惶kap不安, chit時變做有tam7-poh8-a2 kian3-siau3 kap phainn2-se3.

「緊chiah8, 緊chiah8, hou7其他e5兄弟姊妹看--tioh8, to7 koh oan-ke落大債.」In a母ka7 peh好e5卵un3鹽了, tu來蘭--a2 e5面頭前, 蘭--a2 ui3 in a母冷ki-ki e5手--nih, 接過燒hut-hut tu2 peh好e5卵, tiam7-tiam7看in a母頭頂ti3 e5笠a2 koh teh滴水.

In a母看蘭--a2 chiah8 kah真有滋味, ka-ti7 khe3卵殼內iau2有tam7-poh8 e5卵白來chiah8. 2母a2-kiann2 to7 an2-ne ku ti7 thou5-kha chiah8雞卵.

「A母, li2 ma7 chiah8 1粒.」 Ku ti7邊--a2 e5蘭--a2, 看in a母連卵to m7甘chiah8, theh8另外1粒beh hou7 in a母chiah8.

「生日生本ai3 chiah8 2粒, nah有chiah8 1粒--e5.」In a母笑笑ka7應.

Chiah8了, in a母ka7卵殼收收--leh, iap-kha iap手行tui3後piah溝--去. 蘭--a2 tiam7-tiam7看落ti7稻埕頂e5雨, 今a2日e5雨e7永遠落ti7 i chit8世人e5記ti3內底.

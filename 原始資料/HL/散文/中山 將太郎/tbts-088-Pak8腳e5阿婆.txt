【記憶中e5情景（81）】			Pak8腳e5阿婆		  中山  將太郎 
		
Ti7台灣開業有十年久，ti7地方上有好名聲ma7有實績。雖然是按呢，為啥物beh放棄一切來到外國e5日本，tui3頭重新開始，這款問題常常hou7人問起。
雖然有幾項理由，其中最大e5理由是到chia來真無愛koh kap中國來e5「外省人」作伙相交chhap。簡單一句，to7是be7 tang3 koh忍耐落去。 
1945年戰爭結束同時，hou7毛澤東打敗e5蔣介石敗兵敗將kap逃難難民潮，親像大風湧排山倒海，一陣過一陣直直溢(ek)入寶島台灣。In佔了日本人離開e5職位，騎ti7台灣人e5頭殼頂，吸（soh）盡台灣所有e5甜水湯頭。Chia e5 che7 che7真無理真亂來e5代誌，tui3我e5嘴來講，不如讀現此時ti7日本、台灣上有銷路e5小林善紀所寫e5尪a2冊「台灣論」to7好。講實在，戰爭結束是美國向日本tan3二粒原子彈，向台灣卻是tan3一kaiN5蔣介石。 
到今a2日，所受e5是日本語教育，tui3明a2日開始tioh8改做北京語教育。In認為台灣人久長hou7日本準奴隸對待，所以首先tioh8 tui3反日教育開始。當初台灣人認為受解放轉來祖國，心內歡喜，一目nih a2久，溫順e5台灣人to7對祖國完全絕望。若是仝款受剝削，不如hou7以前hit個ma7 khah贏。至少日本人重禮儀，守法講道理，瞑時m7免關門to7會tang3安心睏，台灣人soah siau3念起早前e5時代。當然今a2日e5日本人，尤其是少年a2已經變ah。
終戰二年後e5 1947年，228事件果然發生，幾日間1-2萬台灣人精英受殺害，監獄關滿政治犯，tui3 hit時起實施全世界最久長紀錄e5戒嚴令。白色恐怖中幾萬人e5台灣人hou7 in貼（tah ）著獨立運動抑是共產主義者e5標頭，to7 hou7 in槍殺。特別是 thai5人to7示眾，攏是揀ti7公開場所舉行槍決。
我ti7中學三年e5時坐火車通學，有一工，為著beh 坐火車來到高雄火車頭。車頭前人山人海，我chiN去頭前。土腳有一個三十幾歲e5查甫人kan-na穿一領褲，雙手向後pak8 tiau5，跪ti7 hia。幾na7個中國兵a2散形散形khia7 ti7後面，其中二個giah8槍對準hit個人e5頭殼後部to7開槍拍。Hit個人to7倒siang3 hiaN5，嘴口phu7出血波，四邊所看著e5攏親像是一片e5血海。我面前幾na7公尺是一幅地獄e5圖畫。中國兵a2確認斷氣ah，將身屍留ti7 hia，坐jih-puh車真chheng3-chhiu to7離開。
Hit時陣，ti7群眾中kheh出一個瘦瘦pak8腳e5阿婆，大聲悽慘啼哭。手koaN7一桶濁濁e5水koh一條棉布手巾。Pak8腳e5阿婆搖搖擺擺行oa2屍體aN3落淒慘哀叫，將伊kiaN2兒身軀頂e5血漿慢慢拭掉。
後來讀大學e5時，ti7台北租厝，有一擺看著ti7附近e5刑場一睏槍決八個人e5屍體，其中一個是少年e5女性。到chia已經真到額，實在無法度koh忍耐落去，tong3 be7 tiau5 ah。我ti7心內抱著chia e5地獄e5圖畫，決定放sak ti7台灣所建立e5一切，ti7 1971年chhoa7全家移民日本。
30年來，蔣介石家族斷子斷孫，敢m7是幾na7萬條冤魂teh咒詛討命？講著蔣介石對日本人「以德報怨」受感謝尊敬，其實目的是趕緊tui3日本兵手中繳出武器，hou7 in緊轉去日本，thang好kap「共匪」對決。
	8年久日本人侵入中國thun2踏，thai5死幾百萬中國人，竟然hiah-nih簡單to7赦免原諒in，但是對嘴講是同胞e5台灣人卻殘忍殺害，究竟是啥物原因？228事件發生時，陳儀長官緊急請示猶koh留ti7中國e5蔣介石，回答是16字電報「格殺勿論，寧可錯殺一百，不可錯放一人」 「Thai5 Thai5 Thai5 ，一百人thai5 m7-tioh8 ma7 m7-thang錯放一人」。
	好佳哉，繼續李登輝e5民主化，農村出身e5正港台灣之子陳水扁當選台灣總統。想起hiah-nih悲慘恐怖e5過去，每日只有感謝神e5恩典。

（許文政譯自「橫濱市區醫師報」）

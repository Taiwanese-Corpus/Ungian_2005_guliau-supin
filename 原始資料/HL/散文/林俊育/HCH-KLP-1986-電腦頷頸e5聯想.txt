電腦頷頸e5聯想
趕beh完成《台日大辭典》 e5翻譯加上每禮拜編輯「蕃薯園」，我e5倒(左)手ui3四月初就有起麻e5現象，lu2來lu2嚴重，有時phah電腦中途麻kah擋be7-tiau5,暗時ma7會麻kah醒起來soah睏be7去。
請教教會做復健師e5林吟洲姊，伊講我e5頷仔頸筋真an5,tioh8做復健ma7 tioh8去看醫生。十幾年來從事盲人事工，ti7台灣e5時定定請盲朋友掠龍(按摩)，in每pai2 long2講我e5頷仔頸筋真an5,tioh8注意phah電腦e5姿勢kap時間控制。想起來，我十幾年來累積e5電腦作品hou7我家己驚一跳，經年累月引起頷仔頸筋an5是必然e5代誌。這ma7 hou7我想起台語文久長受外來政權e5惡意迫害，chit-ma2 ma7是陷落「母語麻痺」e5狀態，真需要復健，這就是台語文運動e5迫切工課(khang-khoe3)。
手麻m7是啥物大病，一工拖過一工long2藉口無時間去看醫生，但麻起來toh8 ka2-na2 ai3命leh。有一寡人感覺台語e5流失be7痛be7癢(chiuN7)，受迫害kah營養不良beh死be7活ah猶無想beh救hou7伊活起來，可能ai3等到見tioh8棺材才會流目屎。甚至有人ka7責任推hou7 台語文運動者，講等到台語文 字(符號)標準化了才beh來學，he toh8親像「家己m7救，等人來救」e5後知後覺，甚至e7-sai2講是不知不覺。
最近手麻kah真艱苦，就去看運動傷害專科e5同鄉蔡坤喜醫師，伊診斷講我這是「電腦頷頸」e5文明病，ka7我針灸(ku3)koh教我做自我復健e5運動，病情就漸漸恢復，精神ma7 koh清爽起來。仝款e5道理，咱若有感覺母語受迫害e5艱苦，趕緊去chhoe7老師學習咱一直m7-bat學習過e5母語，照老師e5指導一步一步來，恢復e7-tang3用母語書寫ma7會曉讀母語文章e5時，咱toh8會有講be7出e5爽快kap喜樂。
我beh付醫藥費，但蔡醫師堅持做免費e5服務，伊講：「台灣hiah-nih8小，咱無相bat;美國hiah-nih8大咱ti7 chia相tu2,he是緣分lah。」koh講：「咱long2為台灣teh phah拚，m7好漏氣！身體ai3顧hou7好，koh再拚落去！」蔡醫師疼台灣e5精神大大感動我。
台語文運動e5人ma7 long2免費teh教台語，kap蔡醫師e5精神仝款，long2 ng3望緊ka7咱e5母語救活起來，hou7台灣成做一個有家己母語尊嚴e5真正獨立國家。

M7 thang嫌台語
   ----台灣人心目中無台語文 ？   		林俊育

             我對台灣母語覺醒了後，不時勸人讀寫台語文，定定聽台灣人回答講：「會曉講台語to7好！」 假使按呢就有夠額做『台灣人』， soah無意識著「be7曉讀寫台語文ma7 是文盲」。Be7曉讀寫台語文be7使講是正港e5台灣人，因為母語是對國家認同e5第一要素，尤其是目前台語受外來政權迫害kah強beh 死翹翹，救台灣母語就是救台灣。
         這choa7轉去台灣toa3 3個半月久，發現台灣人無啥愛講咱e5話，講著台語文若去tu2著鬼--leh 。有一koa2人真支持，但是大部分人攏自卑kah向「國語」投降，一sut a2台灣人e5志氣to無。莫怪人人怨嘆『悲哀e5台灣人』，人人講tioh8-ai3『重建台灣人e5心靈』。
          一工去銀行辦代誌，我對櫃台小姐笑笑a2用台語講：「小姐gau5早！我beh辦結束戶頭。」伊真親切用華語回答講：「你是本人嗎？」，續--落-去我台語伊華語ma7是攏會通，但是聽伊e5華語有真重e5台灣腔，我就把握機會來ka7伊機會教育。
       我問：「你是台灣人，敢be7曉講咱e5話？」伊 phaiN2勢， 笑笑a2講：「會--a，m7-koh講be7 lian3轉。」我ka7鼓勵講：「你chit-ma2 e5台語講kah 100分--a，真好--a。」續--落-去伊就用台語kap我講kah真好勢。我koh問伊講：「你kap老母講啥物話？」伊真自然講：「我講國語（華語），伊講台語。」我ka7伊使一個目尾講：「你按呢不孝--ouh！細漢伊教你講台語，你大漢soah kap伊講外來政權e5華語，敢好？」邊--a e5人ma7攏聽kah笑瞇瞇。我beh離開e5時加添一句講：「你轉去厝--裡kap恁老母講台語，伊一定會真歡喜。」伊用感謝e5表情應我講：「好！」
       參加ti7總統府頭前舉辦e5「228紀念會」，真歡喜ti7節目單頂面看著Nobel 文學獎提名人李魁賢beh用台語念伊家己寫e5 詩「獻hou7 228 e5神魂」，詩文用華語寫kah真奇怪，『恁』寫做『你等』，『咱』寫做『我等』，sui2詩e5味soah去hou7拍無--去，hou7我一時感覺主辦單位是m7是頭殼phaiN2--去？其實目前有真che7大作家kap大人物kan-taN愛用華語寫文章，koh寫kah ka2-na2足疼台灣，m7-koh可惜，in嫌台語無讀者市場。家己m7拍拚開發市場，kan-taN teh等市場來chhoe7--伊，這種人叫做『無使命感』。
        讀神學院e5朋友tu2著我講：「我ti7台灣教會公報讀著你e5台語文章，羅馬字讀無啥有。阮博士班ai3考羅馬字，及格才會tang3畢業，我ai3趕緊來讀。」我教伊去網路掠 (download) Hotsys-haksys kap  TP(Taiwanese Package) e5台語讀寫軟體，koh請伊來聽我ti7教會成人主日學kap大家分享e5台語軟體介紹。了後tu2--著就問伊台語軟體使用e5情形，伊攏講猶無時間去download。我知影伊領導讀冊會用華語真好勢，伊ma7真勤寫華語e5文章投稿，伊ma7真有台灣鄉土意識，soah對家己e5母語讀寫hiah-nih8-a2冷淡，我感覺真想be7曉，ma7真怨嘆台灣人學別人e5華語、日語、英語攏真gau5 koh認真拍拚，講著學家己e5母語就lan2-si兼貧惰，實在有夠可憐代！
      Ti7世台會tu2著高中同學，我kap伊談論台語文運動e5代誌，伊無客氣ka7我潑冷水講：「母語運動是一種理想，kap現實差siuN遠，啥物台語、華語攏無效--lah，英語才有效，台灣官方語言改用英語上好。」伊 2個kiaN2 ti7美國讀真koan5 e5學位，koh落--去e5 kiaN2孫可能攏使用英語--loh，莫怪伊講台語無路用。我講母語是咱族群e5命根，伊真漂撇應講：「He是一種理想--lah！」
       我有去拜訪少年台文作家楊照陽先生。伊對台灣民主運動有覺醒母語救台灣e5重要性，kap一陣少年台語文作家合力辦『蓮蕉花』、『台灣E文藝』等等台文雜誌，大家出錢出力來為咱母語文學拍拚，為『台灣文藝復興』來出力，實在值得tak8-e5相kap來鼓勵。
       為著台語文運動kap開發台語羅馬字點字電腦軟體，我koh去拜訪李江卻台語文教基金會e5總幹事陳豐惠小姐kap拋荒台語文工作室e5劉杰岳先生。In骨力推動台語文e5精神，hou7我真感動，若有1% e5台灣人像in 2人hiah拍拚，台語文早就CTT(出頭天)--loh！
       我真愛聽「M7 thang嫌台灣」這條歌，ng3望有一工作詞家kap作曲家會tang3寫一條「M7 thang嫌台語」e5歌，hou7大家來重視咱e5母語，做一個正港e5台灣人，獨立koh有尊嚴e5台灣人。

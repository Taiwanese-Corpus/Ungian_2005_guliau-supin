【我e5第一篇台文】
學寫台語文tui3「Hou7故鄉e5戀人」開始                                                        林俊育
	
這首詩是好友徐永光e5作品，三十外年前猶是青春男人e5我十分kah意。最近ti7李勤岸教授e5指導下學會曉台語文，就試用全羅kap漢羅ka7伊原著e5華文來翻譯，hou7我感覺koh-khah有滋味，想beh hou7讀者tam koa2母語e5滋味，看伊有外sui2。

原著華文版：給故鄉的戀人

過去的相聚何其短暫
來日的相逢何其久遠

悠悠歲月沖不斷我的懷念
千山萬水隔不斷我的相思

請明月帶給你我的情意
託秋風帶給你我的祝福

全羅台語版：Hou7 kou3-hiong e5 loan5-jin5

Ke3-khi3 e5 tau3-tin7 hiah-nih8-a2 te2
Koh-lai5 e5 saN-kiN3 hiah-nih8-a2 ku2

Iu-iu soe3-goat8 chhiong be7 tng7 goa2 e5 hoai5-liam7
Chhian-san ban7-sui2 keh be7 tng7 goa2 e5 siong-su

ChhiaN2 beng5-goat8 toa3 hou7 li2 goa2 e5 cheng5-i3
Thok chhiu-hong toa3 hou7 li2 goa2 e5 chiok-hok

漢羅台語版：Hou7故鄉e5戀人

過去e5鬥陣hiah-nih8-a2短
Koh來e5相見hiah-nih8-a2久

悠悠歲月沖be7斷我e5懷念
千山萬水隔be7斷我e5相思

請明月帶hou7你我e5情意
託秋風帶hou7你我e5祝福

以前一直因為無機會學習台語文，對台語文e5文學作品拒之千里之外。最近李勤岸教授應聘來哈佛大學教台語，阮教會特意安排伊來教同鄉台語文，hou7年齡已經過半百e5我才有機會學習kap法語仝款SEXY e5母語。才感覺著咱e5母語hiah-nih8-a2可愛，hiah-nih8-a2秀（細膩），hiah-nih8-a2親切。
 李教授目前真拍拼teh提倡台語文學，各地同鄉kap大學相爭邀請伊去演講。對伊ui3華語寫作轉變改用台語寫作e5心路歷程，我非常認同伊e5講法kap作法。台灣人一直受外來政權統治，攏使用殖民語言寫作，he是殖民文學，m7是正港e5台灣文學。伊舉英國、俄羅斯之脫離法語e5殖民文學kap美國文學tui3英國文學獨立--出-來e5例，來強調台灣文學e5重要性。伊猶koh強調講，只有台語文學才會tang3 tui3中國文學獨立--出-來，che需要koh khah-che7 e5有識之士來共同努力奮鬥。李教授無避辛勞來為台語文學播種，希望會tang3早日開花結果。
 李教授是一個台灣（台語文）文學e5實踐者，伊講台灣大作家李喬ma7認為台灣文學應該用台語文寫作，才會tang3寫出諾貝爾文學獎e5水準作品。目前台語文作品tu2--著最大e5困難是讀者市場。但伊強調講，偉大e5文學家ai3有使命感來開創家己e5新天地。伊「不問收穫，只問耕耘」e5精神hou7我真感動，希望ti7我有生之年會tang3為台語文學拍拼。
目前台灣教會公報（創刊時全版使用羅馬字台語）kap台灣公論報已經開闢台語文版面，台灣公論報koh有客語版面。最近創刊e5「台灣e文藝」 kap 「海翁台語文學」攏是台語文e5作品，in e5外觀品質無輸華語雜誌，內容ma7日日提升。希望今後有koh khah che7 e5報章雜誌會tang3開闢koh khah che7 e5台語文版面。有人講台語文學ti7台灣普及了後，統派e5平面媒體就會死路一條，只好轉去in e5中國才會tang3生存。按呢講--來，台語文學是值得咱來拍拼--e5。
一般台灣讀者對台語文字有生疏感，好佳哉有使命感e5蘇芝萌教授帶頭一群義工為台語文字（Holo kap Hakka)電腦化無出聲拍拼，目前已經克服大部分e5困難點。我頂面e5全羅kap漢羅就是使用T/Windows寫--e5，非常好用。In無計較代價e5努力是推展台語文學e5最大功臣。另外，鄭良光等一陣人koh發行「台文通訊」來做推展e5工作。
台語文相關e5網站有：
（1）台文通訊：http://www.taiwanese.org, http://taiwantbts.org 
（2) 	 HOTSYS:http://www.hotsys-haksys.com
（3）TP（Taiwanese Package)：http://home.kimo.com.tw/kiatgak 
（4）台灣文學研究工作站：http://ws.twl.ncku.edu.tw
（5）暗公鳥e5厝：http://home.betelnut.org。
希望大家多多來參與，共同創造獨立e5台語文學，che是值得咱台灣人驕傲e5一件大代誌。(12/7/2001)

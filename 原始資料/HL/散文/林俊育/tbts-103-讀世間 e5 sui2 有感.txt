讀《一枝草一點露──世間 e5 sui2 》有感	  林俊育

這個充滿罪惡e5世間敢有sui2？答案是否定e5人真che7，因為in e5靈魂無法度脫離罪惡e5束縛，be7曉oa2靠神e5氣力來行永生e5平安道路。答案是肯定e5人ma7真che7，in ti7神e5恩典內面chhoe7著性命e5意義。
《一枝草一點露──世間 e5 sui2》e5作者紀福讚牧師是上有代表性e5人物，伊ti7冊e5序內面講起伊e5虧歉：1991年7月，伊ti7 teh-beh精神分裂e5狀態之下犯了大錯，hou7至親朋友喪失性命，hou7伊e5家族傷心 peh-pak，hou7伊所盡忠e5上帝見笑，hou7伊所疼e5教會gong5-ngiah8，hou7伊e5某kiaN2 無thang oa2靠，hou7 che7-che7疼惜伊e5人連累受苦，也開始伊久長監獄e5反省生活。伊續--落-去koh講出伊e5感激：bat--伊抑是m7-bat-- 伊e5朋友親像上帝e5使者，陪伴伊行過死蔭e5山谷，hou7伊會tang3等候上帝e5憐憫，見證上帝永遠be7變e5恩典。
紀牧師ti7受關監e5苦難日子中間，猶原盡心、盡性、盡意疼上帝，不斷追求性命e5意義。羅榮光牧師ti7冊e5序內面講：紀牧師用真lai7 e5心眼來觀察世間萬象，大到世界、國家e5大事，細到個人e5小故事，用咱台灣人e5父母話寫--出-來，表明上帝 e5憐憫kap疼痛，幫贊讀者來chhiau5-chhoe7性命e5意義，hou7咱koh khah「對上帝有信，對人民有疼，對土地有情」。
紀牧師用一般講道e5方式寫143篇真感動人 e5人生真理故事，每一篇攏有經文、主題故事、類似e5聖經內故事kap祈禱。我每暗beh睏以前讀一篇，ka2-na2聽一篇真sui2 e5信息，成做每日e5靈性米糧。這本冊親像一面明鏡，hou7我會tang3清楚看出家己e5內心。當我軟弱e5時，hia-e5信息hou7我氣(khui3)力；ti7患難中得著大安慰，順序e5時知影chun2-chat節制，學習順服上帝e5課程。Che確實是一本台灣人自我靈修e5好冊。
Ti7『青瞑--e5得著看』hit篇文中，伊用1997年英國Blair首相任命青瞑人布朗克特做教育kap就業部長作例，配合聖經內面e5「青瞑參孫比目光 e5參孫hou7非利士人 koh khah頭疼」、「信心堅定e5青瞑人巴底買得著醫治」kap「青瞑e5掃羅比目光e5掃羅koh khah看透人生e5路」來見證約翰福音第9章3節，耶穌應講：「此人無犯罪，伊e5父母亦無，獨獨beh用伊來顯明上帝e5所做。」(台語漢字本聖經)。我從事視障關懷工作十外年來，聽過真che7有關青瞑人e5信息，這篇是上深入hou7人感動--e5。
Ti7『簡樸知足』文中，提起1990年代所發起e5『自願簡樸運動』 (Voluntary Simplicity Movement)，就是「Than3 khah少錢，換 khah che7自由生活時間；買khah少物件，換khah che7休息時間。」伊舉例講，Teresa修女所創設e5『仁愛傳道會』e5修女kan-taN有三領粗布衫，一塊粗碗，所食e5食物kap in所救濟散赤破病e5人食--e5仝款，che是現代上簡樸e5傳道生活方式。Ti7現此時資本主義過度消費e5社會，che才是咱追求『世間 e5 sui2』唯一e5辦法。
讀soah這本報咱『世間 e5 sui2』信息e5好冊，hou7我koh再對人類有信心kap ng3望，有「信、望、愛」e5心來看這個世界，永遠to7有『世間 e5 sui2』。
這本冊採用『台文通訊』、『台文Bong報』kap『大學台語文選』所用e5文字。Ti7李勤岸教授e5指導了後，我攏有讀chia-e5月刊kap冊，所以讀--起-來攏無語言e5落差，母語hou7我e5感受koh khah深。親像鄭良偉教授ti7伊e5序內面所講--e5：ti7美國監獄內e5牧師用台語寫出『世間 e5 sui2』，對讀者有特別e5意義：「培養追求疼痛kap ng3望e5態度，增加跨時代、跨文化、跨階層e5知識，kap培養台文傳達情意e5技能。」
對台灣文學貢獻上大e5前衛出版社ka7這本好冊列做『台語文學叢書11』，親像鄭良偉教授所講：「世間人無分貴賤，無分國度，攏有人類e5共性：疼痛kap希望會發現『世間 e5 sui2』這個通則.. 」凡是有意識beh追求台語講道kap聽道--e5，這本冊提供真豐富e5靈性米糧kap語文典範。
現今台灣國際地位提升，哈佛大學已經ti7 2001年開始開台語班，台灣ma7開始推動九年一貫母語教學，真理大學也計劃開台語系。這本冊會使講是足好e5台語文讀物，請讀者tioh8緊買來讀，tam一下母語e5滋味，che ma7是一種『世間 e5 sui2』。


台灣諺語e5 Sui2		林俊育

因為受著使命感e5催逼，《台日大辭典》翻譯做台語e5進度不止a2緊，但是lu2來lu2 che7例句，攏tioh8 
un-un-a2去推想，lu2推想lu2 tam著咱台灣諺語e5 sui2。
我現此時翻譯使用e5參考字典有《日中辭典》、《明解漢和辭典》、《現代語(外來語)日漢辭典》 《台灣話大詞典》(陳修)、《李氏台語辭典》(李春祥)、《實用台語小字典》(胡鑫麟)、《分類台語小辭典》(胡鑫麟)、《廈門音新字典》、《最新實用漢英辭典》(梁實秋)kap 《Continental’s Concise English-Chinese Dictionary》。
有e5諺語經過查對這十本字典，羅馬字台語、漢字、日語、英語、華語個別e5意思知影，真正e5意思用台語講be7出--來。我就利用禮拜日主日崇拜soah kap食中晝頓e5時間，請有歲e5蔡垂旭先生來tau3陣推思，伊ma7無攏總了解，因為這本人講是上好e5台語辭典《台日大辭典》e5出版(上卷1931.3.10,下卷1932.3.31)是七十年前e5代誌。
中晝聚餐進前，我就請教大家『kha-chhng 挾(ngeh)火金姑』e5意思。大部分e5人講m7-bat聽--過，bat聽--過e5人ma7一人講一款，意思攏無真適合諺語e5滋味。牧師入--來聽--著就講：「teN3-chhiN」(華語『裝蒜』)，大家聽了攏笑kah飯加食半碗，因為有tam著台灣諺語e5滋味。
今年初籌備「台語進步社」e5時，陳清俊兄提議來為台語文運動做koa2代誌。我想講ti7每月日e5聚會請大家來討論《台日大辭典》內面e5諺語，一定真趣味koh有意義。Boston『台語進步社』beh來扮演諺語探討e5角色，提供hou7李勤岸教授編《台─華─英字典》e5參考。
《台日大辭典》是照日語假名(現有e5 koh加大約四分之一e5新造符號假名)來拼台語e5音，排列是照日語假名e5順序。我已經翻譯完成(約占全部e5十二分之一)--e5有102個諺語例句，tak8項有，可見當時日本政府編這本字典e5用心。
我事先列出hia-e5諺語用e-mail請會員每人選三條來分享。十月二十日ti7王守義兄e5厝聚會開鑼起鼓，參加e5人有李勤岸教授夫婦、林鴻敏夫婦、陳清俊、莊秋廣、劉備世、王守義kap我，大家對今a2日e5題目不止有趣味。
守義兄選(1)Iau-koe/[飫雞]---飫雞bo5惜箠(chhe5)，飫人bo5顧面皮。(2)Ou-koe-bu2/[烏雞母]---烏雞母生白雞卵。(3)OaN2-bo7/[碗帽]---腳頭u戴碗帽。伊踏頭話講，咱以前ti7 學校讀e5四書五經離咱足遠，今a2日咱beh分享e5諺語kap咱真接近，是咱生活中做人e5道理。第一條用雞飫 m7驚人拍來對照人飫 m7驚人笑，人kap動物攏有飽肚e5基本需要。第二條用烏雞kap白卵對照來講表面e5現象無一定正確，好人ma7可能生著phaiN2 kiaN2，phaiN2人ma7有可能做出hou7人感動e5善事。第三條用無思考能力e5腳頭u來對照會思考e5頭殼，外觀戴碗帽(做官人)若無用頭腦做代誌ma7會害死人，意思接近『掛目鏡無一定有學問』。
Koh來李勤岸教授選 (1)Ang5-kam/[紅柑]--- 紅柑殼he7 ti7 am5孔角。(2)U7-bin5-chhng5 m7-khun3/[有眠床m7睏]---有眠床m7睏beh求蚵殼車糞斗。(3)Ong5-si7 ka-bio7/[王氏家廟]---王氏家廟看做『土民豕(ti)朝(tiau5) 』 (『豕朝』kap『豬椆』仝音)。李教授講伊e5第一條是字音e5類似，第三條是字形(漢字)e5類似，伊是語言學家對chia khah敏感。伊講屏東潮州教會e5『信耶穌得永生』字牌ti7風颱了變成『信耶穌得水牛』，附近農夫看著『信耶穌』會tang3『得水牛』攏來信耶穌，實在hou7人料想be7到。
我選(1)Ah-nng7/[鴨卵]---去蘇州賣鴨卵。(2)Au3-be2/[押尾]--- 押尾出世代先白頭毛，押尾落船先起山。(3)Kak/[角]--- 貓鼠a2入牛角，穩tak-tak。真chiap8聽人講『去蘇州賣鴨卵』是死--去e5意思，但是攏m7知是啥物原因。我bat讀過人編一個故事講，古早兩個台灣人逗陣去中國做生理，一個甲先生賣鴨卵真than3錢，soah無愛轉來台灣。另外一個乙先生賣雞卵無than3錢就轉來台灣。厝邊頭尾問乙講，甲人--leh？伊攏應講「去蘇州賣鴨卵」。人問甲e5某 kiaN2 ma7攏按呢應，足久足久以後甲攏無轉--來，就按呢咱台灣人to7用『去蘇州賣鴨卵』來代表死--去e5意思。我最後表示這篇故事牽連著咱現此時e5敵人中國無啥妥當，李教授講伊真愛這個故事會tang3提醒現此時去中國做生理e5人：「去蘇州賣鴨卵」是死--去e5意思。
事先無選三條e5人，清俊兄ma7分享 「Ah-nng7 that chioh8-chhia/[鴨卵塞石車]」，鴻敏兄分享 「Ah-bu2/[鴨母]---鴨母食水hau7=鴨母吞食田龜（意思：進退兩難）」，一向自稱『黃--先-生』e5備世兄ma7分享 「Ang5-thau5-iN-a2/[紅頭嬰仔]---紅頭嬰仔白liu3-khiat，愛食粿家己切」。
李教授最後總評講，諺語有伊e5時代性，無合時代e5就漸漸死--去。人講諺語是咱祖先e5智慧結晶，若無合時代就失去意義，無需要過頭陷入諺語e5迷失。無一定古早人khah gau5，現代人ma7有真che7有智慧e5話，值得咱去探討。



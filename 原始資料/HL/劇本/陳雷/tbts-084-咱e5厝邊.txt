【電視劇】  
          咱e5厝邊		  
    陳雷
 [地點]：
台中市三信社區：二choa7有高樓e5巷a，中間一塊猶未起厝e5細塊空地，巷口有二個賣食e5小擔a。附近三信公園。

[人物]：
高王麗嬌：55歲守寡婦，厝主。
高大君(David)：27歲，麗嬌e5第二後生。廣告公司e5美術指導。
Angela(丁琪)：22歲，王麗嬌e5厝腳。美國轉來台灣學習。
張火老：70歲，巷a內賣香店店主(退休)。
林明章：25歲，巷a口e5 khia7家。PaiN2腳失業。
鄭伴君：45歲，對面巷a口khia7家，主婦，身體大khou肥。
過路人。排食擔 (飯丸，san-to2-it-chih)二人。
流浪狗一群。
[I]

(景)：透早6點外，巷a內無啥人，張火老家己一人ti7巷a內掃地。路裡有字紙，塑膠袋，狗屎。

麗：(按高樓大門出來，看著張火老teh掃地)火伯a，gau5早。Ah你chiah早to7出來teh掃地。
火：Gau5早。早時無人khah好掃。Ah你chiah早beh去to2？
麗：Beh來去公園作運動lah。
火：作啥運動？
麗：你看，(khia7直直，目睭kheh kheh，腳手kap身軀開始tio5)。
火：Ah-ioh，che是啥運動？Be7輸teh發童乩(ki) leh。
麗：Che叫作外丹功。按呢tio5，血to7會通。火伯a，醫生講，咱食老m7通貧惰，tak8日ai3作運動。你beh kap我來去作外丹功無?
火：我？我tak8日ma7 teh作運動。
麗：你運動啥？
火：我拍gou-huh，比外丹功koh khah好。
麗：成實e5，我m7 bat看你拍gou-huh，你是去to2    拍?
火：Ti7咱chia拍，你看。(用掃手作gou-huh e5 chhoe5 a，ka7土腳一chhok字紙掃遠遠去。Koh ka7一pu5狗屎相真真poe2入去畚箕(pun2-ki)內面。)(笑)你看。「一桿進洞」。
麗：火伯a，你gau5滾笑。有影lah，老實講，咱這choa7巷a若無你tak8日按呢勤勤a掃，m7知beh 外la-sap leh。…來去，我來去。
火：(繼續掃地)

(景)：路裡人漸漸che7，路口排二擔賣食e5。一陣流浪狗so5來so5去，過路人買飯丸，san-to2-it-chih食，ia7字紙、報紙、塑膠袋…，狗a放屎尿。

[II]	(景)巷a內。

A ：(摩登打扮，穿一雙koan5屐新鞋。Na2行na2看土腳，一步一步liau5-liau5-a liam，驚去踏著狗屎)
火：(坐ti7亭a腳看Angela行來，遠遠ka7伊叫，iat8手) 「按chia lah！」「按chia lah！」
A ：(看火)阿伯，我beh轉來去厝裡。按chia chiah tioh8(手指另外方向)，m7是按hia(手指火伯方向)。
火：「按chia lah！」你來，你來。
A ：(行oa2去)，阿伯。是Angela，m7是「按chia lah」。
火：Ouh「按chia lah」，你是phang3去啥物？Na2土腳一直向(siong3 )？Ah chhoe7有無？
A ：無lah阿伯。我tu2 chiah踏著地雷，pong5一下！(雙手比地雷爆炸。)(電視特寫頭：一腳新e5 koan5屐鞋踏著一pu7狗屎)。
火：地雷？…
A ：狗屎lah，阿伯，你看。(鞋a hou7火看，一腳白新鞋，一tah狗屎)，chit-ma2害我驚kah m7敢行。
火：你kap我仝款，我目睭輸，定定ma7去踏著…踏著…
A ：地雷？
火：地雷！Pong5一下！(雙手比地雷爆炸)，無要緊。你toa3 chia khah久leh，to7會慣勢。
A ：阿伯，咱chia街a路la-sap，是按怎kan-na你一個teh掃？
火：我退休ah，上蓋閒(eng5)，有時間。Ah m7-  ku2  …
A ：M7-ku2按怎？
火：「按chia lah」，我ka7你講，我目睭m7好。
A ：阿伯，你目睭按怎？
火：我目睭看be7清楚，這旁像teh落雨(指正目)，這旁像teh tah霧(指倒目)。明a chai3 ai3去看醫生手術。我有問醫生，醫生講，上無ai3歇(hioh )一禮拜，be7使拍gou-huh。你看beh按怎？
A ：拍gou-huh？一禮拜無拍gou-huh無啥要緊。
火：掃地lah，「按chia lah」，一禮拜無掃地，你看這choa7巷a會按怎？
A ：Oa5！一禮拜無掃，這choa7巷a地雷會pin2-pong2叫！…免煩惱，阿伯，這禮拜我來替你掃。
 火：Ai-ioh，按呢敢be7 phaiN2勢？Hou7你美國小姐轉來台灣掃地…
A ：Be7 lah。Be7 lah。
火：按呢我這枝掃手kap這個糞箕 (pun3-ki)交hou7 你。(掃手、糞箕hou7 Angela)
A ：(糞箕kap掃手theh8 be7好勢 )
火：Ah你敢會曉掃？
A ：(搖頭)阿伯，請你教我一下。
火：真簡單。我ka7你教，(教Angela掃地)，按呢掃 …(比) …按呢poe2 …(比) …按呢「一桿進洞」…。

[III]	(景)巷a內。

A：（摩登打扮，穿koan5屐鞋，ti7巷a掃地）
過路人：( 2、3個，按hia過，看Angela teh掃地，好奇一直ka7伊看。看了偷偷a笑)
大君：(西裝，烏金e5皮鞋。駛車入來巷a。車停ti7巷a邊。看著Angela teh掃地，驚一tio5，趕緊chong5去。) Angela！Angela！ Stop！ Stop！
A：Ouh，David，你轉來ah。
大：Angela！＜你作什麼？！＞(華語)You do what？！ 
A：我teh掃地，阿伯這禮拜手術目睭，be7-tang3 掃地，我替伊掃。(繼續掃，put一塊狗屎)
大：(看狗屎)che …che是啥？狗屎！(指Angela)Angela！ You America，You no狗屎！You no掃地！
A：是按怎be7使掃地？
大：你掃地會hou7人笑！(Beh ka7 Angela e5掃手、糞箕theh8走)。
A：David，你看，這choa7巷a to7是無人掃才會chiah la-sap。來！你來ka7我鬥掃。
大：(驚)＜我＞(華話)？…I？…我(台語)？！…
A：你！You！David！…你若是kap我鬥掃土腳，我kap你鬥看電影。
大：Movie？…你kap我！…ouh，Angela，…Ok，Ok…
(chong5入去厝內，過一時a出來，掛一幅烏目鏡，戴一頂大瓜笠，猶穿西裝，烏皮鞋。Giah8一枝掃手，一枝糞箕)
(頭chhih-chhih，m7敢hou7人看著面，kap Angela作伙掃)(Be7曉掃，烏白poe2。)

明章：(按hia過看著)(大聲)Ai-ioh！大君，你teh掃地！(Ka7大君瓜笠a theh8起來)
大：Shi…Shi…＜小聲！＞(華語)＜小聲！＞(華語)(瓜笠搶過來戴)
明：Ai-ioh，你是颱風吹著，槌(thui5)a摃著，thai3會ti7 chia teh掃地？
大：我…我teh練gou-huh。你看，「一桿進洞」(poe2字紙入糞箕)ok？
明：Ok，ok。(看Angela也teh poe2字紙)(家己念)chit-ma2大家攏teh時行gou-huh。


[IV]	(景)巷a，巷a口林明章e5厝。

明：(坐ti7巷a口厝裡e5亭a腳看報紙)
大：(行來chhoe7明章)明章！ 
明：大君ah。
大：M7是大君，是David。
明：Ok，ok。短鼻，短鼻，你土腳掃了ah？
大：免講lah ，chin2才掃了。
明：喂，我問你。你kap Angela是m7是teh掃地比賽？
大：M7是lah，Uncle Fire…
明：Uncle Fire？
大：火伯a。
明：火伯a按怎？
大：Sick。
明：死去？
大：破病lah，英語「破病」叫作「Sick」。
明：Ouh，「破病」叫作「死去」。Ah「死去」叫作啥？
大：「死去」叫作「die」。
明：「死去」叫作「tai5」。有通，有通，死去攏ai3 tai5。… Ah火伯是按怎？
大：火伯目睭去手術，這禮拜be7-tang3掃地。
明：Ok，ok。恁替伊掃。Very good，very good。
大：No good，no good。
明：是按怎no good？
大：狗屎一大堆，臭kouN-kouN。實在m7是辦法。
明：(想想leh)我有一個好辦法。
大：啥物辦法？
明：我來ka7你顧狗！
大：You？！Dog？！
明：(Tam3頭)，我規日tiam3巷a口坐，看報紙顧狗。狗若來，我giah5槌a(chhoe5 )a ka7 in趕，mai3 hou7入來巷a口放屎。
大：Very good！ very good！
明：我ka7你顧狗，一日500khou。
大：No good，no good。
明：300？
大：Ok。若是巷a內有狗屎，一pu5扣10khou。
明：Ok，ok，一pu5扣10khou。

[V]	(景)：二choa7巷a口，中間一塊細地空地。

明：(坐ti7門口亭a腳看報紙，手giah8一枝槌a，目睭巡街a)
(一隻狗走來巷a內。明章giah8槌a jiok。Ka7狗趕走。狗走去對面choa7巷a內，放屎。)
(Koh一隻狗來，也是仝款。明章ka7狗趕走。狗走去對面巷a內，放尿。)

伴君：(坐ti7門口亭a腳揀菜，看著明章趕狗來這旁巷a內放屎尿，受氣，大聲嚷。)
喂!！少年e5！你nai2 chiah好心？狗a攏趕來阮chia放屎。Che狗m7是阮e5 neh。
明：Ma7 m7是阮e5。這禮拜火伯a teh艱苦，無人掃地。阮chia戒嚴，狗a be7使入來。
伴：按呢好！恁hia戒嚴，阮chia ma7戒嚴！
(入去giah8一枝槌a出來。Khia7 toa3門口亭a腳顧狗)
(狗來，伴君giah8槌a jiok 。對面明章khia7 ti7路口中央等。狗a走無路，走入去二choa7巷a中間hit塊空地，放屎尿。連續幾偌隻hou7趕，走去空地放屎尿。)
(特寫鏡頭：狗放屎ti7空地土頂。野花按土裡發出來。Lu2發lu2 che7 ，lu2 sui2 。規片地攏是野花。)

[VI]	(景)巷a路。

A：(kap大君ti7 路裡行)David，你看，咱這choa7 巷a chit-ma2 lu2來lu2清氣。
大：我e5功勞be7小。
A：多謝你這禮拜鬥腳手。
大：Uncle Fire tiang5時會轉來？
A：已經一禮拜a，應該今a日to7會轉來。
火：(Ti7巷a散步。看著Angela kap大君。叫)「按chia lah！」「 按chia lah！」
A、大：(Oat8頭，看著火伯，緊走來)(三人ti7空地頭前相遇。)
A：阿伯，你轉來ah。
火：早起轉來e5，出來散步看看leh，你看。(比家己e5目睭hou7 Angela kap大君看。)
A：阿伯，我無看啥。
火：我e5目睭，我e5目睭好去ah！我chit-ma2看kah清清楚楚。你看！你e5面，這枝電火thiau7，這欉樹a，…chia e5花！「按chia lah」，我以前tak8日按chia過，目睭霧sa3 sa3，攏無看著chia e5花，chit-ma2看會著ah！我e5目睭好去ah！恁看，chia e5花…chia e5草…
A：阿伯，以前chia無花，這二日才開e5。Teh歡迎你轉來。
明、伴：(看著三人，明章giah8一枝槌a，伴君giah8一枝新掃手、糞箕，chong5來看三人。)
明：火伯ah，你轉來ah 。
伴：火伯ah，你看，chit-ma2咱巷a有清氣無？
火:有ah，加足清氣e5。
伴：火伯a，明章kap我是顧狗e5，「按chia lah」 kap「短鼻」是掃地e5。
火：恁四個一組衛生隊，掃kah chiah清氣，土腳kah會開花，有gau5！有gau5！按呢我看我掃地ma7會使退休ah。
大、A、明、伴：(四人驚一tio5 )(作齊喝)阿伯！m7通ouh！你m7通退休。
伴：(Theh8新掃手kap新糞箕hou7火伯)火伯a，這枝新掃手kap新糞箕是阮四個beh送hou7你e5。
大、A、明、伴：歡迎你轉來！Welcome home！   Uncle Fire。
火：多謝恁！多謝恁！按呢我to7 m7通chiah早退休。明a chai3 koh開始，「一桿進洞」，「一桿進洞！」(比) 


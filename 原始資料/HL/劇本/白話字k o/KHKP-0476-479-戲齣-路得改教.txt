戲齣:路得改教
林茂生
第一齣: 賣赦罪符。
所在:近Pit-tian-pek﹙Wittenberg﹚一個庄社 e5 教會。時日: 1516 年 10 月。人物:路得﹙L u t h e r﹚、Thiat-chek﹙Tetzel﹚、青年Bi2-ko-niu5﹙Miconius﹚、su-che3、和尚、議員、教師、學生，歸陣 e5 田庄人、查甫、查某。
Thiat-chek做頭前；Su-che3,和尚、議員、教師、學生，歸陣 e5 田庄人、查甫、查某，做後壁；舉旗、提蠟燭、唱歌、排陣、沿路行到教會 e5 禮拜堂。拜堂口企二枝大旗: 一枝畫紅 e5 十字架，一枝寫:—
天來萬應膏  一服罪皆赦  快來快來
拜堂內排一塊錢櫃桌仔；桌頂有一thong7大大thong7 e5赦罪符，一封一封疊--teh。Thiat-chek 坐ti7 桌e5 後爿；款式親像掛招牌teh走江湖e5 人。桌前chak一堆 e5查甫查某庄nih8人:從中一個老查某人企進前倚ti7 桌--nih8。
老查某人：一張紙就會赦人 e5 罪﹗Kiam2到hiah有靈siaN3？
Thiat-chek﹙驕傲 e5 款﹚：Heh﹗有抑無﹗你kiam2無聽見大監督teh講: 人若買che一封法王親身蓋印e5 符，就齊全會tit 赦罪，脫離煉獄e5 艱苦。M7但an2-ni，甚至現ti7 煉獄內 e5 死人也會得著赦罪。別物會giau5疑--tit。法王e5 印，大監督 e5 話，kiam2會giau5疑--tit mah？
老查某人﹙親像著驚e5 款﹚：EN5﹗連死人也有應效？ 
Thiat-chek：有--lah。銀若入這個錢櫃仔內，an2 -ni khiang-liang 一下，死人 e5 靈魂就馬上tui3煉獄飛出來。
老查某人：亦hit個赦罪e5 紅十字是甚mih意思？  
Thiat-chek：赦罪 e5 紅十字是kap基督 e5 十字架平平有權能。
老查某人：Chhin3-chhai2 甚mih罪敢攏會赦？
Thiat-chek：會。若有法王 e5批，連干犯著上帝 e5 老母e5 罪也會得著赦免。只有4項 e5 罪這張符駛be7行。
老查某人﹙親像真著驚e5 款﹚：是甚mih罪駛be7行，請你講來我聽。
Thiat-chek：頭一條，暗靜beh 害死法王，抑是大監督--e5,罪無赦。第2條，偷假使徒e5 批--e5,罪無赦。第3條，送軍裝去hou7 世俗e5 國--e5,罪be7 赦。第4條，tui3世俗 e5 國買﹙1﹚凡來賣hou7 基督教國--e5,罪也be7 赦。
老查某人﹙用手 aN2胸﹚：阿們﹗阿們﹗這4項kap我無干涉。
Thiat-chek：Che kiam2 m7是親像祖傳 e5 萬應膏mah？
老查某人(Thim3頭)：Hm7﹗9996 應。卻也會講tit是萬應。
﹙Pit-tian-pek 教會禮拜堂 e5門口，路得ti7-hia teh 貼一張大大張 e5 字白。Teh 貼e5 時，布簾掀去來。貼了，路得 e5心神親像真興奮 e5款，就退--出去。兩個青年學生某甲kap 某乙上場，teh看hit張字白。學生某甲﹙看hit張字白有hiah久，tui3 某乙講﹚。 Che是咱e5 先生路得教授簽名e5 字白，攏總有95 條款e5 文。可惜拉丁話我讀了無甚mih會清楚，請你翻譯德國話hou7我聽。
學生某乙﹙就念﹚：「凡若屬基督 e5 人真心反悔改變，m7免法王e5 符也會齊全得著脫離罪過 e5 苦通。」Hm7﹙thim3頭koh 讀﹚。「有人造謠言，講，若tui3 法王得著赦免，就會kap上帝和，這號話，人著細膩張持。」Hm﹗﹙thim3頭koh讀﹚。「除去用伊本身 e5 權柄來辦人e5 罪以外，法王攏無hit號ka7人赦罪 e5 權能。」 Hm﹗﹙thim3頭koh 讀﹚。「人因為法王來做好事，kap感謝上帝來做好事；平平是好事，總--是有大精差。聖經講，「義e5 人tui3 信得著活。」可見上帝 e5 恩典是自由，白白分hou7 人。神學者博士馬丁路得簽名。」Hm﹗﹙koh thim3頭﹚。
青年某甲：Che就是新 e5 福音。
青年某乙：正是新 e5福音。﹙兩人平平講﹚。用錢買赦罪符，m7 值著白白求上帝自由e5 恩典。可惜hiah e5 庄nih人去hou7 Thiat-chek騙去。咱今著來去宣傳這個福音。﹙兩人退出﹚。
﹙布簾放落來﹚。
第二齣:  Bou2-lun5 議會。
第一場: 起身。
﹙所在: Pit-tian5-pek e5 城外。時日: 1521 年4月2日。 
 人物：路得、Pek-cheng-su-tai7-ni5﹙Petzen-steiner﹚、Am-su-tou5 [Amsdorf]、Su7-the5-hoan2 [Sterphen]、Leng5-khu [Link]、Me5-lan5 hi-tun [Melanchton]。﹚
﹙古城 Pit-tian-pek e5 城外，路得 kap 3個同行 e5 朋友︰Pek-cheng-su-tai7-ni5、Am-su-tou5、Su7-the5-hoan2,坐一張大張 e5 te2 貨物e5 馬車。伊e5 朋友Leng5-khu kap Me5-lan5-hi-tun來teh 送伊起身beh去赴Bou2-lun5 e5 會議。
路得：兄弟﹗大家請﹗﹙親像真興奮 e5 款﹚。
Leng5-khu：著細膩持防法王 e5 羅網。路得。我知。我信主耶穌基督現時iau2活ti7-teh，也kap我相kap tiam3。我就是全然靠這個智慧kap信心。所以雖然有一萬個法王，我也無驚。因為kap 我ti7-teh --e5是比世間chiah e5 第一大e5 koh較大。
Me5-lan5-hi-tun：兄弟ah﹗你去；m7免煩惱咱e5 真理kap 事業；做你向前交戰。
路得：正是﹗所疼 e5 兄弟ah﹗我雖然無koh 轉來，雖然為著an2-ni 會hou7 對敵害死，我信你的確會傳真理，守正義來進前。你活ti7-teh e5 時，我e5 死be7致到甚mih陷害。
Leng5-khu：你身軀邊有chah皇帝所交咐e5 保身護照抑無？
路得：有。
Leng5-khu：若有，就較 m7免煩惱。
Me5-lan5-hi-tun：無的確你kiam2 be7 記得Hu5-su 約翰﹙John Huss﹚猶原有chah 皇帝 e5 保身護照，iau2 -ku2 ti7 Khong2-su-tan-su﹙Con-stance﹚e5 會議hou7 人用火燒死。
路得：是；我會記得。總--是雖然魔鬼親像厝頂e5 瓦hiah濟，我也著去Bou2-lun5。Hu5-su 約翰雖然hou7 人燒死，iau2-ku2 真理無受燒，永遠活ti7-teh。﹙大家恬恬 teh 想這句話﹚。
路得：兄弟ah﹗你請﹗大家講，你請﹗平安﹗「願主保護咱後會有期﹗」
﹙路得無越頭，坐車直直去，Me5-lan5-hi-tun kap Leng5-khu企teh kiah8頭看遠遠，等到車 e5 影攏無看見，才越頭入城﹚。
﹙布簾放落﹚。
(布簾內聽見唱這節「願主保護咱後會有期e5 歌。聲細細真和」)
第二場: 審判。
﹙布簾掀--起來。Bou2-lun5 e5 議事堂。內面 查理第五世坐toa3 中央。 邊仔有chiah e5 諸侯王坐ti7 雙爿；文武百官排列 ti7 下腳；皇帝面頭前排一塊桌。桌頂有thong7真濟thong7 e5 冊，是路得所寫--e5。桌邊企--e5是 Tho5-li2 [Trier]e5 大監督 e5 代理人 Ek 約翰。
老將軍Hut-bun5-pek企ti7 門內。路得tui3 門--nih8入來。Tu2-tu2入來 e5 時﹚，老將軍Hut-lun5-pek﹙tah路得 e5 肩頭﹚。真可憐﹗你今仔日所企--teh e5 戰場是我ti7 千軍萬馬e5 中間苦戰濟濟年所m7-bat 經見著 e5 戰場。你若是信講家己 e5 主義是合眾理，著因為上帝 e5 名來進前。莫tit驚，上帝的確無放sak你。
路得：﹙聽了恬恬，thim3頭，進前到皇帝面前hit 塊桌e5 桌前企--teh﹚。
Ek 約翰﹙將桌頂一本一本 e5 冊sui本唱名也問看是路得所寫--e5 m7是，路得sui本攏應，講︰「是」了﹚：你既然認chiah e5 冊是你所著--e5,你有beh 辯護an2-choaN2？抑是有beh取消幾pho7 抑無？
路得：我所寫 e5 冊無像一款。中間也有干涉信心 kap道德問題 e5。論這一款是萬人攏公認，無論對敵抑是朋友攏有贊成--e5;che 斷然 be7 取消--tit。又koh一款是反對法王 e5 政府來捨 e5。論法王 e5 政府所教示人 e5 道理 kap所行 e5 模樣大半是hou7基督教會 e5 肉體kap心神平平朽爛--e5。Che若無攻擊反對，tu2-tu2是gia5椅仔hou7 koe2腳來加添伊e5 壓制。Che也be7 取消--tit。第3款是因為beh 反對幫贊羅馬法王政府e5 壓制 e5來寫--e5。從中所講卻有真激烈；m7-ku2 che 也be7 取消--tit。因為chhin3-chhai2 人，若有良心 e5,的確愛聽人講起伊過失。所以我所寫 e5 冊攏總be7 取消--tit。
皇帝查理第五世：論在早 ti7 世界宗教會議所決定e5 事項，ti7-chia m7免相爭議論。不過 Khong2-su-tan-su e5 會議所決定 e5 條項，你所有kap 這個對逆 e5 話，願beh 取消抑m7?著簡明來回答。
路得：凡若hou7 我e5 心肝降服e5,若m7是聖經 e5 憑據，便是合你 e5 辨論。我be7會倚靠法王抑是宗教會議。因為in 所做所講明明有濟濟項 e5 矛盾kap 差謬。我是hou7 聖經所縛e5 人。 我e5 良心 kap 上帝 e5 話縛相連。我be7 取消--tit，也無想beh 取消。因為若違逆著良心，就無正直kap 安全。﹙停tiap8仔久﹚。An2-ni無法度了﹗無路thang 取消lah﹗我企ti7-chia。願上帝幫贊我。阿們。
﹙皇帝宣言閉會了。大家退出﹚。﹙布簾放落﹚。
第三場: Oa2-tek-po2。
﹙所在: Bou2-lun5 城外，kap Oa2-tek-po2 城中 [Wartburg]。時日:1521 年 4月26日，kap 5月4日。人物: 路得跟隨 e5 人以及山賊一群﹚。
4月26日路得kap跟隨 e5人坐馬車起身離開Bou2-lun5。出城外看見城牆貼一張字白。跟隨e5人倚去看，念講︰「4月26日以後koh 經過20 日了後，tui3路得馬丁不論是用講話抑是行做，hou7伊toa3抑是lim食e5 人，攏著受嚴嚴e5 刑罰。」路得聽了講︰「Hm﹗最後e5 手段到了﹗」Koh行tu2著一群e5 山賊，包面，吩咐停車，就將路得ka7伊拖落車，勉強伊騎馬tui3 山nih8 直直去﹚。
﹙布簾暫時放落koh 掀開﹚。
﹙Oa2-tek-po2 城內一間厝。路得坐ti7厝內舉筆teh寫字。面貌光光。身穿軍裝。沿路寫沿路念，講，「義e5 人tui3信得著活。」那念那寫。忽然間目珠看懸親像受著甚mih感動 e5 款﹚。
﹙布簾勻勻仔放落去。﹚
(台灣教會報第476~479卷，1924年11月~1925年2月) 
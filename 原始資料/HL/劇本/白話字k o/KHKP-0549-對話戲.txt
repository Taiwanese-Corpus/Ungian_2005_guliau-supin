對話戲
大歡喜 e5好消息  ﹙路 2:10﹚
台南劉主常
這齣劇是beh hou7 主日學高等科做，來寫 e5。內容照先生e5 意思，淡薄變更無要緊，總--是beh 教學生 e5以前，要緊先生著研究，主出世hit 時e5 猶太 e5 社會狀態，亦說明hou7學生明白。
若這te3劇會thang 幫贊列位主日學 e5 聖誕祝賀會，是我e5 心所願。
人物。 1.顧羊--e5, A。 B。 C。 D。E。 F。 。。。。。。
2.天使一名。其他數名。
場所。伯利恆野外。
準備。 1.背景—羊群teh睏，天有星。 
2.舞臺—左﹙右﹚爿一塊石椅。
3.照明— 暗暗。
﹙Tui3 舞臺正爿顧羊e5 入來﹚。
A：E昏thai3才冷去。空氣靜到那親像真莊嚴e5 款。羊仔攏乖乖teh睏，咱來烘一下仔火le3,才來睏。
一同 「an2-ni 好。」。。。。。。
﹙E做中心，一同坐﹚
B﹙無元氣﹚：A2-a2-a2﹗世間thai3會才無心適，逐日to teh hou7 羅馬官kap兵捆著，咱beh an2-choaN2樣過日le3﹗﹙吐氣﹚。
C：有影就著﹗以色列 e5 百姓m7知著ti7 tang時才會tui3這個艱苦 e5 生活受釋放。﹙有一下仔﹚。
D：我teh想hit個號做彌賽亞hit個，若較緊來m7 chiaN好。
E：著 la3﹗﹙較重 e5 聲﹚大家聽le3﹗我昨前日去耶路撒冷e5 時，有去殿--nih8,tu2好聽見先生teh講hit個彌賽亞koh無偌久會來咱這個 Pek-li7-heng5。﹙一同真gong5-ngiah8 坐theng5﹚
D：啥貨ah﹗彌賽亞beh來houN3﹗
F：An2-choaN2﹗Beh來咱chia houN3﹗
B﹙猶原無元氣﹚：He kaN2是先生講m7著，抑是你聽m7著。無ah﹗人先生掀先知米加 e5 冊讀講︰「獨獨lin2 伯利恆、I-hoat-tai7 ti7 猶大e5 城中，雖然卑微，若是teh beh有仁君tui3 lin2出，替我照顧以色列e5 百姓。」 An2-ni 我明明有聽見。
A：Hit個彌賽亞的確會趕hia e5 驕傲 e5 羅馬官府kap hia e5 殘忍 e5 軍隊tui3咱猶太國出去。
C：著lah﹗的確會征服世界攏總 e5 國家。耶路撒冷起一間真sui2 e5 王宮，hou7 彌賽亞坐位做皇帝。
D：以色列 e5 百姓變真強，真好額，咱會thang 做真gau5 e5 大官。
E：M7是ah﹗先生講hit個彌賽亞，m7是hit 號戰爭e5 皇帝。
B﹙小可元氣﹚：無是甚mih款 e5 皇帝leh﹗趕緊講nouh﹗
E：先生掀先知以賽亞寫hit本大本聖冊讀講︰「有一個子beh出世，是上帝賞賜 e5,咱受伊e5利益；伊的確擔當國家e5 政事，稱呼m7若一樣，叫做神妙、謀事全能 e5 上帝，永活e5主宰，平和e5 仁君。」講是平和 e5 仁君lah﹗
﹙忽然天變光，顧羊--e5 攏著驚；天使出現﹚。
天使：莫tit驚；因為我報lin2大歡喜 e5 消息，hou7 百姓攏有份，因為今仔日ti7 大衛 e5 城伯利恆，已經為著lin2 生一個拯救 e5,就是主基督。Lin2 beh看見一個嬰仔用布包，睏ti7 馬槽內，這個就是hou7 lin2做記號。
﹙天兵 kap 天使出來來吟詩 ﹙聖歌隊亦好﹚讚美歌 60 首 1 節 ﹙兩擺﹚抑是聖詩145 首攏總。
(天使離開，天變暗。)
﹙有一下仔，顧羊e5 才企起來。﹚
F：O﹗彌賽亞出世--lah﹗救主咱e5 王出世--lah﹗
E：咱著趕緊來去伯利恆，來去拜hit個天使報咱e5 救主基督。一同。我亦來去．．．．．趕緊來去．．．．．．
﹙顧羊e5 tui3 入來e5 所在出去。﹚
﹙聖詩146 首 1 節。聖歌隊﹚。
（台灣教會報第549卷，1930年12月）
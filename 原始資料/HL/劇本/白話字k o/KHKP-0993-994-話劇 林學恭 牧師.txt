

話劇 林學恭 牧師
蔡愛義
第1幕：林學敦秀才e5大廳（thiaN），（兼用做私學仔教室）。
佈置：八仙桌一塊，椅liau5 3 liau5,學生用e5椅頭仔幾若liau5,教師用e5椅桌各一liau5。板poe 一支。孔子遺像一張ti7壁--nih。學生讀冊聲音真大聲。
學敦：Tu2-chiah教過去--e5,lin2 bat意思--無？古之欲明明德於天下者，就是講，古早hiah e5愛beh將好e5道德hou7天腳下e5人會明白e5代先，著ai3治理國家hou7好；beh治國家hou7好，著代先將家己e5家庭顧hou7伊整齊；若愛hou7家庭整齊，代先著修養家己，beh修養家己；心肝著ai3四正；心肝beh四正，代先心思著ai3誠實；心思beh誠實，著ai3用盡伊e5智識；智識若到，一切萬項物e5情理就會徹底明白。這站就是孔子公e5好e5教示。孔子公是咱中國有歷史以來最偉大e5 gau5人，所以人稱伊做大成至聖先師孔夫子，是咱中國人ti7世界上最誇口e5事。Lin2逐家著ai3認真讀冊，將來才會做gau5人。有人ai3 beh問m7-bat e5所在--無？
學生：先生，阮社--nih8今仔日普渡，也有做戲，阮阿母請先生著來hou7阮請。
學恭：Lin2 kiam2知影普渡是甚mih意思？普渡就是一年一擺地獄門開，千千萬萬e5枵鬼放出地獄起來陽間，陽間e5活人家家戶戶攏著煮chhiN-chhau，煮到一桌滿滿來請chiah e5枵鬼，也著ka7拜，求in保庇，實在m7是讀冊人應該信e5代誌。咱e5孔子公講：『非其鬼而祭之，諂也』，若m7是家己e5人死--去做鬼，來ka7祭，來ka7孝，是去phou5-thaN2 hiah e5鬼，實在是見笑e5事。
學敦：學恭恬恬，好--lah，你這個食番仔教，m7信公媽佛仔，你才ka7我看mai7--leh。
學生：先生，若死了到底是beh去to2位？
學敦：有一個學生問孔子公講，死後e5代誌怎樣？咱e5孔子公講：『生前e5事都m7知影，thai2-tho2會知死後e5代誌，』所以我也m7知。
學恭：印度佛教e5思想，是講人若死，照伊生前所做來報應，做好e5人出世做佛，做人；做歹e5人出世做牛，馬，精牲。所以印度人m7敢殺生，thai5牛，thai5豬，thai5精牲來食，因為驚了thai5著in祖公，祖媽，甚至裝牛爺，馬爺講有神來拜，來服侍，實在是真好笑e5事。原來咱中國上古早是拜上帝，創造宇宙e5主宰。咱e5 gau5人，咱e5皇帝一年春秋兩擺替全國國民thai5牛替百姓祭告，認罪，求上帝賜福氣hou7通天腳下e5萬民，（郊社之禮，所以祀上帝也），就是這個意思。到唐朝e5時，印度佛教傳入咱國人才用手來jiok8塗尪仔，用刀仔，chhak8仔來雕刻偶像，講chiah e5攏有神來拜，來服侍，實在是真m7著，講chiah e5佛仔會保庇人，實在是koh較好笑。
學敦：學恭，你太可惡，太狡怪--a2,你去食番仔瀾，入番仔教，亂講一場。咱祖公13代人連連中進士，既然做大官，咱老父kap我kap lin2大兄也攏進秀才，咱代代攏是拜佛，今仔日出著你這個落教死了無人哭e5孤臣孽子，若m7是我teh飼你，teh安慰老母，為著你去落教，擋你無法，已經吊tau7 死了--lah。今仔日好膽死koh講chiah e5話，來，ka7 lin2父跪toa3神主佛祖e5面前認罪，磕頭叫m7 敢。
學恭：二兄，我絕對無koh跪ti7神主kap佛仔e5面前來拜--lah，請二兄m7 免受氣。（學敦kiah8起竹poe，行近學恭，直直摃，起腳直直踢，學生驚到phih8-phih8 chhoah）。
學敦：Chhe2!你這個可惡e5精牲，太硬心boe7改變。咱爸爸也m7 是死三冬兩冬，tu2-tu2過身一年，你就去落番仔教。咱e5 孔夫子講：『三年無改於父之道可謂孝矣』，無采hou7你讀冊，你這號腳siau3已經無路用--lah，tui3今仔日起ka7我出去，m7-thang轉來kap我認做兄弟--lah。（學敦流目屎大哭，學恭行出門，學敦向學生講）。今仔日到chia就好，逐家轉去認真讀冊。
（閉幕）
第2幕：學恭牧師館客廳。
廳e5正面掛10誡，人客椅4，5 liau5,桌一塊，（學恭坐ti7人客椅出聲讀聖經）。
學恭：願上帝憐憫阮，賜福氣hou7阮，用面e5榮光照阮，hou7通世界bat你e5 道路，萬國知你e5 救恩，願萬民o-lo2你。愚憨e5人心內講無上帝，in都是邪惡，行可惡e5罪孽，無一個行好，連一個好人也無。罪惡e5工錢是死，獨獨上帝將獨生子賞賜世間，hou7見若信伊e5 人免沈淪，會得著永遠活。

牧師娘：牧師，我ka7你泡茶來--lah！（茶罐囥桌頂）。今仔日咱愛--仔畢業第二高女，m7 知會thang親像當時畢業女學e5 時做頭名抑boe7?時間已經beh 3點--lah，火車liam5-piN會到，大概liam5-piN會倒--來。
順意：阿爸，阿母。
牧師娘：Ou3!意--ah，你koh轉--來lah。
順意：阿爸，阿母我koaN7一隻雞tim7 人蔘來beh hou7 lin2食。愛--ah寫批ka7我講今仔日beh轉--來。講伊今仔日做畢業生e5代表，ti7畢業式e5 時講謝辭，實在真榮光。可惜咱攏無人去赴。
學恭：我心teh想愛去，總--是一choa7路chiah-nih8遠，koh著加開錢。
牧師娘：意--ah，你m7著m7-thang不時加開錢，koaN7雞、鴨、魚、肉來hou7阮食，實在真多謝。
順意：阿爸，阿母thai3有要緊，近來再成ah患者真濟，收入真好，看有甚mih好物，偌nih8值錢--e5,我ma7敢買來hou7 lin2食，來報答lin2 e5疼，養飼e5恩情。
牧師：世俗人攏笑咱信耶穌e5人，落教死了無人哭，其實in都m7 知， 在生食一粒豆，較好死了食一個豬頭。上帝10條誡也是叫人著孝順父母，ti7世間beh食長歲壽。子兒若有孝，家庭beh和平快樂，實在有孝是真要緊e5代誌。
順愛：阿爸， 阿母，二姊我倒--來lah。
順意：愛--ah，恭喜！你畢業--lah，真恭喜，這擺有做頭名--無？
順愛：雖然無做頭名，總--是做代表出去致辭。因為校長講阮e5 品行第一好。
牧師娘：愛--ah，實在真恭喜！我續報你一項好消息，頂日台南許啟勳先生來beh ka7你做親情，男--e5講是台南hit個名醫吳秋微先生e5小弟吳國藩，講伊真愛你，總--是lin2阿爸都m7-bat hit 個國藩--ah，所以無法度thang ka7回答，聽見許--先生講，lin2兩人有相bat，到底國藩--ah生做圓抑扁--leh？
順愛：甚mih叫做圓抑扁--leh，阿母。
牧師娘：圓，就是一箍大大箍，肥lok-lok ; 扁就是做蠓仔腳，瘦pi-pa--lah。（逐家哈哈笑）。
順愛：國藩生做khok 頭khok 頭，身軀瘦猴瘦猴，面貌無緣投，總--是讀冊相當gau5,偌--nih8好笑--leh，就是逐擺in小妹若招我去in兜thit-tho5,伊嘴就lih8--leh lih8--leh，行來kap我講話。
牧師娘：愛--ah，你實在真好膽，也敢kap查甫人講話，我著真m7慣習。
學恭：M7,thai2有人親像你，30年前廖文毅in阿姑去lin2厝ka7你做親情e5 時，你聽著一句，走去bih 3日m7敢出來食飯，實在太好笑--lah。
順愛：今仔日阮e5 畢業式，國藩ma7做in小妹e5家長代表來赴式，做式了kap阮做伙行出學校門，hou7學生逐e5笑kah哈哈叫，害我面攏m7 敢kiah8--起來，見笑kah無tang3走去bih。
學恭：我攏明白--lah，愛--ah，你對這層親事有合意--無？古早做親成攏是根據媒人e5話kap父母e5命令就成，現在已經無像--lah。男女雙方攏相bat，koh著有相意愛才會成。
順意：阿爸，阿母，我看愛--ah無意見，lin2兩人ka7扑算就好。
學恭：感謝上帝，這個親事決定會成--lah。An2-ni，我3個查某子攏嫁hou7基督徒e5醫生，實在上帝疼我，替我安排真好勢。
順意：愛--ah，恭喜！另日著寫批hou7 Khok頭仔國藩仔，叫伊來thit-tho5,hou7逐家看看--leh。（起身行倚桌）。我koaN7這隻人蔘補藥酒雞敢冷--去lah，咱逐家趕緊來食。
第3幕：學恭牧師80祝壽。牧師客廳。
佈置：Kap第II幕相像，增加椅桌幾塊。
出場人物：郭朝成，黃武東，兩牧師，學恭牧師夫婦，順意，順愛，大子婿楊再成，二子婿吳國藩，孫東茂，啟文。
東茂：阿公，恭喜生日老康健！郭牧師，黃牧師平安。阿公，我對日本買一su上好e5羊毛內衫褲轉來hou7阿公，寒天穿hou7 boe7寒。
學恭：Au3鹿仔 ，你真乖，真可取，真多謝。
啟文：阿公，阿媽恭喜老康健！郭牧師，黃牧師平安。
學恭：Au3鹿仔，你也倒--來是--無？你今ti7台大醫學院幾年--lah？
啟文：已經3年--lah，這pang得著500箍e5獎學金，所以我買這包禮物來送阿公，阿媽hou7 lin2歡喜。
學恭：Au3鹿仔，你實在真gau5,真可取，真多謝。東茂，啟文，lin2無久攏beh做醫生，lin2著愛敬畏上帝，學耶穌e5疼人，lin2 e5醫業，lin2 e5人生的確成功幸福。
郭牧師：今咱逐家為著老牧師e5祝壽來感謝禮拜，來吟聖詩62首，老牧師對這首詩來得著道理信耶穌，伊真愛吟這首，請逐家來吟（吟了）來看出埃及記20：3-6節．林牧師，牧師娘恭喜，上帝賞賜林牧師身體健康，精神飽足來迎接80歲，實在真thang恭喜，快樂感謝e5所在，上帝賜福牧師3個千金，3個gau5 koh好e5子婿，誠10個孫仔攏是真乖，真gau5讀冊，牧師，牧師娘的確真滿足，歡喜感謝上帝才著。這幅十條誡是牧師真筆寫--e5,寫了非常sui2,thang講是鎮家寶。第2條誡講疼我，守我e5誡命--e5,我施恩hou7伊到千百代。上帝e5約束應允絕對無錯。老牧師信主了，雖然hou7伊e5兄哥摃、扑、踢，用鐵鍊鍊toa3桌腳，吊上樹頂5日iau2-ku2無死，上帝賞賜伊長歲壽來享受年老e5福氣，實在hou7咱thang欣慕thang學e5所在。這tiap8愛請黃牧師來講老牧師e5事跡，hou7咱逐人會thang koh較明白，thang hou7咱永久數念。
黃武東牧師：林牧師，牧師娘恭喜！逐家恭喜！林牧師是我最尊敬第一代考著教師--e5,ti7彰化教會做4年傳道，做16年e5牧師，到70歲才退休做自由e5傳道人。伊讀神學校4年，成績最好畢業。伊來聽道理信耶穌是26歲e5時，有一擺去kiau2友郭省兄e5厝，看著桌頂一本養心神詩，一下掀起來看，看著上帝創造天kap地，生成萬物逐項會。看了著生驚，因為伊所讀e5四書五經無tang3 chhe7出這款e5話，就問郭省兄thai2有這款冊，郭省兄ka7伊講，是耶穌教e5聖詩，牧師聽著耶穌教3字，就嫌省兄去落教，也順續beh招伊去看戲、poah8-kiau2、總--是省兄ka7伊講，kiau2已經改--lah，m7敢koh poah8--lah。原來林牧師是食大酒，poah8大kiau2 e5人，知影這兩項攏是m7好e5代誌，愛beh改正是無法度。省兄續顛倒招伊去嘉義禮拜堂chhe7吳意傳道師，請教耶穌上帝e5事。禮拜日一下到，果然兩人相招行8哩路去嘉義禮拜堂，tu2-tu2傳道先生講上帝降大火燒死罪惡貫滿e5所多瑪、俄摩拉兩個城e5人e5事。林牧師聽了真驚惶，真感激，續反悔信耶穌。伊雖然信主了後tu2著家庭e5 窘逐，hou7人趕出，總--是受吳意先生e5好意，介紹beh去岩前教會教小學，褪赤腳teh行路e5時，tu2著會友吳琴兄，吳琴兄聽了伊e5境遇kap知影伊e5散hiong困苦，隨時將所穿e5鞋褪起來hou7伊穿，也送伊400錢，才逐家相辭離別，27歲才來台南讀神學校，讀到3年e5時，受揀選去做全台賣聖經e5工作一年。
楊再成：黃牧師，你kiam2知影阮阿爸teh賣聖經福音冊所tu2著e5代誌，親像ti7枋寮、杜君英禮拜堂、鹹水港、清水（牛罵頭）、阿公店溪hiah e5代誌？
黃牧師：Lin2丈人有一日賣聖經到枋寮，入去一間漢藥店賣，藥店頭家名做林裕，真好意將伊所賣e5冊買了了，錢也算了，到一下掀冊起來看，看著耶穌兩字，隨時將冊攏tim3 hiat-kak8,冊錢koh搶倒轉，腳chiN拳頭直cheng，直踢出店外，林牧師無kap伊計較，聖經冊拾拾--leh，hit暝toa3 ti7藥店對面e5販仔間。無扑算，隔天光看見藥店內面人哭kah i-o叫，聽人講昨暝林裕無病死翹翹，hou7 lin2丈人真gong5-ngiah8。Ti7鹹水港佈道賣聖經e5時，也有受著生份人買聖經，請lin2丈人食飯，koh送400錢hou7伊，真感激。Ti7杜君英禮拜堂過暝e5時，hit暝真熱，褪pak-theh teh睏，半暝感覺著胸坎重重teh--le3,一下摸才知影是一尾大蛇歸khun5 teh ti7胸坎，lin2丈人ka7掠tim3 hiat-kak8,平安無代誌。到ti7清水toa3旅館，半暝淫婦偷入來伊e5房間眠床招伊做歹，lin2丈人嚴嚴ka7責備，將淫婦趕--出去，門閂--leh。不過，ti7阿公店溪e5代誌我m7知，請楊--先生你講。
楊再成：阮丈人有一日落大雨，漲大水，坐竹排beh過阿公店溪e5時，竹排直直hou7溪水teh-beh流出海e5時，阮丈人跪ti7竹排頂祈禱，忽然間起一陣大風，將竹排仔吹來靠溪岸，得著平安過溪。
吳國藩：黃牧師，你知阮丈人tui3安平坐船beh去澎湖傳道，kap tui3澎湖轉來beh去彰化醫館傳道e5時所tu2著e5事--無？
黃牧師：這兩項我攏m7知，不過我知伊有hou7日本軍強迫kap日本海軍tui3布袋嘴上陸來佔領台灣。當時中日戰爭，清國大敗，賠償日本一億八千萬兩銀kap割台灣澎湖hou7日本，林牧師救了真濟咱e5同胞是事實，日本軍司令官真愛林牧師來幫忙in，總--是lin2丈人對日本軍司令官講：『我終身獻hou7耶穌，歸世人m7敢違背伊e5 恩。』煞hou7司令官罵ba-kah，就kap司令官離開轉去澎湖，以外e5事我m7知。
吳國藩：阮丈人kap司令官相辭e5時，司令官10個龍銀hou7伊。伊就tui3安平坐船beh轉去澎湖，無扑算tu2著大風湧，船ti7海中10外暝日，也無米，無水，歸船e5人險險死toa3海中，總--是得著上帝e5恩典平安到馬宮，ti7阮e5本所在攏總hoaN7三間教會，到梅牧師去澎湖e5時，kap梅牧師相kap傳福音。梅牧師轉來彰化了，才tui3台南教師會要求阮丈人著去彰化醫館傳道。伊tui3澎湖轉來台南beh去彰化e5時，kap廉牧師以外兩人，雖然得著4名e5憲兵保護同行，總--是ti7半路hou7土匪圍--teh，將所帶e5行李搶了了，總--是隨時得著日本兵帶40外人來救，土匪放sak所搶e5物走了了，後--來才平安到醫館。
黃牧師：吳--先生，真多謝，這站e5代誌無你講我煞m7知。林牧師，m7知你對你e5二兄甚mih款e5心情。
學恭：我雖然hou7我e5二兄害無死，總--是我為著我e5二兄祈禱15年，後--來我e5二兄也去台南教小學，也反悔信耶穌。伊雖然較早死，伊beh死e5時有叫伊e5子著歸世人信耶穌。
黃牧師：林牧師總共為主做工40年，實在是hou7咱台灣教會真thang數念e5事。願主祝福老牧師，牧師娘今後身體健康，精神飽足，百年偕老是我e5心所願。
請逐家來吟詩，431首。                        
（閉幕）。完                                  
(台灣教會公報第993-994號，1966年11月)


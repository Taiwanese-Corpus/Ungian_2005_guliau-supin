
話劇--食洋教
王彩芑 譯
Ti7 64年前e5庚子年，是中國因為義和團e5叛亂tu2著最悽慘e5災難e5年，hit時西洋人攏受稱呼做【大毛子】，信主e5人抑是食西洋頭路e5人，攏受稱呼【二毛子】，若m7是受thai5,就是受掠，受窘逐，中間有人老母kap小弟，小妹攏受thai5死殉教，所chhun伊本身，竟然是今仔日咱中國一個最有聲望e5老牧師。
這篇是「生命之道」月刊借伊e5經過編做話劇。王女士ka7翻譯--過來--e5。Ti7 chia ka7「生命之道」月刊說謝。
老牧師ti7落南火車中，有一個旅客譏刺  伊「食洋教」，「發洋財」。老牧師tui3 an2-ni為伊敘述64年前庚子拳匪之亂e5一段往事。拳匪掠著老牧師e5小弟，小妹kap老母，迫in著向偶像跪拜；放sak耶穌。總--是in卻寧可死m7降服，結果小弟hou7刀thai5--死，老母kap小妹hou7長鎗chhak8--死，厝也tu2著火燒。老牧師感覺老母，小弟，小妹為著主來死，就辭去真好待遇e5頭路，就是食西洋e5貿易商e5頭路，獻身傳道，代先去母親，小弟，小妹tu2著患難e5小庄社宣揚福音，起頭村民掠做伊是beh報復，後--來看見伊疼主，疼人，虔誠e5見證，漸漸好感，就來接受耶穌普遍到全庄社。
人物
陳老牧師            84歲
老張（旅客）        中年
老王（旅客）        中年
馬大頭  ( 拳匪小頭目 )    約35歲
老么 （拳匪郭主守）      約25歲
陳師母（老牧師母親）     約45歲
小弟 （老牧師小弟）       17歲
小妹 （老牧師小妹）       12歲
（音樂：火車開e5聲）。
王：老先生，你beh去to2位？
牧：台南，lin2兩個--leh？
張：也是台南。
王：老先生，你貴姓？
牧：敝姓陳，lin2兩位--leh？
張：小姓張，這位姓王。  
（火車行e5聲小可停。）
王：你老人e5目珠真好，hiah細字e5英文也看hiah清楚。
牧：Iau2可以，不過提目鏡起--來he當然就boe7使--tit lah！
張：老先生，hia一本厚厚e5是甚mih冊？
牧：英文e5聖經。
張：Ouh…
牧：二位聽過耶穌基督e5福音--mah？
王：聽--著，有聽人講--過。Kan-ta無時間去禮拜堂。
牧：其實，去禮拜堂也m7免費偌濟時間，張--先生，你聽過福音--無？
張：我kap王--先生是同鄉，同事，細漢e5時，常常去禮拜堂參加甚mih主日學，也分甚mih卡片。
王：（離開本題）。老先生，你toa3 ti7台南是--無？
牧：M7是，我toa3台北，這擺去台南，是到一間禮拜堂主領佈道會。
張：你貴府iau2有人--無？
牧：有兩個子，一個查某子，iau2有孫兒，孫女，不過差不多攏無ti7身邊。
王：Ti7大陸是--無？
牧：M7是，ti7國外，有e5讀冊，有e5工作。（火車開e5聲一時仔靜靜）。
王：( 倚耳空講)，Ue2--eh；老張，原來這位老先生是食洋教，發洋財e5洋和尚。
張：( AN3 ti7耳仔細聲講 )，老王；莫得an2-ni講，chiah e5話思想太落伍--lah。
王：(微聲)。落伍？Hah-io3,hah-io3。
牧：（那親像聽著in teh對話）。無錯，兩位m7-thang掠做奇怪，我食60幾年e5洋教--lah，到ti7發洋財，he卻tu2-tu2相反。
張：你老人m7 thang掠做甚mih，我是teh講笑--e5。
王：（歹勢e5款）。老先生，失禮。
牧：咱e5車坐到to2位--lah？
王：新竹tu2才過--去。
牧：若是lin2 boe7麻煩，我就將我食洋教做洋和尚e5經過講hou7 lin2聽。
張：歡迎，歡迎。
牧：Che是64年前e5代誌--lah。hit時我才20歲，ti7天津洋學堂讀冊，我e5老父是一位傳教e5牧師，阮厝只有老母，小弟，小妹toa3 ti7草地，hit年tu2好是庚子年。
王：西曆1900年，拳匪之亂。
牧：亂，亂chhau-chhau，義和團所thai5--e5,扑--e5是為著beh扶起清朝e5國旗，來滅無西洋e5國旗，所做--e5卻是thai5人放火，結歸黨搶劫，hiang3當時所有西洋人，義和團稱呼in【大毛子】，凡若kap西洋人來往--e5,應該全部thai5,信洋教e5中國人，義和團叫in【二毛子】，也應該thai5(炮聲一響，喝thai5 e5聲，大哮e5聲，戰爭效果）。
..........................................................
（轉場：緊急驚惶音樂，人聲，嘈雜，行e5聲）。
馬：行，lan2來去三家溝掠人。
么：老大，beh掠甚mih人？
馬：聽講陳--家e5人bih到三家溝舊厝去--lah。
么：陳--家父子kiam2是無倒--來？
馬：Iau2有--leh，出在伊，看著一個，掠一個。
么：是，thai5盡chiah e5背祖忘宗e5【二毛子】（行e5聲，音樂小可停）。
馬：明仔再開審e5所在佈置好抑be7?
么：大概差不多，ti7 庄--nih8 e5城隍廟門口。（腳步聲漸漸遠，轉場音樂不安）。
小弟：Mah-mah，這兩日外面e5風聲m7好，義和團四界thai5人放火，我真擔心爸爸kap哥哥e5安全。

老母：M7免掛慮，天父會看顧--in。
小妹：恨boe7-tang3爸爸kap哥哥會tang3 chim2-a2倒--來就真好。
小弟：有甚mih好，咱這爿koh較危險。
老母：已經無早--lah，準備thang來睏，咱跪teh相kap祈禱，求天父看顧爸爸kap哥哥，也保守主內所有e5兄弟姊妹in平安，m7免tu2著危險艱苦事，較要緊，求天父感動義和團e5同胞in，m7 thang thai5人，放火，搶劫，hou7 in會悔改，有慈悲e5心（音樂tui3溫和轉驚惶）。（腳步聲，tok8,tok8,著急扑門聲）。
老母：是甚mih人？
馬：是我，陳牧師娘，我是馬大頭，請你較緊開門。
老母：三更暝半，有甚mih代誌？
么：Mai3囉嗦開門，聽候一時仔就知（tok8-tok8,扑門e5聲）。
老母：Tih-tih（弟弟），較緊起--來，去開門。
小弟：（開門聲）甚mih人--ah？
馬：陳牧師娘！真失禮，團--nih e5命令，請lin2走一choa7,（越頭）老么，提索仔來縛--起來，拖teh行。
小弟：你是an2-choaN2 teh縛人，無講理由--mah？
么：講理由，甚mih人beh kap lin2 chiah e5背宗忘祖。
小弟：你罵人！
么：罵人？！（扑--人e5聲）。
小弟：你扑--人？
么：扑--人！我iau2 beh koh thai5人--leh。
小妹：（驚叫）媽媽。
老母：馬大頭，阮普通時無虐待你，也無得罪你。
馬：無辦法，【大毛子】，【二毛子】攏是咱中國人e5對敵，che是團--nih e5規條，甚mih人也m7敢違背……
老母：列位辛苦--lah，我chia有寡錢kap phoah8鍊 ，送lin2逐個lim茶好--無？有代誌明仔再才koh講好--無？
么：頭目boe7使kap伊烏白講，thai3有hiah濟無路用話，行，行，（捆縛，拖，人聲漸漸遠，音樂）。（轉場，咚！咚！鑼e5聲），（聲）開審【二毛子】大會，今日上午10點，ti7庄--nih城隍廟門口，庄--nih所有人beh參加。（Tang，tang，鑼聲）（音樂著急驚惶人聲oe-oe khoeh-khoeh）（小可延長一下仔）。
馬：牽陳--家e5【二毛子】出--來（腳步聲－響聲）。
么：【二毛子】你有看--見無？只有著向咱e5神明拜一下，講「M7 koh食洋教」就寬賜你一條命，heh-eh，m7,是用刀thai5,抑是活活埋，你beh行to2一條路？緊緊講。
小弟：He2--eh，叫我講向lin2 e5偶像拜，叫我講m7信耶穌，m7免做夢，絕對boe7-tang3--e5。
么：拜抑m7拜？m7拜就是一刀，（眾聲）Ai3-ioh！較緊講！
老母：小弟較勇敢--leh，咱決斷無beh拜。
小弟：M7拜，m7拜，一百個m7拜，一千個也m7拜，一萬個……
馬：好！好小子，動手！（一刀，對好小子肩胛頭thai5小弟）…（Ah--io3 e5聲，老母e5聲）（眾人哀e5聲）…
小妹：（Ki-ki叫）（向對老母e5胸前摸）阿母！老母：（摸摸--leh溫柔e5聲）妹妹m7免驚，聽候一時仔，咱攏beh去見疼咱e5主耶穌基督。
馬：陳--家牧師娘！著你--lah，你是an2-choaN2著hiah艱苦來beh做背祖忘宗，鬼鬼怪怪e5【二毛子】，你看！你害死你e5子，kiam2也beh害死你e5查某子kap你家己--mah？甚mih耶穌m7耶穌，我看你亦是拜一拜。講一句好--無？kiam2 m7是攏會tang3得救--mah！
老母：得救！Lin2 kiam2知甚mih是得救？凡若信靠咱e5 子耶穌基督，伊釘ti7十字架頂。為著咱e5罪死，he就是得救，而且……

么：而且甚mih！老大！m7免聽chiah囉嗦，拜m7拜。
老母：拜！拜甚mih！向甚mih人跪拜，除了咱e5主耶穌以外，甚mih人也boe7會教我拜！
馬：Heh-eh！m7-bat好歹，m7聽苦勸，m7驚死！
老母：死！我e5主耶穌講：「Hite5 thai5身軀boe7會thai5靈魂--e5,m7免驚--in。」lin2掠做提刀，提劍，就thang 哄我放sak我e5主耶穌--mah？死--ah！死！反轉thang hou7 阮較早去見疼阮e5主，ti7伊hia，真快樂無比。
馬：真快樂無比！好！動手！（兩個聲悽慘喉叫，眾人吐氣e5聲，音樂效果）（轉場，開車）。
牧：（目屎四淋垂）拳匪用一支長鎗chhak8我e5老母kap小妹e5胸前透過ka脊。
張：Ai-o3……Ai-o3……
王：Ai-o3……真可惡！
牧：Che就是我食洋教所支出e5代價（犧牲）家產，小弟，小妹，老母…
張：你老人真正食che苦痛--lah。
王：以後e5情形是an2-choaN2？
牧：匪亂平定以後，老父kap我攏倒去故鄉，厝攏燒了了，厝--nih e5人也無看--見lah，阮tui3一個親目看見現場e5情形e5人，知影一切e5經過。

張：In e5身屍有chhe7--著無？
牧：Beh to2位去chhe7!當時in teh thai5人親像teh kha3烏麻，掘一個坑全部埋toa3 hit內面。
王：太殘忍--lah，以後老人有chhe7著hiah e5兇手--無？
牧：兇手！chhe7--著lah，he是兩年以後e5代誌。
王：怎樣chhe7--著e5?送衙門辦in是--無？
牧：清朝尾明白西洋e5事務，知影西洋文字e5人無濟，有一個西洋機關愛我當翻譯做經理，一個月會tang3領兩百箍龍仔銀。
王：Ah！無扑算e5好頭路。
牧：總--是我一下想著小弟小妹，老母tu2著害e5情形。就心中激動，我也應該將我e5 生命完全奉獻hou7我e5 主。
張：Tui3 an2-ni你老人就……
牧：我就辭去hit e5一個月兩百龍仔銀e5西洋e5貿易商，甘願做一個月收入無到20箍e5散hiong傳道，而且我iau2-ku2特別選定一個所在－做我傳道e5第一站。
王：甚mih所在？（音樂），（轉場），（tang！tang！鑼聲）。
牧：（kong3鑼）。佈道會！佈道會！今e暗7點，地點ti7 村--nih城隍廟門口，歡迎逐家來聽，（tang！tang！鑼聲）。（風琴聲，會眾唱短歌e5聲），（來信耶穌！來信耶穌！來信耶穌現在！）
牧：請高各位aN3頭，阮代先來祈禱慈悲e5天父，疼咱e5 主耶穌，我感謝你，今仔日你引chhoa7我來到這e5庄社。求你e5 恩典臨到chai e5每一個人e5中間，懇求你加添hou7我疼心，忍耐e5心來幫贊服侍這庄--nih e5人，求主kap阮相kap ti7--teh，祝福今e昏e5佈道會，靠耶穌基督e5名。A-men。（音樂小可停）。 
牧：請各位聽我讀一段聖經，ti7馬太福音傳5章38節到48節。Che是耶穌ti7世間e5 時，親像對人教示e5話。「Lin2 bat聽見有話講，目珠賠目珠，嘴齒賠嘴齒；但是我ka7 lin2講，莫得kap歹抵敵；若有人搧你正爿e5嘴phoe2,to3爿--e5亦越hou7伊。有人愛告你，提你e5 內衫，外衫亦放hou7伊。有人勉強你行一哩，就kap伊行兩哩。Tui3你求--e5,hou7伊；beh ka7你借--e5,莫得越走。Lin2 bat聽見有話講，著疼你e5 厝邊，怨恨你e5 對敵；但是我ka7 lin2講。對敵lin2--e5,著疼in；窘逐 lin2--e5,著替in祈禱；hou7 lin2成做lin2 ti7天--nih e5父e5子…（會眾唱短歌e5聲）（轉場）…
么：（Tok8!tok8!扑門e5聲）。老馬緊開門…
馬：（開門）。是甚mih人？
么：大事無好！馬：甚mih代誌，m7 免chhiN狂，慢慢仔講。
么：咱庄--nih今仔日傳洋教e5人來，你猜看是甚mih人？
馬：是甚mih人？較緊講！
么：陳牧師e5大子，iau2會記--得boe7?今beh an2-choaN2？
馬：你是an2-choaN2知影？
么：知影！我有看--見leh。
馬：看--見，是ti7 to2位？
么：E晡有人ti7外口kong3鑼，講是甚mih佈道會，下午7點ti7庄--nih8 e5城隍廟口，你kiam2有聽--著？
馬：有聽--著，也有聽著聲，m7 ku2貧憚去hia看。
么：是--lah，我也只有看看--leh，路邊有人指我講，這位摃鑼傳教--e5,就是阮過去thai5死伊e5 老母，小弟，小妹e5陳牧師e5大子。
馬：Ah！Chiah-nih8 tu2好。
么：到e暗七點，趁暗暗，我也行到城隍廟門口，遠遠企teh聽伊講甚mih！
馬：伊講甚mih？
么：我kan-ta企ti7遠遠聽無真清楚，甚mih怨恨對敵，疼對敵。
馬：（恬恬想）。咱煞boe7 tang3 bih幾日仔，咱厝--nih8 e5人beh an2-choaN2？Koh伊既然是有心beh來--e5,煞m7 是調查佈置好--lah，我看咱逃走也boe7 tang3 脫出伊e5 手。
么：若an2-ni，咱beh怎樣？
馬：Oh！我想，既然伊來--lah，是an2-choaN2無代先下手掠阮？
么：奇怪！我抑是想an2-ni。
馬：代誌到an2-ni，煩惱也無路用，咱先bih幾日仔才koh講，只好出在伊去。（音樂小可停）。
么：老馬，已經過10日--lah，怎樣連一sut仔動靜都無？
馬：Aih！我講--lah，無甚mih影響，看這個款那親像m7 是beh來報仇--e5。
么：聽講這10日來，hit e5 陳--家大子遍行歸庄，和氣藹藹，苦勸人信耶穌，庄--nih8 e5人攏請伊食飯，對待伊真好。
馬：M7知伊有去阮厝--nih8無？
么：有，去幾若擺，koh hou7 hiah e5囡仔一寡糖仔kap尪仔圖。
馬：（想一下）。照我看，人真實信耶穌，m7 是為著甚mih報仇，今來講，咱以前對in所做也實在真無天良。
么：伊iau2-ku2 an2-ni對待咱，我e5 心也感覺boe7 tang3過，咱beh怎樣？
馬：今著an2-ni，咱著請全庄e5老大賢人（頭人）辦幾塊酒桌，放幾ko e5聯炮ka7 in陪罪，甘願接受in e5刑罰。
么：Beh罵，beh扑，beh thai5,我老么攏出在伊，決斷無推辭甘願承受。
馬：好，咱就an2-ni做。
（音樂）（轉場炮聲，人聲大鬧熱）。
馬：來--lah，來--lah，陳--家大少爺來--lah。
么：大少爺，耶穌先生，請你坐。
牧：馬--先生，你thai2著hiah功夫，加開錢。
馬：無--nouh，無--nouh，幾桌薄酒粗菜，略仔表示點心e5意思。
牧：各位阿伯，阿叔請坐，boe7堪--得，boe7堪--得。（眾人e5聲）大少爺請坐。
么：（捧茶）。大少爺，請用茶。
牧：多謝，多謝。
么：（提薰）。大少爺，請suh薰。
牧：多謝，我無食薰。
馬：大少爺，今仔日多謝你相公，tu2好庄--nih8 e5諸位長輩也在座，我過去做e5代誌實在重罪該死。
么：我老么也應該死。
馬：你大少爺，俗語講得好，宰相腹肚內好駛船……
么：大人無記小人e5過失。
馬：老么，m7免插，聽我講：「你大少爺，真多謝你寬賜我馬大頭這條命，我今世，來世，攏無boe7記得你e5大恩，大德。」
牧：講甚mih？馬--先生，過去e5代誌m7免怨你，he是魔鬼ti7你e5目珠，教你行ti7烏暗，所做--e5 m7是出對家己e5事，koh也m7是你一個人e5事，事情既然過去就hou7伊過--去，咱無必要講--lah。
馬：（流目屎）。總--是我心內實在boe7得過，我beh當chiah e5庄--nih8長輩e5面前，ka7你磕頭，甘願賠罪，beh來聽大少爺所吩咐--e5。
么：我老么向大少爺你磕一百擺頭。
牧：He boe7用--tit，he boe7用--tit，千萬m7-thang an2-ni，在咱一般e5看--起來，你過去殺害我e5老母，小弟，小妹應該ka7我賠罪，總--是咱ti7主耶穌e5面前攏是罪人，因為聖經講，世間人攏犯罪，虧欠上帝e5榮耀，只有咱認家己e5罪，上帝是信實--e5,是公義--e5,的確beh赦免咱e5罪，洗清氣咱一切e5不義。
馬：耶穌會赦免阮e5罪抑boe7?
牧：會，會，伊ti7十字架頂，為咱死，為咱罪惡e5工錢，付出了死，伊流e5寶血，thang洗清咱一切e5坐掛，凡若到伊面前來--e5,伊一個也無放sak，只有你相信伊。
么：我beh信伊，我beh信伊。
馬：老么，是，咱著信靠這位救咱e5耶穌，thang除去咱e5罪孽，……大少爺，親像我這款e5人kiam2會堪--tit？
么：大少爺，親像我chiahnih8歹kiam2也會堪--tit？
牧：會堪--tit，會堪--tit，真感謝咱e5父上帝主耶穌，今日hou7我看著你奇妙e5作為，你極大e5榮耀，你會hou7萬人認罪悔改歸向你。（眾人e5聲）大少爺正是寬宏大量，耶穌先生真好。
馬、么：（流目屎）（歡喜）。大少爺，真多謝你，koh較感謝救阮e5主耶穌。
牧：M7免客氣--lah，攏著感謝咱e5主耶穌（轉向大眾）。今日有勞煩諸位先生e5大駕，實在boe7堪--tit，以後請各位常常到我e5小禮拜堂來聽福音。（眾人e5聲）一定，一定來。
（音樂）。（轉場火車開e5聲）。
牧：（情感流露）。為著這場e5是非恩怨，無到一年，hit庄--nih8 e5人攏總信耶穌雖然我失去了小妹，老母，總--是卻得著hiah-nih濟失喪e5人，我e5 心就安慰--lah，我知疼我e5 主耶穌e5心，亦得著滿足。
張：你老人實在真偉大。
牧：A7有，m7 是靠我家己，我boe7算得甚mih，我靠hit個加添hou7我氣力--e5,凡事攏會。
王：這60年來，老先生攏繼續做傳教e5工是--無？
牧：是，每擺當我tu2著傳道e5工作上冷淡，退後，灰心抑是心志想beh改行做其他工作e5 時陣，想著老母，小弟，小妹受害e5情景，小庄社全庄e5人歸主e5情景，就ti7我e5 心內沖出hou7我重新得著氣力，奮起為主做工。這幾十年來得著主e5恩典，也親像使徒保羅ti7聖經講：「Hit e5征戰好e5征戰，我今已經打--過了，著走e5路，我已經走--過了，所信e5道理我已經守--lah。」
張：你老人先生e5故事真正hou7我受感動，我真歡喜，好運ti7車頂tu2著老先生。
王：Aih！che真正是傳奇巧e5故事，以後我也beh講hou7別人聽。
（火車彈e5聲）。（音樂）
--------完---------
(台灣教會公報第939-940、942-944號，1964年8-10月)
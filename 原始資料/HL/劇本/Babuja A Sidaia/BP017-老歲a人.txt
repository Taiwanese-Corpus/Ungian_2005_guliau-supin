老歲a2人

 原作：Babuja A.Sidaia
編劇：陳明仁
話頭：這齣劇是台北建成扶輪社提議beh 由社員ti7 授證大會演一齣台語戲，洪清峰先生建議我ka7 hit 篇刊ti7 BONG 報e5「Ip-a2 伯e5 價值觀」改編做劇本，我用兩暝e5 時間改寫。Tu2 好San Diego e5 田土伯寫phoe 來討台語短劇，想講海外e5 鄉親tiaN7-tiaN7 有機會演戲，chhoe7 無劇本，就ka7 這齣戲公開，版權所有，歡迎使用。
首演演職員名單：
編劇：陳明仁
導演：林如萍
舞臺：王立甫
服裝：洪清峰
音效：李智貴
吉a2 伯＼洪清峰(Harch)
洪牽＼王俊明(J.C.)
A 火＼李隆仁(Builder)
A 水＼鄭福田(Leo)
A 成＼汪永文(Paper)
教練＼黃燕輝(Life)
站長＼宋文光(Ben)
旅客＼林廉傑(Tour)
     劉建成(Marine)
李帥良(Medilife)
演出日期：98 年3 月13 ti7   
         環亞飯店

序幕:一個老歲a2人e5 e-pou
布景：公園連樹a2 kha
人物：洪牽、狗（人裝狗形）、貓（人裝--e5)、吉a2 伯
*音樂（火戰車）起，牽（穿運動衫）上場。
*牽縛寫「決戰」e5 頭帶。
*牽seh8 場慢跑。
*一分鐘，音樂細聲。
*念詩，【一個老歲a2 人e5 e-pou，頂半段】
OS：E-pou e5 氣候be7-bai2
適合我e5 關節kap 痛風
後生kap新婦早就搬--出去
出去走chhoe7 in 幸福e5家庭
留hou7 我一點a2 生活費
兩個孫a2 kap
無tai7 無chi3 e5 孤單
孫a2 kap 我無話講
In 甘願kui 日守hit 台電視
聽Thou-thou-rou、『櫻桃小丸子』講話
趁e-pou 氣候be7-bai2
來去公園a2 chhoe7老朋友伴
*音樂大聲，牽koh 走兩三lian3，了後khu5 ti7 樹a2 kha。
*音樂細聲，十秒後漸弱到無聲。
*念詩，【一個老歲a2 人e5 e-pou，下半段】
OS：公園a2 tiam7-chih-chih
    一隻狗a2 尾垂垂
    ti7 日頭kha sng2 ka-ti7 e5 影
    石頭椅a2 頂
    chiau5是樹葉a2 kap eng5 沙
    我khu5 ti7 樹a2 kha
  . 看一隻貓a2 teh peng2 食
    我招i 講話
    I 無beh chhap--我
    走去kap 狗a2 做伴
    兩個ian2 來ian2 去
    相咬尾liu teh poaN-noa2
    Koh有一個老歲a2人行--來
    我liah8 i 金金看
    I oa2 來我身軀邊
    Goan2 long2 無想beh 講話
    互相欣賞ka-ti7 e5 孤單
    一個氣候be7-bia2 e5 e-pou
    我m7 知beh an2-choaN2
【以上狗、貓，人穿服裝配合詩，舞蹈動作演出】
【吉a2 伯配合詩e5 時間上場】

第一幕   二二八事件
布景：公園樹a2 kha
人物：洪牽、吉a2 伯、教練、A 火、A 水、A 成
*音樂，【流浪e5 拳頭師】
*教練chhoa7  五個老歲a2 phah 拳頭。動作另外設計。
*一分鐘，音樂停，眾人收拳。
教：Phah 拳m7 是teh 展拳頭母，是為著身體好。我教e5 這路拳頭是goan2 tau e5 傳家寶，tak8-e5 tioh8 好好a2 學，m7-thang phah gah siuN 潦草。第一重要是kha 步在、馬勢好，chiah be7 iau2 未出拳人先倒。An2-ni tak8-e5 kam2 有聽清楚？
眾：Hai2！
教：Ai3 講知，m7 是Hai2，lin2 kam2 日本人？
吉：Goan2 出世long2 是日本人，尾--a 變中華民國人，chit-chun7 ma7 m7 知ai3 講toh 一國人chiah tioh8。
牽：我有去聽演講，講lan2 是台灣人--a la。
教：Lan2 是leh phah 拳練身體，m7 是leh 講政治。好，今a2 日到chia 結束。
眾：多謝教練。
教：『再見』。（離開）
吉：Sayounara！
眾：（合聲）Sa-you-na-ra！
*眾人笑。
*眾人na2 拭汗，na2 坐ti7 樹a2 kha。
吉：（問牽）牽大--e5，你去聽 演講，是leh 講siaN2？
牽：講lan2 台灣人二二八hou7 人thai5 e5 tai7-chi3--la。
成：Beh 聽二二八na2 tioh8 去聽演講，聽我講就好--a。
火：A 成koh leh choaN3--a！
吉：無beh an2-choaN2 叫做Ke-kui 成--a。
成：這pai2 m7 是我leh 話虎lan7，若二二八e5 tai7-chi3，我是真正親目chiu看--著e5。
吉：你chiah 六十外nia5，有看著二二八e5 tai7-chi3？
火：我都講i Ke-kui 成--a，人二二八是鄭成功chhoa7  兵攻打台灣，thai5 lan2台灣人e5 tai7-chi3，你看會tioh8？
成：A 火兄，我明明有影有看--著，你硬beh ka7 我au2。
火：Iah 無你講，鄭成功生做siaN2 款形--e5？
成：Kap lan2 差不多，增差漢草khah lo3，七、八尺koan5。
牽：M7 na2 像七爺八爺hit sian？
吉：講你ke-kui gau5 講hau-siau5 koh 有影，he 鄭成功是荷蘭人，紅毛a2，na2會生做kap lan2 差不多？
成：吉a2 伯，你chiah 是m7 bat 假bat，i 若荷蘭人，he 是A-tok-a2 姓，na2會姓鄭？
水：河南是淡水河e5 南peng5，na2 會A-tok-a2 姓？
吉：A 水--a，你mai3 臭耳人gau5 彎話。人e5 姓全世界long2 ma7 是差不多，A-tok-a2 ma7 姓kang7 款，米國總統一個林肯就是姓林，chit-ma2 e5 總統m7 是柯林頓？聽講in 老pe7 姓林，hou7 姓柯--e5 招，hou7 人抽豬母租，m7-chiah 雙姓。
火：He 叫做柯皮林骨，英國有一個總統ma7 an2-ni。叫做戴高樂，就是正kang2 e5戴皮高骨。
成：你ma7『好』--a，英國是女王，叫做『戴安娜』，chiah 死無joa7  久，in hia  cha-pou--e5 be7-sai2 做總統。你講--e5 是德國e5 國王戴高樂。
吉：An2-ni 講就tioh8--a，hit 個英國死--去e5 女王『戴安娜』ma7 姓戴，i 是戴高樂e5 小妹，德國占領英國了後，就派i 去做女王。In m7 是long2 姓lan2 這款姓？Koh beh kap 人諍！
成：我明明都會記得是鄭成功e5 tai7-chi3，細漢koh bat 去goan2 tau，chah 一排(pi5)kin 蕉做等路。
火：無可能--la，鄭成功是百外年前e5 人，二二八是三十年前e5 tai7-chi3，na2 會結結做一球。
牽：我去聽演講，講是tu2 好二二八五十年記念--neh。
吉：我m7-chiah 講lin2 long2 be7 博假博，二二八事件正是五十年前日本人thai5台灣人e5 大tai7-chi3，無chhai2 lin2 身為台灣人，lian7 che 都m7 知！
火：吉a2 伯，這句話m7 是講「be7 博假博」，是「boe7 凸假凸」，意思是講cha-bou2-gin2-a2 都iau2-boe7 凸--出來le，假裝做凸凸。Na2 有永遠long2 be7 凸e5 cha-bou2？
吉：我leh 講二二八，你soah 烏白牽。
牽：我姓洪，叫做洪牽，m7 是烏白牽。
水：烏白牽會hou7 人liah8 去關，goan2 厝邊就有人烏白去ka7 人牽一隻牛，hou7 人liah8--去……
成：你講hiah 慢，be7 赴人聽--la。Hit 個牽牛--e5 放--tng2 來了後，人問i 講「Na2 會hou7 人liah8 去關？」I 應講「Ah 都khioh 著一條索a2--la！」人講「騙siau2--e5，khioh 著索a2 也有tai7-chi3！」I 講「Soah m7 知索a2 尾koh 縛一隻牛。」
火：你講過十外pai2--a。
成：Peh8-chhat8，我有算--過，ma7 chiah 六pai2 nia5。
吉：二二八hit 個時代，日本a2 有影真酷行，lian7 khioh 著索a2 ma7 有tai7-chi3，che 算輕罪--e5，lioh8-lioh8--a 就liah8 去「Piang2、piang2」chheng3 殺，二二八事件m7-chiah 會死hiah che7 人。牽大--e5，有影--無？
牽：是--la，hit 暗演講有講--著，講有影死chiok che7 人。
OS：（Cha-bou2-gin2-a2 聲）A 公，食飯--ou！
眾：好！
眾：Goan2 孫teh 叫食飯--a！
*音樂【真快樂】起，燈暗。

第二幕 奇怪e5 a-ma2 leh睏
布景：公園樹a2 kha
人物：吉a2 伯、洪牽、A 水、A 成。
*音樂（吳天羅e5 念歌）。
*水彈月琴，牽念歌。配錄音帶，對嘴。半分鐘，音樂停。
吉：多謝老兄弟用念歌相送。
牽：Lan2 這tin7 做夥五六十冬--a，講散就散，實在真m7 甘。
吉：無法tou7--la，時代無kang7--a，少年--e5 做主，庄kha 作sit 艱苦，long2 去都市，食老無去oa2--in ma7 be2-sai2，我是去台北新莊nia5，A 水--a beh 去到米國，一choa7  路遠tu2 天，這世人kam2 koh 看會著？
水：米國，講號做a-ma2 leh 睏。
成：A 水兄，你英語學了an2-choaN2？
水：米國人有禮無體，gau5 早講「牛摸奶」，Sayounara 講「牛bai」iah 是「bai2-bai2」。A 公是「牛lan7-pha」，a-ma2 是「牛lan7-ma2」。
成：Na2 會long2 是牛，kam2 你學了m7 tioh8--去？
吉：就是long2 全牛，米國人m7-chiah long2 食牛排。
水：米國人ka7 牛叫做「狗(Cow)」。
成：你比我khah gau5 pun5-ke-kui。
水：狗講是「鹿(dog)」；鹿soah 講「豬(deer)」。
牽：真心適，ah 豬講siaN2？
水：豬叫做「鼊(pig)」。
成：好--a，koh 講我頭殼就gong5--去a。
吉：A 水兄若會tang3 mai3 去米國，我就無beh 去台北。
水：Goan2 後生ti7 hia 娶米國新婦，生米國孫，我無去，人會講i 不孝，若m7 是顧in e5 名聲，我ma7 無想beh 去。
牽：去米國kam2 有飯thang 食？
成：當然有，米國就是米真che7，m7-chiah 叫做「米國」。
水：聽講in 食飯long2 去「麥當勞」。
吉：食飯tioh8-ai3 koh 去「賣銅鑼」？米國人也有leh kha3 銅鑼--ou？
水：M7 是--la，無kang7 款e5 銅鑼，國語人講『麥當勞』，就是Makhudounarudou。
牽：An2-ni 三頓m7 就long2 食「銅鑼燒」。
水：聽講麥當勞無leh 賣銅鑼，是leh 賣割包。
成：米國人有食割包？
水：講是「米國割包」，內面包肉，外口用phang2 kap--起來，ma7 有人講是「Ham7肉kap」。Goan2 後生講『漢堡』。
牽：Ka-chai3 吉a2 伯是去台北nia5，免受這款苦。
吉：我ma7 無leh 興去，是goan2 後生讀幾年e5 醫學院，錢khai hiah che7--去，無簡單chiah ka-ti7 開診所，細漢後生講叫我去hou7 i 飼，無法tou7--la。
成：你幾點beh 去？
吉：我liam-mi 就beh 來去田中央坐大線火車。
牽：田中央na2 有火車thang 坐？
成：田中央是地號名，chit-ma2 改做田中。你庄kha song5 m7-bat 出門，lian7 che都m7 知。
牽：老兄弟，我送你來去田中央坐火車。
*音樂起，【Tiuh-tiuh-tang5】，「火車行到li-to a-me li-to tiuh，ai-io 田中央，beh 去台北li-to tiuh-tiuh-tang5-a li-to a-me li-a li-to 路頭遠……」。
*燈暗。

第三幕 離別e5月台票
布景：一te3 桌，一te3 牌a2 寫「田中火車站」。
人物：吉a2 伯、洪牽、站務員、旅客數名。
*音樂起，【車站惜別】。
*吉 koaN7 包袱a2，牽gia5 一布袋上場。
*Seh8 一lian3，音樂soah。
牽：吉a2 伯，lan2 tu2-chiah 坐客運e5 m7 是有經過chia，你na2 會無chhoe7 我tiam3 chia 落車，soah 坐過頭koh 行--tng2 來？
吉：牽大--e5，我知，lan2 e5 車單kang7 款是十七khou，會tang3 坐到lan2 tu2-chiah 落車hit 站，若ti7 chia 就落車，會去hou7 in phiN 一站--去。
牽：Ka-chai3 kap 你內行--e5 出門，若我ka-ti7 來，就了一站--去。
吉：人ti7 社會，教乖教乖，社會是真奸詐，不比lan2 庄kha。
牽：這袋是te2 siaN2-mih？不止a2 重。
吉：Na2 有joa7  重，五十斤番藷nia5。Goan2 後生ai3 食番藷khou 糜。
牽：田中央車頭到--a。
*吉a2 伯行去桌前。
吉：借問--le，坐到新莊tioh8-ai3 幾圓(iN5)？
站：PhaiN2-se3，火車無到新莊。
吉：M7 是講全島long2 通車--a？Na2 會無到新莊？
牽：電視有講--過，我有看--著。
站：有e5 所在khah 落伍，火車駛be7 到。
吉：騙siau2--e5，若goan2 hia 有影khah 落伍，我chiah tioh8 來田中央坐，加了十外khou 客運e5 車錢，che 我無計較。
牽：我ma7 了十外khou。
吉：He 新莊我是m7-bat 去--過無m7 tioh8，m7-koh goan2 後生ti7 hia 開齒科，若講hia 落伍，是beh ka7 siang2 看嘴齒？診所厝稅講一個月三四萬，m7 就穩了--e5？
站：新莊是有鬧熱--la，增差…增差……
牽：增差an2-choaN2 m7 就緊講。
站：He 鐵枝路直直，au2 be7 khiau，m7-chiah seh8 be7 過新莊，後pai2 技術若
進步，hoan7-se3 就會ui3 hia 去。
牽：有影--la，火車路e5 鐵枝hiah 粗，beh na2 au2 會khiau。
吉：好，無，你講，我beh an2-choaN2 去新莊？
站：你會sai2 坐到台北，chiah koh 坐客運e5 自動車去新莊。
吉：新莊m7 是iau2-boe7 到台北？An2-ni m7 是坐過頭koh khai 錢坐tng2--來？
牽：加khai gong7 錢！
站：無，你坐到桃園就好，ui3 hia 去新莊有公路局--e5。
吉：好，phah 一張到桃園e5 車單。
站：你beh 坐siaN2-mih 車？
牽：你ma7 leh 番癲，來火車頭當然ma7 是beh 坐火車。
吉：笑破人e5 嘴，你食火車頭e5 thau-lou7，soah m7 知我beh 坐火車。
站：我知你beh 坐火車--la，我是問講你beh 坐莒光號、光華號、自強號、觀光--e5、復興--e5 iah 是對號快車？
牽：Hiah-ni7 複雜，koh 有分siaN2-mih 公、siaN2-mih 婆。
吉：看ai3 khai 幾圓，講講--le khah kui-khi3，我be7 烏白ka7 人出價，你tioh8-ai3 講khah 實在--le！
站：你koh 真Asari！有四百外、三百外、兩百--e5，你kah 意toh 一種？
牽：是差ti7 toh 位？M7 是piN5-piN5 long2 會到桃園？
站：差ti7 緊kap 慢--la，有e5 坐khah 久，有e5 坐一時a2 久就到。
吉：我知--a，an2-ni hou7 我hit 款一時a2 久就到e5 車單，我是beh 去toa3  goan2後生hia，m7 是專工beh 坐車chhit-tho5--e5。
站：好，三百三十三，koh 半點鐘就有一班莒光--e5。
吉：你m7 是講有兩百khou--e5？
站：He 是khah 慢e5 快車。
牽：號做快車，soah 顛倒khah 慢，na2 會an2-ni？
站：是--la，你m7 是講beh khah 緊到--le？
吉：坐khah 久--e5 soah 顛倒khah 俗，na2 有這款tai7-chi3？
站：無，你就買khah 慢--e5，beh joa7  慢？
*後壁有旅客排隊beh 買票。
旅：Khah 緊--le，be7 赴--a la！
站：你m7 是愛beh khah 慢--le？
吉：M7 是我講--e5 la，我愛愈慢愈好，省錢koh 有thang 坐車chhit-tho5，khah gong7--e5 ma7 知beh 坐這款--e5。
站：普通車，到桃園兩百khou，兩點鐘後chiah 有車。
牽：兩百khou--e5 m7 是快車？
站：Chit-ma2 快車kap 普通車piN5 價。
吉：普通車上好，piN5-piN5 錢有thang 坐khah 久。想講若mai3 坐，用khia7--e5有khah 割引--無？
旅：吊車尾khah 俗--la。
牽：Koh 買一張月台票！
*燈暗，音樂起，【離別e5 月台票】。

第四幕  義勇軍進行曲
布景：公園樹a2 kha
人物：洪牽、吉a2 伯、A 火、A 成、弄獅--e5
*音樂起，【迎媽祖之夜】。
*樹a2 kha 牽、火、成kap 一群人圍看弄獅。
*弄煞，音樂停，弄獅--e5 離開，其他e5 人toe3 獅陣走。
成：時代無kang7--a，lian7 弄獅都ma2-ma2-hu-hu 就準--過。
火：A 水兄去米國，吉a2 伯去台北--a，欠kha-siau3，無，lan2 ma7 ka-ti7 來組--一團，一定be7 輸--in。
牽：食老，chhun e5 日子無joa7  che7，soah 時間khah phaiN2 渡，chiok Sabisi。
火：吉a2 伯kap A 水兄m7 知有好好--無？
OS：（吉e5 聲）Lin2 teh 講我kha-chhng 後話hohN！
眾：吉a2 伯！
*吉上場。
牽：你na2 會tang 時tng2--來，goan2 long2 m7 知？
吉：E-hng lan2 chia 做鬧熱，無tng2--來beh na2 會sai2。
火：你beh toa3  幾工？
*吉頭le5-le5，tiam7-tiam7。
成：吉a2 伯，是an2-choaN2？lin2 後生iah 是新婦對你無好hiou3？
吉：無--la，是我ka-ti7 toa3  be7 tiau5--la。
火：細漢後生kam2 有講siaN2？
牽：老pe7 tng2 來beh toa3，kam2 會sai2 講an2-choaN2，若有問題，來kap 我toa3。
吉：無--la，be7 講siaN2--la。
成：是an2-choaN2 toa3  be7 合？
吉：In 台北人chiok 奇怪，講lan2 這款話，真che7 人long2 聽無，真無利便。
火：Ah m7 long2 toa3  外國人？
吉：看--起來koh kap lan2 生做kang7 款形--le。
牽：你ti7 hia m7 就chhoe7 無人講話，kui 工做啞口(e2-kau2)？
成：Be7-hiau2 kap lin2 後生、新婦講，in 會hiau2 講lan2 這款話。
吉：我講話in 會嫌。
牽：Hiah hiau-heng7！An2-choaN2 嫌？
吉：有一pai2，有一個人客來挽嘴齒，phaiN2 挽，kui 十分鐘久chiah 挽好，人客嫌疼，問講joa7  che7 錢，goan2 後生講三百khou，人客koh 嫌siuN 貴，我想講beh 替後生講兩句a2 話。
成：你an2-choaN2 講？
吉：我講，頂pai2 我去hou7 別人挽嘴齒，先生chiah khai 一分鐘久就ka7 我挽好，ma7 收我三百khou，goan2 後生khai 十分鐘chiah ka7 你收an2-ni na2 有算貴。
火：An2-ni 講真好。
吉：人客走了，goan2 後生叫我後pai2 mai3 ti7 人客面前chhap 嘴。
牽：Lin2 後生siuN 過酷行--la。
成：無，be7-hiau2 chhoe7 新婦開講。
吉：我ma7 an2-ni 想，有一pai2，goan2 新婦kap 厝邊開講，講有一個cha-bou2-gin2-a2 iau2-boe7 嫁kap 人行，soah 大腹tou2，無人beh ka7 娶，嫁be7 出--去。
火：聽講都市cha-bou2-gin2-a2 khah chhin3-chhai2。
吉：Na2 有影，我就接嘴講，大腹tou2 na2 有要緊，khah 早我beh 娶bou2 e5 時，就是goan2 bou2 ti7 都市大腹tou2 tng2--來，goan2 老pe7 講無愛，我講若piN5-piN5 hiah che7 聘金，娶bou2 kah 一個kiaN2，加趁一個，koh khah 好。
牽：Che 有影--la，in hit 個齒科後生就是吉a2 嫂toe3 腹tou2 kah--來e5。
吉：Goan2 新婦叫我後pai2 be7-sai2 kap 厝邊開講，khah be7 hou7 goan2 後生無面子。
牽：Che kap 面子有siaN2 關係？
吉：Goan2 bou2 kah--來 e5 hit 個後生，我ma7 kang7 款疼--i，賣田hou7 i 讀醫學院齒科，比親生--e5 khah 好，講siaN2 無面子？
火：In 台北人e5 想法真奇怪，m7 是lan2 會tang3 理解--e5，免想hiah che7--la。
成：拳頭先生koh 教幾na7 步新招，bin5-a2-chai3 我chiah 教--你。
牽：A 水兄走去米國食「ham7 肉kap」e5 割包，無人彈琴，真久無唱歌--a。
吉：清唱ma7會sai2，lan2來唱歌！
火：唱siaN2-mih 歌？
吉：Lan2 gin2-a2 時代學e5 hit 條「義勇軍進行曲」。
*音樂起，【義勇軍進行曲】。
眾：（對嘴，唱歌）。
*四個人na2 軍事出操，隨音樂動作。
*四人向觀眾行禮，燈漸暗。
【Ending】

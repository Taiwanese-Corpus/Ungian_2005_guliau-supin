二二八新娘【頂pha】
二二八50週年記念作（廣播劇）

陳明仁
第一幕
編劇：陳明仁	導演：陳明仁
策劃：張素華	製作：連美滿、林忠治
音效：吳朋奉	編輯：吳朋奉、陳明仁
唱歌：陳豐惠（白牡丹）、陳芬蘭（港邊惜別＼C.D.）、李碧華（滿面春風＼C.D.）胡美紅（心酸酸＼C.D.）、一隻鳥a2 hau2-chiu3-chiu3(C.D.）
口白：陳明仁	販a2 聲：吳朋奉
演員：春子＼毛雅芬  正雄＼廖瑞銘  淑美＼張嘉玲  明仁＼羅基益  千惠＼朱麗娟  哲夫＼陳憲國  林卻＼陳豐惠  A 喬＼陳明仁  A生＼吳朋奉  A 明＼林忠治  薪勞B＼林修全
放送男聲＼張炎憲  放送女聲＼陳豐惠  薪勞A＼吳朋奉
T.N.T. 廣播電台監製、放送
【感謝】林源泉、汪俞妤、劉淑音、簡佳慧、LUNA 參加討論。
人物：春子（Haruko）、正雄（Masao）
*港邊惜別，歌起。（陳芬蘭唱）
*第一part 歌詞唱soah，音樂chun7 ke7。
春子：戀愛夢，被人來拆破，真情真愛，pe7 母無開化，m7 知少年人，熱情e5 心肝。
正雄：Haruko，你koh teh 傷心--a！
春子：Masao 兄，你來--a，無--la，我na2 有teh 傷心。
正雄：Lin2 a-pa na2 肯hou7 你出來？
春子：厝--ni 行口亂操操，gun2 Otosang kap Nisang long2 deh 無eng5 chhi3-chha3,我偷走 出來--e5。
正雄：Chit-ma2 聽講市草真亂，一包米幾na7 百khou。
春子：He 是昨方e5 行情，今a2 日無kang7--a。
正雄：今a2 日米一包joa7  che7？
春子：Tu2-chiah 我beh 出門e5 時，聽講米是稱斤賣--e5。
正雄：一斤賣joa7  che7？
春子：無賣錢--la。
正雄：免錢？na2 hiah 好？
春子：一兩金a2 換斤半米，這時台票無行情，錢直直薄--去，無人beh 收現金。
正雄：講--起來ma7 真怪奇，lan2 台灣是種稻a2 e5 國家，總面積一半以上long2播田na2 會米價起gah hiah koan5？
春子：Soah m7 知土牛a2 陳儀ka7 lan2 e5 米--la、糖--la、茶米、樟腦，一koa2生活用品，long2 用船a2 運去China 大陸，lan2 產地soah 顛倒缺限無thang食。
正雄：Haruko，你一個cha-bou2-gin2-a2 人，na2 會知影hiah che7？
春子：Gun2 tau 做生理人，人來人去，消息khah 靈通，人客若講著陳儀，tak8-e5咬牙切齒，講緊早慢會出tai7-chi3。
正雄：A 生、Akira、kap Hasi in ma7 真憤慨，講kheng5 錢beh 央人去中央陳情。
春子：Lin2 hit 個讀冊會e5 人long2 真chhong2-pong7,我看……
正雄：你免操煩--la，in long2 是真好、真熱情e5 青年，做tai7-chi3 也真謹慎，be7 牽拖朋友，橫直lan2 e5 婚事若決定好勢，我就beh 去日本--a。
春子：你京都大學e5 入學kam2 long2 備辦好--a？
正雄：辦是辦好--a，增差學費iau2 be7 chhoan5 便nia5。Goan2 大圳kha hit 塊地，王--舍有出價，chiah 出三千六百斤粟a2。
春子：Hit 塊beh 到三分地，chiah 三千外斤粟，是beh an2-choaN2 賣？
正雄：我ma7 是an2-ni 想，m7-koh 王--舍講「亂世田園無值錢」，m7 肯加出。
春子：Hit 塊地賣了a 姆beh an2-choaN2 過日？
正雄：Goan2 母--a 講厝--ni chhun i kap goan2 小妹nia5,chhin2-chhai2 ka7人做工ma7 會得過。
春子：我tng2 來kap gun2 Otosang 參詳看mai7,拜託i 先借你錢，日後chiah 還，極加ka7 土地先押--le，看會免an2-ni--be7！
正雄：Haruko，m7-thang，an2-ni 千m7-thang，lin2 a-pa 本底就看goan2 作sit 人無目地，chiah 會反對lan2 交陪，若koh 去求--i，lan2 e5 婚姻一定koh-khah be7 順事。
春子：昨方gun2 Nisang 有替我ka7 Otosang 講好話，i 講「無chhai2 正雄君考tiau5京都大學，可惜無錢thang 讀，誤著一個有為e5 青年」。Otosang 應講「正雄這個青年實在be7-bai2,若錢項e5 tai7-chi3 我會sai2 tau3 saN-kang7。」
正雄：我無需要lin2 a-pa e5 援助，i 若肯答應lan2 e5 婚姻，我就滿足--a。
春子：Masao 兄，lan2 若khah 堅強--le，我相信一定會達成心願。
正雄：Haruko！Arigato！
*音樂起，港邊惜別第二part 歌詞。

第二幕
人物：A 明（Akira）、A 生、A 喬（Hasi）
*風雨聲。
*Kha3 門聲。
A 明：A 生，A 生！
A 生：SiaN2 人--la？
A 明：我--la，Akira--la！
開門聲。風雨聲。
A 生：Akira，na2 會hiah 暗？
A 明：Tai7-chi3 舞--起來a，台北hit peng5 ……
A 生：先入--來chiah 講，Hasi ma7 ti7 goan2 tau。
*關門聲，風雨聲細--去。
A 喬：A 生！siang2 來？
A 明：我--la，Akira！
A 喬：講台北起義--a hi7-ou3？
A 明：Lin2 long2 有聽著放送hoN h？
A 生：有--la，kan-taN  講大稻埕liah8 私薰--e5 phah 死一個Obasang，chhun--e5就無siaN2 清楚。
A 明：有人坐這班火車落--來，講m7 是phah 死Obasang，是phah 死著一個無關係e5 過路人，亂--起來a。
A 喬：你ka7 tai7-chi3 講khah 真--le，霧sa3-sa3,sa long2 無！
A 生：落雨tap-tih 你也無遮--le，先chhit hou7 ta，khoaN-khoaN-a2 講。
A 明：Lou2 力！講是有四五個liah8 私薰--e5,去淡水liah8 無，起無空，走去圓環邊，天馬先--e5 開e5 hit 間食茶店邊--a 食飯，食飽看著賣薰e5 a 婆，聽講姓林e5 款，beh ka7 人kha3 油，a 婆無順in e5 意，soah 見笑tng2  siuN7 氣，ka7 a 婆e5 薰收了了，準私薰辦；A 婆kou-chiaN5--in，koh hou7 in phah，路見不平氣死eng5 人，就an2-ni 亂--起來。
A 喬：Na2 會舞gah hiah 大條？
A 明：Hia-e5 China 人看人圍oa2--來，起tioh8 驚，chheng3 poeh8--出來烏白彈，彈著ti7 第一劇場邊一個無ti7-tai7 e5 人，眾人be7 堪得氣，一直jiok，追去到警察局，in bih--le，警察局m7 肯交人，m7-chiah 喊--起來。
A 生：有講koh 來beh an2-choaN2--無？
A 喬：Lan2 beh an2-choaN2 配合？
A 明：聽講台北hit peng5 人愈來愈che7,若無一個完滿e5 交帶，kiam2-chhai2 有準備beh 參in 輸贏。
A 喬：我看叫Masao 來做夥參詳khah 妥當。
A 生：我想mai3--la，i tu2 考tiau5 京都大學，kap Haruko deh 生死戀，若koh舞--落，tai7-chi3 愈麻煩。
A 明：我贊成A 生e5 意見，會tang3 mai3 hou7 Masao 知就mai3 ka7 講，lan2 ka-ti7 來行動就好。
A 喬：Beh 怎樣行動？
A 生：先聯絡台中，看in hit peng5 an2 -choaN2 phah 算，chiah koh 講。
A 明：無，就an2-ni，我先koh 來去探消息，有動靜chiah koh 參lin2 會--一下。
A 喬：我kap 你tau3-tin7 行。
A 生：好，無就an2-ni，lin2 tioh8 khah 謹慎--le！
A 喬：無，goan2 beh 先失禮。
A 明：就an2-ni！ 
A 生：順行！
*開門聲，風雨愈大聲。


第三幕
人物：春子、千惠（春子老母）、哲夫（春子老pe7)、薪勞A（cha-pou--e5)
*春子唱歌，白牡丹。（陳豐惠唱）
*千惠入--來，叫春子。
千惠：Haruko，Haruko！
春子：Okasang，siaN2-mih tai7-chi3 hiah 緊張！
千惠：緊張？外口na2 teh 戰爭--le，chiah 有緊張--ou。
春子：戰爭？Toh 一國teh 戰？
千惠：聽講台北亂--起來a，別個所在有deh 搶--人e5。
春子：Siang2 搶siang2 ？
千惠：Long2 有--la，台灣人佔廣播電台、警察局，搶武器，China 人搶公司、行口。
春子：Kam2 是台北大稻埕hit 層tai7-chi3 引起--e5 ？
千惠：Lin2 Otosan g有聽放送，講有人去kap 陳儀談判，長官公署有放khah 軟。
春子：若an2-ni kam2 m7 是好消息？
哲夫：SiaN2-mih deh 好消息！
*春子看哲夫入--來，叫--i。
春子：Otosang！
千惠：Techu，陳儀khah 落軟有siaN2 m7 好？
哲夫：Lin2 cha-bou2 人long2 m7 知半項。He 土牛a2 陳儀是一隻笑面虎，i 看勢面無好，笑笑a2 kap 你講，theng3 候in e5 勢面khah 好，隨就會變面。
春子：I 做台灣長官e5 人，kam2 會講話無準算？
千惠：China 人真phaiN2 講，親像春天後母面，講變就變，lin2 Otosang kap in有chih 接--過，khah 知性。
哲夫：我就是煩惱kap i 談判hia-e5 台灣人，in liah8 準陳儀kap 日本政府kang7款，講就準算，kui 尾會去食著kiN，踢著鐵枋。
春子：若an2-ni beh an2-choaN2？
哲夫：這遍，我看無好空，lan2 e5 貨我叫lin2 a 兄chhoa7  hia-e5 薪勞搬去別位藏--起來；TaN，先mai3 講che，你kap Masao 君e5 tai7-chi3 an2-choaN2
phah 算？Masao 君有beh 去日本--無？
春子：Otosang……
千惠：有話你就講，lin2 Otosang chiah 有法tou7 thang 替你chhui-chhiau5。
哲夫：當初我會反對你kap i 行，ma7 是為你好，Masao 君人品是無地嫌，增差家世khah bai2,無老pe7,母a2-kiaN2 kap 小妹守兩、三分地，驚你好命慣勢，嫁去in tau phaiN2 過日。Tosang m7 是目頭koan5 e5 人，總講也是pe7 母疼gin2-a2 e5 心情。你m7-thang 見怪Tosang。
千惠：Be7--la，Haruko 知影--la。Haruko，你按算an2-choaN2 tioh8 緊講。
春子：我，我……
哲夫：這chun7 外口ju5-chhang2-chhang2,我真無eng5,你mai3 koh thih8-thih8  thuh8-thuh8,我khah 好排解。
春子：你都知影--a，koh tioh8 問--我。
哲夫：驚你日後反夥有長短kha 話，iau2 是當lin2 Okasang e5 面，正式講--一遍。
千惠：這時m7 是驚phaiN2-se3 e5 時chun7,你iau2 是koh 講--一下。
春子：I 有講beh kap 我結婚。
哲夫：你有kah-i3--i 無？
春子：Ka2-na2 有e5 款。
哲夫：是有iah 無？
千惠：Techu，cha-bou2-gin2-a2 人an2-ni 講就是有--la。
哲夫：有影真費氣，好--la，若an2-ni，我就允准lin2 e5 婚姻。
春子：（感動）Otosang！
哲夫：I beh 去日本e5 所費，我chhoan5 hou7--i，做i 安心學業，kan-taN 一個條件，i 若答應就萬事O.K.--a。
春子：（煩惱）Koh 有條件？
哲夫：Hm3,lin2 ai3 先結婚，了後做夥去日本。
千惠：都iau2-be7 訂婚--le，na2 tioh8 hiah 緊？
哲夫：我ma7 無愛an2-ni，m7-koh chit-ma2 時勢真亂，我驚cha-bou2-gin2-a2 留ti7 厝--ni 真危險，lan2 Haruko koh hiah-ni7 sui2,iau2 是離開台灣khah 遠--le khah 安全。
千惠：Ka-ti7 o khah be7 臭臊！
春子：我來ka7 Masao 兄講。
千惠：Tu2-chiah chiah teh 驚phaiN2-se3,隨就大面神--起來！
春子：Okasang ！
哲夫：我iau2 是請Masao 君來，當面ka7 問--一下。
*外面薪勞teh 叫。
薪勞：頭家，頭家
哲夫：SiaN2 tai7？
薪勞：有幾na7 個警察行ui3 這peng5 來！

第四幕
人物：正雄、淑美（正雄小妹）、林卻（正雄a 母）
*正雄入門。
正雄：A 母，我tng2--來a。
淑美：A 兄！
林卻：正雄，m7 是講張--先生deh chhoe7--你？
正雄：HeN3--la，淑美，你今a2 日免去會社？
淑美：我chai2 起tu2 beh 出門，tng7 著陳給事，i 講這兩工風聲無好，會社無開門。
林卻：張--先生是kap 你講siaN2？我都ka7 你講lan2 褪赤kha--e5 thin7 人穿鞋--e5 be7 起，你m7 聽，khan-na2 beh kap 春子--a 行！
淑美：A 母，人Haruko 人真好neh。
林卻：我m7 是嫌--i，我是講lan2 e5 戶teng7 差人siuN koan5,khah 行ma7 be7結局。
正雄：我腹tou2 iau--a，kam2 好食--a？
林卻：Kan-taN 知影食！Lin2 小妹有theh8 三kng2 米tng2--來，若無，ma7 chhun番藷籤nia5。
正雄：有米thang 參--ou，Na2 會chiah 好空！
淑美：He 是陳給事送--e5。
林卻：這時米貴過金a2,陳--先生一個給事a2 nia5,na2 有eng5 米thang hou7--lan2？
正雄：我聽講明仁君deh jiok--你hoN h？
淑美：Gun2 是普通e5 同事nia5,你mai3 聽人烏白講！
正雄：Gun2,gun2,講gah hiah 親熱，koh 同事nia5？無要緊--la，明仁君是一個有為e5 青年，若hou7 別人交--去，你就害--lou！
淑美：A 母，你看a 兄！
正雄：我an2-choaN2？
淑美：無愛chhap--你，gun2 beh 來去煮飯--a。
林卻：好--la，你去煮；兄妹a2 做夥就tak，kam2 會看口--le？講kui 晡，張--先生是kap 你講siaN2？
正雄：講我beh 去京都讀冊學費e5 問題--la。
林卻：講著學費，王--舍有koh 叫中人來講，講會sai2 koh 添--chiaN5 千斤a2。
正雄：（緊張）你kam2 有允--i？
林卻：我tu2 beh kap 你參詳，我看這款條件oh koh chhoe7--a，eN5，你有siaN2辦法hi7-ou3？
正雄：Haruko in a-pa 講beh hou7 我去日本e5 費用。
林卻：Beh 借--lan2？
正雄：Beh hou7--我la。
林卻：Na2 有這款好tai7-chi3？Kam2 春子去求in 老pe7--e5？我看iau2 是mai3,這條人情lan2 還be7 起。
正雄：無要緊--la，i 是有條件chiah beh hou7--我e5。
林卻：我都知--le，siaN2 條件？
正雄：Ai3 我娶Haruko。
林卻：娶？正雄，你有先ka7 人lam7-sam2 來hoN h？你……
正雄：無--la，a 母，你mai3 烏白想--la，人是看我有上目，chiah 愛我緊娶娶--le，做夥chhoa7  去日本。
林卻：謝天謝地，感謝佛祖有靈有聖，lin2 a-pa tau3 保庇。
正雄：是--la，聽講A 生有來beh chhoe7--我？
林卻：我soah be7 記ka7 你講，i 拜託你有eng5 去in tau--一choa7。
*淑美ti7 內面hoah。
淑美：無柴--a，a 兄，ka7 我tau3 搬一koa2  入--來。

第五幕
人物：A 生、A 明、A 喬、正雄、明仁、放送男、女聲
*Radio chun7 台e5 聲，chhi3-chha3--叫。
放送：（男）『各位親愛的同胞們，大家要冷靜，政府有誠意接受大家的意見，要解決問題。』
放送：（女）各位親愛e5 同胞，tak8-e5 有問題冷靜坐落來講，政府有百分之百絕對e5 誠意，m7-thang hou7 共產黨利用--去，陳儀長官會替lin2 解決所有e5問題。請tak8-e5 m7-thang chhong2-pong7,chiah be7 出tai7-chi3。
A 喬：Koh teh pun5 ta7-ti 講hau-siau5 話--a。
A 生：Akira，換chun7 別縫聽看mai7--le。
*Radio 換台e5 聲long2 是kang7 款e5 放送。
放送：（男）『政府有誠意接受大家的意見，要解決問題。』
*Radio 切--掉。
A 明：Mai7 聽--a，加聽加氣--e5。
正雄：（外口叫門）A 生、A 生！
A 生：有人teh 叫門，大概Masao 君來--a，我來ka7 開門。
A 明：我m7 是講mai3 叫Masao 來？
 A 喬：I 無問題--la，我kap i 穿開kha 褲a2 就做夥--a。
 A 明：我m7 是信i be7 得過，人Haruko in 老pe7 hou7  beh i kap Haruko 結婚--a，驚去ka7 i 牽連--著。
 A 喬：Masao 這個人chiam2 然a2 有ka-ti7 e5 想法kap 作為，連我是i 上好e5 朋友，都真oh 去ka7 擋。
 A 明：Mai3 講--a，來--a。
 A 生：太子爺ma7 tau3-tin7 來--a。
 正雄：我ti7 路--ni chhiang7 著明仁君，講tu2 好ma7 beh 來，就做伴來。
 明仁：Akira 兄，Hasi 兄，lin2 khah 準時。
 A 明：太子爺，久見！
 A 喬：Akira，Akihito，tak8-e5 坐oa2 來講。
 明仁：Mai3 kun2 笑，我若是hit 個日本太子Akihito，lin2 tioh8-ai3 跪leh 參拜。
 A 生：好，無，lan2 開始來開會。
 正雄：這時e5 局勢siaN2 款，Hasi 你khah 知，先說明--一下。
 A 喬：大約e5 經過lin2 long2 差不多知--a，lan2 今a2 日e5 目的是beh 討論彰化地區e5 組織kap 行動問題。
 明仁：Lan2 是m7 是ai3 請謝雪紅做夥來參詳？
A 生：雪紅小姐去台中參加二七部隊--a。
正雄：二七部隊是siaN2-mih 部隊？
A 生：為beh 應付發生ti7 二月二七大稻埕e5 事件，台中臨時組一個抗暴軍，號名叫二七部隊，隊長是吳校長。
A 明：吳振武校長講是kha 傷--著，退出--a，換一個鍾--先生領隊。
明仁：Hit 個鍾--先生我知，i 真chiap8 來lan2 彰化。
A 喬：Lan2 kam2 beh 去參加二七部隊？
A 明：我想lan2 有lan2 e5 任務，親像台南、高雄，long2 有所作為，lan2 chia be7-sai2 lau3-khui3。
A 喬：有一層重要e5 tai7-chi3 ai3 先討論，在座有五個人，kam2 long2 beh 加入行動？Kam2 tioh8-ai3 koh 招別人來參加？
A 生：招別人是一定--e5,若kan-taN lan2 幾個人，會tang3 chhong3 siaN2 ？
A 明：先討論lan2 五個，kam2 long2 beh 參加？
明仁：我看，che ai3 hou7 各人ka-ti7 決定。
正雄：明仁君，我看，你mai3 好--la。
明仁：Masao兄，你講這句話siaN2 意思？
正雄：Che，che，我是講……
明仁：好，我就thoah 白--e5,無m7 tioh8,我kah-i3 lin2 小妹淑美小姐，i 對我ma7 be7 bai2,m7-koh che 是兩項tai7-chi3,我來chin3 前就有kap 淑美小姐參詳--過a，i 叫我ka-ti7 決定，做應該做--e5。我一定beh 參加！
A 喬：Masao，lan2 tak8-e5 long2 是上好e5 朋友，你ma7 應該chim-chiok 考慮，你beh 去日本讀冊e5 人，若出tai7-chi3 會影響著你e5 學業。
正雄：我，我ma7 決定beh 參加，若無，上少，對goan2 小妹beh an2-choaN2 交帶，ma7 無chhai2 lan2 一段朋友情。
A 喬：好，無枉費lan2 自細漢tau3-tin7 到taN，an2-ni tak8-e5 long2 參加。
A 生：慢且是，Masao，你iau2 是koh 好好a2 想--一下，你m7 是beh kap Haruko結婚--a？Kam2 thang 參加？
正雄：我真愛Haruko 小姐是真--e5,m7-koh tu2 著這款tai7-chi3,我做一個台灣人，一個cha-pou-kiaN2，na2 有法tou7 目chiu 金金看lin2 行動！Haruko
小姐是一個明理e5 人，i 一定會諒解。
A 明：話是an2-ni 講，m7-koh，Masao兄，你tioh8 koh 考慮厝--ni，lin2 tau  kan-taN 你一個cha-pou 人nia5,若有無tu2 好，lin2 a 母kap 小妹beh靠siang2？
明仁：為淑美小姐kap a 姆，算我e5 私心，我求你koh 想khah 真khah 長--le！
A 喬：Masao，我看，你iau2 是暫時退出，tng2 去想chim-chiok 若決定beh 加入
chiah koh 來，goan2 隨時long2 歡迎--你。
A 生：好--la，Masao 暫時先mai3 算在額，lan2 來開始開會。
A 明：我看，Masao 先mai3 參加開會khah 好！
正雄：Akira！你be7 得信用--我？
明仁：話m7 是an2-ni 講，總是若mai3 知siuN che7 khah 好chhun-kiu 進退。
A 喬：組織kap 行動上，是愈少人知愈安全。
正雄：若an2-ni，無，我就先離開，我相信我一定會koh tng2 來參加。
A 明：好，無，A 生你先送Masao 出--去，順soa3  ka7 門關hou7 好。
 正雄：Minasang，我就先失禮。
 眾人：順行！

第六幕
人物：正雄、春子
*音樂，滿面春風。第一part 了，音放ke7。（李碧華唱）
正雄：Haruko，會thiam2--be7？做新娘e5 感覺siaN2 款？
春子：有tam7-poh8-a2 緊張，m7-koh be7 thiam2--la。
正雄：Tu2 著tng 亂e5 時，婚禮辦gah 潦潦草草，食m7-chiaN5 食，實在對你這個sui2 新娘真不住。
春子：時機hiah-ni7 bai2,無人會見怪食bai2--la，人客ma7 來真che7,有影，我ka2-na2 long2 無看著lin2 hia-e5 讀冊會e5 朋友？
正雄：In……in，大概siuN 無eng5--la。
春子：Khah 無eng5 應該ma7 會來，是m7 是in deh 做siaN2 行動？
正雄：無--la，na2 有siaN2 行動！
*Chheng3 聲，爆炸聲、炮a2 聲，遠遠濫濫做一夥。
春子：He 是siaN2-mih 聲？發生siaN2 tai7-chi3？
正雄：Haruko，你免kau7 操煩--la，he 是人teh 放炮--la。
春子：人客都long2 tng2--去a，na2 會koh teh 放炮？你mai3 騙--我。
正雄：今a2 日結婚--e5 也m7 是kan-taN lan2 一對nia5,he 是別庄a2 人嫁娶放e5 炮a2--la。
春子：Masao，你是m7 是有瞞我siaN2 tai7-chi3？
正雄：無--la，lan2 會tang3 結髮做ang-bou2 是天大地大e5 幸福，我歡喜都be7赴--a，na2 會掩kham3 siaN tai7-chi3？
春子：我嫁--你做你e5 bou2-kiaN2，就是一世人好bai2 long2 甘願toe3--你，你cha-pou 人有cha-pou 人ai3 做e5 thau-lou7,m7-thang 為著我去耽誤--著chiah 應當。
正雄：Haruko，你na2 會講這款怪話，我全然聽long2 無。
春子：二二八e5 tai7-chi3 我有想--過，我知影lin2 讀冊會e5 人be7-tang3 an2-ni 目chiu 金金看鬧熱，tiaN7-tioh8 有所行動，我ma7 m7 願ka-ti7 e5  ang 婿hou7 人看無起。
正雄：你免想想hiah che7,koh 十外工就有beh 日本e5 船班，到時lan2 去京都，mai3 無地chhap 起。我這時kan-taN 想好好a2 完成學業，kap 你建置一個圓滿幸福e5 家庭。
春子：我煩惱lan2 去日本了後，a 母e5 生活m7 知有問題--無。
正雄：我ma7 be7 siaN2 放心，總--是，ka-chai3 厝--ni iau2 有淑美，i 會照顧好勢--la。
春子：A 姑a2 ma7 略略--a tioh8-ai3 做--人a；我有拜託gun2 Okasang 若三不五時tioh8 去ka7 a 母探--一下。
正雄：Lin2 Okasang？我beh 叫siaN2？
春子：失禮--la，是lan2 Okasang--la。
*滿面春風e5 音樂koh 放，音樂聲中koh 有chheng3 聲、爆炸聲kap 炮a2 聲。


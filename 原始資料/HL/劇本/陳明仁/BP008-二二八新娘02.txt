二二八新娘【下pha】
二二八50週年記念作（廣播劇）

陳明仁
第七幕
人物：淑美、明仁
*音樂，心酸酸。（胡美紅唱）
淑美：明仁兄，你na2 會chiah 狼狽？發生siaN2 tai7-chi3？
明仁：淑美小姐，今a2 日真失禮，無eng5 無工koh 叫你出--來，找你e5 麻煩。
淑美：明仁兄，m7-thang 講這款生份話，在來ti7 會社long2 hou7 你致蔭，我ma7想無辦法thang 答謝--你。
明仁：Mai3 an2-ni 講，會社內，我kan-taN 是一個上起磅e5 給事a2 nia5,beh講會tang3 應護--你ma7 真受限制。
淑美：會社iau2-be7 上班，m7 知ti7 時chiah 開始？
明仁：淑美小姐……
淑美：明仁兄，你叫我淑美就好。
明仁：淑美，an2-ni 我就khah 失分寸叫你e5 名。我看你kiam2-chhai2 ai3 另外koh 去chhoe7 thau-lou7。
淑美：Lan2 會社有siaN2 問題是--無？
明仁：頭家去台北參加二二八請願，尾--a 陳儀變面，chit-ma2 teh beh liah8 人，lan2 頭家e5 名聽講ma7 在內，會社soah tioh8-ai3 關門。
淑美：我m7 是在額e5 職員，是臨時e5 小使a2 nia5,去到toh 位ma7 有工做，甘願做牛免驚無犁thang 拖，顛倒明仁兄你beh an2-choaN2？
明仁：淑美小姐，m7 是，淑美！失禮，這chun7 講che khah Urusai，今a2 日我約你出--來是另外有事beh 央--你。
淑美：Na2 tioh8 講央，有我利用e5 所在請hoan 咐。
明仁：這時，goan2 行動失敗，土匪a2 黨政府beh liah8--goan2...…
淑美：失敗？Na2 會an2-ni？
 仁：講--來話頭長，總--是，lan2 台灣人經驗khah 無，koh goan2 少年人無夠計劃週至，chiah 會失敗，che 是全面性e5 失敗。Goan2 想beh 來去Ou-gu-lan7 kap 二七部隊會合，m7-koh 這時風聲真an5,ai3 先走閃--一下。
淑美：Beh bih 去toh 位？
明仁：我知影lin2 a 嫂in 後頭厝有chhoan5 一間iap-thiap e5 別莊hou7 lin2 a兄kap a 嫂iau2-be7 去日本chin3 前toa3。
淑美：有--la，goan2 a 兄kap a 嫂講台灣koh toa3  無joa7  久，m7 甘kap goan2 a 母分開，m7-chiah 無去toa3。
明仁：Hit 個所在無siaN2 人知，我想beh 拜託你tng2 去ka7 Masao kap Haruko講，先借goan2 bih --一cham7-a2
淑美：應該無siaN2 問題--la，a 兄kap a 嫂long2 是理解e5 人。明仁兄，我有一kha 手指，是細漢goan2 a-pa hou7--我e5,kiam2-chhai2 有所利用，請你收--起來。
明仁：淑美，m7-thang，che 是Ojisang hou7--你e5 記念，我be7-sai2 收。
淑美：這時，錢無成錢，金a2 人khah beh tih8。Goan2 a-pa 若知這kha 手指是這款利用，一定真歡喜chiah tioh8,che 算奉獻hou7 台灣人--e5。
明仁：若an2-ni，我也phaiN2 拒絕，無，我就收--起來，當做，當做……
淑美：當做siaN2-mih？
明仁：我講一句心內話，你m7-thang ka7 我見怪。
淑美：明仁兄，請你講無敗害。
明仁：好，我ka7 這kha 手指當做淑美小姐kap 我定情e5 送記。
淑美：明仁兄，我beh siuN7 氣--a。
明仁：淑美小姐，失禮，我siuN chhong2-pong7,我失言。
淑美：明仁兄，你本來就失言，你na2 koh 叫我淑美小姐！
明仁：有影，我khah m7 tioh8,我會失禮，淑美小姐。Koh be7 記--得a。淑美！
淑美：真oh 改hoN h？
明仁：是--la，無，就an2-ni，chiah 萬事拜託。
淑美：我ma7 萬事拜託。
明仁：（感動）淑美小姐！

第八幕
人物：正雄、A 明、A 生
  *音樂，一隻鳥a2 hau2-chiu3-chiu3。
 正雄：A 生、Akira，lin2 soah 先到位。
 A 生：Masao，真失禮，無去參加你e5 婚禮。
 正雄：是我結婚了m7 tioh8 時。
 A 明：Masao兄，我ka7 你講一件tai7-chi3,Hasi 死--去a。
 正雄：Akira，你講siaN2？Hasi……
 A 明：死--a la。
 A 生：Masao，Hasi 死ti7 siuN 過軟心--la，goan2 ka7 議會佔落來了後，換去beh佔警察局，hia-e5 China 警察驚gah phih8-phih8-chhoah，武器long2交出來hou7--goan2,A 添in 講beh ka7 警察long2 處決，我是主張ka7 in先關--起來就好。
A 明：Hia-e5 警察講in 投降--a，be7 Hanko lam7-sam2 來，Hasi 講警察是公務員，聽命令執行任務，叫goan2 ai3 khah 有人性對待--in。
正雄：講an2-ni ma7 是公道。
A 生：你kap Hasi kang7 款，m7 知China 個性，goan2 一下oat8 頭，in 就尾行--goan2,Hasi ka-ti7 一人押後，去hou7 in 偷開暗chheng3,be7 赴講話就去--a。
A 明：無話無句就去--a。
正雄：Hasi，Hasi，你是我上好e5 朋友……
A 生：TaN，傷心也m7 是thau-lou7,現此時，二十一師e5 部隊開始ui3 北peng5掃--落來，phah 死真che7 人，si3-koe3 風聲beh liah8--goan2,goan2 想beh bih--一下，閃一下a2 風。
正雄：明仁君有寄話hou7 goan2 小妹，講lin2 beh 去goan2 丈人hit 間別莊，明仁君--le？
A 明：太子爺 ka-ti7 thau3 暝chhu 去Ou-gu-lan7,ma7 m7 知去會到--be7。I 講先去看pan7 勢kap 路線，到時會kap goan2 聯絡，goan2 chiah kui-phang5去會合。
A 生：Masao，這時goan2 十外個人走投無路，si3-koe3 烏白nng3,緊早慢會hong5捧--去，iau2 是先去hit 間別莊避--一下。
正雄：Che，hit 間別莊ma7 無在穩，幾na7 個long2 知--a，若有一個無tu2 好我擔當be7 起。
A 生：知hit 個所在--e5 long2 是台灣人，應該be7 出賣--lan2 chiah tioh8。
A 明：無，Masao，你推三推四，你kam2 是台灣人？你上好e5 朋友Hasi 都為公義犧牲--去a，你koh tiam3 hia 躊躇！
正雄：我m7 是台灣人？當初時我ma7 beh 參加，是lin2 m7 hou7 我加入--e5,這chun7 soah teh 講--我，你想beh ka7 責任long2 推卸hou7--我是--無？
A 明：無人叫你一定be7-sai2 參加，goan2 是為你設想，ai3 你koh 想khah 真--le，chiah koh 講，是你ka-ti7 決定無愛參加--e5。Koh deh 牽拖！
A 生：Akira，mai3 hiah 大聲，好禮a2 講，Masao m7 是hit 款無情無義e5 人，i 有i e5 考慮。Masao，你ti7 時beh 去日本，船期定--be7？
正雄：後禮拜--la，講實--e5,我也無怪Akira 大聲，beh 若準是我，我ma7 會無爽快。Hit 工我tng2 來厝--ni，有koh chim-chiok 想--過。
A 生：你ka-ti7 phah 算an2-choaN2？
正雄：Lan2 台灣e5 tai7-chi3 m7 是三工兩工iah 是lan2 幾個人就會得解決問題，我會想beh 去日本讀冊ma7 是有久長beh 為台灣phah 拚e5 心，總--是，我ma7 另外koh 有一koa2  想法。
A 明：SiaN2-mih 想法？
正雄：我一直deh 思考人生e5 問題，人是為siaN2-mih 目的chiah beh 活--落去e5？台灣人自古就無ka7 ka-ti7 解說人生意義e5 慣勢。
A 明：這款緊急e5 時chun7 soah deh 講人生哲學，kam2 會赴市？
A 生：Akira，mai3 ka7 攪吵，hou7 講soa3--落。
正雄：人生各有所追求，各人對幸福e5 要求ma7 無kang7。
A 明：好，無，你e5 幸福是siaN2-mih？社會若bai2, 國家koh m7-chiaN5 樣 ，kam2有法tou7 追求個人e5 幸福？
正雄：我自熟sai7 Haruko 小姐了後，有過一段苦戀，hit 時，goan2 兩人公家做一個眠夢，有一日，goan2 e5 戀愛若達成希望，goan2 就心滿意足，goan2  beh 用一世人，用性命來寶惜goan2 e5 婚姻kap 愛情。
A 生：你kap Haruko 堅定e5 愛情goan2 long2 真感心，lin2 會得有好結局，goan2  ma7 替lin2 歡喜，Masao，你講--e5 我聽有--la，goan2 koh 另外想辦法就好，你免艱苦心。
A 明：好--la，做你去愛情、幸福--la，goan2 若hou7 人liah8 去chheng3 殺，做鬼ma7 會ka7 你tau3 保庇。
A 生：Akira，thai3 tioh8 an2-ni--la！
正雄：無要緊，是我對lin2 不住。
A 生：好，無lan2 緊tng2 來通知tak8-e5 koh chhoe7 所在bih。
A 明：日頭赤iaN7-iaN7，隨人顧性命，叫tak8-e5 liu-soan khah 要緊。
*音樂，一隻鳥a2 hau2-chiu3-chiu3。

第九幕
人物：淑美、林卻、春子、販a2 聲
*音樂，收酒矸。外口有hoah 收phaiN2 銅舊錫e5 聲。
販a2:PhaiN2 鐵a2 報紙thang 賣--無？PhaiN2 鐵a2 報紙thang 賣--無？
淑美：A 母，你tng2--來a！
林卻：我都去khau 一koa2  過貓、野菜，lin2 嫂--a愛食che。
淑美：A 嫂kap A 兄tng2 去後頭厝，講beh 參詳日本稅厝e5 tai7-chi3。
林卻：隔壁水嫂--a 講tu2-chiah 有一個生份人來lan2 tau。
淑美：He 是陳給事e5 朋友--la。
林卻：講著陳給事，幾na7 工無看著i 行kha 到，是m7 是kap 你有口角，cha-bou2 gin2-a2 人tioh8-ai3 體念cha-pou 人，凡事khah 讓步--le，be7 hou7 人phiN joa7  che7--la。
淑美：A 母，你是講ui3 toh--去，陳--先生去外地出張，有tai7-chi3 叫in 朋友來傳話--la。
林卻：出張？會社m7 是無上班，beh 出siaN2 張？
淑美：Che，我是一個小使a2--nia5,na2 知影頂面e5 tai7-chi3。
林卻：陳--先生叫人來講siaN2？
淑美：I 講A 明、A 生、A 添in long2 hou7 人liah8--去a。
林卻：Liah8--去？為siaN2 tai7-chi3？
淑美：都二二八hit 層tai7-chi3--la。
林卻：Na2 會hiah 無細膩！
淑美：Long2 是a 兄害--e5 la。
林卻：正雄？kap i siaN2 ti7-tai7？
淑美：無--la，kap i 無ti7-tai7--la。
林卻：Che siaN2 話，我聽long2 無。
*春子入--來。
淑美：A 嫂。
春子：A 母，A 姑a2！害--a la！
林卻：春子，siaN2 tai7-chi3 hiah 緊張！
春子：Masao，m7 是，正雄i hou7 人liah8--去a。
淑美：A 兄，i 也無參加siaN2-mih，na2 會hou7 人liah8--去。
春子：Tu2-chiah 警察kap 兵a2 來goan2 行口，ka7 正雄liah8--去。
林卻：正雄i 是做siaN2 tai7？Na2 會an2-ni？
淑美：A 兄kam2 無ka7 in 講清楚？
春子：有--la，正雄ma7 有講in 來beh chhoe7 i ka7 in 藏--起來，i ka7 in 拒絕，實在是kap i 無牽連。
林卻：夭壽，na2 會an2-ni？
春子：警察講，正雄明知in 是 亂黨，無去報，che 是知情不報，kap 亂黨同罪。
林卻：Thai3 會hiah hiau-heng7！
淑美：TaN beh an2-choaN2？
春子：Goan2 Otosang beh 去chhoe7 人想辦法救人。
林卻：佛祖有靈有聖，正雄in 老pe7 tau3 保庇--ou。

第十幕
人物：哲夫、千惠 、薪勞B（cha-pou--e5)
*千惠入--來。
哲夫：ChhiN-m2 婆a2 tng2--去a hi7-ou3？
千惠：I 講有去beh ka7 Masao 面會，in 講chit-ma2 人送去台北--a。
哲夫：Hau-siau5！
千惠：A∼∼aN？
哲夫：我m7 是講你--la；Chai2 起林參議員有去看--過，講人iau2 關ti7 彰化。
千惠：TaN beh an2-choaN2？
哲夫：真麻煩，China 人chiok tap 纏，hoe-ko5-ko5;林--先生講，siaN-mih 人事去long2 無效，『錢子』chiah 有救。
千惠：「Chhian-chuh」，he 是siaN 碗糕？
哲夫：『錢子』就是Okane--la。
千惠：你都講「錢」就好--a，我sa long2 無。
哲夫：Che 是chit-ma2 官場上時行e5 話。好--la，先mai3 講che，Haruko 人有好好--無？
千惠：我ma7 m7 知一個確實，cha-bou2-kiaN2 嫁--出去a，煩惱ma7 煩惱be7 赴。ChhiN-m2 婆a2 講i kui 工long2 m7 食，也無愛kap 人講話。
哲夫：Iah m7 一直hau2？
千惠：若會哭就好--a，lian7 出聲都無，ma7 m7 kap 人見面。
哲夫：實在無應該hiah 緊就hou7 in 結婚。
千惠：Na2 知會an2-ni，增差兩工nia5,若koh 慢--兩工a2 in 就坐船去日本--a，ma7 無chia-e5 tai7-chi3。
哲夫：Masao ma7 真害，一個讀冊人，無tai7 無chi3 kap 人舞che beh tai7！
千惠：這個tai7-chi3 怪lan2 kiaN2 婿有khah 無理，人Masao 結婚了就無chhap  chia-e5 tai7-chi3--a，為an2-ni，in 讀冊會e5 朋友ma7 對i be7 得諒解，講i 無一個台灣人應該有e5 氣概。
哲夫：Hit 工Masao 無應該ka7 警察講讀冊會有來chhoe7--i e5 tai7-chi3。
千惠：Masao 是tiau 直人，都有影無ka7 in 應護，kap i 實在無ti7-tai7。
哲夫：有講無講long2 kang7 款，in 若m7 是調查清楚--a，na2 會來chhoe7--i，koh 知i 是lan2 kiaN2 婿，知影beh 來lan2 chia liah8--i。
 千惠：Tai7-chi3 到這個地步，是m7 是ai3 chhiaN3 弁護士？
哲夫：我本底想講無siaN2 要緊，這pai2 二二八事件e5 處理，對民間khah 有影響力e5 人，long2 hou7 in 借空縫彈掉--去a，親像lan2 kiaN2 婿這款無siaN2 人bat--e5,就趁機會kha3 一koa2  sian2-thau5-a2,錢了人無tai7,chhiaN3 弁護士beh na2 有khah-choah8。
千惠：若an2-ni tioh8 緊chhoan5 錢。
哲夫：台票in m7 收，金a2、古董上好用，我有hiam3 lan2 Tosi 去買烏市e5 金a2,講che7 人買，真搶市。
千惠：Lan2 是買beh 救人--e5,小講--一下，人khah 肯賣。
哲夫：這時買金a2--e5,long2 ma7 是beh 救人用--e5。
千惠：這時行口無開，Tosi na2 會long2 無看he 人影？
哲夫：有兩個薪勞講ma7 有參加in e5 行動，iau2-deh 走路，Tosi ka7 月給送去in tau。
千惠：Tosi kap Masao 是舅a2 妹婿，mai3 hou7 i siuN 出面，若無in 起無空，loa7  i ma7 有牽連，he 就koh-khah 麻煩。
哲夫：我無想著這層，Tosi tng2--來，叫i m7-thang siuN chhap。
千惠：A hit-lo7 Haruko e5 tai7-chi3 beh an2-choaN2？
哲夫：Cha-bou2-kiaN2 嫁--出去a，lan2 beh 關心ma7 真phaiN2 chhap 手，俗語講「Cha-bou2-gin2-a2 菜籽a2 命」，ia7 到toh 就ka-ti7 釘根生ti7 hia，總講ma7 是i ka-ti7 e5 命底。
千惠：話是an2-ni 講，m7-koh lan2 做pe7 母--e5,總--是be7 過心。
*這時，一個薪勞hoah 聲。
薪勞：頭家，頭家娘！
哲夫：我m7 是講行口暫時先無beh 開，你na2 會來？
薪勞：我是聽著一個消息，beh 來報hou7 頭家知。
哲夫：你坐落來講。
薪勞：Goan2 khah 早有一個厝邊，去ka7 市長專門駛車，chai2 起tu2 著我，有講起。
哲夫：市長，你講王一容？
薪勞：是--la，就是hit 個王a2 一容--la。
千惠：Kam2 是bat 來過lan2 行口？
哲夫：Bat--la，hit khou 做市長做gah 真起，來幾na7 pai2,想beh lo-so kha3-油，我都無愛poe2--i。
千惠：你m7-to7 hou7 i 講soa3--落。
哲夫：是你愛chhap 嘴。
薪勞：PhaiN2-se3,goan2 厝邊講，市長kap 警察局長hou7 lan2 chia e5 青年kap 學生lau3-khui3 了後，見笑tng2 siuN7 氣，si3-koe3 chhoe7 人出水。I 有聽著in 兩人deh 會講，khah 早來lan2 chia，你m7-bat hou7 in好面色，beh chhong3 一個空頭hou7 你phaiN2 看面。
千惠：我都ka7 你講--過，lan2 生理人m7-thang an2-ni 略略--a2 就phaiN2 性地，ai3 人人好，你千m7 聽。
哲夫：你cha-bou2 人知影siaN2，he China 人真tap 纏，對in 若siuN 好面色，就會tiaN7-tiaN7 beh 來lo5-so。
薪勞：頭家，就是……就是an2-ni，chiah……
哲夫：有siaN2 話做你講，免吞吞吐吐。
薪勞：Goan2 厝邊講有聽in 講起，專工chhoe7 lin2 kiaN2 婿出水，koh 若有空縫，oan-na beh hou7 你好看。
哲夫：好，多謝--你，我真細膩--le，食飽leh tng 等--in。
薪勞：若an2-ni，我就先來tng2。
千惠：小等--le，我頂pai2 有ka7 lin Oksan 講一款刺phong3 紗e5 花樣，你順soa3  chah--tng2 去。
薪勞：我koh beh 去別位，另工chiah theh8。我先失禮。
千惠：無，你順行。
薪勞：好，我先來--走。
哲夫：就是an2-ni，chiah 會『錢子』講be7 通。
千惠：就是你害--e5 la，taN lan2 Haruko beh an2-choaN2？

尾聲
人物：口白（陳明仁口白）、唱歌（陳豐惠唱歌）
口白：尾--a，Masao kap A 生、Akira in long2 hong5 送去火燒島，Haruko kui工穿一軀新娘衫，一個面笑bi-bi，見tu2 著人，m7 是唱歌，就是講i 今a2日beh kap i 上愛e5 Masao 結婚，請tak8-e5 一定tioh8-ai3 去食新娘酒，。I koh 回復做一個無憂無愁e5 少女。
春子：（唱）「白牡丹」。
*聲音ta-ta，歌詞亂lam7。（陳豐惠唱）【Kui 劇soah】


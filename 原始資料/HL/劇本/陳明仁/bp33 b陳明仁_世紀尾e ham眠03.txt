BONG報戲劇
世紀尾e5 ham7 眠
（世紀末狂想曲） （下pha）
陳明仁 編劇
ACT 3 SCENE 2                廣告時間
人物：廣告演員、電視報告員
場景：幕前	
道具：
*廣告－－
1.KoaN5--人beh 去toh 位泅水，好消息報lin2 知，金山海水溫泉浴場，利用核能發電e5 廢水，ka7 海水變溫泉，包lin2 落水m7 驚koaN5，koh 有治百病e5 功效；泅水了後，koh 有全世界kan-taN goan2 chia chiah 有e5 秘雕魚，1 尾魚3 種食法，食了包你會kah-i3,數量有限，beh 來ai3 kha3 電話先訂位。
2.Goan2 有幾10 間e5 別莊beh 稅--人，風景sui2,環境衛生koh 安全第一，1 工24 點鐘long2 有chhiaN3 警衛leh 顧，保證be7 tioh8 賊偷。你若pin7-toaN7 煮飯，3 頓koh long2 有專人料理，燒燙燙e5 飯菜會tang3 捧去到你房間眠床頂。無論長期khia7 家iah 短期hioh-khun3 long2 歡迎，價數絕對公道。有趣味--e5 請聯絡法務部監所司外役監獄福利社e5 櫃臺。
3.你kam2 有想beh 做總統？本人經過幾pai2 e5 民意調查，人氣long2 排第一名，有各種媒體做證據，m7-koh 就是無政黨提名，kan-taN 有副總統命。你若總統想beh 選贏，一定ai3 我伴你tau3- tin7 行。請附政黨提名證書，選舉準備金e5 存款證明，kap 職業民調製作中心聯絡。
*廣告後，報告員上台。
報：續--落來是台灣本世紀尾上kai3 重要e5 新聞，請tak8-e5 來關心20 世紀到21 世紀e5 台灣總統，siaN2 人選會贏？本台記者現場轉播。
第4 幕：ACT 4  SCENE 1                總統大選  
人物：記者、洪番藷、胡金童、王進西、劉國史
場景：政見辯論會
道具：4 個講演台、名條、紙條。
*記者上場。
記：各位國家e5 主人，本世紀上鬧熱e5 辯論，21 世紀e5 台灣beh 行向toh 位去？由超宇宙無限時空自由幻想突破陰陽界第五度次元公共事務協會基金促進會理事會籌備會所發起主辦兼協辦kap 合辦e5 跨世紀總統大選政見辯論會隨就beh 開始，本台記者ti7 現場為tak8-e5 轉播。這個辯論會無設主持人，無發言限制，完全自由發揮。辯論這時就開始。
*記者退場。
*幕giu2 開，洪番藷、胡金童、王進西、劉國史4 個人1 人khia7 1 位，面前long2 有講演台，台前有各人e5 名條。
洪：各位國家e5 主人，我是洪番藷，今a2 日e5 會，由我先講……
王：照姓e5 筆劃，我王進西姓王，（手比筆劃）1 2 3 4，chiah 4 劃nia5,我先講chiah 合理。
胡：照民意調查，我胡金童受支持度上koan5,應該先講chiah tioh8,觀眾主要是beh 聽我講--e5,lin2 3 個是陪選nia5 neh！
劉：你胡金童是烏金政治e5 phaiN2 chhoa7 頭，民意調查公司是你ka-ti7 leh 開--e5,這款民調無公信力。親像我劉國史，自goan2 a 公起就替lan2 台灣留1 本國家歷史，koh 有黨主席李登基指名接班，當然ma7 tioh8 hou7 我先講。
胡：我胡金童是姓胡，名金童，是媒體kap 政治界e5 金童，m7 是烏金kap 童，你be7-sai2 ou-peh8 ka7 我e5 名斷句。
洪：現此時beh 行入21 世紀--a，na2 有人koh leh 用漢字排名，王進西名是beh 進入西洋，m7-koh 思想long2 是向東，封建思想實在真重。我洪番藷，正kang2 e5 番藷a2 心，koh 是紅心--e5,照現代e5 羅馬字母，我洪是ang，a 排第一位，當然有權利先講話。
王：番藷--e5,lan2 本來是kang7 黨--e5,是我為著beh hou7 你得著黨e5 提名，chiah 自動退黨--e5,你m7-thang 先攻擊我，炮是beh 射敵人--e5,m7 是射同志--e5。
劉：王進西，你mai3 ou-peh8 牽關係，你退黨--a，kap 洪番藷m7 是同志--a。
王：Goan2 黨e5 tai7-chi3 連lin2 這黨也beh chhap？雖然我是退出番藷a2 黨，m7-koh 我tiaN7-tiaN7 leh 講e5 理論是「聯合次要敵人打擊主要敵人」，洪番藷當然m7是我主要e5 敵人。
胡：若an2-ni 講，我kap 劉國史ma7 m7 是生死對頭，我本底ma7 是芋a2 黨--e5。
劉：我都ka7 你講幾na7 pai2--a，講來劉胡配，hit 時你都m7 肯，講beh 做正--e5,一定ai3 胡劉配，這chun7 無政黨提名，chiah leh 牽廣告，講連做副--e5 ma7 好，chit-ma2 你hou7 本黨開除黨籍--a，beh an2-choaN2 配ma7 無可能。
洪：Lan2 今a2 日是beh 辯論做總統e5 政見--e5,m7 是beh 討論lin2 芋a2 黨e5 黨務--e5,lin2 一向就是黨國不分，台灣chiah 會hou7 lin2 bu2 gah hi-leh-leh。
王：當年我ma7 是芋a2 黨--e5,就是看lin2 黨政不分，chiah 會脫黨參選縣長。
洪：我ka7 你講lan2 已經m7 是同志--a，請你mai3 講話kap 我kang7 意見。
王：我雖然離開番藷黨，m7-koh 我e5 心永遠kap 黨同在。
劉：我心永遠kap 黨同在，這句話是本黨創黨元首講--e5,你m7 是long2 leh 罵i 獨裁？soah leh 引用i e5 金言！
胡：你講e5 元首是goan2 e5 精神領袖，lin2 李登基已經違背領袖e5 教示--a，我chiah 會離開芋a2 黨，你ma7 無資格引用。
劉：你m7 是離開本黨，是hou7 本黨開除黨籍，請mai3 誤導選民！
洪：我看koh an2-ni 繼續--落去，政見辯論long2 be7 得開始，iau2 是tng2 來主題，發表總統政見！
王：我贊成！
洪：你koh leh 贊成我e5 意見，你是想beh 分我e5 選票nia5。
劉：我無贊成，我主張lan2 來開始講政見。
胡：你講an2-ni，m7 是kap 洪番藷kang7 意見？Na2 會講「無贊成」？
劉：我kap 洪番藷，1 個芋a2 黨代表，1 個番藷黨候選人，無論an2-choaN2 講ma7 be7-sai2 贊成i e5 意見，雖然意見聽--起來有tam7-poh8-a2 相kang7,ma7 ai3 講「無贊成」。
洪：王進西，你有聽--著無，an2-ni m7-chiah 有反對黨e5 立場。
劉：我是「執政黨」，m7 是反對黨。
王：都iau2 未選--leh，你na2 會是「執政黨」？
胡：會sai2 講是「臨時執政黨」。
劉：本黨ti7 台灣beh 萬年執政，請m7-thang 用「臨時執政」來矮化本黨。我有理由懷疑你是hou7 本黨開除黨籍，公報私仇。
胡：Goan2 老pe7 是黨國元老，我出身總統府秘書，血統比你khah 純，你有siaN2 資格講我公報私仇。
劉：講著血統，我劉國史，goan2 a 公劉雅通m7-taN7 替台灣寫國史，koh 替台語寫冊，hou7 台語每1 音long2 有字thang 寫，這款貢獻kam2 無真大？SiaN2 人比我血統khah 純？SiaN2 人比我khah 有資格做台灣21 世紀e5 總統？
胡：Lin2 a 公e5 功勞是i e5 tai7-chi3,你ka-ti7 無半步，了尾a2 kiaN2！
王：胡金童khah 早禁止電視台講台語，chit-ma2 ka-ti7 台語soah 講hiah 好，連這句「了尾a2 kiaN2」都會hiau2 用，無簡單！
洪：講著台語，台語be7-tang3 文字化，就是劉國史e5 a 公劉雅通害--e5,寫hit 本「台灣語通」，講siau2 話講「siaN2-mih 台語long2 有漢字，台語是古中原語」，ou-peh8 chhoe7 漢字tau3 台語，講「chhin3-chhai2 是請你裁決e5 請裁」koh 講「liam-mi 是快馬連鞭」，阻礙台語現代化、拼音化。
劉：你beh 選總統e5 人m7-thang chhin3-chhai2 講話，goan2 a 公講--e5 long2 真理，chhin3-chhai2 本來就是請人裁決，表示客氣，an2-ni kam2 無文雅？
王：你tu2-chiah 講「m7-thang chhin3-chhai2 講話」，an2-ni kam2 會sai2 講「m7-thang 請你裁決講話」？有影是ou-peh8 tau3!
胡：王進西，你koh leh 為洪番藷辯解--a，你退黨kam2 是beh 替番藷黨造勢--e5?
洪：我都ka7 你講--過，你mai3 kap 我kang7 意見khah be7 hou7 人誤會！
王：選總統是每1 個做政治e5 人最後e5 目標，為著這個目標，siaN2-mih 誤會我long2 m7 驚。
*記者上場，手theh8 kang7 款e5 道具。
記：各位總統先生，請容允我記者講1 句話。
劉：總統ma7 chiah 1 個nia5,你講「各位總統先生」，是大大e5 錯誤。
胡：你連記者都得罪，莫怪民調中心講你是上kai3 無媒體緣--e5。
劉：錯誤就是錯誤，真理be7 改變。
王：記者無m7 tioh8,ka2-su2 若leh 開高峰會議，各國e5 總統long2 來，an2-ni kam2 be7-sai2 講「各位總統先生」？
洪：Lan2 台灣ma7 有幾na7 任e5 總統--a，若開總統會議，ma7 可能有幾na7 個總統在場。Koh 講，這任e5 總統是我洪番藷選贏，m7-koh 後任ma7 有可能換lin2 3 個，1 任1 個，lan2 4 個人long2 有總統身份，記者an2-ni 講，na2 有m7 tioh8!
記：先mai3 相chiN3，我改嘴，各位總統候選人先生，an2-ni 就好--a。
胡：記者先生有影英明！
劉：莫怪胡金童是媒體金童，這款話也講會出嘴。
胡：若peh8-chhat8 話我是han-ban7 講，記者有影英明，我是老實人，講話khah 直。
王：你有影是老實，人chhiaN3 你擔屎，你m7-bat ka7 人偷食。
洪：我身為kap 你無kang7 黨e5 人，iau2 是ai3 ka7 你反對，i m7 是m7-bat ka7 人偷食，是罕得偷食--lah！
胡：我是食台灣米大han3--e5,m7 是偷食屎大han3--e5。
洪：生番m7 chiah 食米，goan2 long2 是食飯。
記：Lin2 an2-ni 講m7 是thau5-lou7,iau2 是ai3 有1 個人控制發言，會chiah 開會落--去，是m7 是我占權，做1 個司會者？
王：你beh 控制發言？Che 是言論自由e5 時代，na2 會sai2 控制！
洪：爭取言論自由，反對言論壓制。
劉：你m7 是講話long2 be7-sai2 贊成王進西e5 言論？Na2 會koh kang7 意見--a。
洪：言論自由是基本人權，這點全世界long2 kang7 款，無因為政黨無kang7 就有差別。
王：Chan2--lah，我是世界人權組織e5 會員，我真kah-i3 聽。
洪：你be7-sai2 koh 支持我e5 意見--a。
王：你贊成--我就是基本人權，我支持--你就m7 是，我是世界人權組織e5 會員neh！
胡：記者是中立者，我贊成hou7 i 司會主持。
劉：我無意見！
洪：我贊成！
王：我ma7……
洪：（搶話）你be7-sai2 koh 講贊成，我先講贊成--a！
王：我……我無贊成！
記：TaN tak8-e5 long2 贊成--a，chhun 你1 個反對，an2-ni kam2 好？
胡：你王進西就是an2-ni leh kou3 人怨！
王：我，我冤枉--lah。
洪：I 無講反對，i e5 無贊成就是lan2 e5 贊成。
劉：Che siang2 聽有？
記：我聽有，就是講beh hou7 我做主持，控制發言e5 順序kap 時間。
胡：Siang2 beh 先發言？照政黨比例iah 是民意基礎？Iah 是漢字筆劃？
洪：Koh 有羅馬字母e5 順序。
記：簡單，我指名。
胡：記者是中立--e5,hou7 i 指名上公道，an2-ni 上民主。
劉：Koh leh phou5-lan7-pha--a！金童！
記：若有人反對，無，用sut8-thau5、giang7-khian2--e5。
王：我上愛giang7-khian2。是beh giang7 台灣拳chhiau3-tau5、lok-lian5、sam-a2-sam-ki，tu2 著就lim，iah 是日本拳chiok-ki、phah-lai5 phah-lah-khian2,ah 若he sou-lah-khian2 我ma7 會hiau2。
洪：王進西上興去酒家，hoah 酒拳上gau5,應該改名，王酒家！
王：本來就是 an2-ni，無去酒家--e5 一定m7 是cha-pou 人。
洪：你be7-sai2 講hit 句「本來就是an2-ni」，he 變leh 贊成我e5 意見。
胡：講著hoah 拳，自我做1 任台灣州e5 州長了後，州議員long2 leh lim 酒，我hoah 台灣拳e5 聲調joa7 好聽--leh。單操一個(tan.chhau.it-ko5)、2 個相好、衫褲 thai2-ko、si3-koe3 loa7-loa7-so5、5 個a 兵哥、6 粒饅頭(ban2-tho5)、7 a2 風騷、8 chhit-tho5、kau2-koai3 a 嫂、雜念a 婆、gim7 拳頭母就siaN2-mih long2 無。我ma7 會hiau2 hit lo7「un3-chiang3 ah un3-chiang3」，無siaN2-mih tai7-chi3,lai7-hioh8 leh 展翅、雞a2 leh 啄米。
王：無，會後lan2 來輸贏--1 下。
記：我看，無，lin2 就『剪刀石頭布』khah 簡單。
劉：做兵e5 人是講「燒餅饅頭油食粿」。
洪：現此時主張本土文化，ai3 講「thomatoh 2 斤5 角」。
王：人goan2 ti7 酒家是講「2 個包包--leh 做1 丸」。
記：Chhin3-chhai2--lah，各人hoah 各人--e5。洪番藷先kap 王進西giang7,劉國史拚胡金童，贏--e5 koh 拚決賽，輸--e5 搶第3 名。來，開始。
*2 對sut8-thau5,胡kap 王贏。
胡：Chan2--lah，初選我算過關。
王：Koh 有我這關--lah。
*王、胡sut8-thau5,王贏。
王：萬歲，萬歲！我iau2 是得著最後e5 勝利，感謝tak8-e5 e5 支持，hou7 我有機會為台灣服務，我會ka7 台灣chhoa7 入新e5 世紀，勇敢邁向未來……
記：等--leh，你是先發言nia5,m7 是總統選tiau5--a，是叫你先發表政見，你soah leh 做當選感言！
胡：無要緊，橫直i 也選be7 tiau5,先hou7 i 爽--1 下。
記：Lan2 風度khah 好--leh，hou7 i 好好a2 講。
王：我若當選總統，我會好好a2 做1 個總統，che 就是我e5 政見。
記：An2-ni nia5?
王：你na2 會罵我「kan3-lin2 nia5」？
記：我是講你e5 政見chiah an2-ni nia5。
王：我m7 是phong3 風水ke thai5 無肉hit 款--e5。
胡：換我發表，我若當選總統，我beh hou7 台灣koh-khah 好。
記：你ma7 an2-ni nia5?
胡：這句包含真闊，選民e5 耳空是利劍劍，聽就知--a。
記：你，洪番藷，kap 劉國史，換lin2 giang7-khian2。
洪：免--lah，讓劉國史先。
劉：我chiah 無hiah gong7,上尾個講，人khah 有印象，讓洪番藷先講。
洪：無，sut8-thau5,輸--e5 先講。
劉：好！
王：小等--leh，tu2-chiah 是規定贏--e5 先講，lin2 beh 改輸--e5 先講，che 是修憲，ai3 3 分之二通過。
胡：憲法是國家大法，be7-sai2 修改。
劉：Sut8-thau5 nia5,也有hiah 嚴重？
洪：我看，iau2 是來公民投票，hou7 公投做決定。
胡：公投法iau2 未通過--lah，lin2 be7-sai2 偷走先theh8 來用。
記：SiuN 費氣，無，維持原案，sut8 贏--e5 先講。
*洪、劉sut8-thau5。劉贏。
劉：A3,我輸--a。
洪：你贏，m7 是你輸，mai3 想beh ou-peh8 hoe！
劉：我贏就是我輸，我根本無想beh 贏。
記：贏就是輸？劉國史聽講拜佛明山e5 日頭雨法師做師父leh 坐禪，這句話有禪機。
洪：我輸就是贏，be7 bai2。Mai3 ti7 hia au3戲拖棚，你緊講講--leh。
劉：我e5 政見--ou，goan2 bou2 有ka7 我寫便--a，ti7 chia。（Jim5 1 張紙條出來念）我若當選總統，goan2 bou2 beh 做總統夫人。
記：Che 也算政見？
劉：選罷法kam2 有規定講an2-ni e5 政見be7-sai2?
記：好，無，最後1 個候選人，洪番藷，請你發表政見。
洪：我e5 政見比in 3 個long2 khah 簡單koh 有力，有夢上sui2!
記：SiaN2 意思？Che na2 是政見？
洪：我 ma7 m7 知，ah 都羅馬講--e5。
記：羅馬？An2-ni 算古早文--lah。
王：羅馬是洪番藷e5 競選總幹事，姓羅名馬！
胡：有夢上sui2,be7 通--lah，若惡夢kam2 會sui2!
劉：Hit 款惡夢，lan2 台語叫做「ham7 眠」--lah！
記：本底這場選舉就是lan2 台灣人世紀尾e5 ham7 眠！SiaN2-mih 妖魔鬼怪long2 會出現。
*幕giu2--落。
ACT 4 SCENE 2                尾聲
人物：報告員、便衣警察2 名
場景：幕前
道具：
*報告員上場。
報：臨時插播，緊急消息。因為非洲e5 A-lih-put-tat 國宣佈kap 中華民國斷交，國際形勢危急，李登基先生以中華民國總統e5 職權宣佈戒嚴，總統、立委kap 所有選舉long2 停止，民間be7-sai2 任何活動，有關本土文化、文學e5 討論long2 禁止，違反--者，以匪諜罪移送軍事法庭。本人認為戒嚴令無應該包含民間活動……
*便衣警察2 名上場，ka7 報告員押走。

【煞戲】

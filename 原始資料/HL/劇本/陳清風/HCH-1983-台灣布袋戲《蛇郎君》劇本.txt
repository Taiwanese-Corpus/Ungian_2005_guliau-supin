台灣布袋戲《蛇郎君》  劇本
							台灣民間故事/陳清風改編

[第一場]	深山毒蛇洞
	(深山林內，矇矇霧霧，大蛇小蛇 滿四界亂so5。)
	(山崙邊有蛇洞，洞邊野花亂開。)
	(洞中so5出一尾大蛇，雷公閃na3大作。)
	(大蛇一目nih8,變作一個高大英武e5大漢。)

蛇郎君：「凡人不可入此洞，beh探此洞生命亡。」我，蛇郎君也。我乃是毒蛇洞千年e5毒蛇，修過日月精華變成人形，鎮守在毒蛇洞！吩咐─小蛇─！

小蛇精：(應答)有─。
蛇郎君：命你巡視山頭，洞前洞後四周巡視，不可受凡人來到此洞！
小蛇精：Hah8! 我，從命。
	(小蛇精出巡，大蛇精入洞。)

[第二場]	上山拾柴
	(一個老樵夫上山來beh拾柴，四界看看，拾拾，chho-chho，捆捆，真認真。)
老樵夫：走，走，走a──
	(一面行，一面唱「北管」曲調。)
老樵夫：Ah, 上崎，崎lak8-lak8,落崎，ka-lam-pak8!老歲仔，m7是別人，我姓劉，名盼。
    	Ih─人a一下散，大家soah叫我「老叛(poan7)e」。老叛e lah!我娶一個某，號做何氏也。人一下散赤，人soah叫做「好死a」，「好死a」，ah! 真正去hou7叫死a....ai,兩翁某結髮，生兩個查某囝，老牽手放sak我，飼養兩個查某囝。TaN人一下散赤a，專門ti7 leh山頂teh chho3柴lah, 清早起來loh, 天色無早，斧頭款leh, 來去山頂chho柴，正是也！
	(老樵夫lu2行lu2高，lu2遠，拾真濟柴。)
	Oh-a, 這欉柴koh枯枝──枯枝a，按呢上好，我就ka7伊斬斬leh,ia2按呢，來去換米a！
	(老樵夫認真chho3柴，大粒汗小粒汗，大氣小氣喘be7 li7。)
	按呢好，按呢好，柴去hou7我chho3倒loh....a我tioh8準備ka7伊tok8-tok8 leh, 落來去賣錢換米....Ai─oh, ah,奇怪ah, a頭前a，為何na2有hit-e5金光射出來a，hiah-nih8萬丈光彩neh?....Ah, 我來chho3柴chho3 hiah久，to m7-bat看這個金光射出萬丈光彩a....我chit-e5老歲仔tioh8來行khah倚，來去ka7看mai7,看he是啥物物件a?
	(老樵夫行近蛇洞邊。)
	Oh─koh有一個洞ah, ka-na2世外桃園leh! Hoa──真正有影，生得按呢，這個草、花，會sai得講按呢，真sui2 toh8-tioh8-a！Ah! 真好，真好，阮查某囝上ai3 chit-e5花，伊不時to講，阿爹，阿爹，你若去chho3柴，若有he khah sui2 e5花，tioh8挽兩蕊a轉來hou7阮!
	(小蛇精看tioh8 老樵夫挽花，對林內撞出來，掠tioh8 老樵夫e5手。)
小蛇精：啥物人ah? 怎樣敢來ka7阮偷挽花?! 你是bat字iah m7-bat字? 無看tioh8阮這個洞：「凡人不可入此洞，beh探此洞生命亡。」a亦敢偷挽花o─ah!....
老樵夫：你這個朋友，真phaiN2勢，真phaiN2勢，ia2我to m7知兼m7-bat字lah, 望你同情leh....
小蛇精：這m7是我e5代誌！這，tioh8 ai3阮蛇郎君，阮主人e5定奪！Ah─你kap我來去見蛇郎君！
老樵夫：一定tioh8 ai3見蛇郎君？
小蛇精：無m7-tioh8! ha, toe3我來去！
	(小蛇精強押老樵夫向蛇洞去。)


婦女安全

編劇：Asapuluh Jusiau
【頂  幕】
人物：『嬌嬌』、麗萍
音樂：Kongfu fighting。
嬌穿功夫裝上場，toe3 音樂phah Boxing。
萍上場，看嬌動作，學樣。
一分鐘，音樂細聲，到音樂關掉。
嬌收拳，吐氣歸納。
萍照做。
嬌：無--a，你teh chhong3 siaN2？
萍：我teh 運動。
嬌：Cha-bou2-gin2-a2 人  ai3 老實，你是m7 是teh 偷學功夫  ？
萍：笑破我e5 肚臍，你這款--e5 也叫做功夫--ou！
嬌：你若有肚臍，真正  ai3 去chhoe7 醫生thiN7- - a。你 kam2 知我siaN2 人？
萍：我看，你是小可a2 有成人--la。
嬌：Kha 尾soa3  hou7 在，m7-thang tioh8 驚倒 siang3-hiaN3。轟動武林  e5 『 阿諾史瓦辛格』 ，你bat 聽--過無？
萍：我知，你是『魔鬼終結者』   hit 個『魔鬼』！
嬌：Hah-hah，無『幽默』。我是『阿諾史瓦辛格』e5 師姊『阿諾史瓦嬌嬌』。
萍：原來你是『嬌嬌』--ou！M7-bat 聽--過！
嬌：你會sai2 看無起我e5 人格，be7-sai2 看無起我e5 體格。在下不才功夫十八段--e5。
萍：中山北路ma7 chiah 九段nia5，功夫na2 有hiah che7 段--e5？
嬌：講一個hou7 你鼻phang--le。我柔道六段、空手道五段、跆拳道四段、茶道兩段、 地下道一段，long2 總幾段？你會hiau2 算--無？
萍：加--起來十九段。
嬌：你e5『算術』無及格。
萍：你減講一段，叫做臭toaN7。
嬌：我chia 是leh 練功夫--e5，m7 是練嘴唇皮相chiN3--e5。你siaN2 人，來beh chhong3  siaN2？
萍：聽講chia 有leh 開班教婦女『防身術』，我來報名。
嬌：最近社會治安真bai2，『中山之狼』、『士林之狼』、『板橋之狼』真che7，尤其 是『彭婉如』了後，有夠che7 婦女來報名beh 學功夫。想講你這形--e5，生做hiah-ni7 安全，kam2 tioh8 學？
萍：無講你m7 知，社會風氣有夠bai2，最近e5『狼兄虎弟』真無行情，無論sui2、bai2、老 -- e5、少年 -- e5，便若cha-bou2--e5，讀幼稚園小班起，long2 有危險性，我cha-hng chiah 去tu2 著一pai2。
嬌：Hiau5-heng7--ou，ah 有hou7 人siaN2 款--無？
萍：無--la。
嬌：Kam2 有影？M7-thang 為著見笑m7 敢講neh？
萍：有影無--la，hou7 我phah tioh8 傷走--去la。
嬌：對方na2 會hiah 無lou7-iong7？Kam2 是老歲a2？
萍：M7 是--la，真少年--le，我ka7 cheng、cham3、pa、sian3、bok，倒ti7 塗kha 哭，看i 後pai2 koh 敢--無，m7-chiaN5-kiaN2，chiah 讀國校一年a2 nia5。
嬌：Hiah 細漢？Kam2 真正是beh ka7 你siaN2 款--e5？
萍：我na2 會知？巷a2 內暗暗，我看有cha-pou--e5 oa2--來，就出手--a。
嬌：夭壽，你就是無練功夫，siuN 緊張e5 關係。
萍：就是an2-ni，m7-chiah beh 來拜師學藝。
嬌：好，無問題，包ti7 我『阿諾史瓦嬌嬌』身上。你ai3 先號一個khah   chheng3  e5 名。你叫siaN2-mih 名？
萍：人gun2 號做「麗萍」--la。
嬌：麗萍，有夠song5，真正是SPP。好，師父ka7 你號名叫『席維斯史』麗萍，『席維斯史特龍』是lin2 師兄。
萍：師父在上，受弟子『席維斯史』麗萍一拜。

Kongfu fighting 音樂起。
嬌phah 拳頭落場，萍隨後學樣落場。

       【下幕】
人物：『嬌嬌』、麗萍、貴妃、A 英、肉丸
音樂：流浪e5 拳頭師。
嬌穿功夫裝上場，萍kap 三名女弟子穿運動衫隨後。
嬌phah 拳，其他學。
音樂停。

嬌：眾徒弟！
合：Hai2！
嬌：哭pe7，lin2 kam2 日本人！Ai3 講「在」！Koh 來，眾徒弟！
合：在！
嬌：哭iau，hiah 細聲，lin2 是無食飯--hio3？
萍：報告師父，goan2 就是無食飯，chiah 會leh 哭iau。
嬌：師父leh 講話，be7-sai2 應嘴應舌、一句來一句去。好，koh 來，lin2 ka-ti7 練。『席維斯史』麗萍！
萍：……（無應聲）
嬌：無，麗萍你是e2-kau2--hio3？
萍：師父講叫我be7-sai2 應！
嬌：『死』麗萍、死麗萍，你e5 齣頭特別che7，你kap『馬場』貴妃一組。另外e5 人邊--a 注意看。萍、妃對招。
嬌：等--一下，這步叫siaN2？Na2 會無力無力？
萍：報告，這步叫「智慧kong3-ku」。I beh 咬--我，我就順i e5 勢ui3 頭殼ka7 kong3--落。
嬌：好，koh 練。
萍、妃koh對招。
萍：小等，這步是siaN2？姿勢na2 會chiah phaiN2 看？
妃：報告師父，爽就好，姿勢bai2 無要緊。這步叫「智慧抱kha」。I beh   ka7 我踢下kha，我就順勢giu2 i e5 kha。
英：師父，goan2 練武是為著beh 對付『色狼』--e5，na2 有cha-pou 人會咬cha-bou2 人koh 踢人hit 個所在--e5？
嬌：你m7 知一個叫做『智慧』e5 小姐ti7 立法院就是hou7 一隻「siau2 狗成」咬--著，koh ui3 hia thio--落。我chiah 教這步專門對付--i。好，lin2 兩個hioh-khun3，換女泰山A 英kap『櫻桃大』肉丸。
萍、妃退開，英、丸對招。
嬌：這招叫siaN2-mih？
丸：報告師父，這招是「後山phah 虎」。有phaiN2 人ti7 後piah 伸魔手beh摸lan2 胸前 ，就an2-ni ka7 摔柔道。兩人koh 對招。
嬌：『櫻桃大』肉丸，這步叫siaN2 名？An2-choaN2 利用？
丸：這步是『三台聯播』。若有人ka7 lan2 chhih8 leh 巷a2 路e5 壁邊，我就ui3 面前頂八卦ka7 tng3-- 落，叫「面清」；Koh 來ui3 頭殼心鎚--落，叫做「槓頂開花」；最後一步是ui3 下面ka7 tiN7--落，叫做「自摸」。面清、槓頂開花、自摸，long2 總三台，叫『三台聯播』。
萍：師父，你教chia-e5 步數kam2 真正有效？
嬌：無效beh an2-choaN2 教--lin2？我『阿諾史瓦嬌嬌』kam2 叫假--e5？
萍：我這步去，i 這步來，an2-ni 我是會hiau2--la。萬一對方若無照你e5步數來，beh an2-choaN2？
嬌：若an2-ni 是對方外行，是i e5 m7-tioh8，m7 是你e5 錯誤。你免煩惱hiah che7--la。
妃：師父，ah 若真正去tu2 著he 外行--e5，無照步來，goan2 beh an2-choaN2？
嬌：好，這步上kai3 重要，師父教--lin2，lin2   tioh8 chim-chiok 聽。若tu2 著hit 款無照步數來--e5，lan2 beh 對付--i e5，最後一步就是「溜soan」，走愈緊愈好。
合：（唱）（歌a2 戲走路調）緊來走--a i…i…。
眾人na2 唱na2 走入後台。
	 【End】

解說：婦女是弱勢者，制度kap 社會治安若無好，有siaN2-mih 功夫都無效，走有離--e5 算好運，走無去--e5 算ka-k i7     soe，tng2 去糊牛屎koh驚人知。

用法勸和
?*
Ta-ke上台。    
我是ta-ke，人講，娶新婦to7 好命，kiam2 有影？若我娶kah 這個新婦，真不孝koh 驕頭。顛倒hou7 我teh 氣腸lou2肚，食beh 食，蝨母m7 -ai3 掠。 糞圾不時下到tu2 門企，真正lam2-noa7 koh 貧憚。人講有he 鑼to7 有he 鼓，有hit 號翁to7 有hit 號某。連我e5 子也ka7 我拐gah8外不孝你kiam2 知。 枕頭鬼真正有siaN3，我才會chiah 歹命。
子kap 新婦上台。（新婦teh 哮）
子問：為甚mih8?Thai3 teh 哮？m7-thang 哮，你若哮我e5 心會酸--ne7,有甚mih8 代誌咱好好仔來講。
新婦講： Hng2,古早人講e5 話kai3 有影，講緊紡無好紗 ，緊嫁無好ta-ke。當時我ka7 阮A娘講，較慢--leh ，伊to7 m7--ou3 ，今仔日才會來tu2 著這個歹ta-ke，食穿無，扑罵有。 一支嘴，若phoa-ke-chheng --leh，不時giak8-giak8叫，一日食飽，就是kap 厝邊坐，講新婦不孝，子不孝，ah，che 真正是我e5 大歹命。 頷頸仔生瘤tu2--著lah ，姑不chiong講淡薄來thau2我一腹氣。
子講： Kiam2 真正an-ni ？
新婦講：我無加講，因為你常無ti7--leh，所以你攏m7 知。
子講：好，A娘若真正hiah 歹，我beh 來ka7 伊thai5 --死。總--是我有聽人講，人有3 年e5 飼奶，10 月日e5 懷胎，我是伊生--e5 ，這號 e5 恩我iau2 
 
未報答。我常無ti7--leh，你ti7--leh，你得替我報答這個恩，若報答了，我就beh 來ka7 伊thai5--死。
新婦講： Beh an2-怎樣報答？
子講：俗語講，老人chiaN5細子，你得親像io細疼細子e5 心來疼惜這個老大人，枵就hou7 伊食，暗就hou7 伊睏，續ka7 伊蓋被，寒就ka7 伊穿衫， 老人若有受氣念甚mih8,你得用吞忍，溫柔歡喜e5 好話hou7 伊會恬恬。Lin2 做婦人人較會曉想， 若想我細漢e5 時，伊an-ni io--我。你替我報答。
新婦講： He，我be7曉。
子講：會--noh，婦人人，io--子，疼子e5 心，che 是自然生成--e5,ma3 m7 免學。
新婦講：Iah著偌久？
子講：你驚siuN 久是--無？我想m7 免外久，4 月日to7 好，我就beh ka7 伊thai5--死。
新婦講： 4 月日to7 a7 快快--a3,好--nou3 。
Ta-ke上台。（新婦捧水beh ka7 伊洗面）
新婦講： A娘gau5 早，咱來洗面好--無？
Tak-ke講：我也煞be7曉洗。（挽挽chhoah-chhoah ）
（穿衫，食飯攏共款動作kap 態度）
（最後罵新婦講：「6 月koah菜假有心」）
新婦退場。
Ta-ke：（企起來講）阮這個新婦近來to7 a3 真友孝--lah，也常常beh ka7 我洗tng7,內面e5 糞圾to7-a3 m7-bat  親像以前he7 到tu2 門企，四界清氣，伶俐，講話溫柔詳細，輕聲，細說，也會起人起客，我實在真歡喜。    （子teh 磨刀）
新婦問：  定定看你teh 磨刀，是beh 創甚mih8 ？
子ka7 伊搖手講：較細聲--leh，4 月日beh 到--lah，你未記得--lah 是--無？
新婦講： Ha3,你beh thai5 a娘ou3,be7用得，be7用得，A娘是咱e5 寶貝，你若beh ka7 伊thai5,我是beh 喝救人ou，續beh ka7 俺舅公仔講。 來，你磨hit 支刀kiam2 有利，我看一下。 （就ka7 伊搶--來）
（子假意beh koh ka7 伊搶倒轉。退場。）
然後唱，大家牽手又同心e5 歌做結束。
說明：Tu2-chiah咱所看這齣劇，雖然真短，總--是真有意義，會當做咱真好e5 教示；因為咱每一個人攏得經過做人e5 子、新婦、ta-ke。 今咱ti7咱每一個人e5 立場，咱應該得怎樣來調和，hou7咱e5 家庭會和平，成做基督化美滿e5 家庭neh。S.K.馬太 7：12。耶穌e5 教示講：「Lin2 愛人怎樣款待--lin2,lin2 也得an-ni 款待--人」 Tu2-chiah咱有看見大家teh 氣腸惱肚e5 場面，也有看見新婦teh 不平e5 場面，佳哉對ti7 後生e5 gau5 調和，hou7咱也thang 看見in 美滿幸福e5 家庭。俗語講：「家和萬事成，家不和萬世窮」，koh 講：「賢新婦m7 驚厲害ta-ke」。只驚你用主e5 疼，用溫柔kap 謙卑好禮去款待--伊，相信鐵、石e5 心也會溶化。請大家應用看mai7。祝每一個家庭圓滿、幸福、快樂。

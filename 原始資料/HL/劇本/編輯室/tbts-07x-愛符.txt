『愛符』

劇中人

	王清波 - 董事長
	林建州 - 經理
	廖本仁 - 經理
	郭秋霞 - 小妹
	李錦鳳 - 女經理
	戴美妙 - 女經理
	陳世英 - 隱士
	謝翠雲 - 王董事長太太
	張山風 - 山中隱士 （擔筍仔e5村民）
	李春生 - 山中隱士 （擔筍仔e5村民）
 
第一幕
	陳世英ti7 天beh光以前，早操作完，kheh目養神，嘴內 gauN7 gauN7唸，吸收天地靈氣，伸手giah8筆，手ng2 leng2 koan5，用力草草寫字，了後，嘴koh gauN7 gauN7唸，ka7紙點火燒掉，將火hu khng3 tiam3罐仔內，ka7號名作『愛符』。
	
（這幕e5背景必須相當動腦筋：有火煙、霧，koh有銀色e5光線，有鳥仔聲，也a3有水泉聲）
（演員e5化裝ma7真重要，有古早台灣樸素e5對襟仔（tui3-khim ）農裝上蓋好）
 
第二幕
	輝正股份有限公司內，背景有各種運動器材，網球、籃球、棒球kap運動衫褲，各種khah 會引起人注意e5目錄。
	四個經理tu2好食晝soah。林、戴盤仔phang5 leh beh 入去，小妹tu2 teh thin5茶，趕緊講：
“林經理，戴經理，我來洗，我來洗。”
林：	麻煩你了。
戴：	真phaiN2勢。
小：	無啥物，小代誌。
(廖kap李相對看，ka7 in用過e5 phou-li-long2 tan2入去糞埽桶。)
廖：	Aih-ioh，真囉嗦。Chhin3-chhai2一頓png7也to7 ai3勞煩人，像阮按呢kiat8去，清氣溜溜，有夠方便啦。
李：	Soah m7知，人伊是環保e5熱心人士neh！Ai-ioh，tak8擺買中晝頓，攏phang5一個大盤仔beh去te2，親像三十年前hit款作風，hia-e5賣飯e5 bih ti7後面偷偷teh笑。
戴：	有啥物好笑？減用in一個phou-li-long2，省一份本錢。
廖：	In講，無採你堂堂一個輝正，生理做be7細，無一點仔經理e5派頭。
林：	環保kap che派頭，有啥物關係？
李：	To7是講，恁hiah-nih a2辛苦省盤杯，有啥用？台灣一千三百萬人teh tan3糞埽，差恁兩人有啥物路用？
戴：	假使che7 che7人kap咱仝款e5想法，這個島嶼m7知會加清氣幾偌倍？

這時，王清波入來，手mouh一包報表，小妹趕緊thin5茶，準備記事板。
“董事長，你好！！” 眾人做伙起來。
王做勢請大家坐：Ai，台幣起了太厲害，chang報e5價錢，今仔日已經be7用tit  ah。特別是美金，昨日hit筆生理，若kiang5–kiang5做，本公司ai3 了台幣五千萬！M7知各位有啥物對策？
林：	Kaufman是美國中上e5百貨公司，真無容易theh8著in e5生理。若beh kap in維持好e5關係，咱e5計畫目標to7應該想khah久長leh。不過，契約e5條文也有無清楚e5所在，看咱是m7是會tang3爭取in e5同意，由in kap咱共同來負擔差額。
李：	我看無必要按呢拍著chhiN驚，照常出貨，照theh8舊e5價數，用無仝e5廠商來包辦就是。
廖：	我贊成李經理e5講法，che恐驚是目前想會到e5兩全e5辦法啦。
王：	戴經理，你e5意思是按怎？
戴：	這種做法行be7通。除非你kan-na7想beh做一件生理nia5，以後無愛koh做ah。Chiah-nih難得e5機會，咱若無用上蓋有信用koh名聲好e5廠商，以後咱輝正e5名聲nai2會好。
李：	Hm7，輝正e5名，早就hou7二個凍霜e5經理拍phiaN2去ah。
林：	李經理，講話ai3有一點仔分寸，關心環保kap凍霜是無相關e5，而且，咱是teh講業務e5代誌，mai3 teh講hia-e有e5無e5。
廖：	M7-koh講實在e5，林經理，戴經理，恁按呢行路上班，theh8盤仔去食中晝，外人看了是m7是會講輝正e5職員hou7人虧待leh？Che ma7是業務之一ah！
王：	好啦，請各位mai3 koh 互相批評個人行為e5問題。咱講正經e5，到底這件代誌，m7是第一擺發生，咱應該有khah妥當e5解決方法。
林：	政府e5金融政策是重點所在。咱做會到e5有限。
李：	按呢講to7 m7 tioh8囉。政策是政策，生理是生理。咱做生理e5人，講著政治，一點意義to無，chhap chhap in，in管理眾人e5代誌，咱than3咱e5錢，kap咱有啥物治代？
戴：	無彩李經理ti7商場chim3  chiah-nih久，猶無感覺著政治e5權勢對咱e5影響有外大。你想看mai7 leh，你ai3開外che7冤枉錢，一批貨才會tang3平安出去？He m7是政治是啥貨？
廖：	Ai-ioh，送紅包拍通關是本來就有e5習慣，你講有khah遠去。政治啊，就是像hia-e5 野心份子，民進黨啊，台獨啊呀，teh爭權奪利hia e5才是政治。
王：	我kan-na7講一句台幣升值，beh參商對策，恁吵kah m7是款，政治kap生理是分be7開e5，但是好e5政治ai3會tang3保護大多數e5生理人，有贊成無？
林：	好e5政治，ma7 ai3為大多數人民e5利益，以長期e5眼光來想才tioh8；咱e5生理猶be7 bai2，有e5 生理根本be7 tang3生存。
廖：	Oh！若有錢，有啥物生理be7做tit ？
戴：	太che7 leh，危害社會安全e5，危害人体e5。 台灣e5經濟起飛be7 bai2，但是咱付出e5代價太大leh 。台灣e5 山川河流，整個環境e5污染真驚人。一百年後，m7知會變kah啥款？
李：	有錢thang than3，也ai3講究chia e5？咱橫直無必要擔心hiah-nih久長e5代誌。
林：	Ai-ioh，各位，咱e5台灣環境並m7是咱獨有e5，是咱ka7咱e5囝孫借e5 neh。
廖：	He！哈哈，確實恁用瓷盤仔食飯e5看法kap阮完全無相像！哈哈，ka7囝孫借e5，哈！哈！
（笑聲中，窗仔口e5花瓣，一蕊一蕊teh落落來(lak8-loh-lai5)，落落……）
												幕落
 
第三幕

王董kap in太太一身輕裝，行過山野、農舍，翠竹am7 am7，有鳥仔聲，有村民擔竹筍，甘蔗經過…背景有小涼亭，亭中有木匾寫「奉茶」，涼亭e5這角落有烏色雨傘幾支，傘面註「良心傘」e5字樣。
王太：Ai-ioh，這條路實在有sui2，koh特別，空氣也好，路裡清氣溜溜，真像一個樂園。
王：	是ah！陳世英用偌大e5心神teh經營這粒山，你敢知？莫怪會chiah好。
王太：這個人也真怪，好好政府e5頭路m7食，走來這山內鬥teh顧山，某囝攏kap伊受苦。
王：	伊m7是按呢想neh。我經營e5公司員工e5精神若有伊經營山e5一半，m7知外好leh。
王太：I7，Chia e5經理敢m7是攏真少年，koh有魄力，怎樣啦？
王：	In攏受真koan5 e5教育，ma7攏真聰明，每個人e5人品ma7 be7 bai2，但是…
王太：Che敢m7是你當初用in e5原因嗎？
王：	Ai，be7 tang3做伙，一見面to7相鬥嘴，意見be7相仝，對公司是有無好處。但是，有時beh達成協議，ai3加用幾偌倍e5時間，而且上bai2 e5是in攏家己認為伊e5想法上完美，無法度接受別人e5意見。上明顯e5，四人分兩堆。
王太：世間na2有永遠輕鬆e5代誌！咱兩人敢ma7有意見無仝e5時陣？
王：	你，常常就無辦法khia7 ti7你翁婿這旁替我想，我已經煩kah m7知beh按怎ah？
王太：有ah！我就是替你想，我才陪你上山來拜訪伊。
王：	希望伊有ti7 厝。我beh好好向伊請教，看伊按怎管理hit 12人。
王太：有一點仔嘴乾，beh lim汽水無？
王：	無愛，beh lim伊e5奉茶，聽講是泉水hiaN5 e5。
王太：M7-koh he杯仔，…
王：	杯仔提去溪溝洗洗leh就好ah，真衛生e5啦…

王 tu2 lim 完，外面雷公閃na3，落大雨。

王太：Ai-ioh，山頂雨落著chiah-nih緊，heh，chia e5雨傘原來是真有用e5。
（Na2講na2拍開，thiN開看著「良心傘」三字）
王：	Tioh8 ah，chia e5雨傘就是hou7路人tu2著雨thang用e5，天清了，過路提還e5。
王太：真正古意e5做法；tak8家真正會還？
王：	聽講，損失e5比例並無che7，大部分會還，無還e5大部分是因為路遠，be7 tang3按時提來還。
王太：Ai-ioh，這個奉茶，良心傘kap綠竹筍，toa3 ti7山裡真正幸福…

落幕
 
第四幕

陳世英厝，壁頂掛字畫：「山不在高，有仙則名，水不在深，有龍則靈，斯是陋室，唯吾德馨」…，低茶toh仔，簡單瓶梅一支，幕拍開時，陳teh拍電腦…

王董kap王太入來，陳起身迎接，向王董相lam2，kap王太ap手。

陳：	是啥物憂煩e5風ka7恁吹來阮這山內？哈！哈！
王：	只不過是kap hia e5少年經理，意見be7合，beh 來向你請教祕方。
王太：是啦！阮一路就一直teh講你怎樣有辦法說服hit 12個人，放棄平地e5事業地位，來kap你同齊做伙拍拚，真無簡單。
陳：	無啥物，阮只是理想相像，ka7「自己」兩字看做上小nia7-nia7。
王：	Heh，che是m7是佛家所講e5「無」，基督教所講e5「看無家己，講啥物放sak家己，背十字架跟toe3耶穌」。
陳：	差不多。

張山風手提一桶山泉水入來。
張：	歡迎。
陳：	山風，這是王清波kap謝翠雲。我e5好朋友。
張：	真歡喜看著訪客，歡迎。世英，萬里鄉須要5000桶，beh怎辦？
陳：	Be7使tit，旱季才過，山泉無法度出hiah che7。我看mai3 leh。（輸入電腦）上che7 3000桶。
張：	按呢就ka7講3000桶。
（張iat手入去）
王：	Oah，你e5生理有進步，頂擺才幾十桶按戶推銷kah非常辛苦。

陳：	台灣普通e5水已經be7 tang3 lim ah，講起來真悲哀。我當teh研究收集山頂空氣e5方法，直銷污染khah厲害e5大都市，像台北、高雄等，都市人khah有氧氣thang soh。
王太：Ai-ioh，che事業是一本萬利e5。Ti7山頂，tak8項攏免本錢。
陳：	聽起來，假若是。M7-koh，認真ka7做起來，to7 m7是按呢。用山泉來講to7好，阮ai3時常斟酌土質，樹林e5保持。阮分三班制，24小時輪班顧更，注意be7使hou7人隨便蹧躂，抑是亂tan3物件，保持水質，koh ai3注意工廠e5排水，污染水源。有真che7代誌ai3去做，特別是空氣中e5雜物，to7猶khah複雜啦。
王：	是講，下決心來擔當chiah-nih無簡單e5任務，你是按怎叫in大家kap你行仝腳步？
陳：	真簡單，這個 （tui3桌邊提一桶「愛符」）。
王太：「愛符」？愛也有符仔！哈！哈！真古錐。
王：	古早，符仔是teh治病， 叫人服從，或是去除邪神鬼怪e5，你叫我泡che hou7我hia e5經理lim ？
陳：	無m7 tioh8 。
王太：敢有摻啥物化學劑？恐怖！
王：	希望無啥物副作用。
陳：	無啦。完全無摻化學劑，也無副作用；不過是一寡大自然e5氣質摻ti7內面nia7，免驚。
王：	陳e5，好啦，我相信你，就來看會有啥物變化？

幕落
 
第五幕

王董透早就躡手躡腳（liap ）鑽入去辦公室廚房，泡咖啡，四邊看無人，ka7符包khng3入去，
ti7坐位看早報，咖啡一面teh煮。郭秋霞入來，看著緊張問：
「王董，gau5早。PhaiN2勢hou7 你來泡咖啡！」
「秋霞，以後我就家己來泡，無問題，我煮e5咖啡讚！」
四位經理陸續進入，四人，二人提紙杯，二人磁杯。
廖：	M7…有夠芳，董事長，你beh無？
王：	多謝，我lim烏龍茶khah習慣。
林：	董仔，最近咱網球拍鋸木廠e5雜音siuN大聲，引起附近居民四界teh抗議，咱應該小心處理…
王：	He就奇怪ah，嫌雜音siuN大聲，soah be7曉搬khah遠leh，toa3 ti7 chia比較khah市郊，厝e5價數khah俗，本來to7 ai3忍耐淡薄。
戴：	Heh，你這種人講話攏愛橫柴gia5入灶，be7通。
廖：	咱，生理人，一句也環境，兩句也衛生，chit-ma2連聲音大也有問題，咱會驚驚be7著teng2，攏免想beh than3半sian2。
（這時，排ti7 hia e5 花又koh開始lak葉仔，花瓣。）
王：	若照各位e5看法，ai3按怎做才好？既然建州先提出，就hou7伊先講。以後，咱著直接互相稱呼，siuN che7頭銜會hou7人產生壓力。恁以後就叫我e5名「清波」。
林：	王董，m7是，m7是，清…波。Ai，怪怪e5。總講一句，廠內e5隔音設備是m7是會tang3改善一寡？可能聲音會khah細聲淡薄。
李：	Hou7 ，hou7，隔音設備，建州仔兄，你有想著，鋸材e5人bih ti7隔音齊全e5廠內鋸，抑是ti7大壙地鋸，to2 一個khah好，隔音設備，無leh hou7鬼拍著講！
廖：	攏想hia e5 「有空無筍」e5代誌。
戴：	請恁講正題e5話，對事論事。

（王緊緊出去，ti7一角落，提話筒，壓低聲音。後面背景e5聲音也愈來愈大聲，遠遠看大家比來比去，kan-na teh相罵e5款式）

王：	陳仔，hia e5愛符仔怎樣一點路用to無？我e5血壓又koh chheng3 koan5 ah。
陳：	放心，馬上會見效e5，你家己有lim無？
王：	無。
陳：	就是按呢，lim 一杯，馬上風平浪靜。
王：	M7-ku2…
陳：	你對自然e5產品無信心？Bye!
王giah8頭，將杯裡e5咖啡，一嘴lim 落。

（冥冥中…輕輕仔，有聲音，真輕柔teh唸St. Francis e5禱文，ti7仇恨e5所在，種落原諒e5種子）
（四個人恢復平靜）
林：	是，我e5意思是咱會tang3盡量體貼附近居民e5生活e5平靜。
李：	Na7 ，我也認為工廠員工e5福利ma7真要緊。
廖：	公司e5財政狀況ma7 ai3考慮考慮才tioh8。
戴：	Siu，大家若是一開始就ka7話講順來，he to7天下太平。
王：	多謝各位周到e5考慮，下晡，咱應該去慶祝慶祝。

林、李、廖、戴：慶祝啥物？
王：慶祝無雜音！！
 	
（哈！哈！）
盆裡e5花又koh開kah豔猛猛！

幕落



∮BONG報戲劇
冷  氣
林忱薇
第一場
人物：媽媽、A琴、志華2姊弟。
場景：姊弟2人倒ti7 眠床頂開講。

琴：最近厝--nih kam2 有發生siaN2-mih tai7-chi3?
志：無--a。
琴：你頂遍講e5 hit 個『學妹』--leh？
志：無an2-choaN2--a，頂禮拜去海墘a2 看『夕陽』。
（媽媽ui3 外口入--來。）
媽：Lin2 2個ti7 chia chhong3 siaN2？
琴：講你e5 phaiN2 話。
志：食siaN2？
媽：食飯--a，食siaN2？
（志下場食飯。）
媽：你siaN2-mih 時chun7 beh koh 去台北？
琴：拜一中晝。
媽：Kam2  beh koh chah koa2 魚脯去？
琴：我想beh 食白香餅。
媽：白香餅，明a2 日叫lin2 爸爸beh hoah豬e5 時去白沙崙買--1斤。
琴：1斤siuN che7--lah。
媽：講著lin2 爸爸，真正 chiok 奇怪--neh i。
琴：Koh an2-choaN2--a？
媽：講我愛phin2--lah，趁 koa2 錢就想beh 富裕a2 khai，牽1台冷氣是koh an2-choaN2？I be7 熱，人long2 ai3 kap i kang7 款be7 熱！Hit個人上自私--lah！若i愛食e5 果籽a2,khah貴都買。
琴：M7 是後個月就beh來安冷氣--a？
媽：講long2是我吵beh買--lah。
琴：我是khah 無差--lah，流汗流慣勢--a；志華是講i m7 敢講beh 吹。
媽：I be7 熱別人long2 ai3 kap i kang7 款？想--著就氣，都有影是熱gah睏be7 去。1台冷氣是joa7 che7--leh？講我愛烏白khai 錢！
琴：Aih-ioh，i be7 熱，你會熱本底就ai3 ka7 講--a，i m7 是講beh牽--a？
媽：講我si3-koe3 去ka7 人投，害i無面子；che 話kam2 會聽--得？
琴：Aih-ioh，i chhin3-chhai2 講講，你就chhin3-chhai2 聽聽--leh be7-hiau2?食飯--lah，我腹tou2 iau--a。
媽：Chhin3-chhai2 講講？圓緣園hia 17萬ah8 無beh去ka7 討。
琴：食飯--lah，媽--媽。
（幕落。）
第二場
人物：媽媽、A琴、爸爸、厝邊A綢。
場景：A琴ti7 客廳看電視，媽媽kap厝邊A綢坐ti7 邊--a 開講。

綢：琴--a2,你畢業了後beh chhong3 siaN2？
琴：M7 知。
綢：你m7 是有修教育學分？
媽：Ai3 先實習1冬。
綢：Ti7 台北--ou？
琴：無一定。
媽：你物件款了--boe7?明a2 早lin2爸爸beh載你去火車站--nih？
琴：我beh坐飛行機去，有ka7 爸爸講--a。
（爸爸koaN7 物件ui3 外口入。）
琴：（微笑。）白香餅。我1個香港來e5 同學一直問我tang時beh tng2--來，i想白香餅想chiok 久--a。
媽：你koh 買蘋果--ou？看起來be7 bai2--neh，1斤幾圓--ah？
爸：我ah8 無ka7 問，這5粒講4百--lah。
綢：Ou5-ou！你甘khai ou5-ou！最近khah 有趁e5 款？
媽：Nah 有？I 本底食--e5 就khah 甘--a-lah。我買--e5 若無甜gah像糖，i long2 m7 食。
爸：你頂禮拜買hiah-e5 木瓜冰gah beh爛--去，m7 是我食--e5 是siang2 食--e5?
媽：你ma7 m7-thang 白賊！Tang時冰gah beh爛--去？M7 真ka-chai3 我有食--著？
爸：本底冰箱e5 物件就long2 我leh kheng5--a-lah。
媽：Tioh8--lah，你上gau5 買！
爸：An2-choaN2？1粒蘋果80khou 是joa7貴？我食be7 起--ou？Lin2 兄哥hia20萬若還--我，我beh食 joa7 che7 都有--lah。
綢：Aih-ioh，講笑e5--lah，mai3 siuN7氣--lah！
媽：12萬--lah，你tak8 pai2 都講20萬……
爸：十年前joa7 kau7--a？Lin2 吳--家無1個有路用--lah……
媽：Tioh8--lah，你上有路用！
（媽Chhit 目屎。）
琴：你講che beh chhong3 siaN2--lah？人根本就m7 是teh 講che，你tak8 pai2 都講che beh chhong3 siaN2--lah？
爸：你chit-ma2 是teh 大聲siaN2？你是嫌我對你siuN 好--nah？
（琴流目屎，oat8 頭離開。）
（幕落。）

第三場
人物：A琴、志華、媽媽。
場景：2姊弟倒ti7 眠床開講。

琴：你真正ka7 phoe khng3 ti7 i長褲e5 lak袋a2--a-houhN?
志：khng3--a-lah。
琴：長褲e5 lak袋a2?
志：Tioh8--lah！你寫he beh chhong3 siaN2--lah？根本就無必要。
琴：你be7 了解--lah，我long2 m7  bat an2-ni hau2--過。
志：Tai7-chi3 煞就煞，三八koh 寫phoe……你寫siaN2？
琴：我講我chiok 討厭a舅，tak8 pai2 看到i ah8 無想beh ka7 叫，因為tak8 遍爸媽冤家long2 會講著a舅，我感覺媽媽chiok 可憐。我koh 講厝內e5 人應該上注重--e5 是感情，無.像我讀gah大學，m7 知欠in joa7 che7 …
志：Aih-ioh，你chiok 三八--neh，講che beh chhong3 siaN2--lah？
琴：M7-koh hit種感覺真正chiok bai2--a，人kap人kam2 會tang3 用錢來算？
志：He是冤家e5 時chun7 講--e5 nia5,你想siuN che7--a-lah，an2-ni m7是愈『尷尬』？
琴：我m7知……tak8 遍tng2--來long2 ai3 聽媽媽怨嘆爸爸，我koh m7 知beh an2--choaN2…
志：拜託--leh！In翁-a2-bou2 m7 是做1冬2冬--neh，20冬做假--e5?Che就是in做夥e5方式--a，he是因為你無tak8 工ti7 厝，你無了解，過兩日a2 in m7 是koh 做夥去peh 山？
琴：希望是an2-ni。
志：I 愛講你就hou7 i講，聽聽--leh就好--a。
琴：M7 知爸看了會an2-choaN2？
志：Be7 an2-choaN2--lah。
媽：（在後台喊）A琴！你m7 是1點e5飛leng5機？Lin2 爸爸車發好--a，koh m7 緊落--來。
志：Ka7 你講--houhN，三八！
（幕落。）

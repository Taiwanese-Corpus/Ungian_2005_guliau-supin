∮BONG報戲劇
油菜花e5春天
Iucaiwhuex ee Cuntnix
Qahunx 
Daigixzi (台語字)原文節錄：

Derr Id Bo  Kunwvangg

(Denrsi-sniax)
lamjuxqag: Siokhui, liw diyh’air siongsinr :guaw. Dongcuesii, guaw jniasit m jai’ngiaw liw ursinx dilehh.
luxjuxqag: Jiwhongg, guaw byy quair :liw. Jex itcer longxx si mia. Erdangr dirr quewkuir jinwjingg qycc qnir diyc liw jit bin, guaw simqnuax lai dyrr ixqing’ byy uiham :ar.
....

第1幕　khun3 房

(電視聲)
男主角：淑惠，你tioh8-ai3 相信--我，當初時我chiaN實m7 知iaN2 你有身ti7--leh。
女主角：志宏，我無怪--你，che 一切long2 是命。E7-tang3 ti7 過khui3 chin3 前koh 見著你1面，我心肝內to7 已經無遺憾--a。
男主角：淑惠，你m7-thang 烏白想。我e7 chhoe7 上好e5 醫生ka7 你醫治，你e5 病真緊to7 e7 好--起-來。
女主角：我是e-hng 早暗e5 人--a，che 我ka-ti7 知知，我chit-ma2 上煩惱--e5,是lan2 e5 kiaN2 兒無老母thang ka7 chhiaN5養。你tioh8-ai3 答應--我，等我死了後，的確tioh8 ka7 gin2-a2 娶1個e7 疼惜--i e5 ma-ma。若an2-ni，我chiah e7-thang 放心a2 去--lah。
男主角：我m7。Chit 世人我kan-taN 認定你1個，無可能koh 去愛別人。無論ai3 khai joa7 che7 錢，我一定beh ka7 你e5 病醫hou7 好。
女主角：志宏，m7-thang 為我koh khai 冤枉錢，我chit 世人註定無福氣做你e5 牽手，chit 世無緣，等後世lan2 chiah 來做夫妻。

(電話聲)
A珠：Oe5~
張太太：Oe5~我4樓e5 張太太--lah。你thai3 e7 ang3 聲ang3 聲？
A珠：無--lah，thai3 有？
張太太：現現都有koh cheN3 無，an2-choaN2 樣？Lin2 頭--e5 ka7 你taiN--ou？
A珠：你mai3 烏白ioh，我teh 看連續劇--lah！
張太太：莫怪--ou，teh 看《油菜花e5 春天》--m7?
A珠：HeN7--lah。
張太太：TaN，poaN 到toh--a？我lang3 幾na7集無看--a。
A珠：Ah8 to7 淑惠病情反症，有性命危險，志宏守ti7 i 身軀邊，講若無i，chit 世人long2 無beh 娶。
張太太：In long2 ma7 an2-ni 編，看chit 個扮勢，ah m7 to7 beh 煞--a？
A珠：Ah 知？無tai7 無chi3 koh puh 1個小妹出--來，我看，koh 真有thang poaN--leh！
張太太：管thai3 in an2-choaN2 編，chin2 電視台che7 ka2-na2 山--leh，若phaiN2 看，lan2 to7 ka7 chun7 台看別齣。
A珠：講是an2-ni 講，chit 齣做beh 半冬--a，無ka7 看hou7 透尾，總--是e7 gai7-gioh8 gai7-gioh8。
張太太：你ma7 算死忠--e5 to7 tioh8--lah！Oeh，goan2 chia 3 kha 欠1 kha，你m7 to7 be7-tang3 來？
A珠：今a2 日拜幾？
張太太：拜3--lah，an2-choaN2 樣a2 是--無？
A珠：拜3，be7-eng7--得，be7-eng7--得，kian3 若拜3 i7,我long2 輸kah he5-he5-he5。
張太太：TaN 你teh ham7 眠，頂頂個月你大thio hit-pai2,你kang7 款2~3千khou tng2--去，he oan-na 拜3 neh。
A珠：Kam2 an2-ni？
張太太：我騙你beh chhong3 siaN2？An2-choaN2？Beh 來--無？Iah 是你beh koh 看電視？
A珠：Che cha-hng 看--過-a，chit-ma2 teh 重播，lin2 sio2 等--我-1-下，我衫披--leh，khah-theng5-a2 隨落--去。

第2幕　麻雀間

張太太：Cha-hng、choh8日又koh teh oan--a，lin2 2個khia7 khah hng7 m7 知，我kap i toa3 kang7 1棟樓a2厝，he 是聽kah 明明明。
麻雀kha (甲)：An2-ni 也soah e7 直？不時都teh ngi3-ngou3 嚷。Ang-a2-bou2 感情beh nah e7 好？
張太太：Chit-chun7 koh teh 講siaN2-mih 感情？2個人mai3 ka2-na2 冤仇人to7 真ka-chai3--louh。我有sio2-khoa2 去聽--著，chit-pai2 kai3 成beh 離--ou。
麻雀kha (乙)：Kam2 有iaN2？我看in 講thiong3--e5 nia5 lah。
麻雀kha (甲)：我teh 看ma7 是an2-ni，taN tau3-tin7 都20外冬--a，kam2 chiaN實hoah chhe2 to7 chhe2?
張太太：所以我講lin2 m7 知--mah，人teh 吵beh 搬入來toa3 做夥--a。
麻雀kha (甲)：Thai3 有人chiah be7 kian3-siau3?In 實在siuN 過無款。
麻雀kha (乙)：To7 是an2-ni m7 是siaN2，講kah in cha-pou 人--ou，實在be7 seng7--得。
麻雀kha (甲)：Chit 聲若hou7 i 娶過手，後日a2 in hit 家to7 真有thang oan--louh。
張太太：Lan2講1句khah 無輸贏--e5,今a2 日e7 行到chit 個地步，有1半是i ka-ti7 做得來--e5。Chhim2 頭a2 tu2 知e5 時chun7,i to7 應該踏khah nge7--leh，隨kap i peng2,ah soah thang 親像i an2-ni kek khou3-khou3,放leh hou7 in 去，人ka7 i 看kah 牌a2 底去，khah 加ma7 hou7 人食18 tu3 夠夠。
麻雀kha (甲)：Ma7 無iaN2親像你講--e5 an2-ni--lah，你無替i sio2 想看--leh，hit-chun7-a2 gin2-a2 iau2 細han3,叫i beh an2-choaN2 放e7 開kha？
張太太：Ah chit-ma2--leh？Gin2-a2 long2 大bu2人大bu2 種--a，lin2 kam2 bat 聽i teh hiN3-haiN--過？
麻雀kha (甲)：Chit-ma2 又koh 無kang5--a！I ma7 lioh8-a2 有歲--a，giah8 筆無半phiat，gia5 扁擔koh 無法--得，頭路in2無，時到，你beh 飼--i ou？
麻雀kha (乙)：Lan2 天良講，人i ma7 實在有khiang3,e7-tang3 忍chiah 久。
張太太：人to7 是相準準，m7-chiah teh ka7 i thui 軟--e5 m7。Lan2 cha-bou2 人tioh8 學khah giam2-nge7--leh，chiah be7 tiaN7-tiaN7 hou7 in cha-pou 人teh 看衰。
麻雀kha (乙)：Tai7-chi3 無到ka-ti7 e5 頭殼尾頂，講話long2 khah 涼勢。I tiaN7-tioh8 有i e5苦衷ti7--leh，增差講lan2 無才tiau7 體會。
張太太：Lin2 kap i khah 有teh 來去，hoan7-se3 對i khah 有了解，我看i an2-ni 麻麻痺痺，chiah不中用e5 款，kian3-pai2 若想--著，性地to7 kiong7-beh gia5--起-來。
麻雀kha (甲)：你ka7 看i chiah 刺chhak8,koh kha3 電話kang5 叫--來。
張太太：Ah to7 減1 kha m7,無法tou7。

(電鈴聲)
張太太：I 來--a，tak8-e5 講話khah 細膩--leh。
麻雀kha (甲)：知--lah，也sai2 tioh8 你hoan 咐。

(張太太去開門)
A珠：麻雀ji2-a2 chhoan5 好勢--boe7?Lin2 無先叫位講...。

第3幕　人客廳

後生：Hit 個m7-chiaN5 kiaN2 又koh teh 假siau2--a m7?He tiaN7-tioh8 ai3 ka7 修理--louh，tiap8 看e7 khah乖--無講…。SiaN2？Beh koh 便看？我看m7-thang--lah，時到若大尾--起-來，你to7 phaiN2 liu2-lak8--louh。HaN-aN2？Ouh，he--ouh，he 煎匙e5 聲--lah，ah都gun2 母--a2 ti7 灶kha teh 煮食--lah。In--ou，kang7 款--lah。我oa2 toh 1 peng5?He 生本tioh8 oa2 sian2 頭a2 khah 大pe2 hit-peng5--louh，叫i kap gun2 老pe7 離緣？我都無teh 起siau2 koh…，gun2 母--a2 若走，我e5 衫beh 叫siang2 洗？我e5 房間siang2 beh 拚？後母？ChiaN5 拚--leh，mai3 ka7 lan2 苦毒to7 真萬幸--louh。Gin2-a2?無聽i teh 講。準講有，我hou3 ma7 beh ka7 hou3--出-去，是an2-choaN2？你phang2 long2 無teh 看連續劇houhN？老--e5 若khiau--去，soah m7 免分家伙是--無？你實在有夠hau3 呆neh，連che 你也m7-bat。

(A珠行oa2--來，後生ka7 電話切掉)
A珠：煮熟--a，e7-sai2 去食--louh。
後生：Pa5--a2-leh？
A珠：Lin2 pa5--a2 又koh 落去下港--a，eng暗無beh tng2--來。
後生：我khah 等--leh 隨to7 beh 出--去。
A珠：你beh toeh？
後生：基隆。
A珠：PiaN3 到基隆去！Chin2 食飯時間neh。
後生：To7 是thiau-kang beh 去hia 食海產--e5。Kui-phang5 人已經ti7 hia teh 等--我-a。
A珠：TaN 你m7 食，lin2 pa5--a2 又koh m7 tng2--來，he kui 鼎滷肉，我1個人beh nah 食e7 去？
後生：Tak8-pai2 都叫你mai3 煮煮hiah che7,你kan-kan-a2 m7 聽。
A珠：Ah to7 lin2 pa5--a2 tiaN7-tiaN7 teh 罵我han5-san，菜煮siuN chio2,無夠lin2 pe7-a2-kiaN2 hau3-kou，taN 好--lah，你kah beh 去to7 量早。
後生：錢來a7,無tiuh 2千khou-a2 來--leh。
A珠：Beh chhong3 siaN2？
後生：食飯soah 免khai 錢nih？
A珠：你--ou，上gau5 ka7 lin2 母--a2 kha3 油。頂日a2 我chiah hou7 你5千--leh。
後生：學校tu2 開學，chhin3-chhai2 phah 1下kha-chhiuN3 to7 無--去-a。
A珠：你tioh8 khah 儉a2 用--leh，m7-thang chiah phaN3 khai，後日a2 lin2 母--a2 若無ti7--leh，是無人thang hou7 你chhun 長手。
後生：An2-choaN2 講你e7 無ti7--leh？自我出世到taN，你tak8 工long2 ma7 ti7--leh。
A珠：He chiaN5 phaiN2 講--ou，toh 1工我be7 爽，包袱a2 款--leh 做我來走，hit-chun7 你chiah e7知。
後生：你kaN2 m7 是beh kap pa5--a2 離婚--lah houhN？
A珠：準若是--leh？
後生：He chiah 是m7-thang--ou！
A珠：是an2-choaN2？
後生：你無sio2 想看--leh，厝登記i e5 名，錢ma7 寄i e5 名，pa5--a2 做人siaN2 款？你也m7 是無了解，時到，i 若起phan3,真有可能1角銀都m7 hou7--你。
A珠：M7 to7 thai3,我soah be7-hiau2 ka-ti7 出去than3。
後生：講--e5 khah 簡單。
A珠：你看lin2 母--a2 chiok 無點--e5?
後生：母--a2,你ma7 khah 好心--leh，mai3 thiau-kang beh 彎人e5 話。你明ki5 知lin2 kiaN2 是teh 替你煩惱，驚你e7 去食著kiN。
A珠：Lin2 pa5--a2 ti7 外口飼cha-bou2,cheng5 到taN 我m7-bat 聽你ka7 phng3過1句，你若chiaN 實為--我，thai3 e7 一直long2 放sip-sip？
後生：Chit 種tai7-chi3,我做人si7細--e5,實在真phaiN2 chhap 手。Pa5--a2 to7 kan-taN khah 風流nia5,上kai3 無，i to7 iau2 m7-bat 對你起kha 動手--過。
A珠：Ah 若an2-ni 講，我m7 to7 hong5 cheng kah 烏青凝血chia 1 lui5 hia 1 leng7,到hit-chun7,你chiah beh chhap--我m7?
後生：Ang-a2-bou2 tai7 mai3 講kah chiah phaiN2 聽--lah。
A珠：Beh joa7 好聽？事實to7 是an2-ni a7。
後生：母--a2,你心肝tioh8 想khah 長--leh，kang7 1口灶--e5 kui 工ti7 hia teh oan-ke niu7-che3,an2-ni beh nah 是好？
A珠：你kioh 是我愛？你都m7 知，我……

(喇叭聲)
後生：人來beh 載--我-a，bye-bye！
A珠：Sio2 等--leh，你錢無beh 愛--a？
後生：Tioh8 houhN！Mummy，I love you。
A珠：A狗。

第4幕　樓梯間

厝邊：Lan2 chit 個社區實在真phaiN2 khia7 起，liam-mi chit 戶hong5 偷，khah-theng5-a2 hit 家hong5劫，koh 也有hit-lo7 3~4歲e5 gin2-a2 hong5 偷抱去賣--e5,講kah chit-koa2 匪類，chiaN實無法無天。
A珠：叫管區--e5 a7!Lin2 soah be7-hiau2 叫管區--e5 來巡。
厝邊：Beh ng3 in，he m7 ka2-na2 犀牛望月。In he 食公家頭路--e5,long2 ma7 teh mou5-hui khah che7,lan2 叫be7 行--lah！
A珠：An2-ni 我ma7 無法tou7 a7。
厝邊：是有人teh 建議講，beh chhiaN3 保全--e5 來顧。
A珠：保全--e5!He 貴kah beh 夭壽--死！Lin2 beh chhiaN3 lin2 ka-ti7 chhiaN3，gun2 e5 門戶ka-ti7 e7斟酌。
厝邊：Chit-ma2 是an2-ni--lah，保全--e5 lan2 無按算beh chhiaN3，to7 na2 你講--e5,he tioh8-ai3 khai 1筆錢，koh 有聽講in he 真che7 long2 有案底，萬不二若chiaN實khai 錢chhiaN3 人來做賊，he to7 有iaN2 真不明--ou。
A珠：是都tioh8 m7。
厝邊：Lan2 chia 有e5 khah gau5 想--e5 是有teh 建議講，kui-khi3 lan2 ka-ti7 落去顧，省錢koh 穩當。
A珠：Beh an2-choaN2 ka-ti7 顧？
厝邊：He 真簡單，看是beh 照輪khau，iah 是sio 放伴，技術上--e5,隨時long2 theng2好 chhiau5。
A珠：Gun2 cha-pou 人是teh 做seng-li2--e5,tiaN7-tiaN7 tioh8 落去下港出張，無ti7 厝--nih e5 時間khah che7。
厝邊：無限定in cha-pou--e5 a7!Lan2 chit-koa2 ma-ma-sang3 ma7 e7-tang3 tau3-kha手。
A珠：Ah 是beh 做siaN2？我tioh8 顧厝neh。
厝邊：顧厝顧kui 工--e5?
A珠：Lan2 厝邊做hiah 久--a，我to7 ka7 你照實講--lah，gun2 頭--e5 khah 愛我tiam3 厝--nih，i chiok無愛我出去外口pha-pha 走。
厝邊：An2-ni--ou，無，tau3 顧gin2-a2 好--無？Toa3 lin2 隔壁--e5 in 2個ang-a2-bou2 long2 teh 上班，tiaN7-tiaN7 都放2個細han3 cha-bou2 gin2-a2 ka-ti7 ti7 厝--nih，實在真無妥當。
A珠：你叫我koh chhoa7 gin2-a2--ou？Gun2 tau--e5 我taN-a2 chiah ka7 liap8 大--e5。
厝邊：M7-chiah 講是beh 拜託你tau3 顧，ah to7 厝邊tau 互相sio2 tau3-saN-kang7--1-下。
A珠：Tau3-saN-kang7 我是真愛--lah，m7-koh tioh8-ai3 問gun2 頭家--1-下。
厝邊：Kam2 tioh8 chiah kang-hu？Che sio2-khoa2 tai7 nia5,你ka-ti7 kam2 be7-tang3 做主？
A珠：你是m7-thang an2-ni 想，lan2 cha-bou2 人kui 年thang3 天long2 teh 無eng5 厝--nih e5 khang-khoe3,khah 無teh 出入內外，chit-ma2 社會變kah an2-choaN2，iau2 是in cha-pou 人khah bat。Koh 再講，lan2 做人家後--e5,萬項tai7-chi3 sio2 chhun5 1下a2 ang婿e5 意見，有好無bai2--lah。無，to7 an2-ni--lah houhN，我teh khun3-tau3 tu2-chiah 起--來，冷氣iau2-boe7 禁--leh，taN 我tioh8 緊入--來-去-a，phaiN2-se3--lah，phaiN2-se3。

第5幕　媽祖宮口

廟公：Chioh8-pun2 嫂--a2,你是an2-choaN2 樣--著，thai3 e7 1 sian 人seh8 神seh8 神？
A珠：Ha-aN2，mai3 講khah 贏，若chiaN實beh 講起，he 天隨to7 烏1 peng5。
廟公：Mai3 an2-ni--lah，你無講--出-來分人聽--leh，我beh an2-choaN2 ka7 你出主意？
A珠：我講你chit-cham7-a2 m7 long2 無kap 人teh poaN5-noa2?Gun2 頭--e5 ti7 外口去toe3 著別個cha-bou2,che 你kam2 m7 知？
廟公：Oah！TaN che to7 真phaiN2 phang2--louh。
A珠：SiaN2-mih chiah phaiN2 phang2 nia5?我看，是去了了--a！
廟公：Ah che joa7 久e5 tai7-chi3--a？Khah 早也無聽你teh 講。
A珠：4~5冬kaN2 有--a！
廟公：Chiah 久--a！Chit-lo7 tai7-chi3 long2 ma7 tioh8-ai3 緊解決，也soah thang 拖chiah 久。
A珠：你ah8 知iaN2 我無？我tu2 有致覺--著e5 時chun7,隨to7來問過媽祖，看beh 如何是好。
廟公：I an2-choaN2 講？
A珠：I 叫我ai3 忍。
廟公：An2-ni--ou，ah 你有照指示去行--無？
A珠：Ah8 有1個無！頭到尾3年，我long2 teN3 tiam7-tiam7 放leh hou7 去，ng3 望看toh 1工i ka-ti7 e7 知tng2 頭--be7。人teh 講軟塗深kut8--lah，taN i soah 吵beh ka7 娶--入-來。
廟公：實在chiaN5 m7 是款，你無緊koh 去問看--leh，看媽祖an2-choaN2 指示？
A珠：Ah8 sai2 你講？我tu2-chiah chiah 去問--過。
廟公：結果an2-choaN2？
A珠：I 講tioh8 hou7 娶。
廟公：An2-ni-siN--ou！Che to7奇--louh！
A珠：都tioh8 m7!我有teh 想，kam2 e7 lan2 chit 間廟無siaN3--a？
廟公：你大kim7 嘴，烏白講！Goan2 香火tak8工都chiah 旺，tak8-e5 ma7 o-lo2 講siaN3 kah…，to7 kan-taN 你kap 人hoah 無kang5。
A珠：我是感覺真ku怪，今a2 日我若去問關老爺，講he to7 hoan7-se3 hoan7-se3;peN5-peN5 long2 cha-bou2 人，i thai3 e7 准人去娶細姨？
廟公：Ah 無，你ka7 hit 個cha-bou2 e5 底ti3 講hou7 我知--lah。
A珠：I 姓江，講kap 我kang7 款，oan-na 叫A珠，i kap gun2 頭--e5 long2 肖豬，in 2個tu2好差2紀年。
廟公：An2-ni to7 tioh8--a-mah，lin2 頭家e5 名內底有1字「石」，ah 你e5 名有1字「珠」--字，石頭kong3 寶珠，莫怪你e7 hou7 i 壓落底。TaN 媽祖有保庇，chhau3-tu2-kham2 hou7 i koh 去chhoe7 著1粒珠，chit-e5 珠m7 是beh kap 你做對頭--e5,顛倒是beh 替你食罪--e5。Hou7 娶無要緊，穩妥當--e5。
A珠：Kam2 thang？人he chiah 20 thong2 nia5--leh！Ah 我--leh？Kiong7-beh 做ma2 去--a！
廟公：免驚--lah！I he 珠，好看頭nia5,ah 你是真珠neh！外皮bai2 bong2 bai2,真正有價值--e5 是你chit 種--e5。
A珠：Kam2 an2-ni？
廟公：無，我koh 問--你-lah，tu2-chiah 你有poah8-poe--無？
A珠：你ma7 teh 笑khoe，無poah8-poe beh nah 問有！
廟公：Ah 你an2-choaN2 問？
A珠：我to7 問講kam2 thang hou7 娶入門？
廟公：結果--leh？
A珠：連續3 poe long2 siuN7-poe。
廟公：Hoh~hoh，你看，你看，che 分明to7 是命底teng-tai3 注好好--e5,你koh m7 信siaN3，lan2 媽祖婆果然有靈a7!

第6幕　餐廳

(phok8-a2 聲，炮a2 聲，鬧chhai-chhai)
人客 (甲)：Khia7 ti7 大thiau7 後piah hit 個是siang2 a7?
人客 (乙)：Hit 個--ou？Soah m7 知hit 個大bou2--lah。
人客 (甲)：大bou2?Thai3 e7 an2-ni bih-bih chhih-chhih，ka2-na2 新婦a2--leh？
人客 (乙)：Ah to7 通書頂koan5 寫講今a2 日煞著肖兔--e5。
人客 (甲)：Ah i m7 to7 tu2 好肖兔--e5 m7?可憐tai7--ou！

【原作全lo5-ma2式台語字，《BONG報》編輯部改翻做漢字、台灣字合用。Beh 看原文請chiuN7網：http://www.taconet.com.tw/Daigixzi】

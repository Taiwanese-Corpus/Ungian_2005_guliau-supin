A仙kap A蟬
Siau， Lah-jih
1個樹林內，樹a2 真om7 真大欉，樹頂鳥隻滿滿是，hau2 聲響亮鬧熱chhih-chhih，樹kha 真清涼，樹葉a2 lak kah 滿si3-ke3，塗kha tau toa3 1群 6支kha e5 蟬a2 族，蟬a2 族e5 族人long2 真gau5 坐禪，in e5 gin2-a2 自出世落塗，就注定tioh8 bih 入去塗kha tau 生活，bih tiam3 塗孔內7、8冬，chiah thang bun3 出來地面看光景、chhit-tho5、唱歌。
這群6支kha e5 蟬a2 族內面有1家夥a2，hou7 in pe7 母飼tiam3 1欉大欉樹a2 kha，1日到暗long2 ti7 孔內底leh 生活，tiam7-chut-chut m7 講話，看in e5 生做，實在無seng5 in pe7 母，身軀khiau-ku，穿1領戰甲，na2 外星人e5 裝甲兵，行路na2 龜leh so5，tong3-gong7 tong3-gong7，1-sut-a2 都無像in pe7 母hiah-nih8 活跳gau5 飛，koh khah 無像in 老pe7 hiah-nih8 gau5 唱歌。
雖然in be7-hiau2 飛koh be7-hiau2 講話，m7-koh in long2 歡歡喜喜過日，ma7 會hiau2 用表情、比手畫刀來交陪、交換意見、參詳tai7-chi3。生活過kah 真平靜，一直到有1工，m7 知an2-choaN2？Hiong5-hiong5，in tak8-e5 long2 想beh so5 出去洞口外，in e5 心情感覺chiaN5 逼切，na2 像有siaN2-mih phaiN2-khang--e5 tih-beh 到位？Tak8-e5 心內起恐惶，m7 知iaN2 beh an2-choaN2？
「Nah 會chiah-nih8 be7 自在？到底是siaN2-mih tai7？拜託tak8-e5 想看mai7！想看有siaN2-mih 好辦法來排解？」Tng tak8-e5 kek 破頭殼，想be7 出好主意e5 時chun7，有1隻蟬a2 提出意見：
「Lin2 kaN2 bat 聽人講過1個傳說？」
「SiaN2-mih 傳說？」
「講lan2 e5 祖先交帶--落-來e5 教示，傳說中講lan2 蟬a2 族e5 kiaN2 孫，long2 會ti7 pe7 母ka7 lan2 生--出-來了後，經過7、8冬成長，身體就會起變化，提醒lan2 tih-beh tng2 大人，hit 時chun7 lan2 tioh8-ai3 注意細膩……oeh！Lan2 幾歲--a haNh？」
「7歲！」
「M7 是--lah，是8歲--lah！」
「Ah 這個傳說kaN2 有證據？」
「有！聽講khng3 tiam3 i e5 祕密e5 所在。」
「應該是tioh8 斟酌e5 時chun7--a，tak8-e5 chhoe7 看mai7，chhoe7 看有遺書iah 是siaN2-mih 古早e5 冊iah 是地圖--無？」
「Ah！有--a，ti7 chia，請你看mai7--leh！」有1隻蟬a2 chhiau 著1張黃gim5-gim5 e5 字紙，隨時交hou7 提出意見e5 hit 隻蟬a2 斟酌看詳細……
「到底是寫an2-choaN2？M7 tioh8 報告hou7 tak8-e5 知！」
提出意見e5 hit 隻蟬a2，kui-khi3 將hit 張字紙貼tam3 壁堵hou7 tak8-e5 看詳細。

各位乖kiaN2：
Tak8-e5 平安！Tak8-e5 恭喜！恭喜lin2 beh tng2 大人，會sai2 得出外phah 拚，雖然a-pa a母生lin2  8 兄弟了後，就來離開lin2 身邊，m7-koh goan2 long2 真思念--lin2，7、8年來，lin2 long2 真乖巧，互相照顧，互相參詳，m7-bat oan-ke niu5-che3，hou7 goan2 感覺chiaN5 安心chiaN5 hiau-pai，chit-mai2 lin2 已經大han3，tih-beh 出去外口phah 拚，表現lin2 e5 才能，展現lan2 蟬a2 族e5 歌喉hou7 人聽，tak8-e5 tioh8-ai3 khah 細膩--leh，tih-beh tng2 大人，tih-beh 出外phah 拚，心內緊張、心情驚惶是難免，總--是tak8-e5 tioh8 m7-thang 青狂，事事項項tauh8-tauh8-a2 來，會記--得，tioh8 1步1步so5 出洞口，m7-thang 相爭，千萬tioh8 記hou7 清楚下面幾項祖先e5 交帶：
第一，出洞口e5 時間tioh8 算hou7 準，ui3 日頭落海到半暝a2 12點chin3 前，siuN 緊siuN 慢long2 m7-thang。
第二，出洞口tioh8-ai3 一直so5，勇敢向前行，m7-thang 停khun3，tng7 著樹a2 就開始peh，peh 愈koan5 愈好。
第3，心情放輕鬆，siaN2-mih 時chun7 褪殼，m7 免煩惱m7 免急，時間若到，自然tioh8 會「羽化」。
第4，Chai2 起天若光，就趕緊thian2-sit8 飛，展現你e5 歌聲。
Tioh8--lah，lin2  8 兄弟，a-pa a母已經先ka7 lin2 號名號好勢：大--e5 叫A仙（sian），唱歌koan5 音、輕聲koh 會牽絲；第2--e5 叫A癬（sian2)，頭殼有1跡青斑為記；第3--e5 叫A煽（sian3)，個性無lam2 無ne、無精神，上hou7 a-pa a阿母煩惱；第4是A設（siat），唱歌猛脆，pin7-toaN7 牽聲；第5叫A蟬（sian5)，上巧上gau5 唱歌上gau5 牽聲；第6--e5 ma7 叫A蘚，i kap 第2 A癬是雙生a2;第7--e5 個性善良古意古意叫A善（sian7)；第8阿舌（siat8)，hau2 聲猛脆，個性有khah 急；che. long2 是天生自然，m7 是pe7 母偏心thiau-kang ka7 lin2 生無kang7 款。
祝順利，生活快樂！
A-pa、a母留

提出意見e5 hit 隻蟬a2 等tak8-e5 看清楚了後，koh 再1-pai2 ka7 tak8-e5 提醒，pe7 母交代e5 話tioh8-ai3 聽，祖先交帶e5 規矩tioh8 遵守，siaN2-mih 時chun7 tioh8 出洞門，隨人斟酌，等你褪殼變做1隻會飛會hau2. hiau-pai 有自信e5 蟬了後，你一定ai3 會記得相chhoe7，chhoe7 著lan2 e5 兄弟，「phah 虎liah8 賊親兄弟」，有團結chiah 會出頭天。
經過2、3工後，樹林內又koh 增加be7 chio2 歌聲，siat. siat. siat. siat … … siat. siat. siat. siat，響聲滿山坪，有hit-lo7 koan5 聲，有hit-lo7 ke7調，有hit-lo7 長聲會牽絲，ma7 有hit-lo7 chhe3 聲na2 切齒，kui 個森林內交響樂齊交響，充滿歡喜、充滿希望。突然間有蟬e5 hoah-hiu 聲：
「Ah！A蟬~！A蟬~！我ti7 chia！你有看-著我--無？」
「Ah！你是A癬--houNh？你e5 頭殼額a2 有1跡，1看就知iaN2 你是A癬！」
「是--lah！我是A癬！Ah 其他e5 兄弟--leh？」
「我是A仙！」M7 知ti7 時，hit 隻koan5 音會牽絲--e5 ma7 飛來ti7 in 身邊。
「實在歡喜，恭喜tak8-e5 會tang3 順序蟬蛻（sian5-thoe3)，chit-ma2 已經報到3個，chhun--e5 lan2 大聲hoah-hiu--1-下，ka7 in khou-khou tng2 來做堆，我hoah「1、2、3」，tak8-e5 就大聲hiu。「1、2、3！」
「阿善--ng7！……A煽--ng3！……A設--e5！……A舌--e3！……A蘚--ng3！……」呼beh chiaN5 10分鐘，8兄弟已經齊到位，有講有笑，歡喜kah，歡喜in 蟬蛻成功，koh 團圓做堆。
兄弟相認了後，就共同推薦A蟬做班長，A蟬表示感謝了後就開始講話：
「會tang3 做蟬a2 族是真hiau-pai e5 福報，lan2 tioh8 tai7 先來展寶蟬a2 族e5 才能，hou7 森林內e5 眾朋友知，chit-mai2 lan2 按大細e5 順序排1列，我若hoah 開始，tak8-e5 就照順序hau2 聲，輪流唱4遍。」
「An2-ne 是beh chhong3 siaN2-hoe3？」
「唱--落-去就知iaN2。預備！開始！」
「Sian、sian2、sian3、siat、sian5、sian2、sian7、siat8;仙、癬、搧、 設、蟬、蘚、善、舌；sian、sian2、sian3、siat、sian5、sian2、sian7、siat8;仙、癬、搧、 設、蟬、蘚、善、舌……」
「Ou2--ou！Nah 會chiah-nih8 好聽！節奏輕鬆koh na2 leh phah-phek--leh！」
「M7-taN7 an2-ne ！Lan2 ma7 會sai2 得1個獨唱，iah 是2個輪唱，A設kap A舌過來chia，lin2 2個表演hou7 tak8-e5 聽。」
「Siat. siat. siat. siat. siat. siat. siat. siat. siat. siat. siat. siat……」A設先出聲。
「Siat8. siat8. siat8. siat8. siat8. siat8. siat8. siat8. siat8. siat8...…」續--落-去A舌kang7 款1個獨唱。
「An2-ne 獨唱有khah 無味，A舌！你先開嘴，A設toe3 你後尾，連續hau2 10秒，開始！」
「Siat8. siat8. siat8. siat8. siat8. siat8. siat8. siat8. siat8. siat8...…」
Phok8-a2 聲充滿山坪，蟬a2 聲齊響，A設kap A舌愈唱愈soah-phah，愈唱愈ang7 聲。
「A癬、A仙、A善、A煽，lin2 4個來頭前，ma7 照順序hau2 4 un5，拜託lin2 特別注意節奏e5 緊慢kap 聲音e5 大細，A癬唱強拍，阿煽上ke7。」A蟬繼續交帶。
「Kan-taN goan2 4個an2-ne 輪流唱，kaN2 會好聽？」A煽無siaN2 自信e5 款。
「會！唱--落-去你就知！Koh 講1 遍，特別注意節奏e5 緊慢kap 聲音e5 大細，A癬唱強拍，A煽上ke7。開始！」
「癬、仙、善、煽……sian2、sian、sian7、sian3...…癬、仙、善、煽……sian2、sian、sian7、sian3。」
「有iaN2 be7-bai2 聽都tioh8，m7-koh iau2 是A設kap A舌in 2個e5 歌聲khah 猛脆，khah 有精神。」
忽然間，遠遠傳來o-lo2 兼有tam7-poh8-a2 giau5 疑e5 笑聲：「讚！讚！讚！實在有iaN2 讚！Gau5 唱歌koh 有好滋味，1仙、2癬、3搧、4設；5蟬、6蘚、7善、8舌；chit8-sian、nng7-sian2、saN-sian3、si3-siat；gou7-sian5、lak8-sian2、chhit-sian7、peh-siat8。Ha！Ha！Ha！Ha！讚！讚！讚！讚！實在有iaN2 讚！Gau5 唱歌koh 有好滋味！」Na2 像鳥a2 e5 笑聲。
「眾兄弟，tioh8 注意，m7-thang kan-taN 顧唱歌，顧iang7 氣，災難有可能ti7 你e5 身邊，隨人tioh8細膩；a-pa a母生lan2 8兄弟，並無半個姊妹kap lan2 tau3-tin7 做堆，會記--得，cha-bou2 gin2-a2 long2 是khah pi3-su3，in long2 m7 講話，tiam7-chih-chih，lan2 若beh 娶bou2、beh 交女朋友，一定tioh8 展功夫，認真khou、認真hau2，拚勢chhoe7，就會chhoe7 著好妻兒，tu2-chiah hit 個o-lo2 e5 笑聲m7 是真正經，隨時tioh8 注意，祝tak8-e5 好運，幸福過日，再會！」
這個樹林內，樹a2 真om7 真大欉，樹頂鳥隻滿滿是，對蟬a2 族來講，雖bong2 充滿危機，為著生活，為著生thoaN3，hau2 聲猶原響亮鬧熱chhih-chhih：
Siat、siat、siat、siat！Siat、siat、siat、siat！蟬a2 飛--出-來-lah！
Siat、siat、siat、siat！Siat、siat、siat、siat！熱--人已經到--a！
Siat、siat、siat、siat！Siat、siat、siat、siat！天氣真正炎熱！
Siat、siat、siat、siat！Siat、siat、siat、siat！蟬a2 歡喜唱歌！



附錄：台語gin2-a2 歌
蟬a2 siat-siat （sian5-a2 siat-siat） C 調  2/4
(原曲)『小青蛙』：[ 53 33 /53 33/5.6 53 /4  2. /42 22 /42 22/4.5 42 /3 1. /
53 33 /53 33 /5.6 53 /4  2. /42 22 /42 22 /4.5 42 /3 1. //]
siat、siat、siat、siat！siat、siat、siat、siat！蟬a2 飛--出-來-lah！
siat、siat、siat、siat！siat、siat、siat、siat！熱--人已經到--a！
siat、siat、siat、siat！siat、siat、siat、siat！天氣真正炎熱！
siat、siat、siat、siat！siat、siat、siat、siat！蟬a2 歡喜唱歌！


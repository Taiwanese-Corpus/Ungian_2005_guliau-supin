1隻細隻火薰車
王淑珍
Pu~pu~~ chhi7-chhiak！Chhi7-chhiak！
Pu~pu~~ chhi7-chhiak！Chhi7-chhiak！
1隻細細隻e5 火薰車拖1列長長長e5 車斗，ui3 火車頭出發。
Chhim2 開始，i 行kah順順順，一直行、一直行，行來到1個真崎e5  山崙下kha，soah peh be7 起--lih，無論i an2-choaN2 出力，to7 是無法tou7 ka7 hit 列長長長e5 車斗拖tin2動。I 出上大e5 力直直拖、nge7拖、拚性命拖，拖到phiN7-pheN7 喘，iau2 是無法tou7 向前行。I 拖kah chiok thiam2--e5，只好先to3 退hioh-khun3--chit8-下，chiah koh teng5 拚力向前衝。
Heh-siouh！Heh-siouh！Heh-siouh！Heh-siouh！
M7-koh，無論i teN3 joa7 che7 力，車斗iau2 是拖be7 行。I 看an2-ne m7 是pan7勢，to7 ka7 hiah-e5 車斗tan3--leh，ka-ti7 1個沿鐵支a2路tauh8-tauh8-a2 peh--起-lih，想beh 去chhoe7 人來tau3-saN-kang7。
「我一定有法tou7 thang chhoe7 著人來ka7 我tau3-saN-kang7。」
Heh-siouh！Heh-siouh！Heh-siouh！Heh-siouh！
細隻火薰車沿鐵支a2路un5-un5-a2 peh chiuN7 山。無joa7 久，i 看著邊--a2 hit choa7 鐵支a2 路有1隻大隻火薰車，看--起-來真粗勇。I 緊走oa2--去，頭giah8 koan5-koan5 開嘴ka7 問：「你kam2 願意ka7 我tau3-saN-kang7，幫我ka7 我e5 車斗拖chiuN7 山？Hit 列車斗真長koh 真重，我拖be7 贏。」
大隻火薰車aN3 頭ka7 細隻火薰車看--chit8-下：「你kam2 無看見我今a2日e5 khang-khoe3 做煞--a，身軀已經洗清khi3，準備beh tng2去hioh-khun3--a？我nah 有可能ka7 你tau3-saN-
kang7？」
細隻火薰車聽了真失望，只好koh 去chhoe7 別人來ka7 i tau3-saN-kang7。
Heh-siouh！Heh-siouh！Heh-siouh！Heh-siouh！
I 真緊to7 chhoe7著第2隻大隻火薰車，khia7 ti7 鐵支路邊teh 大心氣喘，na2像真thiam2 e5 款式。
「無tiaN7-tioh8 i 願意ka7 我tau3-saN-kang7。」細隻火薰車心內an2-ne 想，緊走oa2 去i 身邊，頭giah8 koan5-koan5 開嘴ka7 問：「你kam2 願意ka7 我tau3-saN-
kang7，幫我ka7 我e5 車斗拖chiuN7 山？Hit 列車斗真長koh 真重，我拖be7 贏。」
第2隻大隻火薰車應講：「我tu2 走1 choa7 hng7路tng2--來，你kam2 看be7 出來我真thiam2？你kam2 be7-tang3 去chhoe7 別人ka7 你tau3-saN-kang7？」
細隻火薰車聽了，心內感覺真艱苦，只好koh 去chhoe7 別人來ka7 i tau3-saN-kang7。
Heh-siouh！Heh-siouh！Heh-siouh！Heh-siouh！
過1 tah久a2，細隻火薰車chhoe7 著另外1隻kap i kang7款細隻e5 火薰車，開嘴ka7 問：「你kam2 願意ka7 我tau3-saN-kang7，幫我ka7 我e5 車斗拖chiuN7山？Hit 列車斗真長koh 真重，我拖be7 贏。」
「好a7！我真歡喜ka7 你tau3-saN-kang7，我願意試看mai7--leh！」
In 2個to7 做tin7 行tng2 去hit 列車斗hia，1個做頭前，1個做尾後。
Pu~pu~~ chhi7-chhiak！Chhi7-chhiak！
Pu~pu~~ chhi7-chhiak！Chhi7-chhiak！
Heh-siouh！Heh-siouh！Heh-siouh！Heh-siouh！ 
In 2個準備好to7 起行。車斗開始un5-un5-a2 徙tin2動，in tauh8-tauh8-a2 peh chiuN7 hit 個真崎真崎e5 山崙，koh 沿路peh 沿路唱歌。
「我想，我e7-tang3！」
「我想，我有法tou7！」
「我想，我做e7 到！」
「我一定e7-tang3！」
「我一定有法tou7！」
「我一定做e7 到！」
「我想，我e7-tang3！」
「我想，我有法tou7！」
「我想，我做e7 到！」
Kui 個山崁long2 是in 響亮、充滿信心kap phah拚e5 歌聲。To7 an2-ne in chiaN實peh chiuN7 hit 個真崎真崎e5 山崙，向山e5 另外hit peng5 chhu--落-去，來到平洋。
Tng in 來到平洋，細隻火薰車to7 e7-tang3 ka-ti7 拖i e5 車斗--a。I ka7 另外hit 隻細隻火薰車說多謝。2個互相講再會了後，to7 歡歡喜喜來分開，隨人行ka-ti7 e5 路，koh 沿路行沿路唱歌。
「我想，我e7-tang3！」
「我想，我有法tou7！」
「我想，我做e7 到！」
「我一定e7-tang3！」
「我一定有法tou7！」
「我一定做e7 到！」
「我想，我e7-tang3！」
「我想，我有法tou7！」
「我想，我做e7 到！」
一直到2個離開真hng7--a，iau2 有聽著對方e5 歌聲。

吹 狗 螺
A-bong
你kam2 bat 聽過狗a2 teh 吹狗螺？Beh 考高中e5 時，tak8 暗long2 讀冊讀到半暝chiah 睏，睏無飽chiah koh 去學校補眠。
其實暗時ma7 無影teh 讀冊，摸來摸去e5 時間kap 讀冊差不多1 半1 半。普通時gun2 hia long2 tiam7 chhih-chhih，無siaN2-mih 奇怪e5 聲。
M7-koh 若是貓a2 埔e5 貓a2 kui tin7 起chhio e5 時，日--時bih gah 無半隻e5 死貓a2，tak8 隻long2 走出來大細聲叫，愈聽愈seng5 teh 叫我e5 名(Iau7-hong5 kap 貓a2 叫e5 聲有押韻)。
貓a2 叫是teh siau2，m7-koh 狗a2 就無chhin3-chhai2 叫--a， pian7 若有人「tng2--去」，gun2 這角勢e5 狗a2 就會吹狗螺吹kui 暝，有tang 時a2 koh 會聽gah ui3 尾椎冷到頷頸筋。
自細漢就聽序大人teh 講，狗a2 若看著lah-sap物就會吹狗螺，到尾--a2 若聽著teh 吹狗螺，hit暝就會khah 早睏，m7 敢siuN 鐵齒，若是「tng2--去e5 ou-bah-sang2」來khia7 ti7 我後壁kap 我講話，我一定會驚gah chhoah 屎。
Khah 大han3 chiah 知，koh-khah an2-choaN2 ma7 是lan2 e5 序大，lan2 e5 厝邊頭尾，lan2 無ka7 人an2-choaN2，人ma7 be7 ka7 lan2 害，tu2--著是kap lan2 有緣分，ai3 ka7 ai-sa-chuh，送人順事tng2--去。

考tiau5 高中，無siaN2 teh 讀冊，chit-ma2 想--起-來，ma7 m7 知hit chun7 teh kap 人siau2 siaN2，siaN2-mih 都sng2，ma7 去kap 人遊行抗議。
一直到二年beh 升3年e5 時，會sai2 當--e5 long2 當了了，數學、Chi-na文、英文、物理、化學long2 無及格，ti7 學校kap 人講笑詼，long2 hong5 講是『五當派掌門人』。Hit chun7 想講an2-ne be7-sai2，上無，ma7 tioh8 khang3 起3年a2，chhin3-chhai2 考tiau5 1 間大學來讀，學校ma7 m7 敢ka7 我留--落-來。
別間學校--e5 long2 是考tiau5 大學tng2 去補考，名寫好就會sai2 tng2--去-a，考1下a2 意思--e5 就hou7 人畢業，橫直ti7 變態e5 高中，愈早走人愈爽。
Hioh 熱e5 時，學校有排補考。聽人講，補考long2 會koh theh8以前月考e5 考試單來用，beh 考chin3 前，我就下性命背，phah 拚看。
Nah 知影，學校e5 老師chiaN5 有責任，另外出1份考試單，比月考出--e5 koh-khah phaiN2 寫，我寫無5條就無法tou7--a，名簽煞交hou7 老師，就緊走出來吐大氣。
續--落-去hit 科ma7 無想beh 考--a，na2 行na2 kiau7，lin2 pe7月考就leh be7-hiau2--a，lin2 chiah-e5 siau2--e5 koh 出比月考koh-khah phaiN2 寫，beh 蹧躂--人直接罵就好--a，ah8 tioh8 用這款步數。

本來想講beh 來去光華商場seh8-seh8--leh，看會khah 快活--無，iau2 未行到校門口就看著隔壁班hit 個A利--a2，i 差我1科chiah『四當』，我緊走去beh 招i tau3-tin7 去thau2--1-下，ka7 問chiah 知i kan-taN 寫3條nia5，ma7 是擋be7-tiau5 走--出-來，m7-koh i ka2-na2 be7 艱苦e5 款。
「A利--a2，你be7 tu7-lan7--ou？Hit koa2 chi-bai-a2 老師！」
「免tu7-lan7--lah！免驚--lah！」
「哭pe7！Koh留，二年a2 beh 讀第3遍--a-neh！我chhoah gah beh 死，你koh teh 免驚--leh！」
「免驚--lah！來去『光華』chiah ka7 你講我e5 計畫！」
「SiaN2-mih 計畫？」
「Kan2！Ka7 你講去『光華』chiah 講，你聽無是--無？」
Gun2 去『光華』seh8 樓kha e5 鞋a2 店、唱片行、舊冊店peng2『A書』，koh 去樓頂看有teh 賣siaN2-mih 新e5 電腦軟體--無。Seh8煞，A利--a2 chiah ka7 我講i e5 計畫，叫我暗時騎ou-tou2-bai2 去in tau chhoe7--i。

Tng2 到厝--nih kha3 電話問A玲。I kap A利--a2 kang7 班，gun2 tiaN7-tiaN7 做夥食飯、出去chhit-tho5，gun2 long2 真kah 意kap i 做夥。I kan-taN 1科無過，會sai2 升級，m7-koh in 厝--nih 叫i long2 ai3 考hou7 及格，chiah 會來學校補考。
教務主任講：『校長體諒各位同學補考的辛苦，擔心各位同學不能順利升級。所以除了今天，特別再增加三次補考的機會，請同學勿抱持著僥倖的心理，因為接下來的考卷都是個別出題，希望各位同學好好準備後面的補考，順利升上三年級。』
我聽1下險a2 吐kui 塗kha，我hou7 lin2 蹧躂1 pai2 無夠，koh beh ka7 我蹧躂3 pai2，看你會phui3 面--無？

Hit 暗11點，我騎ou-tou2-bai2 去A利--a2 hia，i 講ke-si long2 chhoan5 好勢--a，gun2 beh 去學校khiang 考試單。
A利--a2 知影chi-bai-a2 教務主任ka7 考試單khng3 ti7 toh 位，gun2 long2 穿烏衫烏褲，戴烏帽a2，手long 2 沿手long5，1沿是手染--e5，驚身軀邊e5 毛lak ti7 學校，hou7 人提去做DNA檢驗；另外1沿是棉紗--e5，cheng2 頭a2 印若是留ti7 學校hou7 人liah8--著就害--a。
Gun2 koh 有chah 手電kap 鐵線beh chhio7 路開鎖，tak8-e5 lak袋a2 te2 300 khou，若hou7 人發現，就緊坐計程a2 去『光華』會合。I koh 吩咐be7-sai2 chah 證件，na2 像teh poaN「Mission Impossible」--leh。
續--落-來，A利--a2 koh chhoan5 學校e5『平面圖』對路線，考試單鎖ti7 教務處copy 機邊--a2，上oa2 壁邊e5 櫥a2 內底，hit 個櫥a2 是像專門leh khng3 掃帚畚斗hit 款--e5。Gun2 tiaN7-tiaN7 bih ti7 這種大kha 掃帚櫥a2 內底chhit-tho5。
教務主任ka7 櫥a2 下kha 架koan5，khng3 真che7 物件，頂頭koh 隔1枝竹篙吊衫。考試單就khng3 ti7 chia。
Gun2  半暝12 點出門，A利--a2 hiong5-hiong5拚tng2 去giah8 BB銃，按算beh phah 狗a2，驚狗a2 亂叫，害gun2 hong5 發現。
我載A利--a2 ti7 學校外口seh8 2 lian3，看有人teh 巡--無，koh 驚hou7 學校4 peng5 外口iau2 未睏e5 khia7 家看--著。巡2 choa7 了後，gun2 ui3 學校後壁起新教室e5 工地入--去，我做頭前，心肝頭pin7-pong7 喘，身軀aN3 chiok ke7，驚hou7 電火chhio7--著，kha 步踏chiok 細力，m7 敢喘氣。
我kap A利--a2 long2 用手勢比，be7-sai2 講話，驚hou7 人聽--著。行到3樓e5 便所，gun2 ti7 hia hioh 喘。Chia 是學校內底上無人會行kha 到e5 所在，ai3 真注意chiah 會知影有人ti7 chia。
這chun7，學校4 peng5 邊e5 狗a2 soah teh 哀哀叫，A利--a2 講i kui 身軀毛long2 chhang3--起-來。
「Oeh...oeh...hiah-e5 死狗a2 是teh 死老pe7--ou？哀哀叫，叫be7煞！」
「可能這角勢有人tng2--去，狗a2 teh 吹狗螺--lah！」
「你teh 騙我m7-bat 聽過吹狗螺--ou？Che 無seng5--lah！比吹狗螺 koh-khah 淒慘--neh！」
「An2-ne 我就m7 知--a-lah。Lan2 緊theh8 theh8--leh 來tng2--lah！Koh ai3 copy hou7 別人看--leh-neh！」
「你ah8 m7 是廖添丁--a，假好心！賣in 1份1000 khou！」
「好--lah！緊來走--lah！」
Hit chun7 無想hiah che7，kan-taN 想講theh8--著印印--leh，hou7 beh 補考e5 人tak8個long2 考100分，hou7 hiah-e5 chi-bai-a2 老師phaiN2 看。In 若 beh 用買--e5，加1條錢thang 開ma7 be7 bai2。
Hioh 喘煞，gun2 ui3 便所liap 去到教務處外口。樓kha，死教官e5 電火koh toh8--leh，應該m7 知gun2 ti7 chia。
「準備！若摸著門，保全就會tan5，保全公司7分鐘內會到位...」A利--a2 ka2-na2 嘴唇teh 唸，話na2風sian3--過-來。
我ka7 鐵線theh8--出-來，che m7 是普通線，是鎖匙店師傅開鎖e5 ke-si。Nah知，手1 uh 著喇叭鎖，保全就ki-ki叫，m7-koh 真細聲，一定是設計beh hou7 賊a2 m7 知che 是保全teh tan5，chiah 會chiah-nih8 細聲。
我lou2 beh 1 分鐘chiah ka7 門開--開。我先入去用手電a2 chhio7 copy 機，A利--a2 ti7 外口看無人，ma7 te3 入--來。
Gun2 2個ku ti7 copy 機邊--a2 開櫥a2 鎖，外口狗a2 哀哀叫哀be7 煞，保全e5 電子聲ma7 kiuh-kiuh 叫。我e5 kha-chiah-phiaN kui 個起汗，kan-taN chhun 3分鐘。
「緊開--lah！Chhun 2分半鐘nia5，緊--le-lah！」A利--a2 teh 催，話chiah 講煞，我la7--1-下就開--a！Gun2 e5 未來就ti7 這kha 櫥a2 內底！
「櫥a2！你有才tiau7 鎖考試單，m7-koh 我e5 未來hou7 你鎖be7-tiau5！」我chiok 認真--e5！
「Kan2！Mai3 seh8-seh8 唸，緊開--lah！等--1-下hou7 人當做賊a2 liah8--去，人若知影lan2 做賊a2，金a2 無愛khiang，soah 走來beh 偷破考試單，一定會笑--死！」
我ka7 櫥a2 門giu2 tui3 雙peng5 邊，手電a2 chhio7 下kha e5 考試單，ka7 我e5 未來1份theh8 1張，收入去kha-bang2 內底，oat8 頭beh 招A利--a2 緊來走，A利--a2 手比tui3 我後壁--去，目chiu 仁na2 鴨卵仁teng3 tiau5--le，一直chhiN 我後壁。
「Kan2！Theh8--著-a！緊來走--lah！你是an2-choaN2--lah！去hou7 cha-bou2 鬼sah--著-ou？」我爽1下be7 記得thang 行，連「cha-bou2 鬼」都sa leh 烏白講。
「你後壁.....」
「SaN2-siau5--lah！無愛走我先走！Hong5 liah8--去be7-sai2 ka7 我供--出-來ou5-ou....」
「Lin2 .... 班 .... e5 ....淑....美-- .... a2 .... ti7 .... 櫥 .... a2 ....內........」A利--a2 chhoah leh 講。
「Kan2！你mai3 hou2-lan7--lah！人淑美--a2 免補考就會過，走來beh 創siaN2？」我想講koh 巡--1-pai2，看long2 theh8 有chiau5 著--無。
手電先chhio7 tui3 頂頭，tiau5 衫a2 褲haiN3，頭chiah oat8--過，先看著1雙kha，無穿鞋a2，kai3 幼齒e5 cha-bou2 gin2-a2 kha、kha 頭u kap 大腿，手soeh ti7 內褲2 peng5，胸kham2，面......
Kan2！真正是淑美--a2，嘴舌吐--出-來，目chiu 金金chhiN 頭前，血ui3 鼻孔流--落-來，na2 gin2-a2 teh 流鼻膏；頷頸a2 1條ne-kuh-tai2 結ti7 櫥a2 內e5 竹篙，身軀用thang 光e5 塑膠lok-a2 包--leh。
我kui 粒頭殼na2 像脫水機teh phang2，kan-taN hiah-e5 狗a2 哀哀叫kap 保全kiuh-kiuh 吼e5 聲。這chun7，我chiah 知影hiah-e5 狗a2 m7 是teh 吹狗螺，是teh 哭。
舊年隔壁外省ou-bah-sang2 頭七e5 時，狗a2 哭kui 暝，我驚gah kui 暝m7 敢睏，尾--a2 chiah 查--著，是in kiaN2 為著財產ka7 i thau7--死。
我cheng-sin5--起-來，看錶a2，chhun 無1分鐘，緊sak A利--a2，i 無chun3-bun7--著，我geng5--著，tui3頭殼siau5 ka7 sai--落-去。
「Kan2！Lin2 班e5 淑美--a2 nah 會ti7 chia.....」
「緊來走--lah！等--1-下hou7 人liah8--去就ai3 ka-ti7 結ne-kuh-tai2--a！」我na2 講na2 ka7 櫥a2 門關--起-來，ka7 A利--a2 頷領giu2--leh，拖出教務處。
這chun7，學校內底有5~6枝手電 teh si3-ke3 chhio7，保全--e5 比gun2 算--e5 khah 早到位！
Gun2 緊走入去頭tu2-a2 hioh 喘e5 便所 bih--leh，A利--a2 嘴--nih 一直唸「淑美--a2... 淑美--a2...」ka2-na2 iau2 未cheng-sin5。狗a2 哭gah 比tu2-a2 koh-khah 淒慘，na2 像teh哭淑美--a2 chiah-nih8 少年就hou7人害--死。
Gun2 無去騎ou-tou2-bai2，直接ti7 路邊chah8 計程車坐tng2 gun2 tau。
Hit 暗驚gah m7 敢睏，an2-choaN2 都想無到底是siaN2-mih 人chiah hiong5，ka7 gun2 班e5 淑美--a2 害--死。

過tng2 工chai2 起，我theh8考試單去copy 100份，copy 煞，koh chhoa7 A利--a2 去恩主公收驚。路尾，i 就醒--起-來-a！
「Kan2！我以後m7 敢做phaiN2 tai7-chi3--a，無，淑美--a2 會來chhoe7--我！」
「無，你是有lan7-chiau2--無？淑美--a2 會ka7 lan2 保庇--lah！Kan-taN lan2 知影i hong5 害--死，鎖 ti7 櫥a2 內底，免驚--lah！Lan2 ai3 考hou7 過，i 會保庇lan2 考著大學--lah！」
其實我ma7 驚gah phih8-phih8 chhoah，m7-koh ti7 破膽e5 人面頭前，ai3 ka7 膽keng gah chiok 大粒--e5，hou7 i「心理建設」，若無，siau2--去就害--a！
Ui3 恩主公行到學校就beh 9點半--a，我kap A利--a2 1人koaN7 50份補考e5 考試單，A利--a2 ma7 無beh 收錢--a，講beh 做功德hou7 淑美--a2 好好a2 去。
入去學校內底，看著kui 學校全賊頭，警察車停kui choa7，想講是cha 暗e5 tai7-chi3 piak 孔--a，m7 敢入--去，oat8 頭beh lau3-phau5，愈行愈緊，hiong5-hiong5 1個人跳tui3 我kha-chiah後--去！我kap A利--a2 long2 chhoah 1 下一直哀！
「Mai3 來！M7 是我！我無ka7 你害！你mai3 來chhoe7--我！Gun2 kan-taN beh theh8 考試單nia5，m7 知影你ti7 內底.......」Gun2 2個驚gah 軟kha，un 落塗kha。
「Lin2 是teh 哀siaN2？Lin2 走去theh8 siaN2-mih 考試單？Tai7-chi3 大條--a，lin2 kam2 知？」A玲講gah 嘴笑目笑。
「無，你是beh ka7 gun2 驚--sioh？」A利--a2 講gah 無siaN2 氣力。
「哭iau，siau2 cha-bou2 無愛去食藥a2，soah 走出來四界kang5 驚！」我現ka7 khau。
「Oeh！Lin2 2個無良心--e5，人是有好khang--e5 beh 報lin2 知，lin2 koh an2-ne ka7 人phaiN2，無愛ka7 lin2 講--a！」A玲開始tiuN--a。
「好--lah！緊講！M7-koh ka7 gun2 驚--著，ai3 請gun2 1 頓M餐廳chiah 會sai2 tu2-siau3！」A利--a2 隨ka7 i 討精神賠償。
「Tioh8！Chai2 起食--e5 long2 hou7 你驚1 下走了了！我beh 食1 號--e5！」我隨接--落tau3 贊聲。
「好--lah！來去對面hit 間M餐廳，tauh8-tauh8-a2 講hou7 lin2 聽。」講著beh 請，i 就大pan7 gah na2 大姊頭a2。Gun2 2隻iau鬼，ka7 險a2 siam3--出-來 e5 屎尿 teN7--leh，te3 大姊頭a2 kha-chiah 後去M餐廳討食。
「Kan2！免補考--a！」我kap A利--a2 tau3-tin7 kiau7 gah chiok 大聲--e5！
「Lin2 有看著kui 學校long2 警察--無？」
「有--a！ 我kioh-si7 beh 來liah8 gun2--leh！」A利--a2 講漏嘴，我緊ka7 接：「I 是講是beh 來liah8 lan2『作弊』sioh？」
A利--a2 緊接--落講：「Tioh8--a，tioh8--a，gun2『小抄』long2做好勢--a！我用3張紙夾3張『複寫紙』，beh 去寫我khah gau5 hit 科hou7 別人看！」Gun2『作弊』e5 效率已經到軍事化e5 程度--a，m7-koh ma7 是無效，m7-chiah ai3 koh 補考。
「Lin2 teh 無chhai2 工--lah！我有去問教官，i 講cha 暗beh 1點e5 時，教務處e5 保全m7 知an2-choaN2 teh kiuh-kiuh 叫，i kap 保全公司e5 人tau3-tin7 去巡，看著教務處e5 門開開，khng3 補考考試單 e5 櫥a2 ma7 hong5 kiau7--開，警察講會派人來調查，無調查煞，教務處long2 be7-sai2 tin2 動。」
「In kam2 koh 有看著siaN2-mih物件？Ai3 調查joa7 久？」A利--a2 問gah chiok 緊張--e5。
「警察講，鑑識組查cheng2 頭a2 印e5 人ai3 koh 2禮拜chiah 會來，in long2 teh 無閒『尹清楓』hit 件，無閒chhih-chhah，調be7 離kha，教務主任講be7 赴出考試單--a，問過校長了後，講beh hou7 tak8-e5 long2 60分升級，有爽--無？」A玲講gah chiok 爽--e5，我kap A利--a2 ma7 假影真爽，2個long2 kan2 ti7 心肝底，了白工koh 去tu2 著淑美--a2。
「In kam2 koh 有看著siaN2？」我愈想愈m7-tioh8，淑美--a2 死gah hiah-nih8 phaiN2 看，in nah 會long2 無看--著？
「我想看mai7...教官m7 知koh 有講 siaN2--無？Ah！Tioh8--lah！教官講hit 個櫥a2 本底是lan2 教室hit 款掃帚櫥a2，m7-koh 教務主任ka7 改做khng3 考試單--e5，koh ti7 內底隔1 枝竹篙吊衫。」
教官講櫥a2 內有吊1包se-bi2-louh e5 款，用烏塑膠 lok-a2 包--起-來，我kan-taN 知影chiah--e5 nia5。I koh 有講siaN2 我就m7 知--a！免補考--a，lin2 koh 煩惱hiah che7 chhong3 siaN2！Lan2 e7-pou 去草山seh8-seh8--leh，好--無？」
我sa long2 無，te2 淑美--a2 e5 thang 光塑膠lok-a2 nah 會變烏--e5？我ka7 A利--a2 駛目尾，i ka7 我tim3頭，意思講i ma7 感覺怪怪。

Hit e7-pou 食煞，gun2 就趕A玲先tng2--去，無kap i 去草山。這個時chun7 無gi7-niu7 te3 大姊頭a2 去chhit-tho5。我kap A利--a2 koh 走去『光華商場』烏白 seh8，看會 sai2 khah thau2--le-無。
就算無錢thang 買，去鞋a2 店ka7 1 雙beh 3000 khou e5 運動鞋so-so 摸摸--leh ma7 chiaN5 爽。
Ti7 店--nih，看著in 排--e5 反光e5 烏仁目鏡。這chun7，hiong5-hiong5 想著教務處hit-kha 塑膠lok-a2，m7 是像大kha pun3-so3 袋a2 hit 款烏so5-so5，看be7 thang 光e5 烏色，he 是kap 烏仁目鏡kang7 款，內底看會出--來，外口烏烏看be7 入--去，櫥a2 內暗暗chhio7 be7 著光，莫怪in 會ka7 瘦koh 無pan7 e5 淑美--a2 當做教務主任e5 se-bi2-louh。我緊ka7 A利--a2 講，i hoah 講「Tioh8--houhN！」
「就是an2-ne，lan2 用手電a2 chhio7，chiah 會ka2-na2 thang 光e5 塑膠lok-a2，kam2 是淑美--a2 teh 等lan2 去ka7 救？」A利--a2 tauh8-tauh8-a2 講。
「你mai3 hou2-lan7--lah！雖bong2 講lan2 kap i be7 bai2..... Tioh8--houhN！就是lan2 tak8-e5 long2 be7 bai2 chiah 會tu2-a2 好看--著-ou！」我講到1半chiah 想--著，淑美--a2 比gun2 khah gau5 考試，m7-koh i ma7 真愛kap gun2 這tin7 考無分--e5 tau3-tin7。考試e5 時ma7 會ka7 gun2 tau3-saN-kang7，gun2 long2 笑i 瘦，koh ka7 號做「短尺」，人細漢koh無pan7。
「An2-ne beh an2-choaN2？Lan2 若無ka7 tau3-saN-kang7，i 暗時kam2 會走來chhoe7--lan2？」A利--a2 na2 講na2 緊張。
「哭iau！ Mai3 烏白講--lah！人死，過1 cham7 時間就會開始臭，若爛--去，肉湯koh 會流--出-來，死賊頭m7 是講教務處2禮拜be7-sai2 tin2 動？時到，全台灣就long2 鼻會著--a！」我講gah 嘴角全波。
「準講人是我thai5--e5，我一定iau2 未臭就ka7 清tan3 掉；koh 再講，i kap lan2 chiah-nih8 好，i 爛gah bai2 kou5-kou5，你ma7 會m7 甘--ou？」A利--a2 面kek kui丸，目屎ti7 目chiu 框tong7-tong7 haiN3。
我ma7 聽gah 真艱苦，朋友hong5 phah 都會去討--tng2-來-a，koh-khah mai3 講hong5 thai5，koh 放hou7 爛。
Hit 暗，淑美--a2 in pe7母走去學校chhoe7--i，chhoe7 無，teh kap 學校e5 人hoe，講siaN2-mih 學校連1個cha-bou2 gin2-a2 都顧gah 無無--去，教官推講，今a2 日是hioh 睏日，hioh 睏日pe7母無愛ka7 gin2-a2 顧hou7 好，gin2-a2 無--去chiah 來chhoe7 學校討。
我sa 無in teh hoe siaN2，gin2-a2 是pe7母ai3 顧，學校ma7 有責任，講gah kui 嘴beh 愛gin2-a2，beh 教gin2-a2，出tai7-chi3 就推gah 無半項，in chiah-e5 做人序大--e5 nah 會chiah 害.....
我kap A利--a2 參詳真久，sa 無beh an2-choaN2 hou7 人知淑美--a2 ti7 櫥a2 內，m7 知siaN2-mih 時chun7 會hou7 人處理掉，koh m7 敢hou7 kou2-chui e5 淑美--a2 變做1袋臭kouN-kouN e5 爛肉。
Gun2 2個ti7 光華商場樓梯khiat-a2 坐 1 pou，有人kioh-si7 gun2 teh ka7 人分，khian 幾na7 10 khou ti7 gun2 鞋a2 邊。尾手gun2 2個theh8 chiah-e5 錢去食暗頓、lim 涼--e5，食hou7 飽chiah 做有tai7-chi3。
「Eng 暗i 應該m7 敢去搬徙位，今a2 日警察koh hiah che7。」我na2 lim Cola na2 講hou7 A利--a2 聽。
「PhaiN2 講--neh！我感覺學校tu2 著lan2 這2個賊偷，kan-taN 差iau2 未鑑定nia5，若ti7 外口早就食案--a！我感覺eng 暗真危險。」A利--a2 講gah 真有道理，若m7 是死1個『尹清楓』，koh 牽拖著法國e5 La Fayatte，ah8 會調無鑑定組--e5，就是siuN 細條chiah 分be7 著。
「An2-ne beh an2-choaN2？」A利--a2 cha 暗chiah hou7 淑美--a2 驚1下khong-khong，chit-ma2 soah 比我khah 精光，恩主公帝君實在gau5 收驚。
「Lan2 eng 暗來去學校顧淑美--a2...」
「Kan2！ Lan2 kap 淑美--a2 無親chiaN5-tai7 koh ai3 ka7 守靈，你是tioh8 ah8 m7-tioh8！」我teh tiuN。
「I 若hong5 chhong3 hiN3-sak，暗時a2 來chhoe7--你，我ma7 無法tou7，我有恩主公e5 符a2，chiah m7 驚--leh！」死A利--a2 ka7 我威脅。
「2 個人kam2 會siuN chio2？」我想beh koh 招人來，人che7 khah be7 驚。
「你會驚--ou？無，來去招A玲--a！I 暗時a2 kam2 會sai2 出來過暝？」
「In 厝--nih 真敢放i 出門， i 若出--去，有kha3 電話tng2--去就無要緊--a！」我ma7 是想著A玲。

Gun2 ka7 A玲騙講beh 去學校烘肉，A玲ma7 是hit 款想beh 做1-koa2 phaiN2 tai7-chi3，koh be7 hong5 chang--著e5 人，就興phut-phut 應好，koh 問講ai3 chhoan5 siaN2-mih 料，i m7 知影gun2 是beh 顧淑美--a2 e5 肉mai3 hong5 搬--去。
Gun2 ti7 教務處對面4樓樓尾頂烘肉，熱--人暗時無siaN2-mih 風，熱gah kui 身軀邊汗，iau2 未10點就烘煞。
A利--a2 ka7 手電禁--起-來，騙A玲看天星，無tiuN-ti5 星hou7 台北 e5 lah-sap 煙kham3 tiau5--le，chhun北peng5上光--e5 teh sih--leh sih--leh。A玲看無星就睏--去-a，chhun 我kap A利--a2 tong3 無愛睏，teh 顧淑美--a2 e5 身軀。
我顧gah m7 知人，A利--a2 ka7 我搖cheng-sin5，我chiah 知影ka-ti7 顧gah 睏--去，起來看錶a2，已經2點--a。
「Oeh！你看對面！有2個人！」哭iau--a！2個人beh phah ma7 phah be7 贏！
「2個--neh，beh an2-choaN2？In long2 hiah 大欉，lan2 phah be7 贏--in-neh！An2-ne 淑美--a2 就害--a！」我真緊張，A利--a2 nah 會siaN2-mih 都m7 驚，若知影chiah 有效，我ma7 去hou7 恩主公收驚。
「無法tou7，lan2 phah be7 贏，m7-koh lan2 ai3 救淑美--a2 出--來！」A利--a2 e5 口氣be7 輸講淑美--a2 iau2 koh 活--leh。
「Ah！有1步！Lan2 來去la7 保全e5 警報，7分鐘以內lan2 就有救兵--a，in ma7 會叫賊頭來！」我實在真厲害，chiah-nih8 緊張ma7 想會著這種步數。
A利--a2 無ka7 我應，i ka7 樓尾頂e5 磚a2 khioh--起-來，khian tui3 對面去，準準khian 著對面3樓教務處e5 窗a2 門，「Khiang！」1聲，玻璃碎kou5-kou5，khin-khin-khiang-khiang，kui 塗kha long2 是玻璃，原來A利--a2 早就想著這步--a。
A利--a2 khian 煞隨phak--落-來，ma7 ka7 我giu2--落-來，be7-sai2 hou7 對面hit 2個看--著。
Hit 2個人kap gun2 頂pai2 來偷考試單kang7 款，穿烏衫烏褲。In hou7 玻璃驚1-tio5，m7-koh liam-mi 就知影是gun2 khian--e5，我聽著厝尾頂e5 紅毛塗壁有物件phiak chiok 大聲--e5，我e5 大腿hou7 1粒燒燙燙e5 石頭phiak--著，手chhun 去摸，有1孔，孔--nih 有1粒chiok 燒e5 石頭，我ka7 ou2--出-來，褲soah tam5--去......我 e5 kha teh 流血--a，hit 粒石頭是銃子。
「Kan2！我hou7 銃子彈--著-a！Beh an2-choaN2--lah？我會死--無？」我疼gah 哀哀叫。
「Kan2！Mai3 哀--lah！你出聲in 就知影lan2 ti7 chia，in e5 銃有消音管chiah 敢phah--過-來，lan2 koh kioh-si7 是石頭--leh。」A利--a2 nah 會講gah chiah 行內話，kan2！Ah8 m7 是i hong5 彈--著-a，soah m7 知會hou7 in 發現。
「In 有銃--neh！Lan2 m7 就食屎--a！Koh 加拖1個A玲來死！Beh an2-choaN2？」我chiaN5 緊張，驚活be7 到天光。
「Lan2 siaN5 in 去別位，hou7 A玲tiam3 chia khah 安全。」我ma7 無法tou7，beh 死死2個，mai3 害著beh 來烘肉--e5。

A利--a2 走tai7 先，我ti7 後壁跛--leh 跛--leh，gun2 long2 phih gah 比牆a2 khah ke7，聽著玻璃thai3-luh 破--去，kap 銃子tiau5 ti7 khong7-ku-lih e5 聲，gun2 一直走去到頂pai2 hioh 喘e5 便所，bih ti7 便所內底。
A利--a2 開始拆便所門，peng2 便所內底e5 櫥a2，beh chhoe7 ke-si kap in chhia 拚。
「A利--a2，走來chia hong5 關便所--ou，我beh 死--a-lah！」我正經an2-ne 想。
「無你teh 死老pe7--ou！緊chhoe7 ke-si--lah！」A利--a2 teh be7 爽--a！
「Long2 是你ka7 khian 磚a2--lah！In 有銃--neh，beh 用siaN2 kap in 拚？」
「你theh8鹽酸潑--in，會記得ai3 潑目chiu！我去ka7 搶銃！」A利--a2 liah8 準ka-ti7 是Lam-po！
「Beh tiam3 toh ka7 in 潑？In iau2 未入--來就會開銃--neh！」我驚gah beh chhoah 屎--a！
「你tui3 便所門入去hia，ui3 頂頭潑--落-來！」Hit 2個穿烏衫--e5 e5 kha 步聲愈來愈oa2。外口e5 狗a2 koh 開始哭--a！
「死--a-lah！狗a2 teh 替lan2 2個哭--a！」我kan-taN 想會著che。
「哭8 pai2--lah！緊去khia7 你e5 位--lah！」A利--a2 ti7 塗kha 潑sap-bun5 粉，koh chhiang5 水，若khia7 無好勢會滑--倒。我ka7 便所內e5 鹽酸long2 thin5 入去水桶，khang3 上對面便所門，吊ti7 紅e5 消防鐵管頂頭，koaN7 鹽酸等hit 2個穿烏衫--e5，A利--a2 bih ti7 上尾間內底。
Hit 2個行到便所口，手chhun--入-來，現開beh 10銃，ka-chai3 long2 phah tui3 便所內底，in 無想著我bih ti7 chia。Koh 來，in khia7 ti7 門口看內底，我kha 手phih8-phih8 chhoah，kui 桶鹽酸若是chit-ma2 lak--去就穩死--e5-a！
『我知道你們在裡面，不想死就出來，但是出來還是會被殺！』其中1個teh hoah，我m7-bat i e5 聲，kan-taN 知影是Chi-na 腔e5 北京話，kap lan2 台灣人講e5 腔無kang5。
講煞，2個就行--入-來，in 踏著塗kha 滑滑，行 chiok 慢--e5，講話hit 個叫另外hit 個seh8 過來顧後壁。
我看m7 是勢，kui 桶鹽酸掛桶a2 long2 khian--落-去，hit 個人iau2 未赴反應，就頭面全鹽酸，phih ti7 塗kha ngiauh8-ngiauh8-soan，oa2 內底hit 個ma7 hou7 我潑--著，ka2-na2 teh chhit 面e5 時siN7 著1 蕊目chiu，kha hou7 phih ti7 塗kha hit 個mouh--leh，拖1下khia7 be7 在，poah8 倒ti7 塗kha pe5。
我m7 知toh 位分著e5 膽，走去khioh kui 身軀鹽酸hit 個e5 銃，A利--a2 ka7 上尾hit 間e5 門開--開，theh8 掃便所e5 ke-si 一直khian，險a2 連我都khian chham--落。
Gun2 2個一直chhoh 一直kong3:「Kan2！Hou7 lin2 死！死Chi-na 人！」「你m7 是chiok phaiN2--e5？ Koh chhang3-chhiu--a！」
我緊ka7 in e5 銃khioh--起-來，用銃口tu--in，叫in be7-sai2 tin2 動。
「Chhiau 看in 身軀koh 有銃--無！」我叫A利--a2 去chhiau，i soah tun3 ti7 hia。
「Kan2！In 一定是Chi-na 兵a2，我若過--去會hou7 in liah8--去-neh！」Iau2 是A利--a2 考慮khah chiau5 勻。
「Oeh！Che 銃beh an2-choaN2 用？」我giah8 1枝hou7 A利--a2，i giah8 去teh sng2。
「Che 就是in Chi-na 做e5 紅星kap 烏星--e5，au3 銃koh tau3 消音管，teN7--落就會tang3--a！」A利--a2 真正ka7 teN7--落-去！「Tiat8！」1聲細細聲，銃子就出--去-a，無tiuN-ti5 去phiak 著hit 個青暝1 蕊目chiu--e5 e5 大腿，i 哀 1 聲就un--落-去。
「哭iau，你真正ka7 彈--ou？等--1-下若彈--死beh an2-choaN2？Koh 來beh an2-choaN2？保全--e5 kam2 會來？」我ka7 銃比向hit 2個，m7 敢徙位。
『警鈴被我們解除了！』Hit 個死Chi-na 人na2 講koh na2 偷笑。
「Kui 學校e5 警報器long2 hou7 in long3 pha2iN--a！Che 銃m7 知會sai2 phah joa7 hng7？Ka7 in phah hou7 死好--a！」A利--a2 隨時long2 做會到e5 款，i ka7 消音管chun7--落-來，khng3 ti7 lak 袋a2 內。
「A利--a2 mai3 亂來--lah！」我話講iau2 未煞，聽著pong3-pong3 叫na2 tan5 雷公e5 聲，A利--a2 ng3 外口開3銃。
「An2-ne警察應該會來！ Lan2 koh等--1-下， mai3 hou7 in走--去！」外口tiam7 chih-chih 無半sut 聲。
我感覺真寒，A利--a2 giah8 hit 枝烏星ma7 giah8 gah phih8-phih8 chhoah，過beh 10分鐘，差5分就3點半，便所外口有人行--過-來，愈來愈oa2，有cha-bou2 聲teh hoah gun2 e5 名。
險a2 做死人，chit-ma2 koh hou7 死人ka-ti7 來chhoe7，一定是淑美--a2 來chhoe7--a！真正看be7 著日頭--a！
A玲khia7 ti7 便所口：「Lin2 2個bih ti7 便所放炮a2 long2 無相招， chiaN5 無意思！」Gun2 2個心肝頭1下冷--去。
「A玲緊去叫警察來--lah，gun2 liah8 著2個Chi-na 人，in giah8 銃beh ka7 gun2 thai5，淑美--a2 hou7 in thai5--死--a！」A利--a2 大大聲嚷。
「緊--le-lah！若hou7 in走--去，lan2 long2 會hou7 in thai5--死！」我ma7 tau3 hoah！
「Lin2 teh sng2 siaN2 long2 無愛ka7我講！」A玲na2 講na2行--入-來，看著我kap A利--a2 giah8 銃，hit 2個Chi-na 人noa2 gah kui 塗kha 血，「好--lah，我緊去叫老師，in 2個是siang2？」
「Mai3 管hiah che7！緊去叫警察--lah！」我頭1 pai2 看A利--a2 an2-ne ka7 人phaiN2。
「Koh ai3 叫救護車！」我接續--落講。
救護車4點到位，看著gun2 giah8 銃比hit 2個Chi-na 人，soah m7 敢入來。警察beh 4點半chiah 到位，看著2個高中生手giah8 烏星soah gang7--去，tun3--1-下，chiah 趕緊ka7 銃giah8--去，ka7 Chi-na人khok--起-來，tau3-tin7 送去馬偕病院。

Gun2 ka7 tai7-chi3 講hou7 警察知，雖bong2 in 無siaN2 beh 相信，m7-koh ti7 教務處e5 櫥a2 內底，確實chhoe7 著淑美--a2 e5 死體，ka7 櫥a2 kiau7--開，koh chhiau 著beh 100 枝M-16 e5 銃管，銃子chiaN5 萬粒，掛 1 台衛星手機a2，用這枝手機a2 會sai2 直接kap Chi-na hit peng5 通電話。
Ti7 警察局，hit 2個Chi-na 人an2-choaN2 都無beh 供講「來台灣beh 創siaN2」「是an2-choaN2 beh thai5 淑美--a2」。
透早，警察叫淑美--a2 in 老pe7老母去認，in 翁a2-bou2 哭gah un ti7 塗kha peh be7 起--來，gun2 ma7 看gah 哭chham--落，kang7 班beh 2年，i kap gun2 long2 be7 bai2，好好a2 人無tiuN 無ti5 就 hou7 Chi-na 人害--死，真正hou7 人真艱苦。

過半年，gun2 teh 考大學hit chun7，Chi-na 軍隊射6粒M-11 e5 飛彈haN2 台灣人，gun2 下課就走去新公園門口kap 人靜坐，抗議死Chi-na 人，叫in 好膽就來phah 看mai7--leh！
Ti7 hia tu2 著hit chun7 去liah8 hit 2個Chi-na 人e5 警官，i ka7 gun2講，hit 2個long2 hong5 判死刑，尾--a2 ti7 in e5 物件內底，查著1 張mission單──「69．換人．E二．動」，就是96年台灣選總統e5 時，Chi-na 軍隊會射飛彈，in ai3 kap chin3 前連絡好勢--e5，ti7 高中內底e5 外省教官kap in e5 spy，改造教學用e5 M-16，分hou7 藏ti7 台灣e5 Chi-na 兵，配合傘兵beh 去佔松山機場。
我m7 知i 講--e5 有影ah 無影，m7-koh ui3 hit pai2 煞，我pian7 若聽著狗a2 teh 哭，就會kui kha-chiah-phiaN 冷--起-來，我知影，koh 有人hong5 thai5--死-a！

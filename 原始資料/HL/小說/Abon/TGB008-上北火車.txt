上北火車
Abon

「各位旅客, 透早 1:00上北到樹林a2 e5快車, ti7第1月台beh起行--a, iau2-boe7上車e5旅客請趕緊上車!」

車長khia7 ti7車門邊a2看, 等人long2上車好勢, to7會sai2 ka7運轉手比beh起行. 火車起行, 鐵車輪ka7鐵枝路tng3 kah khi-khi-khok8-khok8, 鐵車輪ti7鐵枝路頂拖kah ki-ki叫, 換鐵枝路ka7車廂haiN3-leh行.

這班透早 1:00 e5快車, 普通時a2 khah少人坐, ai3到拜6禮拜, 有chin che7想beh ti7車頂khun3, 趕透早到台北e5人, chiah會坐這班快車.

暗班車無小姐, kan-taN有車長, 運轉手ham7 1個toe3車e5 cha-pou 職員, 若是beh算有靠火車than3食--e5, koh有 1個ti7蘇澳上車, 腳paiN2-paiN2 teh賣便當e5 a伯a2, chhun--e5 to7是khai錢坐火車趕路e5出外人.

拜6透早 1:00, 火車準時ui3花蓮車頭發車, 火車聲ti7奇萊平野pin3-piang3叫, 車長巡過 1-choa7, kui車出外人long2 khun3 kah kouN5-kouN5叫.

Ti7車門邊, 有人會ka7門開起來sian3風. 若是看tioh8這種人, chiaN5做 1個車長, to7 ai3 ka7門關oa2--來, koh ai3叫旅客注意安全, hong5講e5人ma7會chin配合ka7門關--起-來, 等車長行--過chiah koh開, 算是hou7車長這個身份 1個面子.

巡 1-choa7了, 車長會tng2去i e5 hioh-khun3室, 等過和平車頭, i chiah koh出來ka票(剪票). 有chin che7人會偷走票, chiaN5做 1個車長, i ma7感覺有 1-koa2 tai7-chi3無kai3妥當, 車廂chiah舊, gau5慢分, kang7款票錢koh無一定有位thang坐, 若m7是食鐵路飯, 坐車免錢, i ma7想beh偷走票.

火車駛慢beh入站, 月台頂無半個人, ma7無人落車, 到台北chin3前, 這款車頭koh有chiaN5 10個.

月台走tui3後壁去, 無joa7久火車to7駛入去pong7空, 車長beh開始做上重要e5 khang-khoe3, i ui3 hioh-khun3室行tui3車廂, 手貼車門頂e5玻璃, ka7門sak--開, 第 1車無半人, 空空連 1隻貓a2狗a2都無, 連kha-bang2 ma7 long2無看--tioh8, kan-taN久年活ti7車內e5 ka-choah8(蟑螂)teh四界loa7-loa7-so5.

車長看 1下人gang7--去, tu2-a2和平車頭ah8無人落車, nah會 1車百外個人long2無--去? I行tui3第 2車, 車門sak--開, 有 2個人khia7 ti7雙peng5門邊, 目chiu lo5-lo5 ka7看, 車長be7赴開嘴, hit 2個先hoah「Goa2無票!」, 講了跳tui3外口去, 車長趕緊ka7手機a2 gia5起來hoah運轉手「有人跳車! 緊停車!」

運轉手tong3-a2(煞車)催--落, 車輪ka7鐵枝路咬an5-an5, 鐵枝路ki-ki叫koh噴火星, pong7空內底na2 teh放煙火.

車停定, 運轉手kou2手機a2通知花蓮, 和平kap南澳車頭. 講soah, 緊跳落車底巡, 車長ma7 gia5手電chhoe7車腳, toe3車e5職員緊走來tau3 chhoe7, kui-choa7快車tak8粒輪a2 long2無看tioh8 tu2-a2跳車hit 2個.

In chhoe7到催tong3-a2 koh過beh 1-khi-loh(公里), 無血滴, 無肉iu2-a2, koh khah mai3講有kui-sian人.

明明看tioh8 2個人跳--落-去, chhoe7無to7 ka7當作無tai7-chi3, 車koh ka7駛行, chhin3-chhai2 hoe 1個理由有交帶to7好--a, 火車慢分是su3常--e5, ma7無人會去計較. Tak8-e5 tng2去ka-ti7 e5 khang-khoe3, 車長soah落beh去 2車ka票.

車長入去到 2車, 無人! Kap 1車kang7款, 人long2無--去.

I心內teh想:「M7 tioh8--a! Kam2會去tu2-tioh8 siaN2-mih la3-sap--e5?」, i行去第 3車beh看有人--無, 接車e5雙peng5門邊, 2個人看tioh8 i來, hoah講「Goa2無票!」, 隨跳--落-去. 做車長chiah久, 頭 1-pai2 tu2--tioh8, kam2講chiah--e5人chiah ge5-siau5鐵路局? 3車, 4車, 5車一直到上尾車long2無人, 車門邊e5人long2目chiu lo5-lo5, hoah 1句「Goa2無票!」to7跳--出-去.

管這班夜快車e5責任ai3做kah到, i決心beh巡到上尾chat(節)e5上尾 1個門, 車長這個位chiah做會起.

上尾hit個門本chiaN5是beh接後 1-chat車廂--e5, 若無接, 出--去to7是鐵枝路. 車長看tioh8運轉手kap toe3車e5職員khia7 ti7門邊, in kap chin3前跳車e5人kang7款, 目chiu lo5-lo5 teh看車長, 車長be7赴開嘴問in是an2-choaN2, 2個人to7 hoah講「Goa2無票!」, ui3上尾chat e5上尾hit個門跳--出-去.

車長軟腳, kui-sian人un--落-去, phi3 ti7門頭前, 目chiu lo5-lo5, 嘴--nih seh8-seh8唸「Goa2無票…Goa2無票…」

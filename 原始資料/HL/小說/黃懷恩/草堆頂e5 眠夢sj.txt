草堆頂e5 眠夢
兒童宗教故事
作者e5話
這個故事是根據馬太25：40，ai3 beh教示細子m7-thang看輕卑微e5人，著有疼心來疼hiah e5軟弱無依倚e5人。
向望聖經科、聖詩科e5學生以及各位教員攏會thang得著一本，家庭e5父母也thang讀，煞來教示in e5細子。
所有e5圖畫是拜託一位姊妹來畫--e5大大說謝伊。
這個是極微細e5冊，iau2-ku2向望有份ti7主e5國e5工來hou7濟濟細子得著幫贊。
請參考以下e5聖經。
馬太5:7，22:37，I。約翰3:10，14，47，I。提摩太1:5，約翰13:34-35，1512，羅馬13:8，路加6:36，雅各2:13。
黃懷恩。1955.9.22。
 
瑪莉是一個真可愛e5查某囡仔。伊出世無偌久伊e5老父就離開世間。所以瑪莉只有一個老母thang倚靠na7-tiaN7。
因為伊e5老父老母是出外人，離開故鄉遠遠來到南部e5一個都市teh趁食。伊e5老父是一個不止大間koh出名e5工廠e5工員。瑪莉e5老父死e5時瑪莉iau2-ku2是一個滿2歲e5細漢嬰仔na7-tiaN7。所以瑪莉攏m7-bat伊e5老父是生做甚mih款。只有tui3寫真kaptui3瑪莉e5老母所講e5話來知伊e5老父na7-tiaN7。
瑪莉e5老母逐暝昏抱瑪莉ti7伊e5胸前來講起伊e5老父e5事hou7伊聽。有時講到老母家己流目屎。瑪莉e5老母tui3伊所倚靠e5丈夫死了後就家己拖磨，有時ka7人洗衫，有時ti7厝內做衫種種e5勞苦來teh生活，幫贊瑪莉。老母m7甘hou7瑪莉tu2著枵餓抑是無夠額衫thang穿。所以這個可憐e5寡婦無論風颱抑是落雨，無論寒熱攏著抱瑪莉逐四界去ka7人洗衫。有時真無氣力親像beh倒--落去，有時想到前途e5遠就真絕望，iau2-ku2若想著幼幼e5瑪莉，koh想著伊e5丈夫臨終beh死e5時所講e5話：「嘉蓮，你若有疼我，你著m7-thang放sak瑪莉，你著勇敢來保護瑪莉，hou7伊m7免tu2著無父e5淒慘。」Hit個時這個可憐e5寡婦著盡伊e5氣力來拖磨做工，hou7瑪莉會thang親像別個囡仔一樣有明朗e5面，有sui2 e5衫thang穿，無tu2著甚mih艱苦。
所以瑪莉ti7這個gau5疼--伊，gau5照顧伊e5老母e5胸前內感覺非常幸福，伊攏無有甚mih欠缺，因為伊e5老母gau5供給伊。伊e5面滿滿是歡喜，伊e5目珠親像青綠色e5湖水，真sui2。伊e5嘴真古錐，常常teh吟詩，雖然是無父子，iau2-ku2人人攏真疼--伊。
瑪莉ti7這款e5環境漸漸大漢。伊e5老母若看著伊e5子chiah-nih8古錐、可愛e5時，伊攏boe7記得伊e5艱苦kap慘境。伊e5心內有向望kap歡喜，只有伊若想著死去e5丈夫e5時，就想講設使丈夫若無死，就伊是一個世間最幸福e5人，老父看著子chiah-nih8 sui2 m7知beh偌歡喜？
「瑪莉，你e5阿爸ti7 to2位？」ti7暝時嘉蓮若抱倚胸前來問e5時，瑪莉就舉天講：
「Ti7耶穌hia！」
「你有愛去耶穌hia chhoe7你e5阿爸抑無？」老母若koh問，就講：「愛」
「你e5阿爸真疼--你，伊ti7天堂e5所在teh聽候瑪莉，hia攏無艱苦無死失。耶穌做王ti7 hia。」
嘉蓮講到這個所在就流目屎滿面。伊想著伊所疼e5丈夫放軟弱e5母子ti7這個出外e5所在，koh想著伊e5勞苦e5時，boe7免得有目屎。
Iau2-ku2 ti7丈夫葬式e5時教會e5兄弟姊妹所吟e5詩，
「攏無koh相離，攏無koh相離，攏無koh相離，ti7 hia攏無相離，」常常ti7伊e5心內teh吟，hou7伊做真大e5安慰。伊相信有一日會thang kap所疼e5丈夫相見，耶穌也beh拭去伊e5目屎。
瑪莉4歲e5時，嘉蓮就chhoa7到一間禮拜堂去入主日學。伊真向望瑪莉會thang得著主耶穌e5祝福，會thang行ti7信仰e5路。所以瑪莉會曉得e5時，就將耶穌kap天堂e5事講hou7伊聽。逐暝若瑪莉睏了e5時，就跪ti7伊e5眠床前來為著瑪莉e5事祈禱主。嘉蓮也教瑪莉祈禱，所以瑪莉逐三頓e5食飯攏有感謝祈禱。嘉蓮也教示瑪莉會曉吟詩。瑪莉不但肉體得著老母e5培養，連伊e5靈性也得著伊e5老母e5培養。
有一日，瑪莉kap伊e5老母去洗衫了beh轉來e5時ti7路--nih8看著一tin7囡仔teh拾磚仔khian3一個可憐、青瞑e5老阿伯，嘉蓮緊緊走去阻擋hiah e5囡仔，將hit位老阿伯chhoa7到安全e5所在，也將瑪莉手--nih8所提e5餅hou7伊。
「瑪莉，咱m7-thang欺負可憐e5人，著ai3幫贊hit款乞食人，若無主耶穌無歡喜。」轉來厝e5時，嘉蓮就將這個事來教示瑪莉。
有一日，瑪莉看見一隻狗仔子ti7厝邊teh哮，就抱hit隻狗仔子來hou7嘉蓮，
「媽媽，這隻狗仔子teh哮阿母，阿母--lah！」
「可憐無阿母e5狗仔子！瑪莉，你去提飯來hou7伊食，扑算真枵。」
嘉蓮看瑪莉走--去，心內家己真歡喜koh感謝上帝hou7瑪莉有這種e5同情kap疼心。
嘉蓮特別注意禮拜日thang chhoa7瑪莉去到主日學。所以若拜六到，嘉蓮就ka7瑪莉洗身軀，koh備辦beh穿e5衫好勢，hou7瑪莉也thang歡喜來等候。
「瑪莉，明仔日是禮拜日，所以你著較早去睏，thang穿sui2衫去禮拜。你有歡喜無？」
「媽媽，我真歡喜，阮老師beh講故事hou7阮聽。」瑪莉e5聲特別響亮。隔日嘉蓮就準備一切好勢，chhoa7伊到ti7禮拜堂。瑪莉 ti7路中有聽見拜堂e5鐘teh tan5,hou7伊e5心加添歡喜，也有tu2著真濟e5細漢朋友hou7 in e5阿兄chhoa7來到拜堂。大家攏真快樂。禮拜堂懸懸e5鐘樓tui3真遠就有看見，hit個頂懸有十字架，拜堂e5大門，sui2 e5花園，青翠e5樹木，清氣e5沙li7路，嚴肅e5 禮拜堂是hou7瑪莉e5心真歡喜，有大e5印象。
「瑪莉，你也無ka7老師講平安！」嘉蓮入去e5時，華太太就到伊e5面前來請安。
「瑪莉平安！你真gau5早，老師今仔日beh講真好聽e5故事hou7 lin2聽，你會記得無？」
華太太e5聲真正sui2 koh親切。伊是華醫生e5婦人人，不止gau5幫贊人koh有疼心。伊e5面時時真歡喜、光明。有主e5氣力kap疼痛滿出ti7伊e5面容。
「華太太，常常麻煩你！」嘉蓮講。
「M7-thang an2-ni講，咱攏ti7主e5內面無客氣。」
華太太講 an2-ni就chhoa7瑪莉到幼稚科e5教室。已經有10外個兒童聚集ti7 hia，華太太hou7 in安靜，就教in吟詩。
嘉蓮ti7教室e5後面teh坐，斟酌來teh看瑪莉有teh聽、teh吟抑無。有時瑪莉若無注意，伊就去瑪莉e5身邊：
「瑪莉著ai3聽老師teh講 ，m7-thang看別位！」
華太太就用拉撒路e5 故事講hou7 in聽：
「可憐e5乞食拉撒路，伊逐日攏是giah8頭teh向天，雖然伊是一個艱苦e5人，iau2-ku2伊無giau5疑失志，所以死e5時耶穌就差天使來迎接伊去到ti7天堂，ti7 hia攏無艱苦，無枵餓，無流目屎，永遠倚ti7亞伯拉罕e5胸前。
所以咱信耶穌較贏這個世間e5困苦，咱也beh到ti7 hit個福氣e5天堂。」
瑪莉聽了e5時iau2-ku2恍忽，親像ti7 hit個天使所包圍e5天堂一樣伊e5心內充滿著白衫天使e5影像。這個故事hou7瑪莉真大e5印象，致到瑪莉攏無boe7記得。瑪莉最愛聽--e5就是天使e5事。伊知拉撒路an2-choaN2 ti7 hit個天使所toa3 e5天堂得著歡喜幸福。
「嘉蓮你e5艱苦我攏知，總--是世間e5艱苦是無偌久，咱ti7天堂e5福氣較要緊，你m7-thang失志，常常祈禱來贏一切e5艱苦，主耶穌的確beh數念你e5艱苦。」
禮拜煞嘉蓮kap瑪莉beh轉去e5時華太太緊緊tui3後面來，安慰嘉
蓮e5心。
「華太太真多謝你，常常得著你e5好安慰kap濟濟物件hou7我真不忍心。」嘉蓮e5目屎滴tam5瑪莉e5手。
「你m7免掛慮chiah-e5,攏是主e5疼na7-tiaN7，你著ai3為著瑪莉來企在，你若過頭失志傷心，若無thang幫贊瑪莉e5時，瑪莉e5前途就koh較淒慘。」
華太太用伊e5手hoaN7 ti7瑪莉e5頭殼來講hou7嘉蓮聽。
嘉蓮chhoa7瑪莉轉來到 ti7伊所稅e5厝e5時，就將所聽見e5故事koh說明hou7瑪莉聽。
「你e5阿爸也是ti7 hit個所在teh等候咱。Ti7 hia e5人攏是tui3苦難中出來--e5,攏是ti7 世間德性患難e5人。Ti7 hia無有流目屎吐氣，有千千萬萬e5天使穿白衫teh吟詩o-lo2主耶穌。」
嘉蓮抱瑪莉ti7伊e5胸前an2-ni講。
「媽媽，ti7-hia耶穌kiam2 beh聽我吟e5詩？」
瑪莉tui3老母e5胸前起來an2-ni問。
「Beh！瑪莉，耶穌的確beh講瑪莉e5聲音真正sui2。」
嘉蓮koh一擺抱倚瑪莉。
嘉蓮e5手因為過頭e5勞動真正粗，也有真濟針傷。伊日--時攏是出外去洗衫，暝--時是做衫。
瑪莉日--時ti7老母e5身邊看老母洗衫，暝--時嘉蓮ti7瑪莉teh睏e5床邊看瑪莉teh睏來做衫。
有時嘉蓮ti7半暝感覺著真無伴，孤獨無依倚，總--是攏ti7祈禱中來得著主e5安慰。
「主若kap我ti7-teh啥人beh對敵我？」嘉蓮常常想著牧師所講e5話來壯膽。
嘉蓮直直做工，致到伊身體煞真軟弱，親像teh beh倒--落去，總--是伊iau2-ku2想著伊e5責任e5大，就是著ai3培養瑪莉，著ai3因為瑪莉來企在，也祈禱主e5幫贊來得著氣力。所以雖然真軟弱iau2-ku2照常拖磨。
總--是燒熱e5夏天漸漸過--去，秋天來，樹葉攏hou7北風扑落，天地礁燥，無生氣e5時，嘉蓮煞倒床boe7 peh--起-來。Ti7這四、五年所積來e5勞苦親像盡pong7無法度thang koh繼續。
嘉蓮雖是倒床，iau2-ku2想著伊所著ai3做e5工作hiah濟就倒 boe7-tiau5,beh koh起來做工，總--是感覺有真大e5熱，實在真困難thang起來。伊感覺心頭真各樣，親像火teh燒，然後無偌久伊就吐烏紅e5 血出來。嘉蓮就m7知人--去，無偌久伊醒e5時，就看著ti7伊e5身邊teh哮可憐e5瑪莉kap樓腳teh toa3 e5老阿婆。
「嘉蓮，你醒--lah houN3？你攏做siuN過頭chiah會an2-ni，我kiam2 m7是常常叫你著ai3注意身體。今你an2-ni，無去叫醫生來kiam2會使--tit？」
阿婆看著嘉蓮目珠開e5時，就用細聲ti7伊e5頭殼頂an2-ni講，續拭伊e5目屎。
瑪莉看著老母醒e5時，就緊緊恬恬，因為m7敢吵伊e5老母。
「阿婆，m7免去叫醫生，che無甚mih要緊，我明仔再著會thang起來，去洗衫--lah。」
嘉蓮講an2-ni，總--是伊e5心內teh祈禱講：
「主--ah！拯救我e5靈魂。主--ah！照顧我e5細子瑪莉。」忽然目屎親像大水流--落。
「可憐e5子，瑪莉！瑪莉！」嘉蓮將伊e5雙手攬倚瑪莉ti7伊e5胸前，開聲哮出來。
「媽媽！」瑪莉看著伊e5老母衰弱e5款式續boe7禁tit也大聲哮出來。
「嘉蓮，你m7免掛慮洗衫e5事，你著ai3專心來休養，若是我明仔再chiah去替你洗衫，所以你m7免掛慮，你著照顧你e5身體，你有無想瑪莉iau2-ku2細漢，萬一若有甚mih代誌，你beh放瑪莉an2-choaN2！！Kiam2 m7是真可憐！」
阿婆也續開聲相kap哮。總--是嘉蓮e5心內不時teh祈禱：
「主--ah！求你拯救我e5靈魂。我是一個重罪e5人，求你無放sak我。」
「主--ah！求你照顧我e5子瑪莉，求你hou7伊有氣力thang擔當一切e5艱苦，求你m7-thang放sak伊。」
嘉蓮祈禱了就睏--去。阿婆緊緊落樓腳去beh chhoe7藥來hou7嘉蓮食。
總--是瑪莉ti7老母e5頭殼頂感覺真傷心，強強beh哮--出-來。總--是只有用伊細細e5手來摸伊e5老母e5頭毛na7-tiaN7。
瑪莉知影伊e5老母真正軟弱，伊e5面真歹看，伊e5目珠塌塌，瑪莉看到所疼、所倚靠e5老母這款e5淒慘，就心憂傷到親像beh piak裂，總是iau2 m7敢哮，來攪擾著老母。瑪莉忽然想著主耶穌，伊就緊緊目珠khoeh-khoeh雙手合倚來祈禱：
「主耶穌！主耶穌救我e5媽媽，我e5媽媽teh艱苦！」伊開目珠e5時有看著媽媽已經醒，伊e5面teh笑。
「瑪莉你teh祈禱，著m3!主耶穌的確無放sak咱，的確beh拯救咱。」
嘉蓮攬倚瑪莉，煞chim伊e5 手。「媽媽！媽媽！」瑪莉忽然boe7禁tit伊e5傷心，煞哮出來。
「瑪莉，m7-thang哮，耶穌beh救咱，m7免煩惱，咱若khiN5-tiau5 ti7主，攏無thang驚惶。」
Hit時阿婆chhoa7一個醫生入--來，koh有厝邊e5阿姆toe3入--來。
醫生來到嘉蓮e5床前，
「太太，你m7免掛慮，著放心hou7我看，m7免煩惱藥錢e5事。」
嘉蓮e5嘴beh講話煞感覺真無氣力。阿婆kap阿姆攏來ti7伊e5身邊講安慰e5話hou7伊聽。
醫生詳細來看伊e5病，嘉蓮e5目珠漸漸khoeh--去，伊e5心內感覺著已經無有向望，若想著瑪莉e5時親像有滿身e5氣力e5款。
「太太請你m7免掛慮，無要緊，若無koh出來就會漸漸好，所以著m7-thang起來，ai3安靜。」醫生beh轉去e5時，阿婆有toe3伊到樓腳，總--是醫生講嘉蓮e5破病親像無向望e5款。阿婆緊緊上樓頂報這個事hou7阿姆知。
兩人只有抱瑪莉來流目屎na7-tiaN7。
Hit一暝嘉蓮攏無食無醒。伊醒--起來e5時，已經是烏暗e5半暝，房間只有瑪莉kap伊na7-tiaN7，若是瑪莉已經teh睏，伊e5面帶憂愁、傷悲，kap以前e5瑪莉攏無相像，伊e5目珠iau2有目屎。
嘉蓮想著瑪莉e5將來，心就烏暗。總是只有迫切倚靠主耶穌來保護伊。嘉蓮giah8目看窗仔外e5天，ti7 hia有真濟星。伊忽然想著華太太e5話：
「M7-thang失志，著ti7苦難中giah8你e5目珠看天。」
Koh想著講：「主beh紀念你e5艱苦，你著吞忍、等候。」Hit個話hou7嘉蓮e5心非常e5歡喜，hit個恬靜，天頂e5星煞變做親像白衫e5天使，滿天遊行，也親像有真sui2 e5音樂tui3 hit個天頂teh吟落來e5款式。嘉蓮e5心所有一切憂悶，掛慮攏變做快樂、光明。」
「Hit所在有真實e5幸福teh等候咱，只有hit所在有安樂，世間是空空，無有向望。Ah！我ai3緊緊來去hit個所在。」
「瑪莉，阿母若離開你，你會煩惱抑boe7?」
隔日醒e5時，嘉蓮就問瑪莉。
「媽媽！你beh去to2位？你攏m7-thang離開我，我m7-ai3離開阿母。」
瑪莉e5聲音親像beh哮--出來。
「可憐e5瑪莉，iau2-ku2媽媽著ai3離開你去，你著ai3乖，有一日咱thang koh相見。」
嘉蓮續擋boe7-tiau5家己哮出來。
「媽媽你beh去to2位？你kiam2 m7-chhoa7我去？」
「瑪莉，我beh去chhoe7耶穌，beh去chhoe7你e5阿爸。Hit所在有千千萬萬e5天使teh吟詩，hit所在只有信靠主耶穌e5人chiah會thang入去。」
嘉蓮將伊昨暝所看見e5事講hou7瑪莉聽。
嘉蓮雖然攏無氣力thang講，iau2-ku2 hou7瑪莉坐ti7伊e5身邊來beh教示伊。
「瑪莉，設使媽媽若無ti7--teh你m7免煩惱，媽媽ti7天--nih8 e5所在teh看顧你，耶穌也beh照顧--你，你攏m7免煩惱。Iau2-ku2你著m7-thang boe7記得主e5教示。無論ti7甚mih時，若有tu2著艱苦著ai3祈禱，食飯e5時也m7-thang boe7記得感謝，若無感謝，m7-thang食，主無歡喜無感謝e5子兒。
Koh瑪莉你著m7-thang欺負艱苦人。乞食抑是老人，著m7-thang扑伊，著可憐hit號e5艱苦人，也著幫贊in。主無歡喜咱欺負艱苦人。瑪莉，你知影無！你若守這兩項e5教示，你teh beh得著主e5憐憫，hou7咱母子thang koh ti7天相見。」
嘉蓮講chiah e5話e5時，伊e5氣力攏無--去，iau2-ku2伊e5目珠beh看瑪莉有了解抑--無。總是瑪莉聽了e5時，伊傷悲夠極，伊m7知著an2-choaN2來應伊e5老母。只有感覺伊e5媽媽著離開伊去。瑪莉知這個時出ti7無法度e5事，若--無伊e5媽媽的確無講出這個事來hou7瑪莉e5心chiah-nih8艱苦。伊e5面e5明朗今攏變做悲哀、絕望，無依倚e5前途hou7伊單純e5心非常e5驚。所以瑪莉只有將伊e5身軀bih ti7老母e5胸前來啼哭。
「媽媽，你m7-thang去--lah，瑪莉真驚--lah！」
嘉蓮滿面流目屎，抱瑪莉e5頭殼倚ti7伊e5面。
「瑪莉，你an2-choaN2驚，你kiam2無信主耶穌！主kiam2 m7是beh kap你相kap ti7-teh，我這時beh替你祈禱，你恬恬m7-thang哮。」
瑪莉隨時恬恬，koh緊緊khoeh伊e5目珠，合倚伊e5雙手。Hit個誠心，實意e5態度hou7嘉蓮感覺真滿足。
「親愛e5主耶穌，你著照顧瑪莉無驚。求你hou7瑪莉會thang得著你e5保護，hou7瑪莉ti7艱苦e5時無離開你。阿們！」
Hit時阿婆有提淡薄e5食物起來，也來ka7嘉蓮問安。
「嘉蓮你今早起有較快活抑--無？」
「多謝，阿婆！我e5身體已經真軟弱，主的確是beh拯召我e5靈魂。」
「嘉蓮，你thai2會講hit款e5話，請你m7-thang失志，你e5病boe7致到死。」
嘉蓮，親像無聽見阿婆e5話。
「阿婆，久久e5中間hou7你真多謝！得著你e5幫贊，我chiah會thang順序到這時，總--是我攏boe7-thang報答你e5恩情。」
嘉蓮牽阿婆e5手，續哮。
「總--是，阿婆，我有一個最後e5拜託你m7知肯幫贊我抑--無？」
阿婆牽伊e5裙來拭目屎，煞講：
「請你講，我若做會到的確beh做。」
「阿婆，無為著別項。」嘉蓮就看瑪莉，「你知瑪莉是一個無依倚e5孤兒，無人thang照顧--伊，iau2-ku2真細漢。」嘉蓮e5目屎滴ti7眠床，「請你gau5照顧瑪莉，我有一個兄哥toa3 ti7北部一個庄社，伊是阮唯一e5親戚，若是萬一e5時，請你chiah chhoa7瑪莉去hit個所在來交hou7我e5阿兄。」嘉蓮將hit個詳細來指示阿婆。
「嘉蓮請你m7免煩惱，若是萬一我chiah照顧瑪莉，請你安心。」
到ti7 hit一日e5 e晡嘉蓮e5意識漸漸無--去，頭殼e5熱那大，所以華先生娘kap牧師來e5時，嘉蓮攏m7知人。華先生娘有提一把菊花來插ti7嘉蓮e5頭殼頂。兩人有替嘉蓮祈禱，了後就chhoa7瑪莉toe3 in轉去。
「瑪莉，我chhoa7你來去阮厝，你e5媽媽身體無tu2好，所以m7-thang攪擾著伊，若較好e5時，chiah koh chhoa7你轉來。」
華先生娘用好話講hou7瑪莉toe3伊轉去。瑪莉就歡喜kap伊去，攏無想著這個離別會成做今世母子永遠e5相離。
Ti7半暝嘉蓮就離開這個世間，伊e5靈魂去ti7伊久久所仰望e5天堂。
瑪莉ti7 hit個各樣e5環境kap sui2 e5厝，豐富e5物質e5中間iau2-ku2無boe7記得伊e5老母。Hit一暝倒ti7 hit個sui2 e5眠床beh睏e5時，伊感覺真正傷心，m7敢開聲哮，只有流目屎。
華先生娘hit一暝攏無睏來迫切替嘉蓮祈禱，也有緊緊通知hou7牧師來替伊祈禱。總--是到半暝e5時，嘉蓮就ti7逐人e5祈禱中來離開世間。
華先生娘交代逐項事清楚，轉來到ti7瑪莉e5床邊e5時，瑪莉iau2-ku2 teh睏。Hit個古錐e5面有帶憂傷，koh目屎滴tam5床，先生娘看了煞感覺著真傷心來流目屎，替瑪莉e5前途祈禱，求主耶穌e5照顧。
先生娘有叫一個女婢來看瑪莉，就koh出去為著葬式e5事來無閒。
瑪莉醒--起來e5時，伊隨時koh想著ti7伊身上不幸e5事，伊e5心真正無平安，所以直直向望ai3 beh轉去看伊e5老母。到hit e晝先生娘也無轉來，koh所看e5事情親像真無穩當e5款式，所以瑪莉就因為傷悲煞哮講：
「Beh chhoe7媽媽--lah！Beh chhoe7媽媽--lah！」女婢阿英看著瑪莉e5目屎不止傷心。Koh先生娘也無轉來，就姑不chiong chhoa7瑪莉轉去。
瑪莉一路真著急，所以到厝e5時，伊就隨時走到樓頂beh看媽媽，總--是瑪莉真著驚，因為伊e5老母已經無ti7 hit個所在，連老母所teh睏e5眠床kap內面e5物件toh續攏各樣。
瑪莉看著這個各樣koh冷靜e5房間續大聲啼哭。
「媽媽！媽媽！你ti7 to2位--leh？」
瑪莉四界chong5,想看伊e5老母iau2-ku2有ti7 hit個所在抑無。Hit時有人走來樓頂。瑪莉看著阿婆穿烏色e5孝服，目珠紅紅。阿婆看著瑪莉暫時煞boe7講話，只有嘴唇teh chhoah。
「阿婆！我e5媽媽ti7 to2位你知--無？」瑪莉緊緊問伊e5時，阿婆大聲哮，走倚來攬瑪莉ti7伊e5胸前。
「瑪莉！可憐e5瑪莉，你e5阿母已經去--lah！」阿婆親像哮到boe7出氣，連講話也講boe7出。
「瑪…莉，瑪…莉，你e5媽媽死--去-lah！」
總--是瑪莉親像m7知hit個意思，只有哮講：
「阿婆，媽媽去to2位--leh？我beh chhoe7媽媽--lah！」
阿婆hit時就將一領烏色e5孝服hou7瑪莉穿，續緊緊chhoa7伊落樓梯去。
「瑪莉，我chhoa7你來去kap你e5媽媽相辭。」
In走到禮拜堂e5時，禮拜已經煞，嘉蓮e5身屍tu2-tu2 beh chhia去火葬場。
華先生娘看著瑪莉就緊走來抱伊到ti7嘉蓮e5烏棺材前，指hit個有白白e5十字架罩--teh e5棺材講：
「瑪莉ka7你e5媽媽講再見。」瑪莉就thim3頭表示再見。Hit時華先生娘以及眾人看著瑪莉這個可愛e5款式，續可憐瑪莉e5慘境來流目屎。華先生娘抱瑪莉ti7棺材邊teh哮，了後細聲來teh祈禱。
棺材出發e5時眾人攏吟詩來送別伊。
阿婆就來接瑪莉去，續抱伊緊緊上鐘樓，tui3 hia瑪莉看到真遠。
「瑪莉你e5媽媽beh去--lah，你緊緊看！」
阿婆抱瑪莉看hit台漸漸beh離遠去e5棺材e5時，瑪莉chiah親像明白逐項所tu2著e5事，就giah8伊e5手來iat8伊ti7地面上所有e5一切，就是伊e5老母。伊e5目屎墜落滿面，hou7阿婆也相kap哮。
這個事了後瑪莉就成做一個無倚靠e5孤兒。Hiah e5老母胸前內e5幸福攏成做過去，前途有淒慘、冷淡teh等候伊。
無偌久瑪莉e5阿舅接著這個消息，就歡喜beh接納瑪莉去伊e5家庭，所以華先生娘，雖然真m7甘，koh有掛慮，iau2-ku2無法度就chhoa7瑪莉beh去chhoe7伊e5阿舅。
瑪莉e5阿舅是toa3 ti7一個鄉鎮，離開有兩日e5路站。In ti7 hit個地方不止有錢koh是有名聲e5人。可惜阿舅kap阿妗攏無子兒，所以生活不止空虛。華先生娘kap瑪莉到位e5時，in不止gong5-ngiah8,因為阿舅e5厝真大間koh sui2 e5 三層樓。有真sui2 e5花園kap埕，逐項攏真hou7瑪莉e5心驚惶。因為瑪莉m7-bat看著chiah-nih8 sui2 e5厝宅。
入厝e5時有一位不止好親近e5老婦人人來歡迎in入去。這位老婦人人是阿姑，久久toa3 ti7這個家庭teh幫贊阿舅kap阿妗，阿姑有chhoa7瑪莉kap華先生娘上樓頂，到三階e5這間房間，是beh hou7瑪莉toa3--e5。然後阿姑就chhoa7 in去二階，阿妗e5房間。
「這位是甚mih人？」
華先生娘kap瑪莉入去e5時阿妗就問阿姑。
「伊親像病人一個不止瘦，伊e5肩頭giah8-giah8,面貌親像真無爽快e5款式。」
「這位是華先生娘，這個就是瑪莉，tu2-tu2 tui3南部來到位na7-tiaN7。」
阿姑就紹介in。
「好！這個就是無父無母e5瑪莉？是講恰尼e5小妹嘉蓮e5子，著--m3?」
阿妗珍妮e5語氣真無客氣。
「是--lah！阮有接著瑪莉e5阿舅e5批，所以今仔日chhoa7瑪莉來。請以後gau5照顧--伊。」華先生娘就an2-ni 講。總--是珍妮阿妗親像無歡喜華先生娘講這種e5話，若是伊心內teh講：
「你是甚mih人！！瑪莉 kiam2 m7是一個孤兒mah？」Iau2-ku2伊只有講：
「請你m7免煩惱，既然來阮chia，阮就會設法。安娜阿姑，你chhoa7 in去樓頂歇睏，恰尼若轉來，chiah hou7伊去kap這位先生娘以及瑪莉面會。」伊tui3阿姑吩咐an2-ni，就越頭入伊e5睏房。
華先生娘感覺真不安，iau2-ku2阿姑e5好招待hou7伊續boe7記得攏總e5掛慮。Koh華先生娘接著恰尼阿舅e5 時，伊就真放心。決意beh交代瑪莉hou7 in，因為恰尼阿舅是一個不止有疼心koh溫純e5款式，hou7伊不止安心。所以ti7隔日就beh離開瑪莉轉去。總--是ti7 hit一暝華先生娘有流目屎來教示瑪莉以及替伊迫切祈禱。
「瑪莉！咱著會記得拉撒路阿伯e5故事，無論tu2著甚mih艱苦著ai3會記得giah8目看天頂，ti7 hia有上帝e5寶座，也有千千萬萬e5天使beh接納咱e5祈禱。」
總--是瑪莉目屎滿面，伊e5心有真大e5驚惶充滿，伊想到華先生娘beh離開伊，放伊一人ti7這個各樣e5環境e5內面，koh想著伊e5阿妗thang驚e5面容，心親像beh piak裂e5艱苦。
「瑪莉，你著勇敢，你kiam2 m7知，主耶穌不時kap你ti7--teh，koh天頂e5眾天使以及你e5爸爸、媽媽攏kap你ti7--teh，teh看顧--你！？」
「你an2-choaN2流目屎，你若an2-ni，我離開你kiam2有平安，ti7天e5爸爸、媽媽kiam2有歡喜，著--m3!」
「今你m7-thang哮，你若ai3 hou7主耶穌kap爸爸、媽媽歡喜你，著m7-thang哮，知影--無？」
瑪莉就恬恬無哮，來tam3頭表示知影。
「你若是知影著hou7我看你歡歡喜喜e5面。」
瑪莉擋恬伊e5目屎，ti7極大憂傷掛慮e5中間來做「笑容」hou7華先生娘看。華先生娘看著瑪莉e5順服kap可憐消瘦e5面，想著伊不安e5前途家己boe7禁得續攬倚瑪莉來哮。
「瑪莉你著常常求主，m7免驚惶，主的確無放sak你。」華先生娘chhoa7瑪莉祈禱了，hou7瑪莉睏好e5 時，伊家己為著瑪莉來祈禱到真暗。Hit一早起e5早車伊就離開--去。
瑪莉來倚ti7向街路e5窗仔邊，目屎流boe7盡。
「華先生娘！華先生娘！」只有嘴內細聲來叫伊e5名。Ti7伊細細e5心有充滿世間孤獨e5驚惶，以及絕望e5前途kap種種e5不安。
「瑪莉，你teh哮an2-choaN2？Chia就是你e5厝，你著m7-thang客氣。」「今咱來去，阿姑有真sui2 e5尪--仔beh hou7你thit-tho5。」這個親切e5阿姑就來到瑪莉e5後面抱伊，koh拭伊e5目屎。Chhoa7伊去房間來安慰伊。
瑪莉e5阿舅，恰尼是40外歲人，身體不止肥胖，伊常常出外，無ti7--teh，致到珍妮阿妗常常因為伊無轉來來生出冤家。因為in 兩人所有e5財產攏是屬ti7珍妮阿妗e5所有，所以恰尼阿舅不止降服ti7珍妮。珍妮阿妗也常常出外，所以攏無ti7-teh，有時也有人客來chhoe7 in，iau2-ku2瑪莉攏是toa3 ti7第三階e5樓頂，差不多除食飯以外攏m7-bat 落來樓下。有時只有來到三階後面hit個涼台看hit個m7-bat看--著e5 山景，sui2 e5樹木來家己憂傷na7-tiaN7。伊e5房間e5窗是向ti7大路，ti7 hia瑪莉有淡薄得著安慰，因為知hia有各種e5過路人、囡仔、賣物e5人、老人，以及種種e5車馬 ti7 hia teh過，成做一個不時變化e5活境。瑪莉倚ti7 hit個窗仔來一一觀察hia e5變化e5光景thang得著安慰。
有時阿舅也來問阿姑：
「瑪莉有好勢抑無？」
阿姑就講：「有--lah！較慣勢--lah，常常家己teh吟詩。」
阿舅koh講：
「阿姑你著做瑪莉好e5阿母來照顧--伊，因為珍妮e5身體無好勢，boe7-thang ka7伊照顧，所以你著替阮做這個份。」
若是有時有人客來e5時，阿舅就chhoa7 in到三階去，續紹介安娜阿姑kap瑪莉hou7 in知，也hou7瑪莉kap大家同桌來食飯。若是珍妮阿妗就攏m7是an2-ni。伊攏m7-bat叫瑪莉e5名，m7-bat來chhoe7伊。所以阿妗e5態度kap面容hou7瑪莉那來那驚。
有一擺有珍妮阿妗e5親人來thit-tho5,珍妮就緊緊備辦筵席來beh款待in，就設筵ti7 三階e5涼台。大家teh食e5 時，恰尼就看無瑪莉ti7 hia，就問阿姑：
「瑪莉an2-choaN2無來食？」
阿姑就講：「瑪莉ti7房間，我來去chhoa7伊來。」總--是珍妮就阻擋安娜講：
「M7免！無父、無母e5囡仔m7免hou7伊來ti7這款e5所在！」伊就koh tui3人客講：「恰尼真有趣味ti7孤兒，去拾一個無父、無母e5孤兒來teh飼，真有趣味，若是我攏無hit個趣味，chia也m7是孤兒院，是一個相當e5家庭，伊攏無理解。」
恰尼聽著，伊e5心不止艱苦，iau2-ku2 m7敢講甚mih。到ti7 hit這暝，beh睏e5時，恰尼chiah細聲來tui3珍妮講：「珍妮，瑪莉是我e5小妹e5子，伊無thang依倚，咱來ka7伊養飼kiam2 m7是應該e5事，你m7-thang看伊是一個孤兒，著ai3招呼伊，hou7伊會thang toa3咱chia，做咱e5子來培養伊。」恰尼講boe7煞e5時，珍妮就隨時變面大聲講：「甚mih！恰尼，你講甚mih！？你beh叫我著掠伊做子，著--m3!？我是boe7-tang3 an2-ni，你lam7-sam2叫人入來我厝beh hou7我做子，你所做e5 kiam2 m7是攏beh hou7我氣--死！我無欠用子--lah！」
珍妮就大聲仆ti7床來哮，恰尼感覺攏無法度。
瑪莉起初攏是家己ti7房間食飯。總--是無偌久，珍妮阿妗無歡喜人捧去hou7瑪莉食。
「叫伊落來食。」阿妗an2-ni講。所以瑪莉就落來ti7樓下e5食堂來kap大家相kap食。Hit一日瑪莉hou7阿姑chhoa7來ti7食堂beh坐位e5時，伊就照常雙手合倚，目珠khoeh-khoeh來祈禱，
「感謝天頂e5上帝，你有照顧我平安，也有賞賜食物hou7我食，我beh感謝你，阿們！」
恰尼kap珍妮、阿姑攏用奇怪e5面，來看瑪莉teh祈禱。若是珍妮看著伊e5祈禱，伊就真無歡喜，面phong3頭結，無食就cham3腳離開桌去伊家己e5房間。
恰尼就趕緊jiok8到伊e5房間去，
「你知瑪莉是甚mih款e5人抑m7知？」
珍妮看著恰尼jiok8來就對面來問伊，受氣e5火ti7伊e5目珠內teh著，
伊e5面真歹看。
「你是講瑪莉是一個基督徒，著--m3?！」恰尼就無看伊坐ti7椅--nih8 an2-ni講：
「是--lah！你kiam2 m7知我e5厝代代是反基督教e5家庭，你chiah將這個重擔來hou7我擔，今你著ai3扑算chiah好！我絕對無容允基督徒ti7我e5厝內！Hit款忘恩背義e5人無容允ti7我e5厝內！你著ai3設法！」珍妮親像吼獅來大聲嚷。
「珍妮你m7-thang講這款話，瑪莉是我e5孫仔，m7是kap咱完全無關係e5人，幫贊伊是咱e5義務。所以雖然伊是基督徒咱boe7-thang講甚mih。」恰尼掠珍妮e5手來beh阻止伊e5興奮。
「阮e5家庭無有hit款人，你著ai3設法！Hou7阮m7免tu2著見笑。」
恰尼攏無法度，只有koh上樓去探瑪莉。
「瑪莉你食有飽抑--無？」
恰尼看見瑪莉家己一個不止無伴，koh失志、憂傷e5面ti7窗仔teh看路上e5人e5時，伊就問伊。
「有--lah，阿舅！」
「瑪莉，你真乖，你有去主日學讀冊抑--無？」恰尼坐ti7伊e5眠床問伊。
「有--lah！」瑪莉e5面變成歡喜，目珠也金--起來。
「我e5媽媽逐禮拜攏有chhoa7我去，華先生娘是我e5先生，伊攏講天頂e5故事hou7我聽。」
「好！你是主日學學生！你e5媽媽教你祈禱，著--m3?！」
「是--lah！媽媽講食飯著ai3祈禱、感謝，若無上帝無歡喜。」
恰尼雖然有心beh叫伊m7免祈禱，若是看著瑪莉e5熱切kap伊e5信心煞hou7伊放棄這個忠告。
隔日瑪莉落去食堂beh食飯e5時，伊就照常beh祈禱。總--是忽然阿妗真大聲講：
「瑪莉，你boe7使ti7我e5厝內祈禱！你知甚mih人teh hou7你食，hou7你toa3,你teh感謝甚mih人？你boe7使得祈禱！」
瑪莉真大驚致到身軀phi7-phi7 chhoah，差不多beh哮--出-來，伊就m7敢祈禱，也m7敢捧碗起來食！
「瑪莉，你捧起來食！緊捧起來食！M7免祈禱無要緊！」阿姑就牽瑪莉e5手來提箸kap碗。但是這個順服e5瑪莉就因為驚珍妮e5關係捧碗起來beh食，總--是伊e5心感覺非常無平安，心真pe2-pak8,也忽然看著伊e5老母e5影ti7伊e5面前teh講：
「瑪莉！M7-thang食！你若無祈禱m7-thang食，主耶穌無ai3 hit號e5囡仔。」瑪莉忽然大憨giah，koh有華先生娘e5面，也有吊ti7老母房間hit個耶穌e5像e5面，攏顯現ti7伊e5面前一人一嘴叫瑪莉若無祈禱m7-thang食。
瑪莉煞著驚，將伊所提e5箸ka-落ti7塗腳，續哮--出-來。
「阿姑，你chhoa7瑪莉去房間。」
恰尼講。阿姑就用好話來款勸瑪莉，煞chhoa7伊上樓。
「珍妮，請你著為著我淡薄寬容瑪莉，伊iau2-ku2是一個細細e5囡仔，你hit款e5態度是無仁道。」
了後恰尼真無歡喜an2-ni講。
「甚mih號做無仁道？你koh用這個tioh8-tak來下ti7我e5腳前，你攏是beh害我死，我絕對無容允瑪莉kap我同桌，你若是無beh設法我chiah家己設法。」珍妮e聲親像發狂e5款，真響，致到ti7樓頂e5瑪莉kap阿姑攏有聽見。瑪莉煞攏無koh哮，伊單純e5心感覺一種生冷驚惶。
Tui3這個事了後瑪莉就kap女婢娜拉kap煮飯e5阿伯、洗衫e5阿姆ti7廚房e5另外食室食飯。總--是瑪莉攏無掠這個做苦心，反轉ti7 hia有自由，會thang繼續感謝祈禱。
瑪莉e5生活攏無變換，逐日攏是ti7家己e5房間e5窗仔邊teh看過路teh往來e5人。有時若知阿妗出外去thit-tho5,伊就感覺淡薄平安kap放心。有時煞出來ti7後面e5涼台看山景，忽然若想著伊e5故鄉，伊所toa3 e5都市kap教會，伊e5老母，伊所bat hiah e5人，koh想著伊現在e5境遇，無自由、驚惶，孤獨e5時續數念hit個老母e5胸前，心切來流目屎。Hit個所在是何等快樂、平安。今攏成做夢中e5世界--lah！
瑪莉e5心，ti7這個艱苦e5現實充滿著思念。
我e5媽媽ti7 to2位？我e5媽媽ti7 hit爿，遠遠盤過山，遠遠盤過海，Ti7 hia我e5媽媽teh叫我，「我e5瑪莉，我e5瑪莉！」甚mih人beh chhoa7我去。
親愛e5南風，你chhoa7我去，好--m7?親愛e5雀鳥，你chhoa7我去，好--m7?我ai3 chhoe7我e5媽媽，
雖然日子過去chiaN5半年，瑪莉e5心猶原親像ti7早日e5事，來teh數念伊e5老母kap過去e5生活。
若是珍妮阿妗e5面hou7瑪莉一發驚畏。所以阿妗若ti7厝--nih8 e5時，伊連出聲都m7敢，只有bih ti7伊e5密房，倚ti7向大路hit個窗仔來看人。
有一日，瑪莉看著ti7路--nih8有一大陣e5囡仔teh蹧踢一隻狗仔子。有--e5 teh踢伊，有--e5用石頭tim3伊，有--e5 ka7伊jiok。Hit隻狗仔子iap伊e5尾去bih ti7路邊e5樹頭，囡仔攏喊喝講：
「乞食狗仔！乞食狗仔！」Hit隻可憐e5狗仔子走來走去攏無所在thang bih。瑪莉聽著狗仔子teh哮e5聲，hou7伊e5心內真艱苦。
「可憐e5狗仔子！M7-thang ka7伊欺負--lah！囡仔朋友！M7-thang lah！」
伊e5心非常e5擘腹，總--是hit隻狗仔子到尾hou7 in追來到瑪莉所toa3 e5厝這爿，狗仔就走入hit個大門來bih ti7一欉樹腳，攏無koh哮。Hia e5囡仔就無法度thang入hit個關密e5大門，只有ti7 hia teh等。後--來就攏轉去。
到hit e昏，瑪莉攏無離開hit個窗仔邊，來teh看hit隻狗仔子有出來抑無。若是hit隻狗仔攏無koh出來，也攏無聽見伊teh哮e5聲。致到瑪莉想講伊是走無--去。
「可憐e5狗仔的確會hou7人扑死。」瑪莉ti7 hit暝煞為著hit隻狗仔來艱苦心流目屎，「主耶穌，求你著照顧hit隻狗仔子。」伊也an2-ni來祈禱。到半暝e5時，瑪莉有聽著遠遠e5所在有狗仔teh哮e5聲。瑪莉就緊緊起來聽「？？？」Hit隻狗仔子果然無走無--去，是bih--teh，到半暝人攏teh睏e5時，狗仔chiah真細聲teh哮，驚了hou7人聽見e5款。
瑪莉e5心親像hou7電氣電--著一樣來著急。
「可憐e5狗仔teh無伴！狗仔腹肚teh枵！狗仔teh哮媽媽！」
瑪莉續哮--出來。真不忍心，iau2-ku2 ti7這個半暝無有辦法。到ti7天beh光就攏無聽見狗仔哮e5聲，親像走無--去e5款。
總--是瑪莉洗面了後ti7房間teh thit-tho5 e5時，忽然koh聽著hit隻狗仔ti7樓下hou7人扑teh哮e5聲。瑪莉緊緊走到涼台beh看落樓下。Ti7 hia瑪莉看著娜拉teh扑一隻白色e5細隻狗仔子。
「Thai2-ko狗，出去--lah！M7出去beh扑hou7你死！」瑪莉e5心真m7甘，就tui3樓頂來出聲。「娜拉阿姐！M7-thang ka7伊扑--lah！可憐e5狗仔子m7-thang ka7伊扑--lah！」Iau2-ku2狗仔e5聲kaiN-kaiN哮hou7瑪莉e5聲攏無到樓下。
「乞食狗，m7-thang hou7伊入來內面，著ka7扑hou7死。」
忽然廚房e5阿伯出來，就用伊e5腳來大力踢hit隻狗仔子。
「Ah！」
瑪莉因為驚惶續掩目珠m7敢看。
「主--ah！求你救hit隻狗仔！」
狗仔攏無哮，瑪莉e5心真著急，「Kiam2會死--去？？？」
「死去--lah！煞boe7振動」有聽見娜拉e5聲ti7樓下an2-ni講。「娜拉你緊緊用畚箕ka7伊put去後面埋。」也有阿伯e5聲an2-ni講。
瑪莉聽著chiah e5話e5時，伊親像著驚kap傷心到beh烏暗眩煞倒--落去。瑪莉開伊e5目珠看e5時，娜拉已經將狗仔子囥ti7畚箕中beh put去埋。Hit時瑪莉攏無想著甚mih，只有勇敢tui3樓頂直直走到樓下來beh哀求娜拉m7-thang埋hit隻狗，因為伊e5心iau2-ku2向望狗仔會koh活--起來。
「娜拉阿姐，請你m7-thang埋hit隻狗仔子！娜拉阿姐，請你救狗仔--lah。」
瑪莉追到娜拉e5時，就拖伊e5衫來求伊。若是娜拉煞大聲喝伊，煞將伊oe7倒ti7地--nih8。
「這個乞食囡仔，你teh講甚mih！去--lah，無你e5關係--lah！」
「乞食囡仔！」瑪莉聽著這個聲，koh想著hit隻狗仔子e5時，煞因為傷悲來哮。伊緊緊上樓，倒轉到伊e5房間來倒teh哮。
瑪莉通日攏真憂傷，伊e5心攏是teh想hit隻可憐e5狗仔，連食飯e5時伊也teh想。瑪莉看娜拉kap阿伯煞真驚，感覺這內面e5人攏是真各樣，koh thang驚。瑪莉teh食飯e5時攏m7敢看in e5 面。伊想出有這款殘忍e5人，將hit個細細e5活命來踢hou7伊死，實在是真thang驚e5世界。
Hit e晡，逐人攏teh hioh中晝e5時，瑪莉就落來前埕，挽2、3蕊e5草花，想beh去探訪hit隻可憐e5狗仔e5墓。伊就去到後面e5果子園來beh chhoe7 hit個狗仔墓。樹仔腳chhoe7來chhoe7去攏無看見hit個墓e5所在。瑪莉chhoe7到目tam5目滴也chhoe7無。瑪莉到尾有chhoe7到後面e5所在去。忽然瑪莉看著這個光景hou7伊真著驚koh大歡喜。伊看見ti7一叢楊桃樹腳e5糞圾堆e5頂面，有一個畚箕，ti7 hit內面有坐一隻狗仔，狗仔e5目珠圓圓teh看瑪莉。伊坐真四正hit個款式親像tui3重眠睏醒e5囡仔一樣。
「Hng3!Chia koh有一個查某囡仔ti7 chiateh創甚mih？」狗仔e5目珠親像an2-ni講。瑪莉將伊e5花ka落ti7地--nih8,走到狗仔e5所在就ka7伊抱ti7胸前來惜伊。
「佳哉無死。感謝主！」瑪莉e5心真歡喜，就跪teh giah8目來感謝。Iau2-ku2伊驚了厝--nih8 e5人知影這個事，就是狗仔無死去e5事，就趕緊抱狗，走到遠遠暗sam3 e5後面去，是驚了in koh來害死這隻狗仔。
「可憐e5狗仔，你緊緊走去，m7-thang來這個所在，若來你就會hou7人扑死，緊緊走--出去！」瑪莉看無人ti7 hit個後面路e5時，趕緊放狗仔去。狗仔親像知瑪莉e5意思，就緊緊走去。瑪莉企ti7門口來看狗仔e5後面。伊e5心真擘腹，就心內koh為著狗仔祈禱。總--是狗仔走到一tin7囡仔e5身邊過去e5時，囡仔煞ka7伊jiok，用箠仔扑伊，到一個老人e5身邊過，hit個老人煞也用腳踢伊。走來走去攏hou7人扑。瑪莉看著這個情形，就緊緊走--去。
「M7-thang ka7伊扑。」瑪莉jiok到e5時就抱這隻無人ai3 e5狗仔，koh倒轉來ti7 hit個後面e5園內。瑪莉攬倚狗仔坐ti7 hit個暗sam3 e5草仔頂來家己吐氣，憂傷。
「可憐e5狗仔，你e5厝ti7 to2位？你chiah-nih8瘦，是無食飯，著--m7?攏無一個人thang可憐你，著--m7?無要緊耶穌beh保護咱。今我chhoa7你起來我e5房間，你著m7-thang哮，若無你的確會hou7人扑--死。」瑪莉就將狗仔包ti7伊e5衫仔內，看人無ti7後面埕e5時，就緊緊走到伊e5房間，續將門關起來。瑪莉hou7狗仔坐ti7伊e5眠床腳，心內卻非常不安。Hit一e晡瑪莉攏kap狗仔thit-tho5。瑪莉ti7 e昏e5時，就儉伊e5飯來hou7狗仔食。瑪莉不止小心來照顧--伊。
總--是到hit暝狗仔就哮beh出去。瑪莉真驚人知這個事，就開門hou7狗仔出去。若是狗仔ti7大廳，kap涼台seh8來seh8去，kaiN-kaiN哮煞放la5-sam5 ti7大廳。安娜阿姑起來e5時就大驚，就叫瑪莉出來。
「瑪莉，這隻狗仔你chhoa7入來著--m7?」「你會hou7你e5阿妗扑死，緊緊chhoa7出去放生！」阿姑知這個是瑪莉e5所做，就替瑪莉真煩惱。瑪莉緊緊抱狗仔ti7伊e5胸前，親像boe7-thang放sak伊e5款。「阿姑，請你容允這隻狗仔kap我toa3,因為伊是無厝e5狗仔！」
瑪莉tui3伊e5心內哀求。總--是hit時樓下有珍妮e5聲teh倚來。
「安娜阿姑！甚mih人掠狗仔起來樓頂？」安娜阿姑真著急，隨時面失色。伊驚了瑪莉會tu2著甚mih代誌，因為恰尼無轉來珍妮e5心tu2-tu2是不止懊惱。阿姑想beh緊緊來put hit個la5-sam5 e5時，珍妮已經起來，出現ti7瑪莉kap阿姑e5面前。
阿妗看見瑪莉抱這隻thai2-ko狗仔，koh看見面前有污穢e5時，伊e5面就親像火發--出來。
「阿姑，你an2-choaN2容允這個乞食囝仔抱這隻垃圾狗起來chia-- lah！唉--ah！我e5家明明是teh-beh敗--lah！」
「娜拉！娜拉！緊起來，將這個乞食囡仔kap乞食狗趕出去後面lah！」珍妮e5聲親像狂風真受氣。伊就走到樓腳去叫娜拉來。
瑪莉聽著這個thang驚e5阿妗 teh嚷，teh喉叫e5時，伊e5身軀因為驚惶khu7-khu7-chhoah，伊感覺厝內一切攏是thang驚。Iau2-ku2伊無放sak hit隻狗仔，伊koh較出力攬伊ti7伊e5胸前。珍妮阿妗煞ti7伊e5房間teh大聲哮。
娜拉就beh tui3瑪莉e5手來搶hit隻狗。總--是瑪莉phoe命來beh保護伊，因為想講娜拉的確會扑死hit隻狗。
「娜拉阿姐，m7-thang扑死--lah，這隻是我e5狗--lah」瑪莉流目屎來哀求。若是娜拉也無容允，伊出力扑倒瑪莉ti7塗腳來beh強搶hit隻狗仔。
「媽媽！媽媽來救阮--lah！」瑪莉就大聲呼救嘉蓮。
「瑪莉，瑪莉這隻m7好--lah，你緊緊放去，咱boe7使ti7這個所在飼狗仔，你著放去！」安娜就用好話來 beh幫贊瑪莉棄sak狗仔。總是瑪莉只有一心beh保護狗仔e5生命。
忽然珍妮chhoa7阿伯來。叫阿伯將瑪莉kap狗仔抱出去。阿伯就抱瑪莉出去。珍妮續命令娜拉將瑪莉e5房間e5物件提出去後面，續將伊e5房間鎖--起來。
「珍妮，你是beh hou7瑪莉去to2位？」阿姑就著驚來問珍妮。
「我今boe7-thang容允伊ti7我e5厝內」
「你是beh ka7伊趕去to2位？瑪莉hiah-nih8細漢kiam2有路 thang去，著--m7!！你著想看，m7-thang an2-ni做！」
「阿姑，你m7免干涉我！」
珍妮續變面來tui3安娜應。安娜就入去伊e5房間來哮。
阿伯抱瑪莉到後面埕e5一間破草厝，將瑪莉kap狗仔來hiat入ti7 hit內面e5草仔堆。
「今你著ai3 toa3 chia。」阿伯an2-ni 講，就關hit個門出去。Koh娜拉續tui3 hit個窗仔hiat入瑪莉e5衫kap鞋，koh講：
「耶穌囡仔，請你kap你e5乞食狗toa3這所在，無人beh koh ka7 lin2分開。」
瑪莉抱狗仔倒ti7稻草e5頂面。一心感覺著真歡喜，因為會thang救著狗仔。一心感覺著真不安，因為這間厝是不止la5-sam5 koh thang驚，內面是烏烏暗暗，真濟破koh歹e5物件囥ti7 hit個內面。
「可憐e5狗仔，你得著救--lah！咱ti7這個所在無人會koh害咱--lah！」
瑪莉就用手摸狗仔e5 頭殼。瑪莉e5疼心親像有透入ti7狗仔e5心，就歡喜吐出伊e5舌來chiN7瑪莉e5手。
瑪莉感覺著這個所在tu2好thang保護in兩人無依倚e5生命。伊看全世界攏是thang驚e5世界。Ti7這個無人行到暗sam3 e5破厝tu2好是瑪莉kap狗仔thang逃閃世界殘忍e5人e5所在，這款e5感覺就掩密伊一切e5不安。
所以雖然到hit e晡攏無食，iau2-ku2瑪莉攏無感覺著艱苦。伊因為厭sian7煞睏ti7 hit個稻草頂，狗仔也ti7伊e5身邊teh睏。Tui3窗仔有一條e5光線照ti7瑪莉e5面。
伊hit個sui2-sui2古錐e5面，今攏無去，成做一個消瘦、歹看e5面。設使ti7這時嘉蓮若有看著，m7知beh an2-choaN2傷心。可憐e5瑪莉，因為厭sian7,枵餓就睏到m7知人。總--是無偌久伊就眠夢伊e5老母teh煮料理beh hou7伊食。
「媽媽，較緊--lah，瑪莉腹肚真正枵。狗仔mah真枵。阮tui3早起攏無食飯！」「瑪莉，媽媽liam5-piN捧去，teh beh好--lah！」
「媽媽，我beh坐ti7桌等候，你著緊捧--來，也著準備狗仔e5飯，我beh代先感謝。」
瑪莉家己ti7夢中講話，祈禱e5時，tu2-tu2安娜阿姑有開門入--來。伊e5手有捧瑪莉e5食物，也有一領毯仔beh hou7瑪莉thang kah燒。安娜看著瑪莉無氣力，厭sian7睏ti7稻草頂teh眠夢e5時，伊e5心真可憐瑪莉。阿姑就叫醒瑪莉起來食飯。
瑪莉看著阿姑e5時，iau2 teh想是夢中e5老母，就歡喜接hit個飯去食。
「媽媽，多謝！華德，咱做伙來食」瑪莉就kiam2淡薄ti7地--nih8 hou7狗仔食。狗仔也是真枵，兩人就攏隨時食了。瑪莉giah8頭看e5時chiah知阿姑ti7伊e5面前。
「阿姑！」瑪莉看無伊e5老母e5時，伊e5心滿滿e5痛疼。
「瑪莉，你著乖乖tiam3這個所在，m7-thang走無--去，暗時著ai3 kah hou7伊燒m7-thang寒--著，扑算你e5老母會來chhoa7你去。你著ai3吞忍、等候。」阿姑親像知瑪莉e5心思。伊e5目珠有目屎teh流出。阿姑就離開瑪莉去。
到hit e暗，烏暗暝逼倚，四圍攏安靜e5時，瑪莉e5心就漸漸感覺孤單不安、驚惶。因為伊攏m7-bat一個ti7這款暗sam3 e5所在過暝。所以瑪莉只有抱狗仔ti7伊e5身邊m7敢睏，來teh張持。有時有老鼠出現來hou7瑪莉真大驚煞哮。總是有時有奇怪e5聲音來hou7瑪莉連哮著m7敢，親像烏暗e5惡魔縱冷ti7 hit個四圍，teh逼倚來。瑪莉有時著用雙手來掩伊e5目珠，有時塞密伊e5耳空，驚了看著甚mih，聽著甚mih。實在瑪莉細細e5心攏無法度thang擔當這種e5驚惶。伊e5神魂因為驚，就親像beh消散去e5款。伊e5面攏無血色，驚到變真細。到真暗伊攏無法度thang安心。
瑪莉e5痛苦到ti7絕頂。忽然瑪莉想著老母e5話。「祈禱主！」伊就緊緊khoeh目來祈禱。伊流目屎迫切將伊e5驚惶、孤獨e5事來祈禱。
伊攏無歇睏，繼續來直直用相像e5話來祈禱。到有一個時瑪莉e5心就感覺真安靜。瑪莉就睏去。
伊隨時夢見華太太teh講拉撒路e5故事hou7 in聽。Liam5-piN7著有老母teh笑e5面出現。有禮拜堂e5牧師，有主日學e5囡仔朋友。Chiae5 hou7瑪莉e5心攏得著平安歡喜。瑪莉有夢見一大tin7 e5天使，tui3天落來到一間真sui2 koh大e5厝e5門口。Hiah e5天使攏teh吟詩，圍倚一個可憐e5乞食。Hit個乞食已經死去，用草蓆包--teh。總--是天使有牽hit個乞食e5手來叫伊起來。乞食果然有復活。天使就扶插hit個乞食，tui3所來e5天koh上去。大家攏真歡喜，teh吟詩。乞食也變真歡喜，koh真sui2。瑪莉發見hit個乞食就是伊本身。Hit間sui2 e5厝是阿妗e5厝。瑪莉ti7天使e5中間攏boe7記得hiah e5艱苦kap孤單。伊e5周圍充滿著穿白衫teh吟詩e5天使。Hit個歡喜kap平安是boe7-thang形容--e5。
瑪莉通暝攏無koh驚惶。到伊thi2開目珠e5時，已經早起時--lah！總--是瑪莉感覺伊實在有到hit個快樂e5所在，實在有ti7 hia e5天使e5中間，來聽著hit個sui2國美妙e5合唱，也有看著hia e5白sih-sih、千千萬萬e5天使。
所以瑪莉e5心攏無koh驚惶，攏無koh悲哀，伊e5心有講boe7出來e5向望kap快樂。Ti7日--時瑪莉就將所看--著，聽--著天使e5事來講hou7狗仔聽。伊e5心有歡喜滿滿。雖然伊e5樣相真歹看，親像一個垃圾e5乞食囡仔，iau2-ku2伊e5心有滿滿e5歡喜kap o-lo2。
有土地伊e5光贏日晝。
若深信就會看到真明。
咱e5父tiam3-ti7 hia teh聽候。
有備辦極安樂e5房間。
第二暝昏，hit個烏暗、恬靜e5時來到。瑪莉猶原抱狗倒ti7 hit個la5-sam5 e5草堆頂，目珠khoeh-khoeh來祈禱，無偌久伊就睏去，果然伊ti7眠夢中koh看著伊e5老母e5面。
「瑪莉，緊起來，今仔日是禮拜日，所以著去主日學。」瑪莉聽見嘉蓮老母teh叫伊，koh將一領真sui2 e5衫hou7伊穿。
無偌久母子兩人就照常相chhoa7 beh去禮拜堂，瑪莉感覺這個是比以前koh較快樂、親蜜。禮拜堂e5鐘聲，無時停teh tan5。
瑪莉kap老母有到一位真sui2 koh真闊e5空中內。有真sui2 e5青雲、白雲、金雲，親像王宮一樣e5排列ti7四圍。Koh有一條七彩e5「虹」tui3這個雲thang3到hit一爿e5雲。瑪莉看見hit個下面有一個大門。Tui3 hit個門有千千萬萬e5天使，親像大水流--出來，in攏大歡喜teh吟詩o-lo2。有--e5 tio5跳 ，有--e5 thi2翼飛到hit個sui2 e5虹去。
「媽媽，真sui2!」瑪莉e5心大歡喜。「Ti7 hit雲內有樂園。」老母就an2-ni講。In 兩人就beh緊緊走到天使hia去。Iau2-ku2 khah走都走boe7去，只有遠遠來teh歡喜觀看hia e5快樂e5天使na7-tiaN7。瑪莉kap hia e5天使e5中間，親像iau2有一個隔膜ti7--teh e5款。
總--是chia e5情境，到早起時瑪莉若開目e5時就變無--去。
Koh過一暝，瑪莉有看著老母chhoa7伊去一位真sui2 e5樹林。Ti7樹林內有一條真sui2 e5溪。Ti7溪邊有真sui2 e5百合花，真清白，攏無有一蕊bai2--e5。Koh有真青翠e5草，也有真sui2 e5果子樹，攏是樂園sui2 koh快樂e5情形。瑪莉看見忽然hiah e5百合花攏變做穿白衫e5天使，ti7 hit個湖水e5頂面teh吟詩、tio5跳。
「媽媽，你看！」瑪莉e5歡喜到絕頂。
親像an2-ni瑪莉心內e5烏雲攏變做歡喜，伊也攏無感覺是真孤獨。伊逐暝攏是ti7 hit個美妙天使e5世界，伊細細e5心內有濟濟無法度thang講出天頂e5影像ti7-teh。
伊e5外貌卻日日消瘦歹看，若是伊e5內心有一種罕得有e5快樂kap平安。
所以伊雖然ti7 hit個孤單、驚惶、枵餓e5草厝內，伊感覺天堂是ti7 hit個隔壁e5款，離開伊無偌遠。伊完全是企起ti7一個各樣e5世界，攏無有人thang chham-chhap，連伊e5 阿妗也攏無koh來害伊。阿姑有逐日將食物供給伊，hou7伊m7免枵--死。瑪莉e5身軀kap面有hou7毒蟲咬，變做一個歹看e5囡仔，頭毛也攏無整理，所以真歹看、真垃圾。
以後無偌久，就是瑪莉e5阿舅恰尼teh做大生日。幾日前大家就真無閒teh準備內面kap大筵席e5物件。
Hit一日恰尼kap珍妮有招待真濟人客、朋友，in兩人為著準備kap管理就通暝攏無睏。到hit一早起就有濟濟人客接續來。恰尼kap珍妮攏穿最sui2 e5衫，出來ti7大廳接待人客。大家攏來到in e5面前講恭喜e5話，攏是歡頭喜面。無偌久厝內就人客滿滿；有老婦人人、紳士、查某人、囡仔、攏是真高貴，穿真sui2。有歡喜e5聲、teh笑e5聲、講話e5聲。
瑪莉雖然離開遠遠ti7後面e5草厝內，iau2-ku2有感覺著內面有無像，伊有看見真濟人ti7後面e5所在teh無閒chhih-chhih，所以伊e5心有淡薄不安，攏是驚人來發見著伊kap狗仔ti7這個所在，來攪擾in e5平安。所以伊攬狗仔恬恬屈ti7草堆頂teh張持外面e5情形。瑪莉久久ti7孤獨e5世界，自然你ai3孤獨也感覺著真驚畏人。親像hiah e5人攏是beh害死伊kap狗仔e5款式。瑪莉ti7內面有聽見幾個囡仔e5聲近倚來，攏是teh大聲喊喝。致到瑪莉真正不安，就m7敢koh toat3? hit個所在，緊緊tui3後面e5破空走出來，閃bih ti7別個iap-thiap e5所在。總是人客滿滿ti7埕內，來teh遊賞草花、樹木，所以瑪莉hou7 chiah e5人客趕到邊頭e5一個門去。Hit個是倚ti7廚房e5一個邊頭e5小門。Ti7 hia攏無有甚mih好看e5物件，只有差用e5人ti7 hia無閒teh出入。瑪莉就抱狗屈身ti7 hit個壁邊。
Hit時有一個乞食e5老阿婆來出現ti7 hit個小門e5門口，teh beh求乞。伊m7敢入來只有ti7嘴內細聲teh求乞。伊e5款式不止可憐koh thang驚。
真瘦，攏是骨頭。頭毛是親像白線一樣，所穿e5衫是真破koh垃圾，伊e5目珠不止表明枵餓e5款式。伊所chhun--出來beh求乞e5手，親像無力giauN7-giauN7 chhoah。
瑪莉忽然看著這個各樣e5老阿婆e5時煞生出驚心。因為伊m7-bat看著這款可憐e5人。所以就bih-ti7壁邊來注意偷看這個老人。看了就因為可憐傷心煞流目屎。瑪莉想著伊e5 老母 kiam2-chhai2也是親像這個老阿婆一樣teh受苦。所以瑪莉感覺著緊緊來為著這個可憐e5阿婆來冒險。總--是瑪莉tu2-tu2 teh想e5時，伊有聽見，珍妮阿妗e5聲tui3後面近倚來。瑪莉就緊緊來beh閃bih ti7這個門後，iau2-ku2 hit個方向tu2-tu2 hou7阿妗較有看著伊。
珍妮看著瑪莉垃圾歹看e5款式koh抱狗仔，企ti7伊e5面前，伊就煞boe7講甚mih，只有感覺真討厭、受氣。珍妮giah8目koh看見小門口有一個垃圾、歹看e5老乞食婆ti7 hia teh求乞e5時，伊e5心一發懊惱。阿妗就緊緊越轉身來beh chhoe7看有人thang將兩個乞食趕走抑無。
「甚mih人，緊去趕hit 兩個乞食出去！今仔日是甚mih日！Kiam2 m7知我e5厝攏是貴氣e5人客，hou7 in tiam3 hia beh穢soe3我e5厝，著--m7!？Lin2甚mih人緊緊去ka7 in趕走！續ka7 in扑hou7 in m7敢koh來！」珍妮an2-ni喉叫，就koh匆匆pong7-pong7入去內面。
但是人人攏真無閒，所以攏無teh聽珍妮e5聲。
瑪莉e5神魂攏因為驚惶來四散去。阿妗離開了伊就緊緊走離hit個所在來到阿婆e5身邊，意思ai3緊緊hou7阿婆離開這個所在，驚了阿婆會tu2著甚mih暴虐。瑪莉一步一步勻勻仔行來ti7門e5邊頭看阿婆，tui3頭到尾詳細來ka7伊看。
「請好心e5頭家娘淡薄來幫贊我！」阿婆e5目珠直直看tui3內面去看有人thang出來可憐捨施抑無，總是伊無氣力e5聲音攏hou7風扑散去，無人會聽見瑪莉看著這款e5軟弱煞來近倚阿婆。
「阿婆，你是無食飯，腹肚teh枵，著--m7?」瑪莉就好膽來問伊。
「是--lah！我已經3日久攏無食甚mih ti7我e5腹肚。」
「阿婆，你來我e5草寮仔好--m7!我e5阿姑若捧飯來hou7我食e5時我chiah用hit個飯hou7你食--lah！」
瑪莉就緊緊an2-ni講。雖然是an2-ni，iau2-ku2瑪莉想著伊tui3早起就攏無食，腹肚也真正枵，總--是瑪莉實在真歡喜將家己e5飯分伊食，因為伊看這個阿婆e5欠缺是真大。
「查某囡仔，你真正乖，真多謝你。」Hit個阿婆講an2-ni煞流目屎。瑪莉看著阿婆身軀teh chhoah，就問伊：「阿婆你teh寒，著--m7?你無衫thang穿，著--m7?」
「是--lah！我是一個無依倚e5老人，無厝無家庭，逐日是ti7這個街路teh求乞來度活，寒kap枵攏是真慣勢。」瑪莉聽著chia e5話e5時心真艱苦，伊感覺m7知著an2-choaN2來幫贊這個可憐e5老人。總--是瑪莉ti7伊e5心內為著阿婆來祈禱。Hit時瑪莉越頭看e5時，阿妗非常e5懊惱來企ti7內面teh gin5伊。阿妗e5面親像an2-ni teh講。
「好！好！你這個乞食囡仔，你煞kap hit e5乞食婆teh講話，好，好，你著ka7我記--teh，我若閒e5時chiah kap你算帳！」
瑪莉真大驚，就緊緊ka7阿婆講：「阿婆，請你離開這個所在seh8 tui3後面來，我toa3 ti7 hit個草厝內，你來hia chhoe7我，我 beh ti7 hia迎接你」
瑪莉緊緊離開hit個所在，閃到伊e5草寮仔去。
Tu2-tu2 hit個時筵席teh開始，人客攏teh坐桌，大家攏是聚集ti7客廳kap大廳，所以瑪莉就好膽到ti7後面門e5所在來等候阿婆。無偌久阿婆就出現ti7 hit個oat角e5所在勻勻仔行--來，瑪莉就走去khiu2阿婆e5衫仔來入ti7伊e5草寮仔內，koh hou7阿婆坐ti7草堆頂。「阿婆，你tiam3-chia等候我，我來去chhoe7看有甚mih食物無。」瑪莉an2-ni講就冒險beh出去chhoe7看有甚mih食物抑無。
瑪莉知影ti7食堂e5邊頭e5壁腳有一個phun缸teh te2種種m7-tih8 e5物件，所以伊就閃人e5目珠到hit個所在beh chhoe7食物。總--是伊感覺著伊e5身軀細漢boe7-thang到hit個懸koh大e5 phun缸，iau2-ku2伊有踏ti7石頭頂來探落ti7 hit個phun缸內。瑪莉 ti7 hit個臭臭e5 phun缸peng2來peng2去攏chhoe7無一項物件會thang食，攏是已經m7知影是甚mih e5垃圾，只有淡薄e5菜乾na7-tiaN7。瑪莉真絕望，因為伊e5心ai3 hou7 hit個可憐e5阿婆會thang得著甚mih，iau2-ku2照看是攏無法度。瑪莉用伊細細e5手無厭sian7來teh搜chhoe7,若是猶原chhoe7無，到尾瑪莉煞流目屎。伊e5心ti7無向望e5時，隨時向ti7天--nih8,所以瑪莉ti7伊e5心內來哮賴主耶穌，「主--ah！我beh an2-choaN2著好？我攏chhoe7無甚mih thang食，求你幫贊我！」果然有差用e5查甫人捧一寡m7-tih8 e5物件來beh hiat-kak8。伊看著瑪莉aN3-ti7 phun缸，目tam5目滴teh chhoe7 hit個食物就憐憫伊，tui3伊e5畚箕內chhoe7幾塊餅幼來hiat hou7瑪莉，「查某囡仔，你teh chhoe7食物，著--m7?Chia有餅幼hou7你。」
瑪莉緊緊將餅幼拾ti7伊e5衫仔裾，就歡喜來走到草寮仔去。「阿婆chia有幾塊餅幼，請你食。」瑪莉將所拾e5囥ti7阿婆e5面前。「真多謝！」阿婆就提一塊起來緊緊食，瑪莉恬恬坐ti7阿婆e5邊仔來看伊食，伊感覺伊e5腹肚tui3早起就攏無食，已經是真枵。總--是伊看見阿婆流目屎，來teh ge3 hit塊teng7-teng7 e5餅e5時，伊e5心真歡喜、真滿足，所以瑪莉就攬狗仔來歡喜看阿婆teh食，「查某囡仔一塊hou7你食好--無？！你扑算也真正枵。」阿婆食一塊了e5時就將一塊提hou7瑪莉，koh一塊hou7狗仔食煞尾只有一塊細塊--e5阿婆koh食伊，瑪莉真歡喜就beh感謝來食，因為伊e5腹肚實在真枵，iau2-ku2想著阿婆e昏暗無thang食甚mih e5時，伊就吞boe7落去，就koh將hit塊提hou7阿婆講：「阿婆，這塊收起來，e昏暗thang食，我若beh食我e5阿姑就會捧來hou7我。」阿婆真正受感激，伊就將餅囥ti7伊破破e5袋仔內。
「查某囡仔，真多謝你！你真正gau5疼老大人。願上帝kap你ti7--teh。」阿婆an2-ni講來感謝瑪莉就beh起身轉去。
「今，好心e5查某囡仔，我beh來去--lah！真多謝你！」瑪莉看著阿婆beh離開e5時感覺真艱苦心，「阿婆，你beh去to2位？」
「我m7知beh去to2位，總--是我著ai3去。」阿婆吐一個大氣，伊e5面真絕望、憂愁e5款。
「阿婆，請你來我chia睏--lah！我chia有稻草，koh我e5阿姑若捧我e5飯來e5時，咱chiah做伙來食，阿婆請你e昏暗著來--lah。」瑪莉e5心真熱切來鼓舞阿婆。「好心e5查某囡仔，會--lah！我若有活--teh我就會koh來--lah！」阿婆an2-ni講就離開草寮仔，勻勻仔出去，伊e5腳步真無好勢，因為真軟弱koh老。瑪莉有toe3到後面門來，「阿婆，你著有影koh來--lah！」
瑪莉e5心，因為無聊、孤獨煞流目屎an2-ni講。「會--lah！」阿婆an2-ni應。「阿婆，你著有影koh來--lah！」停淡薄久，瑪莉看阿婆離開，行到大路e5時，瑪莉就an2-ni koh一擺對阿婆講。「會--lah！」阿婆就tui3遠遠e5所在來應伊。「阿婆，你著有影--neh！」瑪莉再三an2-ni講e5時，阿婆已經無看見--lah。
瑪莉轉來家己e5草堆感覺真無伴，腹肚也真枵。阿姑因為無閒煞攏無koh 提飯來 hou7伊食，所以瑪莉感覺攏無力thang起--來，只有倒ti7 hit個草堆。瑪莉到尾煞睏去。
伊醒e5時已經是烏暗、恬靜e5半暝。瑪莉因為腹肚枵就艱苦到無法度thang睏。瑪莉giah8目看窗外e5天，有滿滿e5星辰ti7 hia。窗仔有一塊紙hou7風吹teh振動，hit張紙煞恍惚是瑪莉ti7細漢，kap老母teh禮拜e5拜堂e5鐘一樣teh tan5,koh瑪莉看見鐘聲那tan5那活潑，忽然天頂e5星辰攏變做天使，出現ti7空中飛來飛去，親像真無閒e5款。
無偌久，瑪莉有看見hit個乞食e5阿婆ti7伊e5面前講：
「瑪莉，起來！你腹肚真枵houN7？你看主耶穌有ka7你備辦一個筵席ti7 hia teh等候你，咱緊緊來去。」
瑪莉就緊緊起來，kap阿婆相chhoa7直直行到hit個天使e5所在。天使攏排列，吟詩歡喜來迎接in兩人。瑪莉看見hit個乞食是伊e5老母嘉蓮，koh看見伊所穿e5衫是真sui2,親像女王teh穿e5衫。
瑪莉坐桌e5時，有看見hit個筵桌有thang3到真懸e5所在到無看見，也有天使同桌。瑪莉kap老母是這個筵席e5主賓。瑪莉看hit個桌頂攏充滿著王beh食貴氣e5食物。
瑪莉就祈禱beh 來享受hiah e5物，伊目珠khoeh倚e5時有真大e5光kap真大天使e5歡喜、o-lo2 e5聲，搖動天頂。
祈禱了瑪莉就食所排e5物件，天使將真好食、真奇妙e5物件輪流捧到瑪莉e5面前。瑪莉teh食e5時攏有大o-lo2 e5聲音。
瑪莉食到真飽，伊e5枵餓攏無--去。
伊醒e5時感覺hiah e5天使e5聲iau2-ku2有聽見e5款。
Hit個乞食e5阿婆kap老母攏無看--見。
天已經光--lah！Hit早起阿姑也攏無提物來hou7瑪莉食，總--是瑪莉卻攏無感覺有枵，親像hou7天使請了真夠額。
瑪莉e5心只有teh想hit個可憐e5阿婆，m7知tui3 ta2落去，m7知有枵死抑無？
瑪莉kap狗仔有捷捷來到後面門，beh看hit個阿婆有來抑無，看無e5時，瑪莉感覺真傷悲。
瑪莉也感覺伊e5身軀真無氣力，瘦到一重皮piN一支骨。頭毛是sam3-sam3,真垃圾，有蟲teh做巢。面hou7蚊蟲咬到真歹看。Hit個早日ti7老母懷內古錐可愛e5瑪莉已經完全變換去，伊e5樣相變做一個歹看e5乞食囡仔。
瑪莉koh轉來ti7伊 e5草堆頂，來倒ti7 hit頂面睏。伊e5衰弱已經到極--lah！
無偌久伊醒e5時，hou7伊真大著驚！Hit個thang驚e5阿妗，手giah8一支枴仔，企ti7伊e5面前。
阿妗e5面非常e5歹koh惡。伊恬恬企ti7瑪莉e5面前，目珠真大蕊來gin5伊。Hit個款式真雄惡，致到瑪莉e5身軀攏淒冷--起來。
「乞食囡仔，你該死--lah！」
阿妗an2-ni講就用所giah8 e5枴來扑瑪莉e5身軀，這個是瑪莉一生e5中間所tu2著唯一e5枴仔e5滋味。
瑪莉m7-bat感覺著這個世界親像今仔日chiah-nih8 thang驚。瑪莉m7知著an2-choaN2，只有ti7嘴內求叫主kap媽媽e5名na7-tiaN7。阿妗連續扑三、四下就大聲趕瑪莉著出去。瑪莉聽著阿妗講：「出去！」感覺著得救一樣，緊緊來走--出去。瑪莉盡伊e5氣力，批命抱hit隻狗仔來走，
親像驚了伊e5阿妗會koh追來扑--伊。
瑪莉走到後面門beh出去外口e5時，ti7 hia有一個大koh深e5溝，著ai3過hit個橋，iau2-ku2瑪莉過頭著驚e5緣故，煞phin5落ti7 hit個大溝底落去。
「Ah！」
瑪莉哀一聲，伊e5身軀就沈落ti7水內。
這個可憐受苦e5瑪莉e5細細e5活命親像攏無向望thang koh活ti7這個世間。
到ti7 hit日e5 e晡3、4點，ti7離開無偌遠e5公園e5樹腳，有真濟囡仔圍lui5 teh看一個細細漢e5乞食囝仔抱一隻細細e5乞食狗仔倒ti7樹頭teh睏。In e5身軀攏tam5-tam5。
「可憐枵餓e5乞食囡仔！」有人憐憫伊，hiat錢ti7伊e5身邊，總是瑪莉攏m7知hit個是甚mih意思。
「這個乞食囡仔teh破病e5款！」
有人an2-ni講。
「伊e5頭殼真燒，有熱e5款！」koh有人an2-ni講。
「扑算這個乞食囡仔會死！」
也有人流目屎。
Iau2-ku2瑪莉ti7夢中看見滿天e5天使，提迦拿e5樹椏來做一個真sui2 e5王座，也將迦拿葉做一個冕旒來ka7伊戴ti7頭殼頂；大家攏teh吟詩，也有看見老母ti7 hiah e5天使e5中間，非常歡喜來teh chim瑪莉e5面。
瑪莉醒e5時已經烏暗暝到--lah！瑪莉看無一切e5天使kap老母，koh想著伊e5淒慘e5現實e5時，煞流目屎來叫伊e5老母。伊e5聲真無力，koh真驚阿妗會聽著，所以真小心。
伊感覺身體真衰弱，無氣力thang振動。總--是公園內漸漸無人，伊e5心也漸漸驚惶不安。
總是忽然想著hit個阿婆e5時伊就得著氣力。
「阿婆今暝kiam2-chhai2會來chhoe7我！」
瑪莉想著an2-ni就beh緊緊起來轉去到hit個草厝。卻一心真驚阿妗，總--是因為阿婆e5緣故就好膽beh koh轉去。
瑪莉攏無力thang行，感覺烏暗gong5-ngiah8。總--是疼阿婆e5心激勵伊一步一步奮鬥來行。
Ti7路中伊有tu2著幾若人。Hia e5人看著瑪莉攏越頭來講；
「可憐乞食囡仔，打算無父無母e5孤兒！」
也有人講：「Ti7這個所在kiam2有人tu2著an2-ni！？」
「Kiam2攏無親人thang照顧--伊？」
「Hiah-nih8垃圾koh bai2,無人beh ai3伊！」
「可憐。拉撒路e5子！」
瑪莉e5身體已經無法度thang行，iau2-ku2半行半爬來到hit個後面門。伊小心來爬過hit個早起所thut8腳e5橋。已經真暗，攏無星ti7天--nih8,koh hit個beh入去e5後面埕是真暗散thang驚。
瑪莉只有ai3 beh見阿婆e5面伊就攏無驚甚mih，伊攏無嫌一切e5勞苦，伊只有心內祈禱嘴內叫媽媽、媽媽e5名來直直進前。狗仔ti7半路就無抱伊hou7伊家己行，因為瑪莉攏無力，hit隻可憐e5狗仔也是親像beh死去一樣e5軟弱來toe3 ti7瑪莉e5後面。
瑪莉到伊所toa3 e5草寮仔e5時，hit個寮仔門已經鎖--起來，hou7伊無法度thang koh入去。
總--是瑪莉只有ai3 beh接納阿婆ti7 hit個內面，伊就一心ai3 beh入去，是向望看阿婆有ti7 hit內面抑無！
瑪莉就想著ti7寮仔e5後面有一個破空thang nng3--入去，伊就緊緊來tui3 hit個la5-sam5、矮khoeh e5所在爬入--去。伊e5面kap身軀攏有蜘蛛絲滿滿。
瑪莉就叫「阿婆！」「阿婆！」總--是內面猶原是真冷靜koh烏暗、孤單。阿婆e5影攏無看見，瑪莉感覺真絕望傷心。
伊行到ti7伊所睏e5草堆e5時，伊e5心忽然親像見著一個親人一樣，非常e5歡喜；其實hit個草堆是瑪莉會thang得著安慰kap向望e5唯一e5所在，hit個雖然是一個無價值，垃圾e5草堆，iau2-ku2 tui3 ti7孤單受苦e5瑪莉是何等e5寶貝koh有價值e5所在。
這個是thang3到hit個美妙e5天界，是無人會知e5所在。
Oh！Hit個草堆頂對 ti7現在孤獨可憐e5瑪莉是何等e5親密！何等e5需要！
所以瑪莉將hit個衰弱e5身軀來hiat ti7 hit個草堆頂，伊攏無想甚mih，只有親像見著親人一樣來淒慘哮。
無偌久伊就m7知人去。瑪莉ti7眠夢中有看見hit個可憐e5阿婆來企ti7瑪莉e5身邊。伊講：
「瑪莉，我來--lah！我beh kap你睏ti7這個稻草，你今安心，你m7免koh孤獨--lah！」
阿婆就倒ti7瑪莉e5身邊，koh用手來摸瑪莉e5頭殼。
「可憐e5囡仔！你e5受苦無久--lah！」
瑪莉真歡喜，伊只有來khoeh倚ti7阿婆e5胸前。伊只有感覺著安穩kap快樂；伊tui3阿婆微笑一下就koh睏。這個安穩是早前ti7老母e5懷內一樣e5安穩，瑪莉想講 tu2-tu2是hit時e5繼續。
總--是無久，瑪莉就koh夢見阿婆緊緊來teh叫醒伊起來。
「瑪莉！瑪莉！醒起來！我e5時間到--lah，我今beh來去--lah！」
瑪莉真著驚！
「阿婆，你beh轉去to2位？」
「瑪莉，你kiam2無聽見，外面hit個聲音？」
瑪莉就注神來beh聽看甚mih，果然瑪莉有聽著真sui2、真好聽e5音樂漸漸明--起來。其中有笛仔、有giang仔、有吹、有鼓，真濟種sui2 e5聲音tui3遠遠e5所在直直近倚--來。
「瑪莉，hit個聲音就是天使e5樂隊，我著緊緊去迎接in。阿婆講an2-ni就緊緊beh出去，總是瑪莉tui3阿婆e5腳khiN5-tiau5-tiau5 m7 ai3阿婆離開伊去。
「阿婆！你m7-thang去--lah！」瑪莉e5心真傷悲就哀求阿婆。
Hit個天使e5樂隊，有漸漸近倚來，hit個聲音那美妙。其中也有吟詩e5聲，有一大群穿白衫e5天使tui3街路hit爿漸漸顯明--出來。
天使tui3阿舅e5大樓e5門口過，seh8來到ti7瑪莉所toa3 hit個草寮仔e5頂面e5半空中。Hit個情形真正sui2,koh ti7天使e5中間有一台真sui2 e5金車，tu2-tu2是王宮女王teh坐一樣--e5。
Hiah e5天使停ti7 hia，也歡喜大聲來奏樂、吟詩。
阿婆看著天使到位就真歡喜beh走到天使hia去。「瑪莉我beh去--lah！」
阿婆就走--去，那走那得著氣力，koh那變換伊e5形狀。
阿婆走上空中e5時已經是變做一個真sui2 e5天使出--來。伊就上到hit個真sui2 e5車頂，ti7 hia連連teh叫瑪莉。
「瑪莉！瑪莉！緊來，天使beh來迎接你--lah！」
瑪莉實在真gong5-ngiah8,m7知影一切e5事。Koh siang7時teh睏e5狗仔也tio5起來，tui3瑪莉nau一、兩聲就走離瑪莉toe3阿婆e5路走--去。瑪莉看見狗仔那走那有氣力koh那走那變換伊e5形狀。狗仔走上空中e5時就變做一隻極sui2、全白色e5白馬出來，hit個款式是屬ti7天馬e5樣，天馬就到ti7 hit個sui2 e5天車，來beh拖伊。
阿婆koh繼續來叫瑪莉，
「瑪莉，你緊緊走--來！」
瑪莉真gong5-ngiah8來看na7-tiaN7，m7知伊著an2-choaN2。
忽然瑪莉有聽著hit個thang驚e5阿妗e5聲，瑪莉越頭看，伊e5阿妗giah8一支枴，真雄惡e5形容走倚beh來扑瑪莉。
「乞食囡仔，你該死--lah！」阿妗大聲罵，hit時天君攏大著驚來緊緊beh離開hit個所在，親像m7敢看著hit種e5雄惡。
瑪莉看著天使離開，馬車攏走入天頂e5時，伊就緊緊叫阿婆，就beh走去chhoe7阿婆。
Koh真驚阿妗e5款式，因為hit個款式的確是ti7天頂所無--e5,koh是所驚--e5,tui3後面阿妗直直罵koh漸漸追倚來。
Hit時阿婆天使有將伊e5衫仔裾thau2開，放落來hou7瑪莉。
瑪莉beh走感覺著無力，總--是伊一步一步來走，果然伊感覺伊也會走入hit個空中。伊真正驚阿妗就phoe命來走，總--是真無力，佳哉阿婆e5衫仔裾hou7伊khiN5-tiau5,伊就得著天使e5幫贊來漸漸上到hit個天君e5車頂去。天君接著瑪莉就大歡喜，大聲o-lo2,吟詩直直來走上天頂。阿妗e5聲kap影攏離開遠遠無看見--lah。
瑪莉ti7草頂看見hit個乞食阿婆已經變換做伊e5老母嘉蓮e5形狀出來，老母大歡喜大快樂來攬倚瑪莉ti7懷內。
「瑪莉！瑪莉！」瑪莉e5歡喜攏boe7-thang形容--tit，伊只有叫「媽媽！」一聲，就抱倚媽媽ti7伊e5全身軀。
天使真歡喜大聲吟詩。瑪莉就koh睏去。
「瑪莉，你著安心睏，今無koh有人thang hou7你驚惶，你e5受苦攏了--lah，咱beh入hit個光明e5國，是耶穌做王e5所在，ti7 hia無孤單、無悲慘、無流目屎，是thang永遠享受平安、快樂e5所在。
老母嘉蓮an2-ni講來愛撫平安teh睏e5瑪莉。
瑪莉就kap天君漸漸tui3天頂上去。
隔早起有好心e5阿姑，捧食物beh來hou7瑪莉食。伊因為無閒koh身體無好勢，煞兩、三日無提半項來hou7瑪莉，所以感覺真掛慮。
伊到草寮e5時，hit個草寮e5門有tui3外面鎖--起來，是tui3阿妗趕出瑪莉e5時鎖--e5
阿姑驚--一下。
「甚mih人鎖這個門？瑪莉是去to2位？」
伊e5心內真著急，就緊緊tui3窗仔beh來看瑪莉有ti7內面抑無，阿姑一下看，內面有真各樣e5安靜，koh ti7 hit個稻草頂有看著瑪莉恬恬倒ti7 hia，伊e5面向ti7天，真平安e5款式。
總--是阿姑看了有真著驚，瑪莉是m7是teh睏！
「瑪莉！」阿姑緊緊出聲來叫瑪莉。總--是攏無反應。阿姑緊緊扑開hit個鎖，來開門入去，伊e5手e5食物攏hiat-kak8--lah。阿姑緊緊倚來瑪莉e5身邊，伊伸手beh抱瑪莉，伸到一半煞m7敢摸著瑪莉，因為已經明白瑪莉是死去--lah！
阿姑緊緊倒退來大傷心、流目屎。
「可憐，無人看顧e5瑪莉！可憐e5瑪莉！瑪莉！」
阿姑實在為著瑪莉大傷心，緊緊跪落來祈禱。
可憐細細e5瑪莉已經ti7孤單、驚惶、枵餓、悲慘e5中間來死--去。
總--是無人知影瑪莉ti7這個悲慘受苦e5草堆頂所看見一切e5眠夢。若有人知影，人beh欣羨瑪莉e5死是何等e5奇妙，何等e5幸福、快樂。
（完）


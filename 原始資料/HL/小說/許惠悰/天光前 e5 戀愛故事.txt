天光前 e5 戀愛故事
許惠悰*
一
	想beh戀愛，想 kah 強 beh 起笑--ah。為著 beh 戀愛，我已經 ti7 心肝內決定，beh 用我身軀內底上尾仔e5一滴血來追求。Che 是因為我相信，只有透過戀愛才會當來行出家己肉體 kap 精神上並重 e5 唯一一條路來。我 m7-kaN2 講 che 是一種奇蹟。M7-koh che 確確實實是唯一e5一條路。是 an2-choaN2 我 beh an2-ne 講leh，che是因為只有戀愛，才會當 hou7 我 ti7 hiah-nih 大 e5 世界中，去描繪出我所追求 e5 某一點來，ma7 是因為戀愛，才會當 hou7 我來畫出 hou7 我真滿意 e5 唯一一條線來。若是 ui3 這個角度來看，講戀愛是一種奇蹟 ma7 是會 sai2。M7-koh ti7 chia leh kap你開講 e5 同時，我一定 ai3 請你 m7-thang 誤解一件代誌，ti7人生百態，千千萬萬人 e5 中間，我絕對是一個平凡，be7 引起人注意 e5 無名小卒仔。所以，ti7 chia 我想 beh ka7 我所經驗 e5,亦是我所想過 e5 一寡代誌，無臭toaN7，也無歪曲，tauh8-tauh8 仔來講 hou7 你聽。你 iah 是別人 e5 情形，我當然是無講 kai3 清楚，m7-koh 對我家己來講，戀愛 e5 開始總是真悽慘e5。
我想差不多是 ti7 我 10 歲 e5 時陣，有一工，我 ti7 阮庄腳 e5 厝 e5 粟仔埕看著一隻有火紅雞冠 e5 雞 kak，突然間，以誠猛 e5 姿勢來展開伊一爿e5 翼，用伊有爪 e5 腳 hiau-pai e5 踏 ti7 粟仔埕 e5 塗地頂懸。注意 ka7 看，我才發現，伊保持共一個姿勢，漸漸 leh 逼近一隻 leh 啄米，看起來溫順而且白siak siak e5 雞母。老實講，我並 m7 是一開始就存心想beh ka7 看 hiah 詳細，只是真 tu2 好，雞kak beh 偷食雞母 e5 這幕，無張無持就印 ti7 我 e5 目珠內。不管如何，hit 隻雞 kak 那親像leh展示伊男性e5氣派，愈來愈倚 ui3  雞母 hia 去。伊頭殼頂懸紅色 e5 雞冠 ma7 親像充血共款，企直直而且紅ki3-ki3。我想 ti7 hit 款 e5 狀況之下，m7 是 kan-taN 雞 nia7-nia7,就是人 ma7 是會面紅肉跳。M7-koh  請你 m7-thang 笑我，ma7 m7-thang 講我三八。我是足認真 leh 講這段故事 hou7 你參考。話講倒轉來，hit 隻雞母 leh，歸身軀做一團，親像完全順服權威共款，想 beh 走但是又 koh 走 be7 開 hit 款形。當雞 kak 以飄 phiat e5 姿勢 an5-an5 掠著雞母 e5 頷仔頸，準備 beh 跳去雞母 e5 kha-chiah-phiaN e5 時陣，雞母若像拼性命 e5 ui3 雞 kak e5 手頭走出來。是 an3-choaN2 雞母 beh 走離開雞 kak leh？這是足簡單 e5 ma3,伊也 be7 曉對雞 kak 講 beh 亦是 m7,當然只好用行動來表示伊 e5 態度。Ti7 這個時陣，雞 kak 是愈來愈勇，伊就若親像箭，koa3 飛 koa3 cheng5 jiok ti7 雞母 e5 後壁面。然後，用比前一 kai2 koh 較雄、較猛 e5 態勢跳去雞母 e5 kha-chiah-phiaN頂懸。結果如何 leh？頭 tu2 仔 iah想beh soan e5 雞母，這 kai2 煞完全放棄抵抗共款，將伊 e5 身軀放 hou7 低低，chhin3-chhai2 雞 kak去 ah。in koh來 e5 行為，無需要我 koh 加解釋 ah，想 beh 講，但是 ma7 無需要 koh講 ah。就 ti7 這個時陣，我雄雄去想著咱人 e5 一寡代誌來，人一工到暗攏愛 kek 一個聖人 e5 面來處理生活上e5代誌，m7 是股票，就是生理，抑無就是公司 e5 種種，講 hiah 濟，結局，若 m7 是為著beh 享受戀愛開花結果這個短短e5時間，我想咱人是 be7 hiah-nih 仔扑拚 e5。啥mih，你講我 e5 想法真亂來？講起來真歹勢，我是一個真無聊 e5 人無 m7 著，我 ti7 一開始就 ka7 你講過，ma7 ka7 你約束過。我只是ka7我所想著 e5 一寡五四三 e5 代誌，完完全全來講 hou7 你知影。Ui3 chit-ma2 開始，你繼續聽我講落去，你可能會愈來愈感覺講我真無聊真亂來。雖然講我 m7 是一個真巧 e5人，m7-koh 我 ma7 知影你可能會 an2-ne 看我。但是不管你 an2-choaN2 來看待我，攏是你 e5 自由，我是無法度來 ka7 你改變，kam2 m7是leh？因為我知影你絕對無可能相信講我有法度來阻止，抑是輕輕鬆鬆來左右你e5意志。你問講我 e5 意志？真歹勢，我並 m7 是一個偌有意志 e5 人。Beh an2-choaN2 講 leh，che是因為我有先尊重別人意見 e5 習慣。但是，ma7 是因為 siuN 尊重別人意見，煞 hou7 我變做講無意志共款去 ah。我足想 beh ka7 我是 an2-choaN2 失去意志 e5 故事來講 hou7 你聽，m7-koh 若 koh 講落去，咱 e5 故事就講攏 be7 煞 ah。所以，我想咱上好來繼續咱雞 kak kap 雞母 e5 話題。話 koh 講轉來，ti7 我 kap 你講話 e5 中間，你 ma7 應該會當了解，其實我也無完全喪失意志。老實講，我 ma7 無希望我是無意志 an2-ne leh 生活。所以我 beh 拜託你會記 leh 講，上少我 ma7 小可仔也有一點仔意志。
好，咱 koh 轉來雞e5話題。雞 kak kap 雞母 ka7 世間中真現實真 bai2 e5 觀念輸入我 e5 身軀內底了後，in 煞若無發生啥物代誌共款，繼續 ti7 粟仔埕 leh 啄米 ah。講老實話，到 hit 陣為止，我一直叫是講紅嬰仔這款物件是照父母所講 e5 共款，是 ui3 石頭縫抑是 ui3 頭殼頂生出來 e5。但是，我發覺講並無這款 e5 道理。所以，ui3 hit 陣開始了我長 koh 暗暗仔 leh chhoe7答案 e5 過程。我想你可能 ma7 臆會著，一個人偷偷仔黑白亂想 e5 結果，雖然是違反自然，但是 ma7 意外提早 hou7 我一片光明 e5 答案。我想你可能知影芎蕉 houN，假使講你 ka7 芎蕉囥 leh，無去 chhap 伊，當然伊 ma7 是會熟。M7-koh 你若 beh hou7 伊較早熟 leh，你會使逐工 ka7 伊 ui3 甕中提出來 hou7 日頭曝曝leh，抑無就是 ka7 香插 ti7 甕內底，來做催 hou7 伊早熟e5工課。若照 an2-ne 做落去，本底應該 3 禮拜才會熟 e5 物件，kan-taN 需要一禮拜就熟 ah。三禮拜 kap 一禮拜 e5 差別是足驚人 e5。若親像 ka7 芎蕉逼 hou7 熟 e5 過程共款，我 e5 少年時代著是經過一擺又 koh一擺反覆e5催熟過程。無管我願意抑是無願意，總是我就是經過 an2-ni 大漢成長 e5。老實講，我相信，ti7 這個世間上應該無其他親像我共款 hiah-nih 仔早熟 e5 少年 e5 存在。
Ti7 hit kai2 真無爽快 e5 雞 kak 雞母事件了後，我又 koh 親目看著幾 kai2 類似 e5 精牲leh 親密 e5 行為。其中有一件我想我是永遠 be7 be7 記得 e5代誌，he是發生 ti7 我 13 歲 e5 春天。Hit一冬，我 tu2 好順利通過中學 e5 入學考試，為著 beh 去 ka7 我考試進前拜託伊保庇，真聖 e5 神報告我考試 e5 結果，我陪阮老母去廟裡拜拜，倒轉來 e5 時發生 e5 代誌。拜過神了後，我家己一個人行 ui3 廟口頭前 e5 花園去。Hit 陣是南風花芳，春色迷人e5 好光景。Hit 款 e5 光景是除了春天以外，其他 e5 時陣所看 be7 著 e5。我是 to2 位e5人是m7?真歹勢，頭 tu2仔 煞 be7 記得 ka7 你講，我是 ti7 溫暖 e5 南部出世 e5。我想你 e5 故鄉是 ti7 寒冷 e5 北部 hoNh。假使講，有一工你感覺生活 ti7 這款寒透透 e5 都市真厭，想beh chhoe7 一個 sui2-sui2 e5 所在行行 leh，我想你會當來 hit 間廟散心。當我企 ti7 hit 間廟 e5 花園頭前e5時，雄雄有兩隻鵝 ui3 我 e5 面頭前搖搖擺擺行過。我隨就想講，這兩隻鵝絕對是一隻公 e5 一隻母 e5,若m7是 an2-ne，in 無可能會 hiah-nih仔 親密 teh 行鬥陣。我臆 e5 到底是著抑是 m7 著，應該是 ai3 來做判斷 e5 時陣 ah。in兩人，m7 著 m7 著，in 兩隻鵝 an2-ne 行入來亭仔腳。其中有一隻用伊 e5 嘴來含著另外一隻e5 頷仔頸，去 hong5 含著頷仔頸 e5 hit 隻就乖乖仔 khu5 落去。Koh 再來，hit 隻 kang5 含頷仔頸 e5 就爬去khu5 leh hit 隻 e5 kha-chiah-phiaN 頂懸。但是，因為伊 e5 身軀 siuN 過大 phiang，伊 e5 動作又 koh siuN 過飯桶，所以注意 ka7 看，伊e5腳一擺 koh 一擺 ui3 鵝母 e5 kha-chiah-phiaN 頂懸 chhu 落來。你想伊攏總跋落來幾 tau2?當我發覺我應該自頭就 ka7 伊算 hou7 清楚e5時陣，伊已經 m7 知 siak 落來幾若 tau2 ah，kan-taN ui3 我開始注意 ka7 算就已經跋落來 19 kai2 ah。真驚人 hoNh，看到上尾ah，chham 看 e5 人 ma7 會開始著急起來。但是，老實講，看 in leh 相好並 m7 是一件 hiah 無爽快 e5 代誌。因為，我看著 in leh 流嘴瀾，che 是真正 e5,我確確實實看著 in leh流嘴瀾，而且……。
而且，我ma7 會當 ka7 koh 較精彩浸 ti7 戀愛中結合 e5 iah8 仔 e5 情形來講 hou7 lin2 聽。Che是發生 ti7 我初中二年 tu2 仔 beh 結束hit冬，也就是我 15 歲 hit 陣 e5 早春。有一工，我 ti7 音樂室 leh 彈 piano，ui3 扑開 e5 窗仔門飛入來有真 sui2 e5 翼 e5 iah仔，m7知是 an2-choaN2，iah8 仔 choaN5 飛落來停ti7離我e5手無偌遠 e5 keyboard 頂懸。tu2仔 好想 beh 用手 ka7 伊 sng2 一下e5時陣，我才發現伊並 m7 是 kan-taN一隻 nia7-nia7,所以我 choaN5 手擋 tiau5 無去 ka7 摸。當然，in兩隻若親像去 hou7 釘仔釘 tiau5 leh共款，黏 kah an5-an5-an5。而且，ma7 親像人 lim 酒醉共款，haiN3 來haiN3 去。就ti7這個時陣，我 e5 心肝內原本憐憫 e5心煞去 hou7 殘忍 e5 心來取代。聽 hou7 清楚，其實我這個人 ui3 少年時代開始到青年時代會當講無啥物同情心。暴力若親像就是我 e5 化身共款，會當破壞 e5 我絕對想辦法 ka7 伊破壞。Che 是因為 ti7 我 e5 心肝內產生了一種反叛 e5 意識，這個意識來左右著我 e5 行為。我想 chit-ma2 我也相信制約歸個宇宙 e5 大道理—矛盾律，絕對無可能 ka7 我排除 ti7 外口。所以本底我 e5 性情是較軟弱 e5,結果我所表現出來 e5 行為顛倒攏是殘忍 koh tang3-sng。我做一件真無應該做 e5 代誌ah。我 ka7 hit 兩隻 boe7 記得 thang 飛、放棄性命 e5 iah8 仔掠起來，續落去，你想我 an2-choaN2 piN3？假使講雷公打到頭殼頂懸 ma7 無可能會分開 e5 hit 兩隻 iah8仔，我硬死想beh用手 ka7 in來拆分開。本底我叫是講 che 是一件簡單e5工課，但是想be7到較an2-choaN2 ka7 in giu2 攏無法度 ka7 in 拆分開。所以我只好運氣用 koh 較濟 e5力來 ka7 in giu2,上尾仔 in 才 hou7 我來 ka7 拆分開。koh來，我ka7 in 囥 ti7 piano e5 keyboard 頂懸，我想講 in差不多是會飛走才著。但是，事實 kap我想 e5 完全倒 peng2,in 不但無飛走，顛倒 koh 再用 in無 saN 四配小小 e5 身軀 kap大大 e5 翼仔，搖搖 haiN3-haiN3 e5 互相 koh鬥陣。你感覺講我看著這款 e5 情形可能會採取啥 mih 款 e5 手段來對待 in leh？ ka7 in扑 hou7 死？我才無 hiah 憨 leh。我也m7是講 m7 知 beh an2-choaN2 真正來苦毒人，苦毒人 m7 是 ka7 判死刑，是 tauh8-tauh8仔 用各種 e5 方法來 ka7 伊刑求 kam2  m7 是 leh。所以，我ka7 hit 兩隻 iah8 仔掠起來，一隻掠 ti7 正手、一隻 ti7 倒手，然後，ka7 in兩隻向兩個完全倒 peng2 e5 方向高高tan3 去。我殘忍而且ai3 kang5 chhong3-khang e5心態就 ti7 chia 發揮到上懸 e5 境界。我這個人真正是有到烏白亂來，只要是無照理出牌 e5 代誌，我攏有可能做會出來。所以你ai3 特別注意我這點。上尾 hit 兩隻 iah8 仔 有 koh 飛鬥陣無是m7?當然 in 是頭眩目暗，也是醉茫茫共款，以向高 tan3 出去 e5 hit 個空間為中心，一直 ti7 hit 內底 seh8 箍仔，互相拚命 leh 走 chhoe7 失散 e5 另外一半。但是，運命煞 ka7 in 牽引去愈來愈遠 e5 兩 e5 極端 e5 方向。然後，in 若親像 ti7 共一個時陣 ui3 酒醉中清醒起來共款，雄雄向倒 peng2 e5 方向遠遠 e5 飛去。我想ti7 這個曠闊 e5 世界中，in這世人攏無可能有 koh 再相見面 e5 機會ah。
我可能講 siuN 濟 iah8 仔 e5 故事 ah。我原本想beh小可來講 koh 較熱 e5 豬 e5 代誌、koh 較猛 e5 牛 e5 故事、抑是 koh 較心適 e5 蛇 e5 情形來 hou7 你聽。但是，chit-ma2 iah 是mai3 講好 ah。若是你 ai3 聽，我相信我有法度就各種無共e5生物一項一項仔來講 hou7 你了解。譬如講 niu5 仔 (蠶)，…我想也是 ti7 chia 擋起來好ah，我真正是畫虎 lan7 畫 siuN 過頭仔。假使講，我若是 ka7 我某一工、抑是某一分鐘所看著、所聽著、ah 是所想著 e5 大小項代誌，一條一條來講落去，恐驚會 ai3 開三個月 e5 時間才講會了。我是無 hiah濟 e5 時間。我相信你 ma7 是無 hiah 閒才著。所以，為著beh ka7 我 e5 愛情故事用較簡單、較重點式 e5 方法來講，我是想 kah 強 beh起痟 ah。
我ka7無啥重要 e5 代誌講 siuN 濟 ah。其實，我想 beh 講 hou7 你聽 e5 是 tui3 chit-ma2 開始。Ti7 beh 正式開講進前，無論如何，我需要 koh 再講一件細項 e5 代誌。
二
Ti7一開始我已經講過，我 kan-taN 想 beh 戀愛。而且，一心一意做戀愛e5夢。戀愛若親像是我唯一 e5 向望。像我這款 e5 chhit-tho5仔 本底著無可能有啥 mih 理想、抑是希望。Tui3 一般人來講，in 所追求 e5 好名聲、成就、抑是財富……等等，我是 koh較無可能去考慮過。Tiam3 我 e5 心肝內 kan-taN 想 beh an5-an5 ka7 我所日思夜夢 e5 hit e5 查某囡仔抱 ti7 我 e5 胸坎內底。是，he 是我真正唯一 e5 想法。Chit-ma2 我 ma7 是 an2-ne想。Ah，我所心愛 e5 查某囡仔，我想 beh 用我 e5 手 an5-an5 來 ka7 你攬 tiau5 leh，將你若像糖蜜 e5 嘴唇含 leh，然後，ti7 我e5身軀 kap 你 e5 身軀合做一個 e5 時陣，「我」這個概念才頭一 kai2 會當完全體現出來。這款 e5 想法若 ti7 我 e5 心肝內 puh 芽，伊著會真緊 e5 速度來成長，無偌久了後，伊就會ti7我e5身軀內釘根。你 kam2 會當相信，ti7 這個世間上，有我這款痟豬哥 leh？M7-koh，我自細漢就一直向望家己會當做一個痟人，當然這是無啥物好 thang 臭toaN7，但是我亦是感覺 tui3 家己真滿足。是 an2-choaN2 我會變做這款e5人，我想誠巧 e5 你應該無須要我 koh 加無采嘴舌，自頭到尾 koh 說明一 kai2 hou7 你聽，ui3 頭 tu2仔 我講我少年時代e5故事內底，我想你差不多有一個底才著。你講我足無聊是 m7?但是，我感覺，咱人e5 思想抑是感情e5發生 kap 進展，其實攏是ui3 無聊、幼稚、抑是細項代誌開始 e5。而且，對每一個人來講，支配 in 一世人真正重要 e5 細項代誌又 koh 隨人無共有真大 e5 差別。若照 an2-ne 講起來，我 ui3 我 e5 世界中來提出一套 kap 著我 e5 血 kap 我 e5 肉 e5 思考體系，ma7 m7是無可能 e5,kam2 m7 是leh？
我真正足向望有一個愛人。所以，我 e5心情真痛苦，我 e5 khi2-mou是痟痟無啥正常。每一暗，我 beh 睏進前，我攏會唸講﹕「愛人ah，好睏 loh8」才睏。當然因為無這個人，所以我無法度叫出伊 e5 名來，che是小可無 采 e5 所在。而且，有時 ti7 半暝醒起來e5時陣，ti7 我 e5 心肝內底一定有愛人 e5 形影走出來。雖然，我 m7-bat 伊，但是，伊一定攏會保持伊聖女般 e5 笑容企 ti7 我 e5 面頭前。Ti7 這個時陣，我一定攏會用真虔誠 e5 心情來 ka7 目珠 kheh 起來，因為我感覺講，愛人 e5 姿容實在是足成觀音菩薩，ti7 伊 e5 身軀邊，我定定會當看著若像神明共款 e5 光環。然後，我會 ka7 我 e5 雙手 chhng 出來，an5-an5 e5 將伊攬 leh，大聲喝出，ah！我所愛 e5 查某囡仔！Ti7 這個世界中我上合意 e5 人！我想 beh 用我充滿熱情e5嘴唇去 chim 你，用我滿腹 e5 愛意來 ka7 我 e5 愛人攬著 leh，我 e5 胸坎 ma7 因為熱情過度，強 beh 火燒起來。對伊思慕 e5 心情 chham目屎 ma7 強 beh 流出來ah。
真失禮，無張無持中我煞失態 ah。但是，我 e5 胸坎到chit-ma2 ma7若像強 beh pit 開共款。你 ma7 知影我 e5 腳筋 kap 手筋 ma7 親像 kiu3 筋共款一直 chhoah boe7 停。因為是你，我才會面皮 hiah 厚講 hiah-nih2 仔濟。若是換做別人，我絕對無可能有心情講這款話來。因為 ti7 你 e5 面頭前，我 be7 足掛意我家己 e5 形象。請你了解，一直到今，我 m7-bat 講 ka7 真正 e5 家己完完全全表現出來。但是你，善良koh單純 e5 你，請你無論如何一定愛了解我。我是牲牲。若講聖賢 e5 路是咱人應該行 e5 路，我分明是行m7著路 ah。所以，請你 ka7 我看無起。但是請你 m7-thang 來笑我，總是牲牲是會 sai2 來ka7 伊看無起，但是ma7 be7 使來 ka7 恥笑。Koh 再講 che ma7 m7 是啥物好 thang 恥笑 e5 代誌。有關這點，我 teh 想，假使咱這個地球若 koh 一 kai2 回復著充滿牲牲e5時代就好 loh8。請你 m7-thang 受氣，我並 m7 是希望人類來絕種。我 e5 意思是講，我希望咱會使來 ka7 咱 chit-ma2 所慣勢 e5 生活方式 kap 文化素養來 ka7 放 sak，一切回復到上古早e5野蠻狀態來 koh 開始。我來舉一個實際 e5 例，譬如講，有 e5 人m7是為著 beh 保暖來hap5 hoah8 巾，in是為著 beh 展 in 開幾百箍買e5物件，所以才 ka7 ha5 ti7 肩胛頭。對這款 e5 代誌，我是足 chi2-chan2 be7 tiau5。只要你注意 ka7 看，你就知影講，hit 條 phoag8 巾根本就無發揮著伊 e5 功能。因為伊m7是 ha5 ti7 頷仔頸頂懸，顛倒是 haiN3 ti7 肩胛頭。你若看著這款 e5 情形，你敢會當攏無啥反應 leh？我是強 beh 吐出來。另外，我 ma7 足擋 boe7 tiau5 la-ji2-ou3 (radio)，m7管你是行 ti7 街仔路，抑是 ti7 厝內leh 歇睏，伊不斷向你 e5 耳仔衝過來 e5 聲音，你 kam2 擋會 tiau5?我是真正 chi2-chan3 be7 tiau5。對我來講，人 ti7 這款 e5 環境中生活竟然 iau2 koh 無起痟，實在是無法度相信。我若 koh ti7 這個都市加 toa3 兩冬，我心內誠清楚，我絕對是會起痟 e5。所以，我想差不多 koh 過一冬了後，亦就是講，ti7我 iau2 未起痟進前，我 beh 搬轉去庄腳生活。假使講，tiam3 庄腳 ui3 透早到暗暝攏iah是聽會著 la-ji2-ou3 e5 聲音時 beh an2-choaN2？當然，我會 koh 重搬厝。若是新 e5所在亦是共款 leh？你不如講若是我 e5 頭殼頂懸攏是 la-ji2-ou3 e5 聲音時 beh an2-choaN2？若真正是這款 e5 情形發生，我想 m7 免講，我一定是會起痟 e5。
真失禮，話又 koh 講遠去 ah。若像變 kah 誠冷 e5 款。外口無的確已經開始 leh 落雪 ah。講起來，今年 ma7 真奇怪，到今iah m7-bat 落過一 kai2 雪，明仔再著已經是基督耶穌e5生日 ah。講著這工，我就去想著我 ma7 是 ti7 hit 工 e5 半暝時出世 e5。所以，明仔再著是我 e5 生日 lah。你問我幾歲是 m7?你問著一件 hou7 我真悲傷 e5 代誌 ah。到明仔再 e5 半暝，我就30 歲 ah。後日 e5 早起，當我 ka7 我 e5 目珠擘開開始，我著一定 ai3 ka7 家己算做 31 歲 e5 人才會使。所以，今仔日是我 30 歲 e5 上尾仔一工。老實講，我是完全 boe7 記得這件代誌 ah。Chit8-ma2 ti7 無張持當中去想著這個意外 e5 消息，我是一半歡喜 ma7 一半傷心。想著 30 歲，我 e5 青春就已經變做過去，消失 ah。你 18 歲是 m7?是 an2-choaN2 你 beh ka7 這件代誌講 hou7 我知影 leh？你可能 m7 知影，你頭 tu2 仔這句話偌刺痛我 e5 心leh。但是，我 beh ka7 你講，你 hit 句話已經完完全全來 ka7 我 e5 生命結果 tan3-sak 掉。我 e5 青春就 ui3 這陣來結束ah。Tui3 我來講，青春不再 e5 性命，嚴格來講，be7 當算是性命。差不多我 ti7 你這個年歲 e5 時陣，我著有這款 e5 想法ah。我 ti7 我17、8歲 e5 時陣，我就數想著戀愛 e5 滋味，想beh有愛人。甚至 ti7 眠夢中 ma7 是 leh 想講：「我所心愛 e5人oh，請你出現 ti7 我 e5 面頭前 oh。」Che 是我發自內心 e5 真心話。若是這個查某囡仔 ti7 這個時陣出現，我絕對會用我全部 e5 力量來 ka7 伊攬 leh。Kan-taN 一分鐘著好，無，一秒鐘 ma7 會使 ah。Ti7 hit 秒鐘內底，阮兩人 e5 肉體著完全若愛人共款來變做一體，阮兩人 e5 靈魂 ma7 完全若愛人共款來結合鬥陣。除了這款 e5 期待以外，我是無啥要求 ah。一直到 chit-ma2,我 ma7 iah是不安 leh 等待這秒鐘 e5 出現。我一直叫是講，ti7 我 30 歲以前，hit 秒鐘絕對會來拜訪我 e5 青春。但是你 ma7 會當發覺講，一直到我 30 歲 e5上尾一秒鐘，伊並無來出現 ti7 我 e5 面頭前。我 tui3 我家己咒誓過，若是 30 歲進前，愛神無來拜訪我，我絕對 beh 結束我家己 e5 性命無願意 koh 繼續活落去 ah。
你，iah少年家仔 e5 你，你 kam2 知影，我 e5 精神內部就若親像本底是芳 kong3-kong3 e5 酒煞去變做 hou7 人嫌酸 e5 醋共款。我對人原本無限 e5 愛，chit8-ma2 若 beh 完成發酵作用，將我 e5 愛意轉變做極端e5怨恨。雖然，我 e5 性命 kap 青春 ti7 整個人類 e5 長遠歷史中是差不多若無共款。但是，我相信我這個小小 e5 怨恨絕對有可能會對這個宇宙產生破害 e5 作用。
三
話 koh 講倒轉來，我 ma7 bat 親身感覺著戀愛 e5 滋味過，ma7 bat tu2過若像是我 e5愛人e5人。Ka7 想起來，he是發生 ti7 我中學四年，秋天 beh 煞時陣e5代誌。學校下課了，我 kap 朋友去阮定去 e5 hit 間 ti7 公園附近 e5一間飯店食 thian-put-la2。阮是逐工攏去hia食 thian-put-la2 m7-bat 一工無去。逐工若學校 e5 下課時間一到，阮著會感覺 thian-put-la2 e5 味一直 ui3 阮 e5 鼻空來。Hit 陣若老師 iah-m7 下課繼續 leh 講課，我 kap 我e5 好朋友著會互相使目尾，做伙 ti7 腹肚內來chhoh kan3-kiau7。無偌久了後，一下課行過禮，阮著衝出教室去 ah。每一 kai2,攏是我走第一。但是 ma7 足濟 kai2 因為老師 iah 未回禮了，亦著是講，老師 e5 頷仔頸 iah leh 彎落去 e5 時陣，阮著開始行動 ah。結果被迫 koh 重行禮一 kai2。世間上 thai3 有 chiah 無聊e5代誌leh。阮一走出教室著 chong5 ui3 宿舍去，ka7冊包 tan3 leh，腳足自然著行 ui3 thian-put-la2 e5 店去。我kap朋友 e5 腳步總是一致 e5。Ui3  學校到 thian-put-la2 店，行較緊，來回 ai3 30 分鐘。學校關門 e5 時間是 5 點。阮攏是約 ti7 學校  e5門腳口同齊出發。
「幾點 ah？」我問朋友。
「4 點半ah。」朋友回答我。
「好，行 oh!」
若是有20分以上 e5 時陣，阮著會走去。若無 20 分鐘 e5 時陣，阮只好來放棄。Ti7 hit 款 e5 狀況之下，阮就採取另外 e5 方法。學校 9 點關電火，等逐家睏了後，阮兩人就 peh 牆出去。你 kam2 知影，暗時 e5 街仔路實在有夠 sui2!有一 kai2,半暝 ui3 thian-put-la2 店轉來 e5 路中去 hou7 古板 e5 漢文老師 tu2-tioh8,hit khou 竟然向校長密告，阮 choaN5 去 hong5 處罰停止來學校上課一禮拜，阮聽著這款e5處罰，足歡喜。因為，阮兜kap thian-put-la2 店是 ti7 共一條街，阮兩人hit禮拜逐工 ui3 早起到暗時攏 ma7 是 ti7 thian-put-la2 店過 e5。世間上實在足濟這款 khau 洗 e5代誌，in處罰阮e5本意是 beh 阻止阮 koh 走去食 thian-put-la2,但是結果顛倒煞賜 hou7 阮去食 thian-put-la2 e5自由。有好笑無？無好笑是m7?你若感覺好笑，著請你自由大聲來笑，m7免客氣。你thai3 m7笑leh？是 m7 是講食 e5 無意思 leh？若 an2-ne 是足可惜 e5,因為若講著食，我有足濟故事會當講hou7你聽。
若是an3-ne，我來講我 kap 我 e5 朋友是 an2-choaN2 去發現著若親像是愛人 e5 查某囡仔 e5 故事。故事是 an2-ne e5,是發生 ti7 禮拜，阮 ui3 早起就 leh seh8 街。我 e5 朋友是一個哲學家。伊上欣賞 e5 哲學家是叔本華，而且認為，這個世界充滿著悲觀、充滿著怨嘆 e5 代誌。Ti7 hit 陣，朋友講伊家己 ti7 精神上 tu2仔 好是去 pong7 著 leh 大轉變 e5 時陣。伊對我講﹕「是 an3-choaN2 我會 hiah 憨 leh，我ui3今仔日開始無 ai3 koh 做哲學家ah。」然後，伊用一個哲學家 e5 話來說明伊e5心情。伊講﹕「哲學家若親像是 ti7一塊真肥 e5土地上強 beh 礁去 e5 草仔。」伊 koh 繼續講﹕「我 beh ui3 今仔日開始，放棄哲學，專心來談戀愛。」就 an2-ne，我 e5 朋友聲明 ui3 一個哲學家變做一個戀愛家去ah。我是無讀過偌濟冊，無學問 e5 人，所以我隨著回答伊講﹕「An2-ne上 kai3 好。」來表示我對伊這個改變 e5 贊同。本底朋友鬱卒 e5 心情，隨轉變做歡喜 e5 笑容。伊過去是過 ti7 真壓制家己 e5 生活中，所以這個變化，tui3 我來講是一個不止仔大 e5 刺激。阮 tui3  這個改變感覺真歡喜，而且歡喜到跳 waltz 起來。Waltz 是阮 ui3 ti7街仔路頂懸 e5一間舞廳偷看來，靠 hit kai3 看過 e5 印象學會曉 e5。阮行過開始有落葉仔 e5 噴泉公園，選擇一條上 kai3 鬧熱 e5 路行去。Hit 條街仔路 e5 兩爿有真濟間大間 e5 百貨店，阮穿著破糊糊 e5 制服 ti7 hia seh8 街仔路。行到一間布店 e5 頭前時，無張持去看著兩三個查某囡仔 ti7 內底 leh 買物件，hit e5 查某囡仔著是其中 e5 一個。發現著in e5,當然是我這個猴囝仔。因為，朋友雖然講無 ai3 koh 做哲學家，但是長時間以來伊有保持看塗腳 e5 習慣。退一步講，就算伊無看塗腳 e5 習慣，sui2 查某囡仔 e5 姿容 ma7 無可能會正確 e5 thang3 過伊 e5 目鏡。我用手pass 一個暗號 hou7 朋友，因為阮無法度來講話，我驚講話會去 hou7 chia e5 查某囡仔發現阮 leh 注意 in。朋友隨著瞭解我 e5 意思，伊偷偷仔用細聲話 ka7 我講﹕「機會來 ah！」
我瞭解伊 e5 意思。所以，阮ti7一欉樹仔腳企定，經過 5 分鐘 e5 參詳，阮決定 beh 採取積極 e5 行動。由我扑頭陣，真 hiau-pai e5 行入去布店。布店 e5 頭家面色無 kai3 好 e5 ka7 阮 gin5 一下。我想可能是因為阮是穿制服 e5 中學生。是 an2-choaN2 阮會去 hou7 人看無起，一直到今我 ma7 iah m7 知是啥物理由。布店 e5 店員並無 tui3 阮講﹕「人客，內底坐。」來歡迎阮。M7-koh，che 無啥重要。阮只不過是行入來一間 kan-taN 查某囡仔會入來 e5 店 nia5-nia5。Hit 3 個查某囡仔越頭來 ka7 阮看。其中一個，穿鮮紅色 e5 衫，差不多是 18 歲左右 e5 查某囡仔，就是定定 ti7 我 e5 夢中出現 e5 女主角。Ti7 我正面看著伊 e5 面 e5 hit 時陣，我就清清楚楚 e5 感覺著這點。伊有真正幼 e5 腰 kap 真正 sui2 e5 腳。我e5熱情就 ti7 這個時陣達到上懸 e5 地步。
無偌久，in 就行出布店。阮 ma7 toe3 in 行出去。Toe3 ti7 離 in 差不多十步e5後壁面。In行到 to2 位，阮著 toe3 到 to2 位。若親像是兩隻忠實 e5 狗共款。街仔路 sng3 著寒透透e5風，兩爿e5 樹仔 ma7 隨風 teh 搖來搖去，樹葉仔靜靜 e5 ui3 樹仔頂懸落落來。隨著風ti7 天頂飛舞，無偌久了後著輕輕仔落 ui3 塗腳頂懸。我恬恬仔 teh 聽我家己心臟 kap 大自然所合奏出來茫茫渺渺 e5 聲音。這是完全想 be7 到 e5 一件代誌。你kam2 be7 感覺講 che是真奇妙？人 ti7 伊上激動 e5 時陣，普通完全 be7 去感覺著 e5 聲音，竟然 ti7 這個時陣變做是世間上唯一聽會著 e5 聲音，而且 koh 來改變阮 e5 運命。
In行入去一間賣雜細仔 e5 店。He 是一間足隘 e5 店，所以，阮著 bih ti7一欉看會著 in e5 樹仔腳等。Ti7 經過一段真長 e5 時間了後，in 3 個查某囡仔才 ui3 hit 間店行出來，兩支手攏 koaN7 kah 大包細包。Siong7 sui2 hit e5 查某囡仔行 ti7 另外兩人 e5 中央。Kan-taN 伊ti7 路中越頭兩 kai2 來 ka7 阮看。In漸漸 ui3 真鬧熱 e5 街仔路越來到較偏僻 e5 路。阮兩人toe3 ti7 in e5 後壁差不多有半點鐘 e5 時間，行到路攏無人 leh  行ah，邊仔 e5 厝強 beh 到路尾 e5 時，in 三人 e5 形影煞雄雄消失去。朋友足受氣一直 cham3 腳。雖然是 ti7 足短 e5 時間內，但是，我確確實實有看著紅色 e5 衫，koh來，就看著 hit e5 sui2 查某囡仔 e5 面 leh偷看阮這爿。我 ka7 朋友講我有看著伊leh偷看咱。朋友是強 beh 哭出來。伊 tu2仔 好 ka7 目鏡提落來 leh 拭，所以我 ka7 講了，伊 chheN-chheN-pong7-pong7 beh ka7 目鏡掛起來，結果掛無好，目鏡 choaN5 落落來。好佳哉，我 ti7 空中 ka7 接起來。阮行來查某囡仔厝e5門腳口，in 厝內是恬恬無聲，阮煞一時企 ti7 in 門腳口 m7 知beh an2-choaN2 是好。
「有人 ti7 leh 無？」朋友開嘴問。但是並無人 ka7 應。只有 ui3 真深 e5 厝傳轉來「無人 ti7 leh 無？」e5回聲。
「有人 ti7 leh 無？」我 ma7 toe3 朋友大聲喝。然後，阮著若親像是 ka7 阮 e5 責任完成共款，恬恬企 leh。這個時陣，阮 ui3 內底聽著有人行出來 e5 腳步聲。
「有啥 mih 代誌無？」出來招呼阮 e5 是一個25歲左右e5青年人。
「無，無啥 mih 代誌。」我回答伊。青年人 tauh8-tauh8仔 ui3 厝內行出來。然後，ti7 阮 e5 邊仔企 tiau5。伊笑面笑面 e5 態度 hou7 阮感覺較輕鬆。
「有，阮有代誌。」朋友用真肯定 e5 口氣 ka7 我頭 tu2 仔講 e5 話完全否定。
「無，lin2有啥 mih 代誌 leh？」青年人一面笑，一面用若老朋友e5口氣問阮。
「請問你，頭 tu2仔 是 m7 是有 3 個查某囡仔行入去 lin2厝內，我想我應該無看 m7 著才著...」朋友認真誠懇 teh 問。
「有ah，in確實有行入來，有啥指教 leh…？」
「無，無啥大代誌。」我緊插入去講無。但是，朋友隨 koh插入來問講﹕「請問，小姐 kam2 嫁人 ah？」
青年人大聲笑出來。
「無，伊 iah 未嫁人 leh。M7 過，伊明仔再著 beh 嫁人 ah。所以，lin2 頭 tu2仔 看著 e5,伊 kap 朋友就是去買嫁妝 e5 物件。伊是我 e5 小妹。」
阮去 pong7 著壁 ah。無偌久，朋友用真鬱卒 e5 聲回答講﹕「原來是 an2-ne ou。」然後，伊用足細聲對我講﹕「咱好走 ah。」我輕輕仔 tam3頭表示贊成。Ma7 m7 知 beh 講啥 mih 較好。Ma7 m7 知是 an2-choaN2，無經過大腦，我對 in大兄講﹕「Lin2 小妹實在是一個足 sui2 e5 查某囡仔。」
青年人聽了真歡喜。我想我e5面一定是紅kong3-kong3。所以，chhong-chhong-pong7-pong7走出門腳口。朋友 iah 留 ti7 內底對 in 大兄講﹕「真失禮，攪擾ah。」
青年人koh 較歡喜，一面笑，一面回答講﹕「Lin2 m7 免歹勢，ma7 m7免 siuN 過在意，少年時代，啥人攏會 an2-ne 做。」
阮 koh 對青年人 tam3 一下頭了後才離開。
Che 就是我初戀 e5 故事。你be7 感覺悲慘是 m7?阮兩人 ti7 hit kai3 行出戀愛大門 e5 頭一步就失敗，過成個月 e5 時間，差不多啥物物件攏食 be7 落去，一直活 ti7 失戀悲傷e5氣氛中。哲學家朋友鬱卒 e5 表情實在是 be7 忍心 koh 加看伊一面。但是，阮 iah 是恬恬仔忍受這 kai2 e5 考驗。M7 過，ti7 hit 段黯淡 e5 歲月中阮對這 kai2 共同失戀e5經驗，是m7 bat koh再提起。
 
四
Koh 來發生 e5 代誌是 ti7 我中學 5 年時，亦著是我 18 歲時 e5 故事。差不多是 ti7 歇熱我轉去厝 nih，放假 teh beh 結束前發生 e5 代誌。時間是 ti7 八月份 e5 尾 liu，日頭漸漸無 hiah 炎，街仔路開始有風 sau3 入來。Ui3 寺廟傳來自古早到今攏有 e5 鐘聲，che 是我有史以來，頭一 kai2 聽著。自然所製造出來微妙 e5 聲音，若親像 ti7 我e5心內活起來。我差不多是 ai3 koh 準備 beh 去學校上課 ah。
就 an2-ne 有一工，toa3 ti7 阮兜厝邊，自細漢著 kap 我熟悉，鬥陣大漢 e5 查某囡仔，有一陣伊e5朋友來 in 兜 chhit-tho5。伊ka7我介紹 hou7 伊 e5 朋友熟悉。暗頓食了後，我 chhoa7 in來阮兜 chhit-tho5。阮 ti7 我 e5 冊房開講來消磨時間。我發覺我完完全全 hou7 伊 e5 同學迷去，而且非常非常 e5 kah意伊。所以，我對伊講話e5態度漸漸有不安 e5 表情出來。我 e5 朋友 ma7 愈來愈發覺著我 e5 心意，伊 choaN5 真無歡喜對伊e5朋友講伊 beh轉去ah。所以，in 就行出我 e5 房間。Ti7 beh 走進前，我 e5 朋友 thiau 工ti7伊朋友面頭前 ka7 我輕輕 e5 攬 tiau5。Che 對阮來講，實在是無講算啥無自然 e5 大條代誌。但是，我想著就無歡喜，歸 lan7 pha e5 火。
因為足受氣，所以隔轉工，我所 kah 意 e5 查某囡仔 beh 轉去 e5 時陣，我 choaN5 無去 ka7 送。實在是有夠憨。hiah nih a2 hou7 我憨神 e5 查某囡仔 beh 離開，我竟然 iah koh 倒 ti7 眠床頂。世間上 kam2 iah 有 hiah-nih 仔 gian3 頭 e5 人 leh？
我隨著反悔 ah，而且 hou7 反悔來左右我歸個人 e5 心情。但是，好佳哉我知影 hit e5 查某囡仔 toa3 e5 所在。Che 會當算是不幸中 iah 會當安慰 e5 所在。
轉去學校了，經過兩個月 e5 時間 ah。Ti7 這段期間，我對 hit e5 查某囡仔 e5 數念是愈來愈強，思念伊e5心情是一直 tu2 ti7 我 e5 心肝頭。著 an2-ne 繼續到 11 月 ah。有一個禮拜，外口吹著淒涼 e5 風，我決定無論如何攏 beh 走去 in 兜 chhoe7 伊。所以，我就坐火車，差不多經過一點鐘 e5 時間，來到一個冷清清 e5 庄腳車頭落車。為著beh hou7 我激動 e5 心情平靜落來，我 choaN5 暫時企 ti7 車頭 e5 出口，欣賞庄腳田園e5風景。Ah，chia 就是伊定定 leh 看 e5 風景。Chia ma7 是伊坐車 kap 落車 e5 車頭。你應該會當了解，che 實在是一個真 hou7 人滿足 e5 聯想。人 e5 欲望實在是足細 e5。為著 beh 得著伊，我真正扑算 beh tam3 這個偏僻 e5 庄腳所在過我 e5 後半世人。Ui3  車頭行出來，真緊著來到 in 兜 ah。但是，顛倒到了後我煞躊躇 m7 知是 m7 是 ai3 入去，想著來到 hiah-nih 仔思慕 e5 人 e5 門腳口，無入去著轉去，an2-ne 去死好 ah。所以，我提出勇氣，去 long3 in兜 e5 大門。出來 ka7 我開門 e5 是一個看起來真高貴，40歲左右 e5 查某人。
「請問是啥 mih 人？」
我 ka7 我 e5 名報 hou7 伊知影，伊並無啥 mih 表情 e5 講﹕「請入來坐。」我choaN5 toe3伊入去，坐ti7伊 e5 對面。
「老實講，我是為著 lin2 查某子 e5 代誌來 beh 拜託你 e5。」
「阮查某子有向我提起過你 e5 代誌，所以你m7免客氣，有啥 mih代誌做你講。」
我思慕 e5 人 e5 老母意外 e5 用足親切 e5 態度 kap 言語來對待我，我想 che 一定是因為我講話吞吞吐吐，足緊張 e5 款，伊想 beh 來安慰我 e5 原因。我原本準備好足濟 e5 台詞，做一下攏走到嚨喉強 beh 講出來。但是，我一時煞 m7 知 beh 選 to2 一句講較好。我想 beh 講 e5 話，一個一個攏 ti7 我 e5 聲帶下腳，但是無一個是較適當，講出來較體面。Tiam3 ti7 這款 e5 狀況之下，我是有夠見笑。就 ti7 這個時陣，突然間我去想著一句足妥當 e5 話，這句話以真猛 e5 氣勢，贏過其他所有 e5 話，ui3 我 e5 聲帶飛出來。
「阿姆，請你 ka7 查某子嫁 hou7 我。」
講出這句話 e5 人並 m7 是我，是話本身靠伊家己 e5 氣勢，ui3 我 e5 聲帶 piang3 出來 e5。但是，不管如何，這句話是一句真好，真完美 e5 一句話。當然，伊並無發揮著伊應該有 e5 效果。但是，一直到今，我 ma7 iah 是認為講，che 是我一世人中講過上偉大 e5 一句話。
阿姆用真低 e5 聲調來回答我。
「真正足歹勢，伊 ti7 故鄉已經 hou7 人 koaN7 定 ah，真多謝你會當對阮查某子 hiah 好，m7 過因為 an2-ne，所以無法度來達成著你 e5 向望，我感覺真失禮。而且，伊 e5 老父 ti7 一禮拜前過身，阮 ti7 最近 ma7 著 ai3 轉去故鄉 ah。」
阿姆e5聲，可能是我主觀 e5 認定，變做足悲傷 e5 款。聽著 in 老父過身 e5 消息，我 ma7 驚一 tio5。我 ka7 目珠看 ui3 隔壁 e5 房間去，白茫茫 e5 煙 ui3 用新 e5 白色 e5 布 kham3 tiau5 e5 骨炭罐頭前漸漸飄起來。看著這款 e5 情形，hou7 我突然間感覺傷心起來。我 ka7 阿姆講﹕「真失禮，阿伯過身 e5 代誌我攏 m7 知影。你 kam2 會當hou7 我 ka7 阿伯點一支仔香？」
Ti7 這個時陣，ui3 餐廳 e5 紙門中間出現了一個穿中學制服 e5 少年查某囡仔 e5 影。Ah，he m7著是我 chham 眠夢中也 leh 數念 e5 形影。伊對我微微笑一下，但是隨著koh 消失蹤影 bih 去後壁 ah。可能伊驚 hou7 in老母發現。伊 e5 出現 hou7 我 e5 心臟 pok8-pok8 跳，若leh long3 鐘共款。但是，in 老母已經企起來 ah，所以我只好 toe3 ti7 伊 e5 後壁，行入去隔壁 e5 房間。in老母替我點香了，我真虔誠 ti7 in 老父 e5 神主牌仔頭前拜拜。我 ka7 頭殼 taN3 hou7 低低拜足久。忽然間，我感覺著燒燒 e5 目屎 ui3 我 e5 面兩爿流落來，我緊用手去 ka7 拭掉。M7 是，我絕對無可能會哭才著。可能我只是感覺著有啥物足重 e5 物件 teh ti7我 e5 胸坎 nia7-nia7。我企起來，轉去隔壁 e5 房間提我 hit 頂用誠久，已經 teh 扁 e5 帽仔。
「攪擾，我好來告辭 ah，阿姆。」講了，我就往外口走出去。無張持 e5 這個動作 hou7 阿姆驚一下，伊 jiok ui3 我 e5 後壁來。但是，我一直走到大門口，才 koh 越頭看，我看著我心愛 e5 查某囡仔 e5 面 ti7 伊 e5 老母 e5 後壁出現。
我 koh 大聲 e5 喝一 kai2﹕「阿姆，再會。」但是，阿姆可能並無聽著。因為，我想可能只是我家己認定講我有喝，其實並無真正 ui3 我 e5嘴講出來。
善良 e5 你，che 著是我 e5 戀愛經過，故事 ma7 到 chia 為止，聽了感覺 an2-choaN2？Ui3 hit 陣開始，我就 m7-bat koh 看過伊 ah。因為，差不多 koh 過 4 個月後，我就 ui3 中學出業 ah，伊 ma7 共款 ui3 學校出業，kap 伊共班 ma7 是我厝邊 e5 朋友，ma7 出業 ah。到四月底左右，我聽厝邊 leh 講，我 e5 愛人 kap 伊 e5 老母鬥陣轉去到真遠 e5 故鄉 ah。將我 kap 伊牽做伙 e5 hit 條線著 an2-ne 斷去 ah。時間 tauh8-tauh8 仔 leh 過，我對伊 e5 思念 ma7 漸漸 leh 減少，上尾仔，ma7 ka7 伊放 be7 記 ah。koh 過兩年了後，聽著伊已經結婚 e5 消息，但是我並無受著真大 e5 刺激。這個消息是 ui3 我 e5 老母 kap toa3 ti7阮兜隔壁 e5 朋友講話中聽來 e5。
你想伊尾仔會變做啥款？其實，chham 我 ma7 是無法度瞭解。M7-koh，後來 ma7 發生一件真 be7 當 hou7 人相信 e5 代誌。He 是發生 ti7 阮分開 4 冬後 e5 某一工，我收著伊寄來 e5 批。批 e5 頂懸 kan-taN 有伊 e5 名 nia7-nia7,並無寫伊 e5 住址。一直到 chit-ma2 我ma7 iah 會記得 hit 張批 e5 內容。
「分手了後，ti7 醉夢中過 4 年 ah。每一工，我思念你 e5 風釆，懷念你 e5 飄 phiat，深深刻印 ti7 我 e5 心肝底。無人會當來知影我思慕你 e5 心情。但是，咱兩人分開ti7 hiah-nih 仔 遠 e5 所在，m7 知是 m7 是有機會 koh 來 kap 你相見。Chit-ma2 e5 我 kan-taN 會當回憶著 hit 一工你帶著悲傷 kap 斷腸 e5 心情來離開阮兜時 e5 情景。我真正足後悔，足懊惱，是 an2-choaN2 我 ti7 hit一工無來提出勇氣，走去你 e5 面頭前，向你講出我孤戀 e5 無奈？這段怨嘆 e5 過去，恐驚我一世人攏無法度來放 be7 記得。自我頭一 kai2 ti7你 e5 冊房 kap 你熟悉了後，我就偷偷去愛著你 ah。但是，我一直無法度來向你表達我對你 e5 思慕。Che 完全是我家己軟弱無力所造成。因為，不管如何我總是一個查某囡仔。
再會，再會……，你 iah 真少年，所以，請你千萬著 ai3  ka7 我放 be7 記得才會使。我寫上尾仔 e5 這張批 hou7 你，我 e5 用意著是 beh 對你講這點。請你保重，再會。」
Che 著是伊寫來 hou7 我 e5 批。我原本已經燒了chhun  hu e5 愛情火炭，有一部分差一點仔著 koh 著起來。但是，一切攏無發生共款，koh 平平靜靜過去 ah。
Tu2-chiah 對你講 e5 著是到今為止我所有 e5 戀愛故事。當然，m7 免講，我是一個無路用 e5 人。但是，我 ma7 是一個認真扑拚，熱烈 leh 追求戀愛 e5 人。是 an2-choaN2 上帝竟然 chham 一秒鐘 e5 戀情攏 m7-bat 來賜 hou7 我。我感覺較 an2-choaN2 講攏是無公平。Ah，我 e5 青春是一分一秒 leh 消失，而且是真緊 leh 消失。
真多謝你誠耐心，誠親切來聽我講 chiah-nih 仔長 e5 故事。天 ma7 若像 beh 光 ah。會當請你 ka7 hit 領外套提來 hou7 我好 m7。我 ai3 ti7 天光進前轉去到厝 nih，因為公司上班 e5 時間是 ti7 7 點。而且，我著愛坐 hit 班慢吞吞 e5 市內電車，開成點鐘 e5 時間 haiN3 來 haiN3 去才會使。咱若有緣，一定會 koh tu2 會著。頭一 kai2 來你 chia，我就對你講這款話，我想你應該 ka7 我當做是一個無路用 e5 人。M7-koh，我若 ka7 你講 ti7 這個世間上，我無會當講這款話 e5 朋友，相信你應該會當原諒我 e5 無禮才著。你一世人可能 ui3 幾十個，抑是幾百個查甫人內底聽過共款 e5 話題才著。但是，像我共款 ti7 意志 kap 行為 chiah-nih仔極端 e5 人，今暝應該是頭一個。我歸暝攏倒 ti7 你 e5 身軀邊。你知影無，我足想 beh ka7 你攬 tiau5 leh。但是，我 be7 使 an2-ne 做。親像我這款無路用 e5 人，hou7 人看 be7 起是應該 e5 吧。
Ah，我真正足想 beh ka7 你攬 tiau5,用我真有力 e5 兩支手 an5-an5 ka7 你攬 tiau5。無，我應該無這個勇氣才著。Be7 使，be7 使 ah。請你 ka7 我 e5 帽仔 hou7 我。後一 kai2 來 e5 時陣才koh 講好ah。到時我一定提出勇氣來 hou7 你看。但是 chit-ma2 be7-sai2。因為，我iah 有真濟 e5 話想 beh 對你講。後一kai2有機會 koh 來 e5 時陣，咱才 koh 來繼續講。Chit-ma2,我 e5 心情是真鬱卒 ah……。你 leh 哭是 m7?為啥 mih 你 leh 哭 leh？請你m7-thang 哭。著算講是 beh hou7 我較輕鬆 leh 好無。你若 koh 哭，後一 kai2 我來 chhoe7 你 e5時陣，會 hou7 我 e5 心情變足沈重，腳變軟 koh-sio5。真正善良 e5 你，請你 m7-thang koh哭。而且，ma7 請你答應我 ti7 後一 kai2 我來進前，會當來考慮著你 kap 我咱兩人 e5 運命，若 an2-ne，我著答應一定會 koh 再來 chhoe7 你。
天 beh 光 ah。我著 ai3 來趕時間。真歹勢，請你送我到門腳口。善良 e5 你，ma7 請你展出你 e5 笑容 hou7 我看，真多謝。An2-ne  我才會當放心來轉去ah。再會，再會。
全文完


∮BONG報小說
Ka-ki7 e5 房間
楊嘉芬
電話giang 1 聲。純然.1聲，ka-nng5.1 聲。
「總經理辦公室，你好。投資公司？phaiN2-se3,i出國無ti7--leh。Joa7 久？2、3個月。」
電話giang 1 聲。純然.1 聲，ka-nng5.1 聲。
「總經理辦公室，你好。帳項e5 tai7-chi3--ou。真失禮，i 出去拜訪1個主顧客。手機a2,ka2-na2 無chah--出-去neh。」
電話giang 1 聲，純然.1 聲，ka-nng5.1 聲。
「總經理辦公室，你好。李董--e5,i kap gun2 業務部--e5 teh meeting。請你暫等--1-下，我隨接hou7--i。Be7,be7,be7 費氣。I有交帶講你若有kha3--來，隨tioh8-ai3 接入去hou7--i。」
電話不接一teh 入--來。上尾通chiah 處理煞，tiam3 ti7 內頭teh 會議e5 人隨個a2 行--出-來。Koh 有--hiah-久-a2,電話koh tan5。這回是內線e5 火teh sih。
「總經理，你有sim2-mih hoan 附？」
「Lisa，你入--來-1-下。」
淑貞ka7 筆kap 手摺簿a2 theh8--leh，門khok8 2 個，無等內底e5 人應聲，門sak--開就直接入--去。
「這張phoe 隨ka7 我fax去美國，頂頭註明beh hou7 設計部e5 Dennis。先ka7 我接邱董--e5,chiah 叫人事部e5 張主任起--來-1-choa7。Koh 有，咖啡ka7 我phang5 1 杯來，espresso，摻糖，mai3 摻牛奶。」 
淑貞一直ka7 記錄--落-來，照緊要e5 次序，隨項a2 ka7 phah-tat kah 真su3-si7,真好勢。
I結婚chiah 7-8年，m7-koh 這間公司toa3 beh 15冬--a，會tang3 講公司e5 頭家比厝--nih e5 頭家khah 資深。I書讀無講kai3 koan5;因為真mi5-noa7 學，人iu5-koh 伶俐，外交ma7 be7 bai2,按chhim2 頭teh 做人e5 助手khang3 到chin2.總--e5 e5 秘書，ma7 算合應該。Kiam2-chhai2 有人暗chiN7 teh ka7怨妒，ti7 明--e5,無人敢加講話。
「淑貞姐，總經理叫張主任起來beh chhong3 siaN2？」採購部門e5 妹妹ka7 公文送--起-來e5 時，順續teh 探消息。
「我beh nah 會知？」淑貞講。
「我看你是m7 講khah 有影。Kui 間公司，都你e5 嘴上bat！」
「Gun2 chiah 無親像lin2 少年--e5,講話long2 無teh 關後尾門。」
妹妹笑hi-hi，嘴尖舌吐--1-下。
「Tioh8--lah。我有電影票，eng 暗--e5,ti7 西門町。你有beh 做夥來去--無？」Beh 落--去chin3 前，妹妹an2-ni 問。
「我tioh8 趕tng2 去煮飯，也有thang 親像lin2 少年人--a2 chiah 自由。」
「Ah 拜6--leh？有1場演講ka2-na2 be7 bai2,講是beh 探討女性ti7 現代社會e5 角色kap 地位。」
「拜6 gin2-a2無上課，厝--nih be7-tang3 無大人ti7--leh。」
「Gin2-a2 be7-hiau2 叫lin2 翁--a2 sio2 chhoa7--1-下。」
「I也有才tiau7 chhoa7。」淑貞講。「Koh 再講，i e5 時間long2 be7 按算--得。Eng 暗i 會tng2來食--無，我就iau2 m7知--leh！」
公司下班時間講是5 點半。有e5 部門khah 清eng5--e5,時間未到就準備teh 等phah 卡，做秘書--e5 就無chiah 好khang，long2 tioh8 等到頂司講1 句「無tai7-chi3--a」，i chiah thang 開始款物件。
E-hng ， 下班時間現都到--a，總--e5 臨時臨iau7 iu5-koh tan3 1 項khang-khoe3 落--來。I 雖然暗中teh 叫苦，面--a2 猶原kek 笑笑。坐ti7 電腦頭前下性命趕，做煞，已經beh 6 點--a。 
I ka7 桌頂e5 phoe 信，公文kheng5 kheng5 khioh khioh hou7 整齊，siap-tiap，頂司hia ka7 照會--1-下，皮包a2  phaiN7--leh 就趕beh tng2--去。
外口.雨當teh 大。好得ka-chai3,地下道就設ti7 in 大樓e5 門kha 口。
公司有1 項規定，講cha-bou2--e5 long2 be7-sai2 穿長褲上班，koh-khah koaN5 ma7 tioh8-ai3 穿裙。I 今a2 日穿1 軀套裝，裙eh8 eh8,短短，生成就kah koan5-tah--e5 chiah 會su3 配。Koan5-tah 鞋khi-khi khok8-khok8,速度趕愈緊，koh 愈大聲。出地下道，i 看著 i beh 坐e5 公車teh-beh 起行，hng7-hng7 就ka7 un3-chiang3 at8 手，雨傘be7 顧得遮，緊用chong5--e5 趕--去。公車內chat8 kho2-kho2,連手hoaN7 e5 所在都soah chhoe7 無。人.che7 ma7 有1 步取，若感覺teh hian2,khia7 be7 在，頭前.後壁e5 人sio2  pheng7--leh，ma7 be7 驚會poah8 倒。下班時間常在會that 車，若tu2 著落雨天，he koh-khah 慘。信號燈現現都青燈，十字路口e5 車soah long2 kui 個chek tiau5--leh，be7-tin2-be7-動。淑貞joa7 beh 急--死，m7-koh ma7 無i 法。
到位落車，雨雖bong2 有khah 細--a，塗kha siuN5-koe5- koe5,肉色e5 絲a2 襪oan-na噴kah 烏烏1點1點。
「沈太太，你e-hng khah oaN3--houh？」安親班 e5老師問。
「失禮，失禮。你都知，落雨天，台北市內si3-koe3 long2 that 車。」
「無要緊--lah。Gun2 設安親班，就是beh hou7 序大人安心--e5。」
老師叫人ka7 gin2-a2  chhoa7--出-來，koh ka7 淑貞o-lo2 講 i 2個gin2-a2 joa7 乖tu2 joa7 乖。
「Lin2 ka7媽媽講 koa 果.英語beh an2-choaN2 講。」Gin2-a2 出--來了後，老師隨ka7 in 考。
「Apple。」
「Ah kin蕉--leh？」
「Banana。」 
老師phah-phok8-a2,koh ka7 2 個gin2-a2 嘴phoe2 hu hu--leh，直直o-lo2 講：「ChiaN5 gau5,chiaN5 gau5。」
淑貞按皮包a2 theh8 1 lok 錢.出--來，講是後個月e5 補習費。
「都iau2 未--leh。後禮拜chiah 納就會sai2--a。」
「今a2 日tu2 好領月給。等到後禮拜，驚tai7-chi3 che7--到-te3,iu5-koh be7 記--得。」
Gin2-a2 ka7 老師講「Bye-bye」；老師笑gi-gi khia7 ti7 門口，at8 手.送in 母a2 kiaN2 3個離開。
2個cha-bou2 gin2-a2 peN5 大han3;因為第2個是ti7 暗月有--e5,所以ma7 peN5 che7 歲，khia7 1 個年頭，1 個年尾。
淑貞真公平，be7 大細心，無論衫--lah，褲--lah，鞋--lah，姊姊有，妹妹就有；koh long2 ka7 買kang7 款--e5,khah 免得in teh 相cheN。
2個姊妹a2 手牽手.行tau3-tin7,粉紅色e5 雨moa，紅色e5 靴管，koh long2 縛2枝kha-chhia-tin5,下kha 結2個田嬰尾，m7 知e5 人long2 會liah8 準in 是雙生a2。
淑貞e5 翁婿是厝--nih e5 大kiaN2，大孫，算tioh8-ai3 phang5 斗--e5,in 翁a2 姐2人原起頭就有phah 算beh 緊生gin2-a2,傳香火，所以long2 無teh 避。淑貞e5 腹肚皮ma7 真會o-lo2--得，結婚了後隔tng2 年，頭chiuN7-a2 就出世，m7-koh 是cha-bou2--e5 就有影。翁婿嘴講真歡喜，ma7 真認真teh ka7 gin2-a2 號名，總--是tak8 暗睏kang7 鋪--e5,翁婿e5 心肝，i 怎會m7 知。淑貞就想講，橫直緊早慢beh 生，就緊生生--leh khah kui-khi3。無phah 算，第2 胎iu5-koh 是母--e5。
第2 個tu2-chiah 滿月，翁婿就有意向beh 緊koh 試1 pai2,kai3-seng5 這世人無生著lan7-pha m7 甘願。大概是母體體質e5 關係，前後2 個long2 剖腹生--e5,koh in hit-tang-chun7厝e5 貸款，long2 tu2-chiah 開始納，淑貞顧慮著ka-ki7 e5 身體，ma7 考慮著gin2-a2 未來chhiaN5 養li-li-khok-khok e5 費用，就ka7 翁婿hou 講無論cha-pou .cha-bou2,後1個的確是上煞尾個--a，這胎lang3 khah 久，3 年後chiah koh 有身。這pai2,i ka7 in 沈--家koh 添1個千金。
這個gin2-a2 是淑貞ka-ki7 去報出世--e5。Hit-cham7-a2,gin2-a2 e5 老pe7 tiaN7-tiaN7 teh hoah 無eng5,無時間thang 去戶政事務所；koh gin2-a2 e5 名ma7 是老母號--e5。老pe7 ka7 頭1 個 cha-bou2-kiaN2號做金鳳，ka7 第2 個cha-bou2-kiaN2號做寶鳳，淑貞就ka7 老3--e5 號做玉鳳，khia7 尾--a2 「鳳」e5 音原在，kan-taN 中a2 sio2 改--1-下就O.K.--a． 
「Che hou-jin5豆an2-choaN2賣--a？」淑貞chhoa7 2 個gin2-a2 彎去菜市a2。
「1 斤60。」賣菜e5 a-sang2 講。
「Chiah 貴--著！」
「TaN che hou-jin5豆chiah 輕秤，半斤就hou7 lin2 食到be7 記--得-a。你kan-taN …」
「好--lah，ka7 你秤--半-斤。M7-thang ka7 我hou2 秤頭--neh！」
「你講he 無--e5。我che 擔a2 ti7 chia beh kui 十冬--a lioh！Che 菜頭ma7 好食。Beh--無？Chai2時3枝賣50，暗--a，beh 收--a，加送1 枝hou7--你。」
「M7--a。頂pai2 買著phong7 心--e5,khioh kah beh gong7 面--去，chhun khah 無半枝。」
「1 cham7 1 cham7--lah，無tioh8 時long2 ma7 會an2-ni。無，竹筍--lah，kun5 湯當好食--e5。」
「看he ka2-na2 koa-koa。」
「烏白講。Che 竹筍chai2 起chiah khau--e5,幼mi-mi--ou，你ka7 我講koa。」
「無.算khah siok8--leh。」
「1 斤40。Che 駛底--a。全台灣chhoe7 無比我khah siok8--e5-a！」
A-	sang2 看淑貞無koh 有意見，隨就theh8 塑膠袋a2 來teh te2。
「揀khah sui2--e5 neh！」
「Che tak8 枝ma7 sui2。」A-sang2 na2 te2 na2 講。
「蔥a2 無kah 2 枝a2 來。」
「人買菜葉a2--e5 m7-chiah 有kah。Chit-ma2 蔥a2 貴--neh。無，pe-leng5-a2順續買--1-把。」
「Mai3 chiah 無thang--lah。Ka7 你交關chiah che7--a。」
頭家就at 2 枝蔥a2,淑貞ka-ki7 加at 1 枝seh--入-去。 
「果子愛--無？Che pat-a2 甜but-but，thong 人o-lo2--e5 ou。」
「TaN he 都臭hiuN--去-a。」
「Be7--lah。外皮nia5。無.che koa 果--lah，有e5 sio2-khoa2 kho3-tah--著。你總bah，算你1百就好。」
物件款好勢，錢ma7 納好勢，a-sang2 hou7 gin2-a2 1人.1粒棗a2,免sian2--e5。
「出門koh chah kah 2 個保鏢，kou2-chui kah，m7 雙生a2--nih？」
雨iu5-koh teh 大--來-a。淑貞趕beh 去奶母hia ka7 細漢--e5 接--tng2-來，就叫2 個gin2-a2 kha 步.行khah 緊--leh。
「牛奶粉iau2 有--leh，尿chu7-a2 beh 無--a。」奶母講。
「後choa7.我會chah--來。」
淑貞ka7 細漢gin2-a2 按奶母hia 抱--過-來。
雨當teh 大kang2。Tu2-chiah ti7 菜市a2 買e5 菜、果子，i 叫2個大han3--e5 1 人tau3 koaN7 1 項，1 ka-ki7 1 手抱gin2-a2,1 手遮雨傘，行到厝，嬰a2 無算，3 個母a2-kiaN2 e5 身軀long2 潑kah tam5-lok-lok。
2個gin2-a2 冊phaiN7-a2 phiaN--leh，電視就緊chun7--開。Maruko，in tak8 工long2 有teh 看--e5 日本bang3-kah。
「金鳳，妹妹sio2 顧--leh，m7-thang 顧看電視。」 
「Ouh。」
淑貞ka7 細han3--e5 khng3 落去搖籃，趕緊去灶kha chhoan5 beh 煮食。
當初時為著beh ka7 gin2-a2 e5 房間kek khah 闊--leh，灶kha soah 縮到 chhun 原本e5 1 半，eh8 chiN-chiN，koh 燒hong7-hong7,煮1 頓飯--落-來，tiaN7-tiaN7 就bu2 kah 汗流tap 滴。Tu2-chiah 煎菜脯卵，有sio2-khoa2 kiap鼎--著。淑貞用菜瓜布大力teh lu3,頭額e5 汗，1粒1 粒na2 teh 滴--落-來。 
「媽媽，電話。」大han3--e5 ti7 客廳teh hiu。
「Siang2--a？」
「1個a姨，i 講beh chhoe7 pa-pa。」
淑貞ka7 菜瓜布放--leh，水道頭禁hou7 an5。
「Oue5,i iau2 未tng2--來-neh，lan2 toh 位--a？」
「我 i 1 個朋友--lah，無要緊，我khah 暗chiah-koh kha3。」
淑貞chiah beh 問i e5 名kap 電話番，hit peng5 soah 已經先切掉。
行tng2 去灶kha，淑貞ka7 gas爐koh khiat hou7 toh8,油倒koa2 落--去，蒜頭teN7 ti7 手頭準備 beh 落鼎。
「奇怪，這個 cha-bou2 是siang2,講話koh chiah sai-nai。」
淑貞頭殼內na2 teh 想，手na2 teh la7,na2 teh 炒。1 個無注神，烏醋soah 當做豆油ka7 倒--落-去。
「TaN. 害--a！ChiaN5 實beh 起lou2!」淑貞吐1 口大心氣。
湯iau2 teh kun5,淑貞就先hoah 2 個gin2-a2 來食飯。I ka7 細漢--e5 ma7 抱來食飯桌，am7-soe5-a2 ka7 ha5--leh，khat 1碗kho2-thau5 糜na2 teh ka7 飼。
「食飯無做一致。」
2個姊妹a2 na2 食na2 hoa7,淑貞隨就ka7 in 教示。
食飯飽，gin2-a2 隨koh 去守（chiu2)toa3 電視頭前。淑貞chhoan5 洗身軀水，叫2 個大han3--e5 先去洗。I ka7 嬰a2 搖hou7 睏，就去後壁e5 belanda ka7 cho7--日phi e5 衫按竹篙頂koan5 ka7 收--落-來。當teh 摺衫，有人teh chhih8 電鈴。是toa3 ti7 相隔壁e5 ok-sang3。
「俊明嫂--a2,phaiN2-se3--lah，你m7 當teh 無eng5。我beh ka7 你收掃塗kha e5 錢--lah。」
「M7 tu2-chiah 收--過nia5?」
「講1 句khah 失禮--e5,你mai3 受氣--neh。Lan2 kui 棟樓a2 厝，tak8 pai2 都lin2 這戶上煞尾chiah 交。我知影 lin2 m7 是thiau工--e5-lah。Lin2 tau日--時無人ti7--leh，ah 暗時a2 .我連續劇看--落-去long2 幾na7 齣--e5。我就想講kui-khi3 先ka7 你收hou7 便，an2-ni 就免驚tu2 be7 著你.去chhian5--著。M7-chiah 3 百khou na7-tiaN7。Kah 若khah 大條--e5,我ma7 phaiN2-se3 ka7 你開嘴。」
淑貞感覺i 講--e5 ma7 有合理，就請 i sio2 等--1-下，ka-ki7 chiah 入去房間theh8 錢出來beh hou7--i。
「Tioh8--lah，中晝有1 個ou-bah-sang2,講beh 來收牛奶錢，lin2 tau 都無人ti7--leh m7,電鈴就chhih8 tui3 gun2 tau 來。」
「後pai2 i 若koh 來，kam2 會tang3 拜託你先替我納--1-下。看joa7-che7,我tng2--來chiah hou7--你。」
「An2-ni kam2 thang？也m7 知 lin2 lim 幾罐。」 
「無幾罐--lah。Tak8 個月平均chhe2.差不多 2、3百khou na7-tiaN7。」
「我看.就hou7 i koh 走--1-choa7,khah be7 hoe-ko5-ko5--lah。根屬lan2 是i e5 人客，i 生本ai3 來kap lan2 收--e5-mah。」
Gin2-a2 身軀洗好，ti7 洗身軀間teh 叫ma-ma來ka7 in 穿衫。淑貞ka7 in 換睏衫，koh 叫in 洗嘴，洗好，thang 準備去睏。
「我beh 等pa-pa tng2--來。I cha-hng 有講beh 買Hello Kitty e5 鉛筆盒a2 hou7--我。」大han3--e5 講。
「我ma7 beh 等pa-pa tng2--來。」細漢--e5趁大han3--e5 e5 樣。
「SiuN 暗--a。Lin2 先去睏。Pa-pa 若有買物件，bin5-a2-chai3 起--來，lin2 m7 kang7 款看會著。」
淑貞半逼半kou-chiaN5。2 個gin2-a2 ju5 kui 半pou ma7 會thiam2--a，電火ka7 禁hou7 細pha，1下a2 久，in 就睏kah m7 知人--去-a。
Gin2-a2 e5 tai7-chi3 long2 安tah 好勢，i 桌布theh8--leh 緊si3-koe3 拭拭--leh，續--落，塗kha koh 緊掃掃.jiu5-jiu5--leh。頂choa7 ta-ke 來，厝--nih 2工無拚tng7,tu2-chhiang5 hou7 i chang--著。Ta-ke 無罵 i pin7-toaN7. 無拚厝內，soah 講gin2-a2 無sia2-si3,序大人tioh8 出去趁錢，無eng5 thang 管教，m7-chiah 會kui 間bu2 kah chiah lah-sap。
自hit pai2 了後，koh-khah 無eng5,i tak8 工，看是chai2 起iah 暗時，long2 會撥時間sio2 拚--1 下。I 就是無beh hou7 ta-ke 看soe-bai2。
外頭有鎖匙teh 開門e5 聲。
「Thah 會iu5-koh chiah oaN3？」淑貞對chhim2 入門e5 翁婿講。「菜iau2 未收--leh。Beh 食--無？」
翁婿ka7 tim3 頭。淑貞ka7 桌kham3 掀--開，ka7 菜湯phang5 去灶kha sio2 thng7--1-下。 
「Che 赤chang 味nah 怪怪？是kang5 買著無chheN--e5,是--m7?」
「無--lah。Phang2 .是豆油、米酒he7 了khah 無tu2 好e5 款。」
淑貞心肝tam2-tam2,烏醋看做豆油這chan5,nge7 ka7 am-kham3--落-來。講著che，ma7 soah hou7 i 想著hit 通奇怪e5 電話。
「E-hng 有1 個cha-bou2--e5 kha3 電話來beh chhoe7--你。講khah oaN3 beh koh kha3,結果ma7 無。Beh 問i e5 電話，i soah ka7 我切斷。I 到底是siang2--a？」 
「你講kah an2-ni 含含糊糊，我beh nah 知 i 1個芋a2 han薯。」
「Kah chiah 奇。你會m7 知。」
翁婿嘴--nih cheh8-cheh8 叫。淑貞真知影翁婿是teh 嫌 i chap8 唸。無法tou7,cha-bou2 人.1下tu2 著 che，修養koh-khah 好ma7 tong3-be7-tiau5。 
食飽，翁婿齒thok theh8--leh 做 i 去看電視新聞。淑貞ka7 chhun--e5 e5 菜收入去冰箱；碗箸洗好，緊去chhiang5 1下a2 身軀，等 i peh 上眠床，long2 11、二點--a。
翁婿iau2 ti7 人客廳teh 看電視。I ka7 枕頭chhai7 khia7--起-來the--leh，ka7 1本號做[Ka-ki7 e5 房間]e5 書bong2 theh8 出來讀。同事有teh o-lo2 講這本按英文翻譯--過-來e5 小說寫 kah 真chan2,真有見解，koh 好心借 i theh8 tng2 來看。讀都無2 頁，i 感覺目chiu 皮重kah，就開始teh tuh-ka-choe7。
「母--a2 chai2 起有kha3 電話來講後禮拜beh 來lan2 chia toa3--幾-工-a2。」翁婿kiu 入來棉chioh 被內底e5 時an2-ni 講。
「M7 是我愛講，lin2 母--a2 實在真愛ka7 我khia。Liam-piN 嫌我han-ban7 煮食，liam-piN 講我be7-hiau2 hoaN7 家。
I 就是愛我kui 工tiam3 ti7 厝內煮飯、洗衫，mai3 去外口上班。」
「你kah chiah 知，be7-hiau2 頭路辭辭--leh，mai3 koh 去--a。」
「你趁kah hiah-e5 錢，納貸款都kiong7-beh 無夠--a。我無加減tau3 添--1-koa2,lan2 m7 隨就吊鼎--a。 Lin2 老母看我be7 teng3意，愛唸bong2 唸--lah。講gin2-a2 be7-hiau2 講台語也我e5 tai7。」
眠床頂另外hit 個人無應嘴。淑貞感覺有tam7-poh8-a2 怪奇，因為翁婿平素對gin2-a2 ti7 外口teh 學英語這chan5,oan-na真有意見ti7--leh；i 一直嫌學費siuN 貴。
「Chia 台北--neh，不比下港庄kha 所在。TaN 你有聽著lan2 chia toh 1 家e5 gin2-a2 teh 講台語--過。英語chiah 是要緊，無緊學，後日a2 會toe3 人be7 著。你kui 日kap 做工a2 人tau3-tin7,m7 知人chit-ma2 外口joa7 競爭--leh，英語無lau2,你現都khah 輸勢。」
 	本刊物使用 HOTSYSR(Holo Taibun Systems) eM?2  台文出版系統--負責人蘇芝萌: 米國南加州FAX(310)299-5577	 2000年9--月讀者捐款徵信：U.S.A.許斌碩 2000、關廟蔡享哲340、高雄郭文纓360	新店洪錦田1380、淡水林互助110、田中蕭平治2000、靜宜大學吳國禎750	台大台文社鄭芳芳250、台中邱乾順500（月捐）、板橋蔡麗玉1000	花蓮師院台文社王寶漣250、 政大台文社陳威志130
		
講到chia，翁婿猶原無應聲。淑貞探頭ka7 斟酌。Tang 時a2 .翁婿已經teh kouN5--a，人.m7 知睏到toh 位--去-a。
淑貞心肝頭悶悶.chak8-chak8,gang7-gang7 坐ti7 眠床頂kui pou 久。I liah8 身軀邊 e5人.看--1-下，這chun7 chiah 知tioh8 看破。I ka7 案頭燈禁熄，ti7 棉chioh 被內輕聲對ka-ki7 講1句：
「淑貞，祝你生日快樂！」 

【原文是用全羅台語字寫--e5,beh 讀原文，請上網：http://m0501.seedcity.com/fr05/daigixzi】



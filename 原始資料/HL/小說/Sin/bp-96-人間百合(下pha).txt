∮BONG報小說    
人間百合(下pha)
Sin 
王奇in kap 正旗分--開了後，keng2 1工暗頭a2 走去市區e5 中正國中chhoe7 訓導主任in kiaN2，ka7 phah kah 半sio2 死，正lui2目chiu koh險a2 chheN-me5。
警察局少年組--e5 si3-ke3 teh 探消息，koh long2 chhoe7 無線索iah是證據，chit件案choaN-a2 an2-ne 準煞。王奇ma7 正式轉到另外1個社區e5 國中去讀，koh 來kap 正旗to7 khah 罕得聯絡--a，正旗chit-ma2 khah chiap8 kap 沈能信做夥，chhun e5 時間long2 teh 準備聯考。
聯考前3個月，沈能信約正旗出--來，按算暗時beh 好好a2 來siau2--1-場。正旗建議chhoe7 陳文賓出--來，2個to7 sio招行去陳文賓in tau，行到in 門kha 口，soah 聽著內底有1 chun7 1 chun7 teh hau2 e5 聲。
陳文賓看著沈能信kap 正旗來到in 門嘴，ka7 手頭加工e5 電線khng3--leh，koh ng3 身軀邊teh hau2 e5 ma-ma 看--chit8-下，un5-un5-a2 行--出-來。
「Goan2 a兄e-pou 去基隆河sng2 水，soah 去tu7--死，我ai3 ka7 厝--nih tau3-saN-kang7,hoan7-se3 無法tou7 考聯考--a。」
沈能信kap 正旗聽著chit 個消息，gang7-gang7 khia7 ti7 hia，過有chit8-khun2-a2,chiah bok 出幾句話ka7 安慰，講煞，tiam7-tiam7-a2 離開，ti7 暗暗e5 街a2 路so5--leh so5--leh。
「好--lah，lan2 來去chhoe7 青a2。」青a2 是社區--nih e5 角頭，社區e5 人long2 e7 驚i，名聲真bai2,沈能信m7 知tang時開始kap in teh tau3-tin7。
「An2-ne kam2 好？」
「有siaN2 無好--e5?行--lah，in tng-teh phah麻雀neh！」
沈能信chhoa7 正旗來到1間2樓e5 公寓，內底無siaN2 thang 光，烏烏暗暗、long2 是食薰e5 煙霧。正旗看著4個人圍做1桌，tng-teh phah麻雀，其中1個thng3 腹theh，kha-chiah-phiaN long2  chhiah字。
「Hm3,你來--a-ou，坐--chit8-下，等--leh thai5粉鳥來食。」
「SiaN2-mih 粉鳥a7?」正旗oa2 近沈能信，細細聲ka7 問。
「To7 是in 去偷別人飼e5 粉鳥a2,煮麻油真好食--ou！」
To7 an2-ne，正旗ti7 青a2 in 厝食無siaN2 好食e5 粉鳥肉，食kah 真不安，食了，猶原chah 真不安e5 心情tng2 厝。
後--來正旗chhoe7 沈能信談，勸i m7-thang koh kap 青a2 in chit phang5人tau3-tin7 khah 好。沈能信ka7 講，青a2 其實ma7 真可憐，pa-pa 做清潔隊hong5 long3--死，ma-ma ka7 人洗衫than3 所費度日子，青a2 無人管，m7-chiah e7 變phaiN2。
正旗m7 知beh an2-choaN2 ka7 應。

熱--人e5 聯考結束了後，正旗走去chhoe7 黃淑貞。
淑貞穿1 su 熱--人e5 洋裝，戴1頂chah8 日頭e5 帽a2,心情輕鬆kap 正旗ti7 溪邊散步。
「你kam2 知？我講--e5 無m7-tioh8,我真正考be7 著女中，ha、ha……」淑貞目chiu nih--leh nih--leh：「我想，我e7-sai2 考省立高職，聽講ma7 be7-bai2,離厝koh 近……」
「淑貞，」正旗真正經ka7 講：「你心內kam2 be7 艱苦？」
「艱苦？Be7--lah，橫直冊讀be7 贏--人to7 是an2-ne--mah。」
「Kam2 講冊讀be7 贏--人，to7 注定ai3 hou7 人踏ti7 kha底？」正旗面色無神無神，看tui3 tng-beh 落山e5 日頭。
「正旗，你chiok 奇怪neh！我聽無你teh 講siaN2。Tioh8--lah，你kam2 考有tiau5?Kam2 beh 去讀？」
「Tiau5 是有tiau5,m7-koh 成績無好，我想beh 去讀美工科，我khah 愛畫圖，特別是畫bang3-kah，我想beh 做第一流e5 bang3-kah 畫家。」
「真--e5-o？An2-ne chiok 好neh。」
正旗心內teh 想，kam2 有可能tak8工long2 kap 淑貞tau3-tin7。M7-koh i 無想著講，尾--a2 ka-ti7 無注意，2個人學校koh 無kang7間，生活soah 愈離愈hng7,tauh8-tauh8-a2 2個人連絡、聚會e5 機會愈來愈少，koh 淑貞知iaN2 i kap chit8-koa2 lou5-moa5 行真oa2,kap i to7 tauh8-tauh8-a2 疏遠--去-a。

去讀高中了後，學校離厝有1 chat，正旗tak8工真早tioh8-ai3 起床，poaN5 2班車到學校，放學tng2 到厝ma7 long2 真oaN3--a，kap 厝--nih e5 人chih接ma7 愈來愈少，正旗hiong5-hiong5 感覺真thiong3。
Ma7 因為厝--nih chit-ma2 khah 無機會chhap 正旗e5 tai7-chi3,i ti7 學校e5 生活ma7 開始hong--起-來，kap 國中e5 時比--起-來soah 愈放蕩，kui工結黨成群、kap人oan-ke。大部份同學long2驚惹tai7-chi3,to7 khah 無愛kap正旗交chhap，表面上koh ka2-na2 真ka7 尊重，hou7 正旗kioh是ka-ti7 是in 班e5 大--e5,soah 開始享受威權chah--來e5 好--處，像chhin3-chhai2 ka7 同學開嘴iah是sio2-khoa2威脅--chit8-下，to7 e7 有錢thang khai。
當然，chit款生活維持無久。
有1 pai2,i 為beh kek 大pan7 做老大，替ka-ti7 班e5 同學出頭解決tai7-chi3,hou7 別人叫出去教室。
「Chhoe7我chhong3 siaN2？」
「你來to7 知。」
引i 出--來e5 人chhoa7 i 去學校e5 實習工場，hit個所在khah 偏僻，4 peng5 tun2 chiaN5 che7 鐵棍a2。
正旗看著1個3年a2--e5 teh 等--i，行oa2 e5 時i chiah 發覺無siaN2 tioh8,其他人un5-un5-a2 ui3 邊--a2 行--出-來，手--nih long2 gia5 鐵棍a2。
Chit聲害--a，in 人chiah che7,be7-sai2 kap in nge7 拚，beh 走koh be7 赴--a，若處理無好勢……，正旗心肝底chiok 緊張--e5。
「聽講你真hiau-pai，一年--e5 是你teh chhoa7--e5 是--無？」Chhoa7 頭--e5 開嘴ka7 問。
「你想beh 講siaN2 to7 緊講，mai3 彎彎khiau-khiau。」正旗心內想講，橫直閃be7 去--a，kui-khi3 khah 氣魄--leh，像cha-pou-kiaN2 an2-ne kap in 拚看mai7。
「Hm2!有iaN2 真有kioh-siau3。」Chhoa7 頭--e5 講：「聽講你beh 替lin2 班--e5 解決tai7-chi3,真tu2 好，kap i 有問題ai3 解決--e5 to7 是goan2細han3--e5。」
董--e5 是正旗in kang7班e5 同學，最近i 惹著學校內底1個小角頭，走來kap 正旗參詳，正旗無考慮to7 答應beh ka7 thin7,想be7 到soah an2-ne 來惹著麻煩。
其實正旗kap 董--e5 交情無joa7 深，i kan-taN 是1時臭屁chiah 答應beh ka7 出頭，若為著chit 種tai7-chi3 hong5 bok 實在真be7-ho5。
「原來是an2-ne，我知iaN2--a，m7-koh 你若beh 談判，an2-ne ma7 siuN 無誠意--a。」正旗teh 想，對方kah是想beh 解決tai7-chi3,ka-ti7 koh 是第3者，in 應當be7 踏nge7,koh 再講in ma7 m7 知ka-ti7 ba2-kuh 有nge7--無，choaN-a2 koh ka7 chhiang3 1句：「你講siaN2？」
邊--a2 e5 人hou7 i e5 話kek--著，想beh 動手，m7-koh 隨hou7 chhoa7 頭--e5 擋--leh：「Goan2 m7 是針對你來--e5,我chit-ma2 ka7 話講hou7 清楚，goan2 細han3--e5 ti7 學校若出siaN2-mih tai7-chi3,你to7 慘--a，知--無？」
「Ti7 學校我e7-tang3 保證，m7-koh 若ti7 外口出tai7-chi3,我to7 無法tou7--a。」
「行，來走。」30幾個人ka7 鐵棍a2 phiaN--leh，行出實習工場，留正旗1個人khia7 ti7 hia。
正旗喘chit8下大khui3,kui 個人若虛--去kang7款。
心神khah tiaN7 了後，正旗走tng2 去教室，看著董--e5 tng-teh kap cha-bou2-gin2-a2 講sng2笑。
正旗chiaN5 be7 爽，叫董--e5 過來罵--幾-句，尾--a2 想想--leh，是ka-ti7 為著beh kek 大pan7來liau5 chit thoaN，免怨嘆別人，to7 無koh 講siaN2--a。
經過chit 件tai7-chi3 了後，正旗感覺chit款生活真ia3-sian7--a，想beh 做chit8-koa2 改變，m7-koh 人若hong5 定型，to7 chiok phaiN2 koh 去改變別人對ka-ti7 e5 印象，koh 再講，正旗e5 決心ma7 無夠，續--落-來e5 日子，kang7款不時teh oan-ke、sio phah、威脅、替人出頭。

讀高中chit段時間，i ma7 tiaN7-tiaN7 去chhoe7 沈能信，沈--e5 kap 其他人kang7款去讀高職，koh 是風評無kai3好e5 高職。風評無好，是講升學率ke7、師資bai2,學生long2 ai3 ti7 外口惹是非hit款--e5。
Chit工，沈--e5 chhoa7 正旗去參加1個私人聚會。
He 是青a2 kap 1 tin7 地頭lou5-moa5 e5 聚會，tak8個人面a2 看--來long2 phaiN2-chheng3-
chheng3,像電影內底phaiN2人e5 角色。
In 知iaN2 正旗是沈能信e5 朋友，to7 chiaN5 燒lo7 kap i sio借問。
「來來來，lim酒，m7 lim to7 是boai3 hou7 我面子。」
加減有ti7 外口走chong5,chit款場面正旗ma7 be7 生疏，m7-koh 對方e5 態度hou7 i 無kai3爽快。
In ui3 chai2起lim 到暗時，一直lim到正旗頭殼gong5-gong5 e5 時，沈--e5 chiah 陪i tng2 厝。
Ti7 路--nih，正旗擋be7 tiau5 ti7 電火柱a2 kha 吐幾na7 pai2。
「你kam2 koh 好勢好勢？」沈能信na2 tah 正旗e5 kha-chiah-phiaN na2 問：「Tioh8--lah，你kam2 熟sai7鴨王？」
「鴨王？M7-bat 聽--過。」
「I 是天道盟e5 副堂主，我前chit8-cham7-a2 bat 去chhoe7--i，i 講真欣賞--我。」
「你講siaN2？你……an2-ne 學校e5 課業beh an2-choaN2？」正旗chhoah 1 tio5。
「橫直koh 讀ma7 無siaN2 趣味--a，kui-khi3 把握chit個時間，好好a2 sng2--chit8-下。」
正旗m7 知beh koh 講siaN2，kui路to7 long2 tiam7-tiam7 無koh 出聲。
I 心內真tiu5-tu5,想講，若koh an2-ne 落--去，m7-taN7 沈--e5,hoan7-se3 連i ka-ti7 to e7 愈踏愈深，最後e7 chhoe7 無回頭路。
雖bong2 an2-ne 想，m7-koh i 心內無做siaN2-mih決定，一直到後--來聽著2個消息。
第一件是，原本ti7 國中hong5 退學e5 王奇，轉到其他國中了後to7 自我放棄--a，開始toe3 人teh 行烏社會，1 pai2 teh ka7 人kong3錢e5 時，gia5銃去1個大seng-li2人出錢起e5 大樓工地ka7 人威脅，原本kan-taN 是ng3空氣開銃beh kang5 嚇驚，想be7 到soah 彈著1個工人，hit 個工人tng場死--去，王奇hong5 通緝，走路去南部。
聽講hit個工人有2個細han3 cha-bou2-kiaN2。
第二件是，青a2 tiaN7-tiaN7 騙kang7庄偷走厝e5 cha-bou2-gin2-a2 e5 感情，同居無joa7 久to7 ka7 人賣去台北，hou7 真che7 人不滿，前幾工ti7 基隆吉祥大樓樓kha，hou7 人giah8刀a2 ui3 心臟tuh8--死。
聽講，hiah-e5 cha-bou2-gin2-a2 有--e5 kan-taN 13歲。
正旗決定beh 結束chit種生活。

Hit chun7 i e5 功課m7 是kai3 好，有幾na7科需要補考，m7-koh i long2 tiau故意boai3 讀冊，想beh hong5 退學，thang 轉去其他學校。
In老pe7 知iaN2 正旗e5 情形了後，ka7 罵--幾-句，m7-koh ma7 無i 法，iau2是tioh8 去ka7 辦轉學e5 tai7-chi3。
正旗to7 an2-ne 順勢離開hiah-e5 人，轉去到台北e5 學校，ti7 外口稅厝toa3,ma7 算是離開厝--a。正旗所有e5 關係long2 tioh8-ai3 重頭開始。

正旗iau2 算好運，搬--去無joa7 久，to7 有其他厝kha 主動來kap i 熟sai7。Hit 個人叫做「鍾俊」，是做水電--e5,聽講有新厝kha 來toa3,to7 真歡喜去ka7 long3門。
正旗看著鍾俊，心內真giau5 疑：「社會人士大概long2 m7 是siaN2-mih 好人……」簡單kap i ai-sa2-chuh 幾句了後，to7 緊ka7 房間門關--起-來。
M7-koh chit 個鍾俊實在真熱心，tak8 pai2 long2 e7 kap 正旗sio借問，ma7 真關心i e5 生活，koh tiaN7 請正旗去i 房間lim 茶、開講。
時間久--來，2個人愈來愈燒lo7,尾--a2 koh 加交1個厝kha 朋友，chit個厝kha 是送phoe--e5,叫做「高宜勝」，真tiau5直，tak8工透早起床long2 e7 聽著i 房間有台語流行歌e5 音樂聲。是鍾俊先走去kap chit個高--先-生sio借問，in chiah 燒lo7--起-來-e5。
In 3個tak8工上班、上課tng2--來long2 e7 做夥開講，siaN2 mih8 to e7-tang3 講(kang2)，ma7一定be7 欠黃色笑話。尾--a2 koh 有1個大同工學院e5 學生加入in e5 聚會，叫做小黃。

1工熱--人暗時，4個人做夥ti7 鍾俊房間teh 開講。
鍾俊tiau工phiak 細pha 電火，hou7 氣氛感覺khah 清幽，人ma7 toe3 leh 爽快--起-來，e7-tang3 坦白講心內話。
Chit chun7,正旗看著鍾俊正手e5 中chaiN2 無--去-a，i chhoah 1 tio5:「鍾……你e5 cheng2頭a2……」
鍾俊ka7 ka-ti7 e5 cheng2頭a2 看--chit8-下，笑笑講：「你講chit 支是--無？無siaN2--lah，去hou7 機器teh 斷--e5。」
「SiaN2？」其他人ma7 long2 驚1 tio5。
正旗知iaN2 工場有真che7 機器，真危險，像振榮工業區ma7 tiaN7 發生chit 種tai7-chi3,m7-koh 聽著鍾俊an2-ne 講，心頭iau2是e7 酸，choaN-a2 ka7 問：「Kam2 是pongphulesuh？」Pong-
phulesuh是日本名，是講1種強力加壓e5 機器。
「是a7,出來做tai7-chi3 無joa7 久to7 tu2--著-a，ma7 無法tou7。」
「Hit chun7 kam2 e7 真疼？」小黃搶leh 問。
「真奇怪，tu2 hou7 teh--著e5 時無siaN2 感覺，一直等到hou7 人送去到病院，ma-ma 來ka7 我看e5 時，kui個目屎chiah lian3--出-來。」
正旗感覺鍾俊真堅強，ma7 感覺台灣做工a2人真可憐。
M7-koh，鍾俊chit個人真樂觀，ma7 無kah意悲傷e5 氣氛，隨koh ka7 氣氛炒kah 真歡喜。
差不多翻點--a，鍾俊hiong5-hiong5 真正經teh 問：「Lin2 kam2 有鼻著siaN2-mih 味？」
正旗in 3個互相看--chit8-下，koh 鼻鼻--leh，講：「無a7,siaN2-mih味？」
「Na2 像是電線燒--去e5 味，我來去看--chit8-下。」鍾俊檢查插燒罐e5 電線，無siaN2問題。
正旗chiah teh 想講是鍾俊siuN 敏感--a，鍾俊已經走去樓尾頂e5露台檢查。
「害--a！害--a！火燒厝--a！」鍾俊走--tng2-來e5 時，na2 chong5 na2 hiu，正旗in long2 驚--著。
「Beh an2-choaN2？M7-bat tu2 過chit種tai7-chi3……」正旗心內soah 緊張--起-來。
「緊去樓kha long3 其他人e5 房間門。」鍾俊ka7 提醒，in chiah hiong5-hiong5 cheng-sin5,緊開始行動。
In 幾個走去樓kha，有--e5 kha3電話，有--e5 ka7 人long3門，小黃soah hiong5-hiong5 大大聲teh hoah：「慘--a，lan2 樓頂--e5 無叫--著！」講煞，koh chhong2-pong7 走--起-lih。
正旗ma7 toe3 leh beh 起--lih，m7-koh ti7 樓梯口tiu5-tu5 1秒。無！E7-sai2 講連1秒to 無。
正旗心肝頭浮出2種完全無kang5 e5 選擇：peh--起-lih，hoan7-se3 to7 無機會落--來-a，kam2 e7 燒死ti7內底？Boai3 起--lih，頂koan5 koh teh 睏--e5,hoan7-se3 be7 赴走to7 活活chak--死iah是燒--死。
Che無到1秒e5 時間，對正旗產生chiaN5大e5 衝擊，甚至影響i 未來e5 人生。
尾--a2 正旗iau2是peh--起-lih，ka7 人long2 叫醒了後，beh ui3 樓頂落--來e5 時，烏煙一直chheng3 tui3 i 鼻孔入--去，chheng3 kah i 一直流目屎，行到3樓e5 時to7 行be7 落--去-a，感覺ka-ti7 to7 beh 死ti7 chia--a。
M7-koh 正旗iau2是靠意志力keng到樓kha，火ma7 hou7 趕--來e5 消防隊phah hoa--a。
Hit pai2 了後，in 4個感情koh-khah 好--a，正旗tiaN7-tiaN7  講in 是「生死之交」，其他人long2認為an2-ne 講雞母皮e7 lak kui 塗kha，m7-koh 正旗soah 感覺真溫暖，ti7 hiah緊急e5 時chun7,看著鍾俊e5 冷靜kap 小黃e5 善良，chit種朋友真罕得有。

正旗轉學e5 時是高二，來台北讀冊tu2 好是beh 升高3，ma7 是beh 聯考e5 前1年。Chit年，正旗變kah 加真bat tai7-chi3,tak8 工long2 讀kah 真oaN3 chiah khun3,ma7 tiaN7-tiaN7 theh8 著in 班e5 第一名。
I 真正beh phah拚考大學。
Chit chun7 正旗soah ma7 開始teh 關心政治--a。I 開始對chit-ma2 e5 政府不滿，認為in koh腐敗koh 貪污。I ma7 無認為反對派--e5 有joa7好，in m7-bat beh ka7 in e5 主張講清楚。正旗評論e5 資訊大部份是ui3 電視kap 報紙看--來-e5。
I ma7 tiaN7-tiaN7 kap 鍾俊in 討論，m7-koh 鍾俊in long2 感覺：「正旗siuN 極端--a。」
To7 ti7 聯考前2個月，對岸中國e5 學生開始集會，beh 要求民主。
中國e5 學生ti7 天安門廣場愈集愈che7,正旗ma7 感覺ka-ti7 身軀內底有1種氣kiong7-beh chheng3--起-來，i chiok 注意chit件tai7-chi3 e5 發展，tiaN7-tiaN7 為著an2-ne 冊soah 讀無siaN2 e7 落--去。
中國學生批判『官倒』，要求實行真正e5 社會主義，in na2 唱歌na2 流目屎，互相mouh做夥，kui phian3紅ki3-ki3 e5 旗a2,ka7 天安門廣場佔kah密chiuh-chiuh，na2像是……革命，tioh8!是革命，hiah-e5 學生beh 用in e5 性命kap 熱情，引動革命e5 風潮。
台灣e5 電視台一直teh 報導chit項tai7-chi3,正旗e5 心情ma7 kui工toe3電視新聞teh起起落落。
ChiaN5不幸，中國學生e5 熱情，soah hou7 戰車e5 輪a2 kauh--過-去，6月初4，中華人民共和國政府派軍隊鎮壓，人ka7 叫做『六四天安門事件』。
正旗kui個人神魂散了了。
I 無相信，世間有chit lo7政府e7 用機關槍掃射ka-ti7 e5學生。
6月初4 hit工，i hau2 kui 工。
了後，正旗hit幾工long2 gong7神gong7神，頭殼內真亂，鍾俊in long2 chiaN5煩惱i e7 做出siaN2-mih gong7 tai7-chi3 出--來，一直teh ka7 安慰。
離聯考chhun 1個月，正旗soah siaN2-mih冊to 讀be7 落心。
Chit chun7,i hiong5-hiong5 想著真che7 tai7-chi3:是an2-choaN2 e7 an2-ne？Lan2 e5 政府m7 是tiaN7-tiaN7講beh『反攻大陸，解救同胞』？是an2-choaN2 chit個政府chiah腐敗koh chiah無能？是an2-choaN2 國家有資格剝奪人民e5 性命？國家是為著thai5人來存在--e5?讀冊beh chhong3 siaN2？是為著beh 榮華富貴？是為著e7-tang3 佔koan5 位來蹧躂ke7 層e5 勞動者？
正旗頭殼內不斷teh絞，ma7 一直ka7 chiah-e5想法寫--落-來。
尾--a2,正旗in pe7母知iaN2 i 有tam7-poh8-a2 怪怪，想beh 叫i tng2 厝toa3,m7-koh 正旗拒絕。Chit chun7 e5 正旗心肝內真激動，siaN2-mih人e5 話ma7 聽be7 入--去。
最後，i 做1個決定。
正旗ka7 教科書縛做1綑，theh8 去街a2路賣hou7 收phaiN2銅舊錫--e5。
I 選1個透早離開，無kap 鍾俊in sio辭。
I 決定beh 用ka-ti7 e5 khui3力改變社會。
7--月，蟬a2 開始teh 叫。
【煞】

孝女TE7-CHA
感激老父
西國有一個大城，百姓真濟，客商往來真鬧，算是大生理e5所在。城內城外有濟濟間禮拜堂，其中城外一間真在清爽，逐禮拜日有男婦老幼濟濟人聚集服事上帝；吟詩o-lo2救主替人受死贖罪；祈禱求恩；koh牧師起來企，讀聖冊講道理教示眾人。
有一個禮拜日，牧師teh講道理e5時，有一個查某囡仔，約略15、6歲，入來；用幼紗罩面，輕步勻勻仔行，意思是驚了攪擾別人，就去坐ti7門角e5空位，注神靜靜聽牧師講道理，聽煞就倒去，親像歡喜e5款式。幾若禮拜攏是an2-ni,iau2-ku2人m7知伊是是誰 e5子兒，看伊e5衣裳不止sui2,舉動端正，量的確是富貴人e5子兒。Hit時濟濟人聚集，逐人知伊用幼紗罩面，意思m7愛hou7人看見。
這個查某囡仔殷勤teh聽道理，一日牧師揀一節聖冊做題目，就是馬太27：25。猶太e5眾百姓tui3彼拉多講：「伊e5血歸ti7阮kap子孫。」牧師就：「耶穌e5血有大權能，大功勞會除去人e5罪，凡若看輕伊e5人，的確著受定罪，早以色列族m7信耶穌，釘伊ti7十字架，家己招永遠e5災厄，到今iau2-ku2 ti7上帝咒詛e5下面。」議論明白，牧師就勸教會內e5人m7-thang親像以色列族e5 m7信耶穌，致到受咒詛；著倚靠耶穌e5血，才會得著永遠e5福氣。Hit時留神注心teh聽e5人，心肝無m7振動。
忽然聽見有人大叫一聲：「Ai5-ioh8」，眾人倚過來看，看見一個查某囡仔跋倒ti7塗腳nih8,昏去親像死一樣。邊仔 teh坐e5婦人人緊緊起來扶伊，hit個牧師娘名叫瑪利亞，亦走到伊e5身邊，扶伊出禮拜堂，插入牧師e5厝，hou7伊the ti7 khong2床nih8,才現去伊罩面e5帕，看見伊e5面貌真正chhin-chhiN2，桃唇、杏面，有沈魚落雁e5容貌，閉月羞花e5面色。
Hit時牧師娘坐ti7伊e5身邊，替伊祈禱上帝，獨獨看見伊昏迷boe7講話，久久iau2-be7醒，就用芳水pun5入伊e5鼻孔，beh hou7伊通氣，向望會醒。Tiap8仔久就醒，牧師娘一下看見伊醒，就緊猛倒退幾步，免得hou7伊驚惶；就聽見伊細仔聲teh吐氣講：「害--ah，耶穌e5血歸ti7阮，kap阮e5子孫lah,苦--ah，我是以色列人e5查某子。古早以色列人無緣故釘耶穌ti7十字架，hit個關係亦的確連累到我著擔當--lah。」講煞就koh再失氣，比代先較siong重。
牧師娘聽見伊e5話，就知伊是以色列人，總是m7知伊beh thai2會來chia這間禮拜堂，就koh用芳水pun5入伊e5鼻孔，有tiap8仔久，伊e5目珠略略仔thi2開，看見生份e5婦人人企ti7身邊，就越來越去m7知家己beh thai2會ti7 chia，驚惶講：「我ti7 chia是甚mih所在ah?你是是誰ah?」koh講：「苦--ah，我是受咒詛e5以色列人。」
牧師娘講：「M7使驚，你請安心，著看我親像姊妹。咱雖然m7相bat，iau2-ku2我疼你，你thang安心，m7使驚。」查某囡仔才知伊ti7別人e5厝，總是心肝憂悶親像扑結，宛然親像煙鎖柳眉，雲罩桃面。牧師娘知伊e5心teh憂悶，盡力安慰，教伊m7使掛慮。Hit時，內面e5人已經備辦物，來hou7伊食。
牧師娘講伊講ti7禮拜堂所tu2著e5代誌。伊應講：「我聽道理，親像佛chhak8著我e5心。」牧師娘講：「安心，我向望你因為耶穌e5血無受咒詛，反轉得著祝福。」
查某囡仔講：「先生娘--ah，你m7知我是是誰，所以才講an2-ni。」
牧師娘講：「不論你是是誰，犯罪e5人，若倚靠主耶穌，就得著赦免，koh會得著上帝e5恩。」
查某囡仔講：「先生娘ah，你本然m7 bat我，iau2-ku2疼我到an2-ni，kiam2 m7著用我e5心思直直來tui3你講mah？但是驚了聽我所講，知是甚mih族，扑算你的確無beh親像an2-ni疼我。」
牧師娘講：「m7使驚，凡若信耶穌e5人，的確疼眾人。雖然無屬ti7本國本族e5人，亦會疼伊，做你直直講，m7使驚。」
查某囡仔講：「我本屬以色列族，我e5老父名叫所羅門，只有生我一人，並無兄弟姊妹，我名叫Te7-cha。」
牧師師一下聽見，心肝不止奇怪，teh想所羅門是本城e5大銀行主，通國第一富，這個查某子是富貴人e5深閨女，伊e5厝宅真爽，日日有奢華宴樂，beh thai2有閒thang來聽道理？
Te7-cha講：「先生娘--ah，你是teh奇怪所羅門e5查某子入禮拜堂mah?我專心信耶穌是上帝所引e5基督，心真正愛得著伊e5恩，總是深深可惜，我m7是耶穌教會內人e5查某子。」牧師娘安慰伊講：「耶穌有講：『人若就近我，我決斷無棄絕伊。』若你有心beh chhe7主，的確會得著。今請問你一句，上帝怎樣hou7你bat主耶穌ah？」
Te7-cha應講：「阮老父是以色列人，阮e5族平素深深怨恨耶穌，kap攏總信耶穌e5人。老父亦教我著an2-ni，總是本族be7有學堂，所以阮老父hou7我入耶穌教會e5學。Ti7學nih8讀上帝e5聖經，其中濟濟講起耶穌e5來歷，見有要緊e5章節，我就讀到熟熟，亦記ti7心內，後來續去別經，學女紅，到久久，前所讀e5攏boe7記tit。到大漢學本族e5款式，ti7 nih8愛thit-tho5,攏無別項e5代誌。父母疼我，親像手內e5珍珠，凡我所愛e5就攏總hou7我，所以我e5手飾就是奇樣--e5,衣裳極好看。我teh想hit時e5代誌，beh thai2 m7著見笑？五月日前，我所深深疼痛e5老母，忽然染著病，死--lah，今無母thang教示，真是艱苦。」講煞目屎親像落雨，嚨喉chat8 boe7出聲。牧師娘講：「上帝執掌生死e5權，見伊所行e5,攏無差錯。上帝hou7你e5老母死，款式是親像無利益你，實在是用這個beh引chhoa7你chhe7救主耶穌，thang得著永遠e5福氣，請問，是抑m7是？」
Te7-cha應講：「若會得著an2-ni，是大佳哉，雖然老母死hou7我憂悶，ia2 ku2有thang受安慰。先生娘你e5話真是好，我e5老母死，是斷我這世間奢華e5緣故，tui3我e5老母出山了後，家內不止冷靜，老父kap老母平素相敬親像人客，今看見老母e5物ti7-teh，亦人無--去，實在thang悲傷。老父極其疼我，食飯飽e5時，對坐相kap談論，常常tui3我teh稱讚老母e5好德，用這個來相安慰。總是老父有濟濟代誌，若辦代誌e5時，就較boe7憂悶．獨獨我是深閨女子，老父若出去，我家己ti7-teh，就想著老母，我e5心憂悶悲傷，常常流目屎。有一日，teh憂悶e5時，卻想著前年ti7學內讀冊e5時，有bat讀著一本，內面講：「凡若人著磨艱苦背重擔，著就近我，我就賞賜伊平安。」我想這個話到久久，才記得kaN2是耶穌e5話。這個話ti7我e5心，一面憂悶，一面歡喜，所歡喜e5,是hit個話不止好，所憂悶--e5,是驚了hit個話是ui3耶穌出。所以心kap嘴teh相kap議論，beh將這個話來家己安慰，亦有thang嫌，若beh放sak這個話，tui3別位求，亦boe7得著平安。真是兩難。親像嘴礁e5人看見井泉，亦boe7得著lim。愈想心愈艱苦，到底ai3知這個話是上帝所講，抑是耶穌所講e5。忽然想著我有一個女婢是耶穌教e5人，伊的確有新約e5聖經，就走到伊e5房內去chhe7,果然有一pho7,就提到繡房，關門暗靜看，免得hou7老父看見來受氣。總是我讀hit節今久lah，boe7記得是記ti7甚mih章節，所以就亦掀看，中間有濟濟來歷，我代先bat讀e5,iau2-ku2會記得。Chhe7到久久才chhe7著，真正是耶穌e5話。嘴唸心想，攏無厭。心內teh想我若做耶穌e5學生，就這個安慰e5話kap我有干涉。」
Te7-cha講煞，就ka7牧師娘講：「我ai3一盡講，驚了先生娘你聽了厭sian7。」
牧師娘講：「m7使掛慮我會厭sian7,請你一盡講，總是驚了你tu2才ti7 禮拜堂內感著，身軀be7勇，kaN2 boe7堪tit講siuN濟。」
Te7-cha應講：「m7是an2-ni，我若講，心那歡喜。我koh記得上帝ti7舊約e5聖冊有應允救主beh來安慰憂悶e5人。所以我提聖冊殷勤來讀，有看見先知以賽亞e5冊，論救主死koh活e5代誌，攏總應驗ti7耶穌，的確是上帝所應允e5基督--lah。我koh會記得一節講：『咱親像失迷路e5羊。耶和華將咱眾人e5罪過攏總hou7伊擔當』。我想我亦是親像失迷路e5羊，總是背我e5罪hit句，iau2-be7明白，因為m7知家己e5罪。總是那讀心肝那艱苦，所以將chheh合teh，吐氣講： 「害--ah，讀耶穌e5冊，是hou7我e5心艱苦。」我常常ai3除去這個意思，攏除boe7去。女婢來請我去食飯，我就將hit本聖冊鎖ti7房內，免tit hou7老父看見；總是老父看見我有憂悶e5面色，m7知甚mih緣故，我亦m7敢講明。食飽入我e5房beh睏，總是睏boe7成眠，所讀e5意思常常刺chhak8我e5心，就起來坐勤勤讀，那讀那明耶穌是救主，的確著信伊才會得著救。代先所be7知e5罪今有知，那久那知罪重，雖然我知耶穌替人贖罪，亦常常疑kap我無干涉。」
牧師娘講：「感謝上帝引chhoa7你這個救e5路。主耶穌是好e5牧者，你代先迷路，伊chhe7你，亦chhe7到著，是抑m7是？」
Te7-cha應講：「是--ah，有時我e5心tio5跳，因為知主耶穌除去我e5罪，不止歡喜祈禱，永永無boe7記得，到祈燽煞，我e5心盡在歡喜，知得著罪e5恩。我起頭入禮拜堂，hit日我就得著赦罪，算hit日是我靈魂e5生日。」
牧師娘問講：「你怎樣來到這間禮拜堂？」
Te7-cha應講：「我愛常常聽牧師解說耶穌e5冊，總是驚我e5老父阻擋。Lin2 e5禮拜堂ti7城外，我扑算這所在無人bat我，所以才來chia。我起頭聽這個道理心肝得著感激，若無koh來，心大艱苦擋boe7 tiau5,若親像枵e5人欣慕食一樣；設使若無耶穌我就m7愛活，總是驚了耶穌m7接納有罪e5查某囡仔。」講煞，目屎有親像落雨，艱苦到擋boe7 tiau5。
牧師娘講：「你若愛kap牧師講話，我就叫伊來。」Te7-cha講：「Che是我e5心所願。」牧師娘就離開伊e5房，到丈夫e5所在略仔講起Te7-cha e5來歷。牧師聽見liam5-piN來。Te7-cha起頭看見牧師，不止有見笑，m7敢kap伊講話，後來聽見牧師所講e5話，攏是溫柔e5款式，那親像老父e5疼痛一樣。
牧師講：「你ti7禮拜堂所聽咒詛e5話，是干涉ti7 m7信e5以色列人，但是ti7你就變做恩典e5話。」就將耶穌所行款待有罪e5人e5代誌，一項一項講明。Te7 cha e5心歡喜到boe7顧tit 
牧師iau2 teh講半時久，忽然看見Te7-cha面帶憂容，就問伊：「甚mih代誌？」應講：「我想著所疼e5老母，m7 bat救主，伊過往，我m7知伊e5靈魂怎樣。Koh我e5老父平素深深怨恨救主，一下聽見耶穌e5名，心肝親像火著。伊若知叫我信耶穌會親像利劍刺chhak8伊e5心知beh怎樣？」
牧師講：「你e5老父 kiam2 m7知你信耶穌mah？」應講：「Iau2-be7知，伊知我e5心有憂悶，攏無扑算這個代誌，我驚了若知這個代誌，就緊緊死。我知我e5老父性地真正固執，雖然不止疼我，若知我an2-ni，寧可ai3我死，亦m7甘願我信耶穌。」
牧師娘就講：「查某嬰，你著好膽，的確著好膽。主耶穌會幫贊你，聖冊講：『上帝照顧你，所以thang將攏總所掛慮e5代誌託重伊。』」
牧師就講：「這個話真正是好，我亦扑算an2-ni，主耶穌有講：『凡若認我ti7人e5面前，我亦認伊ti7天父e5面前，凡若拒絕我ti7人e5面前，我亦拒絕伊ti7天父e5面前。』」
Te7-cha聽見驚惶講：「幾若日前，我bat讀著這節，tui3讀了後，我e5心boe7平安，看家己亦那親像改好e5人，心信耶穌，亦m7敢認ti7人e5面前，暗靜讀聖經，暗靜入禮拜堂。設使別人來評論我e5長短，我亦無要緊，獨獨我驚了我e5老父看見我入耶穌e5教，的確受氣趕我，m7但an2-ni，亦的確咒詛我。伊若趕我離開本家，hou7我boe7 tit thang企大厝，boe7得thang食好物，穿sui2衫，掛金環，kap金鏈仔，這號代誌亦無要緊。Koh設使hou7我企破厝，食泔糜配菜尾，衫穿到扑結，無人beh我做伴。我亦m7驚，所boe7忍tit--e5,就是我e5身軀遠遠離開疼我e5老父，boe7 tit thang早暗ti7伊e5身邊，著磨奉養，來盡做子e5職。倒轉想養育e5恩情，提攜e5德行，恩深無極，一時相分離，親像別人，boe7免tit傷心，是誰仔會忍tit。」講煞，目屎親像落雨，啼哭無煞。
牧師娘看見，亦替伊傷心。牧師講：「M7使掛慮，基督命令伊e5學生，著認伊e5名ti7人e5面前，亦的確會幫贊咱成這個德行。主koh有講：『疼父母較過頭ti7我e5,無合宜ti7我。』」牧師講這句，是beh hou7 Te7-cha e5心決斷，放sak攏總e5掛慮，好膽認耶穌e5名。
Hit時日beh落，Te7-cha就kap in相辭，牧師ka7伊講：「上帝講：『M7使驚』我庇佑你，救你。」牧師娘亦講：「我常常替你祈禱，安心thang倒去。」牧師koh講：「你e5心若肯，就thang相kap跪落祈禱。」Te7-cha講：「好」。就大家跪落ti7上帝e5面前，牧師替Te7-cha求上帝加添伊e5信，chhoa7伊ti7天路，hou7伊好膽認耶穌e5名ti7人e5面前，koh求感化Te7-cha e5老父e5心。祈禱煞，救攏起來，知上帝有kap in ti7-teh。Te7-cha kap牧師牧師娘相辭倒去，一路心肝歡喜，到食e昏頓e5時，看見老父，Te7-cha不止歡喜愛講hou7伊e5老父知伊做耶穌e5學生，但是有朋友相kap teh食，m7好勢講。食了就走入房內，掀開聖經來讀，跪落祈禱，才知這時e5平安，是早前所be7 bat有。隔日kap老父相kap坐，beh食早起，Te7-cha ai3 講出這個代誌，總是心肝phok8-phok8-chheng2,嘴愛講，講boe7 tit出來，心內想ai3食，食boe7落去。伊e5老父看見，驚了是破病teh艱苦，老父就顯明濟濟疼痛e5情。總是一發顯明伊e5疼痛，Te7-cha一發傷心。
到食煞，二人teh坐，Te7-cha心內teh想：「我這tiap8若m7講，beh聽候甚mih時ah?」心beh講，嘴又講boe7出來。伊e5老父牽伊e5手講：「Te7-cha，我所疼e5查某子--ah，啥事憂悶ah？」Te7-cha舉頭目屎親像落雨。伊e5老父一下看伊，頭殼就koh aN3落去，koh講：「我e5子ah，你e5心ai3怎樣？著講hou7我知，不論beh甚mih我歡喜hou7你，照你e5心所愛。我ti7世間第1疼e5就是你，獨獨m7知你e5心愛怎樣？」Te7-cha一味搖頭，講boe7出嘴。所羅門伸手beh抱伊，Te7-cha lut落去，仆 ti7老父e5胸坎啼哭。
所羅門boe7曉 tit Te7-cha甚mih意思，就用手按伊e5頭殼，祝福伊，講：「願上帝賞賜福氣hou7你，用伊榮光e5面照你，koh施恩hou7你，願上帝e5面看顧你，賞賜你平安。」Te7-cha聽chiah個話，親像亢旱e5田tu2著落大雨，就細仔聲求上帝扶持伊e5軟弱，感化老父e5心。所羅門聽見伊teh祈禱，m7知伊求甚mih，就講：「願上帝允准我e5子所求。」講煞，Te7-cha kiah8頭，kiah8起手講：「倚靠耶穌基督e5名，是我e5心所願。」
所羅門一下聽見耶穌基督e5名，才知伊是信耶穌，就大受氣，變面色，目珠gin5伊，peh起來企，boe7講半句話。Te7-cha啼哭抱伊e5腳。所羅門受氣衝天，責備伊講：「是誰教示你這個咒詛e5名ah?」Te7-cha講：「所疼e5老父ah，m7 thang咒詛基督救主e5名，耶穌亦是以色列人e5救主。」所羅門聽門一發大受氣。講：「我咒詛這個名，嘴稱呼伊e5人，伊e5舌的確著枯礁。」這個話刺入Te7-cha e5心，就講：「阿爹--ah，阿爹--ah。」所羅門阻止伊，m7准伊講：就講：「我無查某子，背逆我e5命令e5,m7是我e5查某子。受咒詛e5人--ah，著緊緊去，莫得koh見我e5面。」續連聲咒詛耶穌講煞，chhia開Te7-cha做伊去。
Te7-cha跋倒ti7塗腳，久久peh攏boe7起來，總是iau2-ku2聽見老父咒詛e5聲。KiaN7-peh-ni3起來，就入伊e5房，跪落ti7上帝e5面前，迫切懇求。心肝親像一te3石ka-lauh8落去，就暗靜家己想，我e5所行是著抑m7著？我知趁耶穌，就是趁上帝；koh想，趁上帝，是人第一要緊e5代誌，心雖然疼老父，寧可違逆老父e5意思，亦m7 thang無趁上帝e5命令。就teh，掀開聖經，讀詩篇27篇，所記講：「父母若放sak我，就耶和華會扶持我。」Tui3 an2-ni，就koh求上帝扶持伊e5軟弱，加添伊e5信，hou7伊會抵當攏總e5誘惑。Koh求伊著感化老父e5心，hou7伊早早bat耶穌伊e5救主。祈禱煞，就上眠床去睏，總是心內有代誌，通暝睏boe7成眠。
透早起來，替老父kap本身祈禱，心iau2-ku2 teh向望今仔日老父受氣會煞。到食早起e5時，所羅門就教女婢奉物入去房內hou7 Te7-cha食。女婢趁主人e5命令來行，ka7 Te7-cha講：「主人m7 ai3看見姑娘。」Te7-cha哀傷啼哭，就寫一張批教女婢帶去hou7伊e5老父。批內e5意思獨獨是求老父容允伊相見，以外無求別項。所羅門回批講：「你若趁基督，我永永m7准你kap我相見。」Te7-cha知老父e5意思已經定著，到e晡就去牧師e5所在，將這個代誌一項一項講hou7 in聽牧師娘將上帝e5道理，苦勤安慰伊。教伊著專心倚靠上帝，亦著常常替老父祈禱。Te7-cha kap in相辭就倒去，心內決斷永永無beh離開耶穌，逐日求上帝感化老父e5心，但是所羅門e5意思固執無移易。
Te7-cha已經離開伊e5老父十外日久想beh自專去見伊，亦m7敢chhin3-chhai2,親像心愛去，腳m7敢行去。終日鬱卒，kan-ta讀聖冊，kap去牧師e5厝議論道理解悶tiaN7-tiaN7。伊e5心不止憂悶老父e5烏暗，kap忽然失落老父e5疼痛。Iau2-ku2佳哉有耶穌e5疼痛thang來補，雖然失落一項，iau2-ku2得著一千項。
所羅門ka家己一人，心肝憂悶，m7愛治理代誌，逐項代誌放下teh，攏無料理，因為m7知平安e5路，所以boe7得著安慰，有時愛省察耶穌道理e5真假，有時想著Te7-cha e5面，心肝攏boe7定著，有時ai3改伊e5固執e5癖，總是hou7 hit個怨恨耶穌e5情，塞密ti7心nih8,遏止chiah個好e5念頭，所以boe7改，亦m7敢tui3別人講起伊憂悶e5因端。Koh無心thang祈禱上帝，所以精神昏昏，身體漸漸衰lam2,tui3 an2-ni，致到破病。
有一日Te7-cha忽然看見醫生來，心肝驚惶，就問伊e5女婢看是誰仔破病。應講：「姑娘ah，你e5老父有染著病。」Te7-cha聽見心茫意亂，緊緊吩咐hit個女婢替伊稟明老父，准伊去服事伊。女婢來回覆講：「姑娘ah，你e5老父這tiap8病不止重，有叫一人專專teh服事伊，這人以外若無叫，m7准別人近伊e5面前，che是你e5老父所命令e5。」
Te7-cha聽見這個話，心內煩惱親像lim幾若瓶e5厚酒，攏boe7曉tit著怎樣做，就緊猛走去牧師e5厝，講老父e5破病，kap m7准伊去服事e5代誌。牧師娘kap Te7-cha兩人對面相看，哀傷流目屎，獨獨牧師用信主e5話，來扶伊e5膽。Te7-cha因為老父病重，m7敢坐久，就緊猛倒來。總是beh入家己e5繡房，著tui3老父e5房門口經過。到hia，心肝雄雄beh入去看老父。行進前，又koh倒退，m7敢入去，驚了koh觸犯老父e5受氣。老父e5病較siong重，Te7-cha無ta-oa5 拭目屎，走入家己e5房坐teh，心肝靜靜想，beh怎樣才會koh得著老父e5疼。設使若會得著父子親像起頭，雖然放sak世間攏總所有e5,亦無要緊，因為知體貼老父e5心，才算是有孝e5子，所以甘願克家己e5性，決斷m7 thang逆老父e5情，che亦是盡做子e5本分。總是beh教我離開耶穌e5道理，擔當這世後e5艱苦，只一項決斷m7 thang趁。因為得著這世間暫時e5歡喜，來tu2著永遠e5艱苦，寧可失落暫時e5歡喜來得著永遠e5福氣是較好。Koh，人活ti7這世間，親像白馬過隙，歡喜有偌久？順受天命，這句是確實e5,設使歹命到一世人，悽慘亦是koe7-koe7過，應該著及時計謀來生e5福氣。論這世間暫時e5福氣，亦是tui3主來e5。富貴貧賤boe7扑算tit，獨獨著趁主e5命令是第一好。總是這tiap8我e5老父病症重，boe7 tit thang親身去服事，做人e5子心肝beh thai2會平安ah?
Te7-cha teh想boe7 tit thang去服事伊e5老父，無計可施。忽然想起一項代誌，就跪落祈禱，求上帝保全老父e5性命。Koh開路hou7伊親身thang服事老父。祈禱煞，就起來出房，beh去聽看老父e5病怎樣。行到老父e5房門口，停腳靜靜聽，企cham2然久，房內攏無聲，扑算老父kaN2是死--lah。這時心茫意亂，boe7顧tit ah，緊緊走入房內，企ti7老父e5眠床前。這時所羅門熱真siong重，boe7認tit人。
一下看見老父面色青黃，肉攏消消去，骨thong2出來，Te7-cha十分驚惶，日屎chhe7-chhe7倒。就決意到死亦無koh離開老父，的確beh小心來服事，盡做子e5本分。
有--hiah久，所羅門陷眠，細仔聲叫講：「The-cha--ah，Te7-cha--ah。」Te7-cha聽見，心肝歡喜，知老父e5心iau2-ku2無放sak伊。驚了扑醒伊，就勻仔liam去企ti7眠床後。約略有半久，所羅門就醒來。Koh細仔聲叫講：「Te7-cha，我e5心肝子，你ti7 ta落？」
Te7-cha一下聽見，緊猛走來跪ti7眠床前，牽老父e5手講：「所疼e5老父ah，你e5子Te7-cha ti7 chia。」就ka7伊chim嘴。所羅門本是慈心e5父，一下看見所疼e5查某子，一時心肝歡喜，伸手beh扶伊，倒轉想伊有信耶穌，手就koh kiu來，受氣hoah伊講：「你來chia啥事？」就做伊翻身面越ti7眠床後。
Te7-cha講：「我tie chia beh服事阿爹，親像早e5時。向望阿爹准--我。」所羅門講：「你若咒詛耶穌就好。」Te7-cha講：「所疼e5 an2爹ah，願你這tiap8莫得講這號話因為你e5病症沈重，若講這號話，驚了心boe7平安，反轉hou7病較重。你若beh甚mih物，著ka7我講，我服事你，比別人是較好。我真正beh服事阿爹。」就koh牽伊e5老父e5手，講：「求阿容允我。」所羅門吐氣一聲攏無講一句話，手亦無kiu去。
Te7-cha心內多謝上帝，hit暝tiam3 teh服事，m7敢褪衫，一時刻亦無離開老父e5身邊。更深無睏，目珠金金看老父e5面，體貼老父e5心愛甚mih，iau2-be7講出就liam5-piN提便。所羅門koh睏去，Te7-cha乘機會提出聖經讀耶穌替人贖罪受死e5來歷，心肝大平安。
明仔早起，所羅門睏醒，看見Te7-cha坐ti7眠床邊，知伊通暝無睏，就心內暗靜奇怪，iau2 ku2無kap伊講一句話。雖然an2-ni，Te7-cha歡喜e5面色，盡力奉承，亦m7敢講濟濟話，總是會tit thang服事老父，心願就足，心內暗靜感謝上帝有感化老父e5心。親像an2-ni三日，所羅門才有kap伊講話。
Te7-cha知老父回心轉意，歡喜kap伊講話。Koh知伊e5心iau2-ku2有淡薄阻礙，所以be7敢kap伊講傷濟話。Iau2-ku2逐日請醫生來醫治。
過幾若日是晚餐，紀念耶穌復活e5日，聖會內e5人攏總去禮拜堂。Te7-cha ti7拜六e昏掀開聖經讀救主e5來歷，心肝不止歡喜，本然beh kap聖會內e5人相kap去禮拜堂聽道理，總是m7敢離開老父。明仔日所羅門看見Te7-cha，就講：「看你早起面色才歡喜，是甚mih緣故？」The-cha應講：「我歡喜阿爹昨暝不止好睏，向望病會緊好，koh有大歡喜e5緣故，我這tiap8 m7敢明明講。」
所羅門ka7 te7-cha講：「今仔日好天時，你thang出去外面行行，身體較輕鬆，免得鬱了破病。」Te7-cha本m7 ai3離開，boe7堪tit伊e5老父再三催逼，才順伊e5意思，離開老父，去禮拜堂，聽牧師解明耶穌tui3死復活，是hou7咱得著永遠活e5緣故。Te7-cha就用這個話做養飼露魂e5米糧。
聽煞，就去牧師e5厝，大概ka7牧師娘講明上帝所賞賜極大e5恩，改換老大e5性，koh再接納伊e5服事，chiah個代誌。講煞，m7敢延chhian5久，就倒去服事老父。
逐日請醫生來候脈、食藥，醫生知伊e5病有較好，就ka7所羅門講：「頭家ah，你e5病比前好濟lah，想是你e5查某子chham2然gau5奉承，所以才會好到chiah緊。」所羅門舉目看Te7-cha，面色露出得意e5款式。病雖然be7攏總好，iau2-ku2勻勻仔較輕，所以Te7-cha無離開身邊，無閒thang去牧師e5厝講話，獨獨逐日有批信往來tiaN7-tiaN7。
所羅門看見Te7-cha小心服事，連連幾若十日，攏無一點仔嫌厭，不得不暗靜想伊孝心e5誠實，因為伊代先e5時，差奴僕，喝女婢，凡事的確著別人來替伊料理，koh專專beh chhe7逐項奢華快樂e5代誌，今是獨獨掠服事老父做歡喜。
所羅門逐擺若看見無合意，就發受氣e5面色，Te7-cha tiN3做無看見，所以知Te7-cha e5性情一盡改變了，kap早前大各樣。因為an2-ni，不止歡喜，獨獨想Te7-cha是信耶穌e5人，受氣tui3心發起顯明ti7面色，親像烏雲遮青天。Koh想伊e5查某子性情變好，是kap信耶穌相連，就心肝反轉有歡喜，hit個歡喜會較贏伊e5受氣，總是心肝雖然an2-ni暗靜想，獨獨嘴m7敢顯明講出。
有一日，e晡時，所羅門ti7眠床nih8,重眠teh睏。Hit tiap8 Te7-cha乘機會掀開聖經teh看。所羅門忽然醒來，起來teh坐，Te7-cha著驚，扑算hou7伊e5老父看見，收boe7赴，所羅門講：「我看見你teh看冊。我這tiap8睏醒lah，你提來讀hou7我聽。」
Te7-cha一發驚惶，beh iah8 別篇看內面若無耶穌e5名e5章節才來讀，免 tit hou7伊e5老父受氣。總是伊e5老父命令伊著tui3 tu2即所看e5所在讀起。Te7-cha這時心茫意亂，姑不chiong暗靜託重上帝，不管伊好歹將tu2即所讀hit篇，就是約翰福音傳第一章，讀幾節。伊e5老父問伊講：「你是讀甚mih冊？」Te7-cha應講：「向望阿爹容允我koh讀較濟teh。」伊e5老父無應伊，就koh讀到17節，tu2著有耶穌基督e5名。所羅門講：「我代先扑算你確是讀這號冊。」就搖頭幾下翻身越ti7眠床後。Te7-cha m7知伊睏抑醒，koh讀到第二章尾，所羅門才細仔聲講：「攏是無影了了，m7使koh讀。」
Te7-cha講：「求阿爹容允我koh讀較濟節。」Te7-cha e5意思是ai3讀到第3章，是論到本族e5官，尼哥底母kap耶穌辯論道理，扑算老父的確歡喜這個來歷。老父無應伊，所以Te7-cha koh讀到第3節，是耶穌ka7 尼哥底母講：「人若無重頭生就boe7會入上帝e5國。」尼哥底母講：「人已經老，beh thai2會重頭生？Kiam2會koh入老母e5腹肚內生mah?」耶穌講：「我誠實ka7你講：人若無用水用聖神來生，就boe7會入上帝e5國，tui3肉身生e5,是肉身，tui3生e5,是神。」
所羅門奇怪hit個話，講：「Che是甚mih道理ah？koh讀hou7我聽cheh。」
Te7-cha就koh讀。所羅門peh起來坐ti7眠床nih8,講：「這個重頭生e5道理，我boe7曉tit。」Te7-cha講：「聖經記載，人雖然活，iau2-ku2是親像死ti7罪nih8。所以的確著求上帝感化伊e5心，得著做新創造e5人，本性改換，歡喜趁上帝e5法度。Che就是重頭生e5意思。」所羅門講：「Hit本冊hou7我看cheh。」Te7-cha歡喜到boe7顧tit，就將聖經hou7伊。讀到16節講：「上帝將獨生e5子賞賜世間，hou7信伊e5人免沈淪，來得著永活，伊疼世間到an2-ni。」所羅門暗靜想這個意思tiap8仔久，忽然將冊hiat ti7塗腳。Te7-cha知伊e5意思，就拾起來收ti7別位，免tit老父看見，心內暗靜求上帝感化老父e5心。
所羅門tui3讀聖冊了後，所讀e5意思tiau5 ti7心內，常常beh除去，亦攏boe7,總是嘴m7敢講出。明仔日所羅門koh講：「Te7-cha--ah，你著koh讀昨暮日hit第重頭生e5話hou7我聽。」Te7-cha歡喜趁老父e5命令。讀了，兩人the坐無koh講話。
Hit暝所羅門攏boe7睏tit，因為有嗽。到明仔早起不時發受氣，攏m7爽快。所以Te7-cha暗靜流目屎猶原m7敢顯明ti7外面，koh較小心盡力奉承。到e晡，所羅門ka7伊講：「Te7-cha--ah，我早起e5所行不止躁暴，向望你莫得見怪。」Te7-cha講：「阿爹，啥事講這個話？我不止疼你，beh thai2有見怪？」就ka7伊e5父chim嘴，顯明伊疼e5情。
所羅門ka7伊講：「你真是出奇e5查某囡仔。你雖然早前亦常常孝順我，總是這tiap8比早大各樣，我真是boe7明白。」Te7-cha細仔聲應講：「救主耶穌賞賜我重頭生，所以我比前較各樣。」
所羅門聽見亦無受氣，就講：「Te7-cha ah你老實ka7我講，是誰迷惑你信耶穌？」Te7-cha一項一項講明伊受感化e5因由，kap前ti7禮拜堂所tu2著e5代誌，kap牧師牧師娘所講e5話，大略講hou7伊聽。
所羅門聽見Te7-cha講耶穌是上帝古早應允e5救主，就受氣講：「Che攏是無影。」
這時Te7-cha已經知老父心內略仔信，今講無影，不過是外皮裝飾遮掩e5款式，就ka7伊講：「我是無知識e5查某子，有一項我的確知，因為耶穌贖罪e5功勞，我才得著赦罪，耶穌ti7我，我ti7耶穌。所疼e5 阿爹ah，我常常求上帝開你e5心目，hou7你會bat我所bat e5恩，會享受我所享受e5福氣。」
這個話略仔拂著所羅門e5意思，hou7伊m7 ai3聽，但是所聽e5已經入伊e5耳空，透ti7心內。Te7-cha koh想今著講明家己受感化e5因由，就將伊ti7禮拜堂聽牧師開拆聖經所講耶穌e5血歸咎阮kap子孫，hit節，致到hou7伊奮起e5情形，一項一項詳細講到明白。所羅門留心the聽後來講：「莫得講，我今beh睏lah。」Te7-cha就ti7後面，心內暗靜感謝上帝，將得著救e5路指示老父。
Tiap8仔久，看見所羅門翻身，細仔聲teh講話，Te7-cha行近眠床前，aN3耳空詳細聽，因為伊細仔聲teh講，聽boe7明，扑算是teh祈禱，只有聽見講一句血字。忽然所羅門雙目thi2開，看見Te7-cha aN3 teh頭聽，就問伊講：「你teh啥事？」應講：「我聽見阿爹e5聲，m7知beh甚mih物，所以才aN3 teh聽。」所羅門靜靜koh睏。
無偌久睏醒，問Te7-cha講：「耶穌e5使徒聖經內，有一所在講赦罪e5血抑無？」Te7-cha心肝歡喜到boe7顧tit，應伊講：「有ah，是講耶穌基督e5血洗除去攏總e5罪，這節我掠做至寶貝，早e5時，我不止憂悶我e5罪，讀著這節，心肝才受安慰真歡喜。今請問阿爹，你問這節是甚mih緣故？koh你be7 bat讀耶穌e5聖冊，thai2-tho2會知這節？」所羅門無應伊。

停tiap8仔久，所羅門ka7 Te7-cha講：「我心心肝親像火teh燒，實在擋boe7 tiau5,我今ka7你講，你切切m7 thang ka7別人講，論耶穌基督e5血洗除去攏總e5罪，我是聽見你e5老母所講e5,che是伊臨終e5話。」講煞，所羅門啼哭，用雙手ng面。Te7-cha看見老父an2-ni，亦流目屎，總是伊ti7憂悶e5中間實在有歡喜，因為代先e5時不止憂悶伊e5老母m7 bat耶穌，驚了伊死後沈淪，今歡喜伊e5老母有倚靠耶穌e5血，就死後的確得著救。所羅門因為憂悶流目屎，目珠澀卻睏去。Te7-cha就寫一張批寄hou7牧師娘，hou7伊知，老父所講e5好消息。
所羅門因為近來所聽chiah個代誌，心內boe7平安，所以伊e5病oh-tit好，總是Te7-cha勤勤祈禱，求上帝感化老父e5心，保全伊e5性命，醫好伊e5病，亦m7敢kap伊e5父講siuN濟話，驚了攪擾伊e5心。所羅門常常叫Te7-cha讀聖經hou7伊聽，亦有時家己讀，可惜讀無偌久就將冊hiat-teh，親像有驚e5意思。
有一日，Te7-cha接著一張批，所羅門問伊這張批是是誰寄來。Te7-cha應伊講：「是我e5朋友牧師娘馬利亞寫e5。」Te7-cha就乘這個機會講牧師kap伊e5某所顯明e5疼痛，不止好款待伊。所羅門歡喜，講：「願上帝祝福in，才hou7 in代先疼痛你。」Tui3這tiap8以後，Te7-cha常常寫批hou7牧師娘，就m7使隱密，若tu2著禮拜日，beh去禮拜堂聽道理，就明明ka7伊e5老父講。伊e5父只有吐氣亦無禁伊。
所羅門e5病有較好，tu2著熱天e5時，醫生勤伊著暫且離開伊e5厝，去別所在。Tui3 an2-ni父子二人坐車就去。
車行無偌久。Te7-cha kiah8頭遠遠看見牧師e5厝，kap禮拜堂，歡喜到boe7顧tit，就指hou7伊e5老父看。所羅門顯明伊受氣e5面，aN3頭無beh看。Te7-cha看見老父這號款式，驚了後日m7肯聽伊講耶穌e5福音，就心肝不止憂悶，m7知beh怎樣。
所羅門tui3到避暑e5所在了後，伊e5病就好；總是病愈好，一發tu2當真理boe7 tiau5,心內親像戰場，無一日會平安。有時良心發現，記得古早上帝b at應允beh hou7救主降生，今細膩省察，知已經應驗。耶穌真正是上帝e5子。Koh看見Te7-cha tui3信耶穌了後，性情溫柔，但前無相同，就心肝歡喜。總是有一項boe7明白。Te7-cha常常講伊e5罪重，亦家己稱是大有罪e5人。但是照所羅門扑算是有義e5人，親像是有大功勞e5人所講有罪e5人，m7知怎樣解說。雖然知耶穌是真e5救主，心愛beh信伊，但是驚人恥笑，所以受氣耶穌e5情koh再發起。
Hit暝所羅門睏boe7落眠，心內e5念頭親像海湧hou7風吹，搖choah無定著，暗靜想查某子已經做耶穌e5學生，Che是真見笑，設使若本身koh做耶穌e5學生，的確hou7本族e5人所棄絕，Che是koh較見笑。Koh想著伊e5某臨終e5話，講耶穌e5血會洗除去攏總e5罪，m7知著趁tah落一邊較好。想來想去，心肝大苦。到天光起來，天氣清涼，日頭tui3東方起來，百花茂盛，鳥聲teh吟親像唱歌，風清氣爽，盡是好景緻，總是所羅門攏m7知thang歡喜，反轉逐時憂鬱。忽然聽見房內有人teh講話e5聲，m7知是是誰，就sak入去，看見Te7-cha跪ti7地nih8 teh敬拜上帝。
Te7-cha祈禱煞，就起來問老父平安。所羅門看見桌頂有一本冊，掀開攪是耶穌e5聖經，Te7-cha近前，問伊e5老父講：「所疼e5 阿爹ah，你今信耶穌無？」這聲e5問，刺入所羅門e5心，親像火nih8添油，就提hit本冊，拆破幾若頁，hiat ti7塗腳nih8,遍身ngiauh8-ngiauh8 chhoah，面色親像塗，受氣講：「耶穌e5名thang咒詛。」Koh愛beh加添來褻瀆講be7煞，就lek落去，親像死一樣。
Te7-cha看見老父an2-ni，大驚手忙腳亂，大聲hiam3伊e5女婢緊來，湊坎tu2仔醫生tui3門口過，入來看，看見伊e5老父果然親像死，就ka7伊摸脈，講：「M7使驚，是昏去tiaN7-tiaN7，無久會家己醒。」就教人ka7伊徙ti7眠床nih8。Te7 chati7眠床邊啼哭，祈禱上帝。雖然有濟濟憂悶，其中亦有歡喜，佳哉伊e5父無咒詛耶穌e5名來死。
所羅門睏幾若點鐘久就醒，Te7-cha看見伊e5嘴唇teh振動，就起來看老父beh甚mih，看見伊雙目放khoeh，細仔聲講：「上帝ah，我有大e5罪，救主ah，我m7敢向望恩典。今反悔m7赴lah。」所羅門講chiah個話，m7是連連講，是歇tiap8仔久才講一句。Te7-cha聽這個話，才知伊e5老父e5心，家己一發堅心迫切求上帝感化伊e5老父。
所羅門睏醒，身軀不止sian7。Te7-cha就牽伊e5手講：「我感謝上帝e5恩典。」所羅門講：「怎樣感謝上帝e5恩典？我m7敢向望恩典。」Te7-cha講：「所疼e5 阿爹ah，今m7 thang講話，驚了會損壞。Che是醫生所吩咐。」所羅門就靜靜，將Te7-cha所捧來e5藥，接來lim。有時目珠金金相Te7-cha，有時目向天，攏總顯明有憂悶e5心。忽然叫講：「我是沈淪e5人ah，若ah!我boat得著救lah。」The-cha安慰講：「阿爹--ah，著向望上帝e5恩，倚靠救主e5疼，因為伊是beh chhe7所失落e5人。」所羅門講：「我m7敢倚靠上帝e5恩，亦boe7會倚靠耶穌e5救，我tauh8-tauh8褻瀆伊e5聖名。」Te7-cha應講：「雖然an2-ni，耶穌亦會赦免你e5罪，著記得耶穌hou7以色列人釘十字架e5時，有求上帝講：「父--ah，眾人m7知所做，著憐憫伊，tui3 an2-ni看，thang知若求耶穌，伊會安慰著磨艱苦e5人。」講煞，二人就靜靜。
Te7-cha暗靜想老父e5心beh thai2會改變到chiah緊。無偌久，所羅門舉起手向大大聲叫講：「耶穌--ah，可憐我。」Che是所羅門頭一擺叫耶穌e5名，Te7-cha聽見就跪落ti7老父e5面前，替伊求耶穌赦免老父e5罪。扑算ti7天nih8 e5天使亦歡喜所羅門e5反悔罪。
Hit時Te7-cha照家己e5知識，用福音e5道理，大概來指示伊e5老父。所羅門留心來聽，伊e5心亦略仔受安慰。後來koh睏去，一醒到天光。睏醒看見Te7-cha坐ti7邊頭，就ka7伊講：「若beh請你e5朋友馬利亞翁某來相會，你扑算in肯來抑m7?」Te7-cha應講：「的確來。」就備辦車，koh寫一張批，差人帶去。
Hit張批是講：「相離開be7偌久，親像幾若年，心肝常常teh數念，想大人夫妻近來受主e5大恩，好德日進，m7使想亦thang知lah。早日受lin2好e5教示，引chhoa7我一條福氣e5路，替我祈禱，我感謝上帝，亦感謝你。今我e5老父仰慕情深，願受指教，kaN2求二位降臨，才差車馬迎接。求莫得推辭，門前等接，順請金安。」牧師接著這張批，kap伊e5某馬利亞讀了，二人不止奇怪，就同心多謝上帝。Liam5-piN上車就去，無偌久到te3。Te7-cha一下看見所疼e5朋友，歡喜到boe7顧tit，就chhoa7牧師到老父e5所在。大家行禮明白，所羅門ka7牧師講：「多謝先生無相棄嫌來到我e5厝，我是重罪e5人，m7知怎樣會脫離，怎樣會免落地獄？求先生指示我，hou7我知得著救e5路。」
這個牧師是大智識e5人，就乘機會講：「我替頭家多謝上帝，伊有開你e5心，hou7你知ti7上帝e5面前攏無功勞，就是重罪e5人。凡若聖徒e5中間，無一人無罪，通天下，無一人會tui3家己行好，來得著天堂e5福氣。所以上帝差言遣耶穌做萬人e5救主，替人贖罪，成人所boe7會成e5。伊有大功勞，夠額thang補萬人e5罪，今上帝m7 ai3咱倚靠家己e5功勞，命令萬人著反悔，信耶穌，thang得著救。今m7知頭家你亦甘願反悔早前e5重罪抑無？」
所羅門應講：「我不止憂悶家己e5重罪。我e5罪惡貫滿，驚了上帝m7赦免我。」牧師講：「你e5罪雖然重，但是上帝e5恩典koh較大。」所羅門koh講：「驚了上帝因為我e5重罪，m7肯施恩憐憫我。」牧師應講：「若是你果然堅心信耶穌，我就照上帝e5命令來指示，hou7你知，你e5罪已經赦免lah。Koh你若歡喜，我就替你祈禱上帝。」所羅門講：「Che是我e5心所願。」
Hit tiap8牧師牧師娘Te7-cha三人跪落祈禱講：「慈悲e5上帝ah，阮跪落ti7你e5面前，替這個反悔罪e5人來祈禱。感謝上帝已經用聖神感動伊e5心肝，hou7伊知家己e5罪迥比海沙較濟。伊想家己e5罪本重，koh想家己m7信上帝你e5恩典會赦免伊，是hou7伊e5罪koh較重，所以極大憂悶。今阮懇求上帝著將救主e5疼痛，指示伊e5心肝，hou7伊知你極大e5恩典，是較贏攏總e5罪過。Koh著將救主已經替伊贖罪e5代誌，hou7伊想到會明白，直直向望上帝你的確用耶穌替伊所流e5血，來洗清伊心內e5污穢。著戴念救主e5功勞，攏總赦免伊e5罪，tui3天賞賜平安，來安慰伊e5心肝。心證所願。」
祈禱煞，牧師問所羅門講：「頭家，今你e5心怎樣？」所羅門講：「我e5心真歡喜，到boe7曉tit講，kaN2求牧師逐日來我e5厝教示我，我不止佳哉！」牧師講：「M7使你請，che是我e5本份，我自然逐日著到，願你e5身軀，心肝攏得著平安。」講煞就相辭倒去。
所羅門因為心肝歡喜，就伊e5病攏好，身軀漸漸勇健。牧師逐日來，將聖經要緊e5章節開拆hou7伊聽，koh用濟濟法度引chhao7伊。Tui3 an2-ni，所羅門一發明白上帝e5道理，那堅固信主，專務講究聖經，kap Te7-cha父子相疼比前較深。
過幾若日，所羅門身軀已經勇健，ai3 beh倒去伊e5厝，thang辦代誌。就代先定著意思，的確beh入耶穌e5聖會。倒去了後，就去禮拜堂求洗禮，tui3 an2-ni，父子同一日領洗禮，公行認做耶穌e5學生ti7聖會e5面前。通聖會內e5人，攏總大歡喜，後來父子二人堅心趁耶穌e5道理，用好e5所行歸榮光上帝，向望路尾得著天堂永遠e5福氣。





∮BONG報小說
路樹下e5 tou7-peh-a2 (1)
Babuja A.Sidaia

Hit 工我心情爽快，ti7 1 條巷a2 內chhoe7 著1 個chhah 車位，行到巷a2 口，1 個a-sang2 leh 賣蚵a2 麵線，講--來你的確m7 信，我ti7 蚵a2 麵線內底chhoe7 著蚵a2,1 mih 真正e5 蚵a2。比che koh-khah 稀罕--e5,我ti7 大通路中央看著1 叢青leng3-leng3 e5 樹a2,m7 是hit 款san2 枝落葉、葉a2 頂hou7 eng-ia tou3 phu2--去e5 樹a2,真正是1 叢翠青e5 樹a2!
He 是種ti7 路中央安全島e5 樹a2,我無掛車來來去去，chong5 過這peng5 e5 車路去beh 看樹a2,hia 有3 個gin2-a2 ti7 樹a2 kha m7 知teh chhong3 siaN2。看著幾個te2 水e5 銅管a2,問in 講：
「Lin2 teh ka7 樹a2 ak 水？」
「Goan2 leh 灌tou7-peh-a2。」無1 個giah8 頭看--我。
「Tou7-peh-a2?我kam2 有聽m7-tioh8?Che 是史前時代e5 動物neh！」
1 個面圓圓戴野球帽a2 e5 cha-pou gin2-a2 ka7 銅管a2 交hou7 邊--a2 e5 cha-bou2 gin2-a2,ka7 我解說：
「白leng7 鷥ka7 goan2 講--e5,i 是goan2 e5 鄉土教育老師，i 講細漢long2 會去灌tou7-peh-a2,chhoe7 有性命力e5 植物下kha，選塗有1 泳1 泳e5 所在，ka7 塗poe2 開，若有看著空，he 就是有tou7-peh-a2。」
「安全島頂e5 樹a2 kha 有tou7-peh-a2?che 下kha 是khong7 紅毛塗e5 地下水道，tou7-peh-a2 是beh ui3 toh 位來？」
「Goan2 ma7 m7 知，橫直試看mai7。」圓面e5 gin2-a2 koaN7 銅管a2 beh koh 去te2 水。
「祝lin2 好運！」我ai3 koh 去上班，be7-sai2 chhian5 siuN 久。

Part 1：玻璃大樓e5 紅霞

看著hit 棟玻璃大樓頂e5 日頭光，我知影超過9 點--a，有人走真hiong5 tui3 我身邊衝--過，免看著人就知影是詹--e5,全公司上班會siuN 晏--e5,頭家以外都kan-taN 我kap 理德nia5;理德是詹--e5 e5 名。
「免緊張，khoaN-khoaN-a2 行，食緊會long3 破碗！」我ti7 kha-chhng 後hoah。
「你A 舍有姑丈做靠山，當然ma7 免趕。」理德iau2 是一直衝--去。
我m7 是叫做A 舍，我姓謝，謝添發，我講姓Chia7,in m7 bat，講是Sia7,照講in ma7 應該叫我「Sia7--e5」，m7-koh A-sia3 這個外號m7 是an2-ni 來--e5,這間公司是goan2 姑丈開--e5,m7-chiah 我30 歲就做宣傳部副主任。
我e5 辦公室ti7 16 樓出電梯正手peng5,tu2 入門Lisa 就ti7 hia niau-niau 相，講25 樓e5 會議邱總--e5 等我去。Lisa e5 名叫做……，無要緊，goan2 熟sai7 真久--a，久gah boe7 記得i e5 本名，iah 是講i e5 名就是Lisa？舊年公司招新電腦操作員，是我ka7 Interview--e5,對電腦界e5 thau5-lou7 來講，1 年算真久--a。本底我有1 個秘書，soah hong5 拐去結婚生kiaN2，橫直hit 個若m7 是管我e5 私生活，就siaN2-mih long2 be7-hiau2--a。Lisa m7 知tang 時開始，就leh 安排我e5 Schedule，算我e5 義務秘書。我是副主任nia5,編制內是無秘書，m7-koh 宣傳部無主任，m7 是，我就是主任，goan2 姑丈是beh hou7 我做主任，hit 個ku-mo 邱總經理講我iau2 hiah 少年，若占主任缺，後pai2 制度上無好，先做副--e5。總講，我m7 是i e5 班底。
Lisa 知影我愛先lim 1 甌咖啡，he 是我久年e5 慣勢，我無lim 咖啡chin3 前，先long2 免講。我bat hoan 咐i mai3 ka7 我thin5 咖啡，chit-ma2 真che7 女權團體一直leh 攻擊辦公室e5 cha-bou2 職員long2 leh 替男性做私人tai7-chi3,我驚hou7 人貼標頭，講siaN2-mih 主義，goan2 bou2,失禮，我講--e5 是離婚無joa7 久hit 個，i ka7 我貼e5 標頭比khah 早我leh 讀--e5 「三民主義」khah che7 主義，m7-koh siaN2-mih 是「主義」，主e5 義？Che siuN 複雜，我這時無法tou7 思考，等我咖啡lim 了。我先討今a2 日開會我chhoan5 e5 檔案，che 是3 工前我就寫ti7 我e5 電腦內底--e5,這時拜託i 替我印--出來。
25 樓是公司e5 心臟，ma7 有人講是大腦，心臟kap 大腦？應該講是公司開會決策e5 中心，有大間細間e5 會議室，電梯口e5 警衛看著我tu2 踏--出來，隨hoah聲：
「謝主任，gau5 早！」
邊--a2 1 排櫃臺後e5 女職員ma7 toe3 後hoah：
「主任，gau5 早！」
我笑笑ka7 in 講：「是副主任！」
J ka7 我nih 目chiu，算是親密e5 招呼，i ti7 kui tin7 cha-bou gin2-a2 內底特別顯目，應該講特別sui2。J 是Jennifer e5 簡稱，有1 pai2 下班，我順續送i tng2--去，了後有Date--過，i 講我會sai2 叫i J，表示kap 別人無kang7 款e5 交情。
Ti7 公司內底，若bat ti7 25 樓開會--e5 就是有權力--e5,25 樓e5 職員講話比人khah 大聲，真che7 職員入來公司1、2 冬，m7-bat 入過25 樓。邱總--e5 1 個面a2 臭臭，看著我，隨換笑面，比換戴1 個面殼khah 緊，問我有食chai2 起--無。我想講笑面了後就是做風颱，罵我siuN 晏來。今a2 日soah 反形，kan-taN 講是PG 公司來--a，等我到位thang 開會。
我kai3 成iau2 未紹介goan2 公司，無要緊，ti7 業界goan2 品榮興業公司算綜合式經營--e5,goan2 姑丈有1 句出名e5 話，有1 個經濟資訊e5 新記者小姐問i 講「興業公司」是做siaN2-mih 生理--e5,姑丈真正經ka7 i 應講：
「做會趁錢e5 生理。」
Hit 個小姐真kou-chui，soah koh 問講：「SiaN2-mih 生理chiah 會趁錢？」
「Che 是真大e5 問題，beh 解說清楚ai3 真久e5 時間。」姑丈笑笑a2 ka7 應。
「你kam2 會sai2 用khah 簡單e5 話講hou7 我bat？」
「Che……」姑丈想--1 下講：「生理分做觀念kap 產品，產品是手段，會趁錢--e5 是觀念。An2-ni 講你kam2 聽有？」
「我是聽無siaN2 有，」小姐koh 講：「m7-koh 我知影你an2-choaN2 趁錢--a。」
Hit 期e5 經濟資訊雜誌有刊chiah-e5 話，業界真轟動。無joa7 久，hit 個小姐辭記者e5 thau5-lou7 來品榮上班，做goan2 姑丈e5 助理秘書，也就是我e5 前bou2。PG 是1 間廣告公司，專門包goan2 e5 宣傳案，kap 我e5 業務真che7 接合e5 機會。入會議室，我先ka7 in 總經理會失禮。林總經理知影in 是靠品榮e5 業務leh 維持--e5,重要e5 業務會議long2 是i 親身chhoa7 公司主要e5 幹部來--e5。I 是標準e5 生理人，年a2 節a2 e5 禮數連goan2 宣傳部影印e5 a 妹a2 都無去hou7 漏勾--去。看著我，o-lo2 講我iau2 koh hiah 少年，會tang3 chiah 早就來上班。
「我是職員，當然ai3 照khi2-kang 上班。」
「一般e5 職員是正常，m7-koh in 無姑丈做董事長。」林總經理無成leh ka7 我ge e5 表情。
Moa5 年度e5 電視廣告影片需要換新，今a2 日beh 討論新影片，中型會議室ti7 我kap 邱總--e5 iau2 未入--來chin3 前就坐9 個人，PG 公司--e5 有6 個，林總經理以外koh 有業務經理，1 個留平頭e5 中年人，姓廖，bat kap 我去行過酒店。節目部總監是1 個40 thong2 歲e5 女性，看--起來有koa2 藝術性格，我會記得人叫i Lulu，這個名應該是Louisa，iah 是Louise e5 親密稱呼。Koh 來有2 個留長頭鬃，性別真oh 了解--e5 應該long2 是PG 公司e5 專任導演，我long2 bat chih接--過，到taN 對in sa 無是cha-pou--e5 iah cha-bou2--e5,che kap khang-khoe3 無關係，我也無真想beh 知影。最後1 個我是頭pai2 看--著，看--起來ka2-na2 學生款e5 短頭鬃cha-bou2 gin2-a2,上少，看--起來應該是cha-bou2 gin2-a2,大概tu2 來PG 實習e5 學生。
在座差不多long2 有熟sai7,goan2 就無koh 交換名刺，林總ka7 goan2 總--e5 表示會sai2 開始開會--a。會議在來long2 是邱總--e5 主持，i 先說明公司moa5 年廣告e5 預算照eng2-koe3 kang7 款，比今年增加10 個百分點，雖bong2 景氣有khah bai2,品榮並無裁減廣告費，表示goan2 對PG 公司e5 誠意，希望對方提出好e5 Idea 來回應--品榮，產品方面，品榮有加開發新--e5,資料暫時iau2 koh 保密，等beh 上市，chiah phah 廣告。我知影che 是goan2 總--e5 一貫e5 手腕，照我所知，下年度公司根本都iau2 無新產品e5 開發計劃。
林總經理先對品榮長年e5 支持表示感謝，PG 為品榮一向就盡心盡力提上好e5 Idea，今a2 日i ka7 這時廣告界上有創造性e5 導演long2 chhoa7--來，就是beh 為影片e5 Ideal 提供好e5 Idea。林總經理kiam2-chhai2 有演練--過，ka7 Ideal e5「l」發gah chiok 清楚。I 講今a2 日先ai3 有大方向e5 共識，用siaN2-mih 觀念做設計上e5 主體，ti7 2000 年有新e5 啟示，chiah 有法tou7 構想。關係這點，現場有che7-che7 意見，long2 是leh 預測主流時行文化e5 走向，Goan2 總經理叫我發表意見。我本底就按算新e5 1 年環境保護觀念會koh khah 強，而且兩性e5 議題ma7 會真熱，就用環保kap 兩性平權做主題，希望goan2 e5 廣告片ma7 會tang3 表現這款觀念。
總--e5 讚聲支援我e5 主題，林總經理當然ma7 無異(iN7)議，叫旗下e5 導演發表構想，2 個m7 知性別--e5 專攻環保議題，講出真具體e5 內容；另外hit 個m7 是來見習e5 學生，講是tu2 ui3 英國讀電視、電影傳播e5 學位tng2--來e5 導演，作品ti7 國外bat tioh8 過獎，名叫做劉秀芬，真普通e5 台灣名。I ma7 講出1 koa2 構想，m7 是真趣味，m7-koh 有koa2 思考e5 內涵。我有提出koa2 觀念上e5 質問，i e5 回答我無siaN2 滿意。林總經理希望i 會後chhoe7 時間kap 我做溝(kou)通，免浪費開會e5 時間。
這個會議進行差不多2 點鐘，che 是goan2 公司規定開會時間e5 上限，goan2 姑丈chhiang5-chai7 講：「開會若超過2 點鐘就無效率--a。」我先tng2 去辦公室，Lisa 講12 樓詹理德等我回電話。我koh ka7 警告，m7-thang 連名帶姓leh 稱呼--人，就先kha3 公司e5 內線chhoe7--i，tu2 接通，就聽著i leh 會失禮e5 聲，為著上班晏10 分鐘，罵--i 了e5 時間超過2 點鐘，che就是公司流程e5 效率。詹--e5 是ti7 公司上食監(kaN) e5 業務部，競爭真激烈。12 樓是公司e5 戰場，錢kap 人e5 戰爭，數字e5 戰爭，理德講中晝beh 招我tau3-tin7 食飯，見面chiah 有辦法講詳細。Lisa 問我詹--e5 有siaN2 tai7-chi3,我嫌i chhap siuN che7。
各電視台e5 收看比率表送--來a，數字kap 頂禮拜差無kai3 che7,無siaN2 ai3 變動e5 節目廣告，經濟版e5 新聞無siaN2 thang 看。Lisa koh 捧1 甌咖啡入--來，講我e-pou kap Lulu 有約，beh 進1 步討論me5 年度e5 廣告劇本。我先kha3 內線hou7 姑丈，che 是i 規定我tak8 日中晝前ai3 做e5 khang-khoe3。I 講a 姑叫我e-hng ai3 去in tau 看gin2-a2。自我離婚了後，留1 個cha-bou2 kiaN2 ti7 a 姑hia，我1 禮拜上少ai3 去看1 pai2。
中晝我kap 理德、A 義--a2 ti7 隔1 條街e5 咖啡廳食1 人份240 khou e5 便菜飯，A 義--a2 kap 理德kang7 部門，goan2 3 個人入公司e5 資歷差不多，m7-koh in long2 iau2 未升主管。A 義in 小妹ti7 PG 公司做事務員，tiaN7-tiaN7 聽著公司e5 幹部講Lisa e5 名，kap 公司e5 業務m7 知有關係--無。我hiong5-hiong5 想著今a2 日開會e5 時，我一直感覺有siaN2 tai7-chi3 奇怪奇怪，1 時想be7 出--來，這chun7 chiah khah 明瞭，我準備e5 主題是「環境保護kap 兩性平權」，照商業界來講，應該m7 是hiah 好做e5 題目，m7-koh 開會e5 時chun7,PG e5 人ka2-na2 long2 真熟手，應答liu2-liah8。這個檔案ti7 我e5 電腦內底，chai2 起chiah 叫Lisa 印--e5,kam2 講Lisa 偷侵入我e5 電腦，若an2-ni，tai7-chi3 真嚴重。有可能是Lisa hou7 對方買收--去，ma7 hoan7-se3 i 根本就是PG 派--入來e5 Spy，m7-koh i 入公司是我ka-ti7 Interview--e5,我ai3 負完全e5 責任。我hoan 咐in 先mai3 ka7 任何人講，我需要時間暗中處理。
趁中晝hioh-khun3 時間，我想beh 去買1 個siaN2-mih hou7 goan2 cha-bou2-kiaN2，到chhit-tho5 物a2 店，目chiu hoe-hoe，買物件我真無耐心，chin3 前，long2 是拜託Lisa 替我揀，這chun7 我心肝內有ngai7-gioh8,chiah tioh8 ka-ti7 來chia leh sa 無總(chang2)。
E-pou 3 點，PG e5 人約我參詳影片劇本，ti7 in 公司樓kha e5 Coffee-shop。我到位e5 時，Lulu kap 劉秀芬小姐先來--a，我ka7 服務員註文1 甌咖啡，in 2 個long2 lim 花茶。我問Lulu 到底i e5 本名是siaN2，我an2-choaN2 稱呼--i chiah be7 失禮？
I soah 起愛笑，講i e5 本名就是Lu2-lu2,漢字寫做「女女」，姓張，in 老pe7 嫌號名費氣，in a 姊叫做張女，i 就加1 個女。我感覺in 老pe7 真心適，希望有機會thang 熟sai7 這個趣味e5 人。我今a2 日有1 個任務，想beh 查出siaN2 人kap Lisa 接頭，tau3-khang-a2 leh 做goan2 公司e5 Spy。假無意請教in 關係兩性平權e5 問題，劉小姐講i ti7 英國就是專修女性電影，對這款議題本底就真趣味。我所知影真che7 女權工作者iah 是主張者long2 是留短頭鬃，khah 愛同性戀，che 我無意見，橫直kap 我無ti7-tai7。
In e5 構想比我想會著--e5 khah 好，我實在無siaN2 thang 講--e5,kan-taN ti7 製作預算頂頭講ai3 控制，我khah 無愛請演藝人員做影片中e5 見本人。這點in ma7 有共識，an2-ni 就無問題--a。Lulu 講等正式劇本完成，秀芬小姐會koh kap 我研究，這個案由劉小姐全力進行。
公司koh 有幾件公事ai3 我tng2 去處理，今a2 日beh 查Lisa e5 底，時間上iau2 koh siuN kiap。我是1 個副主任nia5,業務就hiah 無eng5,我m7 知別人an2-choaN2 leh 分配時間--e5?西照日紅黃e5 光chhio7 ti7 大樓e5 玻璃窗，我ka7 辦公椅a2 seh8 ng3 窗a2 外，ui3 對面kang7 款e5 玻璃大樓看著紅霞(ang5-he5)，是goan2 e5 大樓照--過去e5,iah 是本底就是對面大樓照--來e5?Che 是kang7 1 間建築公司起e5 對面雙生大樓，long2 是玻璃，相對面e5 影像是siang2 Copy siang2--e5?我感覺真疑問，人e5 創造力joa7 koan5?學來學去，iah 是講抄來抄去，ui3 我e5 窗a2 外看著對面大樓照出我這間大樓e5 景，hit 間建築e5 景ma7 會留ti7 goan2 大樓e5 玻璃頂，2 間完全相kang7 e5 厝，是beh an2-choaN2 解說？我hiong5-hiong5 想著1 個觀念，m7-koh 隨就hou7 電話phah 斷--去，是goan2 a 姑交帶我e-hng m7-thang ti7 外口食飯，i 有chhoan5 我愛食e5 料理。
落去到地下室公司e5 chhah 車場，chiah 想著我chai2 起ka2-na2 ka7 車pha ti7 1 條巷a2 內，巷a2 口有1 擔蚵a2 麵線，真正e5 蚵a2 麵線。行路去chhoe7 hit 條巷a2,soah sa 無方向，尾--a2,我想著離巷a2 無joa7 遠e5 大通路，有1 叢翠青e5 大樹，有gin2-a2 ti7 hia 灌tou7-peh-a2。我chim-chiok 看koan5,beh chhoe7 大叢樹a2,m7-koh，ti7 koan5 樓e5 玻璃kap 紅毛塗樹林，beh 看著比樓a2 厝khah koan5 e5 自然物是真oh--e5。Toa3 ti7 都市樹a2 kha 地下水道頂e5 tou7-peh-a2,in kam2 chhoe7 有路thang 去lim 水，iah 是tou7-peh-a2 m7 免lim 水？灌tou7-peh-a2 是beh ka7 in 逼--出來，iah 是驚in 嘴ta，專工灌水hou7 in lim--e5?
Tu2 chhoe7 著我e5 車，手機a2 soah hau2,我e5 號碼無幾人知。是Lisa kha3--e5,i 問我ti7 toh 位，講我boe7 記得chah beh hou7 goan2 cha-bou2 kiaN2 e5 禮物，i 有替我買，m7-koh 下班無看著我。我叫i tiam3 公司大門等，ka7 車駛去chiah 交--我，到位e5 時，看著Lisa khia7 ti7 hia，目chiu 真緊張金金相，1 時感覺phaiN2-se3,i 是公司e5 職員，soah 為我e5 私事leh 耽憂。本底i ka7 禮物交hou7--我就beh 離開，我ka7 正手peng5 e5 車門phah 開，請i 入--來，問i beh 去toh，講beh 順續送i 去。Lisa ti7 車頂kan-taN 笑，我m7 知siaN2 意思。
Lisa 講i 頭pai2 坐我e5 車，i 知影我無eng5,免專工送i 去toh 位，i 想beh 坐到我be7-sai2 koh hou7 坐e5 所在，了後i chiah ka-ti7 坐Taxi tng2--去。我想起J，是an2-choaN2 ti7 上班e5 場合，女性long2 hiah 弱勢？我koh 想著e-pou 劉小姐講起兩性平權e5 表情，我ka-ti7 ma7 m7 知siaN2 款心情，無tiuN 無ti5 用另外hit 手去ka7 Lisa e5 手牽oa2--來，講：
「Lisa，多謝你替我做hiah che7 額外e5 khang-khoe3。」
I 無講話，手tiam7-tiam7 hou7 我牽，過1 時a2,chiah 用目尾ka7 我gio2,講：
「Che 算siaN2？戲弄iah 是暗示？」
「失禮，我無別項意思，kan-taN 是表示善意，感謝e5 意思。」
「我知--a，」Lisa 講：「表示感謝m7 免ka7 人e5 手一直牽tiau5-tiau5。」
我1 時衝動，想beh 問i kap PG 公司e5 關係，hou7 i 1 個公平e5 機會thang 做辯解，m7-koh che 是公事，我無應該利用私人e5 感情處理，就忍--起來。車頂e5 Radio tu2 好leh 唱1 te3 tng 紅e5 歌「愛m7-thang tiam7 靜」，goan2 2 個long2 親像真注神leh 聽歌。這時e5 台北市是半k--e5,行be7 siaN2 會tin2 動，Lisa 面--e5 無表情，kai3 成i 普通時上班e5 款勢。我想著chai2 起看gin2-a2 灌tou7-peh-a2,就講hou7 i 聽，i soah 問我講：
「SiaN2-mih 是tou7-peh-a2?」

【Part 1 煞，後期繼續】

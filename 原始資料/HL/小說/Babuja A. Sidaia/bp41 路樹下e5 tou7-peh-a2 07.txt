∮BONG報小說
路樹下e5 tou7-peh-a2 (7)
Babuja A.Sidaia
樹林內烏kham7-kham7,我kap Falla 行真oa2,草a2 om7 koh 長，無人行--過e5 路草kha 跡thang toe3,我giah8 1 支tau3 長柄e5 phut 草刀做頭前開路，草a2 內會有蛇iah 是蟲thoa7 soan--出-來，Falla 講hiah-e5 蟲thoa7 是驚--goan2,be7 害--goan2,叫我m7 thang 傷著in。
無joa7 遠有水chhiang5 e5 聲，Falla 講Falls kap i 是kang7 宗--e5,應該這座烏樹林行beh 透--a，這時有2 choa7 光照(chhio7)--入-來，比探照燈e5 光khah 強，m7 是日頭光，草a2 內升起來1 隻大蟲thoa7,有2 chan3 樓厝koan5,光是ui3 i 目chiu 射--出-來-e5,蟲是柴烏色--e5,Falla hoah 講：
「這隻kam2 m7 是tou7-peh-a2?」5
我驚1 tio5,oat8 頭看，toe3 我後壁--e5 soah m7 是Falla，是Gill，我e5 前bou2,m7 知tang 時，i ka7 Falla 蛻(thoe3)--去，換做i ka-ti7,Gill 這世人專工beh kap 我做對頭--e5!我giah8 刀ka7 phut，i 閃開，ti7 i 後壁soah toe3 Lisa，我未赴收手，1 支長刀ka7 Lisa ui3 頭殼心起做2 半裂--開，na2 像假人，流e5 血是khong2--e5,che 是Spy 應該流e5 血色，我心情無chun3-bun7--著，kan-taN 煩惱Falla 走tui3 toh 去，i nah 會soah kap Gill kang7 國？
這款場景若m7 是眠夢就na2 leh poaN 布袋戲--leh！


Part 7：產業Spy e5 戰爭

無論siaN2-mih 場合， J 看--起-來long2 真顯(hiaN2)目，i 有1 種氣質，無人be7 去無beh 斟酌ka7 看，koh m7 敢注神大pan7 看，驚去犯著i，引起i e5 驚惶。
我行oa2--去，J e5 笑面hou7 天色齊(chiau5)光--起-來，我感覺kha-chiah-phiaN 後壁有真che7 怨妒e5 目箭直射--來，be7 去hou7 傷--著，顛倒心情爽快。J beh 正式調來做我e5 秘書，我m7 是hit 款利用職權愛kap 秘書有情愛關係--e5,Lisa 都也hou7 我1 個教示，Spy m7-taN7 會bih ti7 隔壁，soah 坐ti7 你辦公桌a2 邊！我本底kap i 感情真好，自goan2 tau3-tin7 去高雄了後，就親像交情真深e5 老朋友。
昨暝kau7 眠夢致使今a2 日精神m7 是真好，m7-koh J 今a2 日是調職前e5 休假，需要kap 我討論i 正式khang-khoe3 e5 詳細。
姑丈正式去接品華證券公司e5 董事長，福壽a 伯來品榮做常務董事，Falla，in cha-bou2 kiaN2 來接總經理，邱總經理升做董事長，我謝添發宣傳部主任兼董事。Che 是品榮新e5 局勢，品榮是綜合經營e5 公司，總經理管5 大部門，照重要性排名是業務部、宣傳部、總務部、人事部、研發部，業務部主任姓趙，40 外歲人，是邱董事長e5 人，ti7 公司算新派--e5,姑丈e5 班底算老派--e5,我kap 總務、研發部；新派--e5 chiah 有2 部e5 實力，m7-koh 業務kap 人事是公司重要e5 部門。普通時，goan2 kha-chhng 後叫新派--e5 新黨--e5,m7-koh in 自稱是主張改革e5 民進黨；In 新派--e5 講goan2 是保守派e5 國民黨，goan2 自稱是執政黨，m7-koh 這時執政--e5 是新派e5 邱董事長，閣首是老派e5 呂秋菊Falla，算是聯合內閣，兩黨共治，kap 台灣e5 政治情勢有koa2 kang7 款？Ti7 公司內部是禁止講政治--e5,m7-koh 我知影，新派e5 邱董事長在來long2 是支持國民黨--e5,顛倒老派e5 goan2 姑丈kap 呂福壽a 伯long2 leh 暗助民進黨！有機會我ai3 問Falla e5 政治主張，i ti7 米國是支持民主黨--e5。
J chhoa7 我去1 間IS Coffee-shop，這時台灣e5 咖啡市場ma7 有傳統上e5 改變，khah 早時行e5 「蜜蜂咖啡」去hou7 IS kap Starbuck、真鍋(Mana-be)占--去，日本、米國ti7 台灣經濟有大影響力。
本底我想講J 是休假，無需要hiah 緊就chhoe7 我講公事，nah 知J soah ka7 我講i ma7 是Spy，m7-koh m7 是別間公司派--來-e5,是邱董事長派i 來做我e5 秘書--e5。本底i ti7 25 樓就是邱總經理派i 專門探聽看siaN2 人出入姑丈e5 辦公室，khah 早i 主動kap 我接近ma7 是邱總經理e5 指派，in 知影我無可能違背goan2 姑丈，koh 是離婚無bou2,chiah 會派J 這個sui2 姑娘a2 來親近--我。J 感覺kap 我e5 朋友情是真--e5,i 無beh koh 做Spy，kiam2-chhai2 會hou7 邱董事長辭thau5-lou7 ma7 無要緊，橫直總--是khah 贏做Spy。
我ka7 J 講i 調--過-來了後就是我e5 秘書，若m7 是我謝添發無kah-i3,無人有權利ka7 i 辭掉，koh 講我也無siaN2 tai7-chi3 leh 驚邱董事長知，我khah 煩惱--e5 是Falla 身軀邊應該ma7 有新派e5 Spy，問J 講kam2 知？J m7 是高階層--e5,當然m7 知，m7-koh i 若留ti7 邱董--e5 陣營，hoan7-se3 有機會thang 知，若an2-ni J 就是雙面Spy，對i kam2 會siuN 傷重？J 講i 肯，i 是我e5 好朋友。
我上班e5 頭項指示是kap PG 公司解約，這支廣告片都做--a，就準tu2 好。PG 林總經理kha3 電話來，問我nah 會beh kap in 公司解約？我chhin3-chhai2 講1 個理由，講是公司e5 決定。
內線Rona chhoe7--我，i 是董事長e5 秘書，講邱董事長叫我去25 樓。董事長問我nah 會決定beh kap PG 公司解約？都hiah che7 年e5 合作關係--a，m7 是long2 真順事？我講出PG 派Spy e5 tai7-chi3。董事長講PG 無phaiN2 意，in 是為beh 探聽lan2 品榮e5 意向，beh hou7 廣告企劃做koh-khah 好，m7 是損害品榮e5 siaN2-mih 利益。這遍無損害著品榮興業無m7 tioh8,m7-koh 若an2-ni 繼續，無的確有1 工會出tai7-chi3,我ka7 董事長講che 是我宣傳部e5 職權，我有權決定。董事長想想--leh，chiah 講：
「若an2-ni，這個案先按下，等總經理就任chiah koh 講！」
體制上，總經理是我e5 直屬頂司，董事長be7-sai2 直接命令我工作上e5 tai7-chi3。Ka-chai3 Falla 今a2 日就beh tng2--來-a，我e-pou 3 點beh 去接--i，呂大--e5 本底beh 去，Falla ka7 i 講我去就好。
中晝koh kap A 義、理德食飯，che 是in ti7 品榮e5 上尾1 工，業務部--e5 請in 食晝，我是in 2 個指定beh 請e5 陪賓。
趙主任對我表示歡迎，i 致詞講這2 個業務部上kai3 優秀e5 職員beh 離開實在真m7 甘，ka-chai3 是去品華，無算離開公司，日後真有可能會調 tng2--來，到時，會得著公司重用，tak8-e5 ai3 ka7 in 恭喜。I koh 講goan2 姑丈會beh chhoa7 in 2 個去品華實在有目chiu，莫怪老董事長會tang3 ka7 1 間品榮五金行bu2 gah 變綜合興業e5 大集團。我知趙主任是新派e5 大將，ti7 公司是邱董事長下kha 排名第一--e5,kap 我這個宣傳部主任ti7 業務上真有關係，m7-koh soah 罕得交陪，我leh 想，設使我若無姑丈做公司e5 董事長，i tiaN7-tioh8 對我e5 業務有真che7 干涉。
J kha3 手機a2 hou7--我，講PG 姓廖--e5 beh chhoe7--我，請我回電話，i 是業務經理，goan2 bat 做夥去lim 過有色e5 酒攤，我想也是為著解約e5 tai7-chi3,就無準備beh ka7 回話。
我tu2 離開食晝e5 餐廳，J kok 1 pai2 kha3 手機a2 講廖--先-生koh kha3 電話來，特別講i m7 是用PG 公司e5 業務經理身份kap 我講話，是真正另外有緊急e5 tai7-chi3 beh chhoe7--我，請我kha3 i e5 手機a2。
這chun7 chiah 點半，我koh 有點半鐘e5 時間，Falla e5 班機是e-pou 4 點到。我交帶J 先去赴廖--先-生e5 約，he 是1 間真有風格e5 食茶店，自來我be7 興食茶，khah 罕來這款店。廖--e5 講i 離開PG 公司--a，koh 來就先tiam7-tiam7,我想講i 大概是ka-ti7 beh 創業，koh 知影我kap PG 解約，chiah 會來chhoe7--我。
「你知影goan2 PG 派Spy 侵入你電腦檔案e5 tai7-chi3--a？我ma7 知影是1 個ti7 品榮做業務--e5 in 小妹a2 ka7 你Pass e5 消息，這個業界變gah 真惡質，tak8-e5 正路m7 行，良性e5 競爭無時行，an2-ni 對未來台灣e5 發展真bai2,我就是看破chiah 決定beh 離開PG 公司。」
「Koh 來你kam2 有決定beh chhong3 siaN2？」
「我無beh koh ti7 廣告公司食thau5-lou7,這款飯我食gah 會ui3,你kam2 知影我本底是1 個做音樂--e5,為生活替PG 做廣告配樂了後，chiah 來這間公司上班--e5,此後，我想beh 專心作曲，行我ka-ti7 創作e5 路。」
我想講i kap 我也m7 是有siaN2 深交情，nah 會專工chhoe7 我講che？
「Khah 早公司派我kap 你出去交際，我知影你m7 是hit 款a-sah-put-luh--e5,今a2 日特別beh chhoe7--你，是感覺你是tiau5 直人，有重要e5 tai7-chi3 無ka7 你講清楚，我良心be7 得過。」廖--e5 hioh--1-下，koh 講：「你kam2 知影goan2 PG 公司e5 頭家是siang2?」
「Tak8 pai2 kap 我chih 接--e5 long2 是lin2 林總經理，也m7-bat 聽講有董事長iah 是siaN2-mih 負責人，我想講大概lin2 總經理就是頭家？」
「Goan2 林總--e5 是頭家無m7 tioh8,m7-koh he 是khah 早，尾手，公司經營了無siaN2 順事，有人theh8 資金接手，goan2 林總--e5 變小股nia5,kang7 款做總經理。」
「若an2-ni lin2 董事長是siang2?Nah 會m7-bat 出面？」
「Goan2 公司無董事長，hit 個大股東無掛名ti7 公司，i 有身份上e5 無方便。」
廖--e5 話講到chia 就koh tiam7 嘴，我愈想愈hoe，i ka7 我講che beh 有siaN2 意義？就問講：
「Hit 個大股東kam2 是政府官員iah 是siaN2-mih 無適合ti7 公司掛名e5 公教人員？Nah 有人做頭家做gah hiah iap-thiap--e5?」
「Che 侵犯著職業道德e5 問題，若有人開1 間公司去包ka-ti7 食thau5-lou7 公司e5 業務，an2-ni 對社會真oh 交帶，你聽有--無？」
廖--e5 m7 肯講出人名，m7-koh 我聽有--a，hit 個bih ti7 後壁e5 頭家當然是品榮興業過去e5 總經理，這時goan2 e5 邱董事長！
我駛公司e5 箱a2 車去國際飛機場，e-pou 時a2 e5 高速公路kang7 款that 車，我ti7 林口落交流道，換行1 條產業道路往大園a2,an2-ni khah 保險。有影iau2 未4 點我就ka7 車chhah 入去hia e5 chhah 車場。
等真久Falla chiah出--來，我想講i beh 搬tng2 來台灣，行李應該真che7,chiah 會專工駛箱a2 車來，出關ma7 khah 慢，等看著i，ma7 chiah sak 3 件行李nia5,i 穿1 軀茄a2 參黃e5 套裝，頭殼包1 條na2 虹e5 巾a2,真少年氣，無成四十歲hit 沿--e5,koh i 面--e5 笑bi-bi，親像看著親密愛人an2-ni 對待--我，我beh ka7 接行李來sak，i soah 照西洋禮先ka7 我攬--1-下。
「你米國hit peng5 long2 料理好勢--a？」
「無hiah 簡單--lah，m7-koh 這階段ai3 處理--e5 long2 有斟酌--a！」
「Nah 會行李chiah 少？」
「大部分我long2 寄空運，我無leh gia5-ke5!」
Goan2 ka7 行李sak 入去chhah 車場，i 講beh 行北二高tng2 來台北，聽講hit 條沿路khah sui2,駛到關西hioh-khun3 站，我chhoa7 i ti7 站邊看光景，i 講台灣是上sui2 e5 故鄉，這時i beh tng2 來chia，無koh 有大石頭山e5 歷史留戀，無論台灣未來會an2-choaN2，i long2 be7 koh 離開。
路--nih 我beh ka7 講品榮e5 tai7-chi3,i 笑笑講：
「我ti7 米國公司toa3 久--a，有米國a2 性格，無beh ti7 非上班時間談公事！我khah 愛講lan2 e5 tai7-chi3。」
「Lan2 e5 tai7-chi3?」我soah m7 知beh 講siaN2。
「我想beh tng2 來台灣，m7 是事業e5 考慮，我ti7 hia 事業真好，是beh 走chhoe7 我phah 無--去e5 心情，hou7 我e5 性命khah 光豔。」
我kap 車駛去呂大--e5 hia，先落行李，都也6 點外--a，呂大--e5 留我陪in 2 個食暗。我答應，m7-koh 我ai3 先ka7 車chhah 入去我toa3 e5 大樓e5 地下室，koh tng2 去chhiang5 1 下身軀，換1 軀khah 輕便e5 衫a2 褲。秋菊講i ma7 需要ka7 坐10 外點鐘飛leng5 機留--落-來e5 氣味洗掉。
Hit 暝，goan2 3 個long2 lim koa2 燒酒，呂大--e5 歡喜秋菊tng2 來i 身邊，soah 念詩，是i 退休了後，用台語所寫e5 詩。到9 點外，福壽a 伯無tiuN 無ti5 kap goan2 姑丈tau3-tin7 來，koh lim。In 3 個頂沿--e5 講in 古早e5 tai7-chi3,我kap Falla tau3   1 kaN5講goan2 e5 eng5 話，心情快樂，真緊就醉--a！
我2 點外精神，chiah 知影是睏ti7 呂大--e5 in tau e5 phong3 椅，目chiu thi2 開，就看著Falla 坐ti7 我邊--a2。I 講時差e5 關係，i iau2 睏be7 去，就ti7 邊--a2 看我睏。我去洗1 個面，Falla 講透早e5 台北市kiam2-chhai2 khah sui2,招我出去散步。我疊1 領呂大--e5 e5 外衫，就kap i 行出門。
沿路goan2 甘願tiam7 靜，聽chai2 起時e5 聲，精差有車聲leh 亂，入台大校門了後，m7-tiaN7 車聲tiam7--去，koh 會tang3 看著iau2 未睏--去e5 天星leh nih 目，goan2 行tui3 校園e5 鴨a2 湖，種真che7 樹a2,ma7 有花草真om7,湖內e5 鴨kap 鵝a2 iau2 leh 泅水，有幾種花e5 phang 味真重。Falla 講想be7 到台北市也有這款好所在，約我1 禮拜來chia 散步1 pai2。
Goan2 ti7湖邊消耗(mo5)真久，這時感覺真親近，hiong5-hiong5 ka7心情kap感覺long2 giu2 tng2去gin2-a2時代，i kap福壽a伯去goan2庄kha，goan2 ti7 園--nih leh灌tou7-peh-a2。Falla be7輸ioh著我e5 心情，soah講：
「Che樹a2 kha是實塗--e5,hoan7-se3有tou7-peh-a2!」
到beh 5點，goan2 tng2去洗身軀，換運動衫，koh kap呂大--e5出來走健(kiaN7)，照原本e5路草行，這時e5 Falla koh 變秋菊，tiam7-tiam7 toe3 goan2 行，精差我ti7 i面--nih看著thiam2-thiam2 e5目神。
品榮召開臨時董事會，會議kang7款goan2姑丈主持，我感覺奇怪奇怪，照理公司e5邱董事長是當然e5主持。會中，姑丈宣佈講邱董事長有i ka-ti7 e5事業需要經營，be7 tang3兼顧品榮，beh辭thau5-lou7,董事長由goan2姑丈暫時兼，新董事長等正式董事會決定。另外公司e5業務部主任ma7 辭職，i beh去邱董事長e5公司就職。人事部主任本底ma7 beh 辭，姑丈ka7 i留任。
會後，姑丈叫我去25樓，講多謝我e5情報，替品榮解決新舊派e5戰爭。我sa無總(chang2)，我siaN2-mih情報？姑丈知影我酒癖bai2,lim酒醉話khah kau7,cha暝ti7呂大--e5 in tau lim酒，我ka7 姑丈講出邱董事長利用職權koh是PG 公司e5頭家，包品榮e5業務這款tai7-chi3,姑丈今a2日有kap邱董事長講--過，邱董事長知影che犯著業界e5大忌克，ka-ti7主動表示辭職，交換這件tai7-chi3 mai3向社會宣佈，若無，hoan7-se3會食官司。
Falla正式來上班，tu2來就有真che7大tai7-chi3 ai3決定，1 koa2 新派e5人long2走--a，ai3補人起--來，尤其是業務部，公司e5第一部，這時無主任leh chhoa7。姑丈講ka7我調業務部做主任，Falla 反對，i 講我kap 業務部無淵源，an2-ni會損害公司e5例，後pai2升遷e5管道hou7 職員無信任感，應該由這時e5副主任升做正--e5。姑丈e5意思ma7 kang7款，i 是tiau-kang講beh試Falla--e5,這個老奸！人事部主任ma7有講beh辭，姑丈講he是辭假--e5,i本底就是姑丈e5人，專工參加新派做邱總經理e5心腹，做反面Spy，ti7董事會無做戲假beh辭be7 sai2!
Falla總經理kap我討論未來公司e5宣傳業務beh包hou7 toh 1 間公司，尾--a2,goan2感覺品榮有能力ka-ti7消化這個預算，m7-koh ai3 ka7 宣傳部e5規模擴大，需要真che7專業人才入來我e5部門，我想著廖--e5 kap 劉秀芬，in long2是在來ti7 PG 公司負責品榮e5 業務，這chun7 koh long2離開PG--a，秀芬ka-ti7 開工作室，用交情kap in 講，hoan7-se3肯來品榮宣傳部上班。
我chhoa7秀芬來公司kap 總經理見面，了後，Falla講i 無意見，宣傳部e5用人，我這個部長有完全資格；自宣傳部擴大了後，主任改部長，業務部ma7 toe3 leh改，hit 3部iau2是主任。等秀芬離開，Falla笑笑問我講：
「劉小姐是你e5女朋友，後pai2 ti7公司做你e5下kha 手，kam2 be7費氣？」
「你nah會知？Ma7 m7是真正式e5女朋友……！」
「Goan2 cha-bou2人真敏感，我看i kap你khia7做夥e5感覺，就知影lin2有性e5親密關係。」
「秀芬做--e5是專業e5廣告影片，m7是日常業務，應該是無siaN2牽礙！」
J ka7我講，公司流傳，品榮興業koh變做家族企業--a，kui公司e5高階層long2是kang7 家族a2。我講nah有，總經理是ui3 米國chhiaN3 tng2--來e5專業人士。J講總經理e5老pe7是公司e5 常務董事，宣傳部長是總經理e5男朋友。
「Nah有這款話？」
「看總經理kap你講話e5目神，goan2女性long2 ma7真敏感，ioh會著！」
Tai7-chi3就是an2-ni，我ma7 無感覺有siaN2煩惱kap費氣，顛倒感覺日子過了比khah早khah有味，無論Falla、秀芬iah 是J，long2 be7 hou7我有siaN2困擾，精差Gill有時a2會為cha-bou2 kiaN2 e5 tai7-chi3來beh kap我hoe，m7-koh i這時是別人e5 bou2--a，我免chhap--i，i ma7無我e5法tou7。

尾--a2

我bat koh去hit個安全島看gin2-a2灌tou7-peh-a2,m7-koh long2 m7-bat灌--著，hit個戴帽a2 e5學生gin2-a2解說講：
「老師有講--過，hoan7-se3 tou7-peh-a2 bih ti7薄薄e5塗肉內底，空間雖bong2 eh8-chiN-chiN，kap別個tou7-peh-a2 kheh 來kheh去，i 若mai3想siaN2-mih 出路，ma7會過了真快樂。Goan2 用水sian 灌ma7 灌in be7 出-來！」

【煞】

BONG 報小說
Lau3-sit8孤飛 

Babuja A.Sidaia
1.A 麗講--e5

Kan2!無chhau3 無siau5 e5 生活。
我講話siuN 粗魯？Cha-bou2--e5 是an2-choaN2？Beh 問我e5 tai7-chi3?Kan2!我 m7 是leh chhoh--你，我leh chhoh 無chhau3 無siau5 e5 社會。
Goan2 a-pa toe3 人走--a，你知影，goan2 a 母siuN khiang3-kha，goan2 a-pa 擋be7-tiau5,beh 若我，ma7 早慢會lau3-phau5。A 母講cha-bou2 人ai3 目chiu peh hou7 金，m7-thang oa2 靠cha-pou 人，錢上好，會儉盡量儉，cha-pou 人lak 袋a2 若有sian2 頭a2 就會作怪，lim、poah8、chhoa7 cha-bou2,無所不至，若m7 是 lin2 母--a2 儉腸neh 肚，有siau5 thang hau3-kou--la。
你m7-thang liah8 準goan2 母--a2 是不tap 不chhit e5 cha-bou2,i 是真傳統式e5 女性，你講siaN2？傳統女性就be7 chhoh-kan3-kiau7?若 khah 有受教育--e5 就會khah 蔘a2 khui3,講話kai3 高尚。我是有讀國中，m7-koh phaiN7 冊phaiN7-a2 toe3 thom7--e5,26 個英文字母寫be7 透。Goan2 a-pa 做過真che7 項thau5-lou7,m7-bat 認真做--過，做tai7-chi3 無lam2 無ne，goan2 母--a2 講hit 時真che7 cha-bou2 long2 欣賞hit 款lan7-san2 e5 男性。我無siaN2 愛講goan2 tau e5 tai7-chi3,lan2 講別項好--無？
Goan2 國中e5 同學去K.T.V.做公關公主，招我去，講真好lian2,a 母m7 hou7 我去，叫我ka7 i tau3 做加工--e5,真無聊，kang7 款e5 動作一直重複。我偷走去台中，去7 kam2-a2 店做店員；7-eleven--la，goan2 a-ma2 講是有1 字「7」e5 kam2-a2 店。錢真少，有時a2 koh 真無eng5,若暗班--e5 ai3 au2 報紙，kap 做加工--e5 kang7 款單調。報紙講有人專門搶24 點鐘營業e5 利便kam2-a2 店，koh ka7 店員phah tioh8 傷， 你無leh 看報紙？無要緊，報紙1 工出hiah che7 張，全講1 koa2 無chhau3 無siau5 e5 廢話，na2 有hiah che7 正經話thang 賣！我想講1 個月趁m7-chiaN5-siau5,性命ma7 chiah 1 條，做2 個月就soan--a。人若無thau5-lou7,所費khah 傷死無人，2 月日e5 月給1 禮拜thong2 就khai gah 吊鼎，lak 袋a2 袋磅子……，你講siaN2？磅子是lan7-pha e5 意思，kam2 an2-ni？我cha-bou2--e5 無hit-lo7 物件，無要緊--la，你是beh 聽我講古iah 是專工beh ka7 我liah8-pau--e5?話柄soah hou7 你phah 斷--去，我講到toh？
你無食薰？Goan2 a-pa 有食，細漢long2 hou7 i hoah 去買薰，a 母講食薰pun5 風上gong7,a-pa 走了後，a 母soah ma7 開始學食薰，我是加減pok，suh 久 soah tiau5--leh，改薰？ 免--la，無chhau3 無siau5 e5 生活，手梜1 支薰，心情khah be7 hiah 空。我就是買薰chiah 熟sai7 hit 間檳榔擔e5 頭家，i 知影我無thau5-lou7,講in bou2 ti7 大通路邊有phah 1 擔beh 做，ka-ti7 孤kha 手，beh chhiaN3 1 個顧暗班，我若無去bong2 趁，beh chhun 長手ka7 人pun？
人客是Un3-chiang3 khah che7,大通路，車hu3-hu3 叫，無行路e5 過路客。本底我暗班e5 生理真好，檳榔kauh be7 赴賣，頭家娘講比i leh 顧khah 好，真o-lo2--我，加幾na7 千e5 獎金hou7--我，koh chhoa7 我去買衫，準做ka-ti7 e5 cha-bou2-kiaN2 看待。台灣e5 市草會sai2 講無3 工好光景，goan2 e5 生理好，就有人目空赤，無1 Khirou 路，加插出來beh 10 擔，人客有e5 是固定--e5,走be7 去，beh 買A 麗e5 檳榔--e5 be7 走ui3 別擔--去；A 麗是我e5 名--la，你kam2 bat 聽過？省道e5 檳榔A 麗！拚人客看手腕，我是無leh hiu3--in，人講我好笑神，嘴若笑，鼻a2 目long2 toe3 leh 笑，han3 緣iau2 算be7 bai2。有時Thourakhuh 大--e5,趁我chhun 手theh8 檳榔hou7--in e5 時會偷摸我e5 手，he 無要緊--la，kui 暝拚暗車，駛久會thiam2,若tuh-ku 就去--a，手hou7 in 摸--1 下，khah 有精神，lan2 也be7 減1 te3 肉。
本底大路邊顧檳榔擔--e5,m7 是cha-pou 人就是goan2 頭家娘hit 款3、40 度e5 粗牙--e5;粗牙是幼齒e5 倒peng2--la。Na2 知m7 知tang 時，in 看tak8-e5 long2 愛ka7 我交關，就專工chhiaN3 15、6 歲a2 e5 cha-bou2-gin2-a2 來kap 我搶生理；生理看人做--e5,競爭ma7 無要緊，hiah-e5 cha-bou2-gin2-a2 正當e5 手腕be7-hiau2,無chhau3 無siau5,kan2!Soah long2 lau3 涼--e5;你聽無？就是衫穿khah 少，肉hou7 人看khah che7--le。有影無chhau3 無siau5,beh lau3 就來lau3,我A 麗也m7 是khiap-si3、缺嘴、khoe5-kha 破相，應該phok--e5 long2 真phok，ke-si 無輸--人。頭家娘講an2-ni m7 好，敗壞社會風俗。In he L.K.K.hit 代--e5,真古板，笑--死人，肉是pe7 母生成--e5 pun 人看--1 下有siaN2 要緊，我讀國小就有胸kham2--a，15 歲就穿『C 罩杯』--e5,比零件，m7 是「天霸王」，m7-koh iau2 算「有貨--e5」。
你kam2 知影13 姨？M7 是goan2 母--a2 e5 姊妹--la，na2 有人hiah gau5 生！你liah8 做生豬a2-kiaN2 講算「chui2」--e5。13 姨是大通路1 間檳榔擔e5 名，ti7 彰化外環道名聲真thau2,有人駛車專工seh8 tui3 hia 去交關1 盒a2 檳榔，講是「來看13姨--a2 1 下」。Goan2 這khou 圍a2 是i 先chhiaN3 幼齒--e5 顧擔，lau3 gah 肉肉肉。無chhau3 無siau5,人kha 長身材好、皮膚幼e5「Mouh-leh-lu3」 ，lau3 涼--e5 是真肉kang2。「Mouh-leh-lu3」你也m7 知？Goan2 a-ma2 講是「見本人」，hou7 人看見本，看sui2 看hong2--e5,真人假人long2 kang7 款；我是牽tui3 toh 位 去？
13 姨檳榔擔有1 個Rona，sui2 是有影--la，beh 20 歲e5 L.C.B.；你是toh 1 國人？Na2 會台灣話long2 m7 知？L.C.B.有2 種意思，社會phan3-a2 人講是「老cha-bou2」，goan2 這途--e5 講是「老chi-bai」。Mai3 kek-khui3--la，goan2 a-ma2 long2 講我「m7-chiaN5 chi-bai-a2」。社會人講社會話，好聽iah phaiN2 聽是隨在人講--e5。Rona long2 裝gah na2 幼齒--e5,講話真nai，聽i 講話會起雞母皮；Cha-pou 人kah-i3 hit 味--e5,13 姨1 工上好bat 賣2、3 萬khou，聽講long2 是hou7 Rona e5 目尾勾--去e5。我A 麗正正16 歲，身份證會tang3 peng2 hou7 人看。Rona bat 去theh8 過gin2-a2 e5 L.C.B.，想beh kap 我比chiN2，無chhau3 無siau5!我m7 是leh ge-siau5 i 老--la！Siang2 be7 老？我khah 早讀冊e5 時，老師有教過1 句『成語』，講是Johnny Khong 講--e5,i 講「老bong2 老，有人比我koh-khah 老；幼bong2 幼，ma7 有人比lan2 koh-khah 幼」。你 m7-bat 讀--過？奇怪，我讀e5 冊kap 你無kang7,課文是講『子曰：……』，khong-kiaN2 講e5 話叫做『子曰』，i 原文講siaN2-mih，我就boe7 記--得a，我若hiah gau5 讀冊，就去做大學生--a！He 是goan2 國中e5 老師解說hou7 gun2 聽--e5。老無要緊，是驚食老m7 認老，boe7 phok 假phok hit 款型--e5。Rona e5 奶是假--e5,注射--e5,giong7-beh 變形--去a。
Rona 本底是 gun2 tau3-tin7--e5;In 社會人講「tau3-tin7--e5」是kang7 角頭koh kang7 1 koah--e5,goan2 講e5 tau3-tin7--e5 是朋友nia5--la。Rona 是「寮a2 底」--e5;M7 是『私娼寮』e5「寮」，剃頭店--e5 有in e5 話，chi sim kok goan5 kiong5 就是1.2.3.4.5。你m7-bat 聽--過？有機會去剃頭，問做hit 途--e5 khah 知。Rona in phan3-a2 是顧口e5 37a2 ；Kap 你講話真thiam2,台灣話聽long2 無。Phan3-a2 是男朋友--la，in 男朋友ti7 剃頭店外口leh 叫客，人long2 叫i Kham2-kun2;SiaN2 意思？I e5 名叫做「Kham2-kun2」--la，na2 tioh8-ai3 有意思！In phan3-a2 tiaN7-tiaN7 去我leh 顧hit 間利便kam2-a2 店買薰，kap 我熟sai7,我也就bat Rona--a。我kap Rona oan m7 是完全為著檳榔擔搶人客，是有kap Kham2-kun2 e5 恩怨ti7--le。

2.Rona 講--e5

真費氣！
你看--起來無成警察！Tu2 出業？莫怪！菜鳥a2,khou 二--e5,goan2 hit 間理髮廳e5 管區kang7 款是khou 二--e5,加真油，油lok-lok；Mai3 講警察e5 tai7-chi3?開講1 下無要緊--la，khah 早我ti7 寮--e5 teh 上班，kap 我開講1 節ai3 300 khou，m7 是1 點鐘，1 節40 分鐘久，chit-ma2 是半點鐘算1 節。300 khou 是做清--e5,講「pang5-sin」是hau-siau5--e5;「Pang5-sin」就是liah8-leng5 e5 意思，he 是剃頭話。我na2 ka7 人客pang5,人客na2 khoe na2 起kha 動手，無--la，我無leh 做lo5--e5;你m7 信？真費氣！會sai2 召goan2 店ki2--e5 來問；店ki2--e5 你聽無？Goan2 店e5 頭家叫做「店ki2--e5」。好，我mai3 koh 講剃頭店e5 tai7-chi3,起頭是A 麗去hit 間Ai3-koh 來；「愛哥來」是A 麗hit 擔e5 名。我去chhoe7--i，hit chun7 Kham2-kun2 去hong5 phong2--去a，這chun7 iau2 ti7 內籬a2;叫我mai3 講這款話！真費氣！台灣人講台灣話kam2 be7-sai2?Che m7 是台灣話？Lin2 ka7 人liah8 去lok ti7 long5-a2 內，soah m7 知內籬a2 是siaN2！
我想講A 麗ti7 Ai3-koh 來ka2-na2 be7-bai2 thio，就去引「13 姨」檳榔擔，我去e5 時，頭家問我敢lau3--無。坐擔--e5 若假在sek--e5 beh na2 趁有食，我Rona 也m7 是初出洞門，ti7 剃頭店做「pang5-sin」e5 時，人客是soa koh chhiok8。K.T.V.坐檯做公關、紅茶店跳『辣妹舞』，我siaN2-mih 場面無經過。A 麗ka7 人講我e5 nai2-sou2 是注射--e5。Nai2-sou2 你也 m7 知？奶--la。He 是無要緊，橫直摸看mai7 就知--a，若注射--e5 會有1 te3 teng7-teng7,我e5 khiu7-teh-teh；M7 信會 sai2 hou7 你摸--1 下，goan2 hit khi2--e5 就是hou7 我e5 nai2-sou2 phah-bang5--去e5。Goan2 Kham2-kun2 就是gian3 suh 我e5 奶--la，an2-ni 聽有--無？真費氣！
免1 個月，彰化大通路外環道「13 姨」就行情真浮，你theng3 好探聽，走Thorakhuh iah 是toe3 車--e5,若有tui3 彰化過，long2 會專工seh8 去ka7 13 姨上me2 e5 Rona 交關，hou7 Rona so-so 看看--le。A 麗in 頭家娘起屁面，迫A 麗ma7 tioh8 lau3 khah 有肉--leh；A 麗講是i 自願--e5?Hau-siau5-hau-tak，我看是in 頭家威脅--i，chiah an2-ni 講--e5。無chhau3 無siau5,che i  也beh 擔；這句是i e5 話母。
先mai3 講che，A 麗本底是先kap Kham2-kun2 熟sai7--e5,i 有leh sah gun2 kham2-kun2,我顧真an5,hou7 i 看有食無kan-taN gian3 仙糕。An2-choaN2 顧？Che m7 khah 簡單！Cha-pou 人若無siau5 就be7 作怪，我若有eng5 就ka7 弄，招i khou；真費氣！Goan2 剃頭話，睏叫做「khou」--la。我為Kham2-kun2 theh8 過gin2-a2,hit 時我是真想beh ka7 生--落來，m7-koh Kham2-kun2 tu2 辭「顧口」e5 thau5-lou7,生--落來就真費氣，我到這時iau2 tiaN7-tiaN7 會眠夢hit 個無緣e5 kiaN2；Cha-bou2-kiaN2 ma7 無tiaN7-tioh8,都無beh 生--a，管待i 公--e5 iah 母--e5!我付出hiah 大e5 代價，A 麗免siau3 想beh phaN7 Kham2-kun2!A 麗kam2 有講這chan5 tai7-chi3?我想i iau2 無hiah 大面神，m7 敢承認！你beh 問我siaN2？我算是受害者neh，有tai7-chi3 你m7 tioh8 去問A 麗，召i 來派出所keng，keng--落，siaN2-mih 話ma7 供--出來。有影真費氣！Lin2 做賊頭--e5,kam2 tioh8-ai3 教lin2 an2-choaN2 keng 犯人？
嫌疑犯iau2 m7 是犯人？煞煞--去，mai3 ka7 Rona 當做phan3-a2,人sa 去lin2 賊頭寮，有罪無罪long2 kang7 款，先刑chiah 講，若無keng，tak8-e5 ma7 講冤枉--e5。事主是A 麗，hit 工我teh 在擔(chai7-taN3)，就是lin2 講e5 當值，gun2 講在擔iah 坐擔，A 麗chhoa7 PhaiN2 錢a2 來，PhaiN2 錢a2 是toe3 Kham2-kun2 e5 細漢--e5,自Kham2-kun2 去khu5 內籬 a2 了後，彰化市 a2 南天門--e5,換PhaiN2 錢a2 chhoa7 頭。講著che，Kham2-kun2 若m7 是我Rona ti7 後壁leh ka7 thiN3，i 1 個剃頭店顧口e5 37 a2,na2 有才tiau7 ko5 gah 變南天門koah giah8 頭旗--e5!這chan5 tai7-chi3 kap PhaiN2 錢a2 無ti7-tai7,hit 工i 無出手，A 麗ka7 我抓gah kui 身軀，你kam2 有看過病院驗傷e5 單？你就知影i joa7 hiong5 joa7 chhan5!我m7 是愛相告，我kap Kham2-kun2 tau3 hiah 久，ma7 算半個「友--e5」，都無leh 無行情講，社會tai7 社會解，kioh-siau3 bai2 chiah 會報賊頭知，hit 暗tu2 好白牛巡tui3 chia 來。Lin2 ka-ti7 局--e5,你soah m7 bat！Goan2 chia khah 早有1 個烏道e5 友--e5 叫做「烏牛」，真chheng3,尾--a2 hou7 lin2 賊頭hou5--去，toaN7 掉--去a。Lin2 局--ni 有1 個姓白e5 管區，食錢、kha3 油、收紅包比「烏牛」koh-khah hiong5,外號叫「白牛」。真費氣！Che kap 案情有關係，無講清楚be7-sai2,我m7 是抓組--e5,無siaN2 愛kap 戴帽a2 相soa-sap，A 麗來到「13 姨檳榔擔」就起kha 動手，khiu2 我e5 頭鬃，我當然ai3 Han-khou2;反抗--lah，你beh 做刑事，這款社會話ma7 lioh8-a2 學--1 下！我na2 講 soah tioh8 na2 解說，實在真費氣！

3.A 麗講--e5

Kan2!無chhau3 無siau5 ma7 講gah 嘴角全波！
我leh sah Kham2-kun2?講he 有--e5 無--e5,我kap Kham2-kun2 是兄弟，m7 是有siaN2 曖昧，我A 麗若敢褪褲驚無痴哥！都無leh 欠人kan3 講。我講話生本就an2-ni，beh 叫我改？食gah 16 歲--a，beh 假在sek ma7 無成。是你leh 問話，m7 是我kau7 話屎。若be7-sai2 講話，我就that--leh，tiN3 e2-kau2。
斯文話lin2-pe7 be7 kan3 講，無chhau3 無siau5 e5 社會，講斯文話假蔘a2-khui3!我A 麗正正當當e5 台灣人，無ka7 人偷無ka7 人剪，講siaN2-mih 話ma7 kang7 款！好，無，mai3 講che！我先出手無m7-tioh8,我敢做敢當，kap PhaiN2 錢a2 無干礙，免牽拖別人。我當然ai3 phah--i，破ba5!
Kham2-kun2 khah an2-choaN2 講ma7 是南天門e5 頭人，坐監修行是兄弟long2 tu2 會著--e5,無phaiN7 案beh an2-choaN2 會大尾？照講Rona 是A-ni-khi e5「Chhit-a2」，你kam2 有leh 看A 本a2 e5 電影？「極道之妻」hit 個「岩下志麻」你知--m7?人做A-ni-khi e5「Chhit-a2」m7 chiah 有1 個pan7。Cha-pou 人是角頭，做bou2-kiaN2--e5 khah an2-choaN2 ma7 ai3 ka7 cha-pou 人留1 個面桶水；面子--lah！
去檳榔擔坐擔都sia3 世sia3 眾--a，koh 無ka7 Kham2-kun2 留體面。我A 麗m7 是chiuN7-kioh--e5,趁這款錢，無人會講eng5-a2 話。I 是角頭e5「Chhit-a2」neh，做這途，kam2 會看口--leh！Che koh 準tu2 好，人PhaiN2 錢a2 chhoa7 頭了後，ma7有尊chhun5 Rona 是Kham2-kun2 e5 Chhit--e5,tak8 個月「e」e5 tong-a2 錢long2 有照khi2-kang 送1 份去hou7 A 麗。做友--e5 無靠「e-kiau2」收「tong-a2 錢」是beh an2-choaN2 飼兄弟？PhaiN2 錢a2 有siau3 簿，tak8 個月收入long2 有記siau3,thiah 做10 份，1 份寄hou7 Kham2-kun2 內底thang 做所費，1 份hou7 Rona。算--起來1 份1 個月ma7 kui 「10 khou」，i kam2 hiah gau5 khai？我m7 是怨妒，i 衫a2 褲long2 穿上貴、kui-su e5 外國牌子，房間梳妝櫥頂化妝品排gah 無位，『香奈兒』e5 皮包a2、帽a2 kui 套--e5,我be7 講siaN2，人命好，toe3 了tioh8 人。我kap i 有siaN2 thang 溢酸食醋？Kham2-kun2 是我e5 朋友、我e5 兄弟，kap i 做夥，我是兄弟，m7 是小姐。
頂個月，Rona 去chhoe7 PhaiN2 錢a2 theh8 月錢，有叫i 檳榔擔mai3 koh 去，ka7 大--e5 chhun5--1 下。Rona 講是i e5 自由，罵PhaiN2 錢a2 無大無細。PhaiN2 錢a2 愈想愈giau5-gi5,叫細漢--e5 ka7 尾行--1 下，看i leh 變siaN2-mih 鬼，chiah 知i 自Kham2-kun2 入--去了，真緊就koh kiat 著thui5-a2, 這個臭C.B.，be7 堪得eng5,欠人「khou」，theh8 錢飼契兄，南天門e5 面底皮hou7 i sia3 了了，hit khou thui5-a2 知影m7 是勢，攬(lang2)褲走be7 離，早就soan gah 裂kha 脛，che 先be7-sai2 講 hou7 lin2 賊頭知；好--lah，無講「戴帽a2」會sai2--be7?社會long2 叫lin2 賊頭，也m7 是我A 麗發明--e5,我mai3 講，kha-chhng 後別人ma7 是會an2-ni 講，che lin2 kam2 計較會了？講lin2 chiah-e5 戴帽a2 上ham3,人情世事m7 bat 半項，社會人社會事，kan-taN 會hiau2 展煌神，kap 你ha5 e5 hit 支at-a2 kang7 款－－假chheng3!
橫直tai7-chi3 就是an2-ni，人是我phah--e5,我ka-ti7 做ka-ti7 當，kap 別人 long2 無ti7-tai7,你也免si3-koe3 ou-peh8 牽拖，beh 移送ma7 是你e5 責任。我m7 是為搶thui5-a2 iah 是拚檳榔生理chiah phah--i e5,你mai3 ou-peh8 ka7 我khia，我A 麗敢出來beh kap 人走跳，這條路就有chhoan5 beh liau5,piN5-piN5 beh hou7 lin2 關，m7-thang 關hit-lo7 無chhau3 無siau5--e5,ma7 拚1 個khah 好e5 名聲，siuN 過lau3-iang7,日後beh koh kap 人an2-choaN2 chhiang3 聲？


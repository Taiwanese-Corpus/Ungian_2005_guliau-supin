∮BONG報小說
路樹下e5 tou7-peh-a2 (3)
Babuja A.Sidaia

Part 3：路燈暗淡e5 慾望

飛leng 機開始leh hian2,我就知影應該是ti7 桃園頂koan5,tak8 pai2 beh 到台北chin3 前，long2 會通知講有亂流，叫人ai3 ka7 Belt ha5 hou7 an5,過無joa7 久，降ke7--落去，會tang3 看著三重埔beh 入台北e5 高速公路，看著造型真bai2 e5 圓山a2 飯店就知ai3 ka7 餐枋收--起來，準備beh Landing，這時我chiah 想著boe7 記得關手機a2,ka-chai3 long2 無響，若無，會違反航空法。
台北koh leh 落雨，我無siaN2-mih 行李，真緊就出來到大門嘴，理德ti7 hia leh 等--我。今a2 日是禮拜日，cha-hng 是第2 個拜6，免上班，chang e-pou 我去高雄，目的是拜訪1 個真bat 電腦e5 朋友，請教i 關係檔案資料管理e5 智識。
我是kap J 做夥去--e5,i ti7 高雄一直到大學畢業chiah 來台北，有南部姑娘a2 e5 氣質，熱情、趣味koh 爽快，cha 暝我ti7 in tau 食暗，in pe7 母ma7 long2 真心適，無親像1 koa2 做人pe7 母--e5,會ka7 cha-bou2 kiaN2 chhoa7--tng2 來e5 long2 當做未來e5 kiaN 婿看待，無kah-i3 就面a2 臭臭，若有合in e5 意就表現gah siuN 好禮。In 就ka7 我當做Jennifer e5 同事，無siaN2-mih khah 奇怪e5 態度。食煞，koh 主動kap goan2 參詳去toh 位chhit-tho5 khah 看有南台灣e5 特色。
這pai2 我會kap J 做夥來高雄，是頂遍約會phin2--e5,hit 暗，i 坐我e5 車去草山國家公園看燈火e5 台北市，goan2 tiam7-tiam7 看，long2 無做siaN2-mih，ti7 落山e5 時，J 講：
「你真紳士，無趁美麗e5 夜景hou7 我感動e5 時，想beh chim--我。」
「我有想--過，m7-koh 驚惹麻煩。」我承認ka-ti7 無勇敢。
「我是sui2 cha-bou2 gin2-a2,特別比人khah 麻煩，真che7 人頭pai2 kap 我約會就會有動作，in 想講我會kap 人出--來，就表示肯--a！」
我了解ti7 社會美女有in 困擾e5 所在，J 有影真sui2,ti7 品榮25 樓上班--e5 本底就是美女，J koh 是內底上顯目--e5。我ka7 i 講：
「可能後1 pai2 約會，我會khah 好膽。」
「你kam2 bat 去過高雄？我自細漢到來品榮chin3 前long2 tiam3 hia，hia 是上有情e5 所在，若ti7 高雄約會，做siaN2-mih chhong2-pong7 e5 tai7-chi3 long2 khah be7 hou7 人變面。」J 真嚴肅an2-ni ka7 我講。
Cha 暗i 載我去柴山，看高雄夜景，goan2 kang7 款tiam7-tiam7 ti7 hia 凍露水，我無想beh 破壞氣氛，kan-taN ka7 J 當做好朋友看待，i 送我到旅社e5 時，目kiN5 有目屎閃sih 講：
「你是高雄e5 貴賓，chhoa7 你遊柴山是我上好e5 記智。」
「我ma7 kang7 款，ah 無，就an2-ni，安眠！」
翻tng2 工我約hit 個電腦專家，請教電腦保防e5 問題，講我e5 LJPA ACT，i 是tu2 ui3 米國tng2--來e5,bat 做過Falla hit 間公司e5 Case。I 教我破「反尾行」ai3 設定e5 步數，若有機會，i 會來台北替我寫1 個新e5 保防公式。
理德為儉錢，無ka7 車chhah ti7 飛機場e5 Parking lot，我kap i na2 閃雨a2 na2 行na2 講，沿敦化北路oat 民權東路，行到beh 復興北路邊chiah chhoe7 著i e5 車，i ka7 hioh ti7 黃線e5 所在，A 義--a2 ti7 hia 顧車。我講beh 先chhoe7 1 個餐廳食飯，A 義講in tau 今a2 日in 老pe7 做忌，in a 母有交帶，ai3 chhoa7 tng2 去厝--nih 食晝。A 義--a2 toa3 ti7 三重埔，goan2 行民權西路tui3 台北橋，雨soah 愈落愈有款，車窗關an5-an5,m7-koh iau2 是聽會著雨聲，理德e5 音響放1 te3 m7 知曲名，聽--起來koh 有koa2 熟sai7 e5 交響曲，氣勢na2 窗a2 外e5 雨，kui 個倒--落來，hou7 人be7 喘氣，這款音樂對我來講siuN 重，m7 是我e5 心情負擔會起--e5,我叫A 義--a2 關掉。理德問我ti7 高雄發生siaN2-mih tai7-chi3,nah 會感覺我情緒浮浮？我講起電腦專家e5 建議，相信beh liah8 jiau3-pe5-a2 m7 是joa7 困難e5 tai7-chi3。
A 義in 小妹iau2 koh ti7 大學讀夜間部，日--時ti7 PG 廣告公司上班，算是goan2 下游e5 公司，嘴齒有koa2 pok-pok 無齊，真kou2-chui，i kap a 母早就ka7 做忌e5 菜chhoan5 gah kui 桌頂，等goan2 3 個cha-pou--e5 tng2--來，在座koh 有1 個少年人，看--起來koh 學生a2 款，應該是in 小妹e5同窗--e5,尾--a2 紹介講是i e5 男朋友，讀新聞--e5,真ian-tau5,外交ma7 真好。
Goan2 kan-taN 食飯、開講，無講正經事，我be7 ti7 外人e5 面前講公司e5 內部事務。食飽，A 義講in 小妹e5 男朋友ma7 是Bridge-cards e5 校隊代表，goan2 4 個cha-pou--e5 就i7 Rubber，採國際記分IMP，1 點10 khou，頭1 個Round，我kap 少年--e5 1個Team，對抗理德kap A 義，少年--e5 會hiau2 所有e5 制度，goan2 iau2 是用Natural system，這個Round goan2 無幾手牌就2 個Games，續--落來換我kap a 義Partner，無siaN2 輸贏，到我kap 理德1 組對抗A 義、少年人hit 組e5 時，就有大相殺--a，少年人khah 有衝氣，雙手牌chiah 29 點，叫起到1 個Grand-slam，我ka7 Double，i koh Re--tng2 來，尾--a2 理德ka7 1 支i kioh-si7 無重要e5 小牌Discard－－thiam7掉，少年--e5 koh 做1 個無Finesse be7-sai2 得--e5,soah 成功，害我王牌以外，chhun e5 3 門花色long2 tioh8-ai3 留保護牌，hou7 i Squeezed--著，這個Double koh Re-double e5 合約去hou7 i 完成，我kap 理德這付牌大輸。這時天色暗雨也hioh--a，我講暗時koh 有約，beh 先離開，叫in 小妹來thap kha。
我ma7 m7 是真正有siaN2-mih 約會，kang7 款e5 Game sng2 siuN 久我會ia3-sian7,婚姻kap 事業對我來講ma7 是an2-ni，品榮若m7 是姑丈e5 公司，hou7 我be7 走閃--得，我ma7 無可能toa3 hiah 久。我沿向蘆洲e5 方向na2 行na2 想，雨tu2 落了，塗kha koh 會有積水，我e5 鞋a2有koa2 tam5--去，m7-koh iau2 是想beh 散步。路邊有1 個賣檳榔e5 擔a2,通光e5 玻璃櫥a2 有Ne-ong 閃光，1 個看--起來iau2 未滿18 歲e5 姑娘a2 坐ti7 內底，穿短褲，kha 長長，面--e5 是iau2 koh gin2-a2 性e5 笑容，我1 時無想siaN2-mih 就行oa2--去，i 用giau5 疑e5 口氣問--我：
「你beh 買檳榔？」
我聽著i e5 問話真無歡喜，kam2 講我be7-sai2 買檳榔？我無食無m7 tioh8,總--是i e5 口氣be7 輸是看我無目地e5 款，hoan7-se3 che ma7 是i 激我交關e5 步數，我就oan-na 笑笑ka7 i 應講：
「我無食檳榔，你koh 有leh 賣siaN2？」
「薰、涼e5 飲料long2 有，」I soah 換1 個大人面koh 講：「若我有kah-i3,kui 身軀long2 會tang3 賣。」
這時，m7 知an2-choaN2，我soah 起生理反應，cha 暝ti7 高雄，kap hiah sui2 e5 J 做夥，我無這款反應，幾pai2 kap Lisa 做夥，我ma7 保持平靜，thah 會這個未成年賣檳榔e5 cha-bou2 gin2-a2 我會an2-ni？我gang7 ti7 hia，無應gah 1 句話。
「若beh 買別項物a2,ai3 等我下班，he m7 是我上班e5 thau5-lou7。」
我chiah 發現ka-ti7 各樣thut-chhe5,緊beh 離開檳榔擔，hit 個姑娘a2 講：
「小等--leh，che 是我e5 手機a2 號碼，暗時10 點過，我就下班。」
我ka7 電話番袋--leh，m7 敢koh 看i e5 面，iau2 是ka7 i 買1 罐冰咖啡，就koh 行ng3 kang7 款方向。這chun7 我心情long2 be7 tiaN7-tioh8,親像ti7 khong7 紅毛塗e5 塗kha e5 tou7-peh-a2,chong5 來chong5 去，總--是chhoe7 無出路，1 罐咖啡lim 了，iau2 是感覺躁躁，嘴koh ta-ta，ka7 手機a2 theh8--出來，chhih8 Lisa e5 電話番，nah 知是Answer Machine，我就坐ti7 路邊1 個公車亭a2 e5 椅a2 頂，m7 知koh 來beh an2-choaN2 排解。
路燈無真光，chhio7 ti7 有積水e5 路--nih ma7 暗淡暗淡，2 隻狗a2 行--來，互相對看1 時a2,狗母ka7 身un ke7,狗公就騎--起lih，無掛有車來去，照常做in e5 爽快(sang2-khuiN3)。我看gah 真入神，nah 會狗a2 會sai2 an2-ni？人ma7 會有興e5 時chun7,互相koh tioh8 講條件、看場合，事後koh 會有犯罪感，kam2 講che 就是文明？文明ai3 付e5 代價是犧牲誠實、假sian 假tak。
我ka7 有電話番e5 紙條a2 jim5--出來，chhih8 頂頭e5 手機a2,koh 是留話：
「我是A 蓮，我這時是上班時間be7-sai2 接電話，若有tai7-chi3 beh chhoe7--我，請你留電話番kap 名，我若有eng5,hoan7-se3 會ka7 你回電話。」
我就ti7 附近等到10 點過，chiah koh kha3 hit 個號碼，i 隨就接--a，我1 時m7 知beh an2-choaN2 介紹我ka-ti7 是siang2,i soah 講知影我是hit 個買冰咖啡e5 John Nettles，i 知影我會kha3 電話，i ma7 leh 等我kha3。
Goan2 就ti7 kang7 款hit 個公車亭a2 見面，i 騎outoubai 來。我對A 蓮愈來愈好玄，i nah 會be7 輸long2 知影我e5 心內事，這個看--起來iau2 koh na2 gin2-a2--e5!John Nettles 是siang2?I nah 會an2-ni 叫--我？
A 蓮講i 愛看英國e5 探偵劇，有1 個系列e5 探偵片，主角演員叫做「John Nettles」，中年人，無ian-tau5,m7-koh 看面真khiau2,有智慧，講我hou7 i e5 印象就是na2 hit 個演員kang7 款。這時，我chiah 知i 是檳榔擔e5 頭家，斟酌看並無hiah 少年，專工妝做幼齒姑娘a2 形，hit 個檳榔擔1 個月收入20 幾萬，扣掉i koh chhiaN3 另外2 班小姐e5 月給，iau2 有10 thong2 萬thang 趁，無需要賣身。
這時，我e5 慾望也giong7-beh 消--去a，生出道德感，真kian3-siau3,soah m7 知beh 講siaN2-mih。I koh 笑gah 真自然，親像看thang3 我身體e5 慾望，ti7 暗淡、無siaN2 人來去e5 亭a2 內，oa2 來ka7 我chim，摸--我，等到我hit 個感覺koh tng2--來，i 就放開，an2-ni ka7 我戲弄，害我sa 無i beh chhong3 siaN2，無tiuN 無ti5,i outoubai 騎--leh，soah 做i 走！
1 工落雨，1 工好天，台北e5 氣候就是an2-ni，chai2 起，熱koh hip，iau2 未到9 點，日頭就真猛，我睏無安眠，hou7 日頭chhio7--著，目chiu chhak8-chhak8,坐計程車去上班，拜1，對上班族來講，是chiok 鬱卒--e5。我先去公司簽到，Lisa 請假，無人會自動thin5 咖啡hou7 我lim，無要緊，橫直小等我就kap PG e5 人約ti7 Coffee-shop，kang7 款是討論廣告案e5 劇本。Rona 有chhih8 內線電話hou7--我，講邱總經理leh 等我e5 消息。我iau2 無想beh 落決定，就無 chhap--i。
Ti7 beh 去PG 樓kha hit 間Coffee-shop e5 計程車頂，我leh 想講Lisa 也無先講beh 請假，cha 暝我kha3 去i toa3 e5 所在是電話錄音，是發生siaN2-mih tai7-chi3?我用手機a2 koh kha3 1 遍，kang7 款koh 是Answer Machine，kam2 講i 破病？在來i 都m7-bat an2-ni 過。我nah 會chiah 關心Lisa？無siaN2，che 是頂司對下kha 手應該有e5 關懷nia5。我ka7 ka-ti7 an2-ni 講。
這pai2 Lulu 無來，kan-taN 劉秀芬小姐nia5,i 講Lulu leh 無eng5 另外1 個Case，有拜託替i 向我請安。劉小姐e5 劇本寫gah 不止a2 心適。1 個美女si3-koe3 long2 受歡迎、hou7 人寵seng7,真hong-sin5,等i tng2 去到公司，事事項項long2 tioh8 主管ka7 i 指示，hit 個主管是智識型e5 中年女性。我建議會sai2 ti7 美女受人寵seng7 e5 過程加koa2 趣味性e5 鏡頭，劉小姐同意koh 再修改，koh 問我對演員人選有siaN2 意見。我臨時想著1 個趣味e5 組合，就是劉小姐ka-ti7 演hit 個受歡迎e5 美女，Lulu 演i e5 主管。I 有koa2 無歡喜，感覺我輕視i e5 智識性，Lulu 演主管是真好e5 人選，美女ai3 另外chhoe7。我笑笑，無對i e5 be7 爽表示意見，kan-taN 請i koh 再考慮kap 修改劇本，就先離開--a。
續--落來e5 khang-khoe3 上kai3 輕鬆，我會sai2 講是「奉命chhit-tho5」，姑丈命令我ka7 Falla 做導遊，chhoa7 i 熟sai7 台北市，想著 Falla 就想起呂大--e5,這對父女long2 真好做夥，be7 hou7 我有siaN2-mih 壓力，若mai3 koh 講he siaN2-mih 大石頭山e5 歷史故事，就koh khah 好。我是真pin7-toaN7 想e5 人，想siuN che7,對事實e5 進展無siaN2 幫贊，對健康ma7 m7 是kai3 好。
我ai3 先tng2 去駛車，橫直Falla ma7 toa3 goan2 隔壁nia5,kang7 款是計程車，我開始想Falla 是siaN2 款e5 女性。Lin2 m7 thang 想講我謝添發真正hiah A 舍，tng7 著母--e5 就beh，基本上我是無性別觀念e5 人，會想起Falla 是未來i beh 做我e5 頂司，我ai3 有koa2 了解，姑丈kap 邱總經理e5 鬥爭，我beh khia7 ti7 siaN2 款立場？時間無che7--a，chai2 起，邱總--e5 就一直beh 叫我做決定，koh 無joa7 久姑丈ma7 會問我想法an2-choaN2，我若無了解Falla，kam2 有法tou7 kap i 配合？
呂大--e5 來開門，ka7 我講Falla ka2-na2 感--著，有koa2 發燒，leh 睏。我想講是前幾工去樹a2 kha 看tou7-peh-a2 淋著雨去感--著，到taN iau2 未好，就ka7 呂大--e5 會失禮。I 講m7 是幾工前e5 tai7-chi3,cha 暝，陪i 去公園a2 散步，tu2 落雨了，氣候無穩定，chiah 會感--著。Hit chun7,我ti7 三重埔beh 去蘆洲e5 1 間公車亭a2 內，人ma7 gong5-gong5 hun7-hun7。呂大--e5 講in 秋菊這pai2 tng2 來台灣，真歡喜有我chhoa7 i 去chhit-tho5,叫我mai3 ou-peh8 想，等i khah 有元氣，就會koh 麻煩我來chhoa7 i si-koe3 去。了後，i 問我去高雄有siaN2 趣味--無。Goan2 tak8 chai2 起long2 有做夥去走健，siang2 若有tai7-chi3 be7-tang3 參加，就ai3 hou7 對方知影，chiah be7 khok8-khok8 等，我beh 去高雄有先ka7 i 報備--過。
我iau2 是ka7 車駛--出來，想講倒tng2 去公司處理電腦e5 tai7-chi3,駛過hit 條賣蚵a2 麵線e5 巷a2 口，iau2 未leh 賣。手機a2 有電話入--來，是Lisa kha3--e5,i 有kha3 電話tng2 去聽錄音，知影我leh chhoe7--i，講i 這時tng2 去宜蘭，in 厝--nih 安排i kap 人對看。想be7 到這個時代koh 有人leh 對看，我感覺有koa2 時間錯亂--去，1 時soah m7 知beh 講siaN2。Lisa 誤會，問我講：
「你leh 無歡喜我kap 人相親？」
「無--lah，是講像你生做chiah-ni7 sui2,nah 會koh tioh8 人紹介beh 對看？」
「就是有人無目 chiu，邊--a2 有美女m7 看，去別位leh niau-niau 相。我chiah 會tioh8 tng2 來故鄉beh hou7 人看koan5 看ke7。」
「看了an2-choaN2？你是siuN koan5 iah 是siuN ke7?」
「應該是差不多--lah，hoan7-se3 若有合，我tng2--去就beh 辭thau5-lou7--a。」
「好--lah，我會替你祈禱，願上帝祝福--你！」
我tu2 關機，i 大概m7 放我煞，電話就隨koh 入--來，我續嘴就講：
「你這款koan5 ke7 tu2 好e5 美女，無食thau5-lou7 ma7 無要緊。」
「多謝你e5 o-lo2,我是秀芬--lah。」
我chiah 知影是劉小姐kha3--e5,siuN chhong2-pong7,hut teng5-taN5--去。I 表示對goan2 今a2 日討論劇本e5 時，i e5 反應siuN 無禮貌，beh ka7 我會失禮。我早就boe7 記得有siaN2 失禮e5 tai7-chi3--a，良心講，我m7 是hiah gau5 記koa2 有--e5 無--e5 hit 款--e5。劉小姐講koh 想斟酌，我實在是leh o-lo2 i 是美女，並無講sui2 姑娘a2 就一定無頭殼，i hit 款態度實在真不應該，害我好心hou7 雷chim，對我真無公道，i 有考慮beh 演hit 個角色，希望e-hng 下班會tang3 請我食飯。
劉小姐是學戲劇--e5,我想講che kam2 是koh 1 個劇本？下游公司e5 案beh hou7 頂公司通過，步數真che7--leh，總--是，去食i e5 飯看1 個真也無敗害。
Goan2 ti7 1 間真普通e5 西餐廳食暗，音樂真糟耳，chhim2 食飽，goan2 附帶e5 咖啡無掛lim，緊逃命，我 beh 送i tng2--去，i 講想beh 去khah 野外行行--leh，問我 kam2 另外有約會。我就載i peh 起lih 北二高，駛向木柵。Goan2 e5 暗頓有飯前e5 酒，i e5 面小可a2 紅紅，半坐半the ti7 我邊--a2 e5 座位，目chiu liah8 我bui-bui--a2 看，koh 問我講：
「你kam2 真正認為我是美女？」
看i 短短e5 頭鬃，目chiu 真大蕊，嘴唇tam5 濕tam5 濕，有影比日--時koh khah 迷--人。我無應話，kan-taN 用tim3 頭表示肯定。
「若an2-ni，你nah m7 ka7 我chim？」
我注神leh 駛車，m7 敢oat8 頭，就用另外1 支手ka7 i 攬--1 下，隨就放--去：
「 我想講你可能是同性戀--e5,無愛cha-pou--e5。」
「是--lah，看我e5 短頭鬃，tak8-e5 long2 會an2-ni 想，我khah 免受無必要e5 攪擾。我ma7 無反對同性e5 戀愛，ti7 英國有經驗--過，我對cha-pou--e5 無特別有意見，ai3 感覺會合。」
我開始對i 有khah 好e5 印象，上無，i 真坦白。
「你nah 會無愛ka7 我chim？」I koh 問kang7 款e5 話，應該是邀請。
「等lan2 khah 熟sai7,確定互相會合chiah 講。」
「你講我是美女，是leh 騙--我e5,無，你就chim--我。」
「Che 牽涉道德問題，m7 好--lah！」
「Lan2 long2 是成年人，你無bou2 我無嫁翁，有siaN2 道德問題？」
我無ka7 i 解說，我講e5 道德問題是因為i 是我下游公司e5 人，i e5 案ai3 我通過，goan2 若有性關係就會有道德問題。車駛去Niau-khang，chhoe7 1 間會tang3 看遠e5 食茶店，goan2 ti7 hia 看光景。I koh 未死心，問我nah 會無ka7 chhoa7 去旅社。我想著cha 暝ti7 路燈暗淡，路邊e5 hit 2 隻狗a2,hiong5-hiong5 感覺秀芬做人比我khah 實在，無chhoe7 道德理由欺騙ka-ti7 e5 慾望。I kai3 成有感覺著我e5 笑意，問我kam2 是leh 笑--i。我ka7 i 應講：
「若都市e5 路樹下kha 有tou7-peh-a2,下面是地下水道，頂koan5 是khong7 紅毛塗e5 安全島，hit 隻tou7-peh-a2 beh 去toh 位chhoe7 出路？」
「你有性e5 苦悶，chiah 會問這個問題。」I 真肯定ka7 我講：「Mai3 chhap hit 隻tou7-peh-a2,ka-ti7 e5 問題ai3 ka-ti7 解決，e-hng 我beh 來去睏lin2 tau！」

【Part 3 煞，後期繼續】

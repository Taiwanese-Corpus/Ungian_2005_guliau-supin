∮BONG報小說
路樹下e5 tou7-peh-a2 (2)
Babuja A.Sidaia

Part 2：大石頭山e5 啟示

我慣勢beh 睏chin3 前捧1 甌冰水，坐ti7 電腦前ka7 今a2 日e5 khang-khoe3 整理--1 下，bin5-a2-chai3 e5 tai7-chi3 ma7 準備好勢，了後chiah na2 lim 冰水na2 想今a2 日所tu2--著e5 tai7-chi3,心情hou7 冰水冷靜--落來。
Lisa kam2 是Spy？我想long2 無，i 有siaN2-mih 理由ai3 出賣品榮？我hit 暝睏be7 落眠，在來我是講睏就睏--e5,有煩惱天光了後chiah 處理，m7-koh Gill i na2 會chhoa7 男朋友去看goan2 cha-bou2 kiaN2？
無想著會去tu2 著Gill，Lisa 講beh ti7 姑丈in tau 附近落車，隨就看著Gill 行--出來，手--nih 牽1 個cha-pou 人，看in e5 形就知影是hit 款關係e5 1 對。I ma7 有看著我，目chiu liah8 Lisa lio2--1 下，面--e5 ka2-na2 有koa2 看我無點，大概想講koh 是我e5 辦公室戀情。
Gill chhim2 來公司e5 時，tak8-e5 long2 有讀過i 專訪姑丈e5 報導，無人ka7 i 當做新人看待，姑丈命令我負責ka7 i 介紹公司e5 業務kap 人事。Hit chun7 e5 Gill 清純gah na2 tu2 ui3 學校出--來e5,對世間事事項項long2真好玄，m7 bat--e5 就問，tak8 個答案long2 會hou7 i 想kui pou 久，i leh 思考e5 表情be7 輸1 sian 沉思e5 女神，目chiu na2 像深山內m7-bat 流入人間e5 泉水，kap 這時完全是2 樣。
Cha 暝e5 雨ka7 心情ma7 順續洗清氣，toa3 ti7 現代大樓na2 khong 人--leh，m7 知風m7 知雨，落去到大廳，保全公司派--來e5 管理員笑笑：
「謝--先生，gau5 早！Cha 暝落大雨，水iau2 未退，無法tou7 koh 去走健--a。」
走健(chau2-kiaN7)是我發明e5 詞，意思是為beh 保持身體勇健，慣勢khoaN-khoaN-a2 走，he 是我tak8 chai2 起long2 ai3 做e5 運動，若落雨就無i 法--a。Tu2 想beh to3-tng2 去樓頂，大門嘴呂大--e5 就hoah 聲：
「好膽就走，驚這款雨a2!」
I theh8 1 頂kap i 戴--e5 kang7 款形e5 帽a2 hou7 我，邊--a2 koh 有1 個身材真好e5 小姐，用目chiu ka7 我笑。呂大--e5 toa3 ti7 附近，我走健熟sai7 e5 前輩，本底我long2 叫i「先輩(sian-pai2)」，有leh 來去了後，goan2 就改嘴，我叫i 呂大--e5,i 叫我發--哥。Goan2 kang7 款先走入去大學seh8 運動庭，hit 個小姐走e5 姿勢真自然，保持一定e5 速度，應該ma7 是道友，i 面--e5 笑容ka2-na2 自來就kah--e5,be7 lak 色。呂大--e5 無ka7 我紹介，i ma7 long2 toe3 goan2 leh 走，大概是新beh 加入goan2 2 人組走健會e5 厝邊。沿路tu2 著真che7 道友，long2 面熟面熟，m7-koh ma7 kan-taN 互相「gau5 早」nia5,goan2 走健--e5 本底就罕得leh hioh-khun3,有e5 熟sai7 幾na7 年--a，ma7 無講過話，互相m7 知名姓。
40 分鐘久tng2 來到呂大--e5 in tau 門嘴，i 招我入--去，hit 個小姐soah 自動toe3 goan2 入--來，koh 先去內底theh8 2 條ta 巾a2 hou7 goan2 2 個chhit 頭chhit 面。呂大--e5 chiah 紹介講是i e5 cha-bou2 kiaN2，秋菊，tu2 ui3 米國tng2--來。
呂大--e5 是退休e5 文學教授，真久就無bou2--a，後生kap cha-bou2 kiaN2 long2 ti7 國外，ka-ti7 生活。我知影i 上疼ti7 米國e5 這個cha-bou2 kiaN2，今a2 日goan2 算初會面，i ka7 老pe7 thin5 1 甌豆奶，ka-ti7 kap 我lim 清咖啡(Black-coffee)。
我對文學這款物件真han-ban7,感覺chiok lo-so，明明都1 句簡單e5 話講gah hiah 複雜，ham7 生活koh 無ti7 無tai7,呂大--e5 m7-bat ka7 我講過文學e5 tai7-chi3,ma7 m7-bat 講過hou7 人聽無e5 話，我kap i 交陪感覺加真輕鬆。
本底有想beh koh 去hit 條巷a2 口chhoe7 蚵a2 麵線，m7-koh 今a2 日ti7 呂大--e5 hia 有chhian5 著時間，就直接ka7 車chhah 去公司e5 地下室。電梯peh 到16 樓e5 時tu2 好9 點，Lisa ka7 我nih 1 下目表示我準時上班。先kha3 電話hou7 姑丈，感謝cha 暝a 姑kap i e5 招待，goan2 cha-bou2 kiaN2 寄ti7 in tau 我比ka-ti7 chhoa7 khah 放心，姑丈講i 完全同意這種看法。我kha3 電話hou7--i 是例行e5 khang-khoe3,m7-koh 今a2 日有準時上班，ma7 ai3 緊搶時間thang hou7 i 知。Lisa 笑我kioh 是an2-ni 真khiau2,其實是khong-am，我若tak8 日long2 固定9 點半kha3 電話，姑丈就m7 知我幾點到公司--e5,1 禮拜chiah 1 半pai2-a2 準時上班nia5,就緊beh kha3 電話，be7 輸ka7 goan2 姑丈講明--e5,「我今a2 日有準時上班neh」。Ka-ti7 lau3-khui3 ka-ti7。
我原本就m7 是joa7-a2-ni7 khiau2 e5 人，讀高中e5 時代，老師為beh hou7 全班e5 成績khah koan5--leh，考試e5 時，i thiau-kang 看報紙，hou7 goan2 有機會掀冊，我long2 堅持照ka-ti7 e5 意思寫，會就會，be7 就be7。同學問我有偷掀冊--無，我long2 講「有」，an2-ni chiah be7 hou7 人笑「假gau5、假sian」；老師tiaN7-tiaN7 罵我：
「1 粒niau2 鼠屎害gah kui 鼎糜long2 be7 食--得！連抄冊都會抄m7-tioh8!」
講我ka7 kui 班e5 平均分數giu2 ke7。到大學就無kang5--a，考試若規定be7 sai2 掀冊--e5,我long2 會ka7 老師抗議，講考試是leh 考理解e5 程度，m7 是比賽看siang2 記智khah 好，khah gau5 暗念。老師若無接受我e5 抗議，我kang7 款thiau-kang 大su3-ki-a2 ka7 冊theh8--出來，我無一定會參考，m7-koh an2-ni khah 爽。有幾na7 科我long2 重修幾pai2 chiah 及格--e5。
Goan2 宣傳部15 分鐘e5 會報了，我ka-ti7 bih ti7 辦公室設計1 個計劃，我ka7 這個計劃號名「LJPA ACT」，解讀--出來就是「Liah8 jiau3-pe5-a2 行動」，這chun7 我iau2 be7-sai2 透露行動e5 內容。Lisa 有幾pai2 入來我e5 工作桌邊，捧咖啡hou7--我，theh8 m7 是真要緊e5 文件hou7 我簽，m7-koh i e5 目箭long2 無掃tui3 電腦畫面這peng5 來。
Beh 晝，邱總--e5 e5 秘書Rona kha3 電話問我晝頓kap 人有約--無，講總經理希望beh kap 我食飯。Goan2 ti7 總經理室食Rona 去日本料理店買e5 定食，總--e5 講goan2 姑丈想beh 去hoaN7 另外1 個「品華證券」，he 是「品榮」系統e5 子公司，m7-koh 這時e5 業績變主公司，按算beh ka7 品榮董事長e5 職位讓hou7 邱總--e5 做，i 問我意見an2-choaN2。我kap 總經理m7 是真會合，m7-koh 話講to3-tng2--來，換i 接做董事長e5 位ma7 真合理，koh 講，我ti7 品榮ma7 chiah kan-taN 1 個宣傳部占主任缺e5 副主任nia5,這款tai7-chi3 我有siaN2 身份thang 插嘴？上bai2,我是toe3 姑丈去「品華」nia5。邱總--e5 ka2-na2 ka7 我看thang3--過，目chiu bi--起來，真嚴肅講：
「Lin2 姑丈有開1 個條件，你ai3 留ti7 品榮，兼做董事。」
這款重要e5 tai7-chi3 我be7-sai2 chhin3-chhin3 chhai2-chhai2 就回答，這個邱總經理是江湖老a2,專工趁goan2 姑丈iau2 未ka7 我講就先chhoe7--我，tiaN7-tioh8 有i e5 棋路，我若行1 步teng5-taN5，hoan7-se3 連姑丈都會去hou7 kun--去。我m7 是khiau2 人無m7-tioh8,總--是也有我e5 phiat 步，對我無的確清楚e5 tai7-chi3 就嘴that an5-an5,無beh 應話。邱總換棋步，用感情ka7 我包：
「你知影，lin2 姑丈也無gah 1 個後生，ka7 你當做親生kiaN2 看待，將來che 事業long2 是你e5,我kap i long2 是leh 先替你hoaN7 nia5,你來品榮ma7 幾年--a，我想講ma7 應該ka7 你升做宣傳部真正e5 主任--a。」
邱總--e5 講話e5 語氣，聽--起來誠意100 分，若m7 是我真bat--i，有影會hou7 i 感動gah 流目屎。我本底就是主任，na2 有需要i 升，講he 好聽話。早m7 升慢m7 升，這時需要我配合--a，chiah 講che！我想bong2 想，iau2 是無beh 應話。
出總經理室e5 時，我看Rona e5 目色就知--a，Rona beh 40 歲--a，toe3 邱總--e5 chiok 久，在來i 對我面--e5 是禮貌性e5 笑容，目chiu 內冷冷，有歧視e5 意涵ti7--leh，這chun7 i 目chiu 內e5 冰iuN5--去a，是對權力e5 尊重，總經理一定先講hou7 i 知--a，Rona 換用對董事e5 態度leh kap 我chih 接。
PG e5 林總經理kha3 電話hou7--我，問我對Lulu kap 劉秀芬leh 進行e5 廣告企劃案意見an2-choaN2。Che 是leh 探口氣--e5,我有立場上e5 考慮，be7-sai2 siuN o-lo2 下游公司，就講「ai3 koh 看khah 詳細e5 劇本chiah 知」。過無joa7 久，換hit 個廖--e5 kha3 電話，問我toh 1 暗有eng5,講i 知影1 間新開e5 酒店，氣氛真Special，想beh 請我去行行--leh。我想著ti7 社會上，若想beh ka7 有業務關係--e5 kha3-iu5,就講「詳細chiah koh 講」，林總經理大概liah8 準我也是這個意思。
為著LJPA ACT 計劃e5 需要，我講董事長chhoe7--我，ai3 khah 早下班。Che 也是事實，我e5 Bibi-call 出現260，表示goan2 姑丈有重要e5 tai7-chi3 叫我去26 樓kan-taN 1 間e5 董事長室，goan2 e5 電梯kan-taN 到25 樓nia5,kan-taN 1 台專用電梯會tang3 起26 樓，連總經理都無hit 台電梯e5 電子鎖匙。電梯口是特別安全室kap 秘書室，董事長若beh 請siang2 起--lih，就叫警衛親身落去chhoa7 人。我有鎖匙當然ka-ti7 就會tang3 來，秘書小姐講goan2 姑丈有交帶，我若到位，免通報，ka-ti7 入--去就好。
姑丈坐ti7 窗a2 邊i e5 桌後，phong3 椅頂有1 個小姐，穿chhah 正式koh 真有品味，看著我入--來，姑丈愛goan2 互相自我介紹，i 講叫做Falla，真罕得人用e5 名。了後，姑丈請hit 個小姐坐--1 下，愛lim siaN2-mih 會sai2 叫秘書iah 是ka-ti7 chhoe7。Goan2 2 個入去另外1 間i e5 資料室兼冊房，姑丈先問我邱總經理kap 我講siaN2-mih。企業界na2 KBG kap CIA--leh，Spy Versus Spy，我相信總經理邊--a2 有姑丈e5 人，若an2-ni，邱總--e5 應該ma7 有安插人ti7 姑丈身邊。姑丈講beh 去接「品華證券」ma7 是為集團設想，m7-koh 品榮是根本事業，be7-tang3 chhin3-chhai2 就交hou7 邱總經理，i 希望koh 幾年a2 我就會tang3 接。外口hit 個小姐是專工ui3 米國請--tng2 來e5 企業管理專家，原本ti7 1 間國際性e5 公司做管理總裁，i beh 安排去品榮做總經理，邱總--e5 絕對會反對，m7-koh che ma7 是hou7 i 做董事長e5 條件。以後我ai3 kap i 好好a2 配合，i chiah tng2 來無幾工，希望我會tang3 chhoa7 i 熟sai7 台北kap 公司。我ka7 姑丈講責任siuN 重，我驚負擔be7 起，i kan-taN 笑笑講：
「我都無leh 驚--a，你leh 驚siaN2？」
講--來ma7 有影，i 建立e5 公司beh 交hou7--我，應該i 比我ai3 koh-khah 操煩。
坐電梯e5 時，我感覺怪怪，hit 個Falla 小姐目chiu liah8 我直看，我起phaiN2-se3,就ka7 面oat8 去邊--a2,iau2 是ti7 鏡--nih 看著i leh 看--我，khoaN-khoaN-a2 我感覺i e5 面leh 變，ui3 目chiu 笑到嘴角，溫純e5 文文a2 笑，真熟sai7 e5 感覺，i 是……！我koh oat8 tng2 來看斟酌，ka2-na2……，是--lah，chai2 起chiah 見過面，呂大--e5 in cha-bou2 kiaN2！
「你na2 會變Falla？你是……？」我hiong5-hiong5 boe7 記得i e5 名。
「失禮，謝--先生，我是呂秋菊，Falla 是我ti7 米國e5 名。」
到地下室，坐我e5 車，i 講隨在我駛，i 知影e5 台北市kan-taN goan2 e-chai2-a2 走--過e5 所在nia5。我就chhin3-chhai2 駛，na2 行na2 講話。有koa2 烏陰，我想過無joa7 久koh beh 落雨--a，m7-koh 無要緊，i e5 面koh 回復chai2 起hit 款自然e5 笑。奇怪，1 個人嚴肅kap 笑面會差hiah che7,我an2-choaN2 都認be7 出--來。
「我e5 名是ka-ti7 想--e5,ma7 m7 是siaN2-mih 米國名，goan2 a-pa 叫我秋菊，就是希望我親像秋--nih e5 菊a2 an2-ni，m7 是野sui2,m7-koh 有ka-ti7 e5 風格。」
「這個名be7 bai2,本底我感覺song5-song5,聽你解說了後，就感覺有氣質--起來。」我承認ka-ti7 確實無文學修養。
「Beh 號米國名e5 時，我想講秋天e5 米國話講是Fall，我就加1 個a，an2-ni khah 有成1 個人名。」
我想講「秋天」kam2 m7 是「Autumn」，橫直我e5 英文無好，也m7 敢問。聽i 講了，koh 斟酌ka7 看，有影ti7 i 身--上，感覺有秋e5 氣味，冷冷，koh 有koa2 溫暖e5 表情，坐gah 真四正，頂半身直直，衫kap 人配--起來，親像1 叢葉a2 tu2 tng2 紅e5 楓(png)a2。I 講呂大--e5 kap goan2 姑丈是大學時代文藝社團e5 朋友，一直有leh 來去，我toa3 e5 大樓kap 呂大--e5 in tau long2 是khah 早姑丈做建築e5 時起--e5,呂大--e5 早就知影我e5 身份，m7-koh 姑丈拜託i mai3 hou7 我知。Koh 是Spy e5 故事？我希望tai7-chi3 m7 是an2-ni。
我講beh 請i 去食1 擔真正有參蚵a2 e5 蚵a2 麵線，i 真歡喜，講i 自讀高中e5 時chun7,in a 母kap a-pa 離婚，順續ka7 i chhoa7 去米國，了後就m7-bat tng2 來台灣，蚵a2 麵線e5 味i 早就boe7 記--得a，真che7 台灣料理long2 想beh 食--1 下。我leh 暗算i e5 年歲，應該ma7 chiah 30 出頭歲e5 款，i ioh 出我e5 心思，笑講：
「Be7-sai2 算，ou-peh8 ioh 女性e5 年歲是真無禮貌--e5。」
到巷a2 口，soah 無leh 賣，有sap-a2 雨，我cha-hng chhah 車hia 空空，我kang7 款ka7 車pha--起來，招i 出來外口hou7 天公伯--a2 滴聖水。I 無掛hit 軀sui2 衫，真ah-sa-ri 就kap 我出--來，goan2 行tui3 hit 叢路中央e5 樹a2 hia 去，講cha-hng 有幾個gin2-a2 ti7 樹a2 kha 灌tou7-peh-a2 e5 tai7-chi3 hou7 i 聽。
Kiam2-chhai2 是烏陰天，安全島頂e5 樹a2 kha 無gah 1 個人影，我比hit 工hiah-e5 gin2-a2 灌tou7-peh-a2 e5 所在hou7 i 看，i 講：
「若有銅管a2,lan2 ma7 去te2 水來灌看mai7--leh。」
Goan2 khia7 ti7 樹kha，雨毛a2 ak be7 著，有風chhu-chhu-a2 吹--來，ka7 熱--人e5 鬱悶pun5 走--去，我想著cha-hng beh 暗出紅霞，cha 暝soah 落大雨，台北e5 天氣有影真be7 按算--得。我kap Falla chai2 起chiah 見頭pai2 面nia5,這chun7 soah 感覺be7 hiah 生疏，走健e5 笑容、辦公室嚴肅e5 面色kap 這款親像秋--nih 溫溫e5 表情，che kam2 有影kang7 1 個人？這個人beh 做goan2 公司e5 總經理，我e5 頂司，我m7 知日後koh 會tang3 hiah 輕鬆kap i 做夥--be7。
我ka7 公司e5 業務kap 人事大概ka7 i 簡單做1 個說明，大部分e5 資料i long2 有看--過a，koh 問我各部門主管e5 性格，我ma7 無真了解，講--來，我ti7 公司m7 是重要e5 職員，png 姑丈e5 福氣 chiah peh 到副主任--e5。我問i na2 會想beh 放棄米國公司hiah 好e5 thau5-lou7,i 講：
「米國有1 粒石頭山，kui 粒山就是1 粒大石頭，hia 變做1 座公園，有1 個雕刻家用i 半世人e5 時間ti7 koan5-koan5 e5 石頭頂刻米國南北戰爭南軍e5 3 個將軍，i hit 世人刻無好，換in 後生續落去刻。這chun7 tak8 暗long2 有leh 放Laser e5 影片，講南北戰爭南軍悲壯e5 故事。Lan2 long2 知影，南軍是反對解放烏人--e5,結果是北軍贏，m7-koh 米國iau2 是無反對南方人做這款歷史影片。」
「歷史是過去e5 tai7-chi3,無論siang2 輸siang2 贏，iah 是講toh 1 peng5 khah tioh8,toh 1 peng5 khah an2-choaN2，long2 會sai2 hou7 人記念。」
「你講了真有理！」I koh 講：「我想講台灣應該ma7 有koa2 歷史經驗親像你講--e5 an2-ni，m7-koh soah 想long2 無，我是讀高二e5 時chiah 去米國--e5,na2 會hiah 無了解台灣？我kha3 電話問goan2 老pe7,i 講會sai2 ka-ti7 tng2 來經驗看mai7--leh。Koh 想著goan2 老pe7 ka-ti7 1 個ti7 chia，真想beh kap i 生活，就an2-ni tng2--來a。我m7 知che 是1 時e5 衝動iah 是永遠e5 感情，m7-koh 若無tng2 來經驗--1 下，我這世人一定會m7 甘願。」
台灣e5 歷史？我ti7 chia 生ti7 chia 大，我所看--著e5 就是歷史，kam2 講tioh8-ai3 寫tiam3 冊--nih iah 是ti7 石頭山leh 演--e5 chiah 是歷史？歷史知影了後beh chhong3 siaN2？我m7-bat 想過這款問題，在來我就對政治意識型態e5 tai7-chi3 真無趣味，歷史kam2 是政治e5 意識型態？我iau2 是插嘴講：
「Beh 了解台灣na2 tioh8 hiah 麻煩，電腦網路內底siaN2-mih 資訊ma7 有，na2 tioh8 tng2--來？我an2-ni 講kiam2-chhai2 siuN 簡單化。」
「Ma7 hoan7-se3 是我想gah siuN 複雜，我想講歷史m7 是用讀--e5 iah 是看影片--e5,需要lan2 去生活、去體驗、去kap i 做夥喘氣，我m7 是beh chhoe7 siaN2-mih 台灣e5 石頭山，親像去夜市行--1 下，去庄kha 所在seh8--1 下，an2-ni 就好--a，我m7 知an2-choaN2 chiah 會hou7 ka-ti7 感覺滿意。」
我想著in 老pe7 是文學教授，莫怪cha-bou2 kiaN2 e5 想法ma7 chiah 奇怪，真想beh 問i 婚姻kap 家庭e5 狀況，m7-koh in 米國人真注重私人e5 秘密，我kap i iau2 無hiah 熟sai7,問這款問題是真失禮e5 tai7-chi3,就緊換1 個話題，問i 關係電腦方面e5 安全問題。I 聽我講懷疑有人侵入我e5 公事電腦檔案，建議我先做安全設施，有人專門經營電腦保全公司，也就是電腦秘密檔案e5 守衛兼管理，mai3 hou7 Hacker koh 繼續侵入，了後chiah khoaN-khoaN-a2 查看siang2 是Spy。我hit 套LJPA ACT 若去tu2 著內行--e5,人會ti7 電腦設定反尾行(bi2-heng5)，就斷線--a，總--是，我會sai2 試看mai7,無siaN2 損失。
顧講話，m7 知siaN2-mih 時chun7 雨soah 大--起來，樹oe 遮be7 chiau5-un5,我招i 緊tng2 來車--nih，i hiong5-hiong5 hoah 講：
「你看，真正有tou7-peh-a2!」
Kam2 是hou7 雨水逼--出來e5?樹根邊有影有1 隻，我斟酌看1 下真：
「He m7 是tou7-peh-a2--lah，he 是ka-choah8!」

BONG報NEWS
  米國NewJersey台灣同鄉組成e5 N.J.關懷台灣基金會公佈1999年度獎助名單，ti7  7月米東夏令會頒獎，其中團體獎助e5 部份，包含獎助李江卻台語文教基金會推展台語文學、發行台語文月刊e5 事工，獎金是米金750khou。今年e5 獎助對象iau2 包含：部落文化傳承協會、台灣教師聯盟、『外省人』台灣獨立促進會、白色恐怖真相研討會等 ；另外有個人奉獻獎頒發hou7 張清溪、賀陳旦kap 劉俠。
【Part 2 煞，後期繼續】


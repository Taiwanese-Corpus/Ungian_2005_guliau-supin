
過年
（胡紹風  記）
街路恬靜，kan-ta店前e5 chheng5-oe 佮國旗e5 妝thaN7。忽然有phih-phiak8 e5聲四面teh應，宛然親像戰陣e5機關銃。啊！這是甚物時陣--leh?就是新年e5初一早。   
Koh一tiap8 仔久日tui3東出，日光照著樹葉，koh有淡薄風，就那顯出伊e5美麗。過年e5景緻有an2-ni，莫怪叫做恭喜。
當ti7這個時街角有一塊草厝，壁塗攏落了，壁pin2一枝一枝thang算，厝頂也壞，tui3內面thang分別天色。忽然有聲tui3房內出，聲細koh破chhe3,teh叫講：「喜仔，我真枵，通pu5淡薄am2 糜hou7我。」囡仔應講：「阿爸，我pu5好--啦。」就te2 ti7碗--nih8捧到眠床前。Ti7眠床倒一個病人，頭毛lang3-lang3,面黃、目塌，宛然親像陰sin e5人脯，伸出枯ta5 e5手來接碗，小可將身軀pheng7 ti7遮風，就直直lim hit碗糜，將目珠看伊e5子講：「phih-phiak8 e5聲，he是啥貨？」應講：「是 teh放炮，因為早起是過年。」病人吐氣講：「我連累子真濟--啦，tui3你e5老母死了，生理失敗，koh身軀也hou7病攻擊，致到跋落ti7 貧窮窟， 
已經m7 知有過年e5事誌，想往過開店e5時假若眠夢；本然是家己自立，今仔日著倚靠別人。
今ti7這艱難e5日子甚物人teh助贊？」應講：「是咱隔壁e5媛姆，有時將米，也bat用錢hou7咱，除去伊一個，iau2-boe7有第2個ka7 我iat8 手。」病人講：「真正好心，咱父子e5命實在是伊teh 保護，當這時米糧chiah 貴，好額人一味愛較好額，甚物人e5心有囥艱苦人e5面影？所有囥e5 To5-chu，I2-tun3 na7-tiaN7，ku3 你艱苦人 an2-choaN2，有耳tiN3 無聽、目珠假無看，宣言講佮伊無干涉 hah！想hiah-e5富人敢be7 hou7媛姆恥笑--mah?」
病人姓蕭名正，伊e5子就是喜，12歲，雖然歲少，iau2 gau5 服侍父，thang講是有孝。
隔幾若日有一個生分人衣冠齊整，目珠注神看草厝，家己講：「這間敢m7 是阮兄teh toa3 ？」就大聲叫：「俺兄，lin2小弟義仔轉來--lah！」入門聽著聲細細 teh應：「你e5薄情兄ti7 chia。」入門兄弟見面只有聽著啼哭e5聲，煞無話thang講離別e5消息。一tiap8 仔久聲恬，義仔就講伊離別兄過去中國做生理，佳哉有趁錢，今順過年e5機會轉--來，無扑算阿兄你抵著chiah 悲慘，這攏是我辜負你，向望阿兄赦宥 。 
講煞liam5-piN請醫生來看，也食藥。阿正e5病欠調養koh厚鬱卒，所以才hiah 消瘦。今兄弟相會，伊e5歡喜夠額通醫病，幾日久就好好。義仔liam5-piN倩人重起將舊換新，黃金e5氣力實在thang驚，無偌久起好，就搬過去toa3 。落成hit日人客滿堂，阿正起來捧杯請逐家lim ，出聲講：「前日e5過年m7是我e5,今仔日才是我真正e5過年。」聖經講： 「Lin2所抵著e5試無m7 是人e5常事；上帝是信息，無beh hou7 lin2抵著試過頭ti7 lin2所會當；就是ti7受氣e5時beh 續開脫出e5路，hou7 lin2當會起。」（哥林多前書10：13） 
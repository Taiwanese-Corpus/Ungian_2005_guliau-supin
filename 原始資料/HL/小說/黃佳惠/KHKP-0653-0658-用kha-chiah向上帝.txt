用kha-chiah向上帝
賴仁聲 
〔序言：我m7是小說家，所以我無teh想我會寫好e5宗教小說thang利益大家。總是頂日接著咱南台e5編輯部長命令我寫，總是伊ka7我指定宗教的、福音的、短篇--e5。所以我就用祈禱來寫。
論小說e5感化是真大。你看盧梭（    ）寫リтю   教育小說，惹起法國e5革命。美國e5某姊妹寫「奴才多馬」，就引起美國南北戰爭，變做放黑奴e5運動。
咱國裡e5賀川豐彥--氏所著e5宗教小說，hit e5感化e5力亦是真深。
論報紙差不多m7-bat講有報無小說。若是咱e5公報tui3早到今m7-bat khiat載小說。我看這擺是試做，亦是今年編輯部大英斷。記得早年「閩南聖會報」連載「五更鐘」真有趣味kap利益。Bat和漢文kap外語e5兄姊有濟濟好e5消息、抑是實話thang讀。若是ti7咱台灣只有會曉讀羅馬字e5兄姊無tu2好e5冊thang讀，來培養in e5情緒，kap tui3 hit e5來bat濟濟有益e5事。實在真遺憾。早我bat寫「阿娘e5目屎」，亦是為這個意思。
今這擺ti7-chia ai3用「用kha-chiah向上帝」做題目，來寫一個事實小說。事，實--e5。講名較歹勢，一切用假名，亦照hit 個經過e5大略，我ka7伊敷衍攤開做小說來表現ti7這，做5擺來連載。
請兄姊會記得，我m7是小說家，我是上帝e5奴僕。所以結局我所寫e5小說，就是用社會事實e5形象來描寫；猶原是一篇e5說教。Hou7看e5人透過hit 個事實，來得到真理e5教示。所以這篇e5小說，頭尾是宗教的、福音的；請lin2諒解。Koh這篇小說是用「Teng-hu5嫂」做中心來講。
論寫小說ti7報面，這擺不才是頭擺。所以若有無tu2好e5所在，請這方面e5諸先輩斥正就是。〕
Ⅰ.訪問
「牧師平安」。「Oan5姐來坐」。牧師tui3後面穿一領睏衫，手giah8齒bin2,面iau2帶愛睏神，就tui3灶腳出來。早起外面攏罩霧，天氣真冷。牧師所穿e5衫真厚；真寒手勼勼。就tui3 Oan5姐講：「Oan5姐你早起thai3 chiah gau5早？」「無gau5早ne7!已經8點外lah。」「Hou3!我早起真晚起來。是因為我cha暗真sian7,去佈道行真遠，好機會續siuN7暗煞。倒來已經真暗，所以早起chiah慢起來；四界攏罩霧，我掠準iau2早leh。」 
 「Hou3!是an2-ni ouh8!真攪擾，真攪擾。」「Be7,be7。」「牧師，其實我是有一項要緊e5事ai3拜託你，也真無時間thang來chhoe7你，chiah順這e5 beh去市場買菜e5時間彎tui3你這來。」「是an2-ni ouh8,請你講，是甚mih要緊e5事？」「M7是我家己e5事，是阮隔壁e5事。」「隔壁甚mih人an2-choaN2？」
「Ti7這井腳講較歹勢，來去內面我才ka7你講。」Tu2 teh講e5時，牧師娘手捧一te3豆腐入來就亦kap Oan5姐相借問請安。Tui3 an2-ni 3個就相chhoa7入去客廳坐。牧師娘就講：「Oan5姐，你頭tu2 a2講，lin2隔壁是甚mih人an2-choaN2？」
「阮隔壁一個姊妹叫做Teng-hu5嫂，我真ai3牧師你去講道理hou7伊聽。」「An2-ni nouh3,伊是an2-choaN2？」「這e5 Teng-hu5嫂in丈夫是ti7 .............所在teh做監督，真有地位e5人。若是家內真be7和，cha暗兩個尪某chiah相扑，扑到大空細lih8,鏡台siak-siak破，綢衫li3-li3破，囡仔大人哭be-be。」「He是怎樣？」牧師kap牧師娘一下聽Oan5姐講an2-ni，一心替Teng-hu5嫂可憐，一心好奇真ai3知。兩個目珠掠Oan5姐金金相。Oan5姐也真iau3意e5款式，就接續koh講。
「聽見講，平生Teng-hu5兄真gau5 khai-hoa7,也 cha昏kap朋友招去醉月樓lim。若是Teng-hu5嫂真gau5 ka7伊tng，cha昏到11點外無倒來，伊就koh去ka7伊chhoe7,chhoe7幾偌間、chhoe7無，chhoe7到醉月樓tu2遇著伊e5丈夫ti7-hia。一時醋火大著，就當場ti7酒樓冤一khun3。大家看了局面真歹，朋友才苦勸Teng-hu5兄kap伊倒去。到厝to hoan半暝後、點外lah。倒來到te3 kiu3-kiu3嚷，一個chhoh、一個le2,相罵一khun3;阮厝邊攏hou7伊吵精神。無扑算停一下抑續pin3 piang3叫，鏡siak-siak破，扑到ai-ai叫。Teng-hu5嫂家己無生，分一個查某囡仔，今年tu2 7歲，也哭be-be。一時家內亂kun2-kun2。Kan-ta ti7哭be-be e5聲中聽一句：「今仔日來到chia我願死配你lah」e5聲。Hit e5聲是真無力、婦人人e5聲。Hit時我才叫我e5丈夫起來，ka7伊講，扑算咱著來去ka7伊chiam3。起頭阮是想講翁某代，嘴kap舌eng2會相礙；床頭扑，床尾就和--lah。M7-ai3起來ka7 in chiam3,按算人e5家內代，有時著力koh m7好看。總--是聽in扑到an2-ni pin3 piang3叫，koh哭到be-be叫，心也不忍才去ka7 in chiam3。去到位，我e5丈夫才tui3 Teng-hu5兄ka7伊攬走，我才tui3 Teng-hu5嫂ka7伊giu2開。Teng-hu5嫂頭額一空，大概是去hou7 Teng-hu5兄用鏡sai--著。Teng-hu5兄手骨一空，看是hou7 Teng-hu5嫂咬著。兩個iau2 chhiauh-chhiauh嚷；伊也講beh配--伊，伊也講beh配--伊。阮ka7伊chiam3開，hoan7 iau2是幾擺jih8倚去beh koh相扑。一個iu7 gau5 chhoh、kiau7;一個li7 gau5 le2、khut8。Ah！家庭、心內無道理e5光，真正宛如活地獄。我kap阮囡仔in阿爸兩個kap伊tiam3 hia纏歸暝，到天beh光lah，才講：「今天光--lah，be7看tit，會hou7人笑，才煞kou2」；阮才倒去。Be7輸搬一棚be7 hian7-si3 e5大戲；m7是講m7-bat冤ne7,是有lang3日無lang3禮拜--e5,是cha暝特別大poaN。所以阮才有過去ka7伊chiam3。
牧師你想an2-choaN2？你去講道理hou7 in聽好無？」「好nouh8!chhin3-chhai2人咱ma7 ai3講hou7 in聽。」總-是牧師娘真好奇，就koh tui3 Oan5姐講：「Oan5姐，iau2早起今an2-choaN2？」「早起to無聽見teh koh嚷，亦無聽見起來煮飯，也外早Teng-hu5兄就做伊出去lah。」
「Ah！無道理實在真可惜。」牧師接牧師娘e5話講：「Oan5姐，你平時bat講道理hou7 in聽抑無？」「罕得ne7,Teng-hu5兄透早出去到暗暗倒來；koh有時暗時當值，阮真罕得tu2著伊。若tu2著是kap伊相借問na7-tiaN7，koh真oh親近；m7知是做監督e5地位抑m7是。平時面罕tit笑，若無先問--伊，伊m7-bat beh問人--e5,所以我罕tit kap伊講話。也若是Teng-hu5嫂tu2 tng7有時仔，我Bat講淡薄hou7伊聽。He是無hiah快，是非常e5迷信，厝前、後壁to he7、to拜。咱這個廟拜無夠，舊年才去北港朝天宮媽祖婆hia掛香，今年去新竹he7城隍。聽見講：新竹城隍廟hou7 滿洲e5前外交大臣謝Kai3-sek8來賜匾，講外興--leh，就去he7。照我看hit e5人是真oh，看牧師你去講hou7伊聽有變抑無？」
「牧師ma7是無辦法，除去上帝e5神beh救--伊以外。」
「今時間真晚lah，牧師你請，我ai3緊來去市場。總--是請牧師你iau3-i3去講道理hou7伊聽he3。」「好，kiam2-chhai2 e晡我若有機會才kap牧師娘來去chhoe7 Teng-hu5嫂坐，總--是我m7-bat kap伊相會。」「無要緊，你若來去我才ka7你紹介。」「好，好，an2-ni e晡阮才來去。」
「牧師、牧師娘今lin2請。」「Chiah koh來坐，e晡阮才來去chhoe7你。」「好。」Tui3 an2-ni Oan5姐kap牧師in相辭緊緊去市場，到e晡牧師kap牧師娘果然相chhoa7去chhoe7 Oan5姐kap伊去Teng-hu5嫂in兜。
「Teng-hu5嫂請你開門。」Teng-hu5嫂聽見Oan5姐e5聲就出來，頭殼包繃帶，小可有血紅紅tou3出來ti7外面。親像真無意歹勢e5款式，因為tui3內面聽阮e5聲，koh tui3杉e5籬笆縫有看阮ti7外面teh企。到開杉籬笆e5大門e5時，阮就ka7伊tim3頭；伊掠阮金金相，因為大家m7-bat相會。
Oan5姐就ka7伊紹介講：「Teng-hu5嫂，這個就是阮教會e5牧師，這個就是牧師娘。」Teng-hu5嫂e5面無歡喜e5款，一toa7久就應講：「食教先生著m3?」問an2-ni無掛聽候Oan5姐ka7伊in3,自an2-ni越tui3內面入去，也liam5-piN koh出來，手me一lak8白白e5物，嘴phui3-phui3叫講：「衰，衰；phui2-phui2,耶穌上帝phui2-phui2。」將手裡所提白白e5物，直直ia7來。這時牧師in夫婦kap Oan5姐3個續憨憨。
2.一刀雪恨
起頭牧師、牧師娘看伊直直ia7--來，掠準伊teh ia7 甚mih leh。若是聽伊phui3-phui3叫chiah詳細ka7伊看，就是鹽kap米。才知in一行3個，是去hou7 siak鹽米。想了亦好氣、亦好笑、亦可憐。Oan5姐一時續gang7-gang7,心內暗暗teh想這個人是相當e5地位e5婦人人，也讀過高女，an2-choaN2今仔日會an2-ni。Tui3牧師kap牧師娘真歹勢，續大家一時相看，大家攏gang7-gang7無話。
Teng-hu5嫂kiau-thau5 koh ban2-lan5 e5款式，面臭臭，huiN-leh做伊入去。廳門續關--去。
一時牧師想了續 ai3笑，想講今thai3 續 an2-ni。Oan5姐kap牧師娘teh流目屎，心真艱苦，牧師就講：
「咱tiam3這企來替伊祈禱幾句，望主開路救伊，才倒來。」大家就chhih-chhih企ti7 in大門e5內面邊祈禱。3人ti7 hia祈禱了後，牧師、牧師娘kap Oan5姐相辭倒去拜堂。Oan5姐真m7過心，想講伊今仔日thiau-kang chhoa7牧師kap牧師娘來hou7人糟蹋。若是牧師in夫婦真歡喜，無掠做意思，激勵安慰Oan5姐e5心。Oan5姐暗暗想講：「為主e5名受人毀謗、褻瀆、phui3瀾扑算是這個款式。」一心想講：主講：為著伊e5名來受窘逐、恥笑、le2罵e5有福氣，因為天國是伊e5。若想an2-ni，心就受安慰，想講一生也是今仔日頭擺受這號凌辱，來kap主擔憂，一時心若準真好膽、真歡喜，因為知有kap主相kap有份ti7十字架e5艱苦。總--是koh一面想hit時e5情景，一句也phui2、兩句也phui2,也連叫主e5聖名來phui3。想了為主真m7願。想倒轉，卻是因為伊m7-bat。Koh想著Teng-hu5嫂in e5家庭e5慘景，就生起可憐赦免--伊e5心。
總--是koh一面真m7願魔鬼e5作工。宛然主e5奴僕有thai5-su受凌辱e5款式。所以心真艱苦，腳步真重，kap牧師相辭就頭chhih-chhih真餒志亦越tui3伊e5埕入去。
牧師in夫婦kap Oan5姐相辭倒去。Hit暗家庭禮拜tu2 遇有別個兄姊來相chhoe7坐，就大家為這層事來祈禱。
隔幾日後，牧師家己一人koh去訪問Teng-hu5嫂。這擺無tui3大門，是tui3後面埕e5小門去。去e5時Teng-hu5嫂頭殼e5繃帶攏thau2起來lah，照看m7是甚mih重傷，就liam5-piN好好，ti7後面chong2-phou續出來e5走馬路teh踏腳踏車(тЁ   ⑦)，teh車囡仔衫。
牧師去，看伊e5查某子亦ti7 hia，就kap in tim3頭ka7 in請安。這擺Teng-hu5嫂較無hiah歹。扑算想頂日家己e5所做歹勢，所以較無hiah歹。總--是面chhih-chhih做伊車衫，亦無beh chhiu3睬牧師。牧師亦無要緊伊有chhiu3睬伊抑無。直直行到Teng-hu5嫂teh踏車做衫e5位，就坐ti7 ni5-chiN5走馬路e5 墘(chong2-phou續出--來e5 kiN5緣側)就講：
「前日真失禮，kap Oan5姐真chhiong2-pong7來拜候--li2。今仔日koh來，向望無棄嫌，我ai3讀幾句聖經hou7你聽。」
牧師講an2-ni，Teng-hu5嫂亦是無停腳，做伊裁縫車直直lap，車e5聲phe7-phe7叫。扑算伊是看牧師做親像狗teh吠，所以m7-chhap--伊。
牧師也不管它，就掀一位聖經讀hou7伊聽。讀了就做伊祈禱。因為牧師看無機會thang講道理hou7伊聽。M7-ku2既然來，m7-ai3空空倒去。牧師就企起來祈禱。Teng-hu5嫂看做無kap伊干涉，猶原做伊踏裁縫車，伊e5查某子7歲，ti7身邊目珠金金相。扑算伊是想這個o-jih-sang3是起痟，阮阿母to m7 chhap--伊，伊thai3目珠kheh-kheh teh唸甚mih。所以查某囡仔掠做真奇異、真心適金金相。
牧師免loa7久就祈禱煞，就kap Teng-hu5嫂相辭tim3頭出去。Teng-hu5嫂猶原無放工做伊踏裁縫車，頭尾伊攏m7 chhap牧師。到牧師出小門e5時，就叫伊e5細查某子緊去關門，宛然驚牧師koh越倒轉e5款。
總--是牧師真歡喜伊今仔日會tit ti7 hit個人e5家庭讀聖經。亦會tit ti7 Teng-hu5嫂e5面前用耶穌e5名祈禱，亦m7免koh受siak鹽米，所以一路沿路感謝上帝。想講主已經有贏魔鬼一步lah。
有一早起，Oan5姐大步行、細步lap，來到牧師e5宿舍，pheN7-pheN7喘、面失色，講話大舌kau5,親像真驚e5款式。
牧師kap牧師娘看伊hiah-nih著急koh驚惶e5款，就緊請伊入來坐。
Oan5姐無khoa3坐落椅，就講：「害lah-ne7,牧師。」
「An2-choaN2害？害an2-choaN2？今你ma7喘li7--leh，才講。」
Oan5姐hoan7 iau2是pheN7-pheN7喘大舌、兼ka-lau2-loe2,thih8-thih8叫teh講：「牧師，咱頂日去chhoe7 hit 個 Teng-hu5嫂害lah ne7。」
「Kan-ta害、害，今是害an2-choaN2？」
Oan5姐才坐落椅，親像較無chheN-kong5 e5款才講：
「牧師，咱前日去探--伊，hit e5姊妹cha昏用剃頭刀beh thai5死in丈夫ne7。」
「亦有ka7伊thai5抑無？」「有。」「Thai5著to2位？」「Thai5著頷頸。」
牧師娘聽了真驚，心肝phok8-phok8-chheng2緊問講：「今an2-choaN2？」Oan5姐講：
「Hit時Teng-hu5兄緊暍救人，m7-ku2已經thai5一空，ti7倒爿e5耳仔後，血chim-chim流。」
牧師娘koh問講：「是an2-choaN2 ka7伊thai5?」
「聽見講：自hit日翁某冤家了後，Teng-hu5兄koh較氣。自an2-ni m7知tui3 to2位去，sa錢去tui3醉月樓e5頭家贖hit e5寶珠仔，自an2-ni去稅一te3厝ti7 Mui5-ki町。講亦hak衫仔櫥、鏡台，逐項to有，chiah久暗時tiaN7無倒來厝裡。Teng-hu5嫂啼、哭、siak，chiah久面青sun2-sun2 be7輸起kong5。
M7知甚mih人ka7伊thok-thau3,自an2-ni去chhoe7,注死去hou7伊chhoe7著hit間厝。去，果然看Teng-hu5兄kap寶珠仔宛然夫婦to無hiah親，自an2-ni be7致寶珠仔死，beh入去扑寶珠仔，Teng-hu5兄醋火koh大著。用一支常用e5教chhoe5,sa起--來tui3 Teng-hu5嫂連扑數十下。Teng-hu5嫂ju5-thau5 sam3-koe3,一聲父、一聲母，一聲le2、一聲khut8,沿路哭倒來。
Chhau3-tu2-kham2 cha暝Teng-hu5兄倒來厝裡睏，cha昏e5暗頭仔我看Teng-hu5嫂妝到清清楚楚，so粉插花、穿裙，我心肝底暗暗teh想講：E昏大家翁某kaN2是較有話講--lah。哪知天beh光e5時，忽然囡仔哮到ke3-ke3叫，亦查甫人聲teh喝救人。阮一下過去ka7伊看，一chong2-phou全血。厝邊圍圍來看，有e5緊去ka7伊叫醫生，有e5講扑算著去報派出所，有e5 講翁某代歹看。今醫生先來看傷是重抑輕才來扑算。醫生來看，知是無甚mih重傷，是thai5 tui3耳仔後削一lih8,骨teng7-teng7,所以無大傷害，緊設法去醫院糊藥。
大家亂煞，才想著Teng-hu5嫂無ti7內面。也chhoe7無hit支刀。有e5講kiam3-chhai2出去自盡，有e5講扑算是走倒去後頭。大家心真煩惱，分幾若位去chhoe7。」
牧師kap牧師娘聽這個話心真艱苦，牧師娘緊koh問講：「亦 chhoe7有抑無？」
「M7知leh，我看見an2-ni liam5-piN來ka7 lin2講，今到底m7知怎樣？」 
3. 逃走
Teng-hu5嫂thai5 Teng-hu5兄。聽見Teng-hu5兄喝救人，甚至看血chim-chim流，天koh beh光lah。亦驚家己e5力tu3 Teng-hu5兄be7 tiau5,所以不管伊三七二十一，360計走為第一。連忙一khun3拼到川上公學校前才停腳。連敢越頭to m7敢，因為驚了人追來。一時心也氣、也驚，看見血直直流出--來，到底hit時伊是ka7 Teng-hu5兄thai5外大空伊ma7 m7知。Teng-hu5兄lim酒lim到醉醉，天beh光當好睏。睏than2 khi身，面向ti7壁hit爿，無hai7-si3才會去ho7伊thai5著。若是Teng-hu5嫂伊自cha昏beh暗，看Teng-hu5兄倒來，伊就有chhun5-pan7 leh。所以才會換到hiah整齊，koh溫燒酒hou7 Teng-hu5兄lim，Teng-hu5兄又m7知死日beh到lah、直lim。佳哉hit支剃頭刀無夠外利。Hit支剃頭刀Teng-hu5嫂beh走e5時hiat-kat8 ti7後面花園e5 lian5-chiau花真暗e5所在，到後來才知影。
若是hit早起天iau2真暗，所以伊走到川上公學校前，攏無甚mih tu2著人，只有遇著幾e5田庄人，tui3鄉下擔菜beh來赴市場e5 菜hi市hou7人koah e5 na7-tiaN7。時iau2真早，擔koh重，頭殼chhih-chhih直直行，半kau2走，所以無teh ka7伊致意這個查某人是teh走怎樣。M7-ku2 Teng-hu5嫂若kian3遇著一個人影、抑是一隻狗kap伊相tng7頭，伊to青驚。伊to liam5-piN 聯想講m7知是警察追到lah、抑是非常警線teh圍伊，狗poh kaN2是警察署e5警察專用狗，所以連tu2著狗伊to驚。若是走來到川上公學校前，越頭知無人teh追伊，才安心ti7 hia停khun3。
免幾分鐘beh去清水海岸線e5巴士來，伊就peh去坐。
車內真少人，伊e5心真驚，一心煩惱講車掌、運轉手m7知知伊thai5人抑無？亦chiah e5人客m7知有聽人講某所在有某thai5死翁--e5 抑無？其實事beh thai2有hiah緊知，m7-ku2伊e5心真不安。Koh一心想講早起e5自動車thai2會chiah慢、thai2 m7駛較緊，亦逐擺若停車the hou7人客上落，伊e5心真peh-pak，目珠真青驚e5款。伊上煩惱警察、抑是刑事起來坐車，所以驚到面細細e5,坐ti7上後面e5角仔，車內e5人看這個婦人人生做to be7 bai2,打扮hiah清楚，看m7是平常家庭、抑是鄉下e5田庄人，坐車thai3會hiah青驚e5款。所以逐e5真ai3 ka7伊看。人若看--伊，伊那驚，續親像憨神、憨神e5款，總--是無人問--伊。
到清水大家落車，伊iau2 teh坐。伊e5單是拆到高美海水浴場。伊e5心底m7是beh去洗海水浴，是beh去跳海自盡，因為hit時是二月尾，真寒。
若是伊憨神憨神，m7知thang落車。車掌才ka7伊講：甚mih嫂，li2 beh去高美著換車，請li2落車，tui3 an2-ni伊才落車，若是一支綢雨傘be7記tit giah8,自an2-ni放tiam3車內，車掌ka7伊叫，才giah8還伊，不過hit時伊是gong5-gong5。
落車自an2-ni ti7車仔腳企，亦無人問伊甚mih，伊也無kap人講話。Hit時伊e5心攏茫，俗語講：「死鬼teh toe3,魔神仔teh chhoa7相像。」
忽然tui3 hit爿有一個姊妹來，看Teng-hu5嫂ti7車腳teh企，伊目的是beh等高美e5車。但是hit 個姊妹來，看伊e5面非常e5憂鬱，koh憨神e5款，就真親切ka7伊借問，這個tui3 hit爿來e5姊妹是ti7清水一個某退任傳道師e5令千金。是熱心可取e5姊妹，青年姊妹活動好意，看Teng-hu5嫂e5面an2-ni，知伊e5心有大艱苦，雖然m7相bat，iau2-ku2真同情疼心，真殷勤ka7伊借問。
Teng-hu5嫂也是人，m7是鐵、石e5心，koh是相當有受教育e5人，受這位傳道師e5令千金殷勤親切e5借問，一時目屎禁be7 tiau5 續四淋垂。傳道師e5令千金真奇怪，心底暗暗teh想這個婦人人的確m7是平常，心底的確有非常be7得thang講出e5艱苦。所以一時想著主e5話講：
「見若艱苦背重擔e5 著就近我。」（「我」指耶穌）傳道師e5千金想著這句e5時，續生起傳道理e5熱誠，續想講伊有引chhoa7這個婦人人bat主e5必要，向望會tui3主e5道理來安慰這個婦人人e5心。Koh想講著疼至微細e5一個就是疼主。今這個姊妹我若疼--伊，穩當是體貼主e5心。Koh想著聖詩238首第2節講：
「今求天父感化我心，
體貼眾人e5情；
快樂e5人kap伊快樂，
憂悶hou7伊安寧；
我ai3心思時刻恬靜，
安慰別人無停。」
想著chiah e5話就koh較致意ai3安慰這個 m7相bat、憂悶e5婦人人。所以真致意問伊beh去to2位。起頭伊攏m7講，be7忍tit 傳道師e5千金好嘴，才講伊beh去高美。傳道師e5千金問伊：「Chiah寒海水浴場也無開，chiah早去hia beh怎樣？」Teng-hu5嫂be7曉應，續 chhngh-chhngh哮。傳道師e5千金那想那奇怪，就一味勉強伊去in兜hioh睏。起頭Teng-hu5嫂m7,後來be7 lun2得伊kou-chiaN5，就kap伊去。一面來到hia准做無想著丈夫，亦想著伊e5子kap厝裡後頭老母e5面。所以beh死，幾分有死m7斷e5心，koh到chia腳也較軟lah。所以hou7傳道師e5千金硬硬ka7伊拖去in厝。In令尊是退任傳道，所以厝無tiam3 ti7拜堂，是ti7別位，m7-ku2客廳有吊耶穌釘十字架e5像。也有吊一張夫婦kap一個細子團圓beh食飯、teh感謝e5 尪仔圖，所以一下入去，Teng-hu5嫂即時感覺是入拜上帝e5人e5家庭。
今伊最chheh就是落教--e5,無扑算當ti7苦慘e5日tui3伊上親切e5人koh是落教--e5。伊m7-ai3見落教人e5面，無扑算koh 續來落教人e5厝。所以一時感覺真見笑、真歹勢。因為伊家己心內liam5-piN想著前日ka7牧師siak鹽米，koh牧師單身去chhoe7伊，伊m7 chhap牧師，掠牧師准做狗e5無禮，就心真見笑，坐攏be7 tiau5,真ai3緊koh出去。
Koh心上艱苦--e5,就是看hit幅兩翁某kap一個細子團圓beh食飯teh感謝e5尪仔。想講別人e5家庭thai3會haih和平，若是家己e5家庭thai3會hiah亂，親像活地獄e5艱苦。所以頭殼chhih-chhih，攏m7敢giah8懸起來。
停tiap仔久內面捧牛乳kap提淡薄e5雞卵糕出來，真殷勤請伊用，一時心大受感激。Koh一面老實講也是枵，tui3 an2-ni無細膩就用牛乳，總--是心艱苦就一面也是食be7落去。所以雞卵糕無食自an2-ni囥leh。
Tui3 an2-ni大家真好意相kap ti7客廳坐。傳道先生娘是真出名e5產婆，真仁者慈悲e5款式。Teng-hu5嫂看這個家庭e5空氣完全受感激，暗暗teh想家己e5家庭若會親像an2-ni m7真好。總--是想倒轉，che是落教--e5 beh死。Liam5-piN就koh想人the keng-the2 ：「落教死了無人哭」，亦想著南瑤宮一個願boe7謝，beh an2-choaN2 kap伊混教。也想著真m7願，beh去城隍廟，請廟前hit e5 hiuN店，兼做城隍府e5代書人，beh請伊做一tiaN5稟來告in Teng-hu5兄。Beh tui3城隍告，叫城隍來掠in Teng-hu5仔去gia5 枷，伊死目才願kheh。心十個五個，人雖然tiam3傳道師e5兜坐，若是心teh想hiah e5事。所以手定loah8心肝吐大氣，有時就想著天beh光thai5 in丈夫e5情形，面就失色真驚e5款，總--是驚人知伊e5心。
若是傳道先生娘kap令千金攏m7知Teng-hu5嫂心teh想甚mih，總--是一味講道理、苦勸伊。看伊攏無受安慰e5款，就想著讀聖經hou7伊聽，就掀馬太11章28節。
「Lin2見若著磨、擔重擔--e5,著就近我，我beh hou7 lin2安歇」（我beh賞賜lin2平安）。
Teng-hu5嫂一下聽著這句hou7伊平安，beh替伊擔重擔，一時心肝hoang3一--下，即時面轉笑容，問講：「甚mih人會ka7伊擔重擔？也世間kiam2真正有hit號會賜人平安e5人？」傳道先生娘kap令千金才前頭一理一五一十，將耶穌e5道理koh講一遍hou7伊聽。到hit時Teng-hu5嫂才開聲哮，將伊e5苦情講hou7 in聽，也ka7 in講早起伊是beh去高美跳海。害傳道先生娘in某子聽一下著大驚。大家才ti7-hia跪落流目屎來感謝主。亦殷勤請Teng-hu5嫂著信耶穌。
4. 喜淚
3人大家跪落流目屎祈禱。祈禱煞時已經晚，in就留伊ti7-hia隔e晝。Hit e晝先生娘用真好意來接待伊，先生出去chhoe7--人亦倒--來，細子幾若個去讀公學校亦倒--來。大家真有禮數，真有大細，beh食飯攏祈禱感謝，一個家庭宛然樂園、宛然天堂ti7世間實現化。Hit時Teng-hu5嫂滿心感激，深深欣羨，怎樣拜上帝e5家庭kap家己e5家庭會hiah大e5 增差。一時心禁be7-tiau5,才講前日伊tui3牧師e5無禮hou7先生娘in聽。講beh知拜上帝是hiah好，伊的確beh較早拜上帝。
先生娘in才安慰--伊，ka7伊講前日tui3牧師kap Oan5姐e5事無要緊，是因為m7-bat，牧師in穩當無khioh恨，穩當歡喜赦免，亦叫伊這擺倒去的確著去禮拜。
M7-ku2 Teng-hu5嫂最掛慮--e5,就是南瑤宮e5願iau2-boe7謝。先生娘才koh 從頭一理說明hou7伊聽，心幾分有較明白e5款。
M7-ku2 iau2一層大事，就是早起天光早thai5丈夫e5罪beh an2-choaN2了結。亦m7知今伊e5丈夫hou7伊thai5一下，到底是怎樣lah？所以心真tiu-tu5。
總--是這時Teng-hu5嫂家己已經無自殺e5勇氣--lah。亦tui3傳道先生娘kap先生e5令千金聽hiah濟道理，koh大家做伙祈禱，所以亦幾分家己知家己e5錯，koh知自殺是m7著。所以beh自殺e5心thang講已經無去lah。
今beh怎樣？掠準thai5死丈夫了，家己亦beh自殺，一sin3大家死，免teh koh相見、相交纏。若是今家己tu2著好貴人又死無去。萬一若倒去，丈夫若已經死beh an2-choaN2？亦丈夫若無死beh an2-choaN2？心大艱苦，beh倒去m7-thih、m7倒去m7-thih。Beh倒去厝裡，今m7知怎樣？Poh kaN2警察、刑事long7-long7-kun2--lah，若m7倒去定toa3傳道先生娘兜亦是be7用tit。設使丈夫若已經死，伊tiam3 chia亦是bih be7-tiau5。Koh先生娘in亦真迫切苦勸伊著倒去。事來到chia的確著tam輸贏，家己敢做著敢當。設使丈夫若已經死，亦著去自首，亦出在上帝e5旨意，只有認罪ti7主e5面前，宛然十字架頂e5賊。身體伏罪受刑，若是向望主寬恕憐憫救你e5靈魂，總--是你著深深e5反悔認罪。
Teng-hu5嫂聽到chia koh開聲哮，想講今仔日伊thai3會hou7魔鬼入心，做到chiah-nih thang驚e5事。先生娘in母、子看這e5情形亦是真艱苦，就koh一擺大家相招跪落來為著Teng-hu5嫂認罪，Teng-hu5嫂也跪落家己認幾句罪ti7上帝e5面前。伊只有想伊穩當會hou7政府掠去，一時想講今仔日伊thai5會做到chiah見笑，m7但現在丈夫e5家庭e5體面，kap後頭e5父母e5面皮，koh扑算伊讀hiah濟冊。今仔日若一旦企ti7法庭來受公判，眾人teh看，來受殺夫e5死刑判決，hit時伊beh thai2有面thang見人。一時驚到ngiauh8-ngiauh8-chhoah，koh較哮。哮到目珠ham-ham、鼻水khok8-khok7津。
若是先生娘in看伊an2-ni，續想無甚mih話thang安慰伊，亦是kap伊thin7頭哮，koh一擺深深感覺罪e5厲害。先生娘koh替伊祈禱，知只有祈禱求主聖手giah8懸，以外無路。
後來安慰伊，ka7伊講：向望Teng-hu5兄無到死e5地步，向望主恩典lin2,會koh有一擺團圓e5機會。安慰煞，日已經mng2晡，Teng-hu5嫂就家己決心：無論怎樣無倒去一choa7亦是be7用tit，就決意beh倒去。
先生娘in母子就送伊去到停車場，亦將一本聖經送--伊，續請伊常讀聖經、祈禱。Teng-hu5嫂就坐車倒去。
Chiah講Teng-hu5兄hou7人設法去醫院。雖然m7是真重傷，iau2-ku2 著成10日e5治療才會好。為世間態驚了歹看siuN3，koh家己e5地位、面皮e5關係，koh無致到死e5傷，就無去報警察。亦入院較be7 hou7人來面會，糊藥也較利便，chu7 an2-ni bih tiam3醫院治療，寫面會謝絕e5單貼ti7外面。Oan5姐看世面an2-ni亦真可憐in，前日hou7 in siak鹽米e5事攏無koh記ti7心，厝邊tai7過去內面ka7伊khioh-khioh好勢，chong2-phou e5血ka7伊拭拭 leh，門chhoe7一門鎖ka7伊鎖--leh，亦將hit個7歲e5查某囡仔ka7伊chhoa7去厝裡。亦去ka7 Teng-hu5兄講伊有替伊設法內面，koh囡仔chhoa7去ti7伊hia，Teng-hu5兄平生知Oan2姐in一家是拜上帝。亦逐項真gau5做，真有疼心，就真說謝。
講Teng-hu5嫂坐上火車，心真煩惱，攏m7敢giah8頭起來看人，只有心內暗暗祈禱。講：「上帝--ah！耶穌救主--ah！你若是有影、有靈、有聖，你著救我一條狗命。我就是m7-bat才會做到這號罪。你若賜我平安，耶穌你若替我擔這個擔，我賤婢的確願做你的奴才、查某kan2,願報你e5恩，四界來去講你e5道hou7人聽。心底一句也我耶穌你著做我e5主，你e5手著giah8懸、饒我賤婢一條狗命。兩句也我主耶穌你著做我e5主，饒我賤婢狗命。」前日e5 phui2-phui2耶穌phui2-phui2,攏be7記tit lah。目屎sip-sip流，手巾na2 拭，免偌久就到位落車，叫一張人力車chit khun3 piaN3到in厝。
到位看見門鎖leh，心肝chhiak8一--下，想講今害lah，大概是葬式了lah。亦囡仔大概是受政府保護，將來ti7法庭thang做唯一e5證人。因為teh thai5喝救人e5時，內面只有這個囡仔ti7-teh na7-tiaN7。Tu2 teh驚e5時，Oan5姐tui3隔壁看見一個查某人坐人力車，亦日已經beh暗、反烏--lah，車蓬kham3-kham3--leh、m7-ai3人看。到底這個是甚mih人，一下看就是Teng-hu5嫂。Oan5姐趕緊ka7伊叫入去，囡仔也來chhoe7 in老母，Oan5姐才將chiah e5事前頭一理講hou7伊聽。
講Teng-hu5兄e5傷無若重，醫生講倚成10日就會好，現在入院中。Teng-hu5嫂心肝hoang3一--下，心開開去。不知不覺講一句：「ah！感謝上帝，救主耶穌你有救我賤婢。」
Oan5姐真奇怪，這e5平時就是phui2-phui2耶穌e5人，今仔日na2會講上帝話，真奇怪！Oan5姐緊問Teng-hu5嫂：「你thai2會講感謝上帝？」Teng-hu5嫂才將伊今仔日beh去高美跳海、到清水所tu2著e5事。亦才thau2伊e5手巾，將聖經hou7 Oan5姐看。Ah！Oan5姐歡喜到流目屎，兩人才koh跪落感謝主。Teng-hu5嫂亦知Teng-hu5兄為驚了家己e5地位tui3社會歹看、koh無到偌重傷，所以無去報警察。事意外e5安靜無動搖，所以Teng-hu5嫂koh一番e5深深感謝上帝。
Hit暗Oan5姐留Teng-hu5嫂ti7伊e5兜食飯，Teng-hu5兄ti7病床幾分也是想著家己e5錯，才會來逼婦人人行到這條路。亦teh煩惱萬一Teng-hu5嫂若去自殺，伊也是真大e5責seng5。Koh感激Oan5姐一家做厝邊，是拜上帝人，真親切。所以心暗暗亦teh想講此去若會得一家平和，亦真ai3 hou7婦人人去信教。
講到hit暗Oan5姐就招Teng-hu5嫂去醫院看Teng-hu5兄。Teng-hu5嫂起頭m7敢去。若是伊直直ka7伊苦勸。今你to亦beh認耶穌做主--lah，萬事的確著忍氣、用好贏歹，你赦免人、主也才beh赦免你。苦勸了Teng-hu5嫂就kap Oan5姐做夥去。總--是Oan5姐m7敢hou7 Teng-hu5兄知in Teng-hu5嫂有beh kap伊信耶穌，Teng-hu5嫂亦m7敢講，因為驚了Teng-hu5兄受氣，不過去chhoe7--伊，kap伊會面。大家亦無話，伊也m7先開嘴、伊也m7願先開嘴，只有Oan5姐若雞婆leh，做好做khiap講幾句話就相辭倒去，Teng-hu5嫂也倒去。
Hit暗Teng-hu5嫂ti7 Oan5姐in兜過暝，大家作伙做家庭禮拜，讀馬太，耶穌講：「人著疼對敵，koh le2罵lin2 e5著替in祝福，怨恨lin2 e5著替伊祈禱」，Teng-hu5嫂大受感激，隔明仔早起家己就去chhoe7 Teng-hu5兄。
Teng-hu5兄看伊單身來，chhiak8一--下，按算cha昏kap Oan5姐來m7敢，早起家己來，這kioh chhiah查某的確是beh來kap伊大鬧一leh lah。所以伊亦就打扮好好、面kek到膨sai-sai、臭kia5-kia5。無扑算，倚來koh輕聲細說、koh目屎kam5目墘，真有禮數、thim3頭，深深hoe7伊e5 m7著，真可愛、真純情e5款式，靜靜企，手提手巾仔ng ti7面裡，chhngh8-chhngh8哮，輕聲講：「夫君請你赦免我e5 m7著，求你照舊疼我。」Ah！Kah m7是禽獸e5 Teng-hu5兄na2忍得聽家己e5妻子用純情可愛、反悔e5態度來講安慰e5話leh？一時擋be7 tiau5,看病室無別人ti7-hia，只有in兩夫婦na7-tiaN7。Chu7an-ni peh起來坐ti7鐵眠床kiN，伸手牽Teng-hu5嫂講：
「我，愛卿你亦著赦免我。」兩個 tiam3 hia tiap仔久流目屎，無一句話thang講。
5. 大團圓
Tui3 hit日夫婦ti7病院相認錯了後，大家幾分有較好感。若是Teng-hu5嫂已經得tit主e5感化，所以盡所會beh用主e5疼來疼伊e5丈夫。所以tui3 hit日以後逐日去看伊，也逐日買果子、好餅去ka7丈夫mai7病。佳哉病勢一日一日有漸漸較好。Koh上要緊--e5,就是Teng-hu5嫂轉來若讀一句聖經較好意思--e5,就寫tiam3一張紙，ka7伊偷下tiam3眠床頭。恬恬做伊去。起頭Teng-hu5兄無掠做意思攏無ka7伊讀。過幾若日lah，伊就ka7伊提起來讀。
Ai3 ah！ Che是甚mih？ Thai2有這號紙，寫這號話ti7眠床頭。總是Teng-hu5兄平生是真冷靜e5人，也攏無講，到成10日後就退院轉--來。
轉來內面攏換新空氣，萬事變款。Teng-hu5兄事事腳鬆手liang7,嘴笑gi7-gi7,歡頭喜面，tui3大tui3細輕聲細說，宛然前後換一個人。Teng-hu5兄心暗暗真大e5感激，自an2-ni人真久無koh去梅枝町chhoe7寶珠仔。伊真ai3 ka7伊看Teng-hu5嫂是teh變啥款，thai3會chiah大變。Teng-hu5嫂仍然逐日寫tu2好e5聖經句ka7伊囥ti7伊e5丈夫beh去出勤所穿外衫e5袋仔內。Teng-hu5兄若beh jim5 支仔薰就jim5--著。好奇，就ka7伊讀，每擺都受大感激。
到有一日，Teng-hu5兄心奇怪擋be7-tiau5,就問Teng-hu5嫂所寫ti7紙片e5話是tui3 to2位來。伊chiah好膽提聖經hou7 Teng-hu5兄看。
Teng-hu5兄不覺，續講：「你也去kap人食教，著m7 ？」
Teng-hu5嫂hit時好膽，才將tui3 siak鹽米起，到最近e5事，攏講一遍hou7伊e5丈夫聽。
其實Teng-hu5嫂自tui3清水轉來就kap圓姐去拜堂禮拜，拜二婦人會也真熱心，所以才有今仔日e5大變。牧書kap牧師娘也koh來chhoe7伊真濟擺，每擺來的確著kap伊做伙讀聖經，祈禱chiah beh放牧師轉--去。
Teng-hu5兄聽了大受感激，續講伊也beh去禮拜。真正有影，隔明仔日是禮拜日。Teng-hu5兄、Teng-hu5嫂kap細囝kap圓姐in一家攏相chhoa7做伙來禮拜。牧師、牧師娘kap當職，兄弟、姊妹攏大歡喜，因為教會tui3聽牧師kap圓姐講這層事大家攏常替in祈禱。就大家感謝上帝e5大權能kap疼痛。
Tui3 hit時起，Teng-hu5兄也大熱心，歹攏hiat-kak8 。醉月樓e5寶珠仔hou7伊去，hiah e5寶珠仔用e5物賣賣掉去還債。常欠人淡薄，Teng-hu5嫂e5金器也提出來賣去相添還--人。Iau2欠淡薄，翁某大家儉，向望無久thang還清楚。
Ut8-chit8--e5 ，年兜到臘。所欠e5債攏還清楚。Teng-hu5嫂在來身體無tu2好e5婦人人病，也去病院通院 ，今也完全好。一家笑gi7-gi7,備辦心beh迎接新春。若是iau2有一項boe7清算，就是boe7除偶像。
所以ti7 12月下旬，有一暝昏Teng-hu5兄請牧師、牧師娘kap圓姐in夫婦去in兜坐，做伙禮拜。Teng-hu5嫂in夫婦也坐3排。牧師hit暝讀以弗所5章，夫婦e5道理苦勸in。兩人感慨無量，宛然koh重合婚做新創造e5家庭。
禮拜煞，Teng-hu5兄提筆kap紙，ai3牧師ka7 伊寫一幅小中唐做紀念。牧師無見笑家己e5字bai2,就也giah8筆起來ka7伊寫。
「夫婦一體」4字e5 大字續寫聖經節ti7-hia。寫了後大家感謝。禮拜煞，就將佛壇等e5佛做一下請出去外埕淋水油放火燒--去。
到新正e5頭一禮拜，通家攏總謙卑受洗禮來入ti7主e5教會。當受洗禮e5時，Teng-hu5兄、Teng-hu5嫂攏起--來干證in早用腳chiah向上帝來行，來生活e5時，是外大e5苦慘。也這時in 向上帝e5面來行，是外大e5平安kap受祝福。大家無m7感激替in流目屎感謝主。

只有一條路
〔Ti7舊年篇輯部有參詳ai3 hou7咱e5報較有潤澤，所以有時ai3託人寫宗教小說。舊年已經有請賴仁聲牧師寫一塊「用ka-chiah向上帝」得著大家e5歡迎，ka7 lin2說謝。總是hit塊是伊e5頭序na7-tiaN7，伊e5總題目是「疼e5勝利」分做4部：
1、用ka-chiah ng3上帝。
2、只有這條路。
3、黎明。
4、各各他 e5路。
伊e5描寫，kap伊e5文筆，免我koh ti7 chia講甚mih，伊bat寫「阿娘e5目屎，」kap已經khiat載了e5「用ka-chiah向上帝」夠額thang證明--lah。Tui3今起，盡所會beh koh連載第2部「只有這條路，」所beh描寫--e5是家庭宗教教育kap教會，實在夠額thang hou7咱期待。編輯部。〕
1. 感謝e5述懷
「牧師平安。」
「平安，Teng-hu5嫂來坐，早起罕行。」
「不時hou7牧師kap牧師娘真疼痛，心常數念，chhoe7一個機會ai3來ka7 lin2說謝。若是事務真濟，續真延an5 。今tu2好ti7今仔日有一個機會，所以thiau5-ti5  beh來chhoe7你坐，深深ka7你kap牧師娘說謝。也向望牧師koh較指導我頭前e5路。」
「豈敢，豈敢，今請坐。牧師娘、Teng-hu5嫂來，請泡茶。」
「好，Teng-hu5嫂平安。」
「平安，牧師娘，你teh無閒houN7 ？」
「是，我teh ka7囡仔補衫。今請坐。」
「牧師，我若想著舊年e5事，就真見笑，也受lin2 e5疼hiah大，beh怎樣答謝。」
「Teng-hu5嫂，論舊年e5事，咱m7免定koh掛心ti7-hia，咱e5聖經講，莫tit看後面，獨獨致意頭前，向所插e5標來走。論你所做hiah e5舊e5代誌，是tui3你m7-bat。Tui3 m7-bat來做--e5,咱e5主無kheng5-kham3 ，獨獨tui3 這tiap8起，著行ti7光明，新e5路，thang hou7主歡喜。也論阮有疼lin2 e5家庭，che是tui3主e5疼chiah會，m7是阮疼lin2,是主e5疼透過阮來疼lin2。所以lin2著感謝主。Lin2、阮平平是兄弟姊妹，不過阮直接受主交代做奴僕，照時來分靈界e5米糧hou7 lin2 na7-tiaN7。也是真無路用e5奴僕。所以lin2 m7-thang感謝人，是著感謝上帝e5攝理kap主寶血e5贖回。
Teng-hu5嫂，你看！論lin2家庭e5得著拯救，m7是kan-ta我kap牧師娘就會。試想，若m7是平生熱心疼主e5 Oan5姐一家做你e5厝邊，也若m7是清水e5傳道先生e5千金kap先生娘e5安慰勉勵，你就無得救e5機會。所以萬事是神e5攝理。伊e5聖手牽你，伊e5目珠看--你。天父無放sak你。Koh聖神到時有開你kap Teng-hu5兄e5心，hou7 lin2 e5心到時極硬變做軟，hou7 lin2甘願接納主十字架e5光。Tui3 an2-ni bat罪e5 thang驚，bat家庭夫婦相和e5必要，續知家己是該死e5罪人，除主耶穌以外無路。Koh聖神幫贊lin2好膽信靠主，就lin2 e5生涯變換。所以m7是著感謝人。著千千感謝主。」
若過頭感謝人，就ai3變做人情的e5信徒。Tui3 lin2 e5信仰無利益，會變做拜牧師，依賴牧師。續be7記tit感謝上帝，倚靠上帝。牧師本身也無利益，因為害牧師e5心脹大，家己自高起--來。所以tui3 chia起，無論你、我，攏著歸榮光hou7主。」
Teng-hu5嫂聽chiah e5話，頭殼chhih-chhih，提手巾掩ti7面--nih8,緊拭目屎。Koh一擺想著舊年e5慘境，koh一擺新新感激上帝疼痛e5安排，kap主十字架e5寶血。也想牧師e5謙卑，因為牧師kap俗人大各樣，無討人情，續m7敢榮光家己。所以一發感激主e5疼，知主e5疼有催迫人到an2-ni，hou7人會到生、死，攏為著伊。抑！主e5疼，大抑！
Tu2 teh想chiah e5事，牧師娘捧茶kap餅出--來。若是Teng-hu5嫂e5面iau2-ku2 chhih-chhih。牧師娘來。「Ou3!愛玉仔，你kap阿母來。真乖，真乖。牧師娘餅hou7--你。」
查某囝仔真細膩，Teng-hu5嫂ka7細子講，ka7牧師娘提，續說謝。愛玉仔就偆雙手來提，續叮嚀說謝。牧師娘就斟茶請Teng-hu5嫂。
Teng-hu5嫂企起--來，雙手接茶，大家才坐落椅，koh接續講話。
牧師hit時用笑笑e5面，看愛玉仔講：「愛玉仔，牧師真失禮houN7！tha-tu2-a 顧kap你e5阿母請安，續無顧kap你請安。」
Teng-hu5嫂牽愛玉仔e5手起--來，ka7牧師講，be7。企好勢ka7牧師請安。愛玉仔就企四正ka7牧師請安。「牧師平安。」大家真歡喜，就接續koh講話。
Teng-hu5嫂講：「牧師，chiah久我發見一項真大e5真理。」
「好！iau2較好。你講我聽看mai7。」「Tui3我e5過去e5生活，我知一項，就是兩個烏，be7變做一個白；兩個歹，be7變做一個好。」
牧師應講：「Che是實在e5代誌。」
Teng-hu5嫂接續講：「起頭我想我e5丈夫hiah歹，我beh比伊koh較歹，來kap伊鬥法。我家己想我有相當e5學問，也後頭be7散hiong。老皮beh配伊凊肉凍。按算beh ka7伊變到無面皮。到弄家散宅，大家死，才甘願。到今一下想，真見笑、真憨，真正是魔鬼入心。到得著主救了後，m7 若知兩個歹，be7誠做一個好。續知beh hou7大歹反悔，著用大好贏--伊。Hit e5大好，照我所知，就是無限e5疼。」牧師應講：「真正是an2-ni。」 
伊是我e5丈夫
Teng-hu5嫂講到真熱，家己真感激e5款。
「牧師ah！An2怎樣ne7。Boe7信主e5時我e5查甫人，伊罵我一句，我就罵伊2、3句。伊若罵我小可惡毒，我就chhoe7上中毒e5話ka7伊罵倒轉。伊雖罔無罵我，我也定罵雞罵狗；罵囡仔來khau2洗，giat8-si at蹧踢--伊。伊boe7入門我e5面to臭便落lah；伊入門我e5面就koh較臭。心真geng5,定一丸親像石頭tu3-teh。若m7-thang相應2、3句話，就逢罰。伊利chhoh ，我又le2,大下換細下。有時soak碗siak箸；不過家內無一時e5靜靜。Ah！真正是活地獄。這時koh想to心酸，會驚。An2-choaN2 hit時會an2-ni。」
牧師娘ai3講笑，講：「Poh kaN2是你做新娘e5時，lin2 Teng-hu5兄beh請你出轎e5時，ka7你踢轎門，也你to敢也ka7伊踢出來--leh，m7 chiah兩個會hiah gau5冤家。」
Teng-hu5嫂見笑，見笑講：「無影ne7,人阮hit時坐自動車，m7是坐轎ne7,koh兩個坐掠排，相隨tui3自動車落--來，chiah來講ou3。」
「有影mi7!An2-ni冤家是暫時lah。今be7 lah--lah。」
大家攏ai3笑，一時客廳攏是笑聲。「牧師娘，今阮有影be7冤家lah ne7,tui3我信主了後」。
Tu2講這句Teng-hu5嫂e5面紅紅自an2-ni頭chhih-chhih，見笑見笑接續講：「自伊入病院我家己一個去探伊e5時，我ka7伊會失禮，伊也ka7我會失禮，了後阮就m7-bat koh相罵lah ne7」。
講去病院探伊，是指舊年伊thai5伊e5丈夫無死，去入院e5事。所以家己講家己歹勢，才面紅紅見笑e5款。
牧師娘笑笑講：「真恭喜，真恭喜」。Teng-hu5嫂iau2見笑見笑e5款，接續講：「我to讀聖經講著疼對敵，也講翁某是相一體。講若sian3倒爿e5嘴phoe2,連正爿也著越hou7伊。我起頭m7信，想講che beh an2-choaN2行。後來想講這條路若m7行，to也bat行到死步，也是chhoe7無平安lah。所以就求主幫贊，ka7伊試行。佳哉行了真聖理。」
牧師娘聽了真ai3笑，真歡喜。講到chia Teng-hu5嫂e5面家己也真歡喜，親像有光leh。牧師娘講：「An2-choaN2 勝利，你ma7講寡hou7阮學」。Teng-hu5嫂深深感謝主e5幫贊，誇口主e5氣力e5款。就講：「總講一句：代先我想主赦免我，我今也著赦免我e5丈夫。An2-ni想e5時，心肝頭hit丸就無去啦。Hit丸無去e5時，心感覺真清。扑算hit時面也有較清。第二步，主講著疼對敵，我想著an2-ni e5時，知m7若著赦免伊na7-tiaN7，著續疼伊chiah好。An2-ni我e5心已經囥kap伊和，ai3體貼伊e5心。後來我知伊m7是我e5 tui3敵。伊是我e5丈夫，是我e5頭，是我e5同體--e5。我是伊--e5,伊是我--e5,我無thang koh靠外家，我是著離開父母來結連ti7我e5丈夫。到hit時我敢覺前攏是m7著，今著tui3疼重出發。
Ah！只有是疼。只有是疼，以外無路。我深知beh重建造我e5家庭，只有是疼這條路。Tui3 an2-ni我換心，換做無條件e5疼。Tui3 hit日起，我e5心生出新e5向望，生出新e5信念來對待我e5丈夫。Tui3 hit日起，我e5態度、面容、聲音攏變款。我e5家庭那準ti7抗旱接著甘雨e5款式，忽然有潤澤、有活氣。Ti7食飯桌有笑聲，ti7廳nih有笑聲」。
Tu2講到chia，忽然Teng-hu5兄tui3外面入--來。Teng-hu5兄入--來看大家攏teh笑，伊也無意識kap人大家笑，也大家看伊入--來就攏tui3椅nih peh 起來。牧師講：「Teng-hu5兄請來坐」。「好，多謝」。Teng-hu5兄說謝也就坐落椅，坐kap Teng-hu5嫂隔壁椅。愛玉仔看阿爸來，就真歡喜走倚阿爸e5身軀邊。大家koh接續講話。
Teng-hu5兄入--來e5時，看Teng-hu5嫂講kah hiah熱心，也伊入來大家續恬去，就奇怪問講：「Lin2頭tu2仔teh講甚物，大家hiah心適？」
牧師娘就應講：「Teng-hu5嫂teh講lin2 e5家庭tui3主得著外大e5變化，大家ti7-chia相談論來感謝主。」
Teng-hu5兄笑笑講：「是an2-ni ouh ! 實在有影，真感謝主。也是真感謝大家e5疼痛，gau5指導。總是我chiah久真感激我e5婦人人實在比我家真gau5。」
Teng-hu5嫂聽Teng-hu5兄講an2-ni，頭殼chhih-chhih用liu5-phan3(流盼用目尾）ka7 i 偷看，意思是講ma7 m7-thang an2-ni講，也che講我較gau5--e5。
牧師娘看Teng-hu5嫂an2-ni，就壯Teng-hu5兄e5膽，講：「Kan2-na2無要緊做你講，勸Teng-hu5嫂an2-choaN2 較gau5」。
Teng-hu5兄聽牧師娘an2-ni講，koh看婦人人e5面to笑笑，知講無要緊就講。
兩款e5疼
Teng-hu5兄接續講：「An2-choaN2 講我e5婦人人比我較gau5 ne7!論早e5所做實在m7是攏我e5婦人人m7著，實在也是我家己有m7著，iau2-ku2伊先ka7我認錯。Koh tui3 hit時起，伊真大變，變到hou7我奇怪e5大變。萬事續顛倒hou7我家己想歹勢。濟濟擺hou7我想我e5人格、度量比伊真輸，所以我chiah感服--伊，chiah kap伊信耶穌。伊設使若m7是用hiah-nih好來贏我，我穩當be7 kap伊信主。我m7 若kap伊和，續疼--伊，koh kap伊相kap信仰。真正奇怪ah？我這個平生極冷靜、鐵齒，m7信神e5人也kap伊同心信主，實在連我家己都想m7出。」
牧師娘講：「Hit條理氣我知，就是只有一條路。」
Teng-hu5兄看牧師娘笑笑，家己e5婦人人也目紋笑 ，就問講：「甚物路ah？」
牧師娘講：「只有就是疼痛e5路。神聖e5疼，ti7主e5疼，是舊iau2-ku2永新e5疼。」
Teng-hu5兄問講：「疼to疼--lah，thai2著講神聖e5疼，ti7主e5疼--le？」
牧師ti7邊仔teh坐，靜靜真久。忽然用嚴肅e5面，深、沈逐低低e5聲講：「疼有兩款。」
1. 世俗得e5疼。為著肉體美，抑是物質、地位、名聲，一時得感情e5衝動來結成露水姻緣e5疼，這款e5疼是為友所貪，抑是便宜得來結合--e5。Tu2-tu2達目的e5時真歡喜，總是隔無偌久hit 個扑算得e5貪慾若已經tiN7，就冷淡前e5疼抑是hit 個所貪若無tui3,抑是過了就hiat-kak8 前e5交陪，親像破--e5一樣。所以無論交友，抑是共榮事業，的確m7-thang用不純e5心，何況結婚e5問題。
第2款e5疼。神聖e5疼。就是tui3上一款e5信念來出發，向 ti7上一個目的希望來進。Hit款e5疼真sui2。同信，同向望e5疼，那老同行天路較近祖家，就那gau5相安慰、相幫贊。雖罔ti7世間e5肉體得美，抑是快樂，物質tek e5享福已經無，抑是自頭就無。總是in to m7是為著an2-ni來結e5疼。In e5疼是ti7同信、同向望，是十字架中心e5疼。所以那老，祖家那近，天堂看那現，hit 個疼e5密度會那加添chiah著。Hit時老丈夫看老婦人人捏捏皺皺e5面kiam2 m7是那sui2,那可愛，那準神最高e5藝術品，面皺皺那顯出hit e5面e5曲線kap光暗e5影，hit e5雕刻那綿密e5款，kiam2 m7是那sui2嗎？那相知心性，那準琴瑟e5弦線那會和，音韻那和諧。那奏那好聽。Koh有子兒新婦，孫仔thang做伴奏。往過是獨奏，後來兩人合奏，今一家變做樂團，大演奏。早暗吟詩讚美主，兩個老夫婦準做下調（bass），子準做中調（tenor），新婦是副調（alto），孫仔做上調（soprano），全家和諧來o-lo2主，感謝主，kiam2 m7是是舊iau2-ku2永新嗎？
若世俗tek e5疼--neh，就有同床異夢（同床異夢）一人眠夢疼一個，抑是一個眠夢去一位，be7 thang行上路e5艱苦，半路分破鏡e5冤家，家庭生出地獄e5悲慘劇。若ti7主做中心e5疼--le，家庭是好港灣是理想 e5厝宅（sweethome），家庭是樂園（paradise）。Ah！Hit 個精差kiam2無大嗎？
總講一句，逐人著檢點咱e5家庭有疼做中心抑無？若有，就會美滿圓圓e5生活。若無，穩當會歪來歪去，hit 個家庭穩當be7美滿，be7端圓。所以我真向望lin2夫婦，過去都無講，此去的確著用ti7主e5疼來相疼，起造永遠疼e5殿堂，做燈台來榮光主，kap做一個siok8-tek 社會e5模樣。」
不知不覺牧師e5話續變做親像一篇說教。也Teng-hu5兄夫婦聽了大感激，因為牧師所講句句攏扑著in e5心門。Be7 khah-su 將in e5過去kap現在攏無tau5皮膚，赤露露拆hou7 in看相同。
一時客廳續變做親像堂廳e5嚴肅。大家攏靜靜。
忽然牧師娘企起來koh斟茶。若是Teng-hu5兄in夫婦真感激，不約而同，兩人續平平企起--來，用恭敬e5態度tui3牧師行禮講，
「真領教。真領教」「豈敢，豈敢。向望主一發祝福lin2 e5家庭。無扑算ti7談論中續講chiah真鹹e5問題，續較失落談笑e5趣味。」
「Be7,be7。An2-ni真好，無扑算我tui3工廠倒--來，tui3 chia過續得著chiah好e5教示。」
Teng-hu5嫂也贊嘴講：「有影ne7,牧師，我今仔日無扑算我e5主人也會來，兩人thang做伙受chiah好e5教示。今向望lin2常替阮祈禱，hou7阮此去e5家庭果然會成做用主e5疼做中心e5家庭。」
Teng-hu5兄接續講：「今咱攪擾牧師chiah久，今著轉來去--lah。」
「有影，牧師，真攪擾你e5時間。今阮著轉來去--lah。」講an2-ni e5時，兩夫婦kap愛玉仔攏企起來，離位beh轉去。
兩極端e5教育
牧師、牧師娘攏真好禮koh留in坐，總是in攏beh倒去--lah。牧師kap牧師娘攏叮嚀送in到門口，大家事禮分開。
牧師先入去，Teng-hu5嫂in夫婦笑gi7-gi7,牽愛玉仔做中央，3個相牽tui3鳳凰樹並木茂盛e5街路去。牧師娘企ti7門口kain7看。Ti7開紅花，綠蔭e5街路，3個翁某、母子，相牽手teh行，春天e5陽光照ti7 in e5頂面，夫婦e5步調齊齊，愛玉仔親像細細e5蝴蝶跳舞ti7中央，teh行e5款式實在真sui2 ah！不覺替Teng-hu5嫂in夫婦祝福，心內續感謝主講：
「Ah！主ah，願你e5疼常常ti7 in中間，hou7 in做永遠契合美滿e5家庭，阿門。Tui3主拯救Teng-hu5嫂了後，照看伊e5家庭有一大變。總是iau2有真濟難題boe7改決。其中兒童e5家庭教育，也是做in e5家庭一項e5難題。
今ai3知hit 個真相，咱著來bat in e5家庭到較深。論Teng-hu5嫂本身e5後頭，老父是前清e5秀才。有兩個兄哥。大兄去外國留學現在轉來俸職ti7某洋行。第2兄畢業醫學，現在ti7市內開業。伊本身是單生e5查某子，koh是煞尾子。所以自細得父母疼，那芋葉捧珍珠，金--仔、銀--e5,疼命命。Tui3 an2-ni素性真驕。家風真守舊慣，迷信真重，老秀才娘koh較是an2-ni。
到大漢讀高女卒業，就去koh講習一年，出來去教市內e5公學校幾若年。真gau5揀，到22歲chiah配Teng-hu5兄。
Teh教學校e5時也是真驕，真gau5扑囡仔，學生囡仔大家真驚伊。總是gau5、伶俐，真gau5教。囡仔kap伊讀卻逐個 iau2讀有冊。可惜一項，為著伊e5過嚴，囡仔ti7伊e5面前攏親像老鼠見著貓e5款式。較無膽e5囡仔若hou7伊叫著名起來企，身軀khu7-khu7-chun3,面攏失色，有時仔會曉應，續驚到應無路來。伊也家己知伊siuN7嚴，旁邊e5父兄也定teh評論。學生仔較作giat8 e5 ka7伊號偏名，號做「赤仙仔」，因為逐e5聞其名伊赤。M7-ku2伊的確m7是無責任。伊是真骨力教，伊m7是無疼學生，伊又真gau5顧學生。所以學生kap伊讀攏讀有冊。伊gau5扑學生，總是伊m7甘扑大下。可比來講，伊若教學生一遍，伊就想講an2-ni就會--lah。第2遍若讀無，就大聲嚷。第3遍若讀無，就扑--落-去，手nih若無chhoe5仔，就liam3目珠皮，giu2耳仔所以學生真驚，伊是想講伊家己都hiah快bat，也hiah伶俐，hiah清氣，an2-choaN2 chiah e5囡仔會教be7  an2-ni。也若全校考查e5時，若拚輸別組，伊就geng5心，有時geng5到哭，無食，隔日tui3學生就活beh惡--死。所以hiah e5囡仔逐個會拚，拚到be7拚所以父兄又m7敢抗議伊e5赤，想講伊都骨力教koh有疼囡仔。總是逐個念講伊過嚴，也有人寫無名e5批來苦勸伊較m7-thang hiah嚴。總是伊無論到to2位，伊都主張囡仔著惡hou7伊落頭，會驚伊，伊才會好教。校長也bat ti7教員會phoe5-phoe5仔講起，講近來e5教授法已經tui3板杯過了，到ti7疼e5感激時代lah。Hou7囡仔驚來降服，m7值著hou7囡仔尊敬來順趁是較好，是較合現代e5思想。先生10分理解囡仔e5心理，勻勻仔用啟發e5法度來引chhoa7囝仔在來e5所bat，來接新新e5教示，hou7兩爿融合。是tui3淺到深，tui3近到遠，tui3舊到新。著chat囡仔e5力，kap伊e5趣味，也照時用合宜e5法度來引chhoa7。M7是無等候囡仔e5消化，也無管囡仔愛抑無愛，有備辦心便抑無便，會理解抑是be7理解，直直ka7伊灌--落-去。那準看囡仔做矸仔，也用漏斗ka7伊囥ti7嘴，也將所ai3 e5直直ka7伊thin5--落-去就好，che m7是號做「教授法」。
Koh囡仔是真重溫習，親像牛翻草，一遍koh一遍，到hou7囡仔十分記得一項，伊自然就會欣慕ai3 koh知第2項，也第一項e5知bat有十分，伊自然著會有較會理解第2項e5力量。
Koh一項，人m7-thang看囡仔做冊箱。先生想講將我有讀e5冊，做一下搬過去疊ti7囡仔e5冊箱，就是上盡忠，就是號做「無囥步」，衣缽真傳--lah，an2-ni是大錯，教育e5中心的確m7是ti7 hia。教育e5中心的確m7是ti7「子曰，子曰」e5傳授。也m7是ti7         e5 傳授。上要緊是人格e5造就，是beh造就好e5市民、國民，kap世界人。總講是beh造就從容陽氣大器具，只可以講，退靠以守。進可以做堂堂一個世界人，企ti7國際無見笑，會為著世界來貢獻e5公人。退--來為著咱一國一民族會得-thang做指導者e5人，che是公民教育e5大目的。
人m7 若著私轉，伊著公轉，意思親像地球m7 若家己teh轉來teng7光、暗，koh著tang3攏總e5行星，抑是游星來seh8 ti7太陽e5周圍來定四時。人也是an2-ni，所以目的著看較遠。若kan-ta舉板杯phi3-phi3叫，掠囡仔惡一下過來，惡一下過去。教幾條2+2=4算無錯，就是號做盡職，he是大錯。
是看tui3做國民，kap世界e5公人，做教員有甚mih模樣thang hou7學生看，hou7學生學抑--無。
Teng-hu5嫂做查某囡仔時代教公學校e5時，伊較be7曉想tui3 hia去。無顧嚴一二面。入教室，就是聽伊teh罵囡仔。若hiah e5較gau5說唸，字寫無錯--e5,就較得伊疼。所以伊e5學級e5囡仔，智的方面較發達；若是心，精神tek e5方面無thang可取。Che是伊平生teh教學生e5款式。
今伊家己無生，也ka7人分一個查某囝。這個囡仔ti7 in厝號做「罔市仔」，因為in生母兜，查某--e5傷濟，所以ka7伊號做「罔市仔」。若是Teng-hu5嫂ka7伊分--來，就ka7伊換名叫「愛玉仔」。顯明真疼--伊，總是hit個教授法，kap伊教公學校e5款無各樣。Iau2較嚴，想講公學校是別人e5囡仔，今這個時家己e5;koh家己be7生，盡望是這個。所以萬事著tu2-tu2照伊所畫e5痕來行。伊想講若會教一個親像伊，an2-ni就真滿足，伊無teh想囡仔也有自由。有時著嚴、有時著寬、有時著罰、有時著想、有時著ka7伊罵、有時著kap囡仔爽、笑，做好朋友。伊攏無teh想，伊是講：「我是老母，hou7你囡仔bat去。」 伊掠囡仔做完全m7 bat，若無伊教in是空空，其實無影。囡仔伊tui3環境，自然，tui3家己e5 giau5疑，後來伊會家己推測、研究，伊也會發見新e5智識。Teng-hu5嫂m7-bat hou7囡仔看伊teh笑e5面，伊講an2-ni是失落威嚴，囡仔ai3 m7驚。伊叫Teng-hu5兄也著an2-ni，伊m7准愛玉仔倚in阿爸e5身軀，雖然是父子，伊主張男、女著另席遵守老父老秀才e5教示。所以伊若看Teng-hu5兄講好笑e5事hou7囡仔心適，伊就受氣，定罵伊無才，不seng7-soan3 老父。伊本身tui3囡仔若有心適e5事beh笑，著越邊仔，囡仔無看見e5位。笑了，面koh張hou7伊惡惡，chiah koh越倒來向囡仔。伊孜孜 想我著怎樣hou7囡仔bat我e5威嚴，che是伊e5苦心。伊定罵囡仔講：「你m7驚我--hou7,lin2父chiah扑到hou7你叫m7敢，看你beh驚我抑--m7。」 伊掠愛玉仔若會驚伊，就是伊教育做大e5目的。
實在真好笑。Hou7世界e5人攏總驚伊就有甚mih利益。秦始皇、拿破崙一時人攏驚伊有甚mih利益？Hou7囡仔驚惶m7值著hou7囡仔敬、疼，hou7囡仔tui3尊敬，kap疼來順趁m7知外好--leh！
父母若過嚴，m7 若失落父子、母子e5疼情，是後來ti7兩爿會有深淵隔斷，意志be7疏通。Koh囡仔會反逆，也白賊百出。著hou7子兒kap你那朋友、好參詳、相尊重，來相補tah無到e5位。
Teng-hu5嫂be7明這e5理氣，為這個事夫婦常常意志be7和。總是Teng-hu5兄tui3這點真有吞忍。
今koh來講Teng-hu5兄e5父母，Teng-hu5兄e5老父是一個tui3散hiong，雙手提兩片薑來成功e5人。號做「笨仔」，一下幼嫩，年老e5時逐個叫伊「大笨伯。」身體無到外勇，矮細、矮細。若是大笨姆是一個那桃人盾leh，肥lok-lok。Be7輸老雞婆，家內e5事攏是伊teh扶起siak-tou2 ，那準女總理一樣。Ti7 田庄竹圍仔若有甚mih代誌，查某人伴逐個都去拜候大笨姆。
所以這e5大笨姆也是家己掠做真gau5,生3個後生，無查某子。大後生細漢就扑損去，Teng-hu5兄是排第2個，自細gau5讀冊。去到內地讀高等工業，這tiapt8 eh做某工廠e5監督，koh chhoa7秀才e5查某子，是女先生。所以老大笨姆起頭真滿足，見人見展。也第3後生un2-ku m7成人，20外歲lah，iau2-boe7 ka7伊chhoa7。所以盡向就是Teng-hu5兄這支筍。無扑算Teng-hu5嫂來koh be7生，一年等過一年，秀才娘kap大笨姆也去媽祖廟跪到磚仔beh lap落去。Tui3注生娘娘磕到頭額liu3皮。
兩年等無，3年等無，老大笨姆定叫Teng-hu5也chhoa7細姨。m7-ku2 Teng-hu5兄幾分驚Teng-hu5嫂e5厲害，也驚in後頭，所以m7敢。Tui3 an2-ni兩ta-ke新婦真be7和。所以Teng-hu5嫂in chiah搬出來tiam3街仔，beh去工廠也較近。罕罕仔老大笨姆若來，Teng-hu5嫂真罕tit kap伊講話，真歹面相見。總是大笨姆真疼這個查某孫仔，雖然m7是親生孫，m7-ku2內面無別e5細漢囡仔，所以來到位，錢、物出在伊ai3。所以愛玉仔若阿媽來，目珠就金，也會偷tau5 in阿媽，講in阿母真嚴，有時偷peng2 in阿母扑e5烏青hou7伊看。阿媽心肝樑疼tiuh-tiuh就大聲、細聲罵Teng-hu5嫂。Oah8!兩大家新婦冤家lo5-che3。所以老大笨姆若來tiam3一月日ti7街仔，Teng-hu5兄hia，愛玉仔e5天年到--lah，伊就m7驚in阿母，有錢thang開、有物thang食、m7免掃塗腳，阿媽chhoa7出去過街，若ai3物就khiau5,chiuN7-chiN5 ，真hiN。Teng-hu5嫂看著目火就著。這擺阿媽若倒去，愛玉仔就知死--lah。
Ah！慘--ah！這個兩極端e5教育。佳哉tui3信主了後，Teng-hu5嫂真大變。總是這個老ta-ke就m7是an2-ni。
(台灣教會公報第653~656、658、661~665號，1939年8~11月、1940年1、4~8月) 

 
聖誕e5囡仔
高金聲
我名Ai3仔，阮兜有阿公、阿媽、阿爹、阿娘，kap小弟、小妹、和我共7人。
逐年e5救主誕攏大歡喜，阮有食chheN-chhau、穿sui2衫，去禮拜堂做鬧熱。我ai3這款e5歡喜；我無saN2知救主誕是啥貨，我有問阮阿娘。伊講：「是上帝e5子tui3天裡來出世e5日，親像lin2有生日。伊e5老母名馬利亞，養父叫約瑟。Hit-tiap8羅馬皇帝kah人做ke-kah，逐人倒去in本城。約瑟kap馬利亞有行遠--遠遠e5路，到in本城伯利恆。親人無厝thang借toa3,in beh toa3旅館，hia人客chat8-thong2-thong2,無位；人用精牲所toa3 e5所在借in歇。Hia無眠床，有窗、無門；掃掃leh，u一暝。Hit e昏上帝e5子出世ti7-hia，用布包，hou7伊睏ti7草籠仔，hit kha是人teh te2草飼精牲。到第8日，號名耶穌。」
阮小妹讚美講：「阿娘你有去看無？」「無。He是1900外年前e5事，我iau2-boe7出世。」讚美講：「你thai3會知？」伊應講：「若讀羅馬第2章、逐人攏會知。」讚美koh問：「上帝e5子來世界beh 創啥？」伊應講：「Thang問lin2阿爹。」
「阿爹--ah，上帝e5子thai3 beh來世間？」伊應講：「我先ka7你講：一個囡仔名司馬chiang3,hit-tiap8伊kap濟濟囡仔teh chhit-tho5,有一個較細漢--e5 teh peh am缸，續跋落去。眾囡仔著驚、攏走，司馬chiang3無走，拾一塊石頭tui3 am缸tim3一孔，水攏流出，hit e5囡仔無浸死；若無an2-ni，囡仔穩死。現時濟濟囡仔卻無跋落am缸e5水，總--是有別物親像水beh ka7 in淹死，就是歹嘴罵人、貪心偷提錢、偷提別人e5物、偷食；講白賊、騙父、騙母、騙朋友、騙先生、騙兄弟；相扑相爭；m7聽父母e5教示。囡仔若定定an2-ni，到後來會變歹人，無頭路，有e5致破病、有e5會關監，別日死--去，會去地獄受苦。耶穌來，會除去chiah e5囡仔e5歹代，hou7 in別日會去天裡，che是親像司馬chiang3 hou7 am缸e5水礁--去。Lin2大家今仔日著拜耶穌。Ti7救主誕e5時，lin2著歡歡喜喜。好，阮beh來吟聖詩299首：
─細漢囡仔e5朋友，
是是誰，是是誰？
細漢囡仔e5朋友，
是我主耶穌。
和  和撒那，至懸e5主，
和撒那，至懸e5主，
和撒那，萬王e5王，
大家著o-lo2。
Hit-tiap8一個目花e5老人，歡喜到流目屎。讚美喝講：「阿公m7-thang ai3哮，我明仔e昏才牽你去看救主誕。」老人講：「我m7是哮無thang看lin2做出頭；我前teh看命，攏是騙人，得著上帝e5子來救我，今teh歡喜。」讚美講：「耶穌iau2-boe7來世間，ti7天堂甚mih款？」老人講：「Ti7 Hia千千萬萬e5天使teh服事，極大無比，做萬王e5王，kap天父上帝平平，有創造天地萬物。Hit暝伊beh來世間出世做囡仔，濟--濟濟e5天兵送伊來，放sak伊e5榮光來kap囡仔做伴，kap歹人相kap toa3,che無人想會著，卑微到an2-ni。
Jim2-thai7聽著耶穌tui3天頂來，就tui3眠床peh--起來講：「阿媽，舊年救主誕有老人穿紅衫、揹一kha布袋e5好物，講伊tui3北極來，有hou7我一仙尪仔；m7知耶穌hit時tui3天來，有帶甚mih餅、甚mih chhit-tho5物來送人？」阿媽講：「伊卻無帶che，有帶別物，中間真心適；極細目珠看be7著，極大世間be7 te2--得。有時tui3腳、tui3手走--出來，有時tui3嘴、tui3衫仔ku so5--出來。Tui3腳出來e5時，耶穌雙腳踏落水，攏浮--起來，會行水面。Tui3手出e5時，有囡仔提5個餅、兩尾魚hou7耶穌，伊用手折去，餅5個變10個、10個變20，以後化濟濟；魚亦是an2-ni，hou7 5000人食到飽tong-tong。阿媽，請耶穌將hit項物hou7我to7好。」 「好，咱來tui3伊求。」
Jim2-thai7 koh講：「明仔e昏禮拜堂chhong3真sui2、kai3鬧熱，m7知耶穌出世hit暝有做鬧熱無？」阿媽講：「Ti7厝內無，ti7山裡有，ti7天頂e5人客來講演，天頂e5聖歌隊來唱歌。Hia卻無點電燈，有發出一個光，hou7滿山光iaN3-iaN3。飼羊e5人ti7山裡the顧羊，有一個天使企tiin7身邊講：『莫得驚，我報lin2大歡喜e5好消息，hou7百姓攏有份；因為今仔日ti7大衛e5城，已經為著lin2生一個拯救--e5,就是主基督。Lin2 beh看見一個嬰仔用布包、睏ti7槽裡，這e5就是hou7 lin2做記號。』忽然有濟濟天兵kaphit e5天使相kapti7-teh，teh唱歌o-lo2上帝。Che鬧熱真大！當時e5人m7知thang做鬧熱歡迎救主，天使kap天兵替咱人做。」
Chiah e5囡仔聽到這，Ai3仔就講：「我今若有錢m7-ai3攏開，有的beh收囥thang獻金hou7艱苦人。耶穌ti7天裡hiah好giah8,為著咱，攏放sak，落來世間。我想了真感心，著學伊疼人。」
讚美講：「我今m7-ai3 khiau5苦阿娘、討濟濟sui2衫；主耶穌來做囡仔，只有包布na7-tiaN7。」
Jim2-thai7講：「耶穌tiam3天裡hiah清氣，無嫌咱囡仔臭hian3,歡喜來kap咱作伴；今這個Khiap仔若來咱兜，我m7-ai3扑--伊、m7-ai3 chhia伊出去，beh提糖仔hou7伊食。讚美--ah，咱明仔暗著吟聖詩18首、數念主耶穌出世。阿媽--ah，著ka7阮阿爹講：請一隻大大隻e5飛龍機載咱全家kap歸禮拜堂e5囡仔來去天堂做齣hou7耶穌看。」阿媽講：「飛be7到；lin2 ti7拜堂做鬧熱，耶穌tui3天teh看。」
(台灣教會公報第657號，1939年12月) 

 

引家Tong3道
【頂面hit四字，解釋就是引chhoa7家內歸道理。是teh講起一個人an2怎樣引chhoa7全家信道理來降服救主。
本是漢口外國e5先生IuN5 Kek-hui作--e5,用唐人字印。
人若beh買hit號，現時ti7冊房--裡有，每本12錢。驚了人較濟be7曉得看，因為字著解釋；阮所以有翻譯白話印ti7-chia。向望兄弟姊妹攏歡喜看，看了心會受感激，來學伊e5好模樣。】
第一章
某所在有一個人姓李，雖然m7是讀冊文雅e5人，卻也知書識理，人攏稱呼伊叫做李先生。伊e5家內小可饒裕，有淡薄仔田園產業，因為無夠thang用，所以tiam3外面作生理賺來添貼。 
有娶一個某姓何，門風佮伊相等對，對細漢有學習文字，性情iu7-koh聰明。Che正正是好姻緣。今才娶hit時夫妻和好相疼，凡事相幫助teh料理，也m7使煩惱食穿。後來有生兩個後生一個查某子。囡仔生成不俗，父母看見真意愛。In父ti7外面所賺e5錢提倒--來照顧家內e5人，攏無lam7-sam2開。In母ti7家內逐日作女紅來添貼所費。一家e5中間不止和平有真e5快樂。無料李先生心內無把持，做人無堅定，m7-bat人e5 gau5、憨、好、歹，lam7-sam2 chham人交陪，hou7一個歹e5少年人引誘去行無正經e5路。Chhoa7去thit-tho5間 ，終日終暝都是tiam3 ti7花家柳巷，戀戀不捨，步步無離；又koh佮人搖骰賭攤  以及牌子撚寶 ，況兼  呼群結黨飲酒食茶，所有e5錢財一盡開了了。厝內e5某子放無要緊，無beh照顧。漸漸罕得倒--來，到尾遂攏無歸家。因為hit tiap8無錢財佮無體面e5緣故，見著in某就無好面相看；見著in後生、查某子無疼痛e5心，獨獨歹款待伊。後來將伊e5查某子佮第2後生beh chhoa7去賣--人，就這tiap8伊一家e5艱苦到chia極頭--lah。
第2章
有一日李--先--生ti7某城teh行路e5 中間，忽然有看見一間e5 厝，懸掛大，款式參別間厝無像，koh看濟濟人tui3 hia teh出入，m7知是甚mih代誌。伊就toe3眾人入去，看見廳堂 e5內面左右爿排幾若十條e5 椅，濟濟人ti7-hia teh 坐聽一個牧師teh傳道理講︰「有一個創造天地萬物 e5 大主宰 e5 上帝，就是世間人e5 天父，不論甚mih國、甚mih族、甚mih人，無一個m7應該敬拜服事伊。」
Koh講︰「世俗所拜e5 偶像以及一概 e5 神明，尪佛攏是人所設所封假iaN3 e5 神，敬伊、拜伊，m7但無利益，koh大大得罪著真主宰 e5 上帝。」
亦teh 講︰「人攏有罪，所講所行所想無合上帝 e5法度極濟。所以在生無平安，死了也著落地獄，受刑罰 e5 報應。」
亦teh 講︰「人be7家己贖回本身 e5 罪，也無法度 thang hou7家己 e5 心端正。若無上帝大大顯出伊仁愛、慈悲 e5 心來救人，就咱人攏會死，tiam3 ti7 罪惡 e5 中間，無一人會得著救。」
Koh講︰「上帝ka7天下萬方設立一個救主，就是耶穌lah；凡若信靠伊e5 人m7若免得死後沉淪 e5 艱苦，亦的確脫離罪惡 ti7 這在生。」
親像這號 e5 話，m7若一半句nia7-nia7。李--先--生今仔日聽見--e5所boe7 bat聽見--e5,若是濟濟句話 e5 中間得著一句，極寶貝 e5 話。這個是甚mih leh？就是救主會hou7人脫離罪惡 ti7 這在生。李--先--生雖然陷落 ti7 眾罪e5 中央，心肝久久be7安然。可惜無法度thang脫離，就這個改過失換新 e5 路，lian2親像teh-beh絕望。今忽然聽見牧師 e5 話，反悔改變 e5 心漸漸活動--起來，總--是boe7知che話是確實抑無。牧師教示眾人了，就koh 講︰「凡若有來問道理--e5,請lin2來去客廳談論幾句話。」李--先--生聽見隨時toe3伊去。已經入廳，牧師問伊講︰「先生有beh問起甚mih代誌？」應講︰「Tu2仔聽見老師所講耶穌會救人脫離罪惡，真正有影--無？」
牧師講︰「Che 話卻是真實。」
李--先--生問講︰「耶穌會救--我無？」
牧師講︰「先生有甚mih罪，beh向望救？」
應講︰「世間所有e5 罪我攏犯著，照 an2-ni 算是大罪 e5人，m7知耶穌會救--我無？」
牧師講︰「耶穌做救主是無所be7會救。先生若真正信伊，的確得著救。」牧師koh將信耶穌濟濟奧妙 e5 話來ka7開拆教示伊。講了koh問伊講︰「先生你有信主耶穌無？」
應講︰「信--ah﹗向望主救--我。」
牧師講︰「咱二人著祈禱。」就做伙跪--落--去。
牧師 teh 祈禱 e5 話約略就是講︰「懇求救主憐憫你某人，赦免伊 e5 罪，感化伊 e5 心。伊hou7 魔鬼把縛，著釋放伊。伊有天良 e5 心，著 hou7伊生活hou7伊會tit成，做換新 e5 人；ti7世間會做聖、清氣，無la5-sam5;死後伊 e5 靈魂會tit永遠享福ti7天堂。」
就是講 chiah-e5 話，祈禱了，二人起來，看李--先--生 e5行動舉止，大大有受聖神感動。
Tui3 這tiap8了後心就改變從前 e5 錯誤，常常家己祈禱。伊e5 德行逐日那換新，無偌久入聖教做主e5 學生。
後--來李--先--生歡喜ka7耶穌做干證，若tu2著人，就的確講真 e5 道理盡氣力苦勸人，著信主來得著救。若是人聽了疑ngai2,李--先--生獨獨ka7伊講︰「主會救我這號大罪 e5 人，kiam2 be7救lin2 mah？」人聽伊 e5 所講，看伊所行，tui3 an2-ni來受伊感化--e5 be7 少。又koh在早伊交陪hiah-e5 嫖賭 e5 朋友，hit黨仔 e5 歹子弟；從中也有e5 改過失，家己換新，kap伊做伙來歸正教。有e5 無甚mih明白這個道理--e5,也求伊教示in做主e5 學生，問伊講︰「這個道理既然無甚mih明白，啥事ai3 入教？」In就應講︰「阮 chiah-e5 雖然無甚mih bat 這個道理，總--是攏會曉看李--先--生變歹做好e5,棄邪歸正，將現今想起伊在早大大無相像，若M7是正道李--先--生 an2-choaN2樣會改變到an2-ni-siN leh﹗」
第三章
李--先--生入教了後事事hou7人數念降服，khai3會堪tit hou7人降服--e5;就是伊實心愛伊家內 e5 人得著福氣。一邊盡心做生理來養飼全家，一邊講聖經 hou7家內聽，用濟濟 e5 方法，濟濟 e5 計智引chhoa7伊出邪 e5 路，入正 e5 路。
李--先--生入教了，就ai3 倒來家內，m7-ku2手頭an5無所費，濟濟項 e5 boe7便，獨獨代先寄一張批kap淡薄錢，請安慰伊家內 e5 人nia7-tiaN7。
伊e5某接著批亦奇怪，亦歡喜，teh講︰「今仔日這個代誌是夢見抑是真正，hou7人無扑算到an2-ni。果然是我丈夫所寄e5 批mah？」看幾若擺，koh 講︰「是我丈夫親手寫--e5無疑--lah。總--是這張批看--起來，好情、好意，滿滿 ti7 紙面，an2-choaN2樣thai3 an2-ni？Kap在早大各樣，真正想be7曉--tit，今總--是聽候伊歸家才會知。」
後--來，李--先--生手頭較量leng7、有chhun錢，得意歸家。
到te3就遇著伊 e5 子，停腳kap伊講幾句話，歡喜be7顧tit，就相牽手入厝內。
伊e5 子大聲叫伊 e5 老母講：「爹--ah﹗倒來--lah。」
In某走出--來，聽in翁e5言語看 in翁e5 面色，不止溫柔端正、和平、比在早真正親像換骨頭lah；心內teh講：「真奇怪﹗我e5丈夫這時an2-choaN2樣會變到hiah-nih8濟？」
李--先--生看伊 e5某身體消瘦，衣裳破sam3,伊 e5 子頭茹茹 ，腳赤赤；厝宅破損teh-beh 倒，家私物件欠缺歹看。忽然傷心目屎流--出--來，就用好話，安慰伊 e5某講︰「Che 攏是我e5罪過，今請你寬心，自今以後倚靠上帝恩典幫贊，的確beh 照顧家內某子，m7免koh再親像 an2-ni-siN 才狼狽。」
做伙談論tiap仔久，就去開箱，將伊所hak e5 查某人衣裳提hou7 in 某；koh將衫，kap 鞋，hou7伊e5 子穿，續hou7伊去剃頭洗身軀全家一時做一下換新。到teh-beh食飯，大家圍lui5 做伙坐，boe7食e5 代先，李--先--生祈禱上帝幾句話才食。In某m7-bat祈禱是甚mih意思 teh問伊。李--先--生ka7伊講︰「祈禱是求上帝施恩感謝上帝賜福，kai3 要緊 e5禮數。」
這時請慢講，到e昏才ka7你講詳細。今有一句要緊 e5 話 kap你思量，前所賣去hit兩個子，的確著贖回倒--來；賣去m7但傷著父子 e5 情，koh犯著上帝e5 法。
In某聽che 話，大歡喜，雖然m7-bat犯著上帝 e5 法是甚mih話，這句傷著父子e5 情卻會曉聽。Tui3 hit兩個子賣去了後這tiap8 iau2-boe7 放心，就趕緊應伊 e5丈夫講︰「若贖回這兩個子我e5心就安然--lah。」 
李--先--生講︰「我明仔日的確beh 親身去探聽，若這兩個子iau2 ti7-teh 的確beh贖倒--來。一家團團圓就是快樂 e5 事。」
食飯了，牽伊 e5 子出去探厝邊朋友。人看見大大teh奇怪，攏講︰「李--先--生變做新 e5 人，總--是m7知伊是tui3 tah8落變做到an2-ni。」
第四章
李--先--生hit日暗倒--來，續kap伊e5某ti7 燈火下論道理 tui3 淺漸漸講到深，tui3 約略講到詳細。Koh 將伊本身an2怎樣入教堂、an2怎樣聽道理、an2怎樣辯駁、an2怎樣祈禱、an2怎樣受人感激、an2怎樣反悔罪過、an2怎樣改變、an2怎樣入教；入教了後an2怎樣ka7耶穌做證。Hiah-e5 代誌逐層講了，到路尾講︰「若M7是上帝e5 大恩典耶穌來救我，我的確永永死ti7 罪惡e5 中央，今仔日無koh有這個款式thang一家來團團圓。」
講了提聖經he7 ti7 桌頂，ka7 in某講︰「我tui3入教到今，逐早暗的確著讀聖經1、2章，che是養飼心神 e5 糧草，亦的確著吟詩祈禱：今暝賢妻 kap子著kap我an2-ni 做。」
李--先--生讀聖經一章了kap伊 e5 某子做伙吟聖詩，做伙跪teh祈禱。祈禱 e5 話大略是講︰「我e5 父上帝，創造天地人物 e5 大主宰，我本是大罪 e5 人陷落ti7 萬項惡e5 中間，無法thang家己救，得著天父疼痛憐憫、耶穌拯救、聖神感化；今會tit脫離苦海出死、入活，這個恩典闊大無限量，感謝be7 tit盡。現在求我e5 父上帝照顧感化我e5 某子，hou7 in 攏會得著救，kap 我做伙行天e5路，死後做伙享受天堂e5 真福氣。」
Chiah e5 話祈禱了，就爬起來去睏。論到 in某hit暝想攏be7 睏tit，想起 in翁改舊換新，心內大大歡喜。In翁款待伊e5 恩情疼痛比往常時加倍好，心內大大受感激；看in翁言語，德行溫柔、端正、和平，心內大大降服。論到所教伊e5 道理卻有難得明白 e5 所在親像teh 講︰「上帝是獨一無二，一概chiah e5 菩薩kap 神明，尪佛攏是白賊無影，敬伊，拜伊無利益，又koh有罪。」這號e5 話今才聽見心內be7免得giau5疑奇怪，因為伊 e5 心chat8-chat8 iau2-boe7 開e5 緣故才an2-ni，總--是teh 躊躇 e5 中間，有一句話會明會信，就是伊 e5 翁講這個道理會變化伊 e5 心，hou7伊脫離hiah e5 罪惡。若M7是真e5 道理 beh thai3會到an2-ni？Che 話真著，親像講︰「好樹的確結好e5 果子，歹樹be7 結好e5 果子。」今看 in 翁有好e5 舉動就thang 知hit 個道理的確是好e5 道理，現時雖然無甚mih明白，後--來的確會致到攏總bat。
隔日早起起來梳頭、洗面、食茶、點心了後閤家聚集看聖經祈禱kap 前暝昏像。逐日照an2-ni 掠做定著 e5 規矩。
第五章
Hit一日李--先--生去探聽伊所賣hit 兩個子，才知查甫--e5 已經死，傷心慘慼，m7若因為in子來悲哀，亦是為著伊家己在早做歹致到an2-ni，來悲哀。李--先--生今知從前所有e5 罪惡是苦e5 根，所生 e5 枝葉亦的確濟濟 e5艱苦；chheh心反悔代先e5 錯誤，獨獨迫切求上帝，帶念耶穌 e5 功勞來赦伊 e5 大罪，賞賜聖神來安慰伊 e5 心。
李--先--生得著 hit號歹 e5 消息，無話thang kap in某講，又koh求上帝寬衣in某e5 心，免得hou7 in憂悶較過頭。倒--來kap伊 e5某婉轉來講，伊 e5 某流目屎傷心。李--先--生用濟濟方法苦勸伊，in某koh 哭講︰「若是查某--e5 死，查甫--e5 留teh，亦iau2會堪--tit。今久無an2-ni，我e5 心腸叫我怎樣m7 掛吊？」
李--先--生知伊 e5某聖道iau2-boe7明，俗情iau2-boe7 化，就勸伊講︰「賢妻你所講 e5 話無順天理，亦m7是照人情，查甫查某攏是父母 e5 骨肉，nia3 thang各樣心款待伊？我iau2-boe7 聽見真理 e5 代先，亦是tui3重查甫，m7愛查某，親像俗語teh 講︰「查某子是了錢貨，m7 飼亦會tit過。」我亦平平有這號心，常常有這號話。Tui3 bat道理了後，才知男女攏是上帝賞賜，攏是耶穌贖回 e5 人，在生thang做上帝 e5 百姓，死後靈魂會tit 歸天堂，永遠享福，無分別查甫查某。俗語koh 講︰「某子親像洗腳水，拚hiat-kak8 koh 換新。」在早我亦an2-ni想，lam7-sam2開費錢財，家內放choh8-teh無照顧，就是這號心所tihN8--e5。今才知除去俗情，愛惜賢妻看做一體，是因為入聖教，得著上帝 e5 聖神感化，順趁聖經 e5 教示，才會an2-ni。俗語亦bat 講︰「男有3個某是好漢，女有3個翁是歹人。」Che亦是tui3重查甫看輕查某，流傳 e5毛病。三夫、三妻攏m7是照情理，親像an2-ni來做，敗壞人倫，實在無窮盡。照聖經講︰「上帝創造人是一男一女，」m7是一女兩男，亦m7是一男兩女。所以若入聖教--e5,上至皇帝，下至百姓，攏是一翁一某。聖經koh講︰「翁著疼某親像家己，疼某就是疼家己，人m7-bat怨恨家己 e5 身軀--e5,攏是保惜伊。」Koh 講︰「人離開父母親像伊e5 某，來合做一體；所以逐人應該著疼某親像家己，某亦著疼伊e5丈夫，來尊敬降服--伊。」這號話極濟，講be7 tit盡。
伊e5某聽見chiah-e5 話，知in翁所講攏合道理，所做亦是an2-ni，心內漸漸歡喜受伊安慰，獨獨致意teh-beh贖回這個查某子。
李--先--生出去查查某子e5 下落，將錢贖倒轉--來。In某看見伊 e5 查某子倒--來，心內歡喜，攬來抱ti7 胸前，愛惜親像寶貝，用手so in查某子e5 面講︰「你e5 面貌親像阿娘e5。」Koh看伊 e5 身份講︰「今比hiang3時較大漢lah。」Chim-chim chng7-chng7 ，講東問西，母仔子講be7 tit 煞。李--先--生ti7 邊--仔看 in 這號 e5 款式，歡喜到流目屎，續無話thang講，獨獨講一句︰「Che是上帝大恩典--lah。」
第6章
Hit一暝查某囡仔kap in老母做伙哭，腳常常伸teh kiu-teh，嘴內teh ihN8-ihN8 ng-ng haiN-haiN-chhan。伊 e5 老母ti7 眠夢中驚醒，才知伊e5查某子是腳teh 疼。伊無法ta7-oa5,總--是用話安慰伊nia7-nia7。明仔早起伊 e5 老父問伊，in老母ka7伊講，是腳疼。李--先--生講︰「我聽見查某子teh hiN-hiN 哮，細聲teh chhan，扑算是因為縛腳起因，今果然是an2-ni。Hai3 lah！真奇怪﹗中國縛腳 e5 風俗，tui3 Bong5娘設起頭，到今仔日流傳那害，有人縛到2、3寸hiah 細。」
俗語講︰「大腳踏地穩，細腳ka-lun2-sun2。」照an2-ni來看，縛腳m7是好風俗，m7是福氣e5 相體。今才縛e5 時痛疼難當，暝日啼哮，半步be7行be7 徙，皮膚腳目朽爛，流血出膿，kap 受罪 e5 犯人像一樣。父母看伊thai2-tho2 會忍心，無beh 憐憫leh，縛到大漢歹行踏。設使tu2著無張持e5 災殃、緊急 e5 代誌，beh thai3 走會離thang 閃避，到hit-tiap8總--是死。賢妻請你聽我e5 話，趕緊將伊e5 腳ka7 liu5 --起--來。
In某講︰「查某人腳大e5,較濟是做下賤hou7 人差用，人攏ka7伊綽號，叫做大腳婆，hit號話聽攏be7入耳。我看伊艱苦卻亦傷心，m7-ku2風俗都是an2-ni，thai3 thang kap人無共款，kaN2著縛較好。」
李--先--生講︰「風俗有好，有歹；若好--e5 著趁伊，若歹--e5就著換。縛腳是極歹 e5風俗，切切著改換，趕緊著改換。到後--來的確通國攏會改換。總--是無一人做起頭，就無向望e5 日子。若是一家tiam3這鄉里，會代先改換，m7免煩惱無人學咱e5 款式，親像你所講，hou7人叫大腳婆，thai3有甚mih相關？我看大腳，才是順趁上帝，照顧伊所hou7--咱e5 身體，有甚mih下賤？看hiah-e5細腳--e5 攏是逆天，所行刁持猛強來au2屈到成。論真是大見笑 e5 事，反轉是稱呼做三寸 e5 金蓮lah，keng--e5--lah，大家號lo2號so7,是引誘迷惑人 e5 話，ka7伊放做無聽見亦thang。」
伊e5某講︰「丈夫你所講 e5話，實在有情理，我恨be7-tit家己liu5--起來，來趁你 e5 意思，總--是這個查某囡仔若m7 ka7伊縛腳，到將來配親看beh an2怎樣？」
李--先--生講︰「Che事是上帝主意所定咱不過趁伊e5 命令就是，nia3 thang因為配親e5 緣故來敗壞身體？又koh hit個查某囡仔後--來的確ka7伊配hou7 教會內 e5 人，決斷m7-thang 嫁出教會外；實在趁道理 e5 人無掠腳大做見笑。」
伊e5某講︰「An2怎樣m7 kap教會外結親？」
李--先--生講︰「教會外 e5 人無beh 敬上帝、趁世俗、拜假神，行動舉止攏離開真道理，若將子嫁hou7 伊，親像入烏暗 e5 所在，在生be7順上帝 e5 命令來做人，過往be7 享天堂 e5 永福。我m7忍看伊縛腳 e5 艱苦，thai2-tho2會忍--tit 放伊去受地獄e5 艱苦leh？世俗重富貴，無重道理；重身軀，無重靈魂，淺見又koh 私偏。我在早也是an2-ni，今才知靈魂是無tang3 買e5 寶貝，人e5身軀萬萬be7 比tit。世間e5福氣親像飛 e5 雲，親像眼前花。若是因為che來失落靈魂，是烏暗愚憨到極。Hai3--ah﹗真可惜﹗這個查某囡仔就是終世人無匹配，也m7肯嫁hou7 教會外。」
伊e5某逐日teh 受伊教示，心內略仔明白，所以這tiap8聽伊濟濟話，較快會曉tit，tui3 伊e5 丈夫thim3頭講︰「先生 e5話真著，我今甘願釋放這個囡仔e5 腳，無beh koh ka7伊縛。」
就續ka7伊liu5--起--來。查某囡仔也大歡喜，tui3 這tiap8身體伸勻，心肝安然，比縛腳e5 查某囡仔不止較爽快--lah。
第7章
李--先--生深知上帝hou7伊e5 後生查某子，m7若歡喜，thit-tho5 na7-tiaN7，亦m7是kan-ta hou7伊食，hou7伊穿na7-tiaN7；的確著勤勤教示伊，hou7伊會做好e5 子兒，到長成會做有路用 e5 人。逐所在鄉里風俗永永m7將字墨教示查某囡仔。李--先--生無an2-ni。查甫查某看做一樣，養飼，m7若教伊bat字，koh一日將上帝e5聖經教示伊，常常替in子祈禱，亦常常chhoa7伊來相佮祈禱，hou7伊tui3世間有敬虔e5 心，thang向望伊後--來做人，會照規矩去行。可惜﹗Hit 2個子tui3 hiang3時失教示、罵人、chham講白賊，永永be7免得。李--先--生看an2-ni，心肝痛疼oh tit 講。有時苦勸伊，有時責備伊；疼痛kap教示做伙盡。苦勸chham警戒相kap用，一而再，再而三，講了koh講，向望伊改變才煞。
Tng hit-tiap8仔聽伊teh 罵人 e5時，的確叫伊來詳細教示--伊，thang見笑、thang 怨恨、thang可惜；會kham2站來感動伊e5 心反悔無koh 犯著。
聽伊講一句白賊，亦叫伊來，ka7伊講︰「講白賊是欺騙人，koh得罪上帝。若m7反悔改變，be7 hou7 人信，亦be7 hou7 上帝疼；後--來有禍端艱苦，關係m7是小可。」今就世間人來論，若看伊e5 子敗壞一項小可物，親像扑破茶甌kap 碗hit號事，父母就罵koa3 扑伊。若講無情理 e5 話，kap白賊，teN3無聽見，koh有e5 o-lo2伊 e5子是碩koa3巧。真可惜ah﹗講白賊le2罵人就是終身e5 大害，m7若害伊 e5 身軀，也害伊e5 天良 kap 靈魂。人nia3 thang 看做小可 e5錯誤？Beh教示子兒e5 人，tui3受氣來扑罵伊--e5 較濟。子兒亦忍受，知伊所扑是為--著受氣，m7是因為疼痛；所以心肝be7受感動改變，亦無反悔e5 念頭。
李--先--生無an2-ni。有一日聽見伊e5 子講白賊，就教示伊講︰「你講白賊大無合宜。我已經勸你幾若擺，你攏m7聽，今應該著扑，罔聽候到明仔日，免得hou7你講我是受氣--你才扑，m7是疼--你來扑。」
過日叫伊e5 子來，就流目屎ka7伊講︰「我會哮是為著你講白賊，陷落不義；扑你，你 e5 父實在傷心，若m7 扑也無盡做父e5 職份，無ta-oa5來扑，你應該著趕緊反悔改變。」就略仔責備伊，伊 e5子感念老父e5 疼痛，續反悔家己 e5 m7著，後--來m7-bat講白賊。
今看李--先--生ti7 家有道理，教子有方法。別人e5 子le2罵人，講白賊，亦做慣勢，攏m7知見笑，恬恬放做無要緊；滿街滿巷逐位常常聽見，真正聽be7 入耳空。Che是做父母 e5 人失教訓、無家教，m7免問亦知；所以tui3 世間到大漢身軀be7行道理禮義 e5 路，傷風敗俗，tui3世間失教示。人m7-bat上帝 e5 真理，掠che 事做無要緊，逐日那siong7重，tui3白賊致到做賊，tui3 罵人致到扑人；到尾變做匪類歹子，反悔較 遲；若趁早勉勵警戒伊，beh thai2 有後--來 e5 禍端。
李--先--生因為知真道理，所以會免得這號 e5 過失，引chhoa7伊細漢e5 子，行端正e5 路，m7准伊略仔失錯，親像俗語講︰「世間若an2-ni 做，習慣成自然。」Koh聖經講︰「用道理教子，到老無反poan7就是--lah。」
論poah8-kiau2 e5 事，李--先--生亦不止嚴禁；m7若禁伊無做，亦m7准伊近倚去看。有一日伊 e5 子看人poah8牌仔，趕緊叫伊出，迫切教伊莫tit看。伊 e5某講︰「看有甚mih相關？」李--先--生講︰「你be7記tit我在早因為poah8-kiau2 e5陷害，累身累家，慘到be7講tit，敢m7是tui3 愛看局起因mah？著持防謹慎，ti7起頭要緊。」
伊e5某聽見忽然醒悟，亦kap伊相佮責備伊 e5 子。
第8章
李--先--生在家內tu2著安息日，一概所做e5 工攏停，chhoa7伊 e5 家內相佮守禮拜，照禮拜7日一擺。禮拜前一日號做拜六，凡若禮拜日食用hiah-e5 物，的確著ti7 拜六量早備辦齊全；內面chheng2掃、器具、衣裳攏清氣。查甫--e5 著洗浴、剃頭；查某--e5 也著洗浴編頭毛，逐項事安頓妥當免得臨時倉惶誤事。
隔早起歸家聚集o-lo2 祈禱、解說聖冊、敬拜上帝、修心養性，一日nng7過。若閒國人講究聖冊，抑是外面淡薄行徙，攏無做工。
李--先--生tiam3 城內 e5 時，tu2著禮拜日的確到ti7 拜堂kap眾教友相同守安息。Ti7鄉社無拜堂也無教友，到底m7-kaN2 be7記tit，kan-ta伊e5 家內ti7 厝--nih8 守禮拜nia7-nia7。伊ti7 家內第一擺守禮拜，伊 e5某be7曉tit hit個意思，就問伊講︰「Che是甚mih因端？」
李--先--生講︰「耶穌出世以前所守--e5,就是今 e5 禮拜六，名叫安息日；所記--e5是上帝創造天地、人、物 e5 大功勞。耶穌復活 e5 了後，所守--e5是在早 e5 禮拜日，就是這tiap8 e5 禮拜日，也名做主日；所記--e5是耶穌復活，kap 成就人救世贖罪 e5 大功勞。因為上帝救世 e5 功勞，較大上帝創造 e5 功勞；所以改換hit日來守伊。
耶穌e5 學生不論ti7甚mih所在，若到這一日應該著安息一概 e5 世事，tiam3家內看冊講道理祈禱。若有拜堂就到拜堂，kap眾人吟詩，敬虔做伙祈禱，聽人講福音來調養心神；設立天頂享受安息永遠e5 地基。」伊e5某koh 問︰「禮拜日若查甫也著停工；查某也m7-thang紡織、做工課、洗衣裳hiah-e5 事，家事敢無較欠缺mah？」李--先--生講︰「M7使煩惱到過頭，聽上帝 e5 命令較要緊。上帝賞賜咱6日，hou7 咱計謀食穿，來養飼身軀家內；命令咱著將一日來服事伊，照伊e5 命令來行，敢m7是應該 e5 情理mah？若切心求上帝e5 國kap仁義，所用e5 物上帝的確賞賜--lau2。Iu7-koh做生理趁錢，不過是因為養飼惑身nia7-nia7,若禮拜ku2是養飼靈魂；趁錢che是kan-ta 為著暫時世間 e5 福，禮拜久是為著永遠天堂 e5 福。二項來比，甚mih較重？甚mih較輕？著知thang揀。
若因為守禮拜，外面雖然有小可欠缺，內面實在有大大利益。Che敢m7是福氣mah？我看教會內勤守禮拜 e5 人，德行日日加添；無勤守禮拜 e5 人，kap伊be7比tit。論到身體守禮拜--e5 大有利益；6 日 e5 拖磨，得著一日e5 安息，來調養精神、強壯筋骨，福氣亦be7算做是小。今將勇健 e5身軀做6日 e5 工，才安息一日，比hit號衰lam2 e5 身軀，逐日拖磨攏無安息e5,做工的確比伊較有力，就趁錢的確比較濟。Che是自然 e5 情理。我看這世間凡若守禮拜 e5 國，hit國e5 人永較好額較 強；無守禮拜 e5 國攏不及--伊。所以勤守禮拜 e5 人，m7但加添德行智慧，就是錢財，亦較充足，比無守禮拜--e5,心肝較安然，景況亦較順事。
又koh 守禮拜--e5無hou7 人引誘，的確正路，亦會斂省無漫所虛hoa e5 所費，無濫用e5 錢財。請賢妻想看teh。我在早無守禮拜，所入e5 錢攏開了了；今守禮拜準節teh 用，全家食穿攏有chhun。Che是明明e5 證據。」
伊e5某聽che 話歡喜降服；後--來李--先--生 kap伊 e5 家內去守禮拜。若有時出外，就伊 e5 某叫hiah-e5子去做禮拜lah。
第9章
李--先--生 e5某早暗聽道理，iu7-koh 小可通達文字，看聖冊kap hiah-e5 註解，大大有曉悟，常常記念降服；總--是比伊 e5 丈夫無像款。伊丈夫ti7 真 e5 道理會知亦會行。伊e5某雖然會知，無攏會行。In丈夫行這個道理，是安然自然來行，已經到聖 e5 地步。伊 e5某be7會an2-ni-siN，著用氣力刁故意來行，才會合道理。
有一日問伊 e5 丈夫講：「我今ti7 聖e5 道理無疑ngai2,亦願事事趁這個道理來行。M7-ku2 常常家己知硬心攏be7 化；私欲難得洗清氣，通身軀五官四肢khoai3 bak la5-sam5污穢，比較先生自然會合道理，親像差天對淵，精差真遠。Che是甚mih緣故？」
李--先--生講︰「明白道理，刁故意來行好，卻好leh。若是ti7這個道理 e5 中間，iau2-ku2 有較進步leh。設使m7是充滿ti7聖神e5,be7進步；到進步就會安然自在來行，自然合道理。今我家己實在無變化我心 e5 才能，亦無變化別人 e5 心 e5 氣力。Che是聖神 e5 權能，上帝至大 e5 恩典所賞賜；所以求就的確得著；無求，就be7得著。
人iau2-boe7得著聖神 e5幫贊，ai3 tit順趁來行這個道理，親像拖重車，駛大船，不止著費力。若得著聖神幫贊，這個道理極快行，親像受風e5 船桅，歸陣 e5 跑馬，攏m7-sai2費氣。賢妻你家己講心硬，iau2-boe7 化，總--是上帝 e5神會化硬做軟。聖經有記載上帝 e5 話講︰「我從新e5心來賞賜--lin2,的確將你凶硬e5 性除去，hou7你有溫柔，和平 e5 心，快受感化，亦的確將我e5神hou7--你，hou7 你趁我e5 法度，守我e5 律例。」
賢妻又koh 講：「私欲oh tit洗清。經--nih8亦有講：「上帝bat 講：「我用清e5水ka7你洗，hou7你會清氣；凡若污穢 e5 代誌攏洗除到清氣。」所以在早大衛王求主講：「主若hou7 我清氣，我就清氣，主若洗thoa7--我，我就比雪較白。」我願賢妻學大衛王誠心懇求，無偌久就有應驗。」
伊e5某tui3 hit-tiap8了後，來掠求聖神充滿 ti7伊 e5 心，來做要緊，一日求--過一日忽然知大大有受聖神感化，心肝和平面貌光生；ka7伊e5 丈夫講︰「得著lah。」伊e5 丈夫看伊講︰「你講tit著，真正有影得著lah。」就chhoa7伊 e5某kap後生查某子攏去入聖教，翁某同心安然行天路。伊e5子亦知敬畏上帝，孝順父母，循趁規矩。後--來嫁娶攏是教會內 e5 人；邪教，邪事；邪俗攏一盡除到清氣，用聖e5 款式流傳世代攏無改換。
第10章
李--先--生無代誌 ti7 本鄉社講道理；tu2遇欣慕道理 e5 厝邊到禮拜日就請in 到伊 e5家內聽伊講聖冊，伊教示人無厭懶。
因為厝細間人太濟，常常ti7 鄉社 e5 中間大地場teh講道理。逐人家己gia5椅條來坐teh 聽伊講；鄉社 e5人攏知伊在早an2怎樣不肖；後--來an2怎樣反悔改變。所以無beh 聽伊e5 人是少少。伊e5 道理雖然kap世俗無相同，到底kap人往來，是用禮貌相款待。又koh伊講道理 e5 正莊 和平，所以be7致到kap人冤家，獨獨hou7人歡喜降服。伊boe7講以前代先苦勸人靜靜聽，既然講了歡喜hou7人詳細問。聽伊講e5 人心肝無共款。有e5 講︰「真正是好e5 道理可堪救人；」有e5 講︰「Che m7知是甚mih道理，咱中國tui3 古早以來攏無，聽伊beh 啥事？攏是這號e5話講be7 tit盡。」
中間有一個老人講︰「若是道理，就著進前，m7是道理，就著退後，」就tui3 李--先--生講︰「Thang問道理抑m7-thang？」李--先--生講︰「Thang thang。」
老人就問伊講︰「天地hiah大beh thai3會無神，照先生e5 話，kiam2 m7是引chhoa7人無敬神--mah？」
李--先--生應伊講︰「我m7是講無神；若無神beh thai3有天地萬物？我亦m7是引chhoa7人無敬神；我所講 e5 道理做要緊e5 就是敬神。總--是神有真有假；號做真神就是獨一無二，大主宰 e5 上帝，人攏應該著誠心來愛敬伊。Che正是人 e5 大 e5 大本份，親像講天地無兩個日，百姓無兩個王；m7是講無日，無王；是講有一個無兩個nia7-nia7。我講上帝獨一無二亦是an2-ni。」
老人問︰「先生an2怎樣知世俗所敬e5 神攏是假--e5 mah？」
應講︰「世俗所敬e5 神凡會看見--e5 就是土造，柴雕人 e5 手所做e5 像是呆物。終極靈內 e5 人去拜hit號無靈氣 e5 物，是下賤教極。凡be7看見 e5,就是前代死了 e5 人；親像張儀稱呼做玉帝；劉長生稱呼做真府；聞泰司稱呼做雷祖；黃飛虎稱呼做東獄；關公稱呼做俠天大帝；趙公明稱呼做財神。親像這一類攏是人，掠伊做神、做上帝，來敬拜伊，m7若家己顯出愚憨烏暗，koh大大得罪--著真神上帝。」
老人問︰「五帝、玉帝、堯天、紫微，hiah e5 kiam2 thang講攏m7是上帝--mah？」
應講︰「攏m7是，是人所扑算所創造；或是仁君所冊封，或是hit教會家己封--e5,稱伊做上帝，是lam7-sam2稱著上帝 e5 名。」
老人問︰「佛kap眾菩薩是人抑是神？」
應講︰「攏是人，m7是中國人，是西國人。」
老人問︰「Hiah-e5 菩薩已經受冊封，kiam2 thang講m7是神mah？」
應講︰「封神 hit 號世俗kai3無影、kai3邪、kai3 歹。今上帝是做天地人物 e5 大主宰，無所be7會，無所m7知，算是獨一e5真神。Hou7上帝創造e5 小可人beh thai3會封人做上帝leh？Beh thai3會hou7人封做上帝leh？」
老人問︰「Hou7人封做神 e5,大概攏是有功勞ti7 國nih8,有優德ti7 人兜，nia3 thang 棄絕放sak--伊？」
應講︰「我m7是講伊無功勞，無恩德；亦m7是教人著棄絕伊。若有好e5 教示著順趁，若有好e5 德行著學--伊。伊e5 功勞恩德m7-thang be7記tit；啥事棄絕放sak伊leh？我獨獨講伊m7是上帝，m7是神，是上帝所創造 e5 人。掠伊做神，來做伊，拜--伊，求--伊是犯著上帝e5 法度，惹著上帝 e5 受氣。」
譬論有忠臣ti7-chia 敬伊做忠臣就thang，尊伊做黃帝就m7-thang；何況尊人做上帝an2 怎樣thang leh？人死身歸土，靈魂歸上帝審判。若是好--e5,賞伊入天堂，歹--e5,罰--伊落地獄。既然離開這世間 kap人無干涉；救人害人 e5 權能攏m7是伊所有；所以祭--i2 求--i 無益，號福e5 權是上帝teh 掌。若有beh求專專著求--伊；若有得著，深深著感謝伊，永be7改換tit e5 情理。」
老人問︰「天地日月hiah-e5 an2怎樣m7-thang 拜？」
應講︰「這個是上帝所創造 e5 物，做beh hou7 人用--e5,m7是beh hou7人敬拜--e5。用 e5 人就著感謝造物主上帝 e5 大恩典。掠物做上帝斷斷m7-thang。Koh用上帝 e5 榮光歸伊創造e5 物，亦慢慢m7-thang。有一個窩居 e5 讀冊人，正月初一，衣冠整齊，凡若門、窗、井、灶、床帳、椅桌，攏著 ip-jia7。人問伊，伊講，無門，be7出入；無窗，be7 光明；無井，be7得thang lim洗；無灶，be7得thang 煮食；無床帳，無tang3 thang 睏；無椅桌，無tang3 thang 坐。一年e5中間受伊e5 大恩，所以著拜伊。」
HaiN7 ah﹗天下thai2-tho2會hiah濟u-khu e5 讀冊人leh？放sak 起厝hak物 e5 主m7知thang感謝伊，去ka7厝參物ip-jia7,敢m7是大錯誤？上帝做天蓋人，做地載人，做日月照人，做萬物養飼人。人m7知chiah-e5攏是主鋪排佈置 e5,beh hou7人thang用；反轉去敬拜伊，kap hit號拜厝，拜物u-khu e5 讀冊人無各樣。」
老人聽見漸漸明白真理，靜靜想偌久，才koh再問伊講︰「我所領教--e5 我略仔知，獨獨lin2貴教無敬拜祖公盡不該。」
應講︰「好tit你問hit句。阮e5教m7是禁人敬拜祖公；是禁人服事祖公。祖公臨終e5 時，子孫著盡心照顧扶持，來助伊 e5 善終。後--來又著盡力量早備辦棺槨衣欽ka7伊安葬，常常數念祖公e5 恩情，m7敢be7記tit。順趁伊所留e5 好教示，m7敢違逆；墳墓若有歹著修理。Che正實在是teh 敬祖公。
論到服事起祠堂，祀神位，設木主，hiah-e5 事攏是空虛濫糝。人死身軀朽爛ti7 土--nih8,好--e5,靈魂歸天堂，歹--e5,靈魂歸地獄，be7 koh來享受祭獻e5物。牲醴、菜飯、酒席，排滿桌頂，猶原是活人teh食，kang7 死人攏無ti7代。若是祖公著食，啥事祭獻近--e5,無祭獻遠--e5?Kiam2 m7是遠e5 祖公應該枵餓mah？又koh一年祭獻幾過nia7-nia7,若是真正著食，祖公kiam2無餓死mah？
又koh著燒紙錢，無想人ti7世間有惑身e5 形，食用有形e5 物。所以著錢銀買食、買穿、買器具，來養飼。人死了後惑身歸塗無欠用物，靈魂是無形e5物，be7使tit用有形e5食穿。若講著欠用錢銀，應該用真--e5 hou7 伊，啥事用紙hu來騙--伊？紙是竹來做成--e5,既然燒了是無路用e5 紙hu，beh thai3會變做真正e5 錢銀mah？
又koh祭祀是古早敬上帝e5 禮，m7-thang lam7-sam2跪ti7人。總--是敬祖公是天下通行e5 大路；服事祖公是人家己開e5 偏僻路；m7若無影e5 代誌，koh 大違逆上帝 e5命令。明白真理e5 人的確m7 an2-ni 做。」
老人講︰「Che真正是道理e5 話。從前我m7-bat聽見，今仔日佳哉來領教，會曉悟--lah，論尊敬參服事有分別。先生開拆情理詳細，通人 e5 心竅be7少。」
Iau2有一句話beh請教。我今知偶像以及一概世俗所敬e5 神明攏是tui3人e5意思出--來；亦知天地日月hiah-e5是上帝所創造e5,敬拜伊無利益，koh有大罪；亦知上帝是獨一 e5 真主，萬世萬國所應該著尊崇敬拜伊。若是論到耶穌，我老憨e5 人iau2-boe7 曉tit到徹底，願先生明明教示我。」
李--先--生講︰「救主耶穌一言難盡，家內有《新約 e5 全書》、kap《天道溯源》、chham《天道旨明》、《德彗入門》、《聖教問答》、hiah-e5 冊；容我另日帶--來借老伯家己去看，就明白透徹。
今請約略講hou7你聽，上帝獨獨一個，若是一體e5中間有三位；就是聖父、聖子、聖神。耶穌就是三位內第2位e5 聖子，tui3 1882年前聖子出世做人來救世。耶穌是西國 e5 音語，翻譯就是救世 e5 意思，親像an2-ni耶穌有兩個聖，一個上帝e5 聖，一個人 e5 聖。這兩個聖合做伙來成一個救主。
人離開上帝德行已經衰微，耶穌來ti7伊家己 e5 身軀將上帝顯出hou7人看；hou7人koh再kap上帝親近，來興起in e5 德行。世間攏烏暗m7-bat上帝 e5真理，去行邪路。耶穌用天頂e5 光來照--in，hou7 in 棄邪歸正。世間人攏有罪，應該受永遠 e5 刑罰，耶穌做上帝 e5 子，至尊至貴，ti7十字架頂替人死，贖眾人 e5 罪惡，hou7人會免得沉淪e5 艱苦，來得著永遠 e5福氣。
主死了後3日復活，40日升天，坐ti7上帝 e5 右爿，掌天地萬物 e5 權；賞賜聖神臨到來感動人 e5心，來引人歸正道。通世e5 真光，獨獨一個救主耶穌nia7-nia7,凡若信靠伊的確會得著救。若問che 話有甚mih憑據，我就是憑據。耶穌已經救我脫離罪惡，鄉里厝邊齊知。」
聽李--先--生這句話，無一個m7 thim3頭講有影。老人koh問︰「聖神甚mih意思？」
應講︰「聖神就是上帝三位一體e5 第3位；伊 e5 路用就是會照光安慰感動人e5 心，hou7人知罪，助人反悔改變，信耶穌來得著永活。若倚靠家己 e5 氣力來改變做好，決斷be7會；的確著倚靠聖神洗清伊 e5 心，端正伊 e5 心，才會得除去舊底所bak e5 la5-sam5,來成做聖做好。」
Koh問先生講︰「一體三位，kiam2 m7是講有3 個上帝mah？」
應講︰「M7是lah。雖然有3位不過是一體，譬喻一個人e5中間有靈魂，亦有惑身，合來做一個人。Che敢m7是2位一體mah？究實是一人，m7是2人。我用這個做譬喻，m7是講上帝kap人相像。上帝本體是神無形，無親像人有惑身；不過是借來表明一體，無的確一個，或是二個三個攏thang。Che是極奧妙 e5 情理，極真實 e5 代誌，若深深信kiam2-chhai2 thang 略仔知。」
Koh問講︰「這個道理kiam2 m7是tui3 西洋來mah？」
應講︰「這個道理 e5 本源是出ti7 天--nih8,就是tui3上帝hia來e5。今來傳教e5 人歐羅巴州kap 亞美利加州 e5 人較濟，若是耶穌出世e5 所在，是在ti7 亞西亞州e5 猶太國，kap中國像一州。西國 e5人信che道理，m7是因為出ti7本國，亦無beh問tui3 to2一國來；獨獨省察這個道理，詳細查考，明明知這個道理真實無lam7-sam2,比世間e5教贏過萬萬倍。我kiam2 m7是中國人mah？這個 道理若是上帝 e5 道理，我an3怎樣會信？」 
老人koh問︰「人叫入教--e5做食羊教，是甚mih意思？」
應講︰「Che是誹謗人 e5白賊話，m7-thang 信。入教--e5 m7 但無得著錢，食教e5 事，koh著te5錢出--來，幫贊教會傳道e5 路用。耶穌聖教是用道義交接，m7是用錢銀來往。」
李--先--生kap人問答 e5 話講be7 tit盡，kan-ta將較要緊 e5 話拾--起來ka7 人講。
李--先--生若tu2著禮拜，的確著講聖冊hou7人聽。逐日閒e5 時ti7晡--nih8,kap人論道理。伊 e5某亦愛將這個道理苦勸教示婦人人，查某囡仔，因為伊來bat道理--e5真濟，受伊感化亦be7少。有e5 受伊感化改鴉片薰，有e5 受伊感化戒色、戒酒、戒賭，以及一概害家己、害人e5 事，著攏炯戒相kap來入教。
李--先--生 e5 厝真細間，ai3設立hit個會堂，hou7眾人來禮拜較利便；話一下講出，有e5 贊伊 e5 錢，有e5 贊伊 e5力，代誌快快成。
無偌久拜堂起好，聚集 e5人常常滿堂。Che是tui3一人信耶穌，來受感動致到an2-ni。若人人攏親像李--先--生，m7-sai2偌久上帝 e5 旨意就會行ti7這世間；人人相親相疼，相贊相救。盡萬邦國攏協和，成做上帝一個大天國，福氣日日到--lah。
第11章
李--先--生 e5某信道理了後，諸事安心，獨獨厝宅teh-beh倒壞，親像舊時，物件缺欠親像舊時。有一日問伊e5 丈夫講︰「厝歹m7好看，物歹無夠用，先生若有chhun寡錢kaN2--著修理補足好mah？」
李--先--生應講︰「請聽候，慢chiah，現時若有chhun錢著還債，清楚了後才koh再hak，無要緊。」
伊e5某koh講︰「還舊數卻亦著，thai3 m7 tui3厝邊朋友借新數來創？」李--先--生講︰「欠債m7是好事，亦無好名。我boe7入教 e5時m7-bat，濫糝做，今有反悔。現時已經入教，決斷m7-thang koh再欠人 e5 債；koh現今teh傳道，聽見濟濟來信服因為無縫thang hou7人嫌；若欠人債就有縫lah，be7-tit攪擾hou7人語語評省，an2-ni來傳道，敢m7 代先塞密家己 e5 嘴mah？Che我斷斷無an2-ni 做。請賢妻莫tit 因為厝壞，物歹來掛慮；心內若有道理，萬物攏無掛礙。看這間e5 小厝，比到在早kap天堂無各樣。」
伊e5某聽見歡喜降服講︰「逐句話親像金玉，開我e5 愚憨烏暗，照an2-ni行真好。」
後--來李--先--生盡力還債，無偌久無欠人半圓，就修理厝，hak物。照an2-ni看，李--先--生入教，m7是有靈魂 e5福氣nia7-nia7,伊e5 惑身亦有大大e5 福氣。聖經有講︰「凡若敬虔，來服事上帝e5 大利益，這世來世攏有福氣，che是thang信 e5 話。」
鄉里內 e5 人看這個款式，都攏o-lo2 真道，來歸榮光hou7上帝。有一個教師落香，去傳道，遇--著一個老人，ka7伊講︰「阮知貴教e5 中間有聖神感化人 e5 心，真正有影。」
教師問伊講︰「你an2怎樣知？」
應講︰「阮莊--nih8有一個李--先--生已經入教。在早歹子放蕩；後--來去聽真e5 道理，大大改變，m7是道理無beh講、無beh 行、無beh想。Tui3 an2-ni感化伊全家，亦感化鄉里，m7是家己會改變，亦m7是人勸伊改變，的確是上神感化伊，扶助伊，chiah an2-ni-siN。」
教師聽見心內歡喜講：「Che真正是聖徒，是世間 e5光，來照眾人；是世間 e5鹽，來調和眾人。所願做主e5 學生，攏有這號 e5德行。」
第12章
李--先--生ti7 鄉社 e5 中間，歡喜--伊降服--伊e5 人真濟。若是愚憨，m7-bat，lam7-sam2誹謗，le2罵伊 e5 人亦有；有e5 keng-the2伊是食羊教；有e5 譏刺伊無祖公；親像這號話講be7 tit thang了。
李--先--生獨獨會記--tit 主e5 教示講︰「對敵你 e5人著疼痛伊；le2罵你 e5 人著ka7伊祝福；怨恨你 e5 人著好款待伊；陷害綑著你e5 人著替伊祈禱。為著義hou7 人綑著；kap hou7 歹話誹謗 e5,有福氣lah；因為你ti7 天--nih8所得著e5 報賞大。」所以李--先--生hou7人罵，無開嘴，hou7人扑，無te2手，一味吞忍。
吞忍到尾，有時就tu2著橫逆e5 代誌，聽見親像無聽見，看親像無看見。有時好話開拆引chhoa7 in，相機會來行nia7-nia7,攏無beh hou7人 e5 歹較贏家己 e5 好，的確beh 用家己 e5 好勝過別人 e5 歹。
李--先--生koh有擾亂伊心神 e5代誌，就是鄉社--nih8修理廟宇，妝菩薩，gia3神賽會，搬戲念經，題錢化緣，hiah-e5 事入教e5 人無beh出半圓，m7是惜--著錢，亦m7是刁故意得罪--人，是教會內 e5 人知這個事是濫糝無影，決斷m7-thang行，免得犯著上帝e5 戒律，惹動上帝 e5 受氣。Hit號m7知 e5 人掠做入教 e5人無beh 和眾，常常生起爭端，kap教會冤家，做對敵，真正可惜。
李--先--生有時就用好話ka7人講︰「敬神是出在人e5心，be7 相勉強--tit；親像我敬上帝，亦m7-bat勉強你出錢，你敬菩薩an2怎樣會tit勉強我te5捐leh？Che敢m7是公道 e5 話mah？若是援助納向鋪橋造路、振濟飢荒、幫助貧苦，一概 e5 好事，我的確歡喜出，kap眾人平分來傳。」
莊社鄉里聽這號話，攏thim3頭講︰「Che話亦著。阮chiah-e5 thang做干證，社內有甚mih好事，有甚mih義舉，李--先--生無koh m7盡力te5錢相贊，盡力贊成。論到勉強人出錢，敬神，無合情理，逐人著知。」
李--先--生ti7這社內攏用好e5 舉動來守己安份，hou7 m7-bat e5人無話thang講。
第13章
李--先--生本然有父母，chhoa7大子大新婦去別所在做生理。Kap李--先--生批信罕tit來往；因為知伊從前是浪蕩子，某子尚且m7照顧，mih-sai2論到父母兄嫂，早早看伊做有那無leh。
Tui3入教了後改變換新，亦bat人倫父母兄弟 e5 情義，亦不止有數念意愛。想伊父母年老，出外趁食，應該著去看伊，來盡子弟職份；何況伊得著至寶e5 救，若m7將上帝 e5 恩典分hou7 父兄hiah-e5 人，m7若be7堪--tit做人e5 子弟，亦be7堪--tit做主e5 學生。
就ka7 in某相辭，一直去尋伊。已經到伊父母 e5 家，問安了後，大家講這幾年來離開 e5情形，才知伊 e5 兄ti7外面常常結交歹人，koh食鴉片真大。幾若年無歸家，父母某子無人照顧真正是慘。李--先--生看che景況，傷心憂悶，趕緊請伊e5 父母kap 兄嫂先kap伊做伙倒--來hou7伊款待養飼。伊 e5 有孝m7-sai2講，獨獨kap伊e5某日日將聖e5 道理講hou7父母兄嫂三人聽。講到一流sui2 珍珍有味，久久無煞。兄嫂聽真理快受感動。若是父母就無an2-ni；常常講︰「我老--lah，筋骨衰lam2,舊性oh改換，聖經oh tit記，m7 比少年人凡事較靈利。」
李--先--生翁某誠心懇求上帝感化父母 e5 心，hou7伊會tit信靠救主，無失落天堂e5 永遠活。二個父母雖然無甚mih bat聖道，總--是看伊 e5 後生新婦相敬和好，查甫孫查某孫亦攏知有孝敬序大，一家有和平 e5氣象；常常吐氣講：「阮2人 從今70歲，看別人e5 家be7 tit親像an2-ni；若m7是真理teh 感化，beh thai3會到chiah-nih8 好？」
雖然道理 e5 奧妙oh-tit 明明深知，若是看子兒新婦全家會孝順、會做人，快快thang知。設使教會內攏會an2-ni，信 e5 人的確逐日那濟，教會就會趕緊興旺，照我心所願--lah。
第14章
李--先--生一家已經安然，獨獨有一個兄去ti7 外面流，iau2-boe7 安心，四界去探聽，無實在 e5 消息。有e5 講ti7 hit-tah，有e5 講 ti7這tah，聽che無定著 e5 話，心肝koh 較著急。無偌久koh有人講：「你e5 兄ti7某城，單身艱苦、狼狽、歹樣，到be7堪--tit。」李--先--生聽見親身去hit個城，向望會tit 見著伊。已經見著，兄弟 e5 前傷心無煞，攬teh 哮講︰「兄ah﹗你an2怎樣到chiah慘leh？」應講︰「HaiN3 ah﹗Lin2 兄行錯路，真濟陷害，總--是第一害我e5,就是鴉片；兄e5 性命早起be7顧tit e昏。Lin2 兄死，亦無可惜，m7-ku2父母某子beh an2怎樣leh？望天吐氣，家己怨恨無tang3 thang反悔改變lah。」
李--先--生講︰「知反悔就是活e5 機；兄koh真反悔無？」應講︰「我真正反悔。」李--先--生用家己所經過e5 代誌ka7伊講︰「耶穌會救我脫離罪惡 e5 中間，kiam2 be7救兄mah？」
In兄聽見che 話大歡喜，親像眠夢tu2仔知；親像酒醉今才醒；親像kou-ta5 e5 稻仔得著雨水；親像枯礁e5 樹木tu2著春天。李--先--生牽in兄e5手，那行那講。行到hit所在 e5 禮拜堂，就做伙入去聽道理。
牧師講了，李--先--生chhoa7兄入內堂kap牧師講幾句話，續將in 兄早前出外e5 景況略仔講 hou7伊聽。牧師就問伊e5 兄講︰「老兄，你真正甘願得著救抑無？」
應講︰「真歡喜甘願，獨獨驚了oh tit。我食鴉片將近20年，若liam5-piN改，性命kaN2難保」。
牧師講︰「你請放心，你有2項 e5 軟弱。一項就是身軀 e5 軟弱，得著這世間e5 醫藥thang 保全。一項就是心肝 e5 軟弱得著救主e5 恩典thang 保領。醫藥是堅固身軀 e5 好方頭；恩典是堅固心肝 e5 好方頭。兩項攏得著就無難得改。若是kan-ta食藥，驚了be7 死心，be7久久吞忍tit，的確著有聖神充滿你 e5心，才會決意永遠無變。」
牧師就kap伊做伙祈禱，求上帝感化伊e5 心，贊伊脫離苦海，身軀kap靈魂攏得著救。
就chhoa7伊到醫館來見醫生，ka7伊講這個因端。
醫生看in 2人 e5 形象大大無相同，一個肥胖有神采；一個瘦癮帶憂容，就吐氣講︰「天腳下kai3 會救人 e5,是福音；kai3會害人e5,是鴉片﹗」才ka7伊e5 兄講︰「來改薰真正好。請你toa3 ti7這館--nih8,我的確照時發藥hou7 你食。若是食藥無夠額，老兄的確著求上帝賞賜聖神來幫贊你，才有應效--leh。」
李--先--生亦kap伊e5 兄做伙toa3。Teh 改到3日久，薰癮大發作，頭暈、目暗、骨疼、心熱、坐be7 坐、睏be7 睏。Hit時牧師來醫館講冊，入後問看見伊出大門beh走去，就hoaN7伊e5 肩頭講︰「老兄beh to2去？」應講︰「我艱苦擋be7 tiau5 teh-beh 倒--來去，容我另日才koh來。」
牧師就阻擋伊講︰「M7-thang去，若去的確無回頭，若倒轉--來改，be7免tit這號 e5艱苦。」
伊就問講︰「我這時心肝那親像beh離開，身軀百體攏be7安然，teh-beh死lah。今beh an2-choaN2樣？」
牧師講︰「我知兄盡在艱苦，實在是漸時nia7-nia7。吞忍一時e5 艱苦得著終身e5 福氣，啥事m7 做？」
Koh講︰「當著這號e5 艱苦有甚mih thang安慰mah？」
應講︰「有醫藥的確會補兄e5 性命。論到兄信耶穌e5心，驚了無夠額有力，勸兄入睏房將軟弱痛疼 e5 情由攏ka7耶穌講；救主的確加添天憐憫來幫贊安慰你。」
李--先--生e5 兄，想到不止久才講︰「今趁你e5 命令就koh入醫館」。內面懇求主救伊逐日漸漸平安，到攏好。
隔幾若日才tu2著牧師ti7 教堂頂，牧師看伊e5 面貌光生好看，滿身筋骨伸勻，kap從前大大各樣--lah。
牧師就問伊講︰「癮攏改離，病攏消除--mah？」應講︰「著﹗神魂攏得著主e5 救；實在是做koh再活e5 新人。」
牧師ka7 恭喜講︰「老兄有福氣--lah﹗苦勸你tui3 chia堅固信趁耶穌，來尊趁，行聖e5 路，chiah會堅固徛在無預憶無遷徙」。
應講︰「真甘願入教。既然入教了後，就續toe3 小弟倒去歸家，見父母kap某子。因為濟濟年ti7 外面，做不孝e5子、不義e5 翁、做不慈e5 父，m7 bat 倒去一 擺。今得著主救我，親像死koh活，念到家內無be7記tit」。
牧師聽chiah e5 話就thim3頭講︰「是，che真正是信耶穌，hou7 聖神感化 e5 憑據。當伊做歹 e5 時攏無想著家內 e5 代誌，到今才知所著親近e5,所著疼痛e5。若m7是聖道來感化人緊koh深beh thai3會an2-ni-siN leh？」後--來kap小弟做伙倒去，全家大大歡喜。
李--先--生將伊去chhoe7兄哥e5 情由，攏講hou7家內聽。兄嫂聽見心就受感動。Beh用真理來問伊，就應到不止通達透徹，攏是tui3李--先--生e5某來教伊，亦常常kap伊祈禱，才會an2-ni。
獨獨兩個老人，雖然歡喜大子改變，歸家亦知這個道理有感動人 e5 氣力，到底iau2-boe7深bat道理，常常家己講︰「道理卻真懸真好，子孫來順趁就好，阮今老lah﹗無路用，入教濟濟項m7 利便」。是因為兩個老人iau2-boe7受聖神 e5 感化，所以講這號話。
李--先--生全家獨獨專心替伊祈禱，懇求上帝ka7伊開這條得著救 e5 路。
第15章
李--先--生將家私託重伊 e5兄ka7料理管顧，家己去出外買賣，賣雜貨，招伙記來幫手。做生理真公平，不論囡仔老人攏無欺騙，生理漸漸ka-iah8  利市。人人知伊是真正不二價。
李--先--生雖然無親像人掛不二價e5 牌，若是伊e5 貨物真正，價錢實在，夠額hou7 眾人相kap深信伊；是an2-chaiN2信？是信伊 e5 貨，信伊 e5 價，因為代先是信伊 e5 人。因為伊teh買貨約量氣力來做，無欠人 e5 數；賣貨亦beh 現錢。或是入，或是出，攏無用歹錢。所以tu2著年節家家厝厝慌忙擾亂，獨獨伊一家安然親像永日。
伊有起家e5 計謀是用公道來起家第一好e5 計策。李--先--生用公道來做代誌，m7是因為beh 起家，是因為beh趁上帝e5 命令，加添教會 e5 名聲，照顧家己 e5 良心，守家己 e5本份。究實起家e5 福氣是tui3 an2-ni 才有。
靠耶穌--e5,在生會脫離罪，我早早thang做證據︰亦m7知死e5 時耶穌亦會扶持危險，來賞賜平安。到今才知lah。我一世人m7 bat看見e5事，m7 bat聽見 e5 事，今仔日看見聽見。
咱大新婦臨終，m7但無驚，koh大大向望ti7 死後。看死親像倒去攏無一點仔 e5 憂愁。照an2-ni看這個道理kiam2 m7是咱兩人 e5 路用mah？
Ta-ke應講︰「著，有影，我今仔日亦有祭心，我常常看見子兒新婦，為著咱老人祈禱；可惜，咱boe7 bat家己祈禱」。
Ta-koaN講︰「這tiap8來做伙祈禱」。就跪teh迫切講︰「求上帝赦阮重罪，賞賜聖神照阮e5 心，感化阮e5 心，充滿阮e5 心。」
祈禱了，起--來得著上帝准伊所求，心神平安，心意定著。想ai3 liam5-piN去ka7 大新婦講；因為暝深--lah，到過早起才做伙去ka7新婦講。
大新婦省察伊e5 言語，看伊e5 容貌，知是大人有影得著聖神感化，就o-lo2上帝，講︰「上帝--ah，賞賜我安然來去」。
Hit日兩個ke-koaN一刻仔無離開，比永日加倍疼伊，koh歡喜聽伊講出道理 e5 話；亦反悔早早無愛聽。
全家看這兩個老人an2-ni，攏大歡喜，大家teh講︰「今咱一家攏是得著救 e5人ah﹗Ti7世間做伙稱做上帝e5 聖民；離世間做伙享受天堂 e5 永福。真快樂﹗真福氣lah﹗Che攏是上帝賞賜--e5,著歸榮光上帝。」
李--先--生大大受感動，kan-ta 吐氣講︰「歸榮光上帝是我所願」。
嫂e5 病逐日沉重，無氣力thang講話濟濟，iau2-ku2 chhun淡薄氣脈thang ka7耶穌做證據。
來看--伊e5人，若boe7入教--e5,就勸伊著反悔、信福音；若是入教--e5,就勸伊著深信、無變，其餘無別物話。
有一日ka7家內 e5 人講︰「我今著去--lah。」
問伊an2怎樣會知。應講︰「昨暝夢見，雖然眠夢濟濟朦朦ia2-ia2,總--是這個夢無相同，不止親像真--e5。夢見主出現穿白衫，用手iat8--我。我料今仔日的確歸ti7 主，來放煞世間 e5 勞苦--lah。」
到hit e晡，氣beh絕，細聲tui3李--先--生講︰「請大家著來」。一家e5人既然聚集照次序相辭；後--來叫一人細聲吟詩，ti7 45 首；攏teh 吟講：
1.天堂攏無苦難，
永活無死；
好人千千萬萬，
享福無比。
吟詩實在好聽，
同o-lo2 耶穌尊名；
暝日歡喜大聲，
直到萬世。
2.大家趕緊著來，
同行天路；
啥事延chhian5 疑ngai2?
M7 thang錯誤，
來受極大安樂，
無憂悶亦無罪惡，
久長tiam3 ti7 天國，
Kap主耶穌。
3.天堂滿滿仁愛，
都是兄弟，
聖徒交陪天使，
同心一意；
攏總榮光尊貴，
戴冕旒懸懸坐位，
上帝kap咱做堆，
永遠無離。
Teh 吟e5 時目珠舉高看天頂 e5 榮光照ti7伊面--nih8。吟詩了後ka7伊看，伊 e5 靈魂已經歸主lah。
「聖徒 e5 常常吞忍守上帝 e5 命令kap耶穌 e5 道理，tui3 an2-ni-siN 一法知。我聽見tui3 天nih8有聲ka7我講；後--來屬ti7 主來死 e5 人的確得著福氣；著寫 ti7 冊nih8」。﹙In2 ka Tong3 道今印明白--lah。﹚
(台灣府城教會報第63~74卷，1890年9月~1891年8月)
 



 
 

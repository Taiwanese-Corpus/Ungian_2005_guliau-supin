塗炭仔
某國有兄弟兩人做朝內e5文官，兄哥有生一個查某子名叫寶善。到14歲父母攏過往，就hou7 in叔chhoa7去照顧。小弟也有生2個查某子，一個名叫寶珠，一個名叫寶玉。寶珠這時12歲，寶玉13歲， in老父這時身體致病，就辭官回家養病。
In嬸真疼伊2個查某子，每日kan-ta顧梳妝。寶善每日料理煮食洗衣裳，也著揀塗炭，致到身軀常常有塗炭e5濫糝，煞ka7伊叫做塗炭仔，總是hiah-nih8著磨也m7-bat受氣，算是真好女德。對來in叔兜7年久，伊2個小妹妝thaN7 sui2-sui2閒閒，伊攏m7-bat kheng-hun ，家己逐日認職理家。
這時抵著太子beh娶某，召通國e5 在室女，著來hou7伊請。彼tiap8 in2個小妹坐車beh去赴太子e5筵席，塗炭仔ka7 in嬸稟伊也愛去；in嬸佮伊2個小妹攏嫌伊講：「你這個扮也敢thi2 嘴講beh去，真be7見笑咧！」Hou7 in嬸佮兩個小妹責備，面紅紅就koh入去塗炭間，目屎若落雨，總是m7敢哮出聲。忽然有一張馬車坐一個真老e5婦仁人來，問寶善講：「哮啥事？我是你e5祖媽知你e5艱苦，今你也thang去赴太子e5筵席。」就將枴仔loah8 寶善 e5 
身軀，即時變做穿真sui2 e5 絲綢，也用枴仔扑2塊石，即時變做一雙玉鞋，就吩咐伊講；「你去著m7-thang 過12點轉--來。」寶善拜謝祖媽坐馬車就去。總是彼時人攏已經teh lim 食--啦！
太子看見寶善喜出望外，本身提好物hou7伊食。食半席了，看見teh beh 12點，寶善就起身出--去，真久攏無koh來。太子真憂悶，四界攏chhoe7無，也m7知伊e5姓名住址。後來看見桌腳一雙玉鞋，就將玉鞋差欽差去逐所在hou7在室女e5查某囡仔穿，若穿抵好hit個就是太子妃，欽差領旨即時去。
Hit-tiap8寶善轉來到厝iau2-boe712 點，衣裳猶原變做佮舊時同， in嬸攏 m7知伊去赴太子e5筵席。伊2個小妹到4點才轉--來，就ka7 in娘講：「今仔日看見一個真sui2,比仙女贏過真濟。」寶善ti7塗炭間aN3頭出來看講：「敢有親像我？」寶珠、寶玉真受氣，責備伊講：「你這個若鬼也teh be7見笑。」煞無意無意koh kiu入塗炭間。
隔日欽差來到in兜，叫若有在室女攏著來試穿玉鞋，穿若抵好，就是做太子妃。寶珠、寶玉看著玉鞋卡細，就ti7內面斬一塊腳掌，緊緊將布紮好 ，就beh來穿。欽差看見 
講：「M7-thang扑濫糝玉鞋，因為你e5腳m7是自然--e5,猶teh流血--咧。」寶善ti7內面也beh出來穿，in嬸佮寶珠、寶玉攏罵--伊：「你be7見笑也敢出去穿。」欽差聽見講：「M7-thang分別sui2-bai2, kan-ta chhu2穿會合腳，著來穿。」出來一下穿抵抵合腳，欽差liam5-piN 拜伊做小主母。
頂面所記雖然是小說，iau2-ku2有thang做咱e5教示。因為耶穌bat講：「愛beh做大，著做人e5差用；又koh自高--e5會降落做細。」 
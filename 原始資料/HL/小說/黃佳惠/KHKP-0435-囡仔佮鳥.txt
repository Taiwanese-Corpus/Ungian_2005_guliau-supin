
囡仔佮鳥
（杜雪雲  記）
Ti7挪威國bat有一個守寡婦仁人佮伊孤單e5後生，號做寬量，toa3 ti7一間細間厝。每年見若春天時有一隻鸛鳥來作siut7? in 厝--裡，tiam3 hia生卵孵子。到鳥仔子略仔較大隻，抵好是秋天冷氣e5時陣，in 就chhoa7 去toa3 ti7南爿燒烙e5所在，隔年e5春天才koh轉--來，對寬量幼chin2 e5時攏是an2-ni。年過年伊真歡喜等hit隻鳥轉--來e5時，因為逐日愛創食物hou7--伊，hit隻鳥仔真乖愛hou7 in 飼，所以伊佮伊e5老母兩人真疼--伊。寬量若ka7 伊呼，伊就飛落來食，因為鳥仔佮伊真熟悉。
寬量較大漢就去做水手，頭一擺過海e5時，in hit隻船有對A-hui-li7-ka洲上岸，ti7 hia抵著海賊煞hou7 in 掠去賣做奴才。過一、兩年寬量e5老母攏無接著伊e5消息，心teh 絕望，扑算伊e5子敢已經死？其實無死，是teh 受慘，掛鐵鍊，toa3 ti7一個極殘忍e5人e5厝teh ka7 伊做工。伊e5心大大數念祖家佮伊e5老母，teh 想m7 知到甚麼時會thang koh見--著？驚了永遠無機會也ku2 kaN2。
抵好一日寬量teh 做工e5時，偶然看見一隻鸛鳥ti7伊e5頭殼頂飛來飛去，伊e5心be7 免得倒轉想早日tiam3 in 厝e5情景，就出聲ka7 伊呼。He2! 
真奇怪，鳥仔liam5-piN歇--落來，伊才認著是伊早時e5朋友，寬量真歡喜到be7 叫--tit!想出一項e5計智講：「到鸛鳥若beh koh飛去北爿，我就beh 寫一張批，縛ti7伊e5腳，hou7伊帶倒去阮兜，阮老母若看--著就會知。」到koh隔冬e5春天hit隻鸛鳥照原去挪威國chhoe7伊e5舊siu7,寬量e5老母看伊koh轉來真歡喜，因為想著伊e5子早當時e5所做心koh較m7 甘，真疼惜。忽然看著一張批縛ti7鳥仔腳，就緊緊ka7 伊thau2開，提起來讀，知是伊e5子所寫e5話，in 本庄e5人聽了亦替伊歡喜。有一個牧師ka7 伊講：「今咱著盡力來去救--伊。」Liam5-piN有人出頭去te5錢，眾逐家照in 所會來贊成。M7-na7 an2-ni，in 有人好膽去稟求皇帝。皇帝聽了be7 免得流目屎，表同情設法度來拯救。Koh過無幾日交就備辦戰船beh 去A-hui-li7-ka來救hit個少年e5奴才。熱天iau2未過e5時，戰船就倒轉來，也chhoa7 寬量到伊所疼e5老母e5身邊，眾人不止歡喜歡迎--伊，續做夥去拜堂來感謝上帝e5恩。
到後來寬量ti7拜堂以佮in 厝e5厝頂，有chhai7一隻鸛鳥e5銅像，hou7人thang知上帝救伊e5生命e5法度是用hit隻鳥仔。
總--是較知影e5人攏出力講：「若m7 是hit個囡仔對起頭e5時好款待hit隻鸛鳥，伊敢會去別間厝作siu7,就寬量後來穩當無路thang得著救。
(台南教會報第435卷，1921年6月) 
洪Lo5-pek
第一章
I. 西國 1834 年 10月初5，有一人姓洪名Lo5-pek，出世ti7蘇格蘭敦知城。伊e5父母是好德行e5人，hou7 Lo5-pek讀冊，伊無甚mih愛讀，愛thit-tho5,m7照學規，ai3 kap囡仔相扑。天未光，就走去thit-tho5。有時驚了睏siuN 晏，就用索仔縛伊e5腳，垂tui3窗仔落來，伊e5 oang黨來tioh，一下tioh，伊就醒，kap in 四界去pio。
伊是不止好膽，不論落霜雪凍，也敢去溪、去海泅，所以人叫伊做水鴨。
I I . Lo5-pek那大漢那放縱，無人會約束，無beh聽父母e5教示，真兇猛，常常惡khiak8-khiak8。
（雖然到chiah歹，總是有一項可取，就是真好量，若看人散hiong艱苦，伊就歡喜幫贊。）
III . 到1 4歲就去學師仔，師仔工滿，boe7堪得受頭家拘束，所以倒--去，才去學做塗水匠。
IV . Lo5-pek是醉漢，常常去酒樓食酒，喝拳，kap人鬧事，做匪類e5大哥，後來hou7官府掠去關監3月日。Ti7 監--nih8家己想，決意beh改惡從善。關到擋boe7-tiau5,就求上帝救伊出，家己憨憨想，伊決意beh行好，是有功勞ti7 上帝e5面前，向望上帝歡喜會差天使來chhoa7伊出，親像chhoa7彼得。總是天使攏無來，猶原著關到 3月日滿，才放--出-來，後來受迷惑，就koh變出本相。照人看，今是khioh-kak8,in老父姑不choing激伊去Hoe-ki5 國，看伊會反悔boe7,無疑che到hia，反轉無惡不作。銀一下開了，衫仔褲續穿到扑結球，bat一暝想慼心，就去倒ti7火薰車路，ai3 hou7火薰車geng2死，但是死日未到，猶原boe7死，就koh溜去加拿大。Hia是寒地，到冬天落霜雪凍。Lo5-pek到hia，人地生疏，所以受枵寒，tu2遇有一個好心e5人，可憐伊是出外子，才帶伊倒--去。這人是飼豬發家，就暫請Lo5-pek鬥飼。以後攏無別物 e5賺食路，才去當兵，無外久kap hit 營去大英國。Ti7 營--nih e5時，有信主e5人 可憐伊，用好話勸伊，替伊出力 祈禱，ai3引chhoa7伊來得著救。
Ti7營盤軍令真嚴，koh有耶穌e5學生常常勸伊，所以暫時改歹。營官看伊bat字，就請伊教兵勇，hit時Lo5-pek看伊有hit號e5機會，心才較自在。
有一日koh變出本相，就偷走，驚了人認--著，就拾作穡人m7-tih8 e5破衫來穿，鞋穿一腳一款，tui3 hiah e5 偏偏僻僻e5路去倫敦。到te3,就知苦，因為雖然無拘無束，但是無thang睏，無thang食，亦m7知著做甚物頭路。忽然看見一chhiu e5水師兵，就想beh koh去當，因為liam5-piN thang領餉。餉領--來，隨時去食酒，連連兩三日，天天醉，攏boe7記得從前e5悽慘。醉退，才知戰船是beh去近ti7伊前所偷走出來hit e5 營e5所在，就驚。後來船到hia，Lo5-pek若看見營e5兵行倚船來，就扑算是beh來掠伊。良心家己責備，就去請罪。
營官就ka7伊警誡。Tui3 an2-ni就立志beh改變，才寫批hou7 in父母，講伊beh改惡從善。In老父就寄銀來ka7伊贖倒--來。
第二章
Lo5-pek倒來了，無koh食酒，看戲，亦m7 kap hiah e5虎狼豹彪往來，tui3 an2-ni就家己扑算，今我是聖人人--了。停幾日仔，忽然看見伊e5舊oang黨ti7酒樓teh食酒，就想著勸伊出來。Hit人應伊講：「咱來且lim一杯才來去。」Lo5-pek代先kap伊chip一滴仔，那chip那好，續食到醉gian7-gian7。隔日酒退，就醒悟，想伊前家己決斷beh做好事，今是攏無影，就家己au3-eh8,想今m7知beh怎樣。佳哉tu2遇敦知城e5教會受聖神感動，逐e昏聚會迫切祈禱。
Hit e昏Lo5-pek因為心鬱卒，所以才去赴祈禱會，所聽e5道理不止刺chhak8伊e5心。祈禱會明白，就有兄弟起來講：「若有人知罪，ai3得問道理，請伊入小禮拜堂。」Lo5-pek想beh入，總是見笑，所以lun腳lun手。有一個少年兄弟看伊teh躊躇，就切切勸伊入--去。這人beh倒去e5 時，koh ka7 Lo5-pek講：「你我後來的確平平ti7上帝e5面前受審判。」Lo5-pek一下聽見這個話，自伊早一盡所聽e5道理若親像照鏡，攏chiau5 thang光。就決意beh入，但是門tu2-tu2關，所以這時心大沉憂悶，開聲喉叫講：「至大e5上帝ah，得著救e5門是beh ka7我關去mah？」才去chhe7一個兄弟。Hit e5 兄弟ka7伊講：「Iau2有門thang入。」Lo5-pek一下chhe7無，koh較peh-pak。到半暝就去扑牧師e5門，一個雄kai3-kai3親像失心。牧師因為前bat責備伊，看伊這號形狀，掠準是beh來害伊，無疑，Lo5-pek是beh來請教得著救e5路。牧師就將救主e5道理講hou7伊聽。伊e5心肝亂chhau-chhau，攏boe7明白，就大聲求上帝憐憫，才倒--去。3暝3日無lim無食，那久那憂悶。以後hit e5 牧師kap一個兄弟beh去探伊，到in兜，就看見伊ti7暗房內跪--teh，大聲吐氣，直直求上帝憐憫，到伊祈禱明白，牧師入去勸伊講：「你著tui3信耶穌才會得著上帝憐憫。」到3日後，Lo5-pek受聖神感動，才會曉得信耶穌，所以心肝平安。Tui3 an2-ni hou7咱thang知，人雖然無惡不作，心肝親像瓷燒，鐵扑，若到受聖神e5感動，亦會改舊換新，信耶穌來得著救。
第三章
Lo5-pek得著聖神感化以後，就出力見干證道理。Bat一暝，眾人beh聚集ti7公所--nih來毀謗道理。Lo5-pek知這個代誌，所以帶真濟教會e5外冊，去企ti7 公所e5大門，見若beh入去e5人，一人一本送in，hou7 in免得毀謗。
逐人看見Lo5-pek，知本然真匪類，今liam5-piN變換一個人，就攏總gong5-ngiah8,扑算伊的確是受聖神e5感化。Tui3 hit 日以後，Lo5-pek e5所行，是親像光e5燈chhio7烏暗e5人。差不多這時，伊有寫 4項e5代誌ti7 家己e5簿仔。
I . 頭一項，我本是重罪e5人，tui3得著上帝e5恩典，倚靠救主e5功勞，所以才變換一個人。
II . 第二項，我所信，就是人帶罪出世，就心性損壞。人得著贖罪是tui3耶穌。人得著重頭生是tui3聖神。
III . 第三項，我趁道理無偌久，無甚mih bat 聖冊，所以我直直求上帝，賞賜聖神教示我較bat福音。我是至微細，boe7做半項，我欣慕道理，是親像枵嘴礁，嘴開haN7-haN7，因為聖冊講：「Lin2 e5嘴開開來求我，我無m7 hou7 lin2。」 
 
IV . 第四項，我深深知我beh傳上帝e5道理，的確著 tu2著濟濟患難。總是倚靠上帝e5氣力，甘願親像在早e5聖徒，背十字架來te3耶穌；我已經有將這個代誌迫切祈禱，上帝的確聽。我永無koh越志，就是一心倚靠上帝e5扶持，向望做主e5兵，kiah8十字架e5旗，來kap對敵交戰。
Lo5-pek不論teh做工，伊亦是好膽干證救主e5道理，責備人e5歹，講起上帝e5恩。到e昏時閒lah，有時仔就去四界講道理，有時仔kap人做禮拜，亦bat家己一人通暝祈禱。
伊雖然粗魯，無甚mih bat字，iau2 ku2 伊e5人款kap伊所講e5道理，是比博學e5人koh 較會感激人e5 心。伊是不止勤儉，若是chhun到有兩禮拜e5伙食，就無koh去趁食，專心去傳道理。
Ti7 1862 年，Lo5-pek娶某，hit年人請伊去近海e5所在傳道。濟濟人kap伊做對敵，有人罵--伊，有人扑--伊，Lo5-pek攏 m7 kap in 計較，反轉是可憐in m7-bat道理，迫切求上帝ka7 in 祝福。
Lo5-pek雖然出力傳道理，iau2-ku2 無人beh信伊，所以就驚，扑算che 是上帝無幫贊伊，就謙遜祈禱，省察伊e5心。Koh無偌久，有一暝祈禱會，差不多beh明白，一個少年人家己認上帝有眷顧，拯救伊，tui3 an2-ni Lo5-pek就koh奮志。
Lo5-pek hou7人請去傳道兩年久，以後就想ai3家己趁食續講道理，免得受人e5 sok金。
Tui3 hit-tiap8 到死 e5日，罕得一半日無講道理，伊雖然有時仔日時做工koh講道理到真sian7,iau2-ku2伊逐e昏定著半點鐘祈禱，才出去講道理。常常講到更深才倒--來。倒來了，又想著濟濟人未得著救，就通暝流目屎替人祈禱
第四章
Lo5-pek本是極歹，所以不只體貼chiah e5 行歹e5人，若tu2著，就出力勸in反悔改變，因為伊深信救主肯救hit號人。Lo5-pek bat用濟濟法度來hou7人醒悟，bat一暝，想著濟濟人未得著救，就祈禱流目屎，提一塊粉去門口寫ti7石--nih講：「若是人富到tu2天，亦失落伊e5靈魂有甚mih8利益ah？」伊e5意思，是向望過路e5人看見話受感激。伊若有chhun幾個錢，就買善書來分hou7人。
Bat一擺，伊e5婦人人看見伊e5帽lau2糟，ka7伊講，看伊會得thang買一頂新--e5無？Lo5-pek看hit頂舊帽笑--cheh，講：「這頂，我iau2-ku2會戴--tit，我所要緊--e5,m7是好e5帽，是好e5心，咱 m7-thang計謀世間e5代誌，著向望上帝e5恩，續會報別人。」別所在有一個好頭路，人勸Lo5-pek著去討趁，伊應講：「上帝有用我ti7本所在利益人；救人e5靈魂比趁錢較好。」以後伊所傳e5道理，hou7濟濟人醒悟信主。
第五章
Lo5-pek所致意--e5,就是本身成聖kap救人e5代誌。不論去tah-loh8,伊永帶聖冊不時thang看，亦常常祈禱，見若逐個拜六暝就祈禱到光。
Bat一擺，伊e5心親像烏烏暗暗，雖然伊前日e5所行是無thang嫌，亦是敬畏主，今上帝kaN2是hou7伊知伊e5罪過到boe7算--tit。伊就驚到tit-beh絕望，家己掠作改好e5人。心肝已經tu2著地獄e5艱苦，亦家己扑算伊kap猶大無choah8 。伊bat寫講，「我雖然歹到an2-ni，iau2-ku2我是求救主e5寶血贖回我e5罪，我會得著救，是tui3救主白白施恩hou7我。我有欣慕成聖，iau2-ku2驚見我猶原硬心。」伊有三禮拜久暝日無睏直直禁食祈禱，雖然伊本是勇到親像鐵人--nih，今是 lam2到若親像豆腐。後來有得著上帝e5大恩，心肝就比代先較平安。Tu2著這個試練以後，逐日na2進步。
Bat一擺，伊tu2-tu2 ti7 街路teh講道理，有一人用烏煙ka7伊cho7 ，伊就講：「朋友啊！因為我已經拜上帝才m7 chhap你，若無，我就ka7 你chhia hou7你倒siang3-hiaN3，總是我m7,是beh替你祈禱。」
有兩個少年人是兄弟，當等到烏暗暝，截半路beh害Lo5-pek，但是看見伊e5溫柔謙遜，續 m7-chiaN5害伊，大家續結做好朋友。
有一個醉漢teh扑伊e5婦人人，hia e5厝邊頭尾驚了hou7伊扑死，所以叫Lo5-pek來救伊。Hit e5醉漢續扑Lo5-pek，厝邊就喝hiam3講：「Ka7 伊交保長，ka7 伊交保長。」Lo5-pek講，「M7-thang，m7-thang，我會設法。」就用好話勸伊。Hit e5婦人人看見Lo5-pek hou7 in丈夫扑到an2-ni，反轉用好話勸伊，就講：「伊若m7是tui3拜上帝，的確 m7放伊煞。」
Bat一人，當眾人e5面前來iah Lo5-pek從前e5匪類。Lo5-pek講：「有影，有影，總是主耶穌有救我出歹，伊亦會救lin2。」Lo5-pek想見hou7人iah伊e5歹；就入一個信主e5家，憂悶流目屎，ka7伊講：「人所講e5歹攏有影。」就入房替hiah e5對敵祈禱。
Ti7 hit e5冬天時，有一暝，Lo5-pek倒去in兜，伊e5婦人人看見伊寒到kheh8-kheh8-tio7,ka7伊講：「你e5裘穿到舊舊薄薄--lah，著買一領較新，較厚--e5,才會出去傳道理。」Lo5-pek應伊講：「咱著託仗主，kiam2-chhai2伊beh賞賜我一領新--e5。」Hit暝Lo5-pek就將這個代誌祈禱。隔日，Lo5-pek有接著一張批，亦無寫誰仔寄hou7伊，批內亦無寫甚mih物，只有包一張20箍銀e5銀單na7-tiaN7，伊就感謝主e5恩，才去買一領新--e5。 
第六章
Ti7 1867年7月24號，Lo5-pek企ti7竹排，忽然得著上帝e5榮光充滿伊e5靈性。伊bat常常用心神kap主交陪，總是這擺到差不多m7知神魂有ti7身軀無。天堂若親像開hou7伊看見，主耶穌若親像kap伊對面講話，伊亦m7知an2-ni有偌久，到竹排振動才精神。這個代誌以後，koh一禮拜，Lo5-pek就過往。
頂章有講起Lo5-pek真gau5泅，伊做囡仔e5時，in小弟去洗浴，險險beh沉--落-去，一下聽見伊teh喊救人，才泅去救伊，後來有koh救6，7人。伊e5婦人人bat ka7伊講：「你an2-ni-siN常常落海救人，驚了你會家己誤了性命。」Lo5-pek應講，「我kiam2會忍得看見人沉落去死亦無去救伊mah？」
7月31號，就是Lo5-pek死e5日，hit早起伊4點就起來祈禱不只久，才去趁食，倒來食早起了，一家做禮拜，然後koh家己暗靜祈禱半點鐘，就拿兩塊寫勸世文e5牌掛ti7門口，hou7 過路e5人看見thang受苦勸，又koh用粉去寫幾字勸人e5話ti7 石盤--nih。
到日晝e5時，有看見一個囡仔跋落海，tit-beh沉--落-去，Lo5-pek就緊緊跳落去救伊，kah伊著khiN5伊e5頷頸。因為流真透，泅boe7進，就有兩支船beh去救in，救著hit e5囡仔，伊hou7流koah--去。
厝邊兜e5人一下聽見Lo5-pek死，逐e5流目屎替伊可傷，平日kap伊做工e5朋友，以及kap伊相bat--e5,若講起Lo5-pek e5代誌，濟濟流目屎。
到beh出山e5時，濟濟人去送伊。牧師讀詩篇90篇，吟一首Lo5-pek平生所愛吟e5詩。伊bat ka7 伊e5朋友講：「我若死，lin2著吟這首。」Hit時濟濟人哭到無聲thang吟。
代先是5，6百人送葬，後來有加添到講千，其中亦有大官來送。
An2-ni 是tu2-tu2應驗詩篇所講：「行義e5 人伊e5名聲永永ti7--teh」（詩 . 1 1 2：6）
有人提頭beh toe5銀來飼Lo5-pek e5某子，逐人不只歡喜toe5。其中有一人，本是kap Lo5-pek做對頭，今看見有人提頭，就第一代先流目屎來題。
上帝bat講：「Lin2 chiah e5無父母e5,我beh保護lin2,守寡人倚靠我，我beh保庇伊。」今真正上帝有照顧Lo5-pek e5某子。
後來bat有一人去仆ti7 Lo5-pek e5墓哮，講：「我是極歹e5人，向望上帝施恩感化我歹e5性，親像感化Lo5-pek歹變好。」Koh講，「可敬e5 Lo5-pek ah！我願親像你。」
Lo5-pek死了後，有人將一生e5事情寫去印上新聞，逐個人濟濟受感化。
 
咱讀這本，hou7咱知Lo5-pek本是匪類e5土漢，照人看無thang 向望會改換，iau2-ku2上帝有萬權能，會hou7極歹e5人變做極好。
Tui3 an2-ni hou7咱thang知，雖然人硬心，m7 thang失望，m7講道理hou7伊聽。咱亦著學Lo5-pek e5熱心講道理，亦著學伊e5出力反悔改變，才讀這本有路用。
上帝有應允咱講，「我用清水hiu3 lin2,hou7 lin2誠清氣；用新e5心賞賜lin2,hou7 lin2 硬e5心變做軟；用我e5神hou7 lin2趁我e5命令，守我e5法度。」

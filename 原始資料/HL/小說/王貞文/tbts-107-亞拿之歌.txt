【待降節e5故事】	亞拿之歌			王貞文　

「有一個女先知，名叫亞拿（安娜），是亞設支族法內力e5查某kiaN2。伊已經老--a，bat結婚過，kap丈夫做伙生活七年久，以後守寡，現在已經八十四歲。伊無離開過聖殿，瞑日敬拜上帝，禁食祈禱。Tu2 tu2 hit時，伊也來o-lo2上帝，而且向所有期待上帝來救贖耶路撒冷e5人講起這個嬰a2 e5代誌。」（路加福音2:36-38）
 寒流來到。冷ki-ki tam5濕e5風tui3窗a2門e5空縫鑽--入-來，綠菱kap in阿姊紅菱kiu ti7棉被內溫燒。In阿母ti7灶腳大聲叫--in：「去叫哈娜阿婆過來食飯！」
 	「真冷--ouh！你nai2無beh家己去叫--伊！」綠菱m7情願起--來。
 	「去叫哈娜阿婆！今a2日有藤心湯！」
 	紅菱tui3被--裡爬--出-來，ka7綠菱giu2--leh，細聲ka7伊講：「咱來去叫哈娜阿婆，ka7伊講，聖誕節teh beh到--a，伊可能會kap舊年仝款hou7咱禮物。」
舊年這個時陣，庄--裡e5教堂tu2修好，大家真歡喜準備獻堂kap聖誕節e5慶祝會。In hou7人叫去練唱，kap大人做伙去報佳音。傳道e5阿母，年紀真大e5哈娜請所有e5人食檳榔，hou7 gin2-a2樹奶糖，拍phok a2唱歌，koh ka7手jih8 tiam3每一個gin2-a2 e5頭殼頂，替in祝福，koh送tak8個gin2-a2一人一盒色筆。Hit擺聖誕節，有真che7出外e5族人轉--來，規個庄--裡燈火光光，教堂頭前ma7有hiaN5營火，真che7人留落來跳舞，開講到天光。
綠菱時常希望時間永遠停ti7舊年e5聖誕節，hit時，in阿爸猶ti7--leh，ti7營火邊--a教一陣轉來厝e5少年人跳傳統e5舞。阿爸e5手真有力koh溫暖， khau柴真me2-liah8，修理真che7人厝--裡e5椅a2 kap櫥a2。阿爸真熟e5手替教堂裝新e5窗a2門，起新e5石gim5-a2。
M7-koh熱--人teh beh過--去e5時，教堂e5厝頂hou7風颱掃落--倒-來，teh tioh8阿爸hit雙手，soah腫--起-來，規個攏是傷。伊hou7人送去病院，第二工，已經冷--去，阿爸勇壯e5身軀裝ti7棺材內送--轉-來。阿母講，阿爸這陣已經ti7天頂kap天使做伙唱歌跳舞。
Cheng7阿爸過身了後，教堂放舊--去，庄--裡to7無koh有歡喜唱歌e5時陣。阿母時常ai3去真遠e5所在做散工，真暗才轉來厝。綠菱kap紅菱tioh8-ai3不時想辦法hou7家己小khoa2歡喜--一-下，in互相講家己編e5故事，夢想阿爸ti7天頂e5 khia7家，一定比in這陣toa3 e5所在好幾na7倍。哈娜阿婆ti7主日學e5時，會叫in講in頭殼內e5天堂，然後，阿婆也會無牙a2笑，講伊家己所看--著e5天堂榮美e5景色。
哈娜講，ti7天堂上好e5一項代誌，to7是你會tang3去摸毒蛇，蛇be7咬--你，kan-na會溫純看--你，你be7 koh驚。猶有，ti7天堂所有e5人講話攏m7免開嘴，大家攏知影別人teh想啥物，但是無人有phaiN2心，大家攏kan-na想善良e5好代誌。
綠菱上愛聽哈娜講故事，天堂有一條美麗e5河，河水是生命水，河邊有美麗e5果子樹。綠菱siau3念伊細漢e5時kap阿爸做伙發現e5水沖(chhiang5)，這幾年，山--裡細條溪e5水攏hou7人抽ta--去，水沖早to7無--去-a。伊想，這陣，阿爸ti7天--裡一個真大真大e5水沖邊--a，食甜甘e5果子，猶會tang3挽葉a2來做phin2 a2，親像天使teh pun5 lap-pah (trumpet) hiah響e5 sui2聲。
紅菱kap綠菱姊妹拖塑膠淺拖，腳凍kah冰冰冰行oa2去教堂。教堂起ti7崎頂，哈娜阿婆toa3 ti7教堂下面，一間細間e5厝--裡。這間細間厝ma7是阿爸起--e5，是教會為傳道準備e5「牧師館」。但是，傳道平常時toa3 ti7台東，因為伊ti7 hia有工作，kan-na拜六kap禮拜日會過來chia。傳道hou7人派來這間細間教會e5時，哈娜阿婆ma7 toe3伊來，因為hit時傳道猶未結婚，伊e5老母哈娜是真有經驗e5主日學老師，koh會曉彈風琴，ti7禮拜日會tang3幫忙真che7。後--來傳道結婚，家庭攏toa3 ti7台東，哈娜soah無想beh離開教堂下腳hit間細間厝，去台東toa3。伊講：「總是ai3有人隨時看顧教堂，ai3有人時常ti7教堂祈禱。」雖然教堂hou7風颱掃kah真嚴重，別人猶是會tang3看著哈娜每日透早ti7教堂點燈，大聲teh吟詩。伊有邀請一koa2人kap伊做伙早禱，但是，願意參加e5人，m7是病kah peh be7起--來，無to7是去西部--a。留ti7庄--裡e5人，攏感覺哈娜有一點a2 khong癲。Kan-na綠菱e5父母一直攏真尊敬哈娜。Ti7阿爸過身了後，阿母若是有閑，就會請哈娜來厝--裡坐，kap in鬥陣食飯，聽哈娜講故。阿母去做一個月e5散工，每日攏真暗才轉--來。這日，是罕得母a2 kiaN2做伙e5日子，伊無be7記得孤單e5哈娜。紅菱kap綠菱看頭前暗暗e5細條山路kap破破e5教堂，tam2-tam2來到哈娜e5門腳口。
哈娜e5房間暗so5 so5，in ka7門sak--開，叫講：「哈娜阿婆，阿母講，今a2日有藤心湯，請來阮tau食飯！」
「Ouh！已經chiah-nih oaN3--a！」哈娜倒ti7眠床頂，kham3棉被，in鼻著臭尿破e5味。
「你破病ouh？」紅菱ti7壁頂chhoe7著電火e5開關，ka7燈拍開。In看著細間房內面亂操操，壁角tun2幾束a2檳榔，一個an-鉛做e5茶kou2 khng3 ti7土腳，一te3桌a2頂tin3一大堆物件，桌腳khng3真che7塑膠袋a2。
哈娜坐--起-來，ka7面掩ti7雙手--裡。伊giah8頭起--來e5時，綠菱發現伊e5面白蒼蒼，頭毛sam3-sam3-sam3，看--起-來真生份，hou7伊有一點a2驚。
「我chhoa7尿。」哈娜講：「我睏--去，我chhoa7尿ti7眠床頂。」伊m7是teh向in兩個姊妹a2講話，目神lam7-sam2看頭前。
紅菱ka7綠菱e5手giu2--一-下，綠菱知影伊ma7 teh驚。但是紅菱是拍算beh去讀護士學校--e5，伊提出勇氣來面對伊e5第一個病例。紅菱ka7被掀--開，扶哈娜落床，講：「你ai3先去洗身軀，換衫a2褲。阮來ka7你換被單。綠菱，你chhoa7哈娜阿婆去浴間。」
「敢有beh先hiaN5燒水？敢tioh8拍電話hou7阿母？」綠菱問，但是一點a2 to無想beh tin2動。
「我無別領被。」哈娜講，雄雄哭--出-來，紅菱掠伊hit雙粗pe5-pe5 e5大雙手。綠菱ti7桌頂hit堆物a2內面chhoe7著電話，拍電話hou7阿母。幾分鐘了後，阿母出現ti7門口。紅菱已經ka7 chhoa7尿e5棉被theh8走，開始拭眠床pang。綠菱chhoe7著一個大鍋（oe）a2，ti7後面門口e5爐a2頂hiaN5燒水。阿母o-lo2 in做了真好。綠菱幫阿母ka7燒水倒ti7塑膠桶a2--裡，伊小khoa2 phih8-phih8-chhoah ，m7-na7是燒水鍋a2重，ma7 m7-na7是冷風tui3後壁門吹伊e5腳脊，伊驚講哈娜會變做一個生份e5臭臭kouN-kouN e5老巫（bu5）婆。
哈娜洗身軀了後，ka7頭毛loah8好，換衫a2褲，koh變作綠菱所熟sai7 hit款。伊恬恬目睭金金看--in。伊theh8一束檳榔hou7阿母，但是無講多謝。
阿母ka7紅菱剝--落-來e5被單kap哈娜換--落-來e5衫khng3 tiam3一袋大塑膠袋a2--裡，koh kou-chiaN5哈娜穿外套，kap in做伙轉去厝。
暗頓已經冷--a。阿母ka7哈娜e5被單kap衫a2褲khng3入去洗衫機--裡，紅菱幫阿母ka7藤心湯thng7 hou7燒。綠菱ma7 ti7灶腳纏（tiN5）beh鬥相仝，阿母叫伊theh8伯朗咖啡加保力達hou7哈娜lim。
哈娜跪ti7細間客廳e5膨椅邊，目睭kheh kheh teh祈禱。綠菱m7敢oa2近伊，khia7 ti7走廊聽伊祈禱。伊e5聲真細，聲調真悲傷，但是伊一遍koh一遍講：「O-lo2主！o-lo2主！」其它e5話，綠菱to7聽無清楚--a。
In尾--a坐落來食飯e5時，阿母請哈娜作謝飯祈禱。哈娜先看綠菱、紅菱kap阿母，然後，伊無合掌aN3頭，顛倒giah8頭，雙手thi2開向天呼叫講：「主--a！時間到--a，你會使thau2放我e5靈魂轉去天國。感謝你hou7我看著你e5榮耀。阿們。」
綠菱無心去想這段真特別e5祈禱，伊kan-na因為哈娜e5祈禱無真長teh歡喜，伊已經真iau--a。
藤心湯苦苦，但是哈娜lim kah真專心，細嘴細嘴ka7 lim--落-去，na2像m7甘ka7湯真緊lim完。
阿母問哈娜敢有beh去看醫生，敢有beh ai3傳道明a2 chai3轉來看--伊。哈娜e5目神變kah真悲哀，伊搖頭。恬恬一睏了後，伊講：「我一直真驚有一日會發生這種e5代誌。我知影，我beh開始包尿chu7睏--a。Ti7我到天國以前，我tioh8-ai3 koh kap嬰a2仝款包尿chu7。」伊e5頭垂(soe5)ti7胸前，慢慢悲傷teh喘氣。
綠菱忽然想著一項趣味e5代誌，伊phak tiam3紅菱e5肩胛頭，ti7伊e5耳a2邊細聲講：「耶穌m7知敢有ti7馬槽內chhoa7尿？」In兩個gi7-gi7笑。阿母ka7 in罵講：「啥物代誌chiah-nih好笑？」
綠菱m7敢講--出-來，頭le5 le5，嘴掩leh笑，想著稻草tam5--去，馬利亞teh thou2 khui3，親像紅菱按呢ka7稻草搬走，theh8 tam5布拭pang a2。
紅菱講：「綠菱講細漢耶穌會chhoa7尿。」
綠菱講：「我chiah無按呢講。」伊ka7紅菱liam3--一-下，紅菱回手拍--伊，in ki-ki笑，giu2 giu2做一伙。
哈娜忽然ka7湯匙khng3--leh ，哭--出-來。伊用雙手面掩--leh，嘴內chauh8-chauh8唸。綠菱kap紅菱無koh相giu2，恬恬看--伊。阿母khia7--起-來，行過去攬哈娜皮包骨e5肩胛頭，輕輕a2拍伊e5腳脊phiaN。In聽會出來哈娜是teh祈禱，因為伊又koh一直唸「O-lo2主！o-lo2主！」但是，其它e5內容，in聽--起-來感覺真奇怪。
哈娜祈禱講：「你為著我成做chhoa7尿e5 gin2-a2。O-lo2主！o-lo2主！你為著我ti7牛羊e5臭味中間出世。O-lo2主！你為著我流血，我卻無認著你。O-lo2主！Ti7烏暗中，拯救已經到--lah。O-lo2主！o-lo2主！」
伊按呢一直唸，一遍koh一遍，起初有lam7哭e5聲，但是愈來愈清楚大聲起--來，伊e5身軀前後na2搖，na2像teh吟唱。
綠菱kap紅菱e5手牽做伙。In代先真驚，但是，哈娜e5聲音變kah愈安靜、輕鬆、清楚，親像teh唱詩歌仝款，in愈來愈聽有伊祈禱e5內容，hit個驚惶to7無--去-a。In一直聽著：「你為我成做chhoa7尿e5 gin2-a2！」tui3腹肚內笑--出-來。這擺，in gi7 gi7叫e5笑聲並m7是感覺phaiN2勢抑是真離譜，卻是真正快樂e5笑，in開嘴，哈哈笑。哈娜e5手ma7無koh ka7面掩--leh，顛倒giah8 koan5向天，綠菱看著伊giah8--起-來e5面，是歡喜e5笑面。
哈娜開始輕輕a2唱：「Ti7安靜e5烏暗瞑，主耶穌降生。」Gin2-a2 toe3伊唱。阿母是最後一個參落去合唱e5人。
哈娜面有笑容，第一擺規身軀才放輕鬆，su3-si7 the ti7椅a2頂，伊親像是一個尊嚴koh親切e5女王，看房間內 in三個人。「恁是我e5聖誕節e5天使。」伊講。

（原文是中文，蘇正玄翻譯做台文）


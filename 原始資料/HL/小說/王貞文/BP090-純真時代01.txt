純真時代(頂pha)
王貞文

Hamburg (『漢堡』)。無雲e5 天藍到純純純，無1絲a2 風，空氣冷ki-ki。KoaN5--人面色黃酸e5 日頭hou7 大樓ngeh--leh，斜斜e5 光線chhio7 ti7 結冰e5 Alster 湖頂，冰e5 頂頭積1層薄薄na2 白粉e5 雪。Ti7 結冰e5 湖面，kui tin7少年人teh chhu冰，in 長長e5 影ti7 白色e5 湖面有時sio thah8、有時分開，1 khun3 看--起-來，影kap 影iuN5 做1個，1目nih，koh 散做2~3個獨立e5 影。
2個cha-bou2人sio 牽行ti7 滑溜siuh e5 冰頂頭。輕輕e5 笑聲親像水泉chheng3--出-來。
1個cha-pou人khia7 ti7 岸邊，1手theN3 tiam3 hou7 雪kham3 tiau5 e5 老樹頭，1手chah8 ti7 額頭，tiam7-tiam7 teh 看結冰e5 湖面hit 2個cha-bou2 gin2-a2。I 感覺ka-ti7 kha底e5 冰漸漸碎--去，to7 beh poah8 落去烏暗e5 水流，只有老樹頭hou7 i thang靠。I e5 面色青黃，親像chiok che7 日khun3 無飽，i e5 手liah8著老樹頭頂lak chhun e5 樹oe。
「偉--哥，來看！樹葉a2 結ti7 冰角內底！」身形khah 細han3 hit個cha-bou2 gin2-a2 ka7 手khou做喇叭，招i 過--去。I 搖頭，勉勉強強kek 出笑面。
「亞芹！Tioh8 細膩行--ou！有e5 所在冰可能khah 薄。」偉--哥回答。
「我e7 細膩--lah！你免驚。」亞芹e5 聲hou7 風送--過-來，i kai3成聽著i e5 笑聲，m7 知i 是m7 是笑i 無膽。偉--哥心內真gai7-gioh8。亞芹是i e5 cha-bou2人，是i e5 牽手，是i 決意beh 同行1世人e5 伴。I 對ka-ti7 講，親像唸咒。總--是i e5 目神一再隨另外hit個女性teh seh8。
Ti7 亞芹身軀邊，用優美e5 姿勢，ti7 結冰e5 湖頂親像跳芭蕾舞teh tng2-seh8--e5，是1個kha lo3手lo3 e5小姐，i 頭殼頂戴1頂深茄a2色e5 絨帽，長長e5 頭鬃電kah phong3-phong3-phong3、染kah 紅kong3-kong3，kap 圍ti7 i 白siak-siak e5 下頦下面紅銅色e5 絨巾a2 連做1片，烏皮e5 長外套，ka7 i 胸坎圓圓e5 線條強調--出-來，peN-an5 e5 烏皮長褲，包1雙有力e5 長kha 腿。偉--哥e5 目神na2 像hou7 i e5 kha腿黏tiau5--leh。I 是亞芹大學時代thong7好e5 朋友──麗水。
「I to7是我tiaN7-tiaN7 ka7 你講e5 hit個才女。」3工前，in 去Hamburg 機場接麗水，亞芹歡歡喜喜ka7 麗水lam2--leh，ka7 偉--哥介紹hou7--i。麗水1對烏lui2-lui2 e5 目chiu仁，水靈靈teh 看偉--哥，射出1道光來，ka7 i e5 目神勾--過-去，偉--哥e5 心跳hiong5-hiong5 變緊--起-來，頭趕緊aN3--落-去。I chhun手beh 去koaN7 i hit kha 重khok-khok e5 kha-bang2。I e5 手chhun--過-來，ka7 i e5 手liah8 tiau5--leh，目chiu尾吊koan5 起來看--i，笑笑a2 講：「你kam2 無beh 先kap 我ak手？」I e5 身軀oa2--過-來，phang水味ham7 i 身軀頂特別e5 hian3 親像燒氣吹向偉--哥e5 面，i 感覺著i e5 cheng2甲畫過i e5 手心。
亞芹已經ng3出口行--去，偉--哥緊ka7 麗水e5 kha-bang2 koaN7--leh，toe3 i 行。I oat8頭過--來，ka7 麗水拖過i 身邊。偉--哥na2 看麗水穿koan5-tah8-a2，khok-khok-khok teh 行e5 妖嬌姿態，na2看亞芹短短e5 kha骨，盡力大步來行e5 身影。I e5 目chiu釘ti7 麗水搖來搖去e5 kha-chhng-phoe2。
偉--哥kap 亞芹是ti7 Hamburg熟sai7--e5。偉--哥khah早來幾冬，地頭熟，亞芹初來e5 時，真che7 tai7-chi3 tioh8 oa2 偉--哥，i 對i e5 信任hou7 i 真受感動，i 看i 樸實天真e5 面容，是hiah-ni7 平靜、單純，親像故鄉庄內e5 潭水，心頭tin2動。Tng i 知iaN2 i ma7 是庄kha gin2-a2，to7 相信ka-ti7 流浪e5 日子beh結束--a，有1個kap i 共同分享對鄉土e5 愛e5 同伴--louh。In 2人3冬前結婚。
麗水e5 tai7-chi3，偉--哥long2是ui3 亞芹hia 聽--來-e5。有時chun7，in甚至e7-tang3 ui3 朋友hia 借台灣報紙來讀，讀著關係麗水e5 消息。因為麗水chit幾冬ti7 台北e5 文化藝術界漸漸有名起--來，是媒體愛訪問e5 對象。
亞芹有時e7 講起in 參與學生運動e5 tai7-chi3。講麗水ti7 學運e5 時代，an2-choaN2 chhoa7 頭發動遊行、an2-choaN2 出去kap 人辯論、an2-choaN2 khia7 ti7 指揮車頂ham7 人sio 罵。麗水真e7-hiau2 用thong7時行e5 學術語詞，穿chhah koh chiaN5 有個性，有ka-ti7 e5 風格，tak8-e5 long2 hou7 i e5 口才ham7 氣質sahN--著。Chit8-koa2 同學評論講，i 看--起-來有氣質koh 真khiang3-kha。麗水厝內是有錢e5 台灣企業世家，總--是i chiaN5 有反抗e5 精神，敢liau5落去參加學生運動，讀左派e5 冊。I 特別愛kap 亞芹chit個庄kha gin2-a2 tau3-tin7，不時e7 講亞芹e5 世界是i 欣慕--e5。
聽亞芹an2-ne 講起i e5 大學時代ham7 chit個同學，偉--哥感覺ka-ti7 kai3成teh 聽gin2-a2古。Ti7 hit段tak8-e5 long2 teh 熱切討論台灣前途e5 時期，san3-hiong e5 偉--哥tu2 出社會，為ka-ti7 e5 前途bok8-bok8-siu5，根本無法tou7 去注意著siaN2-mih學生運動。
大學出業了，亞芹留ti7 台灣讀研究所、食頭路，錢儉夠額chiah 來到Hamburg。麗水ti7 出版社工作1 cham7-a2，hou7 厝--nih 送去美國讀冊。2人e5 世界雖bong2 變來變去，總--是連絡無斷--去。麗水ti7 美國先讀哲學，後--來soah hiong5-hiong5 轉去讀藝術，亞芹歡喜看著麗水e7-tang3 選擇ka-ti7 愛做e5 tai7-chi3。無料講麗水藝術學院讀無1冬，to7 koh 搬tng2 去台北，i 寫phoe 來講，為著追chhoe7 愛情，她tioh8 tng2 去故鄉。大學時代，jiok 麗水e5 cha-pou gin2-a2 kui tin7 na2 kui siu7 e5 蜂，總--是iau2 m7-bat 聽過i 對siaN2-mih 人真正有意思，亞芹一直認為麗水siuN過頭重視精神世界，是1 sian sui2 koh 靈透、無污點e5 白hui5 ang-a2。
無人料e7 到，chit sian hui5 ang-a2 e5 情愛發動--起-來，e7 燒做1 pha 火，e7 驚天動地。後--來亞芹chiah 知iaN2，麗水放棄藝術夢，衝tng2 去台灣，是因為sahN著1個中年畫家。畫家ti7 台北是有名e5 花花公子，厝內有koa2 祖產，背景kap 麗水有成。畫家ka-ti7 開1間畫廊，有koa2 文化事業，long2 是in bou2 teh 經營，i ka-ti7 tiaN7-tiaN7 出入情調優雅e5 咖啡廳，身軀邊總--是圍kui tin7 少年cha-bou2 gin2-a2，用崇拜e5 眼神聽i 用真che7 外來語講現代藝術e5 走向。畫家去New York (『紐約』)開畫展，ham7 麗水熟sai7--起-來。麗水雖bong2 知iaN2 i 有bou2 有kiaN2，ma7 聽過i「Cassanova」e5 名聲，總--是i e5 情已經燒到熱熱熱，kui個心神kan-taN beh 用來征服chit個cha-pou人。
有1段時間，亞芹無聽著麗水e5 消息，kan-taN e7-tang3 ti7 報紙讀著i 開畫展、出冊、主持電台節目e5 消息。看--起-來，畫家對麗水e5 事業發展不止有幫助。聖誕節e5 時，麗水hiong5-hiong5 kha3電話來hou7 亞芹，無1句請安e5 話to7 先哭1 khun3。I 用哭kah sau聲--去e5 聲音，講i 台北toa3 be7 落--去-a！想beh 來歐洲行行--leh，chiah koh 來phah算將來e5 tai7-chi3。亞芹雖bong2 chit學期有大篇論文tioh8 寫，m7-koh i 隨應講：「來我chia toa3--幾-工-a2！你機票e7-tang3 thiah 到Hamburg。」
偉--哥因為an2-ne，第1 pai2 對亞芹大細聲：「你大主大意，1個人做決定，che 是lan2 e5 厝，你有想--過無？」
I 無法tou7 了解，亞芹nah e7 有自信講…，in 有法tou7 招待i hit個有錢koh hiau-pai　e5 朋友。In toa3 e5 所在kan-taN 是15坪e5 細間學生公寓，4 peng5 壁long2 是冊，用冊架a2 隔開2個人工作e5 空間kap 眠床，冊房e5 部份有1 liau5 長phong3椅，e7-tang3 留人客khun3，是人beh hiN3掉，in 去khioh--tng2-來-e5。
「Lan2 e7-tang3 替麗水chhoe7 民宿……」亞芹iau2 是親像平常時an2-ne 平平靜靜。總--是偉--哥聽e7 出i e5 話--nih chham 有複雜、煩惱e5 心情。I 想講，i 應該過去牽i e5 手，ka7 會失禮，an2-ne，i e5 面to7 e7 koh 現出笑容，總--是，i ka-ti7 猶原teh siuN7-khi3，i 無beh hiah-ni7 緊to7 ham7 亞芹和解。

＊  	＊  	＊

結冰e5 湖頂，2個cha-bou2 人e5 形影真正sui2，亞芹靜、麗水動，4周圍是歡歡喜喜e5 人群，彩色e5 衫、流動e5 光影，na2 1齣感性e5 電影--leh。Che kam2 m7 是1個幸福e5 畫面？是an2-choaN2 i 無法tou7 接受表面e5 安詳kap 幸福？是an2-choaN2 驚薄冰下kha 烏暗e5 水--leh？偉--哥ka7 chah8 tiam3 額頭e5 正手放--落-來，chhak8 目e5 日頭光ka7 目chiu前e5 景緻iuN5做1 phian3 白色。
Hit工ka7 麗水接tng2 來厝，i hou7 2個女士去開講，ka-ti7 bih 入去eh8-eh8 e5 灶kha，hiaN5 茶準備食食(chiah8 sit8)。麗水chah 陳昇e5<新寶島康樂隊〉來，鬧鬧熱熱響出台灣新活力，kham3過亞芹kau7實溫暖e5 聲，顛倒是麗水有吸性e5 聲有時e7 變尖--起-來，1句1句話na2 銃子phah--出-來，hou7 i 無法tou7 無去注意聽。
「我到hit間pub，看著i kap i e5 新人坐ti7 hia。I e5 頭oa2 ti7 hit個cha-bou2人e5 乳a2，hit個cha-bou2 2粒乳a2 有夠細粒--lah！細粒kah na2 鳥a2 嘴，笑--死-人。總--是i 親像目chiu iau2-boe7 thi2--開e5 狗a2 kaN2，ti7 狗母身軀邊chng3 來chng3 去chhoe7 乳a2 頭。我行去吧台，要求beh tih8 我寄ti7 冰廚內e5 hit 罐vodka，頭家beh theh8 酒杯kap 檸檬，我講：「免！」續--落我行去in 身軀邊，ka7 kui 罐vodka lam5 ti7 in 2人身軀頂。Hit隻狗母hou7 酒冰1下，跳起來ki-ki 叫，hit個cha-pou人笑笑看我，嘴舌chhun 出來chiN7 流kah 滿嘴phoe2 e5 燒酒，我順勢oa2--過-去，假做beh ka7 chim 嘴，他thong7愛chit套帶暴力e5 sng2法，目chiu內充滿慾火，chhio--起-來。我ka7 嘴舌chhun入去i e5 嘴--nih，ka7 i e5 舌捲過來kam5--leh，我出力ka7 i e5 嘴舌咬破。」
「當然有告去法院。I 告我"傷害"。我hit個律師有夠厲害，辯講che 是『性遊戲』e5 意外傷害，順續ti7 媒體頂頭訴求另類性行為e5 自由。有夠趣味--lah！新聞鬧chiok che7工，lin2 long2 無看--著？Hit個cha-pou 本來e5 策略，是叫in bou2 ti7 電視鏡頭前哭，講i 是善良正常e5 好ang婿，後--來看局勢轉變，告輸--去，i soah 順勢ka7 ka-ti7 封做『性愛教主』，ti7 電視台用i thiN7 好e5 舌，專門開講現代藝術kap 性e5 解放。Che ma7 算是雙贏e5 局面--lah。」
偉--哥聽著in 2個e5笑聲。
Hit暗，麗水khun3 ti7 hit liau5 長phong3椅。偉--哥感覺細細間e5 厝內，si3-ke3 long2 是麗水e5 氣味，bih long2 bih be7 離。I tiau-kang ka7 亞芹lam2 ti7 身軀邊，ka7 頭oa2 tiam3 亞芹e5 下頦，亞芹身軀頂kan-taN sat-bun5 ham7面油e5 味，清khi3、單純。亞芹e5 手tah tiam3 偉--哥e5 肩kah頭，笑bi-bi 安然khun3--去，偉--哥脫離亞芹e5 懷抱，peng2 過來peng2 過去，注神聽麗水喘khui3 e5 聲，ka-ti7 ma7 chiah 漸漸khun3--去。
半暝，偉--哥hiong5-hiong5 醒--起-來，i 聽著麗水ti7 夢--nih teh hau2，hau2 kah 親像tioh8 驚e5 gin2-a2，chit8 時i 分be7 出che 是i e5 眠夢iah是真實e5 tai7-chi3。亞芹ma7 醒--起-來-a，i 爬過去ka7 麗水lam2 an5-an5，細聲kap i 講話，親像老母teh 安慰gin2-a2。
【後期繼續】






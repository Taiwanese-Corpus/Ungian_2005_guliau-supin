∮BONG報小說    A-khioh賞社會級Ho7-lo2小說組──白鴒鷥賞
純真時代(下pha)
王貞文 
第2工，麗水to7 ka-ti7 去chhoe7 著1間ti7「鵝市」e5 旅館，附近是紅磚a2 古厝kap 社區公園，清幽koh 單純。亞芹講：「An2-ne ma7 好。我若下課，to7 做夥ti7 城內lim茶。」
偉--哥替麗水ka7 kha-bang2 搬--過-去。出--來e5 時，心情soah chiaN5 輕鬆，tng2 來厝--nih，kai3 seng5 1個武士tng2 來到ka-ti7 e5 古堡，感覺khah tiaN7-tioh8。
暗頭a2,偉--哥接著麗水kha3--來e5 電話。I 細聲講：「你是m7 是e7-tang3 過來旅館--1-下，我hiong5-hiong5 e7 驚，無法tou7 1個人ti7 chia，ma7 無khui3力1個人坐車過去lin2 hia。」
「你m7 是kap 亞芹去城--nih？亞芹--leh？」
「去--過koh tng2--來-a！I 講暗時kap 替i 改論文e5 同學有約，beh tng2 去準備。I 也無問我e5 感受，soah cho3 i 走。Aih！我m7 知i chit-ma2 變kah hiah-ni7 重視課業，過去，i long2 e7 為著我，tai7-chi3 放--leh，to7 專心陪--我neh！你看，i beh kap 同學專心讀冊，你thong7 好ma7 mai3 留tiam3 厝--nih 攪擾in e5 討論，過--來-mah！過來陪--我-1-下，好--無？」
I m7 知ka-ti7 是an2-choaN2 e7 答應--i。其實i 應該等亞芹tng2--來，chiah thang 決定tioh8 an2-choaN2 來做。M7-koh i 心內kai3 seng5有另外1道khui3力，ka7 i 引到麗水e5 身軀邊去。I ka7電話掛--leh，大領hiu5-a2 moa--
leh，to7行ng3地下鐵e5 車頭。
到車頭tu2好看著亞芹ham7 1個金毛e5 大han3 同學落車，亞芹面色粉紅，hoan7-se3 是車廂燒氣真強e5 關係。亞芹看著i，有chit8-sut-a2 tioh8驚e5 款，緊講：「我eng暗tioh8 kap Tobias 討論功課。我e7 先煮飯，lan2 做夥食飯飽chiah 討論。PhaiN2-se3,koh be7記得先ka7 你講--1-聲。」
I 聽e7 出亞芹e5 聲調緊張，m7-koh真堅定，i 知iaN2亞芹chit款反應。Tak8 pian3若是亞芹知iaN2做e5 tai7-chi3 e7 hou7 i 無kah意，i kang7款堅持ka-ti7 e5 意見，聲調to7 e7 變成an2-ne。I 感覺ka-ti7親像1個chhong3-ti7--人e5 gin2-a2,thiau-kang走到hng7-hng7 e5 所在吐嘴舌。
照平常時a2 i e7 起性地，總--是ti7 chit chun7,i e5 心情反to3-tng2 輕鬆--起-來。I 笑笑a2 講：「M7 免煮我e5 額。麗水kha3電話來，講有koa2 tai7-chi3 需要我tau3-saN-kang7。我tu2 beh 來去。我e7-tang3 kap i ti7 hit附近chhin3-chhai2 食暗tng3,可能e7 khah oaN3 tng2--來。」I koh 用特別強調e5 口氣，ka7 金毛大han3同學講：「Viel Erfolg！」(祝lin2 成功)。金毛少年單純e5 面浮出清純e5 笑，kap i ak手了，toe3亞芹ng3 出口行--去。
麗水ti7 房間內等--i。I 目chiu koh 變kah 水靈靈，親像ti7 機場，in 第1 pai2 sio見時e5 款式。I 染kah 紅赤e5 頭鬃phong3-phong3 垂--落-來，嘴唇酒紅e5 胭脂iau2 真新鮮。Ti7 室內，i kan-taN 穿1領茄a2紅、無am7領e5 短衫，長長e5 am7-kun2 ham7 半個肩kah頭hou7 人看現現，白長裙下面e7-tang3 看著i 親像大理石刻--出-來-e5、白白e5 kha，i e5 kha形真sui2,kha cheng2甲漆做茄a2紅。偉--哥hiong5-hiong5 有1個衝動，想beh 跪落去chim i e5 kha。總--是i 坐去lih眠床頂，ka7 kha kiu入去長裙內。Ti7 chit個動作--nih，i 注神看茄a2紅e5 短衫kap ke7 腰e5 白長裙中ng，hiong5-hiong5 閃--出-來e5 粉紅a2皮膚。
「Beh lim 酒--無？Ka-ti7 去冰箱theh8,免細膩。」I the tiam3 kam-a2 e5 枕頭頂，用sau-sau懶懶e5 聲對i 講。
「我kan-taN 想beh lim 滾水。水道水to7 好。我ka-ti7 去浴間a2 theh8。」房間真溫暖，燒氣真強，偉--哥感覺na5-au5 頭完全ta--去。
「浴間a2 做大水，滑溜siuh。我tu2 洗身軀了。你to7 陪我lim 1杯酒--mah！」
冰箱內kan-taN 有酸味真重e5 白葡萄酒。I thin5酒phang5 hou7麗水，ka-ti7 ti7 窗a2 邊e5 椅a2 坐--落-來。
麗水試1嘴酒，嘴翹--起-來：「你一定感覺我是phaiN2 cha-bou2。」
「我m7 bat--你，be7 hiah 緊判斷你是siaN2-mih款人，ui3 亞芹嘴--nih 講--出-來-e5,long2 是teh o-lo2--你。你若beh 問我對你e5 看法，我kan-taN e7-tang3 老實a2 講，你真正是我見--過e5 女性當中，上sui2--e5。」
「你真正感覺我sui2?有joa7 sui2?有sui2 到hou7 你想beh 背叛亞芹--無？」
「你走chiah hng7 來chhoe7--goan2 e5 目的，是為著beh ka7 goan2 拆散，是--m7?」
「Aih--ioh！火氣mai3 hiah 大--mah，tauh8-tauh8-a2 來。你是teh 驚siaN2？」
偉--哥khia7--起-來：「若無siaN2-mih tai7-chi3,我e7-tang3 請你去食麵iah是食pizza。食了我to7 beh tng2--去-a。」
「我be7 iau，ma7 無愛koh 出門。你陪我坐--1-khun3-mah！Chit個所在e5 暗暝hiah-ni7 安靜，我若ka-ti7 1個坐tiam3 chia，腦海to7 e7 亂紛紛出現ti7 台灣受e5 創傷，我無法tou7 ka-ti7 處理。我m7是khiang3-kha cha-bou2,我kan-taN 是1個gong7 cha-bou2人。你m7 知，我過去是joa7-a2-ni7-a2 需要亞芹。I e5 世界單純善良，我e5 世界烏暗混亂，若kap i 做夥iah是收著i e5 phoe，我to7 koh e7-tang3 相信chit個世界iau2有光明e5 所在。」
偉--哥想起亞芹金滑溫暖e5 皮膚，想著i 第1 pai2 ka7 面貼oa2 i 幼幼e5 面，聽i hiong5-hiong5 變緊e5 心跳。總--是對亞芹e5 不滿kang7 時ma7 侵入i e5 心。Kap麗水比--起-來，亞芹是hiah-ni7 平凡，i m7 是i 性命--nih beh 追求e5 光，i kan-taN 是chong5 入來日常生活e5 1隻phu2色niau2鼠。亞芹e7 hou7 i 壓力，像老母管教--i，逼i 讀冊，逼i tau3-saN-kang7 洗衫、買菜，逼i 開放ka-ti7,逼i 去熟sai7 奇奇怪怪e5 朋友。Long2 是亞芹ka7 chit個危險e5 cha-bou2人chhoa7 入i e5 性命，害i 心頭亂chhau-chhau。Long2是亞芹無知、無夠敏感，i 今a2日chiah e7 坐tiam3 chia，看麗水施展i 妖嬌e5 吸引力，感受危險ti7 空氣--nih浮a2浮。
I e7-sai2 隨時khia7--起-來、告辭、離開、bih 去圖書館、bih 去酒館lim bi3-luh，bin5-a2-chai3,世界to7 long2 e7 回復正常。
總--是i 無tin2動。I 問講：「An2-choaN2 講你e5 世界是烏暗混亂--leh？」
麗水e5 目chiu光--起-來，坐--起-來，kha踏落來地毯。長裙kui個kiu3 ti7 眠床邊，i 長lo3-lo3、白siak-siak e5 kha腿kui個hou7 人看現現。I 輕輕phah 身軀邊e5 phoe7單，意思是叫i 坐過去i 身軀邊。
I 無tin2動。
麗水e5 目chiu 內閃出受傷、憂悶e5 情緒。I 幽幽怨怨開始講i e5 流浪史。
偉--哥坐ti7 窗a2 邊，tiam7-tiam7 聽i 講。I ka7 i chhoa7 入去1個i m7-bat體驗--過e5 台灣人世界：ti7 威權時代e5 nng3-chng3,官商勾結e5 招群結黨，看輕ka-ti7 khia7 起e5 土地，kap 外省a2 大官拚好giah8、拚奢華，假做有氣質，che to7是麗水成長e5 環境。Ti7 si7大e5 期待--nih，i 變做1尾sui2-tang-tang e5 毒iah8-a2,thi2 翅飛ti7 社交場合，嘴甜心惡，永遠be7 滿足。
麗水講，i ti7 大學時代e7 去參加學生運動，to7是為著beh 走閃in 家庭代表e5 hit個台灣社會，kap chit8-koa2 有理想e5 人做夥開創新台灣。I phah拚學台語，kap 庄kha gin2-a2 亞芹交往，in 用熱phut-phut e5 心，做夥讀左派e5 禁冊。
「He 是1個充滿希望e5 純真時代。」麗水目chiu 降落來i 手--nih e5 酒杯a2:「可惜，真短，真短……我不時siau3念hit當時……」
偉--哥e5 眼神徙到i 長長幼秀e5 手cheng2頭a2,心內想：「我若是ti7 hit個純真e5 時代kap i來sio tu2,m7 知有joa7 好--leh……」I 一直long2 真緊張e5 面，第1 pai2 顯出bi5-bi5 e5 笑。

＊  	＊  	＊

1 khun3 有2禮拜久，氣溫long2 是冰點以下，湖頂e5 冰結kah 真kau7實，i 其實無需要驚薄冰。總--是，i 無勇氣行落去湖面。I chiok 驚麗水e7 趁湖面滑溜，衝過來lam2--i。
亞芹戴hit頂舊舊、牛奶色e5 phong3紗帽a2,ka7 i e5 頭毛ham7 耳孔long2 kham3-kham3--起-來，kan-taN 現出i 有時形容e5「甜粉圓a2面」。I 有好笑神，平凡e5 面，to7是靠友善e5 笑容keng出1片天。今a2日，亞芹罕得有抹淺淺e5 胭脂，健康e5 面色、粉紅e5 嘴唇，冬天e5 日頭光chhio7--過-來，to7 na2像到分e5 蘋果。
I m7知亞芹是an2-choaN2 有法tou7 na2 欣賞麗水瑰麗soah總--是烏暗e5 世界，na2 保持ka-ti7單純樸實e5本質？
Cha暗，麗水ka7 酒杯khng3--leh，笑笑問--i：「你生活ti7 chit個情慾開放e5 大城市，nah e7 iau2-koh chiah-ni7 保守、無膽？」
I m7 知be7 an2-choaN2 回答。停2~3拍了，i 注神看麗水充滿挑戰e5 笑面，目頭結--起-來：「出來世界seh8 1 lin3,chiah 知iaN2 ka-ti7 永遠是台灣e5 庄kha gin2-a2。有3 tng3 thang食，有高深e5 智識thang追求，有人kang7心生活，thang做夥開講，to7 e7-tang3滿足--a。無論是ti7 Hamburg san3-chhiah 人toa3 e5 小公寓，iah是ti7 故鄉e5 大榕kha，我long2 是kang7款。」
麗水講：「總--是你若tng2 去台北看，你to7 e7 看著聲色e5 事業ti7 台灣是an2-choaN2 teh 發展，你e7 看著追求感官享受是自然kah 像食飯、放屁e5 tai7-chi3。Lin2 chit款LKK e5 人生態度，根本to7 退時行--louh！你根本早to7 kap 台灣e5 現實脫節。你若無法tou7 情慾開放、無法tou7 脫離傳統e5 包袱a2 自主獨立，你有siaN2-mih資格kap 人講台灣人e5 自主意識？」
麗水e5 怪論hou7 i hiong5-hiong5 感覺愛笑，問講：「Che 是你hit個無緣e5 性愛教主e5 論調？」I 感覺身體內底危險e5 暗流已經ta--去。
總--是chit句話chit8下講--出-來，麗水面--nih e5 笑容隨消--去，i ui3 眠床khia7--起-來，tui3 i 衝--過-來，大聲hoah：「你無資格恥笑--我！你是siaN2-mih人！長年bih ti7國外，涼勢涼勢看goan2 ti7 島內teh bu2。我kam2 無意愛親像lin2 an2-ne 過單純平靜e5 日子？總--是我無法tou7。我無法tou7!我無根、無塗。」
I hiong5-hiong5 坐落去i 面頭前e5 地毯，ka7 頭殼oa2 tiam3 i e5 kha頭u，大聲哭--出-來。偉--哥聽i na2哭na2講：「純真e5 時代……是be7 koh to3-tng2--來-a！我真怨chheh、真怨chheh。」I e5 目屎ka7 偉--哥e5 長褲tou3 tam5--去。
偉--哥chhun手，輕輕tah i e5 肩kah頭。I 無koh 感覺i 是危險、siaN5--人e5 女性，i kan-taN 是1個可憐e5 姊妹。想起i 半暝na2 gin2-a2 e5 哭聲，ma7 想起cha暝亞芹溫暖koh 有koa2 粗粗e5 手，圍tiam3 麗水皮膚幼mi7-mi7 e5 am7-kun2,像老母輕輕a2唱搖嬰a2歌。亞芹hit雙手ma7 liah8著i 漂流e5 心，親像1 phian3 開闊e5 土地，hou7 i e7-tang3 釘根--落-來。Ah！若是in 3個人有法tou7 tng2 去麗水想像e5「純真e5 時代」，in 可能e7 做kang7款e5 夢，kang7款好禮koh 互相欣賞、互相扶持e5 朋友，i e7-tang3 全無掛慮ka7 i lam2 tiam3 胸坎。總--是，in 是已經離開樂園e5 成年人，ti7 充滿雷聲、風雨e5 宇宙，ti7 憤怒e5 土地頂面，kan-taN e7-tang3開闢1 遍a2 thang 好khia7 起e5 小天地。亞芹kap i 做夥起造e5 小天地iau2-koh 真幼chiN2，be7 堪得大地動--leh。
I ka7 麗水扶--起-來，ka7 椅a2 讓hou7 i 坐，ka7 酒phang5 過來khng3 tiam3 i 手--nih，續接，i ka7 hiu5-a2 theh8--leh，平平靜靜講：「Bin5-a2-chai3 亞芹無課，lan2 3個人做夥來去城內Alster湖散步，好--無？Eng暗好好a2 hioh-khun3。」大領hiu5-a2 親像藤牌垂ti7 i e5 腹tou2前。
麗水ka7 酒phang5 tiau5--leh，目chiu 失去光彩。偉--哥hiong5-hiong5 想--著：m7 知i 是m7 是e7 ka7 手--nih 酒杯a2 tan3--過-來？總--是i kan-taN sin5-sin5 坐tiam3 hia。I 輕輕sak門出--去，kha步緊緊，離開i toa3 e5 所在。

＊  	＊  	＊

「偉--哥！我知iaN2 toh 位e5 冰khah薄，to7是有活水teh 流e5 所在！我chhoa7 你來去。」麗水hiong5-hiong5 soan過來i 身軀邊，beh 來khiu2 i e5 手。I 驚1 tio5,ka7 手kiu入去大領hiu5-a2 e5 手ng2--nih。動作khah慢e5 亞芹ma7 到位，i 看i kiu--tng2-去e5 手，giah8頭看i e5 目chiu。偉--哥知iaN2 i ka-ti7 面色無好看，i 無法tou7 kek出笑容。
亞芹用to3手來牽i e5 正手，ka7 i e5 正手chhun hou7 麗水。In 3個排作1排，liau5-liau5-a2 行ti7 結冰e5 湖頂，chit8時chun7,看be7 出是siaN2-mih人teh 決定行路e5 方向。偉--哥e5 目chiu iau2 是hou7 斜西e5日頭光chhak8 kah 流目油，看be7 清楚。
「Ti7 chit個情慾e5 城市，lan2 是3個異鄉流浪客。」偉--哥講。
「偉--哥，你koh e7 作詩--ou！」麗水甜甜軟軟e5 聲響ti7 i e5 耳孔內。
偉--哥無ka7 應，ma7 無注意聽亞芹teh 講siaN2，i hou7 目油kou5--著e5 目chiu，因為驚惶，展kah大大lui2,注神teh 看是m7是隨時e7 有危險e5 lih8-phang7 ti7冰頂出現。Kan-taN 亞芹溫暖e5 手，hou7 i 有安全感，hou7 i 有勇氣。
I 知iaN2 ka-ti7 活ti7 充滿挑戰kap 引誘e5 時代。Cha暗i 雖bong2 有khui3力拒絕麗水e5 引誘，總--是，麗水講起e5 台灣，對i 來講已經chiaN5做生疏e5 異鄉，i 感覺ka-ti7 kha底e5 土地hiong5-hiong5 hou7 抽--去，khia7 long2 khia7 be7 tiau5。日頭赤iaN7-iaN7 e5 熱帶島嶼，gin2-a2 時代e5 大榕kha，kut力 choh-sit、知足自在e5厝邊頭尾e5 形影，hou7 麗水chah--來e5 信息割kah 碎kou5-kou5。Chit phian3 滑溜siuh、結冰e5 湖，chit款冷ki-ki e5 冬天，異國e5 語言，異國e5 智識，對i 來講顛倒是親切--e5,是e7 hou7 i 心頭安寧--e5。I ka-ti7 kap 亞芹ti7 chit個異鄉e5 港市經營e5 細細天地，是i 目前唯一e5 故鄉，chia iau2有hit個純真時代e5 影跡。
I 總--是有1工tioh8-ai3 tng2去變kah生疏e5 故鄉，tng2去麗水經驗--著e5世界，離開純真e5 時代，進入1個e7 hou7人半暝醒起來啼哭e5 社會。I 知iaN2，hit個無koh 純真e5 世界，ma7 kang7時是1個充滿迷人色彩kap氣味e5 新世界。
麗水直直ng3有薄冰e5 所在chong5--過-去，ka7 偉哥ham7亞芹ma7 拖--過-去。偉--哥知，i 所意愛--e5,是暗流、是刺激、是毀滅。I 心頭真驚，oat8頭過去看亞芹。亞芹ka7 i e5 手輕輕liam3--1-下，對i 笑，i e5 笑容真單純，內底無引誘、無責備、無驚惶ma7 無怨妒。頭前，有kui大群海鳥ka7-ka7 叫飛tui3天頂去。hng7-hng7 有火車駛--過-去。偉--哥e5 心思toe3 火車走，駛ng3海邊，駛入去1個純真e5 夢。

天路歷程

第一本

廈門鼓浪嶼萃經堂印
1897


文約翰就是做這本冊e5人。是大英國人，出世1628年，死1688年。
 
我行這世間e5曠野，tu2著 1所在有穴，我ti7 hit所在倒teh 睏，睏就夢見1個夢：夢見1人，衫不止破爛，企ti7 1所在，面無向伊e5厝，看別位，手theh8冊，肩頭頂有重擔。Koh看伊掀冊teh看，驚到ngiauh8-ngiauh8-chhoah，流目屎，擋boe7-tiau5,就出大哀慘e5聲，講：「我著怎樣做？」伊e5情形親像an2-ni；後來就倒--去，勉強無流目屎ngiauh8-ngiauh8-chhoah，hou7某子看見伊e5憂苦；總是因為m7-ai3伊e5憂苦漸漸較重，到路尾boe7會靜靜。所以用hit個事情ka7伊e5 某子講：「HaiN2！賢妻--ah！愛子--ah！Lin2是我至親，今因為重擔teh--我，我tit-beh滅無。亦的確知咱這個城，tit-beh hou7天火燒去。Tu2著che剿滅e5時，我kap 賢妻愛子，beh攏總受悽慘滅無；若m7是代先chhe7這條活路，beh an2怎樣閃避伊？但是未知有這個路抑無。」
伊e5某子一下聽見這個話，不止驚惶，che m7是信伊e5話是真--e5,是扑算伊e5心肝發狂tiaN7-tiaN7。所以日beh暗，向望伊若睏，心肝kiam2-chhai2會定著；就趕緊扶伊去睏。總是伊通暝親像日--時，心肝實在無平安；睏boe7成眠，終暝na7吐氣、流目屎。到天光，家內e5人來問安，伊應講：「愈久愈m7安！」Koh用代先講e5話重頭講。伊家內e5人忽略伊e5話，m7聽--伊，扑算若用put情款待--伊，kiam2-chhai2 thang除去伊e5病。所以有時譏刺笑--伊，有時責備罵--伊，有時攏無照顧--伊。Hit個人就是入去家己e5房，1個傷悲家己e5慘，一下憐憫伊家內e5人，替in祈禱。Koh有時單身行ti7田--nih8 e5中間，忽然看冊，忽然祈禱，經過幾若日攏是an2-ni。
有1時，我看見伊tu2仔行ti7田--nih8,猶原看冊，心肝不止憂悶哀慘。看冊e5時，親像代先出聲大叫講：「我著怎樣做，才會得著救？」Koh看chia、看hia，親像tit-beh走一般樣，但是iau2-ku2 teh企。我看hit個情形是因為m7知tui3 tah落1條e5路thang去。Hit時我就看見1人，名叫傳道，就近問，講：「你啥事哀哀叫？」Hit個人應講：「尊駕--ah，我看手中e5冊，知我的確死，死了後的確受審判！An2-in家己問我e5心肝：死，我m7願；審判，我亦oh得tng。」
傳道就ka7伊講：「世間濟濟艱苦，你啥事m7願死？」Hit個人應講：「我驚了肩頭頂e5擔teh我比墓較低，就是陷落我ti7地獄。尊駕--ah！我入監牢尚且oh得tng，何況tu2著審判，拖到死地；我想這個事情，就有哀哀叫。」
傳道講：「你 e5情形若an2-ni-siN，啥事iau-ku2企ti chia，m7去？」應講：「因為m7知應該tui3 tah落去。」傳道就hou7 伊一捲皮，內面寫講：「Tit-beh到e5受氣，應該走閃避。」
Hit 個人看這節，就目珠注神看傳道，講：「我應該走閃避去tah落？」傳道用指頭仔指講：「直直去曠野外，hit個隘門，你看見抑無？」應講：「無。」Koh講：「Hit個光光，你看見抑無？」應講：「有--ah！厘仔看見。」傳道就講：「看hit個光，你應該目珠注神直直去就近伊，才會看見hit個隘門；你若扑門，的確有人beh ka7你講所著行--e5。」正親像詩有講：
 
醒悟知罪著沈淪，
驚了無thang救靈魂；
Kai-chai3傳道來指明，
有thang免死，得永生。
我夢見hit 個人隨時走，離開in兜未遠，伊e5某子看--見就喉--伊倒--來。Hit個人用兩手掩耳空直直走；大聲叫講：「活！活！永遠活！」攏無越過來看，清清向平洋e5中央an2-ni走
Hit時厝邊亦出來看，看見伊緊緊走，有e5譏刺看輕--伊，有e5受氣喝--伊，亦有e5叫著伊倒--來。中間有兩人決斷beh jip，勉強伊倒--來。In e5名是固執 、易遷 。Hit時hit人走有hiah遠。兩人iau2-ku2 teh jip--伊，未偌久jip著。Hit人就講：「厝邊--ah，lin2來beh啥事？」兩人應講：「阮來勸你kap 阮相kap 倒--去。」Hit人應講：「Che千萬m7-thang，lin2企ti7 將亡城 ，我亦出世ti hia，今知hit個城tit-beh滅無。Lin2若長長企ti7 hit所在，是的確墮落比墓較低，就是入地獄硫磺火燒e5所在。好e5厝邊--ah，應該聽我，kap 我相kap 去。」
固執應講：「HaiN2！Che an2怎樣講，kam2是ai3阮放sak攏總e5朋友、攏總e5快樂，kap 你去--mah？」
Hit人，名就是基督徒，應講：「著。因為che攏總e5物，比我所求e5福氣，萬份m7-tah8著一份。你若kap 我去，tui3起頭到路尾無放sak，就我所得著--e5,你也得著。因為我所去e5所在，逐項夠額koh有chhun，m7-tah8--著相kap 去，試看我e5話。」
固執應講：「你已經甘願放sak世間所有--e5,iau2 beh求甚mih物？」
基督徒應講：「阮求boe7敗壞，boe7 la5-sam5,boe7廢無e5家業。穩當有，收ti7天--nih8。見若勤勤求e5人，定著e5時--到，就hou7 伊。這個冊有記載an2-ni，lin2若看--伊，就會知明。」
固執講：「He2!誰仔 beh看？你甘願kap 阮倒去抑無？」應--伊，講：「我斷斷m7 倒--去，因為手已經hoaN7 hit個犁，m7-thang越頭看。」
固執就ka7易遷講：「若是an2-ni，咱著倒去，出在伊去；che這號狂e5人，一下起憨想，就家己扑算比7個 gau5 人較有智識。」易遷講：「莫得罵--伊，這個基督徒所講--e5若是真，就伊e5所求，比咱e5所求，的確有較好；伊是我e5厝邊，我意愛kap 伊去。」
固執講：「HaiN2！伊狂你亦狂。你應該te3我倒--去。誰仔知，這號心肝發狂e5人 beh chhoa7你tah落去？你應該倒--去，莫得家己憨。」
基督徒就講：「M7-thang an2-ni，你kap 你e5朋友，亦應該相kap 去，我tu2仔所講實在有這號事情。Che以外，iau2有濟濟榮光。若m7信我，請看這個冊，中間所記載攏是真，因為做這個冊，就是流伊e5血做干證。」
易遷ka7固執講：「好e5厝邊--ah！我e5心肝差不多決斷，beh伴這個好人相kap 去，不論tu2著好歹，我也甘願。」就對基督徒講：「好e5同伴--ah！去歡喜e5所在，你bat 路--mah？」
基督徒應講：「有1人，名傳道，指hou7我看講，前面有1個隘門，著趕緊就近--伊，若到hia，的確有人指點咱hit個路tui3 tah落去。」易遷講：「好e5厝邊--ah，若an2-ni，咱著去。」兩人就相kap 去。
固執講：「我的確beh 倒去阮兜，這號莽懂e5人，我的確m7 kap 伊做伴。」
Hit時我看見固執已經倒--去，基督徒kap 易遷漸漸行過平洋e5中間，基督徒就ka7易遷講：「你趁我e5話，願kap 我去，我心肝不止歡喜。Hit個固執若會親像我醒悟，知hit個iau2未會看見kap 不止thang驚e5事情，的確無an2-ni隨便放sak咱。」
易遷講：「今你我ti7 chia，beh去e5所在是怎樣？Koh，怎樣會得著？請詳細ka7我講。」
基督徒應講：「我略仔會想，未會講！若是你…i beh知，我就將這個冊讀hou7你聽。」
易遷講：「這個冊所講，你扑算的確攏是真--mah？」
基督徒應講：「的確是真，因為做這個冊，伊是真實無白賊。」
易遷講：「這個話是好。但是所記載e5事情是怎樣？」
基督徒應講：「有1個永遠ti7--teh e5國，koh有永遠活beh賞賜咱，hou7 咱會tit-thang長長企ti7-hia。」
易遷講：「這個話是好。Iau2--e5,是an2怎樣？」
基督徒應講：「有榮光e5冕旒，kap 光光e5衫beh賞賜咱，hou7 咱e5身軀燦爛親像天--nih8 e5日。」
易遷講：「若是an2-ni是不止好。Iau2--e5是怎樣？」
基督徒應講：「Hit所在攏無啼哭煩惱，因為hit所在e5主beh拭咱e5目屎。」
易遷講：「咱若是企ti7 hia，kap 是誰仔做伴？」
基督徒應講：「Kap 天使相kap tiam3,in e5光奪人e5目珠，koh代先咱去hia，有千千萬萬人，你去亦會見著in；in無相害，攏相疼，大家是聖，拜見上帝，hou7上帝歡喜，an2-ni永遠企ti7主e5面前。包含來講，若到hit所在，的確看見hiah-e5老大，穿白e5衫，戴金e5冕旒。亦看見hiah-e5在室女，逐個手theh8金e5琴。Koh有人因為疼主，趁伊e5命令，an2-ni hou7 世間人陷害，kiam2-chhai2 tu2著割到碎碎，抑是hou7火燒，抑是hiat hou7野獸食，抑是填落海，hiah-e5人今已經勇勇，穿永遠活e5衫，咱到hia的確會tit-thang見著in。」
易遷講：「今看見你e5話，真正會奪人e5 心肝。若是這個福氣有影，會得著抑無？Koh，著怎樣行，才會得著？」
基督徒應講：「你今所問，hit所在e5主有bat 記載ti7這個冊，hit個大略講，這個福氣咱若誠實愛，主就歡喜白白hou7咱。」
易遷講：「An2-ni真好；我聽見che不止歡喜；好e5同伴--ah，今著趕緊行。」
基督徒應講：「我愛緊緊行，但是肩頭有這個重擔，所以hou7腳boe7趁心。」
Hit時我夢見平洋e5中間有1個塗窟，就是名憂鬱e5塗窟。兩人話講了，tu2仔近hit 個所在，因為行無細膩，忽然跋落hit 個塗窟，一時亂亂noa3,塗糜糊到歸身軀。基督徒因為肩頭頂e5擔是重，那noa3那深。
易遷ka7基督徒講：「今你是怎樣？」應講：「我真正m7知。」
易遷受氣，大him基督徒講：「Hng3!KaN2是你ka7我講e5福氣--mah？咱tu2仔 上路就tu2著che，何況tui3 chia去到路尾！我若會活出chia，雖有好e5所在，你thang家己去。」伊就越頭向in厝hit面，用力kun3兩、三下，忽然peh起來塗窟岸，就倒--去。基督徒無koh看見伊。
Hit時基督徒ti7憂鬱塗窟e5中央家己翻來翻去，一發出力離伊e5厝，向hit個隘門，心肝真正愛an2-ni，因為擔重才boe7脫離。Hit時我koh夢見1人，名恩助，就近--伊講：「你beh thai2會ti7 chia？」
基督徒應講：「有1人，名傳道，指點我應該tui3 chia去hit 個隘門，才thang閃避beh到e5受氣，我tu2仔beh去，就跋落ti chia。」
恩助講：「你啥事無看見塗中有石丁，才踏伊來行。」
基督徒應講：「我不止驚惶，就tui3這條路趕緊走，才跋落ti chia。」
恩助講：「你伸手。」伊e5手就伸，liam5-piN拔伊出，hou7伊企ti7實地，命令伊上路koh去。
Hit時我就近恩助，問伊講：「Tui3將亡城去hit 個隘門，著tui3 chia經過，啥事m7修平這所在，hou7過路人安穩去？」
恩助講：「Che是深塗窟e5所在，實在oh得修平，就是人醒悟伊e5罪，hiah-e5所發出che-tai2、污穢一盡流落ti7 chia，所以名講憂鬱e5塗窟，因為有罪e5人知伊tit-beh滅無e5情形，心肝濟濟憂悶、驚惶，鬱卒，攏總結列聚集ti7 chia，所以這個地成做爛地。但是地爛m7 是主e5意思，因為主做工e5人bat 趁in e5監督所教示，才有著磨ti7 chia，已經1,800外年，kiam2-chhai2會修平。Bat e5人講，若beh修平這所在，m7-tah8--著用福音e5教示；koh我知hit 個教示濟濟條，常常tui3四界擔來thun7 ti7 chia。Hit個所thun7--e5就是攏總解憂鬱e5教示，計共有幾若萬擔，就講伊有千萬擔亦thang。但是這te3仔地猶原是塗窟e5所在。An2-ni主攏總做工e5人，雖罔盡家己所會--e5來做，到尾亦的確名伊做憂鬱e5塗窟。雖然an2-ni，hit個塗窟e5中央，照主e5命令，有石舖--teh，安穩koh堅固。但是落雨e5時，hit個la5-sam5塗四界流--來，到hou7石boe7 thang看見，kiam2-chhai2會看見，常常因為頭殼暈，憨錯踏著hit個邊仔--nih8,koh，雖有石頭，也沐著la5-sam5。人若入隘門，hit爿就是實地。」
Hit時我夢見易遷倒去到in厝，厝邊來見--伊，有e5看見伊倒--來，講伊是智識；有e5因為伊甘願受危險te3基督徒去，笑伊講伊是愚憨；也有e5 ka7伊講：「你已經試看hit個路，實在m7-thang因為小可e5緣故an2-ni放sak--伊。」就笑伊是小膽。所以易遷見笑，hit時坐ti7 中央m7 敢舉頭，tiap仔久伊e5面照原，眾人反lin3轉笑罵基督徒，講伊ka-chiah後話。
 Hit時基督徒單身無kiok8 teh行，遠遠看見1人，經過田--nih來，tu2仔相tu2著。Hit個人名世智，企起ti7俗情e5城；hit個城不止大，近基督徒所出e5城。Hit個人略仔知基督徒e5事情，因為伊走離將亡城，hit時人大播揚伊e5代誌，m7-na7 基督徒本所在tiaN7-tiaN7，就別所在亦有講。所以世智看見有吐氣teh行e5人，形狀不止勞苦，扑算的確是基督徒，才問伊講：「你e5形狀到chiah勞苦，是beh toh8落去？」
基督徒應講：「實在勞苦！Be7有人比我較勞苦，你問我beh toh8去，我緊猛ka7先生你講，是beh去hit個隘門，我聽見若到hit所在，的確有人指點我怎樣得thang褪這個重擔。」
世智問講：「你有某子抑無？」
基督徒應講：「有--ah，清清因為這重擔teh--我，雖有某子，boe7顧tit親像代先kap in歡喜，有若無--nih8。」
世智講：「我若勸你，你beh 聽抑m7?」
基督徒應講：「你若用好--e5勸我，我就聽你，因為好e5所勸，tu2仔是我所欠用。」
世智講：「我今勸你這個擔著趕緊家己放hiat-kak8,若無，心肝到路尾無平安，koh上帝所賞賜你攏總e5福氣，亦boe7得thang享受。」
基督徒講：「我e5所求就是ai3放去這個重擔，總是我家己boe7放去，我e5本所在亦無人會替我放--伊；所以我今行這個路，是ai3放這個重擔tiaN7-tiaN7。」
世智講：「誰仔命令你行這條路，得thang放這個擔？」
基督徒講：「有1人，照我看，的確是尊貴e5人，名叫傳道。」
世智講：「HaiN2，伊勸你行這條路--lah！世間人所行e5路，be7有較危險、囉唆這條路。你若m7聽我，後--來的確家己知。我看你有tu2著--lah，因為你身軀有憂鬱e5塗，che不過行這個路e5人起頭tu2著e5艱苦tiaN7-tiaN7。我比你較濟歲，你著聽我勸，你行這個路，勢面的確有費氣、厭lai2、枵餓、褪腹裼、危險、刀傷、惡獸、烏暗、死失，攏總e5災禍，無 1項m7到。的確有che e5事情，因為濟濟人有做干證，你kam2 thang聽旁邊人e5話，an2-ni隨便家己放sak？」
基督徒講：「尊駕--ah，我想，chi2  肩頭頂e5擔，比你所講攏總e5事情，koh較有thang驚惶。我扑算若會放這個擔，路e5中間雖有che e5艱苦，攏m7-sai2  掛意。」
世智講：「你起頭an2怎樣知有這個重擔？」
應講：「我讀手中這個冊，liam5-piN知有這個擔。」
世智講：「我扑算是an2-ni；無才情e5人，親像你憨想傷深e5事情，心肝常常茹亂；hit個憨想m7-na7 hou7伊發狂tiaN7-tiaN7，亦hou7伊去san3-ian2,問伊愛beh得著甚mih物，伊家己反轉m7知；我看你是親像an2-ni。」
基督徒講：「我知家己所beh得著--e5,就是beh得著放這個重擔，thang hou7我e5心肝平安。」
世智講：「這個路ku2濟濟危險，你ai3得著平安，啥事tui3這條路？若beh聽我e5話，我會教示你，an2怎樣thang成你所ai3,亦會免得這條路e5危險；koh得著hit個救e5方法ti7 chia無遠。你若趁我e5話，m7-na7會免得攏總e5危險tiaN7-tiaN7，亦會得著安穩，日日kap 好人企起，逐項e5代誌足意。」
基督徒講：「你會e5好步，尊駕--ah！請你開解我聽。」
世智講：「Ti7這個前面e5鄉庄（chng）名叫修行，有1人名Si7法 ，不止有智識e5人，koh有好名聲，gau5幫贊人放這號e5擔，che是我所深知；koh人kiam2-chhai2因為hou7重擔teh，心肝卻發狂，伊亦會醫好hit號病。你去見--伊，liam5-piN就幫贊你，伊e5厝離chia但 有3里路tiaN7-tiaN7。Hit個人若無ti7--teh，伊有1個子，面貌好看，名叫習禮 ；伊亦會幫贊你親像in老父e5一般樣。你到hit所在，就得thang放這個擔，得著平安。你kiam2-chhai2無心想beh倒去本舊e5城，我亦無勸你著an2-ni。就thang搬請你e5某子來；這tiap8鄉庄--nih8有幾若間空厝，稅錢無貴，物--nih8好，價錢--nih8便宜；koh有好e5厝邊相信相敬，所以你企起ti7 hia，一發加添平安。」
Hit時基督徒聽見chiah-e5話，躊躇未決意，就家己扑算這人e5話若是真，m7-tah8著趁--伊。才koh問伊講：「尊駕--ah！Hit個gau5人e5厝tui3 tah落1條路去？」
今hia有1個山，名西乃山。世智指講：「Hit個懸山你看見抑無？」應講：「看見真明。」
世智講：「Tui3 hit個山去，頭到hit間是伊e5厝。」
基督徒an2-ni放sak原路，beh去求hit 個Si7法幫贊伊。行近hit個山，看見山勢不止懸，koh倒kham3-落來，不止驚惶，m7敢koh進前，驚了對伊e5頭殼頂kham3-落來，所以企--teh，m7知beh怎樣。家己亦扑算所背e5擔比行原路是koh較重。山koh有火焰sih出，基督徒驚了hou7伊燒--去，所以ngiau7-ngiau7-chhoah到boe7顧--tit，身軀流凊汗。正親像詩講：
耶穌學生趁世智，
離開正路，別位去；
憨想卸擔得平安；
反轉tu2著較艱難。
Hit時基督徒teh憂悶鬱卒趁世智e5話，看見傳道來，就不止見笑。傳道那行那近--伊，面不止有威嚴thang驚。問--伊講：「基督徒，你啥事來chia？」基督徒一下聽見無話thang應，就靜靜若柴企--teh。傳道koh講：「將亡城外，我tu2著1人啼哭大聲叫，kam2 m7是你--mah？」應講：「是。」
傳道koh問：「去hit個隘門路，我kam2無ka7你講？」應講：「有。」
傳道講：「若是an2-ni，hit個路你啥事到chiah緊放sak，來行這個叉路？」
基督徒應講：「我行過憂鬱e5塗窟，tu2仔遇著1人ka7我講，ti7這個前面e5鄉庄，有人會放我e5擔。」
傳道問：「你所tu2著--e5是甚mih人？」
基督徒應講：「Tui3我看伊，是聞理e5人；伊用濟濟話勸我，到路尾我信，才來chia。因為看見山勢懸，koh倒kham3-落來，我就企--teh，m7 敢進前，驚了山崩-落來。」
傳道講：「Hit個人ka7你講甚mih？」
基督徒應：「伊問我beh toh8去，我用誠實ka7伊講。」
傳道講：「伊就講怎樣？」
基督徒應：「伊問我有家眷抑無，我照實ka7伊講，有。我亦ka7伊講因為這個擔重重teh我，我雖有某子，boe7會照舊kap in歡喜。」
傳道講：「伊就koh講怎樣？」
基督徒應：「伊吩咐我緊緊放這個擔。我ka7伊講放這個重擔才得著平安，tu2仔是我e5所求。今beh去hit個隘門，向望到hia的確有人教示我tui3 tah落得著救。Hit個人就講，有1條路，比先生你所指點--e5,koh較好，路無遠，koh boe7危險，tui3 hit個路--去，就tu2著1人gau5放這號e5擔。我就信，才放sak原路，來chia，向望kiam2-chhai2早早放這個擔。Tu2仔到chia看見情形是an2-ni，就驚惶停--teh，今煞m7 知著怎樣？」
Hit時傳道講：「你且teh企，我用上帝e5話hou7你聽。」
基督徒企--teh ngiau-ngiau-chhoah。傳道就引聖冊講：「著細膩莫得拒（ku7)絕ka7 li2講--e5:Hit個ti7地--nih8傳命令，若拒絕伊，久boe7免得刑罰，何況tui3天--nih8講--e5,咱若反背--伊，hit個刑罰beh怎樣會閃--tit？」Koh講：「有義e5人tui3信得著活，若是反背道理，我m7歡喜伊。」傳道koh講：「入che苦痛e5中間，就是你，你今拒絕至懸--e5 e5命令，放sak平安e5路，到tit-beh沈淪。」
基督徒一下聽見這個話，驚到摔倒ti7伊e5面前親像beh死，大聲叫講：「慘--ah，我煞--lah！」
傳道看見伊an2-ni-siN，就牽伊e5手，引聖冊講：「見若罪惡、誹謗、褻瀆，hit個人thang得著赦免。」Koh講：「應該信莫得疑ngai2。」
基督徒an2-ni略仔回魂，起來，猶原企ti7傳道e5面前，驚到ngiau7-ngiau7-chhoah。
傳道koh講：「我beh用道理教示你，應該專心m7-thang boe7記--tit。今我beh hou7你知，迷惑你--e5是是誰；你beh去見--e5,亦是是誰。迷惑你--e5,伊e5名是世智，伊e5名合伊e5款，因為所愛就是世間e5道理，m7是上帝e5道理。伊去禮拜，就是修行e5鄉庄，m7是福音e5鄉社；伊愛這世間e5道理，是因為beh免得hou7人逼tiok8,伊e5心肝親像an2-ni，所以愛亂亂解主正經e5道理。今這個人勸你--e5,中間有3項e5事情，你著tiaN7-tiaN7 怨恨：第1項是hou7你放sak正直e5路；第2項，是hou7你厭賤正經道理艱e5苦；第3項，是chhoa7你無行活路，去行死e5方向。伊迷惑你放sak正直e5路，你亦聽伊e5話，就願拒絕上帝e5命令，反轉tui3重世智e5話，這個事情你應該深深怨恨。主有講：『應該盡力入隘門，因為chhoa7到活，hit個門是隘，hit個路是細，得著e5人是少。』Che就是我教（ka3)你去e5門。今這個歹人有迷惑你反轉離開隘門，放sak正直e5路，到tit-beh沈淪，所以應該怨恨；hit個迷惑你e5事情；koh因為你聽伊e5話，應該家己怨恨。Koh伊迷惑你厭賤正經道理e5艱苦，你著怨恨，因為che道理e5艱苦，比世間e5財寶，你著算做是較寶貝，koh榮光e5主已經ka7你講：『惜生命e5人，反轉失落。』『人就近我，若無疼我較疼父母、某子、兄弟、姊妹kap 家己e5生命，boe7得thang做我e5學生。』An2-ni-siN我是引上帝e5話來講--e5,koh講清清這個路，是永遠活e5路。人若an2-ni講，行這條路是死，就這個所講，你著深深怨恨。Koh伊chhoa7你去死e5方向，這個代誌著怨恨--伊。若ai3知著怨恨伊e5緣故，thang想你beh去見是甚mih號人，亦著想伊會放你e5擔抑boe7?Hit人名Si7法，是kan2生--e5,m7是娘生--e5;hit個kan2 kap 伊e5子攏是做奴才，koh企起ti7西乃e5境界，出世就是做奴才。本身已經做奴才，beh thai3會放咱，hou7咱做自主？所以Si7法攏boe7會放你e5擔。趁Si7法，來放這號e5擔，tui3古早到今，iau2-ku2 未有an2-ni。Koh到路尾亦無。因為聖冊講：『倚靠律法，an2-ni行，無人會tit-thang稱做義。』已經boe7得thang稱是義，beh thai3會放che有罪e5擔？所以世智是世俗e5百姓，m7是天國e5百姓；Si7法亦是騙--人e5人。Koh伊e5子習禮，面雖然sui2,亦是假好，boe7會幫贊你。你著信我，hit號烏暗人e5濟話，ai3你放sak我所指點e5路，不過是計謀騙--你，hou7你boe7得著救。」
傳道講了，就koh大聲叫天干證伊所講e5話，liam5-piN西乃山有聲kap 火出。
基督徒驚到毛管chhi企，hit個聲講：「清清倚靠律法受咒詛，聖冊講，無常常趁律法所記載，an2-ni去，受咒咀。」
Hit時基督徒已經m7敢向望活，不止啼哭，家己講：「Beh衰--lah！Tu2著hit個世智，家己憨憨，聽伊e5話。」Koh基督徒因為hou7世智私慾e5話迷惑伊，到放sak正直e5路，伊就不止見笑。後來向傳道講：「尊駕--ah，你扑算我ian2-ku2 thang向望得救抑無？我今beh倒轉原路去hit個隘門，thang--mah？伊beh拒絕我，hou7我見笑倒轉抑無？代先 lam7-sam2聽世智，今憂悶反悔，我e5 罪thang赦抑無？」
傳道講：「你e5罪不止重，因為所行e5歹有兩項：1項是放sak正直e5路；1項是行ti7犯禁e5地。雖罔an2-ni，顧門--e5 e5心是憐憫，的確接納你。但是你著細膩，莫得koh  lam7-sam2行，驚了主小可受氣，你就死ti7路--nih8。」
Hit時基督徒beh倒轉原路，傳道才ba-bun2笑 ，講：「願你這路平安。」基督徒就緊緊行，路--nih8無beh kap 人講話。有e5問--伊，亦m7敢應。伊行親像踏著犯禁e5地，iau2未到原路，心肝常常tah-tah hiahN-hiahN，已經到原路，心肝才略仔安。後--來基督徒到hit個隘門，門頂寫，講：「扑門就ka7 li2開」。伊liam5-piN連連扑，hit時講：
人走離開將亡城，
來扑隘門，求主聽，
懇求憐憫，開活路，
接納罪人入聖所。
Tiap8仔久有1個人，面貌端莊，名惠慈 ，來問講：「是是誰--ah？Tah8落人？Beh甚mih代誌--ah？」
基督徒應講：「有1個艱苦有罪e5人，tui3將亡城來，beh去巡山，ai3免得beh到e5受氣。有教示我--e5講，應該tui3這個門來。請問尊駕，願引我入去抑無？」
惠慈應講：「我不止甘願。」就開門。
Ai3脫死地，上活路，
應該認罪，莫驕傲，
來扑隘門才會入，
然後真道攏學習。
Hit時基督徒tu2仔beh入，hit個人緊緊tioh伊入，基督徒講：「啥事an2-ni？」伊應講：「離這個門無偌遠，有1個堅固e5寨，撒旦守--teh，kap 伊e5魔鬼腳仔，聽候人beh入這個門，in就tui3 hit 個寨頂用箭射--伊，向望人未入，kiam2-chhai2 khit伊射--死。」
Hit時基督徒亦歡喜、亦驚惶。已經入隘門，顧門e5人問伊：「是誰仔教你來？」
基督徒應：「有傳道命令我，來扑這個門，koh ka7我講，你的確會教示我著怎樣行。」
惠慈講：「Ti7你前面，門是開，無人會關。」
基督徒講：「我代先受危險，今得著利益。」
惠慈講：「Beh thai2你家己1人來？」
基督徒應講：「阮hi2厝邊--nih8,無人親像我家己知危險。」
惠慈講：「In中間有人知你來抑無？」
基督徒應講：「我tu2仔走出，某子看見，就tui3我e5 ka-chiah後叫我倒轉；koh有厝邊企teh叫我倒--去，但是我ku2用兩手ng耳空直直走。」
惠慈講：「In敢無人來jip--你，beh勸你倒--去？」
基督徒應講：「有。就是固執、易遷，hi2兩人；後來看見我m7聽--伊，固執掠我罵-ne7做伊倒--去，但有易遷且kap 我teh行。」
惠慈講：「伊啥事半路就煞？」
基督徒應講：「阮兩人相kap 行到憂鬱e5塗窟，忽然跋落ti7 hit個中間，易遷就餒志，m7敢koh進前；所以越lin3轉向伊e5厝，才tui3 hit個窟出，就ka7我講：『Hit個好e5所在，你thang家己得著。』An2-ni伊做伊行伊e5路，我亦做我行我e5路。伊去te3固執，我來chia。」
惠慈就講：「可惜hit個人an2-ni看輕天--nih8 e5榮光，算是較m7值小可e5艱苦！」
基督徒講：「我所講易遷e5代誌是有影，若講我本身e5事情亦kap 伊無choah8;伊真正倒去伊e5厝，我就趁世智e5話，chhin3-chhai2放sak正直e5路，去行死e5方向。」
惠慈講：「HaihN！你kam2 tu2著世智--mah？伊ai3你對 Si7法求平安，著--mah？Hi2兩人真正攏是騙人--e5。你趁伊e5話抑無？」
基督徒講：「起頭有趁--伊，後來就m7敢。因為ti7 Si7法e5所在有西乃山，我beh求Si7法幫贊，看見山勢e5懸，koh倒kham3-落來；驚伊kham3著我，所以m7敢koh進前。」
惠慈講：「Hit個西乃山已經害濟濟人死，後來亦是an2-ni；你免得hou7伊the--著碎碎，是不止佳哉。」
基督徒講：「我若tiam3 ti7 hit個山腳，路尾beh怎樣，heh是oh講。我tu2仔亂chau-chau，就受上帝e5恩，hou7傳道koh再來。若m7是an2-ni，我攏boe7來chia。親像我chiah重罪，應該hou7山teh死，boe7堪得企chia，kap 主你講，今iau2-ku2引我入來，he2!恩是極大。」
惠慈講：「不論甚mih人，無論平素an2怎樣行，若到chia，我攏總接納伊，斷斷無趕--伊。請你kap 我行一te3仔，我beh教示你所應該行e5路。Hi2前面1條隘路，你看見抑無？這個就是你應該行--e5。這個路是列祖、先知、基督、使徒所開--e5,是直直，親像繩山，che是你應該行e5路。」
基督徒講：「這個路kam2無彎越，hou7遠e5人行m7著--mah？」
惠慈講：「亦有濟濟條歪chhoah8 e5 路，an2-ni就thang分別。Hiah-e5路攏是彎越koh闊。清清只一條e5路是正直koh隘。」
Hit時我koh夢見基督徒肩頭頂e5擔iau2-ku2 未放--去；若無人幫贊伊，hit個擔到路尾boe7會家己放。所以koh問惠慈講：「會替我放這個擔抑無？」
惠慈講：「你應該吞忍，且背你e5擔，若到hit個救e5所在，就家己lut-落去。」
Hit時基督徒pih-chah beh行路，惠慈ka7伊講：「離這個門無偌遠，就是釋示  e5厝；若扑伊門e5,的確用極好e5物hou7你看。」
Hit時基督徒kap 伊相辭--去，行到釋示e5厝，就扑門，扑了koh扑，後來有1人來問講：「是是誰仔？」
基督徒應講：「我是過路人，因為這nih8 主人e5朋友有指點我，若來的確得著利益，所以我ai3見這nih8 e5主人。」
Hit個人就替伊去請，主人liam5-piN出來見--伊，問講：「你beh啥代誌？」
基督徒講：「我tui3將亡城來，beh去巡山，顧隘門e5人指點我，若來chia，你的確用極好e5物hou7我看，會贊我行路e5利益。」
釋示講：「請你入--來，有利益你e5物，我beh hou7你看。」就教伊差用--e5點燭，叫基督徒te3伊來，chhoa7伊入私khia e5房，教差用--e5開1個門，門開就看見壁--nih掛一幅像，hit 個像不止端方，目珠看天，手theh8聖冊，嘴唇寫真理e5教示，將世間hiat ti7 ka-chiah後，企--teh有苦勸e5款式，頭殼e5頂面掛金e5冕旒。
基督徒講：「Che是甚mih意思？」
釋示講：「1,000人e5中間才有1人親像這幅chi2  1人；伊會用道理生子，也有艱苦khioh，也有慈悲養飼。伊目珠看天，手theh8聖冊，嘴唇寫真理e5教示；che攏總beh hou7你知伊e5職任，是應該bat 真道奧妙e5意義，時時開拆hou7有罪e5人聽到知。所以伊企--teh e5款式是親像teh苦勸人。Koh世間hiat ti7伊ka-chiah後，金e5冕旒掛伊頭殼頂，che hou7你知因為伊愛著磨、服事主--e5,無要緊目珠前攏總e5物，所以到來世的確得著榮光e5報賞。今你beh去天城，路e5中間若tu2著疑ngai2,oh行e5時，清清只這幅這號e5人，有奉主e5命令，會chhoa7你安穩行。所以我起頭用這幅指點你，an2-ni所指點你kap 你所看見--e5,應該謹慎，莫得boe7記--tit。有假做chhoa7天路e5人，in e5路是死路，真正驚了路--nih e5中間tu2著che，你著常常張持--伊。」
Hit時釋示牽伊e5手，chhoa7伊入一間大廳，內面久久無拚掃，塵埃積到tiN7 that-that。基督徒看看tiap仔久，釋示就叫人來掃。起手teh掃，塵埃四界飛，直直eng到基督徒beh boe7喘氣。Hit時有一個查某囡仔ti7 hi2邊仔--nih teh企，釋示教伊去捧水來hiu3;行an2-ni廳--nih就te3手掃清氣。
基督徒問：「Che是甚mih意思？」
釋示講：「這個廳是指人e5心肝，未受上帝e5恩成聖；塵埃是指人本性e5罪贖，kap 心內e5歹，扑la5-sam5身軀。代先起手teh掃，是指律法，後來用水hiu3,是指福音。今你起頭看見1人teh掃，塵埃四界飛，所以廳--nih掃boe7會清氣；親像上帝e5律法，ku2   boe7會洗人e5心，除去人e5罪。律法若到，罪惡就生起，一發有力，一發有罪，因為律法清清會表明人e5罪贖；an2-ni禁tiaN7-tiaN7，boe7會hou7人有力thang較贏剿滅伊e5罪。Koh你有看見1個查某囡仔用水hiu3塗腳，塵埃攏總teh落，廳--nih就te3手掃清氣；親像福音e5 道理，甘甜koh寶貝，一下感化人e5心肝，罪贖就敗壞降服。心肝是信福音，才得著清氣相，thang hou7榮光e5主企起。」　
    Hit時我koh夢見釋示牽伊e5手，chhoa7伊入去一間細間房，內面有兩個囡仔，逐個坐伊e5位；1個較大漢--e5,名急欲 ，1個名忍待 。急欲e5形狀是kau7-khoe5,忍待e5款式是不止恬靜。基督徒問：「Hit個急欲啥事到hiah kau7-khoe5?」釋示講：「伊應份e5家業，掌--teh e5人若到明年，才beh hou7伊，伊ai3今年得著，所以kau7-khoe5。清清忍待甘心、聽候，所以恬靜。」
Hit時我koh看見1人帶1袋e5金銀寶貝，piaN3   ti7急欲e5面前，伊就theh8起來看，不止歡喜，teh笑忍待。總是未偌久，金銀寶貝 lam7-sam2用了，chhun一領破衫tiaN7-tiaN7。
Hit時基督徒問釋示講：「請開拆這個事情，詳細教示我。」
釋示講：「Chi2兩個囡仔，1個是指今世e5人，1個是指來世e5人。你有看見急欲ai3 liam5-piN得著伊e5家業，boe7聽候tit到明年。Che親像今世e5人，確確beh這世得著伊e5福氣，boe7聽候tit到來世。來世e5福氣是極好，上帝濟濟擺本身做干證，世間人iau2-ku2忽略伊，m7肯求。俗語有講『10隻鳥ti7樹--nih8,m7-tah8著1隻鳥ti7手--nih8。』Che人就tui3重，專專求目珠前e5福氣。清清急欲e5家業未偌久攏了，但chhun一領破衫tiaN7-tiaN7；求這世間e5福氣，hit號e5人末日亦的確親像an2-ni。」
基督徒講：「Tui3 an2-ni看，忍待就有智識，因為m7-na7 1項e5緣故；第1項，伊會聽候--tit；後來才著較好e5物；第2項，急欲e5家業已攏了，但chhun一領破衫tiaN7-tiaN7，忍待榮光e5家業ka-nng5 ti7--teh。」
釋示講：「M7-na7 an2-ni tiaN7-tiaN7，iau2-ku2有別物e5緣故。來世榮光e5家業永遠ti7--teh，boe7廢無，kam2有親像世間e5福氣，忽然消散無--去。An2-ni急欲起頭得著伊e5家業，忍待就khit伊笑；忍待路尾得著伊e5家業，急欲就koh較hou7伊做好笑。因為起頭--e5,的確有路尾--e5 thang相續；路尾--e5,雖然iau2未到，的確有伊e5時；hit個路尾--e5,就無thang來相續伊。An2-ni起頭得著伊e5家業，的確代先做一時用了，清清路尾得著伊e5家業，才thang久久長長ti7--teh；聖冊指hit個富人講：『你活--teh e5時，受攏總e5福氣；拉撒路受攏總e5災難；今伊安慰，你受苦。』」
基督徒講：「Tui3 an2-ni過看，就是目珠前e5福氣，真正m7-thang貪，著聽候後來e5福氣是較好。」
釋示講：「你e5話真正有影，因為所看見是暫時--e5,所未看見是永遠--e5。但是所看見--e5就是這世e5物，kap 人e5私慾做隔壁，所以相交陪是koe7-koe7糖甜蜜甜；所未看見--e5,就是來世e5家業，kap人e5私慾是遠遠隔開，所以久久生疏，oh得親。」
Hit時我koh夢見釋示牽伊e5手，chhoa7伊入去 1所在，看見有火tui3 hit個牆仔腳起來，1人ti7邊仔--nih8 teh企，時時用水thin5 ti7火，beh hou7伊hoa，m7-ku2火那焰。
基督徒講：「Che是什甚mih e5緣故？」
釋示應講：「這個火是指心中恩典e5感化，用水thin5 ti7火--nih8,beh攏總hou7伊hoa，是指魔鬼；雖罔hou7伊an2-ni，但是火一發那焰，hit個緣故我亦tit-beh hou7你看。」An2-ni就chhoa7伊seh8過牆仔外，看見有1人手theh8油矸，常常tui3牆仔外用油暗靜添ti7火--nih8。」
基督徒就講：「Che koh是甚mih意思？」
釋示講：「這個人是指基督，常常用恩典來幫贊、感化人，na2像油，所以魔鬼雖罔盡力beh hou7伊hoa，但是基督e5百姓永永得著伊e5恩。Koh hit個人用油添 ti7火，你有看見，伊是暗靜 teh企ti7牆仔外；che是hou7你知人若tu2著魔鬼e5試煉，家己tauh8-tauh8 boe7曉--tit，心中e5恩典怎仔樣iau2-ku2 ti7--teh，boe7滅無。」
Hit時釋示koh牽伊e5手，chhoa7伊入1個快活e5所在，中央有一間殿，行伍夠極。基督徒看見，就不止歡喜；koh看見殿頂有人teh行，攏總是穿金e5衫。
基督徒講：「咱thang入去hia--mah？」
釋示就chhoa7伊上去向hit個門，才看見濟濟人企ti7門前，親像愛beh入去，teh m7敢。Koh離hit 個門無遠，有1人坐倚桌，桌頂有冊、筆、墨；攏總beh入hit個門--e5,伊就記in e5名。Koh看見穿甲kiah8刀濟濟人企ti7門ak teh守，意思是beh盡力害著攏總愛入去e5人。
基督徒看見就奇怪。Hiah-e5 愛入去e5人看見kiah8刀e5人，攏總倒退；後--來koh有1人，面不止猛，倚近hit個記名--e5講：「請你記我e5名。」伊e5名已經記了，就戴盔拔劍，逼倚beh thai5 hiah-e5 kiah8刀e5人，hiah-e5 kiah8 刀e5人亦出力kap伊thai5;總是hit個人攏無略仔tah-hiahN，正chhak8倒phut，hit爿這爿攏著傷。後來剖開1條路直直chong5--入，就聽見殿內e5人出聲，歡喜叫伊：「入來，入來，的確得著永遠e5榮光。」Hit個人就入去，亦穿金e5衫。基督徒看見an2-ni，就ba-bun2笑講：「這個代誌e5意思，扑算我的確知。」Hit時就對釋示講：「你請，我beh起身--lah！」
釋示講：「未 thang；聽候我hou7你看見別號e5事情，然後才thang去。」An2-ni koh牽伊e5手，chhoa7伊入去一間暗房，內面有1人坐ti鐵籠內，面不止憂悶，目珠向地，兩手通袖，悽慘teh吐氣，親像心肝腸仔beh piak開。
基督徒就問講：「Che是因為甚mih緣故？」
釋示應講：「你thang問伊，就知。」
基督徒才問伊講：「你做人怎樣？」
Hit個人應講：「我今做人大大各樣前日。」
基督徒講：「你前an2怎樣？」
Hit個人應講：「我前做聖徒，品行攏總好，m7-na7我家己講，就別人亦an2-ni o-lo2。Hit時我家己扑算亦直直行天路，koh思想beh到天城，心肝常常歡喜。」
基督徒講：「你前若an2-ni，今是怎樣？」
Hit個人應講：「今我是絕望，hou7 hit個絕望縛--teh，親像禁ti7鐵籠內，攏走boe7會走出；慘--ah！今boe7會出--lah！」
基督徒講：「你致到an2-ni，是啥事？」
Hit個人應講：「警省緊守，我勻勻仔boe7記--tit；就放縱私慾，犯著聖道，辜負上帝e5恩，hou7聖神憂悶，伊有離開我。我招魔鬼，伊有就近我；chhiok著上帝e5受氣，伊有放sak我；心肝家己teng7 khok-khok，到boe7會反悔罪。」
基督徒就對釋示講：「這號人kam2無thang koh向望--mah？」
釋示講：「你thang問伊。」
基督徒就koh問伊：「這個絕望e5鐵籠，你kam2的確定定tiam3--teh，攏無thang koh向望出--mah？」
Hit個人應講：「我斷斷無thang koh向望。」
基督徒講：「你啥事講an2-ni？上帝e5子，伊e5心kam2無憐憫人？」
Hit個人講：「上帝e5子，我koh再釘伊ti7十字架頂；侮慢伊e5位、藐視伊e5義、看輕伊e5血是平常；褻瀆聖神。所以上帝允福氣e5話，我今無份--lah，清清嚴嚴刑罰e5話，beh到我身上；我違逆上帝，上帝e5大受氣beh剿滅我。」
基督徒講：「你平素愛著甚mih，才致到an2-ni？」
Hit個人應講：「我平素愛私慾作樂世間e5利益，扑算得著che，心肝的確盡頭歡喜；今che幾若項e5事情，反轉親像蟲chhia我e5心肝。」
基督徒講：「雖然an2-ni，你今啥事boe7反悔改變？」
Hit個人應講：「今上帝m7允我反悔改變；因為反悔改變、向望恩典hit個門，上帝本身有關--lah；已經禁我ti7這個鐵籠內，就thong世間人攏boe7會放我出。慘--ah，慘--ah！永遠e5災禍，我beh thai3會當得起！」
釋示就ka7基督徒講：「這個人e5慘，你應該著記得，hou7你做永遠e5看樣。」
基督徒講：「伊e5事情若an2-ni-siN，真正thang驚惶。專專求上帝幫贊我警省緊守，hou7我祈禱無煞；免得親像伊e5款，受著che e5慘。」Koh 對釋示講：「今我thang起身--mah？」
釋示講：「聽候我koh hou7你看1項，然後才thang去。」An2-ni就牽伊e5手，chhoa7伊入去一間房，內面有1人tu2仔tui3面前睏起來，moa衫e5時驚到ngiau7-ngiau7-chhoah。」
基督徒講：「這個人驚到ngiau7-ngiau7-chhoah是啥事？」釋示就教hit個人ka7伊講。
Hit個人就講：「今暝睏e5時，我得著1個夢，就看見天變做真烏暗；雷m7-chhe3,sih-na3 ni7 teh sih；hou7我盡驚。Hit時kiah8目起來看，看見亂雲緊緊飛，聽見號頭大聲tan5;雲頂1人teh坐，萬萬天使跟隨teh企，焰火圍--teh，滿天攏是火。Hit時有出聲講：『死e5人著起來，受審判。』石磐忽然裂，墓攏開，死人做一下--出來，in e5中間有e5不止歡喜kiah8目teh看；有e5不止驚惶，beh走去bih ti7山下。坐雲--e5就掀開冊，命令世間人攏總近前；因為tui3伊e5面前有焰火衝出，眾人就企teh li7-a2遠，好thang hou7伊審判。Koh有聲傳命令，ka7攏總e5天使講：『著聚集稗kap 糠，攏總hiat ti7火坑。』An2-ni無底e5坑，近我teh企e5所在，忽然開；火薰、焰炭，奇怪e5聲，lin2-lin2 long3-long3衝出。坐雲--e5 koh命令天使講：『我e5五穀收入倉。』An2-ni濟濟人hou7天使扶in上去雲--nih8,但是留我ti7下底；hit時我亦beh走，總是無所在thang bih，因為坐雲--e5 目珠定定teh相我。Koh我醒悟一世人e5罪，良心四面責備我。夢到an2-ni就醒。」
基督徒講：「你所看見若是an2-ni，有甚mih thang hou7你大驚？」
Hit個人應講：「我是扑算審判e5日已經到；我beh代先備辦，看見天使扶濟濟人上去，留我ti7下底，che是hou7我不止大驚。Koh地獄e5火坑tu2仔近我teh企e5所在，開嘴；良心亦責備我；koh審判e5主，有受氣e5面色，金金相我，所以我才大驚。」
Hit時釋示ka7基督徒講：「所hou7你看攏總e5事情，你有想抑無？」
基督徒應講：「有--ah，所看見攏總e5事情，hou7我1邊向望，1邊驚。」
釋示講：「An2-ni che攏總e5事情，你著細膩記--teh，用che勉勵你趕緊行頭前e5路。」
Hit時基督徒koh pih-chah beh去，釋示祝福伊講：「好e5基督徒--ah，天城e5路，願保惠師chhoa7你直直行。」
基督徒就去，hit時亦講：
來chia teh看奇異情，
逼我走進，攏無停，
所看常常存ti7心，
聖神教示koh較深。
Hit時我夢見基督徒所beh行e5路，兩邊有圍牆，hit個牆e5名叫救。基督徒tui3這個路大步行，因為肩頭頂e5擔重，oh得起步；an2-ni大步印，後來到1個略仔懸e5所在，頂面企十字架，下底1個空墓。基督徒tu2仔到hia，伊e5擔就tui3肩頭頂lut落去，liau3入墓內；後來我無koh看見--伊。
Hit時基督徒忽然輕鬆，歡歡喜喜講：「將伊e5憂悶，hou7我安慰；將伊e5死，hou7我活。」就gong5-ngiah8定定teh企，後來就一邊看、一邊奇怪，因為一下看見十字架，伊e5擔就lut落，所以深深teh奇怪。看了koh看，到心肝極感動，hou7目屎chhe7-chhe7倒。Tu2仔teh企，一邊看、一邊流目屎，忽然3個榮光燦爛--e5來講：「願你平安。」頭1個 ka7伊講：「你e5罪赦--lah。」第2--e5 ka7伊褪破衫，換白e5衫hou7伊穿。第3--e5用印，印伊e5頭額，koh用一捲e5文憑hou7伊，頂面kham3印，命令伊行路e5時著看；若到天門thang將這捲交hou7伊。講煞，hi2 3個榮光燦爛--e5就做in去。
Hit時基督徒不止歡喜，再三phut-phut跳koh去。伊就吟詩：
行到十架看墓空
重擔就褪，人輕鬆；
救主捨身hou7我活，
我就感謝永無煞。
Hit時基督徒到hia，正親像詩講：
衫白若雪che怎樣？
舊款liam5-piN換新相，
救主用義遮罪過，
心對聖神受感化。
Hit時我夢見基督徒koh行，到1個低地，路邊有3人重眠teh睏，腳攏有腳khau3。In名叫愚憨、懶惰kap 自是。基督徒看見in an2-ni，ai3叫in醒，就倚in e5身邊，叫講：「Lin2睏這nih8若睏桅尾，下底有死海，就是無底深坑；著緊猛醒，kap我來去。Lin2若beh，我就贊lin2褪去腳khau3。」Koh ka7 in講：「有撒旦『親像哮e5獅四界行』，伊若tui3 chia過，lin2的確hou7 in哺食。」3人就kiah8目看--伊。愚憨講：「我無看見甚mih危險。」懶惰講：「我beh koh睏tiap8-仔久。」自是講：「你hoan7你，我hoan7我，無你e5代誌。」
3人koh倒teh睏，基督徒才起身koh行，心肝煩惱；煩惱in3 tiam3危險e5所在，ai3叫in醒，勸in，koh ai3 ka7 in褪腳khau3,疼in到an2-ni，反轉hou7 in看輕。Tu2-tu2 teh an2-ni煩惱，就koh看見兩人tui3 倒爿e5偏路狂狂盤牆入--來，緊緊jip到。Che兩人，1個名叫Si7儀 ，1個名叫偽善 。基督徒看見in來，就問in講：「Lin2二位tui3 tah落來，beh tah落去？」
In兩人應講：「阮出世ti7虛榮e5地方，愛好名聲，所以tit-beh去巡山。」
基督徒應講：「路頭有隘門，lin2 beh thai2 m7 tui3 hia來？Kiam2 m7知聖冊講『無tui3 門入，tui3別位盤過來，是偷theh8--e5,是劫賊？』」
In兩人講：「Tui3 hit個門入，阮hia e5人攏嫌路遠，所以常常tui3較短e5路盤入，親像阮tu2仔 e5所行。」
基督徒講：「咱beh去天城，hit城e5主已經有命令，lin2 an2-ni做犯著伊e5命令，kiam2 boe7 hou7伊責備--mah？」
In兩人講：「M7-sai2你煩惱這個代誌，阮行an2-ni攏照舊款，你m7-sai2疑ngai2,阮已經an2-ni行有千外年久。」
基督徒講：「若照律法來斷，an2-ni行是著抑m7著？」
In兩人講：「這個千外年e5舊款，公道e5官來擬斷，的確掠伊是著。Koh人若到ti7正路，mih8-sai2問tui3 tah8落入來？伊ti7正路，就好。你雖然tui3隘門入，不過ti7這個路tiaN7-tiaN7，阮雖然盤牆入，亦是ti7這個路，an2-ni你比阮有甚mih較贏？」
基督徒講：「我照主e5律法來行，lin2就照家己e5意思來做。這條路e5主已經擬lin2是賊，到路尾kiam2會掠lin2做好人--mah？Lin2無趁伊e5命令，來lam7-sam2入，後來的確無得著伊e5恩，著空空出去。」
In兩人聽見an2-ni無話thang應，就講：「你顧你e5代誌就好。」3人才逐個做伊行，無啥相kap講話。若有，講幾句na7-tiaN7，就是Si7儀、偽善in兩人ka7基督徒講：「Chiah-e5律法kap 禮數，阮若小心來行，kaN2亦boe7輸你。所以阮kap 你無甚mih cheng-choah8;若有，衫無親像tiaN7-tiaN7。你這領衫kaN2是厝邊捨施你，遮你e5身軀，免得見笑？」
基督徒講：「Lin2無tui3隘門入來，趁律法kap 禮數，永永boe7得著救。我身上這領衫，是主所賞賜，真正照你所講--e5,是hou7我遮身軀免得見笑。我看見這領衫，就是主e5疼我，因為我往日e5衫不止破爛。Koh行路e5時，我常常家己安慰，扑算到天門，的確得著主認我，因為身上有伊e5衫，就是褪我破衫e5日，主所賞賜--e5。Koh我頭額有記號，lin2 kaN2未看見，這個就是我放擔e5日，主至親e5同伴所tng3--e5;hit時koh有hou7我一捲e5文憑ti7路--nih8 thang讀安慰心肝。Koh吩咐我到天門，著將這個文憑交納做入門e5憑準；che幾若項e5物，你kaN2攏無，因為lin2無tui3隘門入。」
In兩人聽見an2-ni，攏靜靜無應，清清相看笑tiaN7-tiaN7。Hit時我看見3人進前行。基督徒較ti7頭前，無koh kap in兩人講話，是家己靜靜想，有時吐氣，有時歡喜。Koh theh8 hit個榮光燦爛--e5所hou7伊e5文憑，tauh8-tauh8開看來讀，心肝得著安慰。
這3人行到艱難山，山腳有清e5水泉，hit所在有兩條路，kap 正路相交界，1條tui3 倒手越過來，1條tui3正手越過去。若這條正路直直thau3到山頂，tui3 這條上山不止oh，所以號做艱難山。基督徒代先到山腳，就去hit個水泉lim水，精神爽快，才大hoah8上山，hit時講：「
艱難e5山雖然真崎，
Iau2-ku2無嫌歹行；
因為我知這條e5路，
穩當直thau3聖城。」
Si7儀、偽善路尾到hit個山腳，看見山勢懸koa3斜，山邊有兩條路，扑算che2兩條路seh8過山腰kaN2 kap 正路相接，就決意tui3山邊e5路去。Chi2兩條路，1條號做危險，1條號做敗亡。1人tui3危險路去，迷亂ti7深山林；1人tui3敗亡路去，路入曠野，山攏烏暗，忽然tak著跋倒，無koh起來。
隘門做頭，福做尾，
半路盤牆，做賊伙；
偽善、Si7儀偷入去，
陷入敗亡家己致。
Hit時基督徒上山，我看伊起頭直直走，後--來那走那慢，路尾因為山懸koa3斜，無ta5-oa5,做四腳狗爬--上去。到半山有1個快樂亭，就是山主起--e5,hou7腳酸 e5人thang歇。基督徒到hit所在sian7-sian7,就坐teh歇，theh8 懷內e5文憑開看來安慰心肝。十字架邊所得著e5衫，hit時亦koh詳細看。Tu2仔teh歡喜，卻tuh-ka-che7續睏--去，所以tiam3 ti7 hia 到日beh暗，睏去手e5文憑ka落。Hit時有1人來叫伊醒，講：「貧憚e5人--ah，你看kau2蟻--teh，著想伊e5殷耘勤，來學伊e5智識。」
基督徒就醒來起腳緊行，到山頂 koh tu2著兩人tui3前面chhiong-pong7走--來，1個名叫心驚，1個名叫懷疑。基督徒問in講：「Mih代--ah？Lin2走倒轉--來，錯--lah。」
心驚應講：「阮tit-beh去巡山，已經過這個艱難e5所在，行那遠那危險，所以越頭beh倒來去。」
懷疑講：「有影。因為離chia無偌遠，有兩隻獅仆ti7 hi2路--nih8,m7知睏抑醒，驚了經過 hia，hou7伊活活peh死。」
基督徒講：「Lin2講an2-ni，我亦驚，今beh閃tui3 tat8落去，才無危險？若倒去本城，hit個城tit-beh滅無，倒--去的確kap伊相kap 滅無。若會到天城，的確安然無驚。我著試進前去；boe7死亦kaN2；卻會死，亦的確得著永活。我已經決意beh進前去。」
懷疑、心驚，就離別基督徒，走落山--去。基督徒猶原進前行。想chi2兩人所講e5話，hit時伸手探看懷內，ai3 beh theh8 文憑來讀，安慰伊e5心肝。但是遍chhe7懷內hit捲，卻無去--lah！就大憂悶到m7 知beh怎樣！是因為無hit捲thang安慰伊e5心肝；koh入天城亦無hit捲thang做憑準。所以躊躇憂悶teh企，m7知beh怎樣，後來才記得伊bat 睏ti7 hit亭仔；就跪-落去，認伊e5 lam7-sam2行，求上帝赦--伊；koh倒轉原路去chhe7 hit捲。
Hit-tiap8倒轉e5時，一路憂悶，講亦boe7盡；有時吐氣，有時啼哭；koh常常家己怨恨責備講：「主起hit個亭仔，不過beh hou7人停seng2歇sian7,m7是beh hou7人睏，我反轉睏ti7這nih8,是真正憨。」一路倒--來，看來看去，向望kiam2-chhai2會koh得著ti7路--nih安慰心肝hit一捲。直直行到koh看見代先坐teh睏e5亭仔，心肝一發知罪，亦一發憂悶。Hit時基督徒親像an2-ni行，吐氣伊e5 lam7-sam2睏，講：「我苦--ah！我日時睏，艱難e5時陣teh睏。主起這個亭仔是beh hou7人thang歇sian7,來養精神，我反轉用伊做閒身e5所在。害--ah！我 lam7-sam2趁情慾到an2-ni。今往回就是空行1-choa7路，親像以色列e5百姓得罪上帝，著倒退行ti7曠野。今我步步行，步步憂悶；若是無 lam7-sam2睏來得罪，就步步行，步步歡喜。到這tiap8 m7知koh行到偌遠--lah？行這條路1擺tui3 chia過就好，我往回已經有3擺；koh日tit-beh暗，著thau3暝行。我啥事睏--ah？」
Hit時基督徒已經koh到亭仔內，坐有hiah久teh啼哭。後來得著上帝e5恩典，tu2仔teh憂悶e5時，忽然看見hit個文憑，ti7代先所坐e5椅腳。就gih8-gih8-chhoah，緊猛拾囥ti7懷內。基督徒koh chhe7著這捲文憑，就歡喜到boe7顧--tit。因為得著活kap 入天城，攏著這捲做憑據，所以斟酌囥ti7懷內，多謝上帝e5指示，hou7伊koh再chhe7著。Hit時亦憂悶、亦歡喜，koh起步行向山peh去，腳步一發輕快。但是peh 未到山頂，日已經落，才想著伊e5 lam7-sam2睏，koh家己吐氣講：「我an2-ni睏m7-na7得罪，亦有危險。已經 lam7-sam2睏，今著暗暝行，boe7見著天日，滿路烏暗，驚了聽著野獸e5聲hu-hu哮，攏是hit個 lam7-sam2睏e5所致。」前懷疑、心驚ka7伊講看見獅e5事情，hit時伊koh想--著，所以家己扑算：「這個野獸暝時四界討食，我若hou7伊tu2--著，beh thai3會走tit伊peh--死？」
An2-ni就進前行，tu2仔teh吐氣伊e5失錯，kiah8目忽然看見一座殿，懸koa3大，名叫美宮 ，tu2仔近ti7路邊。Hit時我夢見基督徒緊緊行，向望hit所在thang借歇。行無偌遠，路就較隘；koh離殿門量約有半里。基督徒詳細看前面e5路，忽然看見兩隻獅，正是：
後面艱難，前面有驚，
山頂若到，才獅出聲，
聖徒安樂oh得長久，
艱苦過了liam5-piN koh tu2。
Hit時基督徒講：「我這tiap8所看--見就是懷疑、心驚in所講e5代誌。」兩隻獅真正有鐵鏈縛--teh，基督徒這時m7知。心大憂悶，扑算若進前去，的確死。想beh學懷疑、心驚koh回頭去。Hit時顧門e5人，名警醒，看見基督徒退步無行，親像beh回頭e5意思，就大聲叫伊講：「你hiah小膽，實在m7-sai2驚。Chiah-e5獅有鐵鏈鏈--teh，下ti7 hia 刁持beh試看人有信抑無。做你tui3中央行--來，才boe7 hou7 in傷害。」Hit時我看見基督徒進前行，tui3獅e5面前過--去，心不止驚，但是照顧門e5人所吩咐去行，雖罔有聽見獅teh哮，亦boe7 hou7害--著。已經過了，就tah手大歡喜，直直行到殿門，問顧門--e5講：「這間是甚mih厝？今暝我thang歇ti7 chia，抑m7-thang？」
顧門--e5講：「這間是山主起--e5,是因為行這條路e5人來起，beh賑濟in e5欠缺，救in e5危險。」
顧門--e5 koh問講：「你tui3 tah8落來beh tah8落去？」
基督徒講：「我tui3將亡城來，beh去巡山，今日暗，beh借歇這--nih；m7知thang抑m7-thang？」
顧門--e5講：「你名叫甚mih？」
基督徒應講：「我本然名叫從欲 ，今名叫基督徒。」
顧門--e5講：「你來到chiah晏！日都暗--lah！」
基督徒講：「Hai7--ah ！若m7是 lam7-sam2睏ti7 山e5亭仔內，已經早早到這nih8。Koh，若m7是睏e5時失落文憑，亦較早到。因為tu2仔tit-beh盤山e5時，才知文憑扑m7見，chhe7攏無，姑不chiong回頭去hit個 lam7-sam2睏e5所在chhe7;佳哉koh chhe7著。我到這tiap8才來是因為an2-ni。」
顧門--e5講：「若是an2-ni，這內面聖e5百姓，我請1人出來聽你所講e5話；扑算若thang，伊就照這間e5家法，beh chhoa7你kap 通家e5人相見。」
顧門--e5人就摃鐘，內面聽見鐘聲，就有1個查某囡仔出來，面貌端正，koa3 sui2,名叫勤慎 。問顧門--e5人講：「叫我mih代？」
顧門--e5應講：「這人tui3將亡城來，beh去巡山，因為行路ia3-sian7,koh日暗--lah，beh歇ti7這nih8,問我thang--mah？我有ka7伊講，beh請你出來看怎樣。今你kap 伊講，照家法thang抑m7-thang？」
勤慎就問基督徒tui3 tat8落來，beh tat8落去。基督徒就將應顧門--e5 e5話來應伊。
Koh問講：「你怎樣來這條路？」基督徒就ka7伊講明。
Koh問講：「路--nih所tu2著是怎樣？」基督徒亦1項1項ka7伊講。
後來koh問講：「你名叫甚mih？」
應講：「我名叫基督徒；聽見山主起這個殿，是beh賑濟行路--e5所欠缺，救in e5危險，我才一發ai3歇ti7 chia。」
Hit時勤慎聽見基督徒e5話，亦歡喜亦悲傷。就講：「我著請家內幾若人出來。」就走到門腳，請賢智 、仁愛、敬虔3人出來kap 基督徒談論。談論了，就chhoa7伊kap 家內e5人相見。家內濟濟人出來迎接--伊，ka7伊講：「受主恩典e5人--ah，請入來。山主起這間厝，刁持beh款待親像你teh行路e5人。」
基督徒就thim3頭  te3 in入去，已經入去了，teh坐，就請伊食茶。Hit時e-昏頓iau2未便，眾人m7敢廢時 ，攏總一心愛詳細聽基督徒e5代誌。就揀敬虔、賢智、仁愛kap 伊談論。
敬虔就講：「好e5基督徒--ah，阮已經疼惜你，接納你歇chia，路--nih所tu2著chiah-e5事情，請你攏總講明，kiam2-chhai2會利益眾人。」
基督徒講：「Che是我所愛，你an2-ni講，我不止歡喜。」
敬虔講：「你行天路是tui3甚mih緣故？」
基督徒講：「我hiahN時ti7我本地，耳空常常有thang驚e5聲逼我走開。Hit個聲親像ka7我講，若猶原tiam3 ti7本地，的確boe7閃得滅無。」
敬虔講：「你離開本地，啥事行這條？」
基督徒講：「Che是上帝旨意。因為我hit時知危險、驚惶，m7知著閃甚mih所在。後來有1人名叫傳道，看見我teh啼哭ngiauh8-ngiauh8-chhoah，伊就指點我去隘門。若m7是an2-ni；我永boe7得著入hit個門，到今iau2 未到這--nih8。」
敬虔講：「你來這--nih8有tui3釋示厝e5經過抑無？」
基督徒講：「有--ah，我hit所在所看見e5代誌，到一世人m7 敢boe7記--tit。中間有3項較要緊--e5。1項就是人心肝得著恩典感化，魔鬼雖愛beh滅無--伊，基督iau2-ku2保全--伊。1項就是人得罪上帝，致到m7 敢koh向望伊e5恩典。1項就是人teh睏e5時，夢見審判e5日子已經到，hit時所夢見chiah-e5事情。這3項真是要緊--e5。」
敬虔講：「Hit個人所夢見，bat 講hou7你聽--mah？」
基督徒講：「有。Hit個夢不止thang驚。伊講hit個夢，我e5心肝就phok8-phok8-chheng2。雖罔an2-ni，我會聽見che，亦不止歡喜。」
敬虔講：「你ti7釋示e5厝，這個以外，kam2無koh看見甚mih--mah？」
基督徒講：「亦有。Hit時koh chhoa7我去看一間厝，大koh sui2,內面e5人攏總穿金e5衫，門--nih8有kiah8刀e5人teh企，阻擋m7 准人入去。忽然有1個好膽e5人，用刀tui3中央剖開1條路入去。Hit內面e5人亦請伊入去，thang得著永遠e5榮光。看到這個代誌，實在hou7我e5心肝不止歡喜。Hit時若m7 是知這條路著koh行，che釋示e5厝我愛久久tiam3--teh。」
敬虔講：「這個以外，路--nih8 koh有看見甚mih？」
基督徒講：「Koh行未偌遠，親像看見架 頂吊1個流血e5人。我一下看見，hit個擔就liam5-piN tui3肩頭lut-落去。HiahN時我Ka-chiah 背重擔吐氣啼哭，到這時，擔就lut落離開我e5身軀。我代先boe7 bat看見有到an2-ni-siN，hit時我扑算是奇怪。所以不得不著企teh看。Tu2仔teh看e5時，有3個榮光--e5就近我。第1個干證我e5罪已經赦免；第2個ka7我褪破衫，用這個sui2 e5衫hou7我穿；第3個tng3印ti7我e5頭額做記號。」
Hit時基督徒koh theh8 懷內e5文憑講：「這捲kham3印e5文憑亦是伊hou7我。」
敬虔講：「我扑算你kaN2有koh看見別物？」
基督徒講：「已經ka7你講--e5,是hit個較大項--e5,chiah-e5以外真正亦有koh看見。因為我來e5時，看見有3人ti7路邊teh睏，名叫愚憨、懶惰、自是，逐人e5腳有鐵鏈鏈--teh。我出力叫in醒，你扑算in有beh聽--mah？亦有koh看見Si7儀、偽善兩人lam7-sam2盤牆入來，kan-ta講beh去巡山；未偌久，in就行迷路去死。我有ka7 in講，會tu2著hit個災禍，in亦m7信。Koh我tit-beh上這個山，知kio3是不止艱苦，tui3獅e5面前過去亦真oh。設使顧門人無叫我，驚了到尾亦倒轉--去。今感謝上帝，hou7我到ti7 chit-nih8,亦多謝lin2接納我。」
Hit時賢智扑算有幾若項代誌著koh詳細問伊；就請基督徒解明hou7伊聽。就問講：「你離開本鄉，有時kaN2有數念--mah？」
基督徒講：「有--ah；常常teh數念。M7-ku2心肝見笑、怨恨，決斷無想beh倒--去。若ai3 beh倒--去，的確有機會；但是我beh求較好e5地方，就是ti7天--nih e5。」
賢智講：「你前慣勢e5歹，今kiam2攏無？」
基督徒講：「心內iau2-ku2有，但是私慾歹e5念頭，m7是我所歡喜--e5。我代先kap 本城e5人真正歡喜chiah-e5私慾，這tiap8 chiah-e5代誌攏是hou7我e5心憂悶。我所欣慕--e5,若會得著，就永永無koh想chiah-e5。『若是ai3行好e5時，常常有歹ti7面前。』」
賢智講：「Hit個私慾攪擾你--e5,有時你kiam2無較贏--伊mah？」
基督徒講：「有時有，但是較罕--tit。卻有這號e5時，我寶惜伊親像金玉。」
賢智講：「Hit個私慾攪擾你e5心，有時na2無去，hit個因端是怎樣？你會講抑boe7?」
基督徒講：「會。代先十字架所看見chiah-e5事情，心內想伊，就知hit個歹親像無--去。看身軀這領衫，抑是開看ti7 懷內e5文憑，抑是心內想tit-beh去e5所在，che攏會hou7我家己看hit個歹na2親像已經無--去。」
賢智講：「你甚mih緣故才刁持beh去巡山？」
基督徒應講：「代先看見吊ti7架頂已經死--e5,我向望到hit-nih8的確會看伊活ti7--teh。Koh這tiap8攪擾我e5歹，到hit-nih8攏總會絕斷，koh bat 聽見人講，hit所在永永無死失；koh到hit-nih8的確得著所歡喜e5人來做伴。我實在ka7你講，主ka7我放hit個擔，就我不止疼伊；心內e5 pe7病，我不止怨恨；永活e5所在不止愛到；koh ti7 hia眾人o-lo2主，常常大聲叫講：『聖哉！聖哉！聖哉！』就我不止愛kap in做堆。」
仁愛就問基督徒講：「你有某子抑無？」
基督徒應講：「有--ah，1個某，四個子。」
仁愛koh問講：「啥事m7 chhoa7 in來？」
基督徒就流目屎，講：「Hai7--ah！我不止愛。但是我行天路，較輸某子攏m7歡喜。」
仁愛講：「In iau2-ku2企起本所在，hit個危險，你應該明明ka7 in講。」
基督徒講：「有--lah！照上帝指示我本城tit-beh滅無，我bat 攏總ka7 in講，但是in亦掠做講笑話，攏m7信。」
仁愛koh問：「你an2-ni ka7 in講，你koh有求上帝感化in e5心肝hou7 in信抑無？」
基督徒講：「有--ah！Tauh8-tauh8替in祈禱，心肝不止迫切，因為某子是我第1疼--e5,你所知--e5。」
仁愛講：「Tit-beh滅無e5情由扑算你hit時詳細知，今有用家己憂悶kap 驚惶ka7 in講抑無？」
基督徒講：「有--ah！我用an2-ni再三ka7 in講；koh我想tit-beh到e5受氣，就驚惶ngiauh8-ngiauh8-chhoah，面憂悶哀慘流目屎，in看就家己知，總是m7 kap我來。」
仁愛講：「An2-ni m7來，in有甚mih話thang講？」
基督徒講：「我e5某it著這世間，子兒lau2-ku2少年愛thit-tho5,所以攏總放sak hou7我家己行。」
仁愛講：「你雖然an2-ni勸in，kiam2-chhai2你e5所行有be7 tu2好，就無采你e5 kang情。」
基督徒講：「我e5品行家己知有濟濟m7 著，m7 敢講無，亦知用好--e5來勸人，kiam2-chhai2所行無合，就所勸亦無利益。總是我敢講家己平素不止謹慎，驚了我e5 m7好會阻擋in行天路。就知我e5謹慎，in反轉講我siuN細膩，就有代誌in扑算無要緊--e5,來嫌我亦m7敢行。設使我e5所行有阻擋in行天路，扑算無別物，的確是因為我e5心不止驚，m7 敢得罪上帝，續害著人。」
仁愛講：「人卻有an2-ni，在早『該隱行歹，就怨恨伊e5小弟行好。』若你an2-ni e5所行，某子來厭賤，是in明明怨恨好，就in靈魂boe7得著救，m7是你e5罪贖。」
眾人an2-ni teh坐，相kap 講話，到e昏頓創便，大家來坐桌，逐項物肥koh noa7,酒醇koh甜。坐桌所講e5話，攏是議論山主，講伊e5所行，亦啥事an2-ni行，koh啥事起這個美宮。
照in講：「主實在勇猛，魔鬼平素害人，主去爭較贏--伊，hit-tiap8不止危險到流血，行an2-ni清清因為疼百姓tiaN7-tiaN7，che大恩真正hou7人會疼--tit、會欣慕--tit。Koh in有人講，主釘死了後，bat koh tu2著伊活ti7--teh，亦bat 聽見伊本身講話。知kio3主gau5疼行天路e5人，就是通天下攏無人會比得主。1項e5憑據，就是主離家己e5榮光來救犯罪e5人；亦bat 聽主明明講，m7愛家己1人toa3 ti7巡山，愛tit濟濟人kap 伊ti7--teh。An2-ni-siN行天路e5人濟濟，雖然在生做乞食ti7糞圾企起，亦已經hou7主舉起做君王。」
大家an2-ni相kap 講話到更深，就求主保庇才去睏。Hou7基督徒tiam3 ti7大樓--nih睏，房e5窗仔向日出e5所在，房e5名是平安。基督徒ti7 hit位仔睏到天光，醒就唱歌講：
且喜我歇平安房，
是主赦免有罪人；
恩典疼痛無thang比，
美宮離天kaN2幾里。
眾人睏醒起來，kap 基督徒koh談論，亦ka7伊講：「你m7-sai2 liam5-piN起身，聽候chhoa7你看這所在各樣寶貝e5物件。」就chhoa7伊代先入書房，hou7伊看見古早e5冊，中間寫主e5世系，講主是無起頭--e5 e5子，主亦是無起頭。冊內亦詳細寫主所講、所行；亦記幾若百人e5名，就是主所舉起做差用，hou7 in企久長boe7敗壞e5厝宅；koh主e5差用所行e5好事，就是較贏敵國；行公義，得著所允e5福氣。塞獅e5嘴、脫離火焰，閃避利劍，弱變強，交戰會勇，破對敵e5陣。Chiah-e5代誌冊內攏有記載，一盡讀hou7基督徒聽。Koh有人平素看輕主，侮慢伊e5所講、所行，主iau2-ku2赦免伊e5罪，用恩典接納伊，這號事濟濟項亦有記載。另外koh記載奇怪e5代誌，就是古早、現時kap 後來e5代誌。這個後來e5代誌是先知人所代先講，到時逐項的確會應驗，hou7主e5對敵驚惶；聖徒歡喜安心。Che所記，基督徒攏總有看見。
明仔再koh chhoa7伊入軍裝局，內面有收hiah-e5神靈交戰e5器具，就是聖神e5劍、信主e5牌、友義e5甲、救護e5盔、福音e5鞋，che鞋穿到久亦boe7歹。Koh有器具號做常常祈禱。Chiah-e5器具攏是主所備辦hou7行天路e5人thang用。雖然服事主e5人親像沙hiah濟，iau2-ku2有夠額thang用。
古早主e5奴才行各樣e5代誌，所用e5器具亦hou7基督徒看，親像摩西所用e5枴仔；婦人人雅里所用釘死西鮮拉hit個錘kap 鐵釘；基甸所用趕走米甸e5軍兵hiah-e5瓶、燈、毫頭；珊迦扑死600人hit個牛thui5;參孫扑死7,000人hit個驢e5牙槽骨；大衛tim3死加特人哥利亞hit個石，kap hiat石e5索；koh主後來ti7大受氣e5日，起來thai5 hit個歹e5頭人，所beh用e5劍。另外濟濟項好物攏總hou7基督徒看。基督徒大歡喜，看明白，眾人koh去睏。
我夢見基督徒隔日睏起，tit-beh上路，大家koh留伊，講：「請聽候，明仔再若好天時，就beh chhoa7你看hit個 ti7遠遠e5樂山。你若看見hit個山，就會一發安心。因為hit個山比咱這所在較近天城。」基督徒就允，hou in留。
到明仔早起日出，chhoa7伊上樓頂，向南teh看，看著快樂e5地方，山濟、樹am7,koh有葡萄園，百項e5果子，逐項奇樣e5花，清清e5水泉流出，景緻不止kah目。基督徒就問：「Hit個是甚mih所在？」應講：「是以馬內利e5地。Hit山kap 這所在攏是hou7行天路e5人公用。你若到hit-nih8,企hit山e5牧者tit-beh指點你看天城e5門。」
Hit-tiap8基督徒想著起身koh行路。大家講：「好，但是代先著koh入軍裝局。」已經入，就用堅固e5甲、利e5兵器，遍身軀攏照顧，thang持防路--nih8 e5對敵。
基督徒穿盔甲明白，就kap chiah-e5朋友行到外門，問顧門--e5講：「有過路e5人tui3 chia經過抑無？」顧門--e5應--伊，講：「有--ah！」基督徒問：「你bat 伊--mah？」顧門--e5講：「我問伊e5名，伊應講：『我名叫做盡忠。』」
基督徒講：「這個人我bat，是我e5厝邊，tui3我本城來。你扑算伊頭前行，今有偌遠？」
顧門--e5講：「今差不多到山腳。」
基督徒講：「好。今顧門--ah，你款待我，頭到尾不止好，願主常常庇佑你，加添你濟濟福氣。」
基督徒tit-beh koh行，勤慎、敬虔、仁愛、賢智，送伊落山。An2-ni大家相kap 行，koh再議論前所講e5話。行到山坡tit-beh落去，基督徒就講：「我前日上這個山，hit時知不止oh，今tit-beh落，扑算亦是危險。」
賢智講：「你e5話著，人落這個山，入居謙  e5山谷，實在oh，常常ai3-tit踏thut8,所以阮kap 你來，送你落山。」基督徒an2-ni落山勻勻仔行，真仔細，iau2-ku2踏thut8 teh一、兩擺。
Hit時我夢見基督徒已經落山，chiah-e5朋友就用餅1個、酒1矸kap 葡萄乾來送伊。基督徒就進前行。行這個居謙e5山谷內，hit個情形不止艱苦。因為行無偌遠，忽然看見魔鬼tui3曠野來，名做阿波侖 。Hit-tiap8基督徒驚到極，家己躊躇m7知著走倒退，抑是著企chia聽候？家己講：「我e5戰甲會顧胸前，boe7顧ka-chiah後。設使越lin2轉倒退，著傷koh較快；若是ai3保全生命，亦著擋chia無退。」Koh想著向前，就勻勻仔行。阿波侖亦進前來就近伊。伊e5面貌不止hiong5,亦hou7人怨恨、亦hou7人驚，遍身軀有鱗，家己展猛掠做不止好看，koh有翅親像龍e5翅；有腳親像熊e5腳，腹肚出火薰，嘴親像獅嘴，已經近倚基督徒，就than2斜目看伊，講：「你tui3 tat8-loh8來，beh tat8落去？」
基督徒講：「我tui3將亡城來，hit所在是萬項歹e5所在，今tit-beh去巡山。」
阿波侖講：「照你e5話你的確是我e5百姓，因為hit個地屬我，我做hit所在e5王，hiah-e5百姓e5上帝。你啥事kaN2 an2-ni 背叛走出？若m7是向望你會koh服事我，我這tiap8就扑一下hou7你倒地。」
基督徒講：「我真正出世ti7你e5國，但是服事你真艱苦，koh工錢無夠thang養飼生命；因為服事你e5事是罪惡e5事，報應的確死。所以我到長成，就學智慧e5款式，四界chhe7看有別條路thang 加添家己e5利益抑無。」
阿波侖講：「做王--e5永永m7甘願伊e5百姓家己離開，an2-ni我斷斷m7放你去，你若嫌服事我艱苦、工錢少，著聽我所勸倒轉--去，我e5國所有e5物就hou7你到ke3意 。」
基督徒講：「我已經允beh服事別e5主，就是萬王e5王，今thai2-tho2會tit-thang背叛伊來te3你？」
阿波侖講：「你行an2-ni親像俗語有講『移磚徒石』。人家己降服這個主無偌久，暗靜背叛koh歸ti7我，che是平常e5代誌，你若an2-ni亦無傷害。」
基督徒講：「我kap 這個主立約咒詛beh盡忠。今若背叛，就boe7免得反叛e5刑罰。」
阿波侖講：「若是an2-ni，你怎樣代先背叛我？今你若甘願te3我倒轉--去，我就放你煞。」
基督徒講：「我代先允服事你，就是少年e5時 lam7-sam2 e5所行。今我所服事--e5,就是全能e5主，伊會放我；koh我hiahN時te3你行歹，主亦會攏總赦免。害生命e5阿波侖--ah！我實在ka7你講，服事我e5主，得著伊e5工錢，交陪伊e5奴僕，趁伊e5國法，朝見伊e5面，企起ti7伊e5地，chiah-e5代誌攏總較好你--e5,所以你m7-sai2 koh講，我就是主e5奴僕，決斷beh te3伊。」
阿波侖講：「你行這條路所會tu2著e5災難，應該量早想。Che主e5奴才，因為得罪我，犯著我e5法度，就大半無善終，濟濟凌辱死，你kiam2 m7知？你beh thai2會扑算服事伊是較好服事我？伊企起ti7遠遠，未bat來救伊e5奴才脫離我e5手。若是人盡忠來服事我，kiam2-chhai2 hou7伊kap 伊e5奴才所掠，就我tauh8-tauh8盡氣力，盡計謀救--伊，che是thong世間所知；我an2-ni亦beh救你。」
基督徒講：「主無liam5-piN救伊e5奴僕，意思是beh試看in有敬愛e5心到路尾盡忠抑無。Koh論到無善終，伊e5奴僕就掠做榮光e5代誌。In所大向望--e5,m7是目珠前e5救，是後來e5福氣；an2-ni teh聽候主顯明伊e5榮光，kap伊e5天使來，伊e5奴僕的確得著榮光。」
阿波侖講：「你服事這個主已經無盡忠，beh thai2會向望得著賞？」
基督徒講：「我tat8落無盡忠？」
阿波侖講：「你起頭上路ti7憂鬱塗糜內險險kek--死，心肝就冷淡；koh你背hit個擔，應該聽候主ka7你放，但是你用不合宜e5法度試看會lam7-sam2放；koh你bat chhin3-chhai2睏，失落你e5文憑；koh一下看見兩隻獅就想beh倒轉--去；koh你行這條路e5代誌，若講所看見、所聽見、所tu2著，心內e5意思，tui3頭到尾攏愛人o-lo2。」
基督徒講：「你今所講e5代誌實在有，亦有別物e5歹你攏未bat講。但是我所服事e5主，心肝慈悲，歡喜赦罪。Koh chiah-e5歹，我早企起ti7你e5國攏總有。就是hiahN時愛歹親像愛食好物。總是我今怨恨、吐氣hit個歹，亦已經有得著主赦免。」
Hit時阿波侖發性大受氣，講：「我是這個主e5對敵，怨恨伊，亦怨恨伊e5法度、伊e5百姓；我今一choa7行，刁故意來阻擋你。」
基督徒講：「你所做著細膩。我今teh行主e5大路，就是thau3到聖e5所在，所以較好你著家己謹慎。」
阿波侖就展開腳手，攏總圍截hit個路，講：「我攏m7驚。你這nih8著死。我指陰府e5鬼壽來咒詛，這tiap8 beh滅無你e5生命。」講an2-ni，就用火箭來射伊e5胸坎，但是基督徒用手--nih e5牌來遮，就無傷害。
基督徒才知代誌逼緊，boe7-tit-thang定定企，就拔劍。阿波侖就進前盡力攻，箭若落雨。基督徒雖然盡力抵擋，iau2-ku2腳、手、頭、面攏著傷，就小可退。阿波侖jip--伊；基督徒koh進前，出力kap 伊對敵，toa7-tim5交戰，約略半日久到氣力tit-beh無；因為人著傷到an2-ni，的確那無力。
阿波侖看勢面an2-ni，就chhek倚，kap 基督徒抱teh ian2,就將基督徒hit8倒ti7地--nih。基督徒e5劍ka落，阿波侖歡喜講：「今你e5生命的確無。」就出力扑伊到險險死。基督徒扑算今無thang向望。阿波侖kiah8起手beh koh扑一下，就這個好人的確死。佳哉上帝e5恩典，基督徒伸手sa著伊e5劍，就講：「對敵--ah，你m7-sai2歡喜，我雖然跋倒，的確koh起來。」就peh起來，用劍來chhak8伊。阿波侖緊緊退，親像著重傷，基督徒jip伊，koh扑，講：「倚靠疼我--e5,我的確會較贏。」阿波侖就thi2翅緊緊飛--去。基督徒無koh看見。親像詩講：
 
今看事情真心適，
聖徒魔鬼相對敵，
聖徒靠主kiah8神劍，
魔鬼thai5輸走去tiam3。
若m7是親目看見，親耳聽見，就無人會想出扑算，交戰會toa7-tim5到an2-ni。阿波侖怪聲大哮，吐氣親像龍；基督徒吐氣chhan叫，面帶憂容。阿波侖khit伊用劍chhak8著，基督徒才kiah8頭li5-li5-仔笑：「Hai7--ah！這個代誌不止thang驚，我未bat看見。」
交戰了後，基督徒講：「救我脫離獅e5嘴，幫贊我較贏阿波侖，今著感謝伊。」就唱歌講：
鬼王謀害我靈魂，
親像蛟龍beh來吞；
受氣發出若火toh8,
射箭捷捷若雨落；
佳哉聖神大恩惠，
基督學生贏魔鬼；
我著盡心向救主，
感謝o-lo2萬年久。
Hit時看有人e5手伸出，手內有活命e5樹葉，hou7基督徒，接--著來糊著傷e5所在，liam5-piN好。就坐--teh歇腳，將勤慎in所送e5酒kap 餅來lim食，復轉精神、氣力，就koh行路。手iau2-ku2 kiah8劍，驚了會koh tu2著對敵，但是居謙山谷內攏無koh tu2--著。
經過這個山谷，就到koh 1個山谷，名叫死蔭山谷。Beh去天城，路著tui3 chia。所以不得不著過。這個山谷極chhiN-chhin3,先知人耶利米bat 指這位仔，講是曠野kham5-khiat8,kho2-oaN7死蔭e5 地，內面無人上落，亦無人toa3 hia企起。
基督徒到這個山谷，比代先kap 阿波侖交戰情形koh較艱苦。Tu2-a2到這個死蔭e5交界，tu2著兩人大步走倒轉--來，在早嫌迦南地做歹所在，就是這兩人e5祖。
基督徒問in:「Lin2 beh tat8落去？」
Hi2兩人大聲叫：「趕緊退！趕緊退！你若ai3活亦著te3阮。」
基督徒問：「是甚mih緣故？」
兩人講：「Hngh！緣故--ah！是這路e5緣故。阮代先行，險險boe7-tit-thang倒轉--來，若koh進幾步，的確boe7到chia來報你。」
基督徒問：「Lin2所tu2著是甚mih物？」
兩人應講：「阮險險入死蔭e5山谷，佳哉前面e5路詳細看，知kio3 hit個危險，才thang走閃。」
基督徒問：「Lin2看見甚mih--ah？做lin2講。」
兩人應：「看甚mih--ah？是看見1個山谷烏烏暗暗。有陰府e5妖精、鬼怪、蛟龍，四界有怪聲常常喉叫，親像人受酷毒e5刑罰，坐極慘e5鐵鏈；有紛紛亂亂e5烏雲，hou7人死心；有chhiN-chhin3死失e5氣罩ti7頂面。大概講，這個山谷是混混沌沌，hou7人驚到極。」
基督徒講：「Lin2雖然講an2-ni，若是beh去天城，iau2-ku2的確著tui3 chia過。」
兩人講：「愛tui3 chia過，據在你。阮的確m7。」就做in去。基督徒koh行，手猶原kiah8劍，驚了會 tu2著對敵。
我夢見這個山谷tui3頭到尾，左爿有深溝，青瞑牽青瞑，歷代攏總陷落chia沈淪；右爿有爛塗極險，雖然做好e5人，若陷落亦無地thang企腳。在早大衛王bat 陷落chia，總是全能--e5伸手拔伊出，才無kek--死。這所在路亦不止隘，所以基督徒e5情形一發艱苦。山谷內極烏暗，若閃避左爿e5深溝，就險險陷落右爿e5爛塗；若閃避右爿e5爛塗，就險險陷落左爿e5深溝。An2-ni-sin那行那行，常常慘慼吐氣！Teh行，逐擺起腳來踏，m7知會踏著甚mih所在！
我koh看見行這個山谷半路，就過地獄e5深坑ti7路邊，tauh8-tauh8出火焰烏烏e5雲，火星、怪聲。基督徒到hit位仔，就家己想講：「我今著怎樣？Tu2著阿波侖boe7比得tu2著這個！雖然kiah8劍，有甚mih路用？」就收伊e5劍，來用別物e5器具，名叫常常祈禱。我聽見伊大聲叫講：「懇求耶和華來救我e5靈魂。」基督徒行久久，iau2-ku2有火焰na3 ti7面前，有哀怨e5聲喉喉叫叫無定無著，基督徒驚了會tu2著thun2踏，粉身碎骨，看見這號e5代誌，聽見這號e5聲，行舖外路常常有an2-ni。才到 1所在有聲親像鬼成陣來，基督徒到hit位，就停腳躊躇，m7知beh怎樣？有時想著倒轉--去，才koh家己扑算：「已經行路tu2著危險不止濟，既然攏總脫離。今經過山谷，kaN2已經行較加一半，設使倒轉去，比進前行koh較大危險。」才決意著進前行。Chiah-e5鬼漸漸近倚，基督徒就出大聲叫講：「我倚靠耶和華上帝e5氣力，好膽來行。」鬼就kiu走，m7敢倚近。
山谷烏暗thang驚惶，
救主學生亦著行，
活路雖然近陰門，
直行救會入天堂。
Koh有1項e5代誌，我扑算亦著講。我看見基督徒hit時心肝驚到茹chhiang2-chhiang2,boe7分別家己e5聲，teh行近hit個火坑，有1個歹鬼liam-liam te3伊ka-chiah後，用toa7-tim5褻瀆上帝e5話。伊e5聲細但（tan7)是長koh明，入基督徒e5耳空thau3到心。基督徒掠做是家己e5心所發出。這個代誌，比代先攏總所tu2著--e5,hou7基督徒koh較大憂悶。家己想：「代先不止疼主，今來褻瀆伊，心歹到an2-ni。」但是實在m7是伊e5心歹，是驚到亂，m7知thang ng耳空，亦m7知hit個褻瀆e5話tui3 tat8落來。
基督徒teh行，心肝chhoeh-chhoeh，然後聽見有聲親像人ti7頭前行，teh講：「我得著你庇佑，所以經過死蔭e5地亦無驚。」基督徒聽見這個聲，就歡喜，對家己想講：「行這個山谷內，亦有敬畏上帝e5人，m7-na7我家己tiaN7-tiaN7。Koh這個人明明得著上帝e5庇佑，kiam2有庇佑伊tiaN7-tiaN7，亦無庇佑我？的確有庇佑我，總是我家己m7知。今著jip倚這個人，我就有伴。」基督徒就進前行，叫這個頭前e5人。但是hit人m7應，因為伊亦扑算這所在，na7 伊1人tiaN7-tiaN7。
無偌久天扑phu2光，基督徒歡喜講：「主hou7死失e5蔭影變做早起時e5光。」天漸漸光，基督徒就越頭看所行--來e5路，m7是ai3倒轉--去，是ai3趁日--時e5光，來看暝--時所經過e5危險。就明明看見左爿e5深溝，右爿e5爛塗，中央e5路極隘。Koh看見chiah-e5陰府e5妖精、鬼怪、蛟龍。今攏總遠遠離開m7敢倚，因為天已經光。Chiah-e5危險基督徒代先不止驚，今天光看較明，心內想家己1人行這條路，亦攏總得著脫離，就大tah-hiahN。日頭已經出，這個亦是上帝e5大恩典。因為死蔭山谷頂半路雖然危險，下半路koh較危險。Tui3基督徒所企腳e5所在，thau3到山谷e5口面，沿路攏總有羅網、活tauh、地陷、深坑kap 攏總e5機關。設使teh行路親像代先hiah烏暗，雖然有千條e5生命，亦著滅無。今，日已經上，基督徒就講：「主e5光四界照，雖然行烏暗，亦會照著光。」
基督徒趁這個光，行到山谷e5口面。我夢見出hit個山谷e5所在有血、有骨，有燒e5骨頭灰、有碎碎e5身屍，che攏總是早前行這條路e5人，tu2著陷害ti7 chia。我teh想這個是甚mih緣故？忽然看見頭前有1個洞，在早有兩個好漢人企hia，1個名拜像 ，亦1個名霸逼 。Chi2兩人倚靠大權勢，行殘忍害死濟濟聖徒。這所在所有 e5血、骨kap chiah-e5,攏是chi2兩人所陷害--e5。基督徒經過hia，無甚mih危險。我略仔奇怪。後來知hit個緣故，就是拜像已經死久--lah。霸逼雖罔iau2 ti7--teh，但是已經老。Koh少年e5時，濟濟交戰損傷伊e5氣力，所以這tiap8衰lam2,腳手慢鈍，na7會坐ti7洞口tiaN7-tiaN7。一下看見行天路e5人經過，就受氣來gin5;因為boe7-tit-thang起來掠，就ka7牙切齒。基督徒看見這個老漢，心略略仔驚，雖然boe7會害人，iau2-ku2 hang2喝講：「若無koh燒死lin2,lin2永永m7改變。」基督徒靜靜m7應，勻勻仔過--去，攏無khit伊害。Hit時歡喜吟詩，講：
死蔭山谷鬼成陣，
危險驚惶講boe7盡。
羅網活tauh四界是，
地陷機關oh得離。
軟弱學生經過行，
對敵歹鬼攏boe7贏。
莫非是主來幫贊，
這時後來著相讚。
基督徒進前行，hit-tiap8到1個略仔懸e5所在。行e5人peh chia thang看前e5路。基督徒就peh hi2頂面teh看。看見有盡忠ti7頭前直直行。基督徒liam5-piN大聲叫伊講：「朋友--ah！且停--teh，我 beh kap 你相kap 行。」盡忠越過來看。基督徒koh講：「勻a2行，勻a2行，hou7我jip你會著。」盡忠講：「我是逃命teh走，千萬m7-thang。」
基督徒聽見che,心肝不止急，liam5-piN出力緊jip。無偌久jip--著，也koh做頭--伊。An2-ni後壁e5倒反做頭前。Hit-tiap8基督徒較贏，心肝略仔驕，微微仔笑，行m7好，無張持忽然跋倒。聽候盡忠來牽--伊，才會起來企。
Hit-tiap8我夢見cheh  兩人掠齊teh行，意思不止相好。路--nih見有tu2著e5代誌攏歡喜相kap 講。基督徒對盡忠講：「俺兄--ah，今jip著你我不止歡喜，koh歡喜上帝生咱，你我thang做同伴，來行這條福氣e5路。」
盡忠講：「我出將亡城，就愛kap 俺兄你做伴。但是你代先出來我無ta-tit-oa5 才家己行。」
基督徒講：「Tui3我出將亡城你iau2-ku2 tiam3 hia he有偌久？」
盡忠講：「我tiam3 hia到擋攏boe7-tiau5 才出來。但是你走出來了，人攏講cheh城的確會hou7天火燒lio--去。」
基督徒講：「HouhN！城--nih8 e5人真正有cheh話--mah？」
盡忠講：「有--lah，hit-tiap8人攏逐個teh講。」
基督徒講：「真正有an2-ni，啥事閃避災禍走--出來na7你家己1人？」
盡忠講：「卻有濟濟人an2-ni teh講，量in亦無真tiuN信。In tu2-tu2 講che代誌iau2有人罵--你。Lam7-sam2講che2路就是9份死、1份活e5路。但是咱e5城到尾會hou7天火燒lio--去。我是真tiuN信才有走--出來。」
基督徒就講：「我e5厝邊易遷，你有聽見人講伊--mah？」
盡忠講：「有--ah，聽見te3你行，有行到憂鬱e5塗窟。Koh聽見伊亦跋ti7塗窟--nih。我量hit-tiap8伊thong身軀的確bak著la5-sam5-siah8 e5塗糜。但是m7愛人知。」
基督徒講：「城--nih e5人看見伊倒--去，怎樣款待--伊？」
盡忠講：「伊倒--去了chhin3-chhai2人濟濟目地無--伊。攏無人beh kap 伊交關。伊出城koh 倒--去m7-tah8莫得出來較好。」
基督徒講：「城--nih e5人前看這條路m7上目，今易遷cheh路tou放hiat-kak，啥事iau2嫌--伊？」
盡忠講：「人攏講伊e5講話kap 行代誌無相合。翻來覆去無定著，不止可惡。但是我ka7伊想起來，伊m7-tih8  cheh正經路liam5-piN hou7人嫌到an2-ni，掠做有影。Che是上帝報應伊e5歹。」
基督徒講：「你未出城，bat kap cheh人講--mah？」
盡忠講：「我有一擺ti7路--nih tu2著--伊，伊e5面不止有見笑，看見我就閃，才未bat kap 伊講。」
基督徒講：「Cheh人起頭趁這個道理，路尾koh做歹，才親像聖冊有講『狗反轉食伊所吐e5物；豬洗清氣了koh去hi2塗糜--nih8 noa3。』我hit-tiap8出城iau2向望cheh人會做好，今驚了伊會kap 城相kap 滅無。」
盡忠講：「我是驚了an2-ni，但是到這個坎站是誰仔有法--tit伊？」
基督徒講：「今易遷e5代誌m7-sai2 koh講。來講你我e5代誌。我想你路--nih8的確有tu2著甚mih，請俺兄來kap我講。」
盡忠講：「你跋ti7憂鬱e5塗糜--nih8,我去隘門無cheh代誌。Kan-ta tu2著1個歹婦人人，名叫淫婦，險險khit伊迷--去。」
基督徒講：「你無hou7伊迷--去，不止佳哉。約瑟bat hou7這人逼，勢面走險boe7離，但是伊亦無hou7伊迷--去。Cheh人hit-tiap8 kap 你怎樣？」
盡忠講：「伊e5話不止甜，若m7是你略略仔知伊e5因由，真正想oh出。伊逼我kap 伊相kap 去，講有逐項e5歡喜beh hou7我。」
基督徒講：「卻有an2-ni，iau2有1項e5 歡喜伊boe7-tit-thang hou7你，就是心肝知kio3無歹e5 歡喜。」
盡忠講：「Hit個婦人人允beh濟濟歡喜hou7我，攏是色慾e5歡喜。」
基督徒就講：「你kap hit個婦人人無交插，真正是受著上帝e5恩。聖冊有講『若是主怨--e5的確跋落溝。』」
盡忠講：「我m7敢講攏無bak著伊e5 la5-sam5。」
基督徒講：「Che怎仔 講，kam2有趁伊--mah？」
盡忠講：「無的確攏無bak著伊e5 la5-sam5,但是實在無趁伊，是這tiap8我記得聖冊有講『淫婦e5路直直thang3到地獄。』我hit-tiap8目珠才khoeh-khoeh，驚了hou7伊e5面迷--去。這個人就罵我，我做我進前行來閃--伊。」
基督徒講：「俺兄你hit-tiap8有koh tu2著別個抑無？」
盡忠講：「有。艱難山下tu2著1人chin7 老，問我是啥人，beh toh8落 去？我ka7伊講是行天路e5人，beh去天城。老人講：『我看你e5面，想你的確誠實，你若beh kap我tiam3,我beh hou7 你工錢。你beh m7?』Hit-tiap8我有問--伊：『你是是誰？Ti7 toh8落企？』老人講：『我名叫前e5亞當，企Hun迷鄉。』我問伊做甚mih經紀，beh hou7我甚mih？伊講叫伊e5經紀就是逐項歡喜e5經紀。我e5工錢就是路尾thang接伊e5家伙。我koh問伊家內怎樣，伊e5奴僕幾人。伊講世間e5好物攏是伊家內teh用，koh講伊e5奴僕攏是本身飼--e5。我koh問伊幾個子？伊講有3個查某子，名叫世慾、世貪、世驕，我若beh，3個做一下娶in，伊甘願允我。Hit-tiap8我問伊beh kap 伊tiam3-teh著到偌久？伊講到伊離開。」
基督徒就講：「你kap 這個老人煞尾怎樣？」
盡忠講：「我聽見伊e5話親像好，起頭想愛beh kap 伊去。Kap 伊濟講話，liam5-piN看伊頭額有刺字講：『人照hit個舊e5心性kap舊e5款式攏著放hiat-kak8。』」
基督徒講：「Iau2--e5怎樣？」
盡忠講：「Hit-tiap8我liam5-piN會曉--tit，真tiuN知伊e5話卻甜，但是我kap 伊倒--去的確hou7伊賣去做奴僕。我才ka7伊boh8-tit講，我攏m7敢厘厘仔hoah8到伊e5戶碇腳。Tui3 hit-tiap8,老人罵我，講beh差1人jip我，hou7我oh行路。Hit-tiap8我 tu2-tu2 起身beh去，知kio3這個老人出力來掠我，khiu2我kap 伊去。我通身軀e5骨kap 肉親像hou7伊khiu2去！我真正痛疼，大聲叫講：『Chin7艱苦是我』。Tui3 hit-tiap8我才peh上山，peh未一半，我越過來看，看見1人teh jip我，緊到若風--nih。我boe7堪得伊jip，到hit個山頂卻khit伊jip著。」
基督徒就講：「我無關心chhin3-chhai2來坐teh歇睏就是hia。Hit-tiap8我胸前有一本憑據e5冊無張持落--去。」
盡忠講：「你慢且講，聽候我講煞才講。Cheh人jip--著我，iau2未kap 我講半句，扑--我，hou7我倒hi2地--nih8險險死。到略仔精神，問伊扑我啥事？伊講：『我是叫你趁前e5亞當。』Hit-tiap8伊攏無分無下就koh扑我e5胸坎，hou7我向天倒--teh，照前險險死1半。我厘仔koh精神，就大聲叫伊可憐。伊講：『我啥事著可憐？』講了就koh扑倒hi2地--nih8。若m7是1人 tu2-tu2 tui3 hia過，來教伊m7-thang，的確hou7伊扑死。」基督徒講：「教伊m7-thang是是誰？」盡忠講：「我代先m7-bat--伊，到伊beh去e5時，我看見伊e5手中心有釘跡，才知伊是咱e5主。我就起來上山。」
基督徒講：「Jip你就是摩西。伊e5款式，人若犯著伊e5法度，攏無beh可憐。」
盡忠講：「俺兄，你講真正著。我前亦bat tu2著摩西。我ti7 hi2家內teh企穩當無驚，有1人來講我若是猶原企hia，伊的確beh hou7我kap 厝攏總受火燒lio去。Cheh人就是摩西。」
基督徒講：「你ti7山邊tu2著摩西，山頂有一間厝，hit-tiap8你有看見抑無？」
盡忠講：「有。未到hit間，看見有兩隻獅。In攏無來攪吵我。Hit-tiap8 tu2-tu2 日晝，約略獅hit-tiap8的確teh睏。我看見日iau2未暗，有tui3厝前直直落山。」
基督徒講：「Hit個顧門--e5看見你tui3 hia過，有ka7我講。我真愛你入，你若入去，伊beh用內面寶貝奇怪e5物hou7你看，hou7你一世人定定記--tit。你ti7居謙e5山腳hit-tiap8 tu2著啥人？」
盡忠講：「Tu2著1人，名叫難足，ai3我kap 伊倒--去。講這山腳不止下賤e5所在。Koh講我若行cheh山腳是無順驕傲、自高、世榮，kap 咱攏總朋友e5意思。是我真正家己掠做小可人，甘願來行這個山腳，chiah-e5人的確toa7-tim5 m7歡喜。」
基督徒講：「俺兄，你用甚mih話應伊？」
盡忠講：「我應--伊講：『你講chiah-e5人，實在是我骨肉e5至親。Tui3我行路hit-tiap8,in就m7認我，我亦拒絕in。今kap 我攏無親熱，mih-sai2求in歡喜。』我koh講：『你講cheh山腳不止下賤，無的確有影。代先若是會謙卑，後來的確尊貴。代先若是家己驕傲，後來的確chhia倒。我chiah甘願過這個山腳，愛得著智識e5人所tui3重e5尊貴，m7愛求你空空e5好看。』」
基督徒講：「Cheh山腳你有koh tu2著甚mih--mah？」
盡忠講：「有，tu2著1人名叫畏恥。我路--nih tu2著，攏無1人親像--伊，chiah無驚見笑，伊e5名算是無合。我對別人若用道理來遏止，伊liam5-piN就靜靜，m7敢講。只有這個畏恥攏m7知見笑，我m7聽--伊，伊猶原捷捷講，攏m7煞。」
基督徒講：「伊講怎樣？」
盡忠講：「伊講敬上帝，che是m7好；服事上帝，che是m7著。Koh講，拜上帝永永勸人做好，che是臭賤無才調；koh講所講所行攏細膩，m7敢伸腳手，che是無膽koah hou7人笑。Koh講tui3在早到今，世間有勢頭、好額、智識，chiah-e5罕得有趁cheh道理。從中若kiam2-chhai2有這號人，的確是代先耳空輕，聽人講，甘願家己憨，m7愛chi2世間e5物去求無人看見e5代誌。Koh講逐代行天路，攏是下賤粗俗boe7曉--tit 校勘。Koh講幾若項e5代誌，我ai3 beh講--伊亦boe7了。今約略來講--伊，就是人聽道理，有e5家己吐氣家己反悔，伊講che是thang見笑。倒--去koh家己煩惱家己怨恨，伊講che亦是thang見笑。略略仔得罪厝邊頭尾，liam5-piN家己認叫伊m7著，伊講che亦是thang見笑。暗靜得著無公道e5錢，kong-heng5 來還人，伊講cheh亦是thang見笑。Koh講，人若趁che道理，看好額貴氣若厘厘仔m7著，就m7 kap 伊交陪；看1個散hiong下賤--e5,若有老實忠厚，的確敬--伊、疼--伊，伊講che kam2 m7是thang見笑--mah？」
基督徒講：「俺兄，你hit-tiap8用甚mih話應--伊？」
盡忠講：「起頭我boe曉應--伊，koh khit伊逼我，hou7我紅面，險險講boe7贏--伊，我才想聖冊有講『人tui3-重--e5,就是上帝怨恨--e5。』Koh想畏恥e5話是趁世間人e5意思，m7是趁上帝。Koh想到路尾日，上帝審問眾人有e5著hou7伊活，有e5著hou7伊死，攏m7是趁人e5意思，的確是出在上帝主意。我就想講，上帝e5道理真著，通世間若嫌--伊，趁伊亦是著。求天國，人看伊是憨，伊實在是有智識。Koh講散hiong人敬耶穌是較贏hit個富人m7敬耶穌。我想到chia，才講：『畏恥，你著緊緊退去，你是我e5對敵，hou7我boe7得著救，我kam2著背我e5救主來聽你--mah？救主koh來，我beh啥面來見--伊？Chit-tiap8若是掠伊e5道理做見笑，koh m7-tih8伊e5百姓，thai2-tho2 thang向望伊e5福氣？』這個畏恥實在m7知見笑。趕--伊，iau2 m7去，tauh8-tauh8來纏我，常常倚耳空細聲來ka7我講，講趁上帝e5道理是濟濟項thang見笑。我有ka7伊講：『你若koh講，是空空無路用。你掠做見笑，我掠做體面。』畏恥就去，我才koh行。」Hit時有吟詩講：
天父上帝真正好，
咱行天路免煩惱，
可憐疼痛伊攏有，
召咱beh去做器具，
魔鬼存心chin7厲害，
逐項計謀是歹代，
有用色慾來迷惑，
Ai3咱神魂落地獄。
救主耶穌有智識，
一路kap伊做對敵，
魔鬼知kio3駁boe7贏，
伊聽就走，咱koh行。
基督徒講：「俺兄，你會出力遏止cheh無下落e5人，我不止歡喜。你講伊m7知見笑真正是著。看見伊好膽tauh8-tauh8來纏--咱，ai3 hou7人笑--咱，看m7上目--咱，che明明是m7知見笑。有這號畏恥，咱著出力來除去。是主bat 講：『見有掠我kap 我e5道理來做見笑，人子用家己chham父kap聖e5差使，若到，亦的確hou7 hit 人見笑。』」
盡忠講：「咱人ti7世間，救主就ai3咱出力來行伊e5道理。今hou7畏恥阻擋，著救主來贊咱，hou7咱m7趁--伊。」
基督徒講：「著！你ti7居謙山腳iau2有koh tu2著--mah？」
盡忠講：「Iau2無。佳哉1路有出日hou7我會tit-thang過cheh山腳，koh會tit-thang過死蔭山腳。」
基督徒講：「Che是chin7佳哉。但是我所tu2著--e5比你所tu2著--e5 toa7-tim5增差。因為我入居謙山腳就tu2著歹鬼，名阿波侖，kap我相thai5久久，勢面chin7在險。Hit-tiap8 chhia我hi2地--nih8,用大力teh--我，beh hou7我身軀teh到爛糊糊。我手--nih8 e5劍續落去。伊也講大話的確beh hou7我死。我想叫hit-tiap8著死--lah。才『祈禱上帝，上帝有聽我，hou7我閃這艱苦。』較停入死蔭山腳，路況烏暗，我想叫幾若擺扑算著死。到半路佳哉天光，日出行cheh路，厘厘仔平安。」
我夢見chi2兩人hit-tiap8進前teh 行。盡忠看見邊仔1人teh 行，名叫好言。Hit所在路?，會容允3人相排行。這人chin7 lo3,面遠遠看是厚重好看，近倚一下看卻無。Hit-tiap8盡忠問伊講：「好朋友--ah，你beh tah8落去？是beh去天國--mah？」
好言講：「我是beh去hih-nih8。」
盡忠講：「Che chin7好，有你thang做伴。」
好言講：「Kap 你做伴，我chin7愛。」
盡忠講：「若是an2-ni，著來相排行較好，thang講正經話來過日。」
好言講：「講正經話，不管是你亦是別人，我攏歡喜講。佳哉你有心beh講正經e5話。今我ka7你講，人teh行路攏愛講笑談kap 閒仔話了了。我看見chin7煩惱。」
盡忠講：「Che真正thang煩惱，若是攏總值道理e5話，iau2 m7值著上帝e5道理。」
好言講：「你講chin7著，我chin7歡喜--你。上帝e5道理chin7有益thang toa7-lim5  歡喜。不管是代誌e5來歷，抑是極深e5道理、奇怪e5代誌、神跡、各樣e5兆頭，人愛講這號就聖冊有記載，亦有句讀thang看。Iau2有甚mih冊thang kap 聖冊比並--mah？」
盡忠講：「真正著，總是咱beh講，著有意思決斷beh得著有益。」
好言講：「我亦是an2-ni，是講叫議論有益e5代誌，人若an2-ni相kap 講，的確會na2知世間e5好看。天國e5有益，伊e5代誌是an2-ni。若beh逐項講，知--叫人的確著重頭生，才會-tit-thang入天國。亦知--叫人靠家己e5功勞m7是義，的確著靠耶穌e5功勞，才thang稱義。Iau2--e5,就是反悔罪、信救主、祈禱、當艱苦。」
盡忠講：「你講逐句著。我聽見che chin7歡喜。」
好言講：「Hai7!苦--ah！人攏無相kap 議論真道理，才m7知著信耶穌，koh m7知心肝著hou7聖神感化才會永遠活，lam7-sam2靠本身e5功勞。若是靠本身e5功勞，到尾beh入天國真正boe7。」
盡忠講：「得罪heh！請聽我講1句，人會知cheh代誌的確著得著聖神指示--伊，若m7是an2-ni，人就na7勤勤讀koa3 校勘攏boe7曉--tit。」
好言講：「你講我攏知。是聖冊有講『M7是天hou7咱，人攏無thang受--著。』Koh講，che攏是上帝白白e5恩hou7咱，m7是tui3人e5功勞。聖冊記che chin7濟，我攏會引。」
盡忠講：「今你我ai3相kap 講toh8落1項thang算做第1要緊？」
好言講：「出在你講，看你是beh講天，抑是講地；是beh講律法，抑是beh講福音；是beh講聖e5代誌，抑是beh講世俗e5代誌；是beh講過了e5代誌，抑是beh講未來e5代誌；是beh講外邦，抑是beh講本國，攏好。要緊著有益才thang。」
Hit-tiap8盡忠聽見cheh話，伊才走去近基督徒，細聲ka7伊講：「Cheh同行e5人，啥事chiah gau5?我想cheh人的確是gau5行天路。」
基督徒聽見cheh話，bun2-bun2-a2笑，講：「俺兄，你歡喜cheh人，伊e5話是合你e5心。Boe7曉--tit e5人濟濟hou7伊e5嘴sui2  拐--去。」
盡忠講：「俺兄你bat--伊mah？」
基督徒講：「Thai2-tho2 m7-bat--伊？Bat伊到有chhun。」
盡忠講：「HehN！Che是甚mih人？」
基督徒講：「Cheh人就是好言，kap 咱像所在。俺兄你啥事m7-bat--伊？抑是因為城真大，才m7-bat伊--mah？」
盡忠講：「Che是誰仔e5後生，企toh8落？」
基督徒講：「Che是能言e5子，代先企評論里，人攏bat--伊。若是伊e5嘴就na7 gau5講，根直亦是憨人。」
盡忠講：「我看伊e5面卻好看。」
基督徒講：「Boe7曉--tit e5人看了就是an2-ni。總是cheh人外皮卻會看--tit，內面chin7歹。親像畫，遠遠看cham2然會看--tit，一下近看了攏無局。」
盡忠講：「Tu2-tu2 看見俺兄你bun2-bun2-a2笑，我掠做是滾笑。」
基督徒講：「無，我an2-ni攏m7是滾笑，亦m7是 lam7-sam2家己teh liong7-iok人。Beh知伊e5詳細，thang聽我koh講。Chi2人不管交甚mih人，講甚mih代誌，攏會做--tit。論食酒e5人，伊亦會曉kap伊講。食酒那濟那興講。伊e5心kap 家內攏無敬拜上帝，清清用1支嘴敬拜tiaN7-tiaN7。」
盡忠講：「若是an2-ni，我khit這個人瞞--去。」
基督徒講：「俺兄，伊真正m7著，你著想到上帝e5國，m7是清清用嘴講，是著實心行。Cheh人就若會講到祈禱、反悔罪、信救主、重頭生，伊不過是用空空e5話來講na7-tiaN7。我bat到in 兜細膩看伊內外行甚mih kha-pang3。我講實在無增差；論祈禱、反悔罪、敬拜上帝，伊e5家攏無che。Cheh人服事上帝真正m7值著禽獸，伊實在是有la5-sam5,bak著聖e5道理，hou7厝邊鄉里攏譭謗cheh道理。見有bat 伊e5人，攏講伊外皮做聖e5學生，內面是做魔鬼。就伊家內e5人亦攏知。伊koh刻薄暴辱下腳手人，永永用無情理款待--伊，無啥事受氣koh罵--伊，hou7下腳手人beh kap 伊講話，攏boe7曉怎樣講才hou7伊歡喜。Koh kap 伊交關，hiah-e5攏講kap 這號人交關m7值著kap m7信道理e5人較好。是好言凡事攏無照公道，tu2著會吞--tit，會騙--tit，就順續去吞騙。M7-na7 an2-ni-siN，iau2有教伊e5子學伊e5款。伊e5子若有順良正直，liam5-piN就罵伊憨，親像大條蕃薯，無beh用代誌hou7伊辦；對人亦m7 o-lo2--伊。我想到這個人e5歹到an2-ni-siN，是會害濟濟人。若m7是上帝約束--伊，的確會那會害人。」
盡忠講：「俺兄，你an2-ni講，我實在著信，是你前bat--伊，koh是基督e5學生，的確m7是 lam7-sam2家己liong7-iok伊e5款式是an2-ni，亦m7是kap 伊歹才來chhin3-chhai2講--伊。」
基督徒講：「你an2-ni講亦著。總是我kiam2-chhai2親像你m7-bat 這個人，亦是聽見無信道理e5來講--伊，我亦cham2然疑in是teh誹謗。歹人永永愛誹謗信道理chiah-e5人。但是我講，攏是本身真tiuN知。Iau2有1項thang hou7咱疑--伊，就是好人掠這個人做見笑，無beh kap 伊做朋友。」
盡忠講：「Tui3 an2-ni看見--來，才知講kap 行有兩號，要緊著分別。」
基督徒講：「著。是講若無行伊e5話是空空；親像身軀若無神魂，就是死e5身軀。講起--來，敬拜上帝tau3-ti2著實實去行。聖冊有講『Tui3艱苦e5時陣照顧孤單、守寡，tiam3世間家己照顧無la5-sam5-siah8,che真正是誠實敬拜，tui3父上帝e5面前攏無厘厘仔驚人。』好言攏m7知che。伊想聖e5道理若sai2耳空聽--見，嘴講就會做基督好e5學生，che攏是家己騙。人聽道理親像掖種籽，會用嘴傳道理真正無夠額thang干證伊心內有信道理。到審問hit日，逐個照伊e5所行結案。Hit日上帝m7-na7問咱有信抑無？續問咱有行無？才有結案。世間煞尾比並親像收成hit-tiap8,五穀tui3重著會結籽，che是你攏知。Tui3 chia看--起來，好言lam7-sam2講聖e5學生，到煞尾日的確hou7主m7-tih8。」
盡忠講：「聽俺兄你講，hou7我記得摩西有講，清氣相e5精牲就是分蹄，koh翻草--e5,若kan-ta分蹄無翻草，亦是無清氣。好言e5款是an2-ni。伊永永講聖e5道理，永永kap 歹人相kap 行，攏無離，kam2會算做是清氣？」
基督徒講：「俺兄，你今講che，我亦beh講。保羅亦有講好言hit號是親像『扑鑼khau鈸』，有聲無器e5物。人傳道理kiam2-chhai2伊e5聲卻有親像天使，若無實實信福音，kau5-be2算是死，boe7 kap 天--nih8 e5百姓做伴。」
盡忠講：「我前chin7歡喜這個人，今cham2然厭--伊。著怎樣才會hou7伊做伊去？」
基督徒講：「你若聽我，除非若m7是上帝感化伊e5心，hou7伊會曉想，伊的確m7-tih8你，做伊去。」
盡忠講：「俺兄，你ai3我怎樣？」
基督徒講：「服事上帝用誠實e5心，俺兄你著用che kap 伊講。伊若甘願聽你，你著續問伊，看伊e5本身kap 家內有攏an2-ni抑無？」
Hit-tiap8盡忠就koh近倚好言講：「今你好--mah？」
好言講：「好--ah，你若早早來，到這tiap8講濟濟--lah！」
盡忠講：「著。今來講，總著代先讓我講1項，就是beh講，上帝賞賜恩hou7人，人怎樣會知有得著抑無？」
好言講：「你講這項chin7合我意，今beh kap 你講。上帝e5恩na2有tiam3人心內，的確會聲聲句句嫌歹，che是1項。」
好言beh講第2項，盡忠就遏止伊講：「慢且講第2項，著頭1項講明白，beh講才講。你tu2仔講，我想iau2未妥當，我講--kio3人著會chin7怨伊本身e5罪，才有憑據thang知--kio3有受--著上帝e5恩。」
好言講：「Chi2兩項有甚mih增差？」
盡忠講：「Heh！Toa7-lim5增差。人有代誌犯著伊e5縫，伊亦chin7 gau5嫌hit個歹。若是真tiuN怨伊家己e5罪，的確是心有受--著上帝e5恩，才會an2-ni。我有bat 看見人傳道理hit-tiap8,卻有cham2然嫌歹。但是伊本身kap 家iau2-ku2有行hit個teh嫌人e5歹。前約瑟e5主母愛kap 伊成親，約瑟m7允--伊，伊歹神氣假影大聲喉叫，有親像正經e5款式。但是伊e5心實在愛kap 伊行色慾e5代誌。Koh，人嫌歹有親像老母對伊e5子，卻有嘴罵伊e5歹，但是伊e5心肝定著有tiap8仔久koh抱--伊，chim--伊。」
好言講：「你ai3 chhe7縫嫌我--mah？」
盡忠講：「M7是an2-ni，我ai3你行四正。今請你講第2項。」
好言就講：「我講福音深e5意思，人若會真tiuN知，就是上帝e5恩的確有tiam3 cheh人e5心。」
盡忠講：「你an2-ni講，ku2  iau2未著。人未受著上帝e5恩感化，就福音深e5意思久亦會知。聖冊有講『會bat上帝深e5道理，若無相疼亦是無有益。』這項kam2會tit-thang做上帝e5百姓--mah？救主kap 伊e5學生講道理，bat ka7 in講：『Lin2若知che，行--伊就有福氣。』Hit-tiap8救主m7是講知就有福氣，的確講行才有福氣。今你著想，有這號空空知攏無行，親像聖冊有講『奴僕知伊主人e5意思攏無beh趁就是an2-ni。』人卻親像天使e5真tiuN知，be7的確是上帝e5百姓，chiah你講這兩項實在iau2未著。Che是怎樣才空空知是愛講話，愛品phong2--e5所歡喜。實實來行--e5是上帝歡喜。An2-ni講，你m7-thang掠我是看輕hit個知；是人若攏m7知，伊e5心thai2-tho2會做好？今你著校勘這個知有兩號，1號是kan-ta想，致到空空知；1項是真tiuN知，koah會行上帝e5旨意，親像大衛皇帝ka3 ti7詩篇有講：『賞賜我智慧守你e5律例，盡心去趁。』」
好言講：「你又是beh chhe7縫嫌我--mah？若是an2-ni相kap 講，根直是無有益。」
盡忠講：「人e5心有上帝e5恩抑無，家己會知抑boe7?你若有甚mih thang講，請你講。」
好言講：「你e5意思kap 我無合，我今m7講--lah。」
盡忠講：「你若m7講，聽我講。」
好言講：「好--ah，出在你講。」
盡忠講：「心肝有上帝e5恩，m7-na7家己會知，邊仔看--e5亦會知。是怎樣講家己會知？Chiah人受著上帝e5恩，伊知kio3有罪，若無救主thang靠，到尾根直是落地獄。Koh，知--叫有罪cham2然煩惱koah見笑。除非若m7是信救主，cheh罪永boe7赦，續boe7永活，才歸心信伊若親像人枵 ai3食，嘴礁ai3 lim。Koh1項，hit個人e5信是深抑khin2,就是伊e5平安歡喜，亦是親像信e5款式。伊e5信那深，伊e5服事上帝那切。人受著恩感化，才會知到an2-ni。但是著koh想1層，kiam2-chhai2一半擺著舊e5歹koh起--來，私慾忽然kham3--teh，心肝就若有上帝e5恩感化，有時kaN2亦家己m7知。」
「邊仔e5人看會知是怎樣。是看見伊真正有認救主，koh看見伊所行攏清氣，tu2-tu2 合伊e5嘴所講，就是心所想--e5,kap 所行ti7家內--e5,逐日e5行動舉止，攏有斟酌。」
「今人有受著上帝e5恩，會知抑boe7,我約略講了--lah。若是m7著，你thang辯駁，若無縫thang嫌，我beh koh問--你。」
好言講：「我m7辯駁，你有甚mih thang問？」
盡忠講：「我tu2-tu2 teh講，看你e5心kap 行動舉止有合抑無，亦是kiam2-chhai2你服事上帝空空用一支嘴na7-tiaN7，若是khin2 beh應我，ti7上帝面前講話著心kap 嘴相合。若是chhiN3-chhai2講，我這項亦做好，hit項亦做好，一下校勘你本身kap 厝邊e5干證，實在攏無影跡，che是toa7-lim5可惡。」
好言聽見che，hit-tiap8伊有紅面見笑，有tiap8仔久才自然應講：「你an2-ni講，代先我攏無想到這層。今你an2-ni問我，我無的確beh應--你。你就若愛查考beh來問我，我亦無beh hou7你問。你啥事問我？」
盡忠講：「看見你清清愛講聖e5道理，iau2攏m7知你會曉甚mih。我bat 聽見人講，你服事上帝，kan-ta是用一支嘴，iau2無 。照人講你歹到an2-ni，實在是辱著聖會，hou7人誹謗聖e5道理，koh hou7人陷落罪，險險beh落地獄。你若講服事上帝是kap酒醉、貪心、行淫慾、詈罵、講白賊，chiah-e5歹平平同罪。你an2-ni-siN連累聖會na2親像娼妓連累著正經婦人人。」
好言講：「你耳空輕聽人講，lam7-sam2嫌我，量你的確是刻薄e5人，通世間攏無1個中你意。Kap 你講根直是無益。」講煞，liam5-piN就進前做伊去。
Hit-tiap8基督徒近倚盡忠講：「Hai7--ah！這人做伊去，我前ka7你講，真正是無錯houhN？你老實kap 伊講，伊攏boe7曉聽，m7肯反悔改變，續ai3 beh kap 你絕交。但是伊已經去，出在伊去，責成是伊e5,m7是咱e5。Kiam2-chhai2伊若m7離咱，咱亦的確beh離伊，驚了咱hou7伊bak著，kap 伊e5歹攏無增差。保羅有明明講：『這號e5人咱著離開--伊。』」
盡忠講：「An2-ni卻著，總是略仔kap 伊講亦好，望伊後來kiam2-chhai2會曉想我e5話，卻家己反悔改變。就若m7 an2-ni，我老實kap 伊講，伊若落地獄，亦m7是我e5罪。」
基督徒講：「俺兄你老實kap 伊講到an2-ni chin7好，總是這tiap8 e5人罕得有chiah老實，才hou7人濟濟怨恨聖e5道理，親像怨臭物，是這號空空講e5人，kan-ta用嘴服事上帝。聖e5學生kap 伊往來，m7-na7 hou7人疑，續會辱著聖e5道理。我chin7愛眾人款待這號na2你款待--伊，若是an2-ni，伊kiam2-chhai2 m7反悔改變，的確看聖會親像熱熱e5地擋boe7-tiau5,thai2-tho2會久久tiam3--teh企m7去。」講煞，基督徒就吟詩講：
好言裝做好款式，
親像鳥隻thi2 sui2翅，
起頭tu2著盡忠兄，
一路kap伊相kap行。
背逆天父boe7 poeh-si2,
偏偏品伊bat真理。
講來講去chin7 gau5轉，
攏kap 上帝相對反。
佳哉阮今m7是憨，
緊用道理kap 伊講，
聽了鬱卒做伊去，
Che是iau2未重頭生。
兩個學生koh行路，將chiah-e5代誌koh拾起來講。那講那行，到m7知厭。Hit-tiap8入嚝野，tu2-tu2 行tit-beh出去，盡忠越過來看，liam5-piN看見1人來。盡忠bat--伊，就大聲問基督徒講：「Hit個你知--叫是誰？」基督徒一下看，就講：「Che是傳道，阮先生。」盡忠講：「Ku2亦是阮先生。教我去隘門就是cheh人。」傳道行近倚，對兩個學生講：「愛得lin2平安，連贊lin2 e5人亦續平安。」
基督徒對傳道講：「你來chin7好。前你疼我，愛我得著救，替我勤勤著磨，今koh見著你e5面，我chin7歡喜。」
盡忠亦對傳道講：「你來chin7好。阮teh行路e5人有你kap 阮做伴，真正有益。」
傳道講：「朋友--ah，tui3離別到今，近來好--mah？Lin2路--nih有tu2著甚mih？Lin2有照khi2-kang行抑無？請lin2 ka7我講。」
兩個學生才將路--nih8 tu2著e5代誌，攏逐項ka7伊講。講--kio3 in有過濟濟項e5艱苦才到chia。
Hit-tiap8傳道講：「聽見lin2講，我心chin7歡喜，m7是歡喜lin2 tu2著chiah-e5艱苦，是歡喜lin2會擔當chiah-e5艱苦來到chia。Koh m7-na7 an2-ni，續歡喜lin2 e5有益，連我亦有份。是講kio3播--e5是我，割--e5是lin2。到收成hit-tiap8,播--e5、割--e5,大家攏歡喜。總是要緊著到尾無變。聖冊有講『行好m7-thang半中長煞，時到的確會收成。』面頭前有榮光e5冕旒beh hou7 lin2,che冕旒永永boe7扑歹。Lin2著鬥  進前行，才會得著cheh冕旒。常常有人愛求cheh冕旒，就若出力走到遠遠，pou7-pin5有人chiN3伊頭前，冕旒liam5-piN hou7伊奪--去。聖冊有講『你所有--e5著出力照顧，免得你e5冕旒hou7人搶--去。』Lin2行chit-nih2,iau2是魔鬼e5箭射會tit到--e5。Lin2 e5目珠著常常注神ti7 hit個永永活e5國。若m7是天頂e5物，lin2 e5心m7-thang想。要緊著持防這個心肝e5私慾。是cheh私慾chin7歹oh改。Lin2著立志，攏無移易。知上帝逐時永永teh贊lin2。」
Hit-tiap8基督徒chin7 感謝傳道，koh 求伊教示iau2未閱歷 e5代誌，是傳道伊會代先知tit-beh tu2著e5代誌怎樣會壓制較贏--伊。Hit時盡忠續kap基督徒相kap求。傳道就tui3兩個學生講：「Lin2聽福音真實e5話，有知著經過濟濟艱苦，才會得入天國。亦知逐城有鐵鏈、危險、艱苦teh聽候lin2。今lin2 teh行cheh路，kiam2會久久攏m7-sai2 tu2著cheh艱苦？Lin2前tu2著e5代誌，大概thang做干證是an2-ni。這tiap8無偌久iau2有tit-beh tu2著，是lin2 tit-beh tui3這個曠野出去，到1個城，lin2 tui3這--nih8,的確會hou7 chiah-e5對敵四面包倚，ai3 beh盡力害--lin2。Hit-tiap8 lin2兩人的確會1個死，來干證道理。若是真正盡忠死，主的確將永活e5冕旒賞賜你。Ti7這nih8死--e5,就若艱苦到boe7顧--tit，但是比hit個iau2 ti7--teh e5同伴，koh較有福氣，是怎樣？是講-kio3 m7-na7代先到天城，koh hit個tit-beh 行路e5艱苦續會免--tit。Lin2到hit個城，看見我這tiap8 teh講，真正有影，著好膽m7-thang拾餒志--teh。」
Hit-tiap8我夢見兩個學生一下tui3曠野出去，liam5-piN看見頭前有1個城，名叫虛華。內面有1個大街市，名叫虛華市。這個市啥事叫做虛華？是因為hit個城攏是做chiah-e5空空無影隻e5代誌，koh hit個內面買賣--e5,攏是愛好看e5物，才名虛華市。
這個市m7是近來設，是在早就有。Tui3五千外年前，有行天路e5人beh去天城，na2親像chi2兩個學生一般樣。Hit-tiap8魔鬼kap 伊e5同伙，看見行天路e5人的確著tui3 chia過，才設1個街市lok  chia，做chiah-e5空空e5買賣，逐日無停。伊內中teh賣，就是厝宅、田園、百項e5工藝，逐項e5 kan-ki2、尊貴、官位、俸祿、品級、名聲、土地、邦國、私慾、lim食e5歡喜。Koh有逐項世俗e5物，親像娼妓、翁某、後生、查某子、主人、奴僕、女婢、人e5姓命、人e5血、身軀、靈魂、金、綢、緞、真珠、寶貝，逐項物攏chiau5備。內中iau2有空空e5邪術，親像唱歌、唱曲、搬戲、騙人、poah8-kiau2、拐棍、做賊，不時攏有。Ti7這個城iau2-ku2有偷theh8 、thai5人、背約chiah-e5歹。攏m7-sai2 用錢，據在人看。內中iau2有街衢真濟。有親像中國e5街衢、安南e5街衢、天竺e5街衢、大英國e5街衢、Hoe-ki5 e5街衢、法國e5街衢、呂宋e5街衢、荷蘭e5街衢，chiah-e5逐所在e5街市，攏有虛虛華華e5物teh賣。若beh去天城，路的確著tui3虛華城過。Kiam2-chhai2 ai3 beh去天城m7 tui3 chia去，的確著離世間。前萬王e5王當伊tiam3世間hit-tiap8,beh倒去本國，亦bat tui3虛華城過，tu2-tu2 是大墟 日。Hit-tiap8街市e5序大，撤旦，求耶穌買虛華e5貨，講伊若beh敬--伊、拜--伊，亦甘願beh讓--伊做街市e5序大。耶穌是極尊貴，撒旦才 chhoa7伊過這個街衢、hit個街衢。Hit-tiap8魔鬼用萬國e5排場hou7伊看，意思ai3 beh引誘耶穌買hit個空空e5貨。但是耶穌心肝攏無好che，攏無買半個圓。
Hit-tiap8兩個學生tui3這個街市去。一下入去hia，通城通街市攏gong5-ngiah8。這個gong5-ngiah8有幾若項，是in穿e5衫kap 街市e5人攏各樣。Hiah-e5百姓看見in，有e5叫做in是kham2;有e5叫做in是狂；有e5叫做in是別所在e5人。Koh gong5-ngiah8 in  e5腔口，罕得人會曉--tit。是兩個學生teh講話攏是天國腔口，街市人teh講話不過是世俗話。才大家看來看去，看in是外國人。Koh gong5-ngiah8兩個學生看hit個城內貨攏m7上目。有人叫in買，個學生攏用手ng耳空，m7聽，續大聲叫講：「求主hou7我e5目珠莫得看chiah-e5空空、 lam7-sam2 e5物。」Koh kiah8頭teh看，意思是tui3重天國na7-tiaN7。內中有1人看見兩個學生an2-ni，滾笑ka7 in講：「是beh買甚mih？」兩個學生就kek到tiam7-tiam7,ka7伊講：「阮是beh買真理。」人聽見che，na2看輕in。有e5罵--in，有e5 ki2-tuh8 --in；有e5大聲hiam3 beh扑--in。街市hit-tiap8攏茹chhiang2-chhiang2罷市。傳到hou7街市e5序大知，liam5-piN就本身來，教伊心腹e5人掠in來問。Liam5-piN就問兩個學生講：「Lin2 tui3 toh8落來，beh toh8落去，lin2啥事穿這號奇怪e5衫來chia？」兩個學生講：「阮是過路客，beh去阮本城，就是天頂e5耶路撒冷。人問阮beh買甚mih物？阮有講beh買真理，Iau2都無甚mih代誌。城內人kap teh買賣無緣故暴辱阮，m7 hou7阮行路。」審問e5人攏無信這兩個學生，liong7-iok in是狂，kaN2是刁故意beh吵這個街市，in才有來。Liam5-piN就kiah8藤條扑--in，將塗ka7 in phiak8,koh用tu5 ka7 in tu5,hou7眾人看。Hit-tiap8兩個學生ti7 tu5-nih8受人凌lek，街市e5序大看見che，liam5-piN大聲笑hah-hah。兩個學生清清吞忍tiaN7-tiaN7。人詈罵--in，in替人求福氣；人用歹話嫌--in，in用好話kap in講；人愛beh害--in，in倒反疼--in；才街市--nih8有一、兩個較會曉--tit e5人看見兩個學生an2-ni，倒反hou7人凌lek，才hiam3 ，教in著煞。街市e5人大受氣，就嫌cheh人，講kio3  in是kap 兩個學生結黨，ai3 beh 續責罪伊。Hiah-e5人就講：「看這兩個學生量是順道理e5百姓，意思m7是beh害人。」Koh講：「街市--nih8有濟濟人是較歹這兩個學生，kam2 m7著用tu5 ka7伊tu5,koh較重要ka7 in刑罰？」Hit-tiap8大家茹chhing2-chhiang2,相扑到著傷。Liam5-piN koh拖兩個學生去hou7序大問，講kio3伊吵街市nih8 e5人到hou7 in相扑。Tui3 an2-ni有將兩個學生重重扑，用鐵鏈ka7 in鏈，拖in去四界hou7人看，hou7人m7敢kap in結黨，亦連倚m7敢kap in倚。Hit-tiap8兩個學生那家己細膩，就那hou7人暴辱。In亦是溫柔吞忍，街市nih8 才有幾若人看見che ai3 beh信--伊。眾人tui3 an2-ni na2受氣，決斷ai3 beh害死兩個學生。liam5-piN喝in講：「Tu5 kap 鏈，che刑罰iau2未夠額，lin2 ku2是吵到通城，迷惑街市--nih8 e5人，論罪ku2著死。」An2-ni就吩咐人ka7 in關監，聽候後來才擬罪。Liam5-piN就ka7 in關，用腳khau3 ka7 in khau3。
兩個學生ti7監--nih8,想著傳道bat ka7 in講，心肝na2堅固信。Hit-tiap8相安慰，講：「咱兩人，若1個受陷害，koh較有福氣。」才逐個攏有存這個意願。若是知kio3上帝是掌管萬物，的確大家甘願出在上帝主意，hou7伊an2-ni就an2-ni。
到hit個審問e5日，就hou7兩個學生出來受審問，tit-beh擬in e5罪。伊e5按察司大人名叫惡善 ，有審問兩個學生e5話大概是講，in是吵鬧這個街市，扑歹in e5生理，擺弄城--nih8 e5人，hou7 in逐個相爭，koh引誘迷惑幾若人趁邪e5道理。In an2-ni行，實在是犯著王e5律法。
盡忠分訴 講：「我若有犯著伊，是講kio3伊有對敵上帝。Hit個人講kio3我是吵鬧街市，攏無影跡。Kiam2-chhai2有人倚我，m7是我去計謀，是in看我正經無 lam7-sam2才有an2-ni。Hit個人lin2稱做王，是上帝e5對敵，我無beh認伊。」
Hit-tiap8按察司吩咐眾人講：「若有人知che人e5歹，緊緊來做干證。」Hit-tiap8有3人做干證，就是嫉妒、事鬼 、Chhi7譽 。按察司問這3人講：「這個犯人你bat--伊mah？伊是甚mih罪？」Hit-tiap8嫉妒進前咒詛 beh照實講，有講：「Cheh人我bat 伊久--lah。伊e5名卻好，實在是大歹。不管是人君、百姓、國法、風俗，伊攏放hiat-kak8無要緊。伊清清出力beh引誘人，愛得人趁伊e5道理。我又本身bat 聽見伊講cheh虛華城e5風俗kap上帝e5道理極對反。伊an2-ni講，明明是將咱e5好事掠做歹，續嫌咱是逆上帝。」
Hit-tiap8按察司講：「亦有甚mih會thang責罪伊？」
嫉妒講：「我本然beh講到濟濟話，是驚了延chhian5 lin2 chiah-e5列位。若是別人干證了，伊m7-sai2 死，我beh koh講。」按察司就吩咐伊邊仔企。
Liam5-piN調事鬼走前來，指盡忠講：「你看cheh犯人，伊是怎仔歹，做你講。」
Hit-tiap8事鬼咒詛 beh講老實，有講：「我無啥bat cheh人，ku2亦無beh bat 伊。但是幾若日前，我bat kap 伊講，知kio3伊真正是迷惑百姓。是怎樣？伊hit-tiap8 teh講，攏是講阮服事鬼神、敬佛，che是m7好，koah hou7上帝受氣。照伊an2-ni講，就是阮敬佛、服事鬼神，攏是無有益，續有害，阮e5罪無thang赦，煞尾的確會沈淪。我e5干證就是che。」
Hit-tiap8 koh調Chhi7譽hou7伊咒詛，教伊若知--e5著講。
Chhi7譽就講：「列位大人--ah，這個人我bat 伊偌久--lah，伊m7應該講--e5,亦 lam7-sam2講，是我e5皇帝Piat8-se-pok永永hou7伊誹謗罵。Koh我e5皇帝貴氣e5人神，親像淫慾 、驕奢 、貪花 ，chiah-e5大人，kap Khek剝 、放利 chiah-e5老爺，阮e5城chiah-e5序大koh永永hou7伊看輕。Koh講伊若是家己會主tit意，chiah-e5大人的確beh早早趕hou7 in出城，m7准in企chia。M7-na7 an2-ni，伊續罵你，講你是歹人，iau2--e5,講boe7了。」
Hit-tiap8 Chhi7譽講煞，按察司對盡忠講：「你這號賊，chiah-e5正經人teh干證你，你有聽見--mah？」
盡忠講：「你著hou7我略略仔分訴--teh。」
按察司喝--伊講：「論罪你著死，但是我無beh chhiN狂害人，且hou7你分訴。」
盡忠就講：「嫉妒teh干證攏是無影。我teh講，是講--kio3國法、風俗e5代誌，若是kap 上帝e5道理相對反是m7著。我an2-ni講若未 tu2好，你著教我，我beh liam5-piN改。」
講：「事鬼所干證e5代誌，我是講--kio3服事上帝要緊著誠實信，這個信著有聖神e5感化才會。若是kiam2-chhai2 beh用這世間e5風俗，來相摻，到尾boe7得著救。」
講：「Chhi7譽所干證--e5,我實實是講，這個街市e5序大，kap chiah-e5大人，本然著企地獄，m7應該企這個城。我an2-ni講，是向望上帝保庇我，亦無別物。」
Hit-tiap8有幾若鄉里e5老大，邊仔teh坐，beh相kap 擬這個案。按察司對chiah-e5鄉里e5老大講：「攪吵咱e5城就是這人，列位已經有聽見眾人e5干證，koh有本身聽是伊家己分訴e5話。Beh hou7伊死抑是beh hou7伊活，出在lin2主意就是--lah。總是這國e5律法，kiam2-chhai2 lin2 boe7詳細知，今我beh講hou7 lin2聽。前法老年間有設1個條戒，就是別教若有生ta-pou，攏總ka7伊著hiat-kak8 hi2 河--nih8。Che是驚了伊生湠比伊較濟。尼布kap尼撒e5年間，亦有設1個條戒，見有m7拜皇帝e5像，就hiat落火爐--nih8。大留士年間亦有設1個條戒，除去拜王以外，不論上帝抑是神，人若有去拜伊--e5,就beh hiat落獅穴。Chi2 3個王攏是我皇帝e5人神。In所留--teh e5條戒咱著趁，這tiap8 cheh奸詐e5人實在有犯著in e5戒律。伊m7是無想，伊e5所講所行，實在刁故意beh去犯著--伊。論到伊e5罪，che是容允伊boe7-tiau5。今已經認伊e5罪，才著擬hou7伊死。」
Hit-tiap8眾鄉里e5老大有退去議論這層e5代誌。Chiah-e5老大e5名就是瞽者、絕善 、怨恨、嗜慾 、Su3-su3 、急悍 、驕傲、怨妒、說謊、殘忍、惡光 、恆怨 。Hit-tiap8 chiah-e5人逐個講家己e5意見。瞽者就講：「Cheh人chin7異端，我明明看見。」絕善才講：「這號e5人著趕出chi2世間e5外面。」怨恨亦講：「看見伊e5面目cham2然可惡。」嗜慾亦講：「Cheh人我本然boe7容允tit--伊」。Su3-su3才講：「我亦tong伊boe7-tiau5,伊是永永愛嫌我e5所行。」急悍續講：「著ka7伊thai5,著ka7伊thai5。」驕傲講：「這號粗俗人真正是人厭賤、怨恨。」怨妒講：「一下看見cheh人，我e5怨恨tauh8-tauh8起來。」說謊講：「Che是狂棍。」殘忍講：「Cheh人就hou7伊死，亦無夠額。」惡光講：「著緊緊hou7伊死。」Hit-tiap8恆怨亦有講：「人就若用天腳下e5物hou7我，我亦無beh kap 伊和，著緊緊hou7伊死。」Chiah-e5鄉里e5老大講--kio3:「An2-ni著。」就出去定伊e5死罪。按察司才有出命將盡忠拖到校場，hou7伊受極慘e5死，Hit-tiap8眾人拖盡忠出去照伊e5律法辦。代先用鞭扑--伊，koh用手亂亂cheng--伊，用刀tauh8-tauh8 leh8--伊，後來koh用石頭tim3--伊，用劍殘--伊，到尾將盡忠縛hi2柴thiau7--nih8,用火ka7伊燒做灰。
我有看見眾人hi2邊仔--nih8有車馬teh聽候盡忠。盡忠死了，liam5-piN接接伊上車，peh上雲--nih，直直到天門。Hit-tiap8 teh上去，我有聽見作樂e5聲，盡在好聽。較停我又有看見眾人koh將基督徒拖入監內，聽候別日擬罪。基督徒tiam3監nih有hiah久，上帝有用法度hou7伊會tit-thang出--來，m7-sai2 hou7 in害死。Hit-tiap8基督徒才進前行，有吟詩講：
盡忠有受害到死，
Mih-sai2啼哭無歡喜；
上帝法度一下行，
Liam5-piN接伊上天城。
我夢見基督徒hit-tiap8離hit個艱苦，koh再行m7是孤單行。是有1個朋友kap 伊結做兄弟相kap 行。這人名做賢望 。伊有看見盡忠kap 基督徒ti7虛華市--nih8,盡在好款式，才ai3 kap 伊相kap 做伴。Tui3 an2-ni看--起來，人若是敢phe死來干證道理，就會感化別人，續 hou7伊做聖徒行天路。Hit-tiap8賢望就ka7基督徒講：「虛華市--nih8 iau2有濟濟人teh相，看有機會才beh te3--來。」
基督徒kap 賢望相kap 行未偌久，有看見頭前有1人，名叫利徒 。In兩個jip著--伊，就問伊toh8落人，beh去toh8落？伊應講：「Tui3巧言 鄉來，beh去天城。」Iau2攏m7講伊e5名。
基督徒gong5-ngiah8講：「巧言鄉kam2有好人？」
利徒講：「有--ah！照我想亦是有。」
基督徒講：「我著叫你啥名？」
利徒講：「你我攏m7相bat。你若是beh tui3 chia去，我歡喜kap 你行，若m7,我 beh家己行。」
基督徒講：「Cheh巧言鄉我亦bat 聽見，照人講，cheh鄉社chin7富。」
利徒講：「著。這個鄉社實在chin7好額。Hia我有濟濟親戚。」基督徒講：「請問你e5親戚啥人？」
利徒講：「這鄉里大半是我e5親戚。較親--e5就是巧言、機變 、Hu7時  chiah-e。這個巧言鄉就是tui3 in祖名伊。Koh有令色 、兩向 、適可  chiah-e，攏是我e5親戚。Koh鄉里e5牧師，就是兩舌 先生，伊kap 我e5老母像父。我實實ka7你講，實在是尊貴。若是前我e5祖是pian船仔，面看東ka-chiah向西，行趁食，我e5家伙亦是tui3 an2-ni來。」
基督徒講：「你有某--mah？」
利徒講：「有--ah！我e5某真正經，伊e5老母亦是正經人。伊e5世系極貴氣。In老母是夫人，就是佯儀氏 。我e5某細漢學伊e5禮，不論是服事序大，抑是接接序細，逐項攏會。總是服事上帝，阮kap chin7誠實e5人，有兩項仔小事e5增差，chiah，若是差逆風逆流，阮無beh kap 伊頭毛去試火。Koh看見道理若是興旺，阮是真熱愛趁--伊。」
基督徒聽見che就近倚賢望講：「巧言鄉有利徒，諒必是cheh人。若是an2-ni，這所在e5匪類e5人，boe7有較厲害cheh人。」
賢望講：「俺兄你啥事m7問伊e5名，伊kam2是見笑m7講--mah？」
基督徒才koh近倚利徒講：「照你講，親像m7是平常人，我講若是無toa7-lim5增差，liong7-iok的確知你是甚mih號人，你kam2 m7是巧言鄉利徒--mah？」
利徒講：「Che m7是我e5名，是人怨我，用che叫我。我無ta-tit-oa5著想，是學chiah-e好人常常hou7歹人誹謗，總著忍受，就是--lah。」
基督徒講：「人叫你這個名kiam2無因端--mah？」
利徒講：「真正無。有1項kiam2-chhai2是tui3 an2-ni人有號我che名，chiah，是我chhau3-tu2-kham2 teh講 tu2-tu2 kap 這世間相合，才有濟濟得著有益，這個有益是家己來，m7是我去求--伊。無因端怨我啥事？」
基督徒講：「我bat 聽見利徒e5名，量的確是你，今攏無增差。但是我想--起來，真正驚了你e5所行 tu2-tu2 是合cheh名。」
利徒講：「你liong7-iok an2-ni，我亦無法你ta5-oa5。若是你歡喜kap 我做伴，後來的確知--kio3我好。」
基督徒講：「你若kap 我相kap 行，就若無順風順流亦著進前行，che實在m7合你e5意思。Kiam2-chhai2道理興旺，抑是受人窘逐、詈罵，攏平平著歡喜趁。」
利徒講：「莫得勉強我，著出在我家己主意，我才beh kap 你行。」
基督徒講：「若無照我講，連1步亦m7准你行。」
利徒就講：「我前所趁e5道理，是有益無陷害，我到尾無放hiat-kak8。你若m7 kap我行，我姑不chiong著家己行。看有別人beh te3我，歡喜kap 我做伴。」
Hit-tiap8我夢見兩個學生離開利徒進前行，攏無kap 伊做伴。有tiap8仔久越過來看，看見有3人te3利徒來到利徒hit-nih8。利徒有kap in行禮，3人亦kap伊接禮。這3人就是顧財 、Si3金 、珍物 。利徒前kap 伊相bat，是細漢hit-tiap8 kap 伊同學。In先生e5名就是漁利 ，教學ti7貪心府，好利 鄉。這個先生有用趁錢e5法度教伊e5學生，kiam2-chhai2是用強強theh8,抑是用舖排、用拐騙、用白賊。攏是用外皮假做信道理。Hit-tiap8 chi2 4人不止有得著in先生e5法度，逐人亦會開學做先生。Chi2 4人大家行禮煞，Si3金有問利徒講：「頭前teh行是啥人？」
利徒講：「Hit個是chin7遠e5人，伊是執家己e5癖行天路。」
Si3金講：「HaihN！啥事m7聽候咱kap 伊同行？伊kap咱kam2 m7是大家行天路--mah？」
利徒講：「實在攏總是行天路，總是hit個頭前行--e5,盡在孤tak8,執家己e5癖，看輕別人。就若有誠實e5人略略仔無合伊e5意思，伊就m7-tih8。」
珍物講：「Che實在m7好。你kap 伊無相合是甚mih代誌？請你ka7我講。」
利徒講：「這個人是執癖，攏無校勘道理，無看時陣，清清beh行。我是看好勢才行。In e5服事上帝是甘願將in e5家伙看做無要緊；但是我e5服事上帝，ku2是beh留我e5家伙，koah beh照顧我e5生命。In e5款式就若hou7逐人嫌--伊，in猶原執意，攏無beh合別人e5意思；我趁聖e5道理，ku2是看好勢才行。In是講kio3聖教kiam2-chhai2就若穿破衫hou7人看m7上目，亦的確著趁；我是想kio3聖教著穿金e5鞋hou7人o-lo2 才beh趁。」
顧財講：「你所講e5意思卻著，若是人無beh照顧所有e5物，lam7-sam2家己扑失落，我講伊是無智識。著『智識親像蛇』，聖冊kam2無講--mah？作 穡人ai3得收成，的確著聽候好天時。冬天e5蜂iau2-ku2知kio3著tiam3 hi2 siu7--nih8,m7-thang出來，到有thang討食hit-tiap8,才四界飛出來。咱著學伊。天時有落雨，亦有好天。這號人chin7憨，偏偏透雨beh去；阮愛行，著聽候好天才去。人服事上帝著續會照顧物，才合我e5意。上帝用萬物賞賜人，kam2 m7愛人顧hit個物，報答伊e5恩？An2-ni照情理講真正是m7-thang放hiat-kak8--伊。早阿伯拉罕、所羅門，服事上帝攏夠好額。約伯亦有講：『好人積蓄金濟濟親像塵埃。』Hit個頭前行--e5,若是照你e5所講，就kap 約伯所講e5大增差。」
珍物講：「阮e5意見攏是平平，就m7-sai2 koh講。」
Si3金講：「Cheh代誌真正m7-sai2 koh講，阮e5意見攏是an2-ni，聖冊kap 情理thang做干證。」
利徒講：「咱今行cheh路，閒仔話莫得講，請lin2用1項e5代誌相kap 講。設使有1人，不論是牧師，抑是做生理，kiam2-chhai2 ti7面前有1項利益thang得著，若m7是出力hit個真道理e5代誌，cheh利益的確boe7得著，in若會照che行，kiam2是無誠實e5人--mah？」
Si3金講：「你講e5意思我攏明白。請chiah-e5兄弟聽我解明。代先我beh講牧師。譬論有1個牧師做人chin7好，趁錢chin7少，看見別所在有1個頭路chin7好趁。Hit-tiap8伊亦有機會thang去toa3,怎樣才thang去toa3?Chiah，著比前koh較勤勤校勘道理，續著koh較捷捷去講道理，又伊所講e5道理著合chiah-e5教內e5人e5所愛，hou7 in來請，伊若會照che行，我亦講--kio3伊是誠實。Che是怎樣？Chiah，愛得有較好e5頭路，有甚mih m7-thang？又是上帝賞賜伊，m7是伊 lam7-sam2去求人--e5,有甚mih thang嫌？伊就若有這個頭路亦是thang。」
「Koh 1項，伊愛得著這個頭路，liam5-piN 那講究道理，那勤勤傳道理；又koh無執家己e5癖，會合教會e5意思，che是伊e5品行逐日那有進步，就那將小可e5頭路，換大頭路，kam2 thang講--kio3伊貪。Che就是勤謹伊e5代誌，hou7伊e5才調一發見長，thang向望別日有較好e5機會thang播揚上帝e5道理，就是an2-ni。」
「今beh講hit個生理人，kiam2-chhai2伊e5生理無甚mih交易，若會勤勤趁道理，有時會得著濟濟主顧thang交關，有時會娶著好額e5某，tui3 an2-ni看見--來，有甚mih m7好？在我看che攏是著。怎樣仔？是講--kio3趁真e5道理服事上帝，真正是好。Koh娶著好額e5某，有濟濟e5主顧，kam2是boe7做--tit mah？Tui3 chia看見--來，伊會得著好額e5某，koah會得著主顧，又兼會趁錢，che攏是tui3熱心服事上帝。我才講--kio3人拜上帝beh得著chi2世間e5利益是不止thang。」
Si3金an2-ni講了，眾人講伊e5話是著，講--kio3照an2-ni行，真正是好，koah有利益。Hit-tiap8基督徒、賢望進前teh行，4人liam5-piN同心一齊teh jip in，beh將cheh話辯倒這兩個學生。Jip be7著，有大聲叫in，兩個才停腳，聽候in來。4人未到兩個學生hit-tiap8,大家有參詳，看著甚mih人出頭kap in講。想kio3利徒前有kap in辯駁，教伊講，是較m7好勢，才beh hou7 Si3金kap in講。已經到，有kap 兩個學生行禮，Si3金才問in頂面teh講e5代誌，教in著講伊teh想到這層是怎樣。」
Hit-tiap8基督徒講：「照an2-ni講，就講到成千萬句，就略略仔知聖e5道理e5人，亦會曉辯駁。照聖冊講，人為著餅、魚，beh來te3耶穌，iau2-ku2是toa7-lim5 thang嫌，無講--kio3人將救主本身kap 伊e5道理beh得著這世間e5利益，kam2 m7是koh較可惡。人若an2-ni，就是拜偶像e5人、假好e5人、邪鬼、?姨hit號--e5。Beh講拜偶像e5人，前哈抹、示劍意思ai3 beh圖謀雅各e5查某子kap 伊e5精牲，若m7是領割禮無thang得著。In就ka7伊e5宗族e5人講：『咱眾人若學伊e5割禮，就雅各e5家伙、精牲，攏歸hou7咱。』伊甘願趁上帝e5百姓，攏是beh圖謀伊e5家伙才有an2-ni。Beh講到hit個假好--e5,就是法利賽人攏是hit個款。是in ai3吞守寡e5家伙，才有用捷捷祈禱來做圖謀e5路徑，但是伊後來會受著上帝重重e5刑罰。Beh講到魔鬼e5學生，就是賣耶穌e5猶大，伊亦是這號款。伊趁救主ai3得著袋仔內e5銀；但是這人煞尾亦會扑無，hou7上帝m7-tih8。」
「An2-ni講，lin2是會知我e5意思，若是掠lin2 e5話講--kio3是著，就是學chiah-e5拜偶像、假好、魔鬼e5學生，別日受報應，亦的確親像an2-ni。」Hit-tiap8 4人gong5-ngiah8,相看，靜靜teh企，無話thang應。基督徒講cheh話，hit-tiap8賢望亦講--kio3是著，chi2 4人it-liau2靜靜無話。In才企na2 m7安，勻勻仔teh行，讓兩個學生代先去。
Hit-tiap8基督徒ka7賢望講：「Cheh人kap 我辯駁，倒當boe7-tiau5,thai2-tho2會當得上帝e5審問？」
Hit-tiap8兩個學生進前teh行，有到1個平坦，chin7好e5所在，名叫安逸。兩個學生行chia chin7歡喜，可惜hit個所在無啥大，才liam5-piN過去。Hit爿有1個細山，名叫財山 ，內中有1個金礦。代先tui3 chia過--e5,永永奇怪hit個山，放hiat-kak8正經路，去探看--teh。行倚hit個礦邊，下底塗空空??，liam5-piN崩，人跋死hit--nih8。有e5無死--e5亦有著傷，一世人boe7好。
Hit-tiap8我夢見離hit條路無啥遠，有1人名叫底馬，伊e5款式不止好看，企hit礦前永永招行天路e5人去看hit--nih8。Hit-tiap8看見兩個學生，就大聲叫in講：「來，有 1項代誌，請你看。」
基督徒講：「有甚mih代誌thang hou7我放hiat-kak8正經路去看--ah？」
底馬講：「這nih8有1個金礦，內中有人teh掘金，你若來chia，厘仔出力就會大富。」
賢望ka7基督徒講：「啥事m7去看--ah？」
基督徒講：「我的確m7去。我bat 聽見。這nih8有濟濟人死。Koh圖謀財--e5,永永khit錢財害，卻boe7得thang行天路。」Liam5-piN 喉底馬講：「這nih8 kam2 m7是險--mah？Kam2 m7是濟濟擋人行天路--mah？」
底馬講：「這nih8若家己細膩，實在是無甚mih險。」伊e5話卻是an2-ni講，但是伊e5面色有見笑。
基督徒就ka7賢望講：「阮就na7一步亦無beh行去看，著直直行正經路。」
賢望講：「我想kio3利徒到chia，伊若請--伊，的確去看。」
基督徒講：「真正著，是伊e5心本然向chia；伊若到chia，10個的確死9個。」
Hit-tiap8底馬koh大聲喉講：「你啥事m7來看？」
基督徒直直嫌伊講：「你今攪吵主e5正道，是kap 主做對敵。你代先tui3重chi2世間，m7-tih8正經路。主今已經定你e5罪。啥事引誘我，教我學你？我若略仔離天路，主的確會知，我別日企伊e5面前thai2-tho2無見笑？」
底馬koh大聲喉講：「我亦是lin2 e5人，若聽候tiap8仔久，beh kap lin2同行。」基督徒講：「你啥名？我tu2仔teh叫，kam2 m7是你e5名--mah？」
底馬講：「著--lah，我就是名底馬，是亞伯拉罕e5後裔。」
基督徒講：「我bat 你。Ki-khap-sian2就是你e5祖，猶大就是你e5父，你是行in e5款。你e5父賣主已經吊死，你kam2著較輕e5刑罰？我若到主e5面前，的確將你e5所做ka7伊講。」兩個學生hit-tiap8離--伊進前行。
無偌久，利徒chiah-e5亦行倚財山，hou7底馬一下叫，liam5-piN去倚--伊。In chiah-e5 kiam2-chhai2是跋落金礦死，kiam2-chhai2是入hi2金礦teh掘金，抑kiam2-chhai2是hou7 hit個金礦e5毒氣chheng3死，我無的確知。我所知--e5,chi2 4人無koh行天路。Hit-tiap8基督徒吟詩講：
利徒、底馬真貪財，
講著有金，in就來；
但知受死，為金起，
無行天路無poeh死。
Hit-tiap8我夢見兩個學生到平洋外，路邊有一支古早e5 thiau7,款式chin7奇怪。兩個學生看見，心內cham2然gong5-ngiah8。Gong5-ngiah8是啥事？看見這支thiau7 是婦人人變--e5,兩個學生才看了koh看。一時間boe7曉tit甚mih因端。Hit-tiap8注神teh看，賢望有看見thiau7 頭有字，攏是親像在早寫--e5。伊淺學，基督徒較博學，liam5-piN叫伊來看，問伊看會bat boe7。基督徒就kiah8頭teh看，看較詳細才bat hit個字，是寫「著記得羅得e5某」。Liam5-piN就讀hou7賢望聽，hit-tiap8 才記得羅得e5某，tui3所多瑪城出來，頭殼越頭過來看，就變做鹽thiau7。才知這枝thiau7就是伊e5 thiau7。兩個學生看見che，真正是奇怪koah驚，才有相kap 講chi2下底e5代誌。
基督徒講：「HaihN！俺兄--ah！頭先底馬有請咱（lan2) 去看財山，今會tit-thang看見che，真正是及時。Hit-tiap8伊請咱去，你e5意思厘仔 愛去，咱若照伊請就去，上帝kiam2-chhai2會刑罰咱，hou7後身e5人看樣，有親像這個婦人人，敢亦敢--ah。」
賢望講：「我代先有 lam7-sam2 an2-ni想，今chin7煩惱koh反悔。但是上帝hit-tiap8無刑罰我，親像羅得e5某，我chin7奇怪，是講--kio3我e5 m7著kap 羅得e5某無偌增差。伊是越過去看，我是愛得去看。今上帝寬容我，恩真正大。心肝 lam7-sam2想che，我著永永見笑。」
基督徒講：「今看見cheh thiau7,咱著細膩想，thang持防後來。咱m7-thang想kio3這個危險過了是無相干，後來ku2亦有危險，ku2著實在細膩。羅得e5某卻有走出hit個城，無kap 城--nih e5人攏滅無，後來亦有hou7上帝滅--去，身軀變做thiau7。」
賢望講：「著。這個婦人人thang看樣。1項是炯戒咱莫得學伊e5歹，1項是教示人，若m7用che來看樣，的確會tu2著甚mih災禍。有親像Ko-lat、大丹、亞比蘭kap 同罪e5會長250人，攏總hou7 hit個地裂陷落--去，thang hou7以色列e5百姓看樣。今底馬kap 伊同伴e5人，啥事koh tiam3 chia計謀錢，做伊安穩teh企攏m7驚，che我都boe7曉--tit。羅得e5某照聖冊所講，身軀未放hiat-kak8正經路，不過貪心越過去看，liam5-piN變做鹽thiau7。今這支thiau7離底馬無偌遠，明明有看見，啥事koh lam7-sam2 an2-ni做？」
基督徒講：「Che真正是oh會曉tit，na7-sai2看伊an2-ni就知伊愛錢e5攏無倒轉。」
「怎樣thang比並--伊？親像人tiam3官府hit--nih8,看見賊hou7人刑罰，伊iau2敢偷theh8物；koh看見賊，ti7 hit校場--nih8 hou7人thai5頭，伊iau2敢偷--人。聖冊講：『所多瑪人真歹，上帝就na7好款待--伊，hou7伊有肥地thang tiam3,親像埃甸e5河。』伊iau2-ku2敢tui3上帝e5面前行歹。上帝才it-liau2受氣，拚天--nih8 e5大火滅無伊。照情理來講，人看見人行歹，受刑罰，伊猶原敢行歹，別日hou7上帝刑罰，的確koh較thiam2。今這個底瑪，你看，伊會免得後日e5刑罰抑boe7?」
賢望講：「俺兄，你講chin7著，我今會tit-thang m7-sai2死，thang hou7後身e5人看cheh恩實在是大。」
Hit-tiap8我夢見兩個學生進前teh行，行到好景緻e5溪。大衛皇帝名這個溪叫做是上帝e5溪。約翰名伊做活命水e5溪。行天路著tui3溪邊去，才兩個學生行到chia，hit-tiap8 chin7歡喜。Lim hit個溪水，清koah甜，會hou7人e5氣力勇。雙爿有樹，色緻mi7青翠，會結逐項e5果子，葉thang做藥，taN2-tiap8行路人e5病。Koh雙爿攏是草埔，內中有濟濟奇樣e5花，逐時草仔mi7綠，花mi7開，boe7枯ta5 koah boe7謝。Hit-tiap8兩個學生tiam3這個草埔倒teh睏，chin7快活攏無艱苦。睏起來，koh挽果子來食，koh lim hit個水，又koh再倒teh睏。過幾若暝日攏是an2-ni。Hit-tiap8就吟詩講：
活命e5溪水chin7甜，
雙爿果子逐項生；
花木常開無增choah8,
學生到chia極快活。
兩個學生tui3 chia beh koh去，有koh食果子，lim水才去。
Hit-tiap8我夢見in行未偌遠，有na2離hit個溪。兩個學生看見che，心內有煩惱，但是ku2 m7敢離天路來倚溪teh行。離溪邊，路chin7 kam-khiat8 oh行。In e5腳chin7酸軟，是因為行遠路。學生e5心chiah8餒志，愛得那行那平坦e5路。Hit-tiap8 tu2-tu2 面前有1個埔，名叫旁徑埔 ，倚hi2天路e5左爿，有籬笆thang盤入--去。兩個學生到chia，基督徒就ka7賢望講：「這個埔若有路thang kap cheh路平平去，著tui3 hia去，較好。」伊才去看籬笆，看見邊仔有路，親像kap 天路像路。Liam5-piN ka7賢望講：「Che chin7合我意，tui3 chia來去好。」
賢望講：「Tui3 chia去kam2無行m7著--mah？」
基督徒講：「量亦m7-sai2 驚，你試看--teh，kam2 m7是kap 這條路平平向tui3 hia去--mah？」賢望就趁伊e5話te3伊入籬笆。In tui3 這nih8行去，路實在是平坦好行。Teh行hit-tiap8,看見有1人頭前teh行，就是名做自是 。兩個學生是就叫伊，問講：「Tui3 chia去是toh8落？」自是講：「Cheh路thang3天城。」
基督徒ka7賢望講：「我頭先講真正著，你thang知我無 lam7-sam2講。」An2-ni就勻仔行te3自是去。未偌久日落，勻勻仔那暗，無看見面頭前e5路。這個頭前行e5自是才無張持陷落深坑，跋到骨折肉裂。這個深坑就是chit8-nih8 e5主設e5,刁故意beh害這號家己品phong2--e5。
兩個學生聽見有跋落--去e5聲，就大聲問--伊甚mih代誌。伊攏無應，清清聽見伊teh吐氣na7-tiaN7。Hit-tiap8賢望講：「暗bong-bong攏無看見，今咱ti7 toh8落？」基督徒靜靜，是in tui3 chia去攏是伊chhoa7--伊 m7著，才m7敢應--伊。Hit-tiap8起風、落雨、雷tan5、sih chhoah,水那漲起--來。賢望吐氣講：「HaihN！苦--ah！行chia錯--lah！」
基督徒講：「Tui3 chia行會tu2著an2-ni，是誰仔會知？」
賢望講：「我代頭行了che，亦有厘仔講，你若m7是較濟歲我，我的確ka7你講較詳細。」
基督徒講：「請俺兄莫得受氣，hou7你行m7著，tu2著che艱苦。我e5心chin7煩惱，實在我m7是刁故意，你著寬我。」
賢望講：「俺兄你e5心做你放寬，我無beh責備你。咱tu2著che艱苦，量別日的確有利益。」
基督徒講：「佳哉得著同伴親像俺兄你e5大量。我e5心chin7歡喜，但是咱的確m7-thang企chia，緊緊著倒轉--去。」
賢望講：「若是an2-ni，我著代先行。」
基督徒講：「M7-thang，我著代先，kiam2-chhai2路nih8有艱苦，我thang代先當，是你我行m7著路，攏是我e5罪。」
賢望講：「M7-thang。我看見你這tiap8心肝煩惱koah茫茫，驚見你koh行m7著，你m7-thang代先行。」Hit-tiap8聽見有聲講：「你著倒轉去，心肝向大路，就是你前行e5路。」兩個學生聽見che一發ai3倒轉，但是這tiap8水漲起--來那深，beh倒轉chin7險。
我看見兩個學生款式an2-ni，就koh家己想，離正經路啥事到chiah快，beh出m7著e5路啥事到chiah oh？
Hit-tiap8兩個學生iau2-ku2 phe死beh倒轉，但是四界mi7暗bong-bong，水mi7淹淹，幾若擺險淹死。In就若出力看怎樣會到hit個籬笆，hit暝攏無法tit--伊。佳哉忽然tu2著 1所在較無淹，才坐teh聽候天光。無偌久，sian7卻睏去。Tu2-tu2 離這nih8無偌遠有1個寨，名叫疑寨 ，寨主真強梁，名叫絕望。兩個學生hit-tiap8 teh睏，就是伊e5界內。寨主早早起來，ti7 hit個界內teh巡，pou7-pin5看見兩個學生ti7 hia teh睏，就大聲hiam3 in醒，問in tui3 toh8落來，啥事tiam3 chia？兩個學生講：「阮是行天路e5人，是行m7著才到chia。」
絕望講：「Lin2暝--時tiam3我e5所在teh睏是m7著，的確著kap 我來去。」絕望mi7大漢，氣力mi7大，兩個學生無ta-tit-oa5 才te3伊去，又家己知m7著，攏無會thang分訴。絕望就強強拖去ka7 in關監。監內烏暗koah臭，兩個學生失志，就有講：
絕望做人chin7是歹，
學生受伊深陷害；
關監悽慘極無比，
烏暗koah臭到beh死。
過拜三到拜六，通共有4日，兩個學生關這--nih8,攏無1滴水thang lim，1粒米thang食，無看見日，無1人來問--in，亦無親戚、朋友thang相覓，才那失志。Hit-tiap8基督徒chin7煩惱，講到in會an2-ni，攏是伊m7著。
絕望e5某名叫忽信 ，倒來，絕望有ka7伊講：「有兩人 lam7-sam2行我e5界內，我已經掠in來關監，今著怎樣設法？」In某講：「In甚mih人？Tui3 toh8落來？Beh toh8落去？」絕望攏總ka7 伊講。伊e5某講：「明仔日你著早早起來，ka7 in扑到不止siong-tiong7,莫得可憐--in。」到明仔早起，絕望就早早起來，kiah8大枝枴仔，入監扑兩個學生，親像扑狗一般樣。兩個學生據在伊扑，攏無半句話。伊iau2-ku2出力teh扑，扑到hou7 in ti7 hi2地teh noa3,差不多boe7振動，絕望才去。
兩個學生hit-tiap8 ti7監內chin7慘，1日清清吐氣，叫「ai-o」na7-tiaN7。Hit暝忽信知--kio3兩個學生iau2未死，對伊e5翁講：「你著教in家己死。」
絕望才天phu2光koh變面入監，看見兩個學生通身軀有重傷，就ka7 in講：「Lin2 ti7 chia ku2是永永boe7得出去，凌苦kiam2-chhai2著用刀、用索、用毒藥，緊緊家己死，che是較好。」Koh講：「Lin2到chia艱苦，啥事 m7 khioh死teh--ah？」
Hit-tiap8兩個學生求伊放，伊koh較變面，教in著tiam3 chia liam5-piN死。若m7是絕望hit時有起羊眩 ，腳手boe7出力，就的確hou7伊害死。
Hit-tiap8 才離兩個學生去，hou7 in家己扑算beh怎樣。兩個學生才將絕望講e5話參詳看thang抑m7-thang。
Hit-tiap8基督徒講：「今咱著怎樣？艱苦到an2-ni，m7知著活抑著死。凌苦kaN2著死較好，是這個監ku2比墓較慘。來趁絕望e5話較好。」
賢望就講：「今真正慘，若beh永永an2-ni，kaN2著死較好。但是咱著koh想，beh去天城，天主有講：『莫得thai5人』，人都m7-thang thai5,無講--kio3聽人e5話來家己害死--mah？Cheh thai5別人不過是害伊e5身軀，ku2 boe7害死伊e5神魂；到家己害死，是害身軀續害神魂。俺兄，你講ti7監--nih8比墓較慘，啥事m7想死了後iau2-ku2有地獄，就害死人--e5著tiam3 hit所在。聖冊有講『見有thai5人e5 boe7得著永活。』又著想，絕望e5氣力就若大，伊的確boe7逐項有權。Hou7伊掠--e5,量有時亦會tit-thang走出。上帝是逐項會，kiam2-chhai2會滅無這個絕望；也是kiam2-chhai2 hou7絕望e5監門有時boe7記tit choan7。Kiam2-chhai2 koh無偌久 tu2-tu2 tiam3咱e5面前病koh起，腳手無力，亦ku2敢。今著相看有縫thang走抑無。咱m7-thang想--kio3死，一意看lau5-pai2就是--lah。」賢望講che，略仔安慰基督徒e5心。Hit日兩個學生tiam3 hi2監內，四界暗bok8-bok8,真正是悽慘。
到日暗，絕望koh入監內，來看兩個學生有趁伊e5話抑無。看見in差不多beh死，1條氣teh theh8 na7-tiaN7，是兩個學生久久無食，khit伊扑，身軀著重傷才an2-ni。絕望看見in未死，liam5-piN大受氣，講in m7趁伊e5話，的確著扑較thiam2,hou7 in受--kio3死較好。兩個學生聽見che，cham2然腳手肉chhoah，驚到boe7顧--tit。基督徒這時卻hun7--去，不知人事，tiap仔久才精神。In將絕望e5話koh相kap 參詳，iau2未決斷。基督徒坐--teh，款式親像ai3趁絕望。賢望koh ka7伊講：「俺兄，你平素chin7好膽，這tiap8啥事驚到an2-ni？阿波侖thai5都boe7贏你。到hit個死蔭e5山腳有盡在險，你都無驚，這tiap8驚khauh8-khauh8 mih8代？我本是較小膽你，今絕望害，咱大家關chi2監內，我都無親像你chiah 忍。咱著爛爛性地，看有好勢thang走。咱m7-thang家己死，扑歹聖徒e5名聲。」
Hit時忽信koh問兩個學生有趁伊e5話抑無？絕望講：「這兩人極匪類，心肝koah掠坦橫，會堪得chiah-e5艱苦，攏m7甘家己死。」Hit-tiap8伊e5某講：「明仔日著拖in去看chi2寨內teh示眾e5頭殼骨，講：『Lin2若m7家己死，boe7偌久lin2會親像這號。』」
絕望才早早起來，果然拖兩個學生去看，攏照in某e5話講。伊講--kio3:「Lin2 teh看e5頭殼骨攏是行天路--e5,親像lin2入我e5界內，in e5身軀出在我thai5到碎碎，in e5頭殼出在我chui5。Lin2 boe7偌久總m7-sai2 驚m7著an2-ni。」Liam5-piN就hiam3兩個學生，ka7 in倒去監--nih8,1路ka7 in扑到thiam2-thiam2。Hit日 tu2-tu2 是拜六，兩個學生tiam3 hi2監內，猶原是照舊an2-ni悽慘。
Hit暝忽信koh kap 伊e5翁講到這層e5代誌。絕望講--kio3:「我都有thiam2-thiam2扑--in，koh用話逼in，in都m7家己去死，我都boe7曉--tit。」伊e5某講：「In到an2-ni iau2 m7死，量in kaN2亦是有向望，kiam2-chhai2是看有人thang來救--in，抑是in身軀有sai-khia e5 choan7匙thang choan7開走。」絕望講：「賢妻，你講che chin7著，天光我的確beh chhiau in e5身軀，chhiau到斟酌斟酌。」
Hit暝更深--lah，兩個學生teh求上帝，到天beh光iau2求未煞。Hit-tiap8基督徒liam5-piN會曉想講：「我身軀都有choan7匙，mih-sai2到chiah憨，猶原tiam3 chi2臭監--nih。我這個choan7匙的確會開這個疑寨四界e5門。」
賢望講：「若有che，hehN，真正是好，啥事m7緊緊theh8出來試看--teh？」基督徒就theh8出來，輕仔一下choan7--teh，監門liam5-piN開，兩個學生攏走出來。到hit中門，koh一下choan7--teh，亦開。到hit個外圍門，這個門是鐵--e5,真oh開，用hit個choan7匙ka7伊choan7,亦開，就出力sak hit個門，緊猛ai3走出來。門聲一下tan5,絕望卻醒--teh，醒chin就起來，beh jip去掠兩個學生。Hit-tiap8伊e5病koh起，腳手軟ko5-ko5,半步都boe7 jip。Hit-tiap8兩個學生直thau3走，走到hit個籬笆門，koh入天路，才m7免驚，是hit--nih8絕望boe7得到。兩個學生佳哉到chia，koh相kap 商量講：「著用甚mih法度thang hou7後身e5人知，hou7伊莫得tui3邊路去，免得koh hou7絕望掠著。」就企1個牌，扑字講：「Tui3這個籬笆門去thang3疑寨，hia有1個強梁e5人，名叫絕望tiam3 teh把守。伊看天主m7上目，tauh8-tauh8 beh害伊e5聖徒。」這個牌hou7 tiap8兩個學生有一首詩講：
禁地所在m7知閃，
Tui3 chia來行chin7危險；
今咱大家走出來，
企牌扑字教人知。
Hit-tiap8兩個學生koh tui3天路teh行，有到樂山 。到這個山就peh起，看見hia有花木，果子園，iau2有水泉。伊就挽果子食，亦有舀水洗身軀。Hit個山頂有牧者teh飼羊，tu2-tu2 企ti7路邊。兩個學生就倚來問講：「Che山主是誰，食草e5羊是誰仔e5?」
牧者講：「Cheh山就是以馬內利e5地，tui3 chia thang看見伊京城，羊攏是伊e5,伊替羊放sak生命。」
基督徒講：「Tui3 chia去是thang3天城--mah？」牧者講：「著。」
基督徒講：「Tui3 chia到天城偌遠？」
牧者講：「講--到這條路，若m7是行天路e5人的確是遠，行boe7-tit到。」
基督徒講：「這條路是好行，抑歹行？」
牧者講：「有這號人行了真好行，只有背逆道理e5人的確會跋tiam3 hia。」
基督徒問--伊講：「行天路e5人到chia，身軀sian7愛歇，有所在抑無？」
牧者講：「Cheh山主已經有吩咐阮講『著疼出外人，莫得boe7記--tit。』，今這--nih8有所在，出在你歇。」牧者koh問兩個學生講：「Lin2 tui3 toh8落來？Tui3 toh8落入這條路？Lin2啥路會堪得久久行這條路，來到chia？」
兩個學生就將情由ka7 in講。
牧者聽了就歡喜，笑笑ka7 in講：「Lin2來這個樂山，阮e5心chin7歡喜。」牧者e5名就是智識、練達 、謹守 、誠實chiah-e5。In有牽兩人e5手，chhoa7 in入帳房，用in tu2-tu2 beh食e5物策應--in。食了，koh請in且tiam3一、兩日，會tit-thang較相熟，身軀koh會tit-thang較快活。兩個學生亦愛hou7 in留，hit-tiap8更深--lah，才去睏。
到天光，請兩個學生起來，教in kap in去這個山thit-tho5,thang四界看光景。Hit-tiap8牧者相kap 講：「有幾若奇怪e5所在，咱著chhoa7 in去看。」就chhoa7 in peh 1個山，名號做異端。這個山後壁chin7懸koah斜。牧者教in著aN3落去看，講--kio3下底有骨頭，攏是山頂跋落去e5人，身軀hu，骨頭碎。基督徒講：「Che是甚mih因端？」
牧者講：「在早Hu2-bi2-nai2,Hui-li2-tou5 lam7-sam2講復活e5道理，有人趁伊e5話，liam5-piN背道理，lam7-sam2行，你kam2無聽見--mah？」
兩個學生講：「阮亦bat 聽見。」
牧者講：「山下碎碎e5骨頭就是chiah-e5。到今iau2未葬，是beh lok--teh hou7後身e5人看，hou7 in m7敢近這個異端山。」
牧者就koh chhoa7 in peh 1個懸山，山名叫做炯戒，教in著相hi2遠遠。In詳細teh看，看見hit--nih8有1個塚山，幾若人tui3 hia行來行去。Koh詳細teh看，看見hiah-e5人真正是青瞑，tauh8-tauh8觸--著，清清tiam3 hi2塚山--nih8 teh纏，攏boe7得出來。
基督徒講：「Che是怎樣？」
牧者講：「離cheh山下無偌遠，路邊有1個籬笆門，有路thang入草埔，你kam2無看見--mah？」
兩個學生講：「有。」
牧者講：「Tui3籬笆門入去，直直thang3到疑寨，有1個強梁e5人，名叫絕望，tiam3 hia把守。Chi2幾個行塚山e5人代先亦是行天路。行到籬笆門，路真歹行，才越入草埔--nih8,hou7絕望掠去關hit個疑寨e5監。關有hiah久，後來有挖in e5目珠，chhoa7 in去塚山--nih8,出在in lok8-lok8 seh8,到今iau2未thang出來，就是cheh代誌」。親像所羅門講：「放hiat-kak8智識e5路，的確會企chiah-e5死人e5中央。」
Hit-tiap8兩個學生想到che，大家對相流目屎。
Hit-tiap8我有夢見牧者chhoa7兩個學生koh到1個所在，tu2-tu2 是hit個山下。Ti7 hia有門，牧者就開cheh門，教in倚去看。內面攏烏暗，四界昏昏，有聽見pi-pi piak8-piak8 e5聲，親像火teh piak8,亦有聽見悽慘啼哭e5聲，koah有鼻見硫磺e5味。
基督徒講：「Che是甚mih？」
牧者講：「Che是地獄e5 sai-khia門，hou7 chiah-e5假e5學生tui3 chia teh入。有親像學以掃--e5,賣伊大子e5家伙；學猶大--e5,賣救主；學金工亞歷山大--e5,誹謗褻瀆福音；學亞拿尼亞kap 伊e5某撤非拉--e5,講白賊e5人，攏是tui3 chia入。」
Hit-tiap8賢望ka7牧者講：「我看chi2 chiah-e5人，逐個有行天路，實在kap 咱平平。」
牧者講：「著。In行天路久--lah。」
賢望講：「In行天路，是行到偌遠才無？」
牧者講：「有e5行到這個山，有e5未到這個山。」
Hit-tiap8兩個學生相勉勵講：「咱著迫切求救主，望伊用氣力賞賜咱。」
牧者講：「著。Lin2得著che氣力，不時著用。」
Hit-tiap8兩個學生koh ai3進前行，牧者亦愛tit in an2-ni，liam5-piN送in到山後。有詩講：
行到快樂hi2山場，
牧者ti7 hia teh飼羊；
愛tit學生到天城，
教伊進前koh再行。
Hit-tiap8牧者大家相kap 講：「今天城e5門，咱有千里鏡，著借這兩個學生看。」Iau2就chhoa7 in peh這個懸山，山名叫做清景 。牧者就將鏡借兩個學生。兩個學生接去tu2-tu2 tit-beh看，想著到牧者chhoa7 in去看山下地獄Sai-khia門e5代誌，心肝mi7驚，手mi7 chhoah，看了攏boe7準繩。但是an2-ni，iau2-ku2厘厘仔看見天城e5門，亦有看見hit個門chin7光。兩個學生看煞，就koh進前行。Hit-tiap8有吟詩講：
Chhoa7咱peh上清景山，
牧者將鏡借咱看；
注神teh照目chin7光，
遠遠看見天城門。
兩個學生tit-beh起身hit-tiap8,chiah-e5牧者1個用路站e5冊hou7 in；1個教in著細膩，持防phou5-thaN2 e5人；1個教in到hit個迷惑人e5所在，的確m7-thang睏；koh 1個替in祈禱講：「願上帝一路kap lin2相kap ti7--teh。」
我夢見到chia就醒。後來睏koh夢見，看見這兩個學生勻勻仔落山向天城去。略略仔離這個山e5左爿有 1所在叫做自滿 。1所在有1條路thang chhiah入天路。路細條koah彎越。兩個學生到chi2路口，tu2著1個少年人，款式搖搖擺擺，tui3 hit--nih8來，名做無知。基督徒問伊tui3 toh8落來，beh toh8落去。
無知講：「我ti7這個山e5左爿出世，beh去天城。」
基督徒講：「你想beh入天城kaN2 oh--ah？」
無知講：「好人會入，我啥事boe7?」基督徒講：「你若到天城，有甚mih憑據thang入去？」
無知講：「我知主e5命令，我平素有行好，有用公義款待人，亦有祈禱禁食，亦有toe5-ian5贊聖會，亦有賑濟散hiong人，今koh家己放sak本城，愛去天城。」
基督徒講：「若是入che路m7是tui3隘門，是tui3彎路入，驚了到審問hi-tiap8,的確掠你做賊，m7准你入城。」
無知講：「列位lin2 m7知代--ah。Lin2平素kap 我相熟，lin2趁lin2 e5教，我趁我e5教，就是--lah。Lin2 tu2仔teh講e5隘門，逐人知離阮e5城真遠。我量beh去hit--nih8,阮e5城的確無人bat 路。Lin2啥事m7看這條路，緊koah快行，tui3阮e5城來，就會tit-thang thang3 chia。」
基督徒看見伊家己掠做著，就細聲ka7賢望講：「聖冊講：『憨人iau2有thang向望。』到這個人攏無thang向望，koh講：『見有boe7曉--tit e5,一下出路，智識無夠額，若kap 人講，伊e5 boe7曉--tit就lau3-pauh。』咱 今著怎樣款待cheh人？著kap 伊koh講--ah；抑是做咱來去，hou7伊會曉得倒想咱e5話，後來聽候伊來，才勻仔勸--伊，看kiam2-chhai2會反悔boe7?」
賢望講：「在我想，這tiap8 m7-thang kap 伊講，著聽候後身，若會講--tit才kap 伊koh講。」Hit-tiap8賢望有吟詩講：
我看hit人名無知，
款式驕傲無謙卑；
末日審問若到時，
上帝kam2 beh容允伊？
兩個學生tui3 an2-ni代先行。無知亦te3後壁行。未偌久，入1條烏陰e5路，從中tu2著1人，hou7 7個邪神用7條索縛，hit-tiap8拖伊倒轉，直thau3 tui3山下e5門去。基督徒看見che ngiauh8-ngiauh8-chhoah，驚到boe7顧--tit。賢望亦是an2-ni。Tu2-tu2 邪神拖這人tui3 hia過，基督徒有來teh看有bat--伊抑無。量kiam2-chhai2是棄信鄉e5背道，但是看了無甚mih明白，是頭殼aN3-aN3 teh過，親像hou7人掠e5賊。這人過去了，賢望越過去看，看見ka-chiah--nih8有字講：「外皮是聖徒，心內是奸淫惡徒。」
Hit-tiap8基督徒對賢望講：「我bat 聽見這個好e5學生chit--nih8 tu2著e5代誌，今liam5-piN記得。Hit個人就是小信，亦是古意人，平素企心誠鄉。今beh講hit個代誌，伊e5情由就是an2-ni。Tu2-tu2 入這個烏陰e5路，外面koh有1條路，直thau3 thang3大路，名做殺徑 。人永永tui3 chia khit人thai5,才有cheh名。Hit-tiap8小信亦親像咱行天路，有坐chia teh睏。Pou7-pin5有3個強梁e5賊，就是兩志 、疑心 、罪kou  ，tui3大路落來殺徑，看見小信睏，才 liam5-piN走去倚--伊。Hit-tiap8,小信睏醒，tit-beh起來koh行，3個賊近倚喝--伊講：『企--teh，m7-thang去。』小信聽見，驚到面慄色，無力thang kap in抵敵，koah boe7走。」
「Hit-tiap8兩志講：『銀緊緊theh8 出來。』小信chin7 m7愛hou7伊theh8走，iN5-iN5纏纏theh8攏boe7出來。疑心就chhek倚伊伸手jim5伊e5肚koaN7，搶伊e5銀袋仔。小信liam5-piN大聲喝hiam3:『賊--ah！賊--ah！』兩kou就用大枝枴仔摃伊e5頭殼，hou7伊倒hi2地--nih8,就流血，親像beh死。Hit-tiap8 3個賊企teh看，聽見後壁有人聲來，驚了是篤信 鄉e5崇恩 ，就放小信hi2路--nih8,起腳緊猛走。有tiap8仔久，小信略仔較好，才勉強直直行。Hit-tiap8有詩講：
兩志、疑心kap 罪kou，
扑到小信走無路；
賊聽人聲就緊走，
宛然親像馬teh跑。」
賢望就問基督徒講：「Hit-tiap8 3個賊有攏搶伊e5物抑無？」
基督徒講：「無。伊e5身軀囥寶貝hit--nih8,無hou7 in chhiau著。伊e5寶貝iau2 ti7--teh。但是照人講，伊逐日teh開e5銀hou7 in搶到beh了，只有chhun淡薄碎銀na7-tiaN7，用到路尾，驚了無夠。我聽見伊行路hit-tiap8,tauh8-tauh8求乞來渡苦過日。伊e5寶貝的確m7賣。一路清清半枵半飽teh行，伊e5勢面真可憐。」
賢望講：「伊有thang入天城e5憑據，hit-tiap8無khit賊搶去，kam2 m7奇--lah？」
基督徒講：「Che chin7巧，若是無hou7賊搶去，ku2 m7是伊家己會曉想，才會an2-ni。伊tu2著賊hit-tiap8驚到boe7顧--tit，thai2-tho2會曉得囥伊e5憑據無hou7伊搶去？Che攏是上帝e5恩。」
賢望講：「伊e5寶貝boe7 hou7伊劫去，量伊e5心的確真歡喜。」
基督徒講：「伊若gau5用cheh寶貝，心肝真正thang歡喜。但是ka7我講cheh代誌e5人，講--kio3伊e5銀hou7賊劫去，心肝茹chhiang2-chhiang2到boe7曉--tit用伊e5寶貝。伊iau2 teh行路，一下想--kio3伊e5銀hou7賊搶去，liam5-piN煩惱到boe7顧--tit，攏boe7記tit伊有寶貝thang歡喜。」
賢望講：「苦--ah！這個人煩惱到chiah thiam2。」
基督徒講：「著。伊e5煩惱真thiam2,kiam2-chhai2咱亦tu2著che，身軀受傷，銀hou7人搶去，hit-tiap8 tiam3生疏e5所在，咱e5煩惱亦是an2-ni。伊hit-tiap8艱苦到an2-ni，ku2又boe7死，真正奇。人講伊後身行路，清清吐氣煩惱，到逐所在攏是an2-ni。路nih8 chheng7著甚mih人，就講伊toh8落tu2著賊，甚mih hou7伊搶去，身軀受著怎仔重傷，攏總講hou7伊知。」
賢望講：「伊hit-tiap8艱苦到an2-ni，啥事m7將伊e5寶貝去當，抑是去賣淡薄仔來做路費？」
基督徒講：「你an2-ni講，啥事到chia無明白？Kiam2-chhai2愛當這個寶貝，人無chiah濟錢thang ka7伊當；kiam2-chhai2 beh賣，有甚mih好額e5人thang ka7伊買？Koh ka7伊想--teh，是hou7人搶，hit--nih8 e5人攏boe7曉tui3重cheh寶貝，koh hit個所在攏無甚mih物thang hou7伊。Koh ka7伊想--teh，到天城若無cheh寶貝，的確boe7得thang得天nih8 e5家伙。」
賢望講：「我teh講，俺兄你an2-ni折我，啥事到chiah硬直？在早以掃為著1頓食，就讓伊e5小弟做伊e5兄，che kam2 m7是用伊e5寶貝相讓？以掃都會an2-ni，小信kam2 boe7--mah？」
基督徒講：「以掃真正有賣伊家己做俺兄e5名份。人學--伊是濟，總是學伊cheh款，真正是家己m7-tih8大福氣，來kap 以掃一般樣。Iau2-ku2著想以掃做人kap 小信無相同，伊e5寶貝亦無相同，你著分別。Che是怎樣nih8?以掃e5名份不過是koan-chio3天nih8 e5家伙，小信m7是an2-ni。以掃掠伊e5腹肚做主，小信m7是an2-ni。」
賢望講：「俺兄你講是著。但是我想到這3個賊攏無膽，若m7是an2-ni，啥事聽見人來，緊猛走？小信啥事到chiah驚？因何m7 kap in對敵，聽候到boe7贏in 才來走，iau2未遲？」基督徒講：「濟濟人講hit3個賊是小膽，若是kap in抵敵，人永忍--伊。Cheh小信實在是小膽，總是你kiam2-chhai2若tu2著這號賊，看見亦的確走，親像小信一般樣。這個賊ku2 m7是賊頭，是深淵王e5賊伙，若有大代誌，伊e5王liam5-piN贊伊。我亦bat tu2著cheh賊，chin7忍伊。Hit-tiap8 hou7伊逼倚我，我盡力kap 伊抵敵，伊e5聲一下喉，in e5王liam5-piN趕來贊--伊。Hit-tiap8真險，佳哉想著上帝e5恩，身軀有盔甲，ke-si扑boe7著。佳哉有這個盔甲，亦有出力kap in抵敵，但是ku2 chin7艱苦。Che若m7是本身tu2著e5人，攏m7知這層e5代誌。」
賢望講：「In e5膽若是大，想著崇恩來，啥事緊猛走？」
基督徒講：「崇恩一下到，in kap in e5王永永有走，啥事ah？崇恩是咱e5主e5大將。但是小信ku2 m7是大將，伊e5膽thai2-tho2會比得--伊？咱e5主就若有濟濟百姓，ku2無攏做大將，kiam2-chhai2 kap人相thai5,亦boe7親像大將大有功。在早大衛thai5科利亞，che kam2是囡仔會曉得--mah？青絲仔e5氣力kam2會值得水牛--mah？聖徒內中氣力有勇、liam2,信有大、細，小信實在是lam2-lam2 e5人，tu2著對敵才 liam5-piN輸。」
賢望講：「可惜崇恩hit-tiap8無出來kap 這3個賊抵敵。」
基督徒講：「崇恩就若出頭，贏伊亦是oh。崇恩卻gau5相thai5,用刀劍kap 伊la7,永boe7輸in，iau2當會tit tiau5。Kiam2-chhai2兩志、疑心chiah-e5,撥開伊e5刀劍，倚到伊e5身軀，boe7免得著倒。人已經倒，thai2-tho2會long3-heng5?若是細膩看崇恩e5面，看見有傷痕，thang知--kio3我講是有影。在早保羅kap in交戰hit-tiap8,bat 講：『愛保全生命已經失向望。』Koh這個強e5對敵，啥事到hou7大衛煩惱、吐氣、啼哭ah！希曼、希西家就若做大將，tu2著這個對敵，盡力kap 伊抵當，亦oh得liam5-piN得勝。Hit-pang彼得愛tit kap 伊見輸贏，就若是做主e5使徒卻亦無thang講伊有氣力thang贏--in。彼得hit-tiap8 chin7忍，忍到尾溜，有驚1個女婢，續m7敢認耶穌做主。Koh chiah-e5賊e5王，in一下喝hiam3伊就來，無一tiap8仔久kap in相離，常常會聽見in e5喉叫。Thai5若boe7贏，in e5王liam5-piN就來贊in。In e5王真強梁，『人ai3攻擊伊，刀尖chhak8 boe7入伊，盔甲無路用；看鐵親像菅芒；看銅親像枯ta5 e5柴；用箭ka7伊射，無想beh走；用石頭tim3--伊，伊看親像草枝。人用鎚仔ka7伊摃，伊掠做是草。人舞hit個革，伊掠做是滾笑。』猛到an2-ni，人thai2-tho2有法伊？Kiam2-chhai2會得著約伯e5馬，智識夠額thang kap 伊抵當，看當會tiau5 boe7?伊e5馬大概有詩講：
Che馬teh展威，
聲嗽mi7那雷。
出力一下跑，
對敵緊猛走。
耳空盡在利，
兵來伊攏知。
聽見鑼鼓聲，
並無小可驚。」
「今咱無這號馬thang騎，不過步輦teh行，咱kam2 thang愛見著對敵？抑是聽見有人較輸--伊，咱kam2會講得咱較有本事，永永boe7輸--伊？我看彼得hit-tiap8有生起 lam7-sam2想，liam5-piN 對耶穌品phong2講：『眾人就若m7-tih8你，我無m7-tih8你。』卻有講che後來輸對敵比別人較慘。今聽見這個天路有賊永永teh劫人，咱若teh行，著穿盔甲，theh8信pin5牌才著。聖冊有講『著theh8信e5 pin5牌，才thang用che扑無對敵e5火箭。』Koh著求主用兵te3咱，又著求主kap 咱去。前大衛有得著che，卻有tiam3死蔭e5山腳，伊e5心肝亦平安。摩西講mki5o：『若無主相kap 行，死較好，一步亦無beh行。』今咱若有主做伴，就成千萬e5對敵，咱m7-sai2驚。若是主無贊，咱koh較勇亦是死。我bat kap 人大交戰，受著主e5恩，會tit-thang m7-sai2死，但是我ku2 m7敢品phong2,講--kio3我有大本事才有贏--伊。我是愛得後來無tu2著an2-ni，就盡在歡喜。但是ku2又驚，這nih8是賊siu7,我所以才 忍。今我有靠上帝救--我，無hou7對敵贏我。有詩講：
對敵相thai5 chin7雄狠，
學生tu2著kam2無忍？
專心信主基督，
對敵boe7贏，koa3降伏。」
Hit-tiap8兩個學生進前teh行，無知亦te3--in，後來到 1所在，看見有1條路才入天路。Hit條路恍忽親像天路，兩個學生到chia，m7知beh tui3 tah8落1條去，才躊躇teh企。Hit-tiap8有烏烏大漢e5人，穿白白e5衫，倚來問--in：「Lin2企chia啥事？」兩個學生講：「阮 beh去天城，tu2著這兩條路，m7知toh8落1條較著。」這個烏漢講：「Te3我來，我beh去hit--nih8。」兩個學生就te3伊，tui3偏路去。行未偌久，hit條路勻仔越，hit個天城卻ti7 in ka-chiah後。但是兩個學生iau2-ku2 teh te3--伊，未偌久卻hou7伊chhoa7入羅網，腳hou7伊纏--teh，m7知beh怎樣。Hit-tiap8烏漢e5白衫pou7-pin5卻落--teh，兩個學生才看破知苦。但是ku2 boe7-tit-thang出來--lah，才tiam3 hia teh啼哭。
Hit-tiap8基督徒對賢望講：「我今就錯--lah。著細膩持防phou5-thaN2 e5人，牧者kam2無ka7我講--mah？今我tu2著，就是所羅門有講『人phou5-thaN2伊e5厝邊，親像張網纏人e5腳。』」
賢望講：「路程誌略牧者bat hou7咱，beh hou7咱知路，咱boe7記--tit theh8起來看，才行m7著。大衛bat 講：『世間濟濟強梁暴虐e5人，我趁你e5命令，hit人所做m7學伊行。』咱今真正m7值著大衛。」Hit-tiap8兩個學生tiam3 hit羅網teh啼哭。有hiah久，才看見1個面光光e5人來，就kiah8一枝鞭，倚兩個學生，問in tui3 toh8落來，啥事到chia。
兩個學生講：「阮是chin7艱苦teh行路人，beh去巡山。有chhiang7著1個穿白衫，烏漢e5講--kio3 beh到hit--nih8,招阮te3伊，才行m7著到chia。」Hit-tiap8 kiah8鞭e5講：「這個烏漢就是phou5-thaN2 e5人，面貌光光假做基督e5學生。」講煞，就將羅網拆裂，放兩個學生出--來，ka7 in講：「Te3我，我 chhoa7 lin2倒轉去正路。」伊就liam5-piN chhoa7 in入原路。Hit-tiap8問in講：「昨昏lin2歇tah8落？」
兩個學生講：「阮昨昏歇樂山，牧者e5布棚內。」
伊就講：「路程誌略，牧者kam2無hou7 lin2?」講：「有--ah。」
伊就講：「若是an2-ni，lin2 hit-tiap8躊躇teh企，kam2無theh8出來看？」
兩個學生講：「實在iau2未看。」講：「啥事m7看？」
In就講：「阮boe7記--tit。」
伊才講：「牧者kam2無通知lin2,著細膩持防phou5-thaN2 e5人？」
兩個學生講：「有--ah！總是阮看cheh人講話chin7好聽，kam2有疑伊是beh phou5-thaN2？」
Hit-tiap8我夢見舉鞭--e5教in倒hi2地--nih8,就用鞭扑--in，是ai3 beh教示in行正路。扑in hit-tiap8 koh講：「我所疼--e5,我責備伊，才著專心反悔改變。」扑煞，教in koh去，有koh ka7 in講：「牧者教lin2 hiah-e5話著記--tit，m7-thang boe7記--tit。」Hit-tiap8兩個學生ka7伊講多謝，細膩進前行。有詩講：
1個烏漢teh chhoa7路，
學生te3伊行腳步；
Chhoa7入羅網險險死，
佳哉救主救in去。
兩個學生進前行未偌久，遠遠看見面前1個人，勻仔行--來。Hit-tiap8基督徒對賢望講：「Hia有1個人去天城倒轉來，beh到咱chia。」
賢望講：「我看見了--lah，驚了亦是phou5-thaN2人，ku2著細膩--ah！」
Hit個人勻勻仔那倚來，到尾kap 兩個學生做1堆。伊e5名叫亡天 ，問兩個學生beh toh8落去。
基督徒講：「阮beh去巡山。」
亡天聽見cheh話，哈哈笑。基督徒講：「你笑啥事？」
亡天講：「笑lin2 boe7曉--tit。Lin2行cheh遠路無采工，就是--lah，kam2有別眾？」
基督徒講：「Che怎仔講？若到天城，你kam2想--kio3主m7 接接阮--mah？」
亡天講：「Haih！是誰仔beh 接接lin2?Lin2想e5所在，這世間攏無。」
基督徒講：「這世就若無，後世的確有。」
亡天講：「我前tiam3本城亦聽見有這所在，才去chhe7伊，今chhe7 20外年--lah，到今chhe7攏無。」
基督徒講：「實在有cheh所在，我聽ku2信。」
亡天講：「我hit-tiap8 toa3本城亦親像lin2信到an2-ni，才有來到chiah遠teh chhe7。若是有影有cheh所在，因何我chhe7 chiah久攏無？今我beh倒來去，前我有放hiat-kak世間所tui3重--e5,今我beh倒來去享福富貴。」
Hit-tiap8基督徒對賢望講：「這人teh講真正是an2-ni--mah？」
賢望講：「咱著細膩，che亦是phou5-thaN2--e5。我前趁這號，家己致到有艱苦。俺兄，你啥事想？Kam2無巡山--mah？阮tiam3樂山kam2無看見天城門--mah？咱著用信來行，的確有hit個所在。今著緊猛行，莫得hou7 kiah8鞭--e5 koh來追咱。聖冊有講『迷人離智識e5路，細子莫得聽。』指這句話。俺兄，你本然著教我，今我反轉教你，愛得你的確莫得聽這號人。咱著信，才會得著救。」
基督徒講：「我問俺兄你，m7是疑--kio3你無信，是beh試你，看俺兄你beh趁cheh人抑無？我早早知這號人是hou7魔鬼迷--去。今咱著緊猛行，是知--kio3咱信e5道理是真，攏無小可增（cheng)差。」
賢望講：「今我向望天e5榮光，心肝chin7歡喜。」兩個學生才 m7 chhap亡天，做in行。亡天亦笑笑做伊去。
Hit-tiap8 我夢見兩個學生進前teh行，有到 1所在，見有入chia hou7 hit個氣chheng3,人攏愛睏。賢望hit-tiap8到chia sian7-sian7想beh睏，就ka7基督徒講：「我今chin7愛睏，目珠chin7澀，差不多thi2 boe7開，beh tiam3 chia且睏tiap仔久。」
基督徒講：「Heh！的確m7-thang，我驚了咱睏boe7醒。」
賢望講：「啥事會到an2-ni？人行sian7,睏chin7好。若且睏tiap8仔久，精神kiam2-chhai2會較chhiau-chhek8。」
基督徒講：「早日1個牧者講--kio3有1個氣會迷人e5所在，教咱m7-thang睏。俺兄，你kam2 boe7記--tit mah？Koh聖冊kam2無講：『咱莫得親像眾人teh睏；著警醒、謹慎把守。』」
賢望講：「我知--kio3 m7著--lah，設使我家己tiam3 chia，kam2無 lam7-sam2睏，kiam2-chhai2會死亦敢。所羅門講：『1人m7值著兩人。』Cheh話真著。我到chiah久，會tit-thang kap 俺兄你做伴，就是大有益。俺兄，你盡力勸我，別日的確有好報應。」
基督徒講：「咱若boe7睏--tit，著來相kap 講話，che chin7好。」
賢望講：「著。」
基督徒講：「Ai3 beh相kap 講，著代先講甚mih？」
賢望講：「著將上帝起頭感化咱e5心來代先講，但是俺兄你著先講。」
Hit-tiap基督徒有吟詩講：
莫得tiam3 chia愛beh睏，
著用好代相kap論；
驚了照前入羅網，
大家koh再受苦痛。
Tui3 an2-ni有ka7賢望講：「今我beh問你 1項代誌，你第頭啥事想beh去天城？」
賢望講：「俺兄，你問我，是問我第頭thai2-tho2會知thang tui3重神魂--mah？」
基督徒講：「是。」
賢望講：「虛華市--nih8看見所賣e5物，我前真愛，我hit-tiap8 teh想，知--kio3若是猶原興這號，到尾的確會落地獄。」
基督徒講：「He，是甚mih？」
賢望講：「就是世間e5錢財，富貴、放蕩、酒醉、咒讖、hau-lak8、奸淫chiah-e5歹。Hit-tiap8我有聽見上帝e5道理，teh想知kio3行che歹，攏會hou7上帝受氣，到尾的確落地獄。我知--kio3 an2-ni，是tiam3虛華市--nih8有聽見盡忠kap 你e5話。」
基督徒講：「你hit-tiap8聽見，有liam5-piN反悔抑無？」
賢望講：「無。我hit-tiap8知--kio3有罪，亦m7甘願反悔，是心卻有知真道理是著，iau2-ku2目珠放khoeh-khoeh m7看，m7愛真道理e5光照我e5心。」
基督徒講：「Hit-tiap8聖神感化你e5心，你啥事m7?」
賢望講：「有幾若項。頭 1項，是m7知聖神愛beh感化我e5心。Hit-tiap8我攏m7知上帝愛beh感化人e5心，是代先hou7伊知--kio3有罪。第2項，我hit-tiap8歡喜chiah-e5私慾，親像好食物，心肝m7甘放sak。第3項，前kap 伊交陪--e5,我真歡喜伊e5所行，m7甘放離。第4項，hit-tiap8知罪，我e5心肝真艱苦到攏boe7顧--tit，今我m7敢將hit-tiap8 koh拾來想。」
基督徒講：「聽見俺兄你teh講，講--kio3你知罪艱苦，量kaN2亦有時m7-sai2 an2-ni。」
賢望講：「Kiam2-chhai2有時亦kaN2，但是未偌久koh想著有罪，ku2艱苦那thiam2。」
基督徒講：「Hou7你koh想著罪是為mih8緣故？」
賢望講：「有濟濟項。Kiam2-chhai2路--nih8 chheng7著好人；kiam2-chhai2 pou7-pin5聽見聖冊e5道理；kiam2-chhai2身軀tu2-tng7有病；kiam2-chhai2聽見厝邊有病；kiam2-chhai2 chhau3-kham3聽見哭e5聲；kiam2-chhai2想著到會死hit-tiap8;kiam2-chhai2聽見有人無張持死。Che攏是hou7我捷捷koh想著罪，久那慘。」
基督徒講：「你既然koh想著你e5罪，你kam2無驚hit個罪e5責成--mah？」
賢望講：「Boe7。我若koh想著beh行甚mih歹，hit-tiap8我心是那煩。」
基督徒講：「你hit-tiap8是怎樣？」
賢望講：「Hit-tiap8我家己teh想講--kio3著出力改變，若無，的確落地獄。」
基督徒講：「你真正有改變抑無？」
賢望講：「有。我m7-na7離舊e5歹，無beh kap 舊e5朋友交；koh出力服事上帝，逐時祈禱，勤勤校勘聖冊，煩惱我e5罪，講話老實，chiah-e5代誌。Hit-tiap8我攏是an2-ni行。」
基督徒講：「你hit-tiap8 an2-ni，kam2無家己講--kio3你攏著--mah？」
賢望講：「卻亦有an2-ni講，但是一心反悔，一心前e5艱苦猶原tiau5--teh。」
基督徒講：「你已經改舊e5歹，啥事koh煩惱到an2-ni？」
賢望講：「Hou7我an2-ni亦有幾若項。聖冊講：『人e5好，有義，攏是親像破爛la5-sam5 e5衫。』Koh講：『靠律法行e5人，無人thang稱做有義。』Koh講：『咱若行主e5吩咐，亦著家己講無路用e5奴僕。』我hit-tiap8才家己想講，家己e5好有義，真正那親像破爛la5-sam5 e5衫，靠律法行，tui3上帝e5面前真正boe7得thang稱做有義；趁主e5命令teh行，實在亦是無路用e5奴僕。可見靠律法想beh到天頂，che是真憨。Hit-tiap8我koh家己想講，kiam2-chhai2人有賒人e5物，通共欠五百箍，後來卻亦用現錢買，但是前欠--e5 iau2未清，hit個債主kiam2 boe7 tui3官府兜告，掠伊去關監--mah？」
基督徒講：「俺兄你用cheh譬喻，我無甚mih會曉--tit。」
賢望講：「我e5意思是講--kio3我已經得罪上帝，親像欠伊e5債iau2未還，今就若改變，想著到前e5歹，boe7免tit落地獄。」
基督徒講：「Che譬喻chin7好，請俺兄你koh講。」
賢望講：「知罪了，iau2有別項代誌hou7 我m7平安，是我e5所行，舉hit個極好--e5來看，內中亦有歹。我才知，前就若家己掠做著，我e5歹chin7濟ku2著落地獄。」
基督徒講：「你hit-tiap8怎樣？」
賢望講：「第頭我攏boe7曉怎樣，才有將我心內e5代誌ka7盡忠講。盡忠本然kap 我相熟。伊有ka7我講，要緊著得著1人無罪e5義，才會tit-thang救。若m7是an2-ni，通世間e5義攏boe7救你。」
基督徒講：「你hit-tiap8有信伊--mah？」
賢望講：「Hit-tiap8我家己掠做著，若聽見cheh話的確講伊憨，m7信--伊。到知--kio3有罪，一下聽見伊講，才無ta-tit-oa5著信--伊。」
基督徒講：「伊講的確著。有1個無罪，你hit-tiap8想chi2世間有這號人無？」
賢望講：「第頭聽見che chin7奇怪koah giau5疑，到勻勻仔kap 伊講，才那聽那深信。」
基督徒講：「這號無罪--e5,你有問--kio3是是誰？怎樣會tit-thang 對伊稱做義無？」
賢望講：「有--ah！伊有講che就是咱e5主耶穌，有坐ti7上帝e5大爿。Koh講：『Ai3得對伊稱做義，著靠耶穌釘十字架e5功勞來信--伊。』我koh問伊講：『伊1人義，是怎樣會hou7別人到稱做義？』伊講：『耶穌就是萬權能e5上帝，伊ti7世間有擔當hit個死，攏m7是因為家己，實實是因為別人；咱若信伊，伊e5義kap 功勞就算得是咱e5。』」
基督徒講：「你hit-tiap8 koh怎樣？」
賢望講：「Hit-tiap8我亦m7敢信伊。『驚了伊無beh救我。』我kap 盡忠an2-ni講。」
基督徒講：「Hit-tiap8盡忠應你怎樣？」
賢望講：「伊講kio3:『你著試看。』我才講：『我若an2-ni，ku2驚了我是大膽自專。』伊講：『M7是an2-ni，耶穌都有教你去。』Hit-tiap8 beh hou7我好膽敢去，伊有將這本聖hou7我。伊講--kio3 ：『Cheh聖冊是逐句有影，攏m7-sai2 厘仔giau5疑。』我才koh問伊講：『我beh倚救主著怎樣？』伊講：『你著關心切意求天父hou7你知伊e5旨意。』Hit-tiap8我koh問伊講：『求天父著怎樣？』伊就講：『上帝不時有坐伊e5恩典e5位。你著求伊赦你e5罪。』Hit-tiap8我才koh講：『Beh求伊，我ku2攏boe7曉--tit。』伊講：『你若求，著講：上帝可憐我有罪e5人，hou7我bat 耶穌來信--伊。我知若無耶穌e5義，永永著死，落地獄。懇求上帝可憐我，帶念耶穌e5義赦我e5罪。』」
基督徒講：「盡忠an2-ni教，你有行無？」
賢望講：「有--ah，我有捷捷行。」
基督徒講：「Hit-tiap8天父有允你求無？」
賢望講：「我bat 求幾若擺，伊ku2攏無允。」
基督徒講：「Hit-tiap8你怎樣？」
賢望講：「Hit-tiap8我攏boe7曉--tit。」
基督徒講：「Hit-tiap8上帝無允你，你kam2無想無beh求--mah？」
賢望講：「有--ah。Heh，我是boe7算得擺。」
基督徒講：「若是an2-ni，啥事koh求無煞？」
賢望講：「我有聽見講若無耶穌e5義，我的確著死。這句話我信--kio3真正是有影，才家己想講，若m7是an2-ni求，我穩當會死，寧可著定定求，iau2 thang向望活。Koh我記得聖冊有講『我的確緊緊到，看人e5所做，所行報應--伊。』我才直直祈禱。」
基督徒講：「上帝有教示你知--mah？」
賢望講：「有--ah。我有一日盡在煩惱，一生我攏m7-bat到chiah煩惱。這個煩惱是怎樣？是知--kio3我e5罪極重，的確著落地獄，受永永e5刑罰。我tu2仔teh想，pou7-pin5親像看見主耶穌tui3天aN3 teh看，hit-tiap8有ka7我講著信主耶穌基督，才會tit-thang救。我有講：『主--ah，我e5罪chin7重。』主就講：『M7-sai2 驚。我e5恩夠額thang救你。』我講：『主--ah，信主著怎樣？』主才講：『近我--e5,永boe7 枵；信我--e5,永boe7嘴ta。』只這句話hou7我知--kio3著信主kap著近主，意思攏是平平。Hit-tiap8我e5心受感化，目珠流目屎，koh講：『主--ah，我e5罪到chiah重，真正甘願救我--mah？』」
「Hit-tiap8主講：『Beh--ah，見有倚我--e5,我攏無beh 放hiat-kak8--伊。』我就講：『我ai3近你，著怎樣才無錯？』主有講：『基督耶穌到世間，是ai3 beh救有罪e5人。見有信靠--伊，會tit-thang赦罪，稱做義。伊做tiong-po2永永活ti7天--nih替咱祈禱。』我想到這句話，才知ai3 beh稱做義，的確著一意信耶穌；ai3得贖罪的確著專專靠伊e5血。耶穌趁上帝e5律法，受著律法e5刑罰，che m7是為家己才an2-ni，是為著人。」
「Hit-tiap8我知--kio3 che，滿心歡喜，流目屎，心肝清清疼耶穌，疼伊e5百姓，疼伊e5道理。」
基督徒講：「你e5心肝會到an2-ni，真正是耶穌教你。Iau2你後來e5心是怎樣？」
賢望講：「我hit-tiap8受著伊e5教示，才知通世間e5人就若家己叫做義，iau2-ku2是有罪。我亦知上帝就若極公義，伊會稱有罪e5人叫做義。我koh真見笑前e5歹，我才決斷想後來一世人的確beh趁救主。」
Hit-tiap8我夢見賢望越過來看，看見無知tui3後面來。就對基督徒講：「你有看見hit個少年人liau5-liau5 thian-thian tui3後面來，離咱偌遠ah？」
基督徒講：「我有看見。伊chin7 m7愛kap 咱同行。」
賢望講：「在我想，伊若kap 咱相kap 行，亦無害toh8落。」
基督徒講：「著--ah。但是伊ku2 m7。」
賢望講：「量伊e5意思是an2-ni，但是咱著聽候伊來。」兩個學生才聽候伊。無知那行那倚--in。基督徒才大聲叫伊講：「著緊猛來，啥事chiah chhian5?」
無知講：「我愛家己行，m7愛kap 人相kap 行。」
Hit-tiap8基督徒細聲ka7賢望講：「我kam2無ka7你講，伊m7愛kap 咱相kap 行？但是這nih8真靜chauh，著kap 伊行較好。」賢望才ka7無知講：「你chiah久好--mah？你信上帝，你e5意思怎樣？」
無知講：「我想攏著。我teh行路，永永有好e5念頭家己安慰。」
基督徒講：「有甚mih好e5念頭，請你ka7我講。」
無知講：「我就是念著到上帝，念著天堂。」
基督徒講：「魔鬼kap chiah-e5沈淪--e5,ku2亦有這號e5念頭。」
無知講：「我m7但是清清念，ku2亦愛得著。」
基督徒講：「有濟濟人愛得著che，煞尾ku2 boe7得著。聖冊有講『見有懶惰--e5,心肝愛得著，到尾攏無。』」
無知講：「我m7-na7念，koh為著伊將所有e5物攏放hiat-kak8。」
基督徒講：「你kaN2未必然是將所有e5物攏放hiat-kak8。人濟濟講che是快，實在ku2不止oh。你講為著上帝，為著天堂，才放hiat-kak8 chiah-e5物，有甚mih憑據？」
無知講：「有。我e5心肝thang做憑據。」
基督徒講：「所羅門講『家己靠伊e5心--e5,是憨。』」
無知講：「所羅門cheh話是指歹心--e5講，我e5心ku2好。」
基督徒講：「有甚mih憑據？」
無知講：「Chiah，我e5 心肝向望天堂，永永安慰。」
基督徒講：「Che kiam2-chhai2是你e5心肝家己騙。我teh想，永永有這號人無甚mih thang向望，心肝亦家己叫做歡喜。」
無知講：「我m7是空空歡喜，我心肝想到hia，就行到hia。」
基督徒講：「你thai2-tho2會知an2-ni？」
無知講：「我e5心肝家己知。」
基督徒講：「Haih！Che的確是將賊來干證賊，反轉家己講伊m7是賊。聖冊若無干證你是an2-ni，iau2攏無別物干證thang憑得。」
無知講：「心肝生起好e5念頭，kam2 m7是好心？人e5所行若趁上帝e5戒律，kam2 m7是好品行？」
基督徒講：「心肝生起好e5念頭，實在亦是好心；趁上帝e5戒律來行，真正亦是好品行。但是家己掠做an2-ni，kaN2未必然有an2-ni。」
無知講：「在你e5意思，好e5念頭著怎樣，趁上帝e5戒律去行，又著怎樣？我ai3你詳細ka7我講。」
基督徒講：「好e5念頭有幾若項，有念著到本身，念著到上帝，念著到耶穌，iau2有念著到chhin3-chhai2項。」
無知講：「念著到本身，怎樣講--kio3是好？」
基督徒講：「若合上帝e5道理，就是好。」
無知講：「念著到本身，怎樣講--kio3是合上帝e5道理？」
基督徒講：「上帝講--kio3咱著an2-ni，咱亦想kio3著an2-ni，就是合上帝e5道理。今我beh講較詳細。聖冊有講『無1個是義，無1個好品行。』Koh講：『人e5心所計謀，永永是囥歹e5念頭na7-tiaN7。』Koh講：『人e5心tui3細漢hit-tiap8,就囥歹e5念頭。』在我想亦是an2-ni。念著到我亦是an2-ni。我若會念到an2-ni就是好，因為合上帝e5道理。」
無知講：「心肝有到hiah歹，我攏m7信。」
基督徒講：「你若是an2-ni，是你一世人未 bat 念著到好e5 oh。我ka7你講，上帝講--kio3咱e5心肝是怎樣，koh講咱e5品行是怎樣，咱e5心若kap 伊相合，就是好。」
無知講：「你講cheh意思，請你ka7我講較詳細。」
基督徒講：「聖冊有講『人e5所行彎khiau無直，m7好koah koai7癖。』；koh講，『本然m7-tih8正經道理，koah m7-bat。』人若甘願認an2-ni，就是好，是因為合上帝e5道理。」
無知講：「念著到上帝又著怎樣？」
基督徒講：「若是合聖冊所講，就是好。上帝怎樣聖冊攏有記載，我講boe7了。今beh講 1項，就是我e5做人，上帝盡知，我有罪，家己m7知，上帝攏知；koh我心內暗靜e5念頭，上帝攏明白；koh伊看咱e5義親像臭味一般樣。我若靠我e5義，近伊，上帝的確m7容允我。」
無知就講：「你啥事看我親像憨？我kam2有想上帝e5所知boe7較贏我？Kam2有想--kio3我敢靠家己e5好來倚上帝--mah？」
基督徒講：「今你an2-ni，你e5意思是怎樣？」
無知講：「大略來講，我知--kio3的確著信耶穌，才會稱做義。」
基督徒講：「Haih！已經家己m7知罪，啥事koh講信耶穌？你家己想--kio3本然攏無罪，所行攏無歹，在你本身家己看，攏m7-sai2 靠耶穌來稱做義。你啥事iau2講信耶穌？」
無知講：「卻是an2-ni，我信亦好。」
基督徒講：「你是怎樣信？」
無知講：「我有信--kio3耶穌替有罪人e5死；我koh信kio3上帝看我有趁伊e5律法，beh赦我e5罪，叫我做義。我kiam2-chhai2 beh較詳細講；上帝有歡喜我有趁伊e5律法，攏是因為耶穌e5功勞才有an2-ni款待我。」
基督徒講：「你an2-ni講，我ku2 beh駁你。你e5信實在kap 聖冊e5所講攏無符合。照聖冊所講『人會tit-thang稱做義，是為著耶穌e5義算做是咱e5,m7是講--kio3上帝歡喜咱e5好，稱咱e5做義。』照你e5信，耶穌是將咱e5好稱做義，m7是將咱本身稱做義。Che是無合。」
無知講：「Haih！你是ai3我kan-ta靠耶穌e5功勞，家己e5好攏無要緊--mah？若是an2-ni，是出在人lam7-sam2去行，攏thang。人若是清清tui3信會tit-thang稱做義，攏m7是厘厘仔靠家己e5好，伊若行歹，是無要緊--mah？」
基督徒講：「你名做無知，講話亦是無知。這個信耶穌hou7人會tit-thang稱做義，che義是怎樣，你都boe7曉--tit。是講--kio3人若信伊e5義，就會hou7咱歡喜降服上帝，就疼耶穌，就欣慕伊e5道理，就疼伊e5百姓，kam2 iau2-ku2有lam7-sam2行，親像你這號無知所想--mah？」
Hit-tiap8賢望對基督徒講：「俺兄，你著問伊，看天父有bat 用耶穌來教hou7伊知無？」
無知聽見cheh話，就講：「HaihN！thai2-tho2有che ah？我想--kio3 lin2講che，的確是大家心肝發狂。」
賢望講：「Che是怎仔講？耶穌m7是本然人所會看見，若無天父用伊來教人知，人是攏m7 bat--伊。」
無知就講：「你信到an2-ni，我ku2 m7是an2-ni。你濟濟 lam7-sam2想，我卻m7 tah8著你，但是我e5所信ku2亦著。」
基督徒講：「你著hou7我講1句話。只這項e5代誌，你ku2 m7-thang chhin3-chhai2講。我e5好朋友賢望有講，我敢做干證。是講kio3若m7是用基督來教人知，人thai2-tho2會bat 伊？人用信來接接耶穌，這個信就是上帝極大e5氣力，hou7人e5心生起來。若是有an2-ni，你都m7知，你才著緊緊醒悟，想著家己有險，走去近主耶穌。Che耶穌就是上帝，伊e5義就是上帝e5義，若倚靠伊e5義，才會tit-thang無罪。」
無知就講：「你行真緊，我boe7堪得kap 你相kap 行。你thang代先行，我beh te3你ka-chiah後去。」兩個學生就吟詩講：
無知心肝攏無驚，
正經道理伊m7聽，
倚靠家己行功勞，
有知背主會扑無。
論到che罪著怎樣？
Beh上天堂m7-sai2想，
緊緊棄邪來歸正，
才免後來歹報應。
Hit-tiap8基督徒有對賢望講：「伊e5款式an2-ni，咱著koh家己行。」
兩個學生tui3 chia就緊緊進前行。無知亦te3 in後面來。Hit-tiap8基督徒講：「可惜這個人路尾的確m7好。」
賢望講：「苦--ah！咱城--nih8 e5人濟濟有親像這號。不論是通家，通鄉里，名卻講--kio3是聖e5學生，亦攏總是an2-ni。咱e5城--nih8 iau2-ku2都是濟濟an2-ni，無講--kio3無知e5本鄉kam2 m7是an2-ni--mah？」
基督徒就講：「聖冊有講『上帝出在伊目珠青瞑boe7明，耳空臭耳聾boe7利。』今想這號e5人是怎樣？伊kam2無時略仔會知罪，知kio3伊家己有險--mah？」
賢望講：「俺兄你比我較年長，thang家己講。」
基督徒講：「你若m7講，照我e5意思，這號人量kan2 亦有時陣會知罪。若是伊平素本然無知，攏m7知家己反悔罪是好，才無beh反悔罪，猶原去 lam7-sam2行。」
賢望講：「在我e5意思，亦親像俺兄你e5所講，是人會反悔罪chin7有路用，thang hou7伊起頭行天路，心肝四正m7-sai2 歪。」
基督徒講：「人會an2-ni驚惶，chin7大路用都著聖冊有講『敬畏上帝就是智慧e5起頭。』到底驚惶著tu2好。」
賢望講：「Tu2好e5驚惶是怎仔講？」
基督徒講：「Tu2好e5驚惶有3項thang講，第1項起頭著反悔罪。第2項，咱ai3會tit-thang救，著專心靠耶穌。第3項，咱著細膩趁上帝e5道理，歸榮光上帝，m7-thang厘仔違逆--伊，致到hou7咱e5心肝無平安。」
賢望講：「俺兄你e5所講真正著，總是這個迷氣e5所在，咱今行thang3抑未？」
基督徒講：「俺兄你啥事問che？是m7愛講cheh代誌--mah？」
賢望講：「M7是，我是愛知今行thang3,抑未thang3。」
基督徒講：「Koh行6、7里就thang3。但是咱著koh將前e5話來講。Cheh反悔罪、驚惶e5代誌，無知hit號真正是m7知有路用，才beh心肝遏止--伊。」
賢望講：「伊甚mih代誌beh遏止--伊？」
基督徒講：「有3、4項。第1項，反悔罪驚惶，che實在是上帝hou7伊an2-ni，伊想kio3 che是魔鬼，驚了hou7伊害，才無beh tih8--伊。第2項，伊講驚了信主e5心hou7驚惶害，才盡力遏止，但是伊家己講有信，立實ku2無。第3項，伊講是伊e5本份，著m7-thang驚，才心內kiam2-chhai2 pou7-pin5有驚，伊猶原m7驚。第4項，伊知--kio3反悔罪、驚惶是未iau2-ku2 thang家己靠做有gau5,才盡心m7-tih8這個驚惶。」
賢望講：「Cheh款式我普普知。前我m7知，hit-tiap8亦親像an2-ni。」
基督徒講：「咱今著放hiat-kak8無知，另外來講有益e5代誌。」
賢望講：「好，俺兄你著代先講。」
基督徒就講：「10年前lin2城--nih有1人，趁真道理hit-tiap8,出力鬥相爭代先行，伊e5名叫暫信 ，你bat 伊--mah？」
賢望講：「有，我bat--伊。伊前企絕恩 鄉，離信實6、7里，kap 反舊做隔壁 。」
基督徒講：「著，cheh人醒悟hit-tiap8,我ka7伊想，伊實在是家己知罪，續知罪e5報應。」
賢望講：「我量亦是an2-ni。伊e5厝離我hia lim2-lim2仔成舖路，永永來見我。Hit-tiap8心肝曉悟流目屎，我真可憐--伊，向望伊thang做好。但是看到後來，伊是空空講『主--ah！主--ah！』」
基督徒講：「伊bat一擺ka7我講，beh行天路，伊e5意思決斷。後來pou7-pin5交著這個惜身 ，tui3 chia就kap我無親熱。」
賢望講：「我今講到這個人，著略仔ka7伊審實，看伊啥事漸漸離真理？」
基督徒講：「用Che來講，真有益，你著代先講。」
賢望講：「會做--tit。在我想有4項。第1項，這號卻有知罪，但是伊e5心猶原iau2未改，反悔罪那久那冷，服事上帝亦那久那無熱，猶原行伊舊e5款式。第2項，伊知罪，驚是siuN過頭；親像聖冊有講『驚人e5心肝中央有陷坑。』伊這號知kio3地獄thang驚，卻亦迫切beh求救，但是驚惶略仔放lang2-sang，liam5-piN就囥別物意思。講趁真理，che是無人看見，啥事到chiah無智識，寧可著koh趁世俗。第3項，伊e5心肝猶原是真驕，想--kio3離世俗來趁真理，cham2然見笑，才驚落地獄e5心漸漸消--去，liam5-piN koh行伊舊e5款式。第4項，反悔罪、驚惶，伊chin7 m7-ai3 tih8,亦m7-ai3想別日e5艱苦，才漸漸無想著到上帝e5受氣，liam5-piN放hiat-kak8正經路。」
基督徒講：「俺兄你所講亦著。我審實伊e5心，我看伊e5心真正boe7換新。伊是親像犯罪到官府e5面前，驚到boe7顧tit，伊e5款式親像痛恨前e5歹，較停若放伊去，伊猶原是無驚，去行歹。」
賢望講：「暫信m7-tih8真e5道理，我已經有講伊e5因端，但是伊怎樣m7-tih8,請俺兄你講。」
基督徒講：「我真歡喜講。這號m7-tih8正經路，伊攏無數念上帝，亦無想著到死，亦無想著到審問hit日。伊亦無sai-khia家己祈禱、遏止私慾、醒悟、反悔伊e5罪chiah-e5。Tui3 chia伊亦m7 kap 聖徒交陪，聖徒有公事kiam2-chhai2著到會堂聽道理；kiam2-chhai2著相kap 校勘聖冊；kiam2-chhai2著大家議論天e5代誌；伊e5心肝攏m7愛--tit。Hit-tiap8 koh暗靜khioh-khoan2聖徒e5 m7著，愛beh假借che來m7-tih8真e5道理。Koh那kap 匪類結朋友，續kap 伊講m7正經話。Kiam2-chhai2若看見好人，無張持有歹，伊就歡喜。Tui3 chia 那好膽，敢顯然行歹，到尾是會勻勻仔落地獄。」
我夢見兩個學生這tiap8行過hit個迷氣地，tu2-tu2仔入Chhu3地 ，地氣chin7好，beh去天城，路著tui3 chia去。兩個學生到chia chin7快活。Hit-tiap8有聽見百樣e5鳥仔不時teh hau2,逐日有看見mih8-a2花逐所在有，koh有聽見ka-chui聲。Hit--nih8有日無暝。到chia有遠遠隔死蔭e5山腳，是絕望boe7到e5所在，亦boe7看見疑寨。Koh到chia就會看見天城。城--nih e5百姓有出來接接--伊。是這所在近天，伊才有出來chia。Che就是子婿kap 新娘有tui3 chia重頭約，koh「親像子婿歡喜新娘，就是上帝歡喜伊e5百姓。」這nih8水kap 五穀攏夠額，koh一路愛得著e5物，到chia得著chin7濟。已經到chia，koh聽見tui3天城有聲來，大聲叫講：「著看你e5救主beh到，你e5賞賜亦來。」這nih8 e5百姓koh稱兩個學生「做聖百姓，hou7主贖罪e5人。」
Hit-tiap8兩個學生行到chia，會tit-thang近天城，in心肝那歡喜。Hit-tiap8天城那近倚，看那明。城攏是真珠寶石起--e5;街路攏是黃金舖--e5,城--nih極kng-chhiuN5。基督徒看見che，欣慕到病。賢望亦是an2-ni，才tiam3 chia有tiap仔久，大聲叫講：「見有看見我所疼--e5,著ka7伊講，我疼到有病。」
後來兩個學生氣力略仔較勇，就koh進前行，那行那倚。Koh看見這nih8有百果子e5園，門thang3天路。兩個學生到chia，看見園丁企hi2路邊，有問伊講：「這個花園是誰e5?」園丁講：「Che是天主e5。伊beh用che家己歡喜，亦beh hou7行天路--e5歡喜。」
園丁才chhoa7 in入去，請in食果子，來補氣力，koh用主所歡喜e5所在，講hou7 in看。
兩個學生暫時tiam3 chia安穩teh睏。
我夢見兩個學生hit-tiap8 teh睏，有講話濟濟。我tu2仔teh奇怪，園丁有ka7我講：「你mih8-sai2奇怪，che園--nih e5葡萄食了真趕喉，hou7食--e5 teh睏會講話。」
Hit-tiap8我看見兩個學生睏醒，liam5-piN家己ha5腰，beh tui3天城上去，但是城--nih e5光直直sih伊e5目珠，兩個學生boe7得thang定真看見。Hit-tiap8有kap 兩個人相請，in e5衫有親像金e5光，in5 e5面e5光若日。
問兩個學生tui3 toh8落來，koh問in路nih歇toh8落，有甚mih艱苦，有甚mih快活？兩個學生就逐項ka7 in講。Hit-tiap8兩人就講：「Lin2 iau2-ku2著有兩項e5艱苦，才會tit-thang入城。」
Hit-tiap8兩個學生請in相kap 行，兩人講：「好。若是lin2著用信才會入城。」大家就相kap 行，teh行有看見城門已經近。我看見兩個學生kap 城門從中有隔1個河，伊e5名就是死。無橋，河又極深。兩個學生看了chin7驚，ai3 beh倒退。兩人就講：「若m7過這個河，ku2 boe7 tit-thang到城門。」
兩個學生問in講：「Iau2 kam2無別條路thang入？」
兩人講：「有，若是以諾、以利亞以外，tui3開天地到今，iau2 未允人行，就到路尾日，號頭tan5 hit-tiap8,亦無人行。」
基督徒心就煩惱，賢望亦是an2-ni。雙爿四圍teh看，攏無別項計智thang m7-sai2 tui3這個河過去。Hit-tiap8就問兩人講：「河水逐所在攏是深--mah？」
兩人講：「卻無，總是到chia阮boe7贊lin2。著看lin2 e5信是大、是細，才會知這個河e5深、khin2。」
兩個學生就tui3河--nih8去，基督徒一下入去，勻勻仔沈落去，大聲喉賢望講：「我沈hi2深水--nih8,水e5大湧攏淹我e5頭殼。」
賢望講：「俺兄你m7-sai2 驚，我有踏著伊e5底，知--kio3有實地。」
基督徒講：「死kap 煩惱纏我，流乳流蜜e5所在，我的確boe7得thang看見。」Hit-tiap8烏暗kap 驚惶攏到基督徒，伊peh上來hit-tiap8,看攏boe7見，差不多不省人事；1路所得著e5恩典、安慰，攏boe7記--tit。伊hit-tiap8 teh講攏是講煩惱kap 驚惶，驚了死hi2河--nih8,boe7得thang入天城。Hit-tiap8想著到前e5罪，伊e5心盡在煩惱。Hit-tiap8亦有ka7邊仔 e5人講，講--kio3:「有魔鬼來纏--伊，才到這tiap8。」賢望就若出力beh扶--伊，亦boe7免得伊e5頭殼boe7沈落去。是伊hit-tiap8仔差不多beh死，po7-pin5有翻起來。
賢望才安慰伊講：「俺兄--ah！我看見hit個門，頂面有人teh企，tit-beh 接接咱。」
基督徒講：「伊是接接你，m7是 beh 接接我，是你kap 我相熟到今，品行thang o-lo2。」
賢望講：「俺兄，你e5品行亦實在thang o-lo2。」
基督徒講：「俺兄--ah！我若真正是an2-ni，主今啥事m7救我？伊是看我有罪，才chhoa7我到hi2陷坑--nih8放hit-kak8我。」
賢望講：「聖冊有講『伊死e5情由，寬容無pe2-pak8,伊e5氣力iau2勇，m7是親像別人e5煩惱攪吵。』Che實在是指歹人講。俺兄你kam2 boe7記--tit mah？今俺兄你tui3水--nih8有煩惱、艱苦。用che做憑據，真正m7是上帝m7-tih8,是上帝beh試你，看你前得著伊e5恩典，今會記--tit抑boe7。」
我hit-tiap8夢--nih8看見基督徒聽見che，一時家己teh想。賢望koh ka7伊講：「俺兄你m7-sai2 驚，耶穌beh救你。」基督徒才大聲叫講：「Haih--ah！我看見主有對我講：『你thang過chiah-e5水，我的確beh kap你相kap 過chiah-e5河，的確boe7淹你。』」兩個學生e5心tui3這tiap8攏an2-ni，到過河上岸。
Hit-tiap8兩個學生peh上hit爿岸，hit-nih8有兩人穿盡在光e5衫teh聽候，beh 接接in。到in hia，兩人有ka7 in講：「我是差用e5神，替tit-beh得著救e5人，hou7伊thang差用，續thang服事伊。」才相kap 行，勻勻仔tui3城門去。這個城是起ti7 hit個懸山頂。兩個學生peh上hia，是有兩人牽伊，才peh chin7快。Hit-tiap8 kap 兩個人teh講話chin7歡喜，是因為過河攏無害，koh是因為有一、兩人thang相送。In hit-tiap8 teh講，攏是講天城e5榮光。Hi2兩人有講天城e5榮光，是講攏boe7了。In koh講：「Hit--nih8有巡山，天頂e5耶路撒冷，天使做1堆，有千千萬萬；koh有義e5信得著天--nih8齊全e5福氣。」Koh講：「Lin2今beh去上帝e5樂園，會tit-thang看見活命e5樹，續 thang食伊e5好果子。Lin2到hit--nih8,的確用白衫賞賜lin2,逐日thang kap 主相kap 講、相kap 行，逐代無煞。」Koh講：「Lin2 tiam3世間有煩惱、病痛、艱苦、會死，chiah-e5代誌，tui3 chia到尾boe7 koh看見che。」Koh講：「前e5代誌過了，lin2今tit-beh近亞伯拉罕、以撤、雅各，chiah-e5先知人。」
兩個學生問伊講：「阮到天城，著做甚mih代誌？」In講：「Lin2到hit--nih8的確將拖磨換快活，將煩惱換歡喜。Lin2前tiam3世間開聲祈禱，流目屎，為著主受艱苦，到hit--nih8的確得著伊e5果子，koh的確thang戴e5冕旒。天--nih8聖e5主逐時會tit-thang看見。Lin2前tiam3世間，實在是愛服事主，但是身軀teh服事是cham2然oh。今lin2到hit--nih8,的確永永服事主，o-lo2、歡喜、講多謝逐時無厭。Ti7 hia逐項會e5主，lin2 e5目珠的確歡喜看見伊e5榮光，耳空亦歡喜聽伊e5聲。Koh lin2企hit--nih8的確得著榮光e5衫thang 穿，榮光e5車thang坐，thang kap 榮光e5主相kap 行。到主坐天雲落來，號頭大聲tan5,lin2亦會tit-thang kap 伊相kap 去。主坐審問e5座位，lin2亦會tit-thang tiam3伊邊仔teh企。Koh kiam2-chhai2是歹神、是歹人，hit-tiap8主斷伊有罪，lin2亦會tit-thang kap 伊相kap 斷。Koh主倒去天城--nih8,lin2亦thang kap 伊相kap 倒去，永永kap 伊企。」
Hit-tiap8大家an2-ni相kap 講，漸漸近城門，pou7-pin5有濟濟天軍出來接接in。兩個光光e5人ka7天兵講：「Chi2兩人就是tiam3世間有疼主，為著主放hiat-kak8伊所有。主差阮帶in來，今已經到chia--lah，thang hou7 in入城，會tit-thang見著主e5面。」Hit-tiap8天軍有歡喜恭喜講：「見若tit-beh坐羊羔娶某e5桌--e5,有福氣。」Hit-tiap8 koh有主e5樂工出來接接--in。In e5衫白koah光，聲大koah和，韻到hi2天--nih8。兩個學生離世間到chia，有濟濟樂工大大ka7 in恭喜。In圍兩個學生，有e5頭前，有e5後壁，有e5倒爿，有e5正爿，na2親像beh照顧in，hou7 in thang peh上頂面。一路作樂聲攏和和，na2親像天來到in兜。眾人an2-ni進前行，樂工歡喜逐時捷捷作樂、跳舞，意思是beh hou7兩個學生知in是歡喜來接接in。Hit-tiap8兩個學生卻未入城，已經有親像tiam3天nih8 e5歡喜，伊e5心chin7快活到boe7顧--tit。Hit-tiap8行到chia，城nih有鐘鼓e5聲，親像beh來接接in入去。兩個學生就行到城門。Hit-tiap8有看見門頂有金字講：「見有趁主e5條戒--e5,有福氣，thang得著活命e5樹，tui3門入城。」
Hit-tiap8我夢見兩個榮光--e5吩咐兩個學生著扑門。扑了有人tui3門頂看落來，就是以諾、摩西、以利亞chiah-e5。眾人ka7 in講：「這兩個學生為著疼主，有離將亡城來。」兩個學生前所得著e5執照，hit-tiap8 theh8出來交，liam5-piN有人將執照theh8 hou7主。主看煞，就講：「Hiah e5人toh8落？」應伊講：「這tiap8 ti7 hi2門外。」
主就教--伊門著iam5-piN開，hou7 in入來。
我夢見兩個學生hit-tiap入天城，一下入，面就變色。有穿衫光光親像金，koh有人進前theh8琴kap冕旒賞賜in。Hit個琴是thang用來o-lo2主；hit個冕旒就是尊貴e5帽。Hit-tiap我夢見通城e5鐘鼓大聲teh tan5,主ka7 in講：「Lin2著入--來，受著我e5歡喜。」
我亦有聽見兩個學生大聲teh唱講：「Ai3福氣、尊貴、榮光、權能、氣力歸hou7坐天位--e5,續歸hou7羊羔，逐代無盡。」
門tu2仔開，兩個學生入去。我看見hi2內面，城e5光親像日，街路攏是舖黃金。城內有濟濟人teh行，頭戴金e5冕旒，手kiah8棗枝kap 金琴。Koh我有看見眾人e5 chiong中身軀有翅--e5,永永相kap 大聲叫講：「聖--ah！聖--ah！聖--ah！我e5主上帝。」後來門才關。我看見che，亦chin7在愛tiam3 hit--nih8。
我hit-tiap8 tu2仔teh看，pou7-pin5越過去，看見無知近河邊，過河chin7緊，攏無親像兩個學生e5艱苦。是伊hit-tiap8到hia，pou7-pin5有tu2著1個渡頭--e5,名叫虛妄，用小船載伊過去。無知亦平平peh上山，beh到城門。但是伊hit-tiap8 ku2是靜靜家己teh行，攏無1人出來接接--伊。已經到天門，kiah8頭看見門頂e5金字，亦扑門，量門的確liam5-piN開，thang kap 伊入去。門頂aN3 teh看e5人有問伊講：「你tui3 toh8落來？愛得著甚mih？」
無知講：「我前bat tiam3主e5面前lim食，主有bat tiam3阮hit--nih8教示。」Hit-tiap8門頂e5人有beh 對伊theh8執照，去交hou7主。無知tui3 肚koaN7四界chhiau，攏無。Hit-tiap8就問無知講：「你敢無--mah？」
無知e2-e2攏無半句話thang講。門頂e5人用che話報hou7主知。主m7落來見--伊。才教兩個榮光e5人出去縛伊e5腳手，掠伊去。
兩個人liam5-piN出去掠無知，tui3半空中去，到前所看見e5山門，才hiat伊內面。我hit-tiap8 teh想，知--kio3 m7-na7 tui3將亡城有路thang thang3地獄，就tui3天門亦有路thang thang3地獄。
我夢到chia才醒，才有吟一首詩講：
夢內有話引聖經，
章章句句解分明；
不論朋友kap兄弟，
著用che話相指示。
校勘來行真道理。，
莫得餒志koa3 poeh-si2。
進前譬諭hou7 lin2知，
Ai3 lin2紀念囥心內。
這條就是天堂路，
M7 tui3 chia去chin7錯誤，
這本所傳極其好，
比銀比金萬倍好。
緊將逐篇來翻譯，
苦勸大家著明白，
若掠所夢做無益，
到尾身軀落地獄。


刺pho-a
Asia Jilimpo
「有金龜--ou！」
搬來這個郊市e5 半崙a2 厝年外--a，hit 工A 卿hiong5-hiong5 看--著。
A 卿嫁我beh 5 年--a，iau2-koh 有koa2 gin2-a2 性，有時a2 普通tai7-chi3 會han2 gah be7 輸chiok 稀罕--leh。
Hit 時我tng-teh 趕1 篇小說稿，無隨去看，食暗e5 時看i 面a2 hmh8-hmh8，知i teh khi2-mou2 bai2，kek 笑面問--i：
「你看著幾隻？」
「炒kui 盤ti7 灶kha，khah 晏chiah hou7 你做夜宵。」
聽著an2-ni，雖bong2 面a2 iau2 柴柴，我知影這場風颱回lam5
--a。
翻tng2 工我去郵局寄稿，beh 晝到厝，專工去厝後園a2 相--1-下，幾叢hoan-se2 花開gah 紅霞紅霞，無看著有金龜。狗尾草邊koh puh 幾叢臭賤e5 刺pho-a2，去工具箱a2 theh8 掘a2 去ka7 挖掉。這款刺pho-a2 真gau5 thoaN3，若hou7 om7--起-來，真正是無法可治。
電鍋有飯菜燒燒，m7-koh 這時iau2 be7 iau。A 卿ti7 國校邊e5 超級市場leh 做工，中晝無tng2 來食，我ka-ti7 也就食無siaN2 滋味。
Chhoa7 A 卿來hit 個ma7 m7 是真至交--e5，bat ti7 文學者e5 聚會見--過，有1 pai2 koh ti7 路邊lim beh8-a2 酒e5 所在tng7--著，lim 煞續攤來goan2 tau lim 茶，就有leh 來去。聽i 講是leh 寫詩--e5，現代人寫e5 詩我讀無真bat，就無去ka7 斟酌。應該減我chiaN5 10 歲e5 pan7 勢，i 就long2 叫我「前輩(sian-pai2)」，hit  個暗頭a2 2 個來，kan-taN 紹介講i 是「A 卿」，看--起-來iau2 未30 歲，目chiu 大蕊有笑神，穿1 軀看na2 真貴e5 套裝。
「這個是我e5 sian-se2，真出名e5 作家，無bou2。」詩人an2-ni 介紹。
「有影--ou？Ah 生活beh an2-choaN2 處理？」I 隨就應聲。
「就是an2-ni m7-chiah leh 費氣，你beh 照顧--i-m7？」
Hit 暝A 卿就留--leh，ka-ti7 去款灶kha、厝內，我寫作i 也無吵--我，m7 知nah 會ti7 櫥a2 內chhoe7 出咖啡機kap 1 包豆a2，捧2 甌燒咖啡入--來，kap 我lim。問i e5 tai7-chi3 long2 kan-taN 笑，無正經teh 應。咖啡時間煞，我ka7 i 講若beh 睏chia，人客廳e5 phong3 椅giu2 開就是眠床，做i 先睏。
我e5 工作室就有眠床，我睏e5 時間無固定。Hit 暝我寫到3點就ka7 電火chun7 細pha，倒落床，tu2 眠--去，就感覺身軀邊有人，m7 知tang 時i soah 鑽入來我e5 被內，kan-taN 穿內褲nia5，我ka7 攬oa2--來，i 就ka7 我chim，我beh 入去hit 時，看i 面有koa2 紅紅，笑神原在。
第2工chai2 起，chai2 頓chhoan5 好好，i 人走--a，我也無感覺an2-choaN2，到中晝，i chah 2 kha 箱a2 來，就kap 我toa3 做夥。
Hit chun7 我iau2 ti7 1 間大學兼文學e5 課程，有時a2 學生a2 來相chhoe7，就叫i 先生娘，i 也大方應，看i kap 學生做夥，感覺in 是kang7 1 個時代--e5，聽i 講話，對文學koh 有koa2 底ti3，應該讀e5 冊long2 bat，想講i kap 我做夥kiam2-chhai2 也是對文學e5 欣慕。
過3 個月，i 講kap 我過日子是be7 bai2，m7-koh 無名無份，有時厝邊隔壁會eng5 話，真費氣。我就招i 入戶口，辦手續。
Ma7 無真正請人客，kan-taN 厝--nih 辦1 桌，A 卿無通知後頭厝，有幾個cha-bou2 來，詩人有來，我請i 坐hm5 人e5 大位，i 也無推辭。我幾個文友long2 感覺稀奇，m7-koh 慣勢我在來生活就koh-iuN7，ma7 無講siaN2。
過3 年，我辭大學e5 教職，beh 專心做作家，A 卿講市郊有新起e5 厝beh 賣，hia 寫作環境會khah 好。Tu2 好chin3 前有收著幾本冊e5 版費，就做頭期款訂1 間，納1 年，厝起好勢，就搬--來--a。
過2 工，我chiaN5 實ti7 hit 簇hoan-se2 花頂看著金龜，等A 卿下班，我講有看著金龜，i soah kioh 是我想beh 弄i 歡喜chhin3-chhai2 講--e5。Hit 暝beh 睏，我koh 講真正有看著金龜，i chiah tng2 歡喜。I 講超市有1 個顧客，無tai7 無chi3 想beh kap in 翁離緣。我問i nah 會beh 講hou7 我知，i 講是kan-taN 做開講e5 gi7-niu7 nia5。
搬來3 個月，A 卿講我long2 leh 寫作，i kui 工長lo2-lo2，beh 去學法國語。問i 學che beh chhong3 siaN2，i 講等我寫作than3 有錢，beh kap 我去hia chhit-tho5，he 是i 1 個願。Koh 過差不多半個月，i 去引著超級市場收費員e5 thau5-lou7，就無講學法語e5 tai7-chi3--a。
E-pou 時頭a2，我會順goan2 後壁1 條路a2 去散步，kiam2-chhai2 是少人行kha 到，路邊e5 桂竹a2 koh tiaN7-tiaN7 有青tih8-a2 這款khah 細隻e5 鳥a2 會ti7 hia sng2，有tang 時a2 hou7 我看--著，鳥a2 會有起phaiN2-se3 e5 目神，m7-koh，be7 飛走，hit 款tam7-poh8-a2 kian3-siau3 koh 無成e5 款式，真成A 卿有時a2 ti7 我寫作寫1半，beh 招我相好e5 面樣。
Tu2 來chia e5 翻tng2 年，goan2 做sang2-khuiN3 煞，A 卿覆ti7 我身軀頂，無tiuN 無ti5 soah 講起真欣羨日本e5 新幹線，講是讀日本人e5 小說，tiaN7-tiaN7 會講著新幹線青e5 車箱。看i hit 時e5 目chiu 神，ka2-na2 飛去gah 真遠。Koh 過幾工，i ti7 工作e5 所在chah 1 本雜誌tng2--來，內底有1 張全開新幹線e5 火車。我問i kam2 是想beh 去坐新幹線chhit-tho5，i 講無，kan-taN 欣賞nia5，koh 講我e5 時間kap 經濟預算ma7 be7 tu2 好。
Hit cham7 日子，i chhiang5-chai7 teh 講新幹線e5 話柄，我就知影i chiok 想beh 去，精差帶念我e5 都合無利便，m7 敢講。等我小說寫到1 個kham2 站，ka7 i 講：
「Lan2 來去日本坐新幹線chhit-tho5！」
「人講1 個影，你就生1 個kiaN2！」I 用笑神ka7 我gin5，be7 輸beh 去日本long2 是我個人e5 意見，m7-koh hit 暝i thau2 放我罕得感覺著e5 熱情。
過桂竹a2 巷，有落崎e5 草埔，中央soah 有1 叢牛角樹，枝葉真om7，我有時a2 會chah 1 本冊the tiam3 樹a2 kha 讀。附近也有幾戶人家，知影我是作家，也be7 講siaN2 iah 是吵--我。
頂個月我去ka7 1 個文學組合做演講，有tu2 著1 個寫文學評論--e5，會後招我去咖啡店坐，講起hit 個寫詩--e5。I 講hit 個khah 早外口有kat 1 個cha-bou2，ka2-na2 ma7 無siaN2 leh 驚人知，hit 個cha-bou2 gin2-a2 原底有真好e5 thau5-lou7，為著愛文學，ma7 m7 知寫詩--e5 an2-choaN2 ka7 煽動，soah 甘願無名無份toe3--i，聽講尾--a2 in bou2 知空，叫i chhe2，koh 來hit 個生做sui2-sui2 e5 小姐就無koh ti7 文學場合現面。
我想beh 問i kam2 知影hit 個小姐e5 名，iah 是生做siaN2 款體態，koh 想--1-下，就無問。人long2 有過去e5 生活經驗，知影siuN che7 有siaN2 lou7-iong7，準講是我所ioh--e5 an2-ni，我kam2 真正會歡喜beh 知影。
自kap A 卿生活了後，我感覺日子過了加真安定，tak8 項i long2 款好好，hoat8-loh8 gah 真斟酌，goan2 e5 婚姻美滿，性愛e5 感覺ma7 真好，我若寫作be7 順，kan-taN i e5 笑神，就值得我用性命去ka7 寶惜。這幾年來，我ma7 無感覺i 身軀有別個cha-pou 人e5 氣味，我是1 個作家，應該感覺無hiah 鈍chiah tioh8。我bat 想--過，準講i 外口koh 有cha-pou 人，i 若無講起，我就beh tiN3 m7 知，等i 有1 工ka-ti7 斷--去。
日頭影teh 徙，我坐ti7 ke7-ke7 樹叢分oe e5 所在gong7 想，soah 想beh pok 薰，7 年前為著身體be7 堪--得，我就無koh 食薰--a，有.是1 半pai2 a2 朋友tu hou7--我，我就suh 空薰應付。這時A 卿應該be7 kai3 無eng5，來去買1 包薰，順續ka7 探--1-下。I e5 khang-khoe3 場，我罕得去，m7-koh 知影i ti7 hia 真有人緣。
行過國民小學，gin2-a2 teh 念冊歌e5 聲真響，運動埕ma7 有gin2-a2 sng2 球teh 大聲hoah-hiu，hou7 e-pou 時e5 日頭感覺khah 燒熱。學校邊就有1 間kam2-a2 店，顧店e5 a 婆坐ti7 門嘴leh 曝日，看著我：
「來坐--lah！」
我想beh ka7 tim3 1 下頭就行--過，看i 貨色無che7，生li2 應該是真無交易，iau2 是入去看有siaN2 thang 交關--1-下。相到尾，1 khou gun5 買1 支掛chhiam2-a2 e5 糖a2 na2 行na2 含。A 婆ti7 我身軀後iau2-koh 用目箭teh ka7 我說謝。
Koh 行無100 步就到hit 間超級市場，邊--a2 有公車e5 牌a2，無駛車--e5 long2 會ti7 chia 出入。我看內底，有2 個cha-bou2 teh 應付1 半個a2 人客，1 個應該是夜校生，另外1 個khah 有歲，A 卿bat 講--過，hit 個是店長，真熱心e5 婦jin5 人。無看著A卿，我kha 步躊躇，去hou7 店長影--著，ka7 我招呼笑。我行--入-去，講beh 買1 包薰，tu2 好人客清離，店長就kap 我開講：
「我就感覺面熟面熟，soah 有影是A 卿in 翁！」
Hit 個夜校生.我是初見面，ma7 好玄oa2--來：
「A 卿in 翁，你是作家--ou？」
「A 卿tiaN7-tiaN7 ka7 i 展講你是真有文學成就e5 作家。」店長ti7 邊--a2 解說，koh 講：「你m7 是無食薰？」
「Lian7 che lin2 都知--ou，A 卿hiah kau7 話。」
「無--lah，ah 都這幾個人nia5，加減long2 會開講--著。」
「A 卿請假2 點鐘，chiah 出去1 khun3 nia5，無hiah 緊tng2--來。」夜校生koh 講：「嫁hou7 出名e5 作家，A 卿chiok 幸福！」
「你若欣羨，等出業khah 大han3，chiah 請i ka7 你做看有作家--無！」店長半笑--i，koh 講：「Ka2-na2有朋友來chhoe7--i，應該是ti7 頭前hit 間食茶店leh lim 咖啡，你去看mai7--leh。」
我本底有想beh問in kam2 知影店--nih 有人客講beh kap in 翁離緣e5 tai7-chi3，想講siuN chhong2-pong7，就無問。
「我ai3 koh tng2 來去寫稿。」
咖啡店離無遠，原本有想beh oat--過眼--1-下，躊躇1 khun3，iau2 是seh8 tui3 beh tng2 厝e5 路--nih。
A 卿ti7 chia 上班了後，就真少用著goan2 口座e5 錢。厝--nih 所費a2 免講，我若有siaN2 收入，就寄入hit 本郵局e5 簿a2，提款卡片kap 印a2、簿a2 khe7 ti7 固定所在，欠用--e5 就去領。A 卿講i than3 e5 錢會tang3 應付日常生活，真久就long2 無用著公家錢--a。我想A 卿m7 是會liap8 積錢財e5 個性，i 是取我toh 1 點chiah 嫁--我-e5？
我tu2 koh 坐--落-去寫1 khun3，天就暗--a，我感覺時間e5 單位無piN5 長，kang7 款1 點鐘，有時a2 ai3 等chiok 久，我若leh 寫作e5 時，long2 1 目nih 就過--a。聽著開門e5 聲，知影i 下班--a。超級市場等六點這個kham2 站，去外地上班--e5 落公車順續買了，就無siaN2 人客，thau5-ke e5 人ka-ti7 顧店。A 卿tng2--來，long2 差不多是7 點hit kha 踏a2。I 會順續買goan2 tau beh 用e5 菜蔬，聽講員工koh 另外有割引價，菜ma7 加khah chhiN-chhio3。
Khah 早i 若tng2--來，long2 會hoah 聲，親像日本人an2-ni 講：「我tng2--來-a！」了後koh 來冊房ka7 我chim--1-下，有時a2 我寫了tng 好勢，soah 斷--去，想beh ka7 i 講koh 驚chhek 著i e5 好意，goan2 是感情甜蜜e5 翁bou2 neh！
有2 pai2 寫作e5 情緒hou7 i 切斷，我就真細膩、好禮a2 ka7 講：
「你tng2--來，an2-ni ka7 我表示親熱，che chiok 好，我ma7 真歡喜，m7-koh 有1 半pai2 a2 我寫gah tng soah-phah，soah 斷--去。」
A 卿隨真sai-nai ka7 我會失禮：
「是我siuN 過gin2-a2 性，long2 無去想著你e5 都合，我後pai2 mai3 an2-ni--a，m7-koh 我愛--你，chiok…chiok 愛--你。」
無掛i 手tam5-tam5，koh 攬坐起我身軀頂noa3。
Hit 暝i 暗頓chhoan5 好，來冊房叫我hioh-khun3 食暗。
飯te2 好，i chiah 問--我：「你有去超市chhoe7--我？」
我kan-taN tim3 頭，tiam7-tiam7 食。
「有tai7-chi3 是--無？」
「我kan-taN 去買1 包薰nia5。」
「買薰，去到goan2 hia 買？騙--人！你一定是teh 想--我，phaiN2-se3 講houhN？」
「無--lah，……有--lah！」
「有真想--無？你想--我是想有joa7-che7？」
「無--lah。」我就tiam7-tiam7 koh 食。
過1 khun3 久，i 目chiu koh liah8 我相--leh 相--leh：
「你nah 會無去咖啡店chhoe7--我？」
我無應聲。
「你是驚我ti7 hia kap 人leh 約會houhN？」
「無--lah。」
「你kam2 beh 知影我kap siang2 去lim 咖啡？」
「你若beh 講就講，我be7 問。」
「嘴an2-ni 講，心肝無an2-ni 想。你kam2 be7 溢醋酸？」
「我食飽--a。」我ka7 碗khe7--leh，就beh 入冊房。
「等--leh-lah，你an2-ni chhin3-chhai2 食食--leh，就是講你心肝內有ngaih8-gioh8，我講hou7 你聽--lah。」
我koh 坐--落。
「Hit 工我ka7 你講超市有1 個人客kap in 翁beh 離緣，今a2 日就是i 約我--e5，i iau2 是堅心beh 離。」
「這款tai7-chi3 chhoe7 你beh chhong3 siaN2？」
「離婚有真che7 問題ai3 解決，i 來請教--我。」
「你有內行？」
「你m7 知影，我大學就是讀法律--e5，ma7 有考著律師牌。」
Che 是我頭pai2 聽i 講ka-ti7 e5 經歷。
「我感覺法律chiok ta-so3，自高中時代，我就愛文藝--a。」
Kan-taN 講an2-ni nia5，chhun--e5 i 就無koh 講起。
M7 知tang 時，刺pho-a2 koh ti7 菊a2 kha puh--出-來，我koh 去theh8 ke-si ka7 挖掉，籬笆邊koh chhoe7 著1 簇，我ui3 厝後chhoe7 到厝前，chiah 看著koh 有幼幼e5 刺pho-a2 teh 生thoaN3，有影真搭纏，ka2-na2 ka-choah8--leh，若有看著1 隻，koh 來就會si3-koe3 si7。我想講附近有籽a2，hou7 風.吹--過-來-e5，就去chhoe7，近所在是chhoe7 無，kan-taN beh 落崎e5 草埔hia，1 phian3 chiok 大phian3。
我kha3 電話請教讀植物學e5 朋友，看che beh an2-choaN2 排解，i 講無醫，若無.就買除草劑choaN7 看mai7。我想講園--nih koh 有花a2 草a2，除草劑若落，會抄家滅族，kam2 m7 是phaiN2 心毒行。
我去農藥行問thau5-ke，i 講che 刺pho-a2 真臭賤，na2 siau2 cha-bou2--leh，有刺pho-a2 就有siau2-cha-bou2；Siau2-cha-bou2 是1 種草a2 e5 名，kui 粒long2 刺a2，人若經過，就會oa2 人e5 衫褲si3-koe3 去。刺pho-a2 是be7 kang5. 黏，m7-koh 若有風，i 就toe3 leh 搖tin2 動，籽a2 就thoaN3 gah 滿si3-koe3。Thau5-ke iah 是建議我用挖--e5，盡量m7-thang hou7 大叢--起-來。
Tu2 beh 離開e5 時，有1 個cha-bou2 經過，thau5-ke ka7 叫：
「入來坐--lah。」
Hit 個cha-bou2 人oat--入-來，thau5-ke ka7 i 講：
「這個是lan2 chia e5 作家，你kam2 bat？」
「A 卿in 翁--ou？」
講煞i 就走--a。Thau5-ke 講i kap in 有koa2 親chiaN5 關係，thau5-ke 是chia e5 地主，這附近e5 厝就是i kap 建設公司起分--e5。Hit 個i 應該ai3 叫a 姑a2，自細漢就liu3-liu3 去，ma7 去外國toa3--過，beh 做畫家，嫁外國人，尾--a2 kap 人離緣tng2--來，koh kap 這個翁結婚，聽講無an2-choaN2 就是吵講生活無味，koh beh 離--a e5 款。我beh 走e5 時，thau5-ke koh 講：
「I 是lin2 bou2 e5 好朋友，lin2 hit 間厝就是i 紹介--e5。」
我koh 去草埔a2 chhoe7，有影，就有幾叢siau2-cha-bou2 生ti7 hia。我真細膩tui3 邊--a2 seh8--過，愈入--去soah 發愈om7。
我tng2 去到厝，ka7 ke-si 收入去箱a2 內，手洗清氣，tu2 坐落去beh 寫作，就看著我e5 西裝褲kap-sun5 e5 所在，有黏1 粒siau2-cha-bou2 e5 籽a2，心肝內感覺真oe3-soe3，就ka7 籽a2 giu2 掉，tu2 beh phiaN 入糞埽桶，chiah 看著衫a2 裾尾ma7 有，我就坐ti7 椅a2 頂gang7 gah 天齊暗。
A 卿入門，看我火無toh8，i iau2 是kang7 款先去灶kha 款暗，hit 工有出版社--e5 beh 來theh8 稿，有hoan 咐加煮1 人份e5 額。出版社來--e5 是1 個新e5 小姐，A卿真好禮ka7 i 案內，暗頓e5 氣氛真好，總--是goan2 tau 少有人客行kha 到，食飽，小姐講beh tau3 收，A 卿ka7 i sak 入去冊房，講：
「Lin2 去講公事，che 我款慣勢--a。」
先泡茶hou7--goan2，koh 來，i 就無koh 入--來。
Hit 個小姐tu2 ui3 別間出版社換來chia，bat 負責過幾個作家e5 出版事項，文壇有bat koa2 人，i 講文學界對我e5 評價kap 印象long2 真koan5，i 歡喜來替我服務。我tu2 teh 簽出版契約e5 時，i soah 講出hit 個詩人e5 名，聽講kap 我有交陪。我應講i koh 是我e5 hm5 人公。小姐笑笑講：
「醫生會hiau2 ka7 人開藥單，ka-ti7 都食be7 行氣。」
我koh 問--i，i chiah 講：「詩人chin3 前無joa7 久kap in bou2 離緣--a。」
詩人in bou2 hit 頭，聽講家世be7 bai2，khah 早結婚就按算beh hou7 詩人專心寫詩發揮，詩人ka2-na2 long2 一直有koa2 男女關係leh 牽khah8，纏久了後，in bou2 講是死心--a，就答應離緣。
小姐走了後，A 卿koh 入來陪我lim 茶，問我講有kah-i3 親像這個小姐這型--e5-無，我講初會面，m7 知長m7 知短，beh an2-choaN2 講。I 講khah 早我熟sai7--i e5 時ma7 是m7 知半項就ka7 留--落-來。I 講親像我chiah 好e5 作家，應該ai3 有khah 好e5 照顧，i ka-ti7 走去上班，放我ti7 厝寫作，an2-ni 算無責任。
Hit 暗beh 睏，我beh ka7 攬oa2--來，i 講今a2 日無利便，請我mai3 見怪(koe3)，koh 想想--leh，講：
「Beh 離緣，若有gin2-a2 kap 家夥e5 問題就會加真費氣！Ka-chai3 lan2 無。」
「你講lan2 beh 離緣？」
「無--lah，我chiah m7 甘。我是借話an2-ni 講nia5。」
「你這個法律顧問，ka7 人顧問了siaN2 款？」
「就是講費氣。若親像lan2 an2-ni m7 就khah 簡單。」
我m7 信siaN3，koh 去園a2 chhoe7，chiah 3 工nia5，koh 有刺pho-a2 puh--出-來，我iau2 是ka7 in 挖掉，我驚講若大叢，lian7 siau2-cha-bou2 ma7 toe3 leh 來。
我koh 行tui3 桂竹a2 路落--去，到牛角樹e5 草埔，無想beh 停khun3，koh 落崎行--落，無joa7 久，就聽著水聲，是1 條溪a2，水koh 清幽清幽，chia ma7 有青tih8-a2，m7-koh 看著生分人會驚，無A 卿e5 氣味。
有1 kang2 風ui3 山崙a2 縫鑽--入-來，我行khah 內底，chhoe7 1 個閃風e5 所在坐--落-來。Chiah 看著邊--a2 ma7 有幾bou5 刺pho-a2，koh ti7 我e5 褲--nih chhoe7 著siau2-cha-bou2 e5 籽a2。我1 粒1 粒ka7 剝--落-來，ka7 挖刺pho-a2 e5 掘a2 phiaN ti7 邊--a2，我soah 大聲哭。

【註】
1.刺pho-a2:有人講是『野草莓』。
2.番se2:「番黍」，有人講是『高粱』。
3.siau2-cha-bou2:有人講是「chhiah-cha-bou2」。
4.牛角樹：有人講是「關刀豆a2 樹」。

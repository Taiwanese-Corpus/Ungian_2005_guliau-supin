Adios2──再會，Barker
原作者：李雙澤   改寫：楊允言 
再會啦， Barker ，我 e5 朋友，亦大聲來喝 (hoah) 萬歲啊，Catolonia 共和國，鬥陣來唱，唱一首自由之歌──全世界 e 5。向汝致敬，好漢！
   Barker hou7 in liah8去，抵好是 ti7 偉大英明e5大統領Francisco•Franco（佛朗哥）將軍死去 hit 個暗冥。 
   Hit 個暗冥，Catolonia 一片愁風慘雨。雨水一滴一滴滴 ti7 酒吧e5窗仔邊，鑽骨e5地中海海風窣(sut)窣吼，按十里外e5湳(lam3)仔地削入Figueras市內。Ti7這個 Pyrenees（庇里尼斯）山脈尾溜、地中海頭--a e5小市鎮，透風落雨e5暗冥，大部分人 long2 掙(chiN)入去酒吧內底。 
   保安軍穿e5皮靴 ti7 光光滑滑e5青石路上拖，kha2-la、kha2-la， in 腰 aN3 落去， ui3 酒吧下下e5窗仔口看入去。酒吧內底，Catolonia 人正塊互相慶祝，香檳一杯紲(soa3)落一杯。我恬(tiam7)恬仔坐帶吧檯邊--a，看Barker徛(khia7)站 hit 塊椗(teng7)哠(khok)哠e5橡木圓桌仔頂峘(koan5)塊踏步，感動人e5 Marseillaise（馬賽曲）， ti7 伊e5指揮下爆發出來，Catolonia 人平常時並無興唱歌， m7-koh 今仔暗 in 唱了真正是好聽：『nviva2! la revolucion──萬歲啊，革命！』我發現保安軍 hit 頂椗(teng7)椗、三角e5帽仔 ti7 窗仔口 haiN3 來 haiN3 去e5時陣，Barker已經結束伊彼偉大e5革命進行曲。『各位啊！』看會出來，Barker已經略仔塊茫：『咱e5國歌──』有一個燥性e5 Catolonia人吱吱吱唱起來：『tou-sou-tou-sou ...... 』 
   『悾(khong)甲有偆(chhun)汝！』Barker將手內e5長跤杯仔掔(khian)過去，講：『幹，唱彼「偉哉西班牙」 beh 去死！喂，汝敢是Catolonia 人？』Barker火焯(toh8)， ka7 伊罵。『各位啊，』伊雙跤徛(khia7)起來，靴管嘎(khiak)一聲：『咱e5國歌──Catolonia 共和國e5國歌！』 
   保安軍將門「ia─」一聲 sak 入來e5時陣，正手腫頭仔安 ti7 德式衝鋒銃e5扳機頂峘(koan5)，抵仔 chiah beh 開始e5 Catolonia 共和國國歌硬吞入腹內，干礁偆(chhun)Barker iah-koh ti7 遐(hia5)硬拖，唱甲 long2 走音去：『共和啊共和，民主啊民主，反Fascism（法西斯）獨裁反奴役 ...... 』保安軍將掛 ti7 肩胛頭e5銃帶小chhiau5一下，向Barker hit 爿(peng5)行過去 ...... 
   我所以 beh 選擇Catolonia e5小鎮帶落來，主要是 kah 意著伊暗時仔溫柔 koh 久長e5鐘聲， kah 日時仔 ti7 光映(iaN3)映e5日頭下跤 hit 片白茫茫e5「白海岸」， iah-koh有彼水清清清，清甲 hou7 人跳落去 to7 無想 beh 躄(peh)上岸 e5 地中海。 
   地中海 e5 媄(sui2)， hou7 人感覺 tak8 工 long2 那像是塊眠夢、飲(lim)酒飲(lim)甲燒酒醉 hit 一般，頭昏昏腦鈍鈍馬西馬西； m7-koh Figueras市暗時 e5 鐘聲，會即(chek)時 ka7 我叫醒──Catolonia e5 鐘聲 long2 是 chiah 爾合人意。搬來 chia 了後，我 chiah 會凍了解為啥麼Hemingway（海明威）會將伊 e5 一本書，書名 ka7 號做：「戰地鐘聲」──鐘是為著啥麼人塊硞！ 
   等若卡清醒了後， m7 知 beh 按怎來排解 e5 鄉愁 to7 會浮起來，一陣 koh 一陣。好佳哉Barker不時會來看我──我是 ti7 我 e5 五支筆大畫室樓跤 hit 間一支叉小飯館內底，唅這個Figueras市政府建設局 e5 小職員來熟似 e5 。 
   是按爾：西班牙觀光部將所有觀光地區 e5 旅社、咖啡館等等 e5 餐飲(lim)業 long2 ka7 伊定一個標準。飯館來講，尚高級 e5 是五支叉仔，五支食飯用 e5 叉仔做為記──五支叉仔 e5 飯店到底是生做一箍啥麼碗糕我從(cheng7) kau3 擔 long2 iah m7 知，我問Barker，Barker伊亦仝款 m7 知。咖啡館用杯仔做為記，尚高級 e5 亦是五，五個咖啡杯仔。 
   照按爾來 ka7 sak ， ti7 我發現偉大統領Franco（佛朗哥）將軍 e5 「長銃黨」是用五支金晢(siak)晢 e5 梭鏢做黨徽 e5 時陣， chiah 了解著，原來觀光部按爾做是有根據 e5 ──所以我去抾(khioh)來五支歹去 e5 畫筆，吊 ti7 正對街仔路 e5 陽台，向望觀光客 ui3 斡角 hit 間Dali（達里）美術館出來 e5 時陣會凍一看 to7 看著── m7-koh 一看 to7 看有 e5 干礁Barker這個在地人。 
   Barker to7 按爾變做我 e5 知己，雖然伊加我二十歲。 
   Barker講，伊 m7 是西班牙人。 
   『我是Catolonia 人！』Barker真有自信：『西班牙人？西班牙人是Mour（摩爾）人，有色人種！』Barker隨發覺著伊講 m7 著喙，小可歹勢歹勢：『我是講，西班牙人是非洲來 e5 番仔， in 是落後民族。汝敢知影 in 歸工塊創啥 siau5 ？』見若講起西班牙人，Barker to7 歸腹火：『Tak牛、唱歌、跳舞、彈吉他──這暫仔煞(soah) koh 塊變猴弄──踢跤球來跋(poah8)錢， hit 寡食那豬做那牛 e5 非洲番， ka7 阮Catolonia e5 生產食了了！』紲(soa3)落來Barker輕聲 ka7 我講：『Iah 是Catolonia 獨立 e5 時陣卡好。膨肚短命 e5 Franco（佛朗哥） kah 伊 e5 非洲部隊，幹！』 tak8 擺講起Franco（佛朗哥），Barker to7 出力揂(khiu2)伊家己彼膨鬆膨鬆 e5 茶色頭鬃。 
   有一工，Barker態度真慎重，邀請我去 in 兜。 
   彼是早冬一個有日頭 e5 早起，Barker駛著伊 hit 隻國民小汽車，載我來 kau3 Pyrenees（庇里尼斯）山 e5 公路。Ti7 這晉前，我一直 long2 料做伊是Figueras市人，因為伊帶(toa3)站(tiam3)市政府 e5 單身宿舍。 
   『我是一個孤兒。』阮 ti7 潭仔墘 e5 咖啡座停落來食早點。日頭躄(peh)上山，光線瀉落來，松(chheng5)鬍鬚落甲歸塗跤，歸片 long2 是礁枯 e5 芳味，清澈 e5 潭水，潭仔墘 hit 排光禿禿 e5 楓(png)仔樹 e5 倒影，看得清清楚楚。 
   Barker從來 m7-pat 提起過伊 e5 身世，這擺 iah 是第一回。 
   『擔 chit-ma2 我有一個阿叔--a！』Barker目笑喙笑 ti7 塊講：『伊抵仔 hou7 in 放出來。』伊指(ki2)Pyrenees（庇里尼斯）山 e5 山巒， ti7 早時仔日頭 e5 映照之下，光熠(siak)、小可鑿目，『阮兜 to7 ti7 半山頂，若是 kau3 三月天， to7 會有一條清清清 e5 溪水站遐(hia5)邊--a 流啊流 ...... 』 
   我確實是足 kah 意Barker in 兜， hit 個號做Banolas e5 村仔。土黃色 e5 山崙頂面勘(kham3)一層薄薄 e5 白雪，矮矮下(ke7)下 e5 厝仔亦是土黃色 e5 ， ti7 尖尖 e5 鐘樓四箍圍圍一輦，親像順從 e5 臣民。 
   自從Barker抴(chhoa7)我去過 in 兜了後，伊未曾未(be7/boe7-cheng7-be7/boe7) to7 ka7 我講起內戰 e5 代誌。 
   抵開始 e5 時，干礁 ti7 我 hit 間五枝筆大畫室內底罔唸罔講，想boe7 kau3 過無外久，伊竟然亦敢 ti7 咖啡座食物件 e5 時大聲 ka7 Franco（佛朗哥） chho3 ，這點 to7 hou7 我感覺足礙虐(gai7-gioh8) e5 。 
   『senor8 pintor ，』落尾仔我 hou7 in 請過去：『 senor8 pintor ──畫家先生，』功門滋上校真好禮 ka7 我款待：『請汝 m7 通 koh 再參Barker做伙，』功上校好心 ka7 我苦勸：『伊 e5 思想有問題，若準講汝 m7 是 ui3 Formosa來 e5 ，我 ma7 會料做......』功上校送我出去 e5 時陣， koh 真誠懇來 kah 我握手講再會。 
   自 hit 擺了後，我 to7 盡量避免 kah Barker鬥陣。 M7-koh tak8 工 long2 會 ti7 樓跤 hit 間一支叉仔 e5 飯館相抵頭，因為干礁 hit 間飯館是阮兩個人 long2 食會起 e5 。 
   『各位啊！』有一工我抵仔食飽，感覺誠無聊，只好來耍(sng2)電動，這時陣，Barker手 theh8 酒矸仔，按椅仔頂躄(peh)起來，顛顛倒倒，徛(khia7)無啥會在。 
   『 kah 咱 hit 寡為著Catolonia 共和國戰死去， hit 寡咱敬愛 e5 前輩來乾杯！』Barker大聲 ti7 塊喝(hoah)。 
   飯館內底 e5 人煞(soah) long2 恬(tiam7)落來， in 將頭殼 aN3 落去，氣氛變甲足礙虐(gai7-gioh8) e5 ，干礁聽著刀仔叉仔 ti7 盤仔頂峘(koan5)割來割去 e5 聲音。 
   『按怎？敢講恁 m7 是Catolonia人？』Barker對隔壁桌 e5 人講：『將汝 e5 酒杯 theh8 起來！為咱親愛 e5 Catolonia 飲(lim)一杯！』 tak8 家無應聲，恬(tiam7)恬仔將杯仔夯(giah8)峘(koan5)：『nviva2! Catolonia！』 
『nviva2!Catolonia！』Catolonia 人輕聲塊應：『Catolonia萬歲！』 
   飯館比頭抵仔 koh 卡恬(tiam7)靜，干礁偆(chhun)我 hit 台電動 ti7 遐(hia5)乒乒乓乓， iah-koh Barker引起 e5 亡國恨。我雄雄想起功上校 ka7 我講 e5 hit 寡話，趕緊將這台電動棄 sak 掞(tan3)掉 beh 來遄(soan)。 
   『pintor！』大事不妙，Barker ka7 我叫，伊 theh8 起酒矸仔，對我講：『pintor──畫家！亦祝福汝這個「Catolonia 人」，祝福汝所愛 e5 Formosa ！各位啊，』Barker大聲塊喝(hoah)：『 tak8 家仝齊來祝福：Formosa！』 
   『nviva2! Formosa！』 Catolonia 人 long2 theh8 起杯仔來祝福：『萬歲！Formosa！』 
   『nviva2! Catolonia ！』我無啥歡喜，看看Barker，徛(khia7)帶門口講：『 M7-koh 亦 ...... nviva2!中國！』 
   尾--a 我想想--leh， ma7 莫怪Barker會按爾。 
   因為Barker pat 問過我：『恁Formosa 敢有好？』 
   『亦煞(soah) to7 講！天底下尚界好 e5 所在！』我講。 
   『 kah Catolonia 比起來按怎？』Barker koh ka7 我問。 
   『除了Formosa ，我第二 kah 意 e5 ， chiah 是Catolonia ......』我按爾 ka7 伊應(in3)。 
   『若按爾，為啥麼汝無 beh 帶 ti7 Formosa --leh？』Barker想無，直直 haiN3 頭。 
   『因為......』一時間我煞(soah) m7 知影應該按怎來回答，只好凊彩編一個理由：『因為我 beh 出來看其它 e5 所在......。』 
   Barker iah 是無啥相信：『既然汝認為Formosa 是天底下尚界好 e5 所在，是按怎汝 koh beh 離開？是按怎汝 beh 來阮Catolonia chia ？可比是我──』Barker掅(chheng3)甲那啥麼：『我感覺Catolonia 是天底下尚界尚界好 e5 所在，所以我從 kau3 擔亦boe7 講想 beh 去別位。我無愛去法國，雖然法國離 chia chiah 二十公里耳；我亦無愛去美國，雖然人塊講 hit 爿(peng5)趁錢那趁水──甚至，我亦無愛去Barcelona （巴塞隆那）南爿(peng5) e5 所在，我無愛去，亦 m7-pat 去過！』── kau3 尾--a 我 ma7 貧憚(pin7-toaN7)唅伊触(tak)喙鼓，我感覺伊 e5 成見傷過深，只要我無倒轉去Formosa ──台灣， koh 卡按怎樣伊 to7 是boe7 滿意。 
   早夏時陣，Pyrenees（庇里尼斯） e5 溪水真滇(tiN7)，鱒魚 ti7 溪仔內跳來跳去，Barker koh 再邀請我去 in 兜。 
   In 兜 kah 永過來 e5 時陣完全無仝。 
   『這間厝塊 beh 有四十冬無人帶--a，』Barker四界巡巡看看--leh，修理好 e5 馬椆，補好 e5 竹籬，抵舖 e5 厝瓦 kah 新漆 e5 白色壁；真歡喜 ti7 塊講：『 chit-ma2 阮總算是 koh 再帶轉來--a！』 
   整理厝 iah-koh 補納積欠 e5 稅金，開去Barker大部分 e5 家伙。 M7-koh 正當阮兩個看著白色 e5 壁頂面有菟絲花塊趖 e5 時陣， to7 long2 感覺開 hit 寡錢並無了去。 
   Barker e5 阿叔足恬(tiam7) e5 ，食飯飽了後，伊 ti7 褲頭結一個酒皮囊，拐一下拐一下 to7 按爾出去--a。 
   『伊揣(chhe7/chhoe7)著一項空課(khang-khe3/khoe3)，』Barker喙笑目笑 ka7 我講：『 ti7 教堂 e5 鐘樓頂硞(khok)鐘──對一個政治犯來講，這項空課(khang-khe3/khoe3)算是boe7 bai2--a！』 
   這個時陣，Barker chiah 真正開始對我講起 in 兜 e5 人： 
   『Catolonia開始革命 e5 時陣，阮老父 kah 阮阿叔是村內扑頭陣 e5 。』Barker抴(chhoa7)我四界行行--leh。紅色 e5 鬱金香 kah 黃色 e5 野菊滿山崙，阮順麥田行對教堂去。 
   『 Hit 時陣我 chiah 八歲，』Barker講：『阿叔 kah 阮老父開始燒教堂──其實亦無燒去啥麼物仔，干礁幾塊椅仔耳，』Barker ti7 溝仔邊停落來，用手去舀(io2)溝仔水。 
   『Hit一日，我 kah 阮姊--a 當 ti7 chia 放船仔。』Barker theh8 出白手巾，拭一下面： 
   『看著教堂頭前 e5 大埕熗(chheng3)出烏煙， tak8 家愴(chhong2)愴碰(pong7)碰走過去，歸村 long2 頂動起來──我看著阮老父 kah 阿叔塊燒耶穌受難圖，教堂 e5 神父──哦，伊 chit-ma2 iah-koh 活在世間，』Barker笑出聲：『伊大聲塊喝(hoah)， beh 去死--a beh 去死--a， beh kah hit 張耶穌受難圖做伙 hou7 燒掉── m7 過， hit 遍革命失敗--a，』Barker輕聲仔吐一口氣：『因為 hit 張耶穌受難圖卡按怎樣 ma7 燒boe7 起來──結果阮老父 kah 阿叔 hou7 村內 e5 人趕離開Pyrenees（庇里尼斯）山──卡停仔汝會看著耶穌受難圖，伊變做這搭仔 chia e5 一個神跡。』 
   教堂四箍圍青記記，石梯有幾位破去、崩去，聖伯多祿雕像經過透風、落雨、曝日、降雪，已經 m7 成款--a，石頭縫草仔相(saN)爭(chiN) beh 出來。 
   『後來我是 ti7 Barcelona(巴塞隆那） e5 修道院大漢 e5 ！』Barker ti7 教堂 e5 大埕邊--a 坐落來，講：『阮老父 kah 阿叔去Barcelona （巴塞隆那）參加共和軍──阮老母隔轉年寒人時陣破病來過身。教堂 e5 神父 ka7 我 kah 姊--a 留落來過冬，』Barker頭 aN3-aN3，用跤站地面畫東畫西：『冬天過了後，我 kah 阮姊--a hou7 人送去Barcelona （巴塞隆那），伊去女修道院，我去男修道院......』 
   『後來恁阿姊--leh？』我問Barker，伊搖頭，一副真無奈 e5 面容： 
   『一直 long2 無消息，恐驚 e5 早 to7 死--a──因為Barcelona （巴塞隆那）圍城 hit 遍...... hit 時陣花漉漉，尚後 hit 幾禮拜，蘇聯人開始燒教堂、燒修道院，我想伊 to7 是 hit 時陣......』 
   『我一直 m7 知影阮阿叔 iah 活在世間，』Barker紲(soa3)落去講：『舊年伊出獄， to7 家己一個人轉來厝 e5 ──村內 e5 老神父落山來 ka7 我講，伊講阿叔徛(khia7)站門口看看--leh，一句話亦無講，隨開始動手塊整理厝......。』 
   Barker 抴(chhoa7)我入教堂，沐(bak)跤頭hu彎落去，然後指門口邊--a 一仙烏咪哞(mi3-ma3)一仙 kah 普通人寸尺仝款 e5 耶穌受難像。教堂內底無半個人，下晡 e5 日頭按 koh 狹 koh 峘(koan5) e5 石窗仔透入來，一條一條 e5 光柱像水晶，我 chiah 發現Pyrenees（庇里尼斯）山 e5 空氣是 chiah 爾仔好，重重 ka7 伊欶(suh)一喙， ti7 空氣中，塗 kah 百合 e5 氣味參參做一伙，Barker跪落來，雙手握椆--leh，頭額硩(teh) ti7 雙手頂峘(koan5)。 
   『頂面有塗。』我用腫甲薅(khau) hit 仙雕像，對Barker講： 
   『假使恁老父 kah 阿叔 koh 燒卡久淡薄仔，按爾革命一定會成功！』Barker聽了後，趕緊 ti7 胸前畫一個十字，講： 
   『我感覺阮老父反對教會這點是 m7 著 e5 ── m7-koh ，反對Franco（佛朗哥）是正確 e5 ──對我來講，我干礁反對Fascism（法西斯） e5 獨裁，我是一個人 to7 主義者......』 
   『人道主義者是無神論者。』我 ka7 Barker提醒。 
   『若按爾我 to7 是有神論 e5 人道主義者！』Barker笑笑：『我贊成Catolonia 復國！雖然十誡講boe7 使thai5, m7-koh 準若必須愛用拳頭來 ka7 hit 寡Mour（摩爾）人、非洲番趕出Catolonia，thai5寡有色人種是應該 e5 ！』Barker koh 添一句：『二十世紀是民族自決 e5 世紀。』 
   我行對鐘樓去，老歲仔噹噹噹噹當塊硞鐘。 
   『有人死去--a。』Barker講：『阿叔講這項空課(khang-khe3/khoe3)伊尚 kah 意做──伊講伊等 chiah 爾儕冬， to7 是等 beh ka7 Franco（佛朗哥）硞喪鐘。』 
   嗖(sau)聲e5「國際歌」 ui3 鐘樓頂峘(koan5)傳落來，是老歲仔塊喝(hoah)。Barker 頭 haiN3 一下：『真是 theh8 這個老共產黨molesta ──這個老共產黨徒無法度──喂！汝恬(tiam7)恬！』Barker對樓頂大聲喝(hoah)：『Catolonia to7 是 hou7 蘇聯仔害甲凄慘落魄 e5 ──當然，若準無Franco（佛朗哥），蘇聯人 ma7 boe7 來！』 
   後來功上校 koh 來揣(chhe7/chhoe7)我幾lo7擺。我姑不離衷，只好儘量避開Barker，一直 kau3 hit 個透風落雨 e5 暗冥。 hit 當陣，我正勼(kiu)站五枝筆大畫室內底塊畫東畫西，隔壁樓跤酒吧間乒乒乓乓(peng-peng2-piang3-piang3) e5 香檳聲引起我 e5 注意，我將窗仔門 sak 開去陽台看一下分明。酒吧內面不時傳出杯仔相抵 e5 聲。敢那是有啥麼喜事， tak8 家 long2 按爾暢橫橫。 
   『nOle2!pintor（畫家）啊！』Barker歡喜甲：『緊落來哦，今仔暗我請 tak8 家飲(lim)香檳──來，為Catolonia飲(lim)一杯......』 
   我將門 sak 開 beh 入去 e5 時，抵仔有幾個「西班牙」酒客頭殼犁犁 ui3 內面傱(chong5)出來，喙內 ti7 塊 seh8-seh8唸：『一陣叛徒！』我隨警覺著，Barker無得確是 koh ti7 內底煽動叛亂，這聲不妙，我翻頭 to7 想 beh 走。 
   『萬惡罪魁蹺去--a！』Barker ka7 我扭(giu2)椆--leh，無啥敢講：『來啦！』伊用期待 e5 眼光看我：『Ah 若無，為著 koh 卡儕 e5 人會使得著自由來乾一杯？』Barker ka7 我攬--leh：『為著歸全人類 e5 自由、平等來乾杯！』Barker將手搭 ti7 我 e5 肩胛頭，阮兩個行落樓梯入去酒吧間。 
   『其實，Franco（佛朗哥）對西班牙 e5 貢獻 ma7 不離仔大。』我大喙大喙飲(lim)香檳，亦順紲(soa3)發表我對偉大英明 e5 Franco（佛朗哥） e5 蓋棺論：『尚無伊 hou7 西班牙三十九冬 e5 安定。』我當然是 m7 敢大聲講，因為若甲按爾，我會隨 ui3 椅仔頂飛出去，飛去街路上，用我 e5 頭殼去弄 hit 塊椗(teng7)哠哠 e5 石枋。 
   『安定？』Barker摸一下目眉：『汝是講無進步是 m7 ？』Barker大聲講：『卡早非洲是按Catolonia e5 下跤開始算， m7-koh ──Catolonia chit-ma2 亦塊 beh 變做非洲--a！』 
   『各位啊！』Barker放我一個人站遐(hia5)，家己跳去 kau3 柴桌仔頂峘(koan5)：『Marseillaise！Marseillaise！（馬賽曲）』 
   保安軍後壁綴(te3/toe3)兩個穿風衣 e5 ，看起來陰沉陰沉，徛(khia7)站門口卡光 e5 所在，稟(peng2)出領仔下跤 e5 徽章──是秘密警察。每一個Catolonia 人 long2 頭殼犁犁，家己顧飲(lim)家己 e5 酒。 
   『身份證！』秘密警察大聲塊嚷， tak8 個人恬(tiam7)恬仔 theh8 出來囥(khng3) ti7 桌仔頂。 
   『汝笑啥？』其中一個秘密警察行來我面頭前，大聲喝(hoah)：『落來！』我乖乖仔按吧檯 e5 長跤椅仔落來。『仆(phak)帶吧檯邊--a， m7 通烏白頂動！』伊搜(chhiau)我 e5 身軀：『汝是創啥 e5 ？』伊問。 
   『Pintor！』我講我是畫者，那講那塊掣(chhoah)。 
   秘密警察看酒保一下，酒保揕(tim3)頭。『Ui3佗來 e5 ？』伊 koh 問。 
   『中國！』我 ka7 瞇(bi)一下，看伊面色敢那無甲外好，趕緊補一句：『Formosa ──nacionalista──國民政府 e5 。』酒保 koh 對秘密警察揕(tim3)一下頭。『好，起來。』伊 ka7 我講：『pha-su-phou-tou！』我細膩仔細膩，用雙手捀(phang5)過去，喙內塊唸：『天喪偉人，天喪偉人，鬼神同泣，鬼神同泣......』這類 e5 話，橫直 hit 當陣我心內 phih8-phih8-chhoah， chhoah甲 m7 知人，一定足失態 --e5 。 
   我 m7 知影Barker是啥麼時陣 hou7 in 抴(chhoa7)走 --e5 ， m7-koh hit 工暗時，我開始款行李，過一禮拜我 to7 將我 hit 間五支筆大畫室 e5 業務結束掉，下定決心 beh 離開帶了 beh 兩冬 e5 Catolonia 。Beh 走 e5 時陣，Figueras市 e5 鐘聲 ti7 晚風中轉 seh8 ， ti7 青青 e5 石巷仔內底迴響，久久 long2 無斷。我去酒吧 ka7 酒保交代，假使Barker出來， to7 ka7 伊講我轉去--a，轉去Formosa──中國美麗 e5 寶島。『這是我一個 iah 未了結 e5 願望。』我唅酒保握手。 
   酒保伊搖頭，肩胛頭動一下，表情稀微仔稀微，笑笑，講一聲：『Adios2──珍重再會！』 
   『Adios2。』我亦講。 
Thang3 對民主自由 e5 大路是無終點 --e5 ──若準無車，咱是 beh 按怎？──坐別人 e5 車 iah 是家己大步向前行!?──獻 hou7 Francisco•Robots 先生── Barker ，我 e5 朋友──不管伊 chit-ma ti7 to2 位！ 
註：有關Catolonia ： 
   幾lo7百冬前，Catolonia 自本是一個獨立 e5 王國， ti7 法、西兩 個大國中央──法、西一紙 e5 條約， to7 將Catolonia 分做兩塊──西屬Catolonia 數百年來 long2 iah-koh 保持 in 家己內政、經濟、文化 e5 自主權──實際上是西班牙王國 e5 保護國──一直 kau3 Franco（佛朗哥）執政了後 chiah 變做西班牙 e5 一省──四十外冬前西班牙內戰 e5 時陣，Catolonia pat 脫離西班牙來獨立， m7-koh 無外久 to7 hou7 Nazi（納粹） e5 飛行機 kah 戰車扑倒--a──自按爾以後西班牙王國 to7 順利將Catolonia 正式畫入行政系統。 
　 


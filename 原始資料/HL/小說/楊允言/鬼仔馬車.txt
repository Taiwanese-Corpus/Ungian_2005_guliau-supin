原作者 : Amelia B . Edwads
一、
這是一 e5 真正 e5 故事 , toh8 算講已經經過二、三十冬 a , hit 暗所發生 e5 每一項代誌 , 我猶原 long2 記 ti7 心肝底。 二、三十冬來 , 我 kan-na pat 講 hou7 一 e5 人聽過 na7-nia7 , tak8 遍想起來 , 雞母皮 toh8 會 chhang3 起來。
請你無論如何 , 一定愛有耐心 , 聽我將故事講 hou7 soah , 你無需要 ham5 我 chiN3 啥麼 , ma7 無需要做任何 e5 解說 , chit-koa2 對我來講 long2 無需要。 M7 管 an2-noa2 , chit 件代誌我已經想足足二十冬 a 。
當當時 , 我去英國北 peng5 一 e5 真偏僻、荒郊野外 e5 所在 , ti7 一 e5 山崙仔 hia5 tih phah 獵 , 我 chah 一支銃 , 歸日 ti7 外口 pha-pha 走 , 但是連半隻亦無 phah 著。十二月天寒 kiuh-kiuh , 冬風一直吹 , 烏陰烏陰 e5 天頂開始 tih 落雪 , 天色 soah 愈來愈暗 , 我 chiah 發現已經 chhe7 無路 a 。我四界巡巡看看 leh , 一點仔人影 ma7 無。
我心內 tih 想 : 「安 lah ! 我一定愛繼續行 , 無的確 koh 過無外久 , toh8 會 tang3 tu2 著人家。」 我 na2 將銃收起來 , na2 繼續行路。
雪落真大 , 天氣愈來愈寒 , 天色 nia-mi toh8 轉暗。我已經行歸工 a , 自早頓了後 , toh8 m7-pat 食過物件 , chit-ma2 m7-na7 thiam2 , 而且 koh 不止仔 iau 。 Chit-e5 時陣 , 我開始 tih 思念我 e5 愛妻 , 伊 chit-ma2 ti7-leh 庄腳 e5 一間旅館。我想 , 伊一定會足煩惱我 e5 安全 , 因為我有答應 beh ti7 日頭落山 chin3 前 toh8 轉去。 Chit-ma2 , 我外 nih8 仔希望會 tang3 遵照 chit-e5 約束 ! 
阮 chiah 結婚四個月 nia5 , 糖甘蜜甜 , 非常恩愛 , 日子 ma7 真快樂過。我無愛伊為我來煩惱 ! 
我 koh 對家己講 : 「無要緊 ! 無的確 nia-mi toh8 會 chhe7 著一 e5 thang 好歇睏 e5 所在 , ma7 可能會 tu2 著人 , 伊會指點我轉去旅館 e5 路 , 若 an7--ne , 我 toh8 會 sai2 ti7 半暝進前轉去 kau3 阮愛妻 e5 身軀邊。
雪繼續 tih 落 , 天愈來愈暗 , 每行幾步路 , 我 long2 會停睏落來 hoah 一下 , 看有人會 tang3 發現我無。 m7-koh , ti7 chit-e5 荒郊野外 , 我 kan-na 聽著風 hiu3-hiu3 叫。我開始 tih 煩惱、 tih 緊張 a 。我 pat 讀過一篇小說 , tih 講一 e5 旅行 e5 人 , ti7 大雪中 chhe7 無路 , 結果伊行 kau3 thiam2 kah 行 boe7 tin2 動為止 , 伊 toh8 坐落來 , 而且睏去 , 自 an7--ne 無 koh 再精神……
我 ka7 家己講 : 「 Chit 款代誌絕對 boe7 發生 ti7 我身軀頂 , 我 boe7 使死去 , iah-koh 有真 choe7 代誌愛做 , 若準失去我 , 阮可憐 e5 愛妻 beh an2-noa2 ? ……我緊將 chit-koa2 恐怖 e5 想法趕走。
我大聲 hoah , 期待有人應聲。後來 , 除了悲傷、淒涼 e5 風聲以外 , 我那像聽著遠遠 e5 所在 ma7 有人 tih hoah ; 我 hoah koh-khah 大聲 , 我想 , 已經有人 ka7 我回應 a 。了後 , ti7 烏暗中 , 出現一絲仔光線 , 行愈 oa2 , toh8 愈來愈光 , 我真歡喜 , 走過去。落尾 , tu2 著一 e5 老歲仔 , 伊 giah8 一支臭油燈。
「天公伯仔保庇 ! 」我感動 kah 目屎 lin3-lin3-ko5 , 真正歡喜會 tang3 tng7 著伊。
M7-koh , 伊看起來那像無啥歡迎我。伊臭油燈 giah8 koan5 , 一直 ka7 我 gin5 。
「你 tih 感謝啥麼 ? 」伊 e5 態度真冷淡。
「哦 , 我是因為 ti7 chia5 tu2 著你 , chiah 來感謝天公伯仔 e5 保庇。我真驚我 ti7 大風雪當中 seh8 boe7 出去。」
「你 beh 去 to2 位 ? 」
「 Tou2-teng3(Dwolding) 。」我問伊 : 「離 chia5 外遠 ? 」
Chit-e5 老歲仔講 : 「差不多三十幾 khi2-lo3 。亦 toh8 是講 , 你已經行 m7 著路 a 。」
「 A ! TaN 害 a ……若 an7--ne , chia5 離 to2 一 e5 庄頭尚近 ? 」
「尚近 e5 庄頭是 Oai3-khu3(Wyke) , 離 chia5 ma7 有二十 khi2-lo3 左右。」
「…… Kam2 會 sai2 請問 , m7 知影你 toa3 to2 位」 ? 」
伊將臭油燈 giah8 起來比 : 「 hia5 ! 」
「所以 , nia-mi 你 beh 轉去 ? 」
「無的確。」
「 An7--ne , 請你允准我 te3 你轉去。」
「 An7--ne kam2 thang ? 」 Chit-e5 老歲仔那 haiN3 頭那講 : 「伊 boe7 hou7 你入去。」
「 Boe7 lah ! 我相信伊會 hou7 我入去……請問伊是啥人 ? 」
「阮主人。」
「你 e5 主人是 siang2 ? 」
「你管 hiah choe7 ! 」伊歹 chheng3-chheng3 。
「失禮失禮……若無 , 請你 chhoa7 我去 , 我相信你 e5 主人會提供我 hioh 睏 kah 請我食暗頓。」
「隨在你 , m7-koh 我想 , 伊 boe7 lah , 總是你有權利要求伊。」伊頭 haiN3 一下 , 那開始行。
Ti7 大雪中 , 我 te3 伊臭油燈 e5 光線行。忽然間 , 我看著一 e5 烏影 , 一隻大狗走過來 , 直直對我吠。
「走 ! 國王 ! 」老歲仔 tih hoah 。
我 ka7 問 : 「 Kam2 toh8 是 chit 間 ? 」
「 HaN3-nou3 , toh8 是 chit 間…… , 國王 , 你 ka7 我落去 ! 」伊 ui3 lak 袋仔 gim5 鎖匙。
Chit-e5 大門真重頭 , 看起來那像一間監獄。老歲仔將門 phah 開 , chit-e5 時陣 , 我 chhe7 著機會 a , 隨 ka7 伊 sak 開 , chong5 入去厝內底。
　
二、
我四周圍 ka7 看看 leh , 目前我 khia7 ti7 一間真 koan5 、真大間 e5 大廳內。當我 tih 注意我所看著 e5 物件 e5 時 , 「 Tang 、 tang 、 tang 、……」一口大鐘 tan5 a , 足大聲 e5 。
老歲仔冷笑 , 講 : 「 Hia5 , toh8 是阮主人 e5 房間。」
伊指 hit-e5 kah 大廳倒頭方向 , 一 e5 khah 低、 khah 暗 e5 門扇。我趕緊行過去 , 大力 long3 門 , 然後 , 無等內底 e5 回應 , 我 toh8 入去。
結果 , 我看著一 e5 白頭毛 e5 人坐 ti7 桌仔邊 , 桌頂 e5 書、文件了了 , 伊 peh 起來 , ka7 我相歸晡 , 真食力 e5 款。
「你是啥人 ? 哪會 ti7 chia5 ? Beh 創啥 ? 」
我 ka7 伊應講 : 「我叫做 Che-mu2-su3 Mo7-joe2(James Murray) , 是一 e5 醫生 , 我行來 chia5 附近 e5 山谷 , 結果 soah chhe7 無路。我 chit-ma2 需要食物件、 lim 水 kah hioh 睏。」
「 Ham3 仙 , chia5 亦 m7 是旅館 a 。 Che2-kha7-pu3(Jacob) , 你哪會 hou7 chit-e5 生分人入來阮兜 ? 」
「無 lah , 我無 hou7 伊入來 , 是伊 ka7 我 te3-tiau5-tiau5 , koh ka7 我 sak 開 , 家己走入來 e5 , 伊 han3-chhau2 khah 好我 , 我根本無才調 thang ka7 阻擋 ! 」
伊講 kau3 chia5 了後 , 頭 oat 過來問我講 : 「你為啥麼 beh an-ne ? 」
「為著 beh 活命 ! 」我應伊講 : 「雪已經落真厚 a , 厚 kah ti7 天光 chin3 前 , toh8 有法度將我 tai5 ti7 內底 a 。」
Chit-e5 主人行去窗仔門邊 , 看外口落 e5 雪 , 後來伊 chiah 講 : 「你講 e5 確實有影。 An7--ne 好 , 你會 tang3 tiam3 chia5 kau3 天光。 Che2-kha7-pu3(Jacob) , ka7 阮 chhoan5 暗頓……你請坐。」伊 ma7 坐落來 , 繼續讀伊 e5 書。
我將銃 he7 ti7 壁角 , 坐 toa3 爐火邊仔 , 四圍 ka7 看看 leh , chit 間房間束結束結 , 內面有真 choe7 心適 koh 特別 e5 物仔 , 每一塊椅仔頂 koan5 long2 有 khng3 書 , 土腳有地圖 kah 文件。我心肝內暗唸 : 「 Chit 間房間不止仔心適 ! 真奇怪 e5 所在 , 一間 ti7 山中央 e5 農舍。」
我繼續勻勻仔 ka7 看 , toh8 koh 看著 chit-e5 主人。我真想 beh 知影伊是啥麼款 e5 人。伊大頭大頭 , 生做 ian 投 ian 投 , 白頭鬃 kham3 kham3 過頭額 , 面容看起來真倔強、真有智慧、 ma7 真嚴肅 , 頭額有 jiau5 痕 , 嘴邊 ma7 有悲傷 e5 jiau5 痕。
Che2-kha7-pu3(Jacob) 將暗頓 chhoan5 好 theh8 入來。伊 e5 主人將書合起來 , 誠懇邀請我上飯桌。
伊送來一大盤 e5 食物 , 內底有肉、有 phang2 、 ma7 有卵 , koh 有一 kou2 泡 kah chiaN5 芳 e5 厚咖啡。
主人講 : 「粗菜便飯 , 請你 m7-thang 棄嫌 chiah 好。」
我大嘴大嘴食 , 心內真感激 , ka7 伊講 : 「無 nou3 , chiaN5 chhe-chhau 、 chiaN5 phong-phai3 a , 實在 chiaN5 lou2 力 ! 」
「你 toh8 免細膩 , 做你食 , 食 hou7 飽。」伊真客氣 , 但是口氣不止冷淡。伊所食 e5 , 我 kan-na 看著牛奶 kah phang2 ; 除了這以外 , 阮 ti7 食 e5 當中 , long2 無開講 , 伊看起來那像不止仔悲傷。我心內一直 tih 想 , 是 an2-noa2 伊會 toa3 ti7 chit-e5 chiah-nih8 偏僻 e5 所在 , 過 chit 種 chiah-nih8 恬靜、孤單 e5 生活 ? 
阮兩人食好 , Che2-kha7-pu3(Jacob) 將空盤仔收走 , in 主人 khia7 起來 , 行去窗仔邊看外口。
伊講 : 「雪已經停 a 。」
我跳起來 , 「 HaN5 , 雪已經停 a ! ……無得確…… , boe7 ! boe7 使 , 我哪有可能 ti7 半暝行三十幾 khi2-lo3 ? 」
「行三十幾 khi2-lo3 ? 」伊那像 chhoah 一 tio5 。「你 tih 講啥 ? 」
我 ka7 講 : 「阮愛妻 tih 等待我 , 伊 m7 知影我 chit-ma2 ti7 to2 位 , 我想 , 伊一定足煩惱 e5 ! 」
「伊 ti7 to2 位 ? 」
「 Tou2-teng3(Dwolding) , 離 chia5 三十幾 khi2-lo3 。」
「 Tou2 …… teng3 ……」伊一字一字勻勻仔唸。「 HaN7-nou3 , 離 chia5 三十幾 khi2-lo3 。但是你 kam2 必須愛隨過去 hia5 ? 」
我講 : 「當然 , 伊一定會煩惱 kah beh 死 , 驚我會出代誌 , 我一定愛……」
主人躊躇一 khun3 a , chiah 講 : 「好 lah , 既然 an7--ne , a 無……有一隻馬車 , 伊 tak8 暗 long2 會順一條馬車路行 kau3 Tou2-teng3(Dwolding) 。」伊看一下仔壁頂 e5 時鐘 , 「 Koh 過點外鐘 , hit 隻馬車會停 ti7 離 chia5 八 khi2-lo3 一 e5 指示牌仔 hia5 。 Khah 停仔 Che2-kha7-pu3 會 tang3 chhoa7 你去 , ka7 你報 beh 過去 hit-e5 指示牌仔 e5 一條舊馬車路。若 kah an7--ne , 你 kam2 有法度順利 chhe7 著 hit-e5 指示牌仔 ? 」
「無問題。實在是真 lou2 力 ! 」
這是我頭一 pai2 看著伊 e5 笑容。 Hit 口鐘 koh tan5 a 。伊交待 Che2-kha7-pu3(Jacob) 一 koa2 代誌 , 然後 ka7 我講 : 「假使你想 beh 趕著 hit 班馬車 , an7--ne 著愛趕緊 , 我 toh8 無 beh koh 留你 a , 順行 ! 」
我真感謝伊 , 想 beh ham5 伊握一下手 , m7-koh 伊已經 oat8 頭過去 a 。
　
三、
無外久, Che2-kha7-pu3 toh8 kah 我做陣行 ti7 chit-e5 孤單、 hou7 雪 kham3 tiau5 e5 山崙仔。雖然風已經無原來 hiah 透, ma7 是 iah 不止仔寒, ti7 chit-e5 天頂 long2 無星, 唯一 e5 聲音, kan-na 阮腳步 lap ti7-leh 雪 e5 聲。一路上, Che2-kha7-pu3 long2 tiam7-tiam7 無講話, 伊 giah8 臭油燈, 行 tiam3 我頭前, 我銃夾 leh, te3 伊 te3 tiau5-tiau5 。
我 ma7 long2 無出聲, 因為我頭殼內底, long2 tih 想 chit-e5 主人。我那像 koh 聽著伊 e5 聲, 我 kah 伊 e5 對話, tak8 字 tak8 字我 long2 記 tiau5 tiau5 。實際上, 一直 kau3 二十年後 e5 今仔日, 我 long2 iah 記 kah 清清楚楚……
Che2-kha7-pu3(Jacob) hiong5-hiong5 停落來, 然後用臭油燈指 : 「你 beh 行 e5 路 toh8 是 chit 條, 路 e5 正 peng5 有石壁, 你愛順石壁行, m7-thang 行 m7 著去。」
我 ka7 問 : 「這 toh8 是舊馬車路 ? 」
「 HaN3 ! 」
「若 an7--ne, 我 koh 愛行外久 chiah 會 tang3 行 kau3 hit-e5 指示牌仔 ? 」
「量其約仔五 khi2-lo3, 順 chit 條路行, toh8 會 tang3 chhe7 著, m7-thang 行過頭去 ! 」
我錢包仔 theh8 出來, 了後, Che2-kha7-pu3(Jacob) toh8 對我 khah 好嘴 a, 而且加講真 choe7 代誌 hou7 我知。
「對人來講, chit 條路不止仔好行, m7-koh 對馬車來講 toh8 無 kang7 款, siuN oeh8 、 ma7 siuN kia7 。所以你愛注意, oa2 hit-e5 指示牌仔 hia5, 石壁已經崩去 a 。自從 hit pai2 意外發生了後, toh8 m7-pat koh 重修過。」
「 To2 一 pai2 意外 ? 」
「夜班馬車 lak 落山谷, lak 超過十五公尺深。出代誌 hia5 e5 路況真 bai2 。」
我大叫 : 「真驚人 ! ……有幾 e5 人往生 ? 」
「一 e5 亦無活落來, 四 e5 旅客當場死亡, 馬車夫拖 kau3 過轉工 ma7 是救 boe7 轉來 a 。」
「 Tiang 時 e5 代誌 ? 」
「二十冬 a, 我 e5 主人自 hit 陣開始 toh8 真失志、憂頭結面 ; 因為 in 孤囝 ma7 ti7 馬車頂。這 toh8 是為啥麼伊 beh 將家己關 ti7 hit-e5 孤單、偏僻所在 e5 原理。」
我吐一口氣 : 「 An--ne 我知 a 。暗安, 天公保庇你 ! 」我 khng3 一箍銀 ti7 伊 e5 手 e5 。
「暗安, 先生, ma7 真 lou2 力 ! 」然後, 伊 oat8 頭離開。
我 khia7 ti7 hia5, 目睭金金看 hit pha 臭油燈 e5 火, 看伊勻勻仔消失去。然後, 我沿 chit 條舊馬車路開始趕路。
Chit-choa7 路好行仔好行, 雖然暗暗, 猶原看會著路邊 e5 石壁。我對家己講 : 「我已經真安全 a 。」 m7-koh, 我感覺不止仔孤單, ma7 小 khoa2 驚驚。我想辦法 beh 將孤單 kah 驚 hiaN5 tan3 一邊, 開始那唱歌、 khou 絲仔……我想起愛妻, koh 過無外久了後, 心內 toh8 感覺 khah 好淡薄仔。」
M7-koh 暗時實在是夭壽寒 lah, 雖然我行真緊, 身軀猶原 boe7 燒, 我 e5 手 kaN2-na2 冰, 空氣冷, 喘氣真困難。 Chit-e5 時陣, 我 e5 銃那像千外斤重。我感覺 sian7-tauh-tauh, 需要停落來 hioh 一 cham7 仔。
後來, 我看著真遠 e5 所在有光線, chhan 像臭油燈 e5 光線。起先, 我 liah8 做是 Che2-kha7-pu3(Jacob) koh 翻頭轉來, beh 確定我無出代誌 ; koh 來, 我看著第一條光線邊 a e5 第二條光線, 我 chiah 發覺, 當時仔我看著 e5 toh8 是馬車 e5 兩條光線。
但是我 tih 想 : 「奇怪 ! 既然 Che2-kha7-pu3(Jacob) ka7 我講, 自從 hit pai2 意外了後, chit-choa7 危險 e5 舊路 toh8 無人 tih 使用 ? 」後來我 koh tih 想 : 「 Kam2 是我 ti7 烏暗中行過頭, soah 無看著 hit 塊指示牌仔 ? 橫直 chit 隻馬車一直行, 一定會 kau3 Tou2-teng3(Dwolding) 。」
Chit-e5 時陣, 馬車已經 kau3 a, 伊走真緊, ti7 有雪 e5 路, 走起來 soah long2 無聲, 坐位用烏布搭起來, 頭前有馬車夫, koh 有四隻 phu2-sek 、粗勇 e5 馬。
我跳出來 khah 路中央 e5 所在想 beh chah8 車, 大聲 hoah, koh 出力 iat8 手。
馬車 kau3 我身軀邊 a, 我看伊亦無變 khah 慢, liah8 做伊無 beh 停落來, 但是伊 chiaN5 實停落來。馬車夫連看亦 boai5 ka7 我看一下, 車頂每一 e5 人 long2 tiam7-tiam7 無動靜。我走去馬車門口 beh 坐起 li, m7-koh 內底無人 beh ka7 我鬥相共, 我必須愛家己用我 teng7-khong-khong 、冷 ki-ki e5 手 cheng2 頭仔將馬車門 phah 開。開 e5 時陣, 感覺門那像是空 e5 。
但是馬車頂 e5 三 e5 旅客, 並無因為我 e5 出現, 來 soa2 tin2 動 iah 是看我一下, in long2 睏去 a 。我入去, 坐 ti7 chhun e5 hit 位。馬車內底, 那像 khah 寒外口, 害我會 ka 冷 sun2, 內底 e5 氣氛, hou7 人感覺真沉重、真 tam5 溼、真……那像 tak8 家 long2 死死去 kang7 款。我看其他 e5 人, 想 beh chhe7 話頭 kah in 開講。
「今暗實在有夠寒 houN7 。」我真好禮, kah 坐 ti7 我對面 e5 人講話。
伊將頭勻勻仔 oat 向我 chia5, 但是並無應聲。
我繼續講 : 「 Chia5 寒人時確實真寒。」 Chit-e5 人坐 e5 hit 位 khah 暗, 我看 boe7 清楚伊 e5 面, m7-koh 我有看著伊 e5 目睭, 當 tih 金金 ka7 我相, iuN-a7 無講半句話。
我心內 tih 想 : 「奇怪, 伊哪 long2 無愛 ka7 我應 ? 」 m7-koh 我 ma7 無感覺受氣, 因為我實在是真 thiam2, ma7 真寒, 身軀 iah-koh teng7-khong-khong, 而且馬車內底 au3-sam3 、 tam5 溼 e5 氣味 hou7 我感覺歸 e5 人 chiaN5 無爽快, 冷風刺骨, 害我 sih-sih-chun3 。
我 ka7 對坐 ti7 倒 peng5 hit-e5 人問講 : 「歹勢, 我 kam2 會 sai2 開窗仔門 ? 」伊無應聲, ma7 無 tin2 動。
我 koh-khah 大聲, 重覆 tu2-chiah e5 話, 伊 iuN-a7 無應聲。我只好家己來開窗仔, chiah 發覺玻璃 long2 eng-ia a, 「我 leh ……那像幾 lo7 冬 m7-pat 洗過 a ! 」我嘴內 seh8-seh8 唸。
我 koh 斟酌 ka7 馬車內底好好仔看一遍, chiah hiong5-hiong5 了解 chit-e5 au3-sam3 味 e5 原因 : 車頂所有一切 long2 真 lah-sap 、舊、而且溼溼, ti7 我腳底 e5 枋仔那像隨時 toh8 beh 破去。我開始注意第三 e5 旅客。
「 Chit 隻馬車那像強 beh 碎去 houN7 ! 」我 ka7 伊講 : 「真希望生產 chit 隻馬車 e5 公司會 tang3 ka7 修理一下。」
伊 e5 手勻勻仔 haiN3 一下 haiN3 一下, iuN-a7 koh tiam7-tiam7 仔 ka7 我相── kau3 taN 我 iah-koh 會記 e5 hit-e5 面 chhiuN ──伊 e5 目睭有一種野性、無自然 e5 目光, 面仔白死殺 ! 我心內暗唸 : 「那死人 leh ! 」
然後, 伊無血色 e5 嘴唇小 khoa2 翹起來, 白色 e5 嘴齒看現現, 我 chhoah 一 tio5, 心肝頭 chun3 一下。
我 koh 看坐 ti7 我對面 hit-e5 人, 伊 ma7 當 tih ka7 我 gin5, 伊 e5 面白 chhang-chhang, 射出 e5 目光真奇怪。我 koh 看坐 ti7 我倒 peng5 hit-e5, 結果我看著……我是 beh an2-noa2 形容伊 ? 我看著 e5 是一 e5 死人 e5 面。
Chit 三 e5 旅客 long2 死去 a, in 恐怖 e5 面發出青光, in tam5 溼 e5 頭毛有 au3-sam3 味。我知影 in-e5 肉體 long2 已經死 a, kan-na 目睭是活 e5, in long2 tih ka7 我 gin5, ka7 我威脅……
我大聲慘叫, 我必須愛趕緊離開 chit-e5 恐怖 e5 所在 ! 
我 chong5 去門 hia5, 直接 long3 出去 ! Chit-e5 時陣, 月娘已經 ui3 雲 e5 後壁走出來, ti7 伊冷霜霜、白 sih-sih e5 光線之下, 所有 e5 物件, long2 看 kah 清清楚楚 : 我看著路牌 chhai7 tiam3 hia5, chhan 像伸出一支手 tih ka7 我警告 ; 我看著路邊崩落來 e5 石壁 ; 我看著受驚 e5 馬仔 khia7 ti7 hit 崁邊 a ; 我看著下面十五公尺深 e5 山谷, 馬車 tih haiN3, 親像是 ti7 大海中 e5 一隻船仔, 人 kah 馬 tih 慘叫……後來真強烈 e5 相 long3, 我感覺 chiaN5 疼, 然後, 歸片 long2 是烏暗……
　
四、
我一直昏迷不醒, 經過 chiaN5 久 chiah 精神。醒來 e5 時, 愛妻坐 ti7 我眠床邊。
我問 : 「……到底是發生啥麼代誌 ? 」
伊講 : 「你 poah8 落去, 路邊 e5 石壁崩去 a, 你 toh8 ui3 hia5 poah8 落去山谷, 五十尺深。好佳哉你 khah 韌命, poah8 落去 e5 所在抵仔好有真厚 e5 雪, 你 m7 chiah 無代誌。」
「 ChiaN5 害, 我實在是 long2 無印象 ! ……若 an7--ne, 我是 an2-noa2 ti7-teh chia5 e5 ? 」
「有兩 e5 農場 e5 工人, 透早 ti7 外口走 chhe7 phang3 見 e5 羊仔, in 看著你倒 ti7 hia5, toh8 ka7 你 aiN7 去離 hia5 尚近 e5 khia7 家, koh 請醫生過來。你 e5 情況 chiaN5 bai2, 手骨斷去, 頭殼破真大空, 你根本 toh8 昏迷不醒, ma7 無法度 ka7 in 講啥麼。佳哉醫生 ti7 lak 袋仔內底 chhe7 著你 e5 資料, 包括名、住址。
「所以 in 當然即時 ka7 我通知。自 hit 陣開始, 我 toh8 long2 一直 tiam3 你身軀邊 ka7 你照顧。
「 Chit-ma2 已經 long2 免煩惱 a, 你需要 hioh 睏, 慢慢仔將身體養 hou7 好。」
Hit 陣我當少年, 身體勇勇, 所以真緊 toh8 脫離險境。但是 to2 ti7 眠床頂休養 e5 hit 段時間, 我不管時 long2 tih 思考 chit 件意外。無得確聽我 an7--ne 一講, 你 toh8 ioh 會著到底我是對 to2 位摔落去 e5 : 正正 toh8 是二十冬前馬車出代誌 hia5 。
我從來 m7-pat ka7 阮某提起 chit-e5 經過, kan-na 有講 hou7 醫生聽。 M7-koh 伊 soah ka7 我講, 歸 e5 故事 long2 kan-na 是我 e5 眠夢 nia5, 因為寒、 thiam2 、頭殼 koh 著傷……種種因素加起來 chiah 會產生 chit-e5 幻覺。
我真想 beh 講 hou7 伊了解, 但是伊根本無 tih ka7 我信 tau2 。我無 koh ham5 伊 chiN3, 因為, toh8 算伊 beh 信 boai3 信, long2 已經無重要 a 。
M7-koh, 我知影 hit 陣發生 e5 代誌, 我 ma7 koh 知影 chit-ma2 e5 代誌。 Ti7 二十冬前, 我是一 e5 坐 ti7 鬼仔馬車車頂 e5 旅客 ! 
校對 : 丁鳳珍、吳宗信、莊惠平、張學謙、楊嘉芬、李自敬
　


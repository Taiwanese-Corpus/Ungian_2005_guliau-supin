綠島百合──記念曾國英以及伊e5愛  Lek8-to2 Pek-hap8 -- Ki3-liam7 Chan Kok-eng i2-kip8 i e5 ai3
Goan5-chok : Lim5 Bun5-gi7 原作：林文義
Tai5-ek8 : IuN5 Un2-gian5 台譯： 楊允言

1
自從阮阿姊過身了後，我 to7 真罕得轉去綠島 a 。 

 
 
 
 講著綠島，唉，阮 e5 傷心地......，自本，阮 kui 家 to7 long2 是善良 e5 百姓， ti7 島上飼鹿仔、討海，幾 lo7 代落來 long2 是按呢。我知影島上 e5 國防監獄關 e5 是一 koa2 啥麼款 e5 人，有烏社會 e5 大尾路蠻， iah-koh 有政治犯......。 

 
 
 
 無論路蠻 iah 是政治犯，對阮 tau 來講，一點仔影響都無。細漢時陣， tiaN7-tiaN7 kah 阿姊 khia7 tiam3 簾簷(ni5-chiN5)腳，tiam7-tiam7仔看 kui 大陣 e5 犯人， ui3 島 e5 hit peng5 勻勻仔造路過來，幾個月了後，路 to7 造來阮 tau 門口 a 。 

 
 
 
 路蠻 kah 政治犯真好分，熱人時陣，日頭赤iaN7-iaN7， hit koa2 犯人 long2 褪剝theh，eh──刺龍刺虎 e5 ，一看便知影是角頭兄弟；顛倒是 hit koa2 所謂 e5 『政治犯』， in 真斯文，雖然指揮部 e5 兵仔講 in 是『匪諜』啦、啥麼『陰謀分子』，在我看來，一屑仔都無seng5，一個 一個 long2 chiah-ni7 親切，學問 koh chiah-ni7 飽。 

 
 
 
 自細漢，阿爸 to7 ka7 阮講政治 mai3 去 chhap ，好好仔討海、飼鹿仔 to7 好，若無 to7 來台灣食頭路......會記得做囡仔 hit 陣，透早天 beh 光 e5 時， tiaN7-tiaN7 long2 會聽著lan5-lan5-san-san e5 銃聲， ui3 島 e5 hit peng5 傳過來，聽無啥會明；這時陣阿爸 to7 hiaN3 頭，細細聲仔 ti7 tih 講：『 koh 有人 hou7 in 銃殺 a 。』這 koa2 無爽快 e5 記持，自細漢 to7 一直留 tiam3 心內。 

 
 
 
 阿姊一直 long2 ti7 綠島，阿爸 siong7 疼阿姊 a ， tiaN7-tiaN7 會 ka7 阿姊呵咾，講伊純良 koh 乖巧，將來嫁人，一定真得大家官(ta-ke-koaN)疼。一直 kau3 阿姊十八歲 hit 年，唉──這是我 siong7 無愛講起 e5 代誌，假使無發生這件悲慘 e5 事故，阮 ma7 boe7 kui 家口仔搬來高雄......。阿爸一直 tih 罵阿姊 gong7 ， tak8 擺提起， long2 會怨嘆阿姊，但是 koh 目屎流目屎滴。 

 
 
 
 阿姊號做素霞，真純良 e5 查某囡仔，聽阿母講，我出世無外久， to7 是阿姊 ka7 我揹；阿姊加我五歲，五歲 e5 查某囡仔 to7 用布巾 ka7 我揹咧，厝頭厝尾行來行去。一直 kau3 伊過身， iah 是 hiah-ni7 疼我，我 e5 阿姊實在是 chiaN5 好。 

 
 
 
 阿姊 siong7 愛一款花， to7 是野百合。若是 kau3 kah 慢春早夏 hit 時陣，海邊仔 kui 片 long2 是 sui2-giang-giang e5 野百合，鬧熱彩彩。阿姊 tak8 工 long2 chhoa7 我去挽，挽kui大把轉去，用無愛 tih8 e5 bi3-lu3矸仔 toe2 水，然後 ka7 插起來。 kui 厝內 long2 插白色 e5 野百合。 

 
 
 
 我 siong7 愛 khia7 toa3 阿姊後壁，tiam7-tiam7仔看伊輕輕仔將裙腳 giu2 起來，兩支腳幼綿綿、白絲絲，撩水過去。村內 e5 人 long2 相信， ti7 無外久 e5 將來，阿姊會嫁去台灣本島；村內亦有人來提親，彼是阿姊 tu2 仔滿十八歲 hit 年 e5 代誌，阿爸一直無答應，阿爸講：『 beh 嫁， to7 嫁去本島， chiah khah 有發展，嫁 chia5 e5 人，無出脫......。』阿姊一直 long2 搖頭笑笑，面紅紅來拒絕。阮 long2 m7 知伊為啥麼一再拒絕，尾a chiah 知影，阿姊早 to7 有意中人 a 。 

 
 
 
 阿姊實在無應該去愛著 hit個 人。 

 
 
 
 因為，伊是一個 政治犯。 

 
 
2 
 曾國英，我 iah 會記得伊 e5 名。 

 
 
 
 五冬前， ti7 高雄車頭，真 tu2 好來 tng7 著伊。曾國英，這個 kah 阮 tau 無緣 e5 查甫人， kah 我相閃身，是我目色巧，越頭 ka7 伊叫；伊遲疑目睨仔，注神看我久久。伊看起來是 hiah-ni7 青凊(chhiN-chhin3)、 hiah-ni7 孤單，因為目箍邊 e5 繚痕，kui個人看起來 sian7-tau3-tau3。 

 
 
 
 『我，你 boe7 認得 a ？ Ti7 綠島......』講 kau3 『綠島』兩字，我真自然仔將聲音壓下落來，伊 hiaN3 頭， kaN2-na2 chiaN5 認真 tih 回想──『我是素霞 in 小弟......你會記得houN7！素霞 e5 小弟。』 

 
 
 
 『哦──』伊雄雄想起，一支嘴開開開，然後 tim3 頭。 

 
 
 
 『當時來高雄 e5 ？』我順 soa3 phah 薰過去，點火。 

 
 
 
 伊重重 suh 一嘴， koh 吐出來──『昨昏(cha-hng) ui3 台北來，來出差。』然後繼續 pok 薰。我感覺伊略仔不安。 

 
 
 
 『隨 beh 轉台北...... lin2 ，一家人有好 bou3 ？』 

 
 
 
 『搬來高雄 chiah 儕冬，早 to7 慣勢 a 。』 

 
 
 
 『 ti7 hia5 ， m7 知有人 ka7 伊除草、燒香......』 

 
 
 
 『大伯 iah toa3 ti7 hia5 ，伊有 tiaN7-tiaN7 去看阿姊 e5 墓。』 

 
 
 
 『按呢，我 to7 khah 放心 a ......』 

 
 
 
 『你...... ti7 台北 e5 生活過了按怎？』 

 
 
 
 『一個 小頭路──顧三頓飽 na7-nia7 。』 

 
 
 
 『講 kah chiah 客氣。』 

 
 
 
 『像我按呢，一個 叛亂犯，別人看著阮 boe7 輸看著鬼，啥人敢 chhiaN3 阮？ Iah 是一個kang7款 hou7 in 關 ti7 綠島過 e5 同窗好心來介紹， chiah 有chit-ma2這項空khe3 e5 。』 

 
 
 
 『 hou7 我你台北 e5 電話 kah 住址好 bou3 ？我若有去台北， to7 去看你。』 

 
 
 
 伊 phah 開手提箱， chhe7 出一張me3-si3 hou7 我，那像雄雄 koh 想起著啥麼，抽轉去──『我寫住所 e5 電話。』伊 ti7 西裝 e5 lak袋仔摸 kui 半晡， chiah giah8 出一支萬年筆， ti7 me3-si3頂 koan5 寫了七個歪哥chhih8-chhoah8 e5 數字──『若有來台北，一定愛來chhe7我。』 

 
 
 
 我 tim3 頭，將me3-si3 khng3 ti7 手心看一下，是一間貨運行， ti7 台北 e5 長安西路。然後將me3-si3 toe2 入oai-siak-chu3 e5 lak袋仔，我看伊 tih 微微仔笑，真安慰 e5 款，目箍邊a e5 繚痕亦變 khah 深 a 。一時間，那像足gai7-gioh8 e5 ，久久 long2 無講話。 

 
 
 
 『有閒來台北 e5 時， kah 我聯絡，一定愛會記得。』 

 
 
 
 『你亦保重......姊夫......。』 

 
 
 
 我叫伊『姊夫』， to7 ti7 伊身軀斡過去 beh 行入鉸票口 e5 時陣，我叫伊一聲姊夫，伊 gang7 一下，面 tih tiuh ，我聽得真清楚，伊輕聲仔 tih 吐氣。伊 iat8 手，腳步沉重行入月臺，連鞭 to7 ti7 候車 e5 人群之中消失去；這個 kah 阮 tau 無緣 e5 『姊夫』， hiah-ni7 仔孤單、青凊(chhin3)。 

 
 
 
 了後，我 to7 無 koh 再見過伊，一直 kau3 今年四月十三號看著自立早報， chiah 知影伊已經因為肺癌來過身......。 

3
 講起伊 e5 罪名， ti7 hit 當時所謂『白色恐怖』 e5 年代，是無 hou7 允准，甚至 khah 嚴重 e5 koh 愛銃殺。一九五八年 hou7 人 liah8 入去 e5 ，連曾國英在內九 e5 當年現役海軍艦(lam7)艇兵...... in 竟然按算beh搶奪艦艇來『起義』， hit 當陣 ti7 日本 tih 舞台灣獨立運動 e5 廖文毅，氣勢不離猛，島內有 boe7 少人受著伊 e5 影響。曾國英 hit 陣 tu2 仔按海軍士官學校航海科畢業，這款受國民黨嚴厲軍事教育出來 e5 台灣青年， ti7 伊 e5 血內底竟然會流著『台灣獨立』 e5 思考，確實是 hou7 人想 boe7 kau3 。 

 
 
 
 iah 未開始行動， in to7 hou7 人 liah8 去，先送去南台灣 e5 鳳山秘密監獄一冬，受著非人待遇 e5 酷刑，然後判刑八冬， ti7 新店國防監獄、綠島監獄 kah 台東泰源監獄 toa3 過......這 koa2 資料是我看報紙 chiah 知影 e5 。 

 
 
 
 To7是 ti7 綠島監獄服刑 e5 時陣，曾國英 kah 阿姊來熟sai7 。 

 
 
 
 hit 陣，大伯是綠島鄉 e5 鄉長，我 iah 會記得， hit 年我十三歲吧？tiaN7-tiaN7 有監獄派出來 e5 康樂隊，來阮村內表演， in 講是與民同樂。 hit koa2 康樂隊員會曉搬話劇， koh 會曉唱歌，彈奏樂器。 kau3 尾a 聽阿爸講， chiah 知影 in long2 是監獄內 e5 犯人。曾國英， to7 是康樂隊 e5 小喇叭手。 

 
 
 
 阿姊自細漢 to7 足愛hiN-hiN-haiN-haiN，大概因為阿伯是鄉長 e5 緣故，康樂隊 koh long2 是查甫 e5 ，阿姊 to7 hou7 請去台頂客串，伊歌聲 chan2 ，人 koh 活潑古錐， to7 tiaN7-tiaN7 kah 康樂隊合作，久來， to7 那像是康樂隊 e5 正牌女歌手。 

 
 
 
 阿姊 kah 曾國英， to7 是 ti7 這款情形下產生了感情。 

 
 
 
 問題是，曾國英是一個 政治犯，雖然阿姊一點仔都無將這項代誌 khng3 tiam3 心肝內。 

 
 
 
 Hit 陣，有一個 姓劉 e5 中校 iah 是上校？ chiaN5 久 a ，伊確實 e5 階級我已經 boe7 記得，伊 tiaN7-tiaN7 來阮 tau 行動，伊看 kah 意阮阿姊， koh khah 害 e5 是，伊竟然是獄方 e5 指揮官，曾國英註定是慘 a ！ 

 
 
 
 印象 siong7 深是有一屆，阿姊愛我陪伊去村外 e5 海墘，我 iah 料做 kah khah 早kang7款， beh chhoa7 我去挽岸邊盛開 e5 野百合咧。 

 
 
 
 阿姊 e5 面真青冷，我從來 m7-pat 看過 hiah-ni7 冷 e5 面容，伊嘴唇咬 tiau5 ，穿一軀白色洋裝， ka7 我 giu2 tiau5-tiau5 ，半行半走──『阿弟，你 te3 我 te3 hou7 tiau5 ， m7 通離開我身軀邊，知 bou3 ？』我無明白阿姊為啥麼那 beh 按呢， m7-koh 我猶原順從伊來 tim3 頭， te3 伊對海墘行過去。 

 
 
 
 Hit 工海湧 chiaN5 大，天色烏kham5-kham5，海面上有幾隻仔正 tih 作業 e5 漁船， ti7 兇險 e5 海湧內底浮浮沉沉。 

 
 
 
 海墘並無野百合，這時陣我 chiah 雄雄來想著，這陣並 m7 是開花 e5 時節。無愛挽野百合，阿姊 chhoa7 我來海墘 beh 創啥？ 

 
 
 
 一台軍用ji3-phu3停 toa3 hia5 ，我遠遠 to7 看著 hit個 姓劉 e5 軍官，伊 kui 粒面笑笑，斜倚 ti7 車前ian-jin2蓋頂 koan5 。 

 
 
 
 『素霞小姐，你總算來 a ，按怎？ koh chhoa7 一個 te3 路 e5 ？』 

 
 
 
 『我無愛 kah 你牽 hit koa2 五四三 e5 ，你 ka7 我講，你到底將曾國英按怎 a ？』 

 
 
 
 『曾國英？阮 e5 犯人啊，你問伊 beh 創啥？』 

 
 
 
 『免 toa3 hia5 tiN3-chhiN，我聽講你將伊關 ti7 一間濕氣真重 e5 碉堡內底，是 m7 是？你講！』 

 
 
 
 『伊無遵守監獄 e5 規定，我當然 beh ka7 伊罰。』 

 
 
 
 『無遵守規定？啥麼規定？你 ka7 我講清楚。』 

 
 
 
 『這是阮內部 e5 代誌，你免管。』 

 
 
 
 『關 ti7 濕氣 hiah 重 e5 碉堡內底，你 beh hou7 伊死是 m7 ？』 

 
 
 
 『會死 boe7 死，其實...... to7 等你素霞小姐一句話。』 

 
 
 
 『啥麼話？我 m7 知。』 

 
 
 
 『你心內清楚 kah ，按怎？ beh 救曾國英 bou3 ？』 

 
 
 
 『你有夠卑鄙！用伊來威脅我......你有夠卑鄙！』 

 
 
 
 『你罵得siuN過重 a ， m7-koh 我 boe7 怪你，我亦是為著你。 Hit個小囝，一個 叛亂犯，前途 ti7 to2 位仔家己都無法度掌握 a ，有啥麼資格， hou7 你為伊來付出感情？我有啥麼 m7 好？你講。』 

 
 
 
 『我 ka7 你講，我 boe7 答應，我死都 boe7 答應。』 

 
 
 
 『你實在有夠執癖，我 to7 偏偏仔 beh 愛你，好一個 倔強 e5 查某囡仔！』 

 
 
 
 『你......你 boe7 見笑！』 

 
 
 
 『做你罵啊，你 m7 to7 替曾國英想一下。哈哈哈！』 

 
 
 
 冷笑聲 te3 ji3-phu3發動 e5 ian-jin2聲愈去愈遠， kan-na chhun海湧 phah 著礁石 e5 聲音， kah 阿姊悲痛 e5 哭聲。 

 
 
 
 無野百合 e5 海墘，我感覺特別 e5 寒，感覺歹吉兆。 

4 
 Kau3 尾a ，阿姊答應姓劉 hit個 軍官 e5 婚事。 

 
 
 
 訂婚 hit 工，幾 lo7 e5 穿軍服 e5 來阮厝內送定，照台灣 e5 禮俗，台東訂 e5 禮餅 kah 一 koa2 khng3 toa3 紅紙頂面 e5 金飾、布料， iah-koh 一thah8縛(pak8)紅線 e5 一百箍鈔票。 

 
 
 
 阿姊 ti7 房間內，將 tu2 仔 chiah hou7 阿母抹過唇膏 e5 嘴唇 an5-an5咬 tiau5 咧，我清清楚楚看著伊咬破嘴唇，暗紅色 e5 血 kah 朱紅色 e5 唇膏濫做伙......伊無哭，但是兩蕊目睭紅紅腫腫，而且 long2 紅絲，我第一擺看著阿姊 e5 眼神充滿著怨恨。 

 
 
 
 掛訂婚手指 e5 時，阿姊正手捏 kah an5-an5-an5 ， m7 肯將尾二指伸出來， hit個 姓劉 e5 ， iah 是 hit 張 hou7 人看了感覺討厭 e5 面槍，翻頭過來，真輕薄來對伊 e5 同僚講──『素霞小姐見笑啦。』 

 
 
 
 親像一具木乃伊，阿姊坐 ti7 舖紅布 e5 宴桌，一個面白死殺，目睭看對島 e5 hit peng5 ，我知影 hia5 是監獄 e5 方向......我 chiah 雄雄想著，阿姊一直 long2 深深掛念著 hit個 hou7 in 關 ti7 溼溼 e5 碉堡內底 e5 曾國英！ 

 
 
 
 尾a 我 chiah 知，阿姊忍辱含悲答應 hit個 姓劉 e5 軍官婚事，交換條件 to7 是 hou7 曾國英轉去監獄 e5 牢房， hit 年 chiah 十三歲 e5 我，已經知影，阿姊 to7 beh 付出真大真慘痛 e5 代價 a ！ 

 
 
 
 但是，我做夢亦想 boe7 kau3 ，阿姊付出 e5 m7 但是一生 e5 幸福，而且竟然是用『死』來證明伊不變 e5 愛情......我， iah-koh 全家人，甚至所有綠島 e5 鄉親，永遠永遠會記得 hit 工，阿姊 e5 結婚日，伊 e5 最後一日。 

 
 
 
 阿姊結婚 hit 工，男方 ti7 台東市辦桌。我 kah 阿爸阿母兄弟姊妹， iah-koh 綠島 e5 一 koa2 鄉親，早一工 to7 來 kau3 台灣本島；罕得有機會來本島，台東市 hit 時陣 iah-koh 無啥發展，但是對阮這 koa2 綠島人來講，已經會使算是真繁榮鬧熱 e5 大都市 a 。阮 kau3 台東 hit 暗，全家人 long2 歡歡喜喜去seh8街、買物件， kan-na 阿姊一個 人留 tiam3 旅社，伊講伊想 beh 一個 人小靜一下，想著伊明仔載 to7 beh 出嫁，阿爸亦無勉強伊出去，我只是感覺，阿姊 chiaN5 tiam7， kaN2-na2 有啥麼代誌 beh 發生 a 。 

 
 
 
 新娘桌辦 ti7 市中心 e5 英雄館，我看著一個 siong7 界憂頭結面 e5 新娘；阿姊伊雖然有妝扮， m7-koh kui個面已經全無血色。新郎新娘一桌一桌敬酒 e5 時陣，阿姊目睭無神，有一擺， koh 無細膩摔破一個 酒甌仔......可憐 e5 阿姊。 

 
 
 
 酒敬煞轉來，阿姊菜一嘴亦 m7 食， kan-na 頭aN3-aN3 ， m7 知 tih 想啥， gong7 神gong7神。忽然間，我看伊 giah8 頭，兩蕊目睭親像探照燈，按阿爸、阿母 e5 面上掃過， kau3 尾a 視線停 ti7 我身軀頂，注神 ka7 我看 chiaN5 久，我從來 m7-pat 看過阿姊 chiah-ni7 凌厲 e5 眼神，看 kah 我會chhang3雞母皮，阿姊到底想 beh表達啥麼？ 

 
 
 
 『阿弟。』伊開嘴 a ──『阿弟。』 koh 叫一聲。 

 
 
 
 『阿姊，有代誌 beh 講是 bou3 ？』 

 
 
 
 『阿弟，愛會記得，替我有孝阿爸 kah 阿母，知 bou3 ？』 

 
 
 
 『我知啦。』 

 
 
 
 『好，按呢我 to7 放心 a 。』 

 
 
 
 想 boe7 kau3 ，食新娘酒時陣 hiah-ni7 簡單 e5 四句對話，竟然是阿姊留 hou7 我 e5 最後遺言......。 

 
 
 
 新娘酒食了，滿面春風 e5 新郎 chhoa7 阿姊 beh 趕車去知本溫泉， in 新婚之夜 beh ti7 hia5 過暝。 

 
 
 
 阮全家人 ma7 轉去市區 e5 旅社，按算隔工早起 to7 去富岡坐交通船轉綠島。透早時陣，旅社頭家娘足著急 e5 ，下性命khok阮房間門： 

 
 
 
 『蘇先生！蘇太太！代誌 m7 好 a ，緊開門哦！』 

 
 
 
 阿爸 kah 阿母睏 kah 一半 hou7 人挖起來，霧sa3-sa3， ui3 樓頂行落來，去櫃臺接一通知本派出所kha3來 e5 電話。 

 
 
 
 『啥麼？素霞伊......哪會按呢？』 

 
 
 
 『電話 hou7 我聽......阮查某囝發生啥麼代誌？』 

 
 
 
 『派出所講，素霞自殺 a ......』 

 
 
 
 『素霞！素霞！』 

 
 
 
 阿母叫兩聲阿姊 e5 名， to7 昏去 a 。 

 
 
 
 阿爸氣phut-phut愛我緊去叫計程車，這個暗暝，青冷 koh 寒凍。 

 
 
 
 阮趕 kau3 知本溫泉，總算看著新婚之夜 e5 阿姊。伊倒 ti7 hu2-lou2間，那像是睏去，雙手垂落，腫頭仔khiau-khiau，那像是 beh liah8 啥麼物件；離伊身軀兩尺 e5 所在，有一罐空 e5 農藥罐。 

 
 
 
 姓劉 e5 khia7 tiam3 hu2-lou2間門口，講話大舌大舌，下性命 tih 向警察解說，阿母已經哭 kah m7 知人...... 

 
 
 
 我 e5 阿姊素霞，用死來證明伊對曾國英不變 e5 愛。 

5 
伊將野百合插 ti7 阿姊 e5 墓頭前，那插，那流目屎。 

 
 
 
 伊是曾國英，我無緣 e5 『姊夫』，我自殺 e5 阿姊伊十八冬短暫青春歲月內底 siong7 愛 e5 人。 

 
 
 
 我去海墘 ka7 伊挽一大把野百合轉來， khia7 ti7 離伊十尺外 e5 所在，我 ka7 講，阿姊 siong7 愛這款花。 

 
 
 
 伊無 ka7 我應， kan-na 將我手內 e5 野百合接過，一枝一枝插 ti7 阿姊 e5 墓前，親像一句一句愛 e5 誓言。 

 
 
 
 Hit 工， in 造路，所以伊會tang3 順 soa3 來探阿姊 e5 墓。無外久，我看著kui個墓 long2 是白色 e5 野百合，阿姊若是地下有知，心內一定 chiaN5 歡喜， chiaN5 安慰。 

 
 
 
 Khia7 toa3 離伊十尺外 e5 所在，我看伊將所有 e5 野百合插了，頭垂垂， m7 知 tih 唸啥， koh 來 to7 看伊雙手出力 tih khiu2 頭毛，本chiaN5 輕聲 tih 唉變做大聲 tih 喝，我聽著曾國英 tih chheh氣，愈來愈大聲......伊哭 kah chiaN5 傷心，放聲吼出來── 

 
 
 
 我感覺鼻空酸酸，無張持目箍 ma7 tam5-tam5，霧起來。 

 
 
 
 濛霧中，我那像 koh 看著，清純 e5 阿姊微微仔 tih 笑，勻勻仔行對我 chia5 來，手內 phang5 一把(pe2)野百合，滿含露水。 

 
 
 
 M7-koh 我知影，彼 m7 是野百合 e5 露水，彼是阿姊悲情 e5 目水。 
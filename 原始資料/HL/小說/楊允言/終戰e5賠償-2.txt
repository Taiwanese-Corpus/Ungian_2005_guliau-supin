終戰e5賠償 -2
Goan5-chok : Li2 siang-tek8原作：李雙澤
Tai5-ek8 : IuN5 Un2-gian5台譯： 楊允言 
Kim-gu5 bok8-be2 kou3-su7 e5 hoan-pan2 金牛木馬故事e5 翻版



我看著金布khia7 toa3 馬椅頂koan5，kha 手han 慢kah...，teh 拆一號房e5 風窗 。




 「Hi，金布！」我趕緊走--過-去：「想beh 偷goan2 貴賓e5 mih8-kiaN7 nih？」金布e5 kha 手是出名e5 無清khi3。「一號房是goan2 櫻花旅行社e5。」我ka7 i 講。




 「我知--lah！」金布ka7 我sai2 目箭，頭ng3 大廳，bih 1下嘴講：「Hit 個日本a2 chhoa7 niau-a2 tng2 房間beh 來爽--1-下，soah ka7 鎖匙留tiam3 房間內底！一號房e5 鎖匙kan-taN 1支......」




 「So ka！」




 「若an2-ne to7 mai3 kan-taN khia7 toa3 hia！Phian3-chih sa hou7--我。」金布ka7 i hit 支ka2-na2 柴耙e5 番a2 手chhun--落-來，短短e5 白嘴鬚翹--1-下翹--1-下，講：「今a2 暗liah8 幾隻niau-a2?」




 「25隻。」我ka7 phian3-chih theh8 hou7--i。




 「Theh8--來！」金布e5 番a2 手koh chhun--落-來：「Theh8 tam7-poh8-a2 來做所費--m7!」




 「Na ni？」我ka7 chin5。




 「到底beh iah boai3?」金布e5 手chhun 到我鼻a2 頭前：「5 khou 銀to7 好。」「OK。」我真m7 甘願，theh8 出5 Peso。「你是tiN3-chhiN hiouh？Khah 差不多--leh，我愛8倍--e5,5 khou 美金。」




 金布笑hai-hai ka7 錢接--過-去，開始ti7 hia kiau7-kiau7 kha3-kha3:「我ka-ti7 做e7 來--lah。」金布想beh 趕我走，我haiN3 搖頭。




 「好--lah。」金布真m7 甘願：「無，to7 陪我講。」I chhun 手theh8 出我lak 袋a2 內e5 Seven 牌日本薰：「Lin2 今a2 e-pou 走toh 去？」I ka7 我問。




 「去拜拜！」「Ou-peh8 講！拜拜e7 拜kui e-pou？騙siau2!我看，lin2 1點to7 chiuN7 山，beh 8點chiah 落--來。」




 「Koh 有去清泉林場--mah。」「Hiouh？」金布gang7--1-下：「趣味--ou！」




 「是a7。」今a2 e-pou e5 tai7-chi3,對我來講ma7 是頭1 pai2。「去參加1個siaN2-mih 日本上尉e5 記念碑開幕典禮，聽講hit 個日本人kap 施清泉是換帖--e5-leh？」




 「施清泉？」金布聽了後haiN3 頭。




 「To7 是hit 個清泉林場e5 頭家a7,施上校，施老爺，hit 個日本a2 上尉ka2-na2 號做siaN2-mih “Ta”--e5?」




 「Ah！」金布險險a2 beh 用手--nih e5 phian3-chih 去khok8 ka-ti7 e5 頭殼：「你是講Antonio 施--lah！」




 「HeNh！施上校，施大人。」




 「An2-ne 我知，hit 個日本人一定是kha2-pi7-tan3 --louh，kha2-pi7-tan3 Matsuta，Matsuta 大尉。」 金布ka7風窗e5 at-a2  un5-un5-a2 kiau7--起-來：「我bat hit 個日本kha2-pi7-tan3。」金布ka7 手頭e5 khang-khoe3 tan3--leh，像1隻猴khia7 ti7 馬椅頂koan5 食我e5 薰。




 「He~he~，你頭tu2-a2 講siaN2？Antonio kap kha2-pi7-tan3 是換帖--e5?借問--1-下，換帖--e5 kam2 e7 tok 換帖--e5 e5 頭殼？Lin2 中國人實在--ou......」金布講話不鬼不怪。




 「Lin2-nia5 khah 好！中國人是an2-choaN2？」我siuN7-khi3 ka7 講：「中國人是lin2 番a2 e5 a叔！」




 金布kek gong7-gong7:「我iah8 無講你，我是講seng-li2 人--lah！」




 「若an2-ne 你是an2-choaN2 無愛叫“a叔”？Lin2 番a2 kam2 m7 是long2 叫中國人“a叔”？Ah 無，你講看mai7 a7,lin2 是an2-choaN2 罵中國人--e5?Lin2 罵：“Goan2 叔--a2 是豬，goan2 叔--a2 是豬。” tioh8--無？」我看金布e5 面色，知iaN2 我khah 贏面。




 「笑破人e5 嘴。」我順勢koh ka7 ge。




 「O3?」金布phaiN2-se3--起-來：「He 是khah 早e5 tai7-chi3,siang2 叫lin2 中國人hiah-ni7 愛ka7 人phiN？」




 「Ha！Siang2 叫lin2 番a2 gong7?中國人講in 號做a叔，lin2 to7 正經叫in a叔--ou？」我ka7 金布e5 頭鬃尾khiu2 tiau5--leh。




 「好--lah！好--lah！」金布iat8 手：「無愛kap 你chit 個細han3 a叔tak嘴鼓--a。」金布e5 口氣落軟：「Lan2 是好朋友--lah，我kam2 e7 ka7 你頭殼tok--落-來？」




 「Nah be7?」我無好聲sau3 ka7 講：「你為著1個Peso to7 e7 賣老母--leh？」




 金布笑笑：「無的確--ou。是講我絕對be7 kan-taN 為著1 Peso to7 去tok 人e5 頭殼。」講ah 講，i koh 歡喜--起-來。




 「免講hit-koa2 5-4-3--e5!」我無愛koh kap i ou-peh8 牽拖：「緊chhong3--lah，你無看著hit 個日本a2?褲底teh-beh 破1孔--a！」




 「OK！」金布chiah un5-un5-a2 開始beh chhong3:「你有見著Antonio 施，今a2 e-pou？」




 「看--著-a-lah。」我應kah 真sian7:「I koh 有發表1篇真感動--人e5 演說。」




 「Ho~ho，」金布koh 笑--起-來：「有講著--i-無?」金布tui3 am7-kun2-a2 劃--chit8-下：「Tok kha2-pi7-tan3 Matsuta e5 經過？」




 「Che？Hm2!To7 算tok--死ma7 是應該--e5,siang2 叫日本a2 愛thai5 別人e5 頭？日本a2 long2 phaiN2人。」




 金布iat8 手ka7 我e5 話phah 斷，手thian2--開：「Chit 個kha2-pi7-tan3 Matsuta to7 tiaN7-tiaN7 teh 講：“你看，kang7 款是cheng2 頭a2 to7 有長有短--a，日本人ma7 是有好有bai2。”」金布na2 講na2 笑--起-來：「我愛kha2-pi7-tan3,i 是好人。」




 「I 無sng2 番婆？」我感覺金布hou7 我壓力：「O3E，我是講，i 無sng2 Philippine  cha-bou2 是--無？」我目chiu ka7 大廳內kap a-tok-a2、a本a2 lam2 做夥e5 番a2 婆lio2--chit8-下，hou7 金布1個暗示。




 「Hm2!」金布m7 是an2-ne 想：「Ah toh 1個cha-pou 無愛sng2 cha-bou2?無愛sng2 cha-bou2 e5 cha-pou nah e7-sai2 算是cha-pou 人？想當年我ti7 Pagsanjan 做ge-li2-lah......」




 「Kan3-lin5-nia5!」我聲調giah8 koan5:「你chit 款愛偷theh8 mih8-kiaN7 愛搶劫e5 kha-siau3 ma7 有資格去kap 人參加ge-li2-lah？Phak--leh phak--leh khah be7 tioh8 銃！Mai3 khia7 ti7 hia pun5 ke-kui--a-lah，正經tai7-chi3 khah 緊ka7 我做！」




 金布手thian2--開，khiN5 oa2 我面頭前，he~he~he~笑be7 離。




 「OK！OK！」我講：「我知--lah，ge-li2-lah ma7 有好人kap phaiN2 人！」




 「無錯！」金布隨chhap 嘴：「我是好人，Antonio 是phaiN2 人！」金布看我面色，知ian2 講著me5-kak：「Seng-li2 人long2 phaiN2 人！」我出力ka7 that 馬椅：「Khah 差不多--leh！」金布奸臣a2 笑：「我無講你a7,我是講“seng-li2 人”──中國人a7......」




 「Seng-li2 人有siaN2-mih m7-tioh8?」




 「Seng-li2 人做seng-li2 chham 土匪sio siang5......」




 「Oeh！老猴。」I e5 話hou7 我kui 腹tou2 火，我心內teh 想，chit 個老猴ka7 我kha3 油koh teh 展khiang3。「你ka7 我聽hou7 清楚，我今a2 日無得失--你，你khah mai3 an2-ne kap 我hoe，明ki5 知iaN2 我是中國人--mah！」




 I kek thui5-thui5,身軀aN3--落-來，真細膩ka7 我問：「Ah 若無，你ti7 chia chhong3 siaN2？」




 「我？我ti7 chia 出世--e5 a7,goan2 tau to m7 是ti7 中國。」




 「Hng5,ka2 hiah 奇。」金布thiau-kang 發怪聲：「你kap 我kang7 款是番a2!Hng5~」面a2 是勝利e5 笑容，金布ka7 第2枝at-a2 拆--落-來，tan3 hou7--我：「來，番a2 kiaN2，ka7 lin2 大叔收hou7 好！」




 「Kan3-lin2-lau7-bu2!」我氣kah 大細聲嚷。




 「死gin2-a2,khau3-pe7--ou！」




 「Kan3-lin2-chou2-ma2!」我koh le2--落-去。




 「Kan3-lin2-chou2-kong--lah！」金布chit khou m7-chiaN5 猴soah ma7 有2步chhit-a2。




 「少年家a2,」金布看我ka7 手ng2 pih--起-來，隨笑面笑面：「別項我m7 敢ou-peh8 講，m7-koh chit-koa2 chho3--人e5 中國話，我知--e5 hoan7-se3 pheng7 你koh-khah che7。想當年a7,我做ge-li2-lah e5 時chun7......」




 「Lin2-nia5--leh！你是用嘴唇皮來phah 日本a2 是--m7?」我氣chhoah-chhoah ka7 i 講。




 「其實你講了真tioh8。」金布笑笑：「Siang2 叫日本a2 無愛hou7 goan2 飯食？Hit tang-chun7 想想--leh，iau2 是a-tok-a2 khah 好，hou7 a-tok-a2 管實在是chiaN5 好。Kan2!」金布phui3 1嘴noa7:「是an2-choaN2 戰後to7 是有hit-koa2 khong--e5 嚷siaN2-mih beh 獨立--lah，nah 無愛變做美國e5 siaN2-mih 州，其實goan2 Philippine 人kap Hawaii 人是kang7 族--e5 neh......」




 「Oeh！你想beh 做美國人--無？」金布hiong5-hiong5 問我chit 句話。




 「Hi~hi~」I 看我無chhap--i，to7 ka-ti7 講、ka-ti7 聽：「我e7-sai2 算是，e3,我是美軍第1軍第5師第3團第1營e5 軍曹(gun3-sou3)。有聽--著-無？」金布thiong3-hut-hut：「我是美國退伍軍人，領過退伍金......」




 「Khah mai3 臭彈--lah......」




 「你若無愛信，e7-sai2 去問施--e5 a7,i kap 我kang7 1個部隊......」




 「Hm2。」我連看to 無愛ka7 看：「準是，人ma7 無一定bat--你，人是上校a2 neh......」




 「Phe2!」金布koh phui3 1嘴嘴noa7,phah 算是出力出了siuN 過頭，i ka7 at-a2 chhong3 oai--去：「Chhau2!I 是賣國賊上校。」金布真siuN7-khi3:「SiaN2 人有好--處i to7 oa2 siaN2 人，賣國賊！」金布ka7 我(lio3--1-下。




 「O3~你tu2-chiah m7 是講日本a2 有好有bai2?人施上校kap Matsuta 大尉是好朋友，交1個日本朋友to7 算是賣國賊？Kan3-lin2-lau7-bu2!」講到chia，我chiah 發現金布話--nih 有話，to7 大聲ka7 chho3:「老猴，你koh teh 罵--我是--m7?無要緊，theh8--來！」我ka7 i khiu2 tiau5 m7 放：「5 khou 美金還--我，我m7-thang 害你theh8 日本人e5 錢ma7 變做賣國賊！」




 「Mai3--lah！Mai3--lah！」當然是mai3--lah，te7 入lak 袋a2 e5 銀票thai3 有koh 再theh8 出來還e5 道理：「我是講，假使施--e5 真正是Matsuta e5 朋友，i nah e7 ka7 Matsuta e5 頭殼tok--落-來，你講tioh8--無？」金布趕緊解說。




 「SiaN2 人講Matsuta 是hou7 施--e5 thai5 頭--e5?你知iaN2 1 khou houN，i 是“hut-chuh”切腹自殺--e5,koh 再講，你kam2 看--著-a？」




 「Ah，看上帝e5 面子！」金布大聲hoah：「我無看--著？你kam2 知iaN2 施--e5 手phou5 Matsuta e5 頭殼是siaN2-mih 情形？圓圓、禿禿an2-ne，親像...親像...無m7-tioh8,to7 親像削1孔e5 椰子，tam5-tam5 an2-ne，koh 有汁--leh...he~he！」金布ka7 phian3-chih khng3 tiam3 邊--a2,2支手teh 比手畫刀。




 金布喘1口khui3,續落去講：「Ka-chai3 Matsuta 有後生，是i e5 相好ka7 i 生--e5,Maria--mah，Maria Telarosa，hit chun7 tu2 開始做e5 時chun7 iau2 是17~18歲e5 在室女--leh，sui2 kah na2 玉蘭花。」「Kan2!Iau2 m7 是kang7 款，niau-a2 1隻？」




 「無--nou，無--nou，」金布ngiauh chit8 下目chiu 皮：「做niau-a2 是kap Matsuta 做夥了後e5 tai7-chi3,美國人來了後。Hit-chun7 我toa3 ti7 Cracow 基地，he~he，你應該看我hit-chun7 joa7 hiau-pai--leh。」金布koh thiong3--起-來：「我是曹長(sou3-chio3) 軍曹(gun3-sou3)。Hit 時chun7 Maria ti7 基地hit tah-a2 teh 賣，有1-cham7-a2 ma7 bat kap 我相好......」Chit 個老猴ka2-na2 sin5 落美好e5 記ti5 內底。Chit 時chun7,koh 有幾個番婆a2 toe3 a-tok-a2 入--來：『大大有前途！』金布繼續講。




 「Antonio 施講i......」金布ka7 第3枝at-a2 theh8--落-來，hou7 我1支薰：「O3,i 講kha2-pi7-tan3 Matsuta 是自殺死--e5?」




 「是a7,i koh 講siaN2-mih 日本a2 用大炮戰車phah--起-lih。」




 「Hm2!」金布吐1嘴薰：「I 有講死joa7 che7 人--無？」




 「無a7,m7-koh 我想死無幾個。Ge-li2-lah 若bih 入去樹林a2 內底，日本a2 根本都無法tou7。」我ka7 施上校e5 觀點重覆1 pian3。




 「Ah 你kam2 知iaN2 hit-chun7 Pagsanjan 有joa7 che7 ge-li2-lah？」




 我haiN3 頭。




 「我講hou7 你聽，猴gin2-a2!Antonio 有500，對面山內e5 Martaro 有800，Martaro 雖bong2 是chhin3-chhai2-a2 chhin3-chhai2,m7-koh ma7 是人人好......你kam2 知iaN2 long2 總死joa7 che7 人？Kha 尾徙hou7 在，ka7 我聽hou7 清楚，猴gin2-a2,Martaro hit peng5 kan-taN chhun 10個，連我算在內11個！」




 「是--mah！是--mah！」金布一直叫我猴gin2-a2,ka7 我gek8--死：「像你chiah-ni7 奸詭e5 人，一定是頭1個soan--e5。」




 「Tiam7--去！」金布ma7 hong 火toh8--a：「少年--e5,我無soan，你to m7 知hit 工chai2 起poe-leng5 機 “ong！ong！ong！” 一直飛--過-來......」




 「Aih--ioh！免koh tiam3 hia phong3 風--a。」我決定beh ka7 chit 個老番a2 鬼hou5-lui3-lui3 e5 嘴that--起-來：「施上校講日本a2 根本無可能用poe-leng5 機來Pagsanjan khian 炸彈！」




 「Ah m7-koh 日本a2 真真正正有來khian 炸彈a7,」金布kui 粒面紅ki3-ki3:「Koh khian kah 不止a2 準。你有注意著清泉林場對面hit 粒山頭--無？Hia 有1 tou2 石壁，石壁下kha 有1個大孔，he to7 是Martaro e5 營地，poe-leng5 機特別tui3 hia khian 炸彈...」




 「Hiouh？講煞--a-boe7?日本a2 nah e7 知iaN2 Martaro ti7 toh 位？Chiah 大e5 Pagsanjan in 無愛khian？Ou5,偏偏a2 炸彈long2 hiah-ni7-a2 tu2 好lak ti7 Martaro 頭殼頂？是an2-choaN2 無愛lak ti7 施上校頭殼頂？Ouh，我知，hit 工thau3 大風，ka7 炸彈long2 吹去Martaro 頭殼頂，Martaro e5 人koh thiau-kang 揀炸彈lak--落-來e5 所在用頭殼去hou7 “pong7”，無bih tiam3 石洞內？總講1句，老猴，你今a2 暗是thiau-kang beh chhoe7 我麻煩，hou7 我人客phaiN2 看是--m7?」我ki2 大廳hit 個日本a2,i ti7 phong3 椅頂koan5 kha 來手來：「I to7 beh tiam3 大廳辦tai7-chi3--a，老猴，你khah 好心--leh 好m7 好？」我順續ka7 le2 hou7 了。




 「Ah，失禮失禮......m7 是an2--ne-lah。」I 急kah 目屎kiong7-beh 滴--落-來：「少爺，少年家a2,日本a2 正經來khian 炸彈，koh 用毒氣，你知--lah，大部份人long2 khun3 ti7 石洞內，joa7-a2-ni7-a2 慘你to m7 知...」金布目chiu joe5--1-下，開始beh 來拆上尾1枝at-a2:「尾--a2 我bat tng2 去看--過，除去幾10個死ti7 石窟外口，其他--e5 long2 毒死ti7 內底......」金布總算ka7 風窗拆--落-來，身軀kut8-liu-liu chng3 入去房間內。




 「Kha 手放khah 清khi3--leh。」我lioh8-a2 e7 煩惱，ti7 門邊ka7 hoah。




 金布開門to7 beh 走。




 「老先生，」我趕緊ka7 i chah8--leh：「是m7 是應該koh ka7 風窗kham3 hou7 好chiah tioh8?」金布haiN3 頭：「Bin5-a2-chai3 chiah koh 講--lah啦！」




 我真後悔錢先theh8 hou--i。Nah e7-sai2 an2-ne？風窗無kham3 hou7 好，人客nah 有法tou7 安心辦tai7-chi3?我心內teh chho3 chit 個pin7-toaN7 e5 番a2:明明續手to7 e7-sai2 完成e5 khang-khoe3,i 偏偏a2 beh 留到bin5-a2-chai3,koh 再講，世間nah 有chiah thui5 e5 人？今a2 暗ka7 重hoai5-hoai5 e5 馬椅kng tng2 去倉庫，bin5-a2 chai2 起koh kng--過-來，to7 kan-taN 為著beh tau3 1個風窗？




 「美國人講，今a2 日e5 khang-khoe3 今a2 日做hou7 煞！」我大聲ka7 講：「Mai3 ka7 該做e5 tai7-chi3 留過暝！」




 「我beh 來去lim 酒sio2 thiong3--1-下-a！」金布堅持無愛做：「一直做khang-khoe3 nah 有siaN2-mih 心適？Che lin2 中國a2 to7 是m7-bat......」講了，馬椅kng--leh to7 beh 走。




 我趕緊換笑面：「失禮--lah！失禮--lah！是m7 是tu2-chiah hit 個悲慘e5 故事......」金布phaiN2-chheng3-chheng3 ka7 我chheN：「He chiah m7 是故事--leh！」




 「金布，」我有嘴講kah 無noa7 koh theh8 出5 Peso 出--來：「請你ka7 kham3--起-lih......」我ka7 紙票chiN hou7--i：「我ma7 想beh 聽你勇敢e5 故事...khah-teng5-a2 koh 請你lim bi3-luh，o3,che 是bi3-luh 錢！」我ka7 馬椅搶--過-來：「來，lan2 Philippine 人團結--起-來──ka7 風窗kham3 hou7 好。」




 「兄弟--a2!」看ti7 紙票e5 面子，i koh peh--起-lih：「Lan2 頭tu2-a2 講到toh 位？」I heng3-phut-phut teh ka7 我問。




 「Ouh，chit-e5......kan-taN chhun 你kap 其他10個人？」




 「好，」金布koh 食1枝薰：「M7-koh lan2 應當翻頭ui3 kha2-pi7-tan3 來講起，OK？OK！」金布ka-ti7 講ka-ti7 回答。




 「Matsuta 大尉對goan2 Philippine 人有iaN2 好。I m7-bat 看goan2 無夠重......我頭1 pai2 tu2 著i 是ti7...1944年春天，ti7 清泉林場，hit-chun7 Martaro 煩惱kah beh 害--去，i 煩惱施--e5 ka7 山路修理好koh hun3 闊，ouh，因為施--e5 beh ka7 柴運落山。」金布手theh8 koa3 ti7 hia 比來比去：「Martaro 煩惱日本a2 來清泉林場，an2-ne i to7 害--louh，日本a2 e5 大炮e7-sai2 正對i...m7-koh ma7 kan-taN 是煩惱nia5,hit-chun7 日本a2 正經無想beh koh chhoe7 ge-li2-lah e5 麻煩，Matsuta 大尉tiaN7-tiaN7 講：“Ge-li2-lah long2 是好人--mah，應該kap 日本人合作，維持Philippine e5 治安，日本人chiah 無想beh 統治Philippine--leh！”」




 「Iau2 是施--e5 khah khiau2。」我ka7 插話。




 金布無chhap--我，繼續講i e5:「Matsuta 大尉頭1 pai2 kam 我見面to7 ka7 我問：“日本人kam2 有thai5 lin2 老pe7、老母、兄弟姊妹？” 我講“無”！正經是“無”，就我知--e5,日本a2 對goan2 比對中國a2 加chiaN5 好。Hi~hi~m7 知為choaN2 樣日本a2 特別愛tok 中國a2 e5 頭殼？」金布na2 講na2 看我e5 am7-kun2。




 「“日本a2 sng2 lin2 e5 cha-bou2?” 大尉koh ka7 我問。我講he 無siaN2--lah，正經無siaN2！Lin2 pe7 有錢to7 e7-sai2 去niau-a2 間，niau-a2 自來to7 認錢無認人。Koh 再講，有chiaN5 che7 niau-a2 是ka-ti7 願意來--e5,he 大大有前途neh！」




 「日本a2 愛ka7 cha-bou2 強姦，性變態。」我無同意金布e5 看法。




 「中國a2 to7 be7 an2-ne hiouh！中國a2 心肝koh-khah hiong5,看著番婆a2 生cha-pou to7 搶tng2 去唐山，生cha-bou2 to7 抱去賣......」I 講。




 「He~he~」我5支cheng2 頭a2 比hou7 金布看。




 「OK！」金布phui3 1嘴痰ti7 地氈：「別個日本a2 an2-choaN2 我是m7 知--lah，m7-koh goan2 小妹to7 真kah 意Matsuta 大尉。Che，若是Matsuta ka7 i 求婚，只要Matsuta 肯領洗，an2-ne 一定無問題。」講ah 講，金布ka7 koa3 tau3--入-去：「“日本人ai3 lin2 aN3 腰？” Matsuta koh 問。O3,我講che koh-khah 無siaN2，goan2 koh tioh8 ka7 白人神父跪--落-leh。我上討厭goan2 教區hit 個大khou 神父，tak8 pai2 long2 ai3 人去chim i e5 臭手......無siaN2--lah。Matsuta ka7 手ng2 pih--起-來，講：“你看，lan2 e5 皮膚long2 kang7 色，是an2-choaN2 be7-sai2 像兄弟a2 kang7 款--leh？” 你知iaN2--無？我感覺chit 個Matsuta 大尉chiaN5 有學問，m7 是臭彈--e5。」




 金布繼續koh 講--落：「I e7-hiau2 英語、Spain 話、中國話，iau2 koh tam7-poh8-a2“番a2 話”。Matsuta koh 問：“若an2-ne 你是an2-choaN2 beh 參加Ge-li2-lah kam 日本人做對頭？Kam2 講你iah8 料做美國人e7 to3-tng2--來，像對待狗a2 kang7 款so lin2 e5 頭，o-lo2 lin2 chiah-ni7 死忠？”




 「Che 我無an2-ne 想。M7-koh hit-chun7 tak8-e5 long2 ng3 望a-tok-a2 tng2--來，ma7 m7 知是an2-choaN2，無的確a-tok-a2 e7 hou7 goan2 食穿khah su3-si7。」金布吐1口khui3。「“美國人be7 tng2--來-a！” Matsuta 大尉ka7 我講：“是m7 是美國人ka7 lin2 講，白人比亞州人khah khiang3?” Che 確實有iaN2，goan2 教區hit 個大khou 神父總--是講：“白種人比黃種人khah khiau2,m7-chiah in tioh8 ka7 goan2 幫贊，o3,to7 是幫贊goan2 文明kap 進步。”」金布ka7 我看--leh 看--leh。




 「“你kam2 無看著美國人hou7 日本人趕走？” 大尉ka7 我問。正經--e5,chit 個kha2-pi7-tan3 Matsuta 正經chiaN5 心適，你kam2 知，有1 pai2 我ka7 問：“假使日本人chiaN5 實對Philippine chiah-ni7 好，是an2-choaN2 Santiago 堡下kha e5 水牢iau2-kho 關hiah che7 人？” Matsuta 大尉聽了to7 ka7 我問： 「賊a2 kap 土匪是m7 是tioh8-ai3 liah8 起來關？Thai5 人放火e5 phaiN2 人是m7 是應該ai3 處罰？” Che 我當然同意......」




 「我ma7 同意！」我thiau-kang 對金布大聲講，i 無chhap--我，繼續講--落-去：「M7-koh 聽講關--e5 long2 ma7 是ge-li2-lah！我有ka7 抗議...」




 「本chiaN5 to7 是。」我ka7 i e5 話phah 斷：「今a2 日chai2 起我koh 特別去注意水牢邊--a2 e5 文字解說──頂koan5 寫kah 清清楚楚：Spain 人kap 日本人bat 用來關ge-li2-lah kap 政治犯。M7 知iaN2 美國人有用--無？」




 金布am7-kun2-a2 lun--1-下，haiN3 頭：「Matsuta 大尉聽了後to7 chhoa7 我落山去看mai7--leh。I 叫我入去水牢內底大聲hoah：“SiaN2 人是ge-li2-lah？” I 講若準有人承認，to7 隨ka7 放--出-來...”」




 「來chit 套！」我講：「SiaN2 人敢承認？若承認隨e7 hou7 人liah8 去thai5 頭！」




 「M7-koh i 講--e5 ma7 tioh8,像Pinadore hit-tin7 人，an2-choaN2 講ma7 be7-sai2 算是ge-li2-lah，thai5 人搶劫--e5,我看著in iah8 hou7 關ti7 內底。」




 我ka7 金布相--1-下。「好--a-lah！好--a-lah！」I 知iaN2 我心內koh teh 笑--i：「Kha2-pi7-tan3 知iaN2 我是Martaro e5 隊員，是講i iah8 無ka7 我留--落-來。」金布停目nih-a2,tng teh 想辦法beh ka7 上尾1枝at-a2 tau3--入-去。




 「Martaro m7 肯相信Matsuta。」金布ka7 鋸le7  theh8--出-來，na2 le7 at-a2 na2 teh 講：「Matsuta m7 是ai3 goan2 ka7 日本a2 投降，ma7 無叫goan2 ka7 武器交--出-來，che 施上校to7 有khah khiau2,i 利用che 來大發財。Martaro 知iaN2 了後真siuN7-khi3,因為施--e5 kap Matsuta 有約束，be7-sai2 落山去亂。」




 「An2-ne m7 是chiaN5 好？」我問。




 「M7-koh Martaro oa2 a-tok-a2 hit peng5。有人講i tak8 暗beh khun3 e5 時，long2 teh 祈禱上帝緊ka7 a-tok-a2 送--tng2-來，了後，施--e5 to7 m7 准goan2 koh 經過i e5 地盤落山。」




 「若kah an2-ne，lin2 m7 是long2 iau-iau--死？」我koh 問。




 「施--e5 hou7 goan2 食食(chiah8-sit8)。I 講i 有義務，i ma7 是ge-li2-lah e5 1份子：“落山thai5 幾個日本a2 nah 有khah-choah8?應該ai3 等a-tok-a2 tng2--來e5 時chun7......」施--e5 tiaN7-tiaN7 ka7 i e5 人an2-ne 講。」




 「Tioh8 a7!落去nge7 拚，kan-taN 艱苦著ka-ti7 人。」




 「Hit 時chun7 我ma7 an2-ne-siN 想，真che7 兄弟ma7 long2 kang7 款。M7-koh 事實證明，Matsuta 大尉是teh 騙施--e5,i 實在chiaN5 khiau2......」金布總算ka7 at-a2 chhong3 好勢--a，我緊iat8 手ka7 日本a2 kap i e5 姑娘a2 叫--入-來。




 「A li ga to，」金布aN3 腰ka7 日本a2 賞e5 10 Peso chih 過手，koh 順續ka7 hit 個姑娘e5 kha-chhng 摸--1-下，有食koh 有liah8,笑kah 甲爽oai-oai。




 「Martaro 一直拒絕kap Matsuta 大尉會談，一直到上尾1 pian3,i chiah 答應施--e5 chhoa7 Matsuta 大尉來i e5 營區。Hit 工中晝，施--e5 kap Matsuta peh 山來到goan2 營地......」




 「I chah chit8-koa2 Whisky，i 酒量有iaN2 chan2!」我kap 金布行tui3 酒店去。




 「談判當然是無結果，Martaro 拒絕Matsuta 收編i e5 人做自衛隊。I 講che 是通敵賣國！“M7-koh 日本人m7 是lin2 e5 敵人！” Matsuta 態度真溫和。」




 「“Siang2 講m7 是？日本tng teh kam 美國sio 戰！” Martaro ka7 應tng2--去。M7-koh 日本無kap Philippine sio 戰a7!” Matsuta 講--e5 ma7 真有道理。“真che7 人long2 teh 講，假使a-tok-a2 正經無tng2--來，iah 是kap 日本a2 簽siaN2-mih 條約，ka7 Philippine 送hou7 日本，an2-ne tak8-e5 m7 to7 ai3 khong-khong-a2 kiu ti7 chit個山內kui 1世人？”」




 「“我是美國軍人，奉命堅守chit 個所在！” Martaro an2-ne 講soah be7 直--a。施--e5 kap Matsuta 差不多2點e5 時chun7 離開，Matsuta chiaN5 有禮貌，kap tak8-e5 握手sio 辭。Martaro ti7 施--e5 kha-chiah 後大聲hoah：“Antonio，假使你接受日本a2 收編，等a-tok-a2 tng2--來，我一定告你通敵賣國。我對天咒choa7 我一定做e7 到！”」金布連續灌2罐bi3-luh，身軀phian5 來phian5 去。




 「In 2個走了後差不多1點鐘久，Jones 上校to7 發電報過--來......」




 「Jones？」




 「A-tok-a2,bih ti7 湖對面e5 a-tok-a2 上校。電報是發hou7 施--e5,i ma7 beh beh 收編施--e5 e5 人馬，任命i 做營長。」




 「若an2-ne Martaro 一定有去Jones hia jiau3?」




 「He 當然--louh！M7-koh Martaro chiok 聽a-tok-a2 e5 話，i 叫我隨ka7 電報送--去，上好ma7 hou7 hit 個Matsuta 大尉看--著。暗時差不多8點e5 時，我peh 起lih 清泉林場，施--e5 看了ma7 無講siaN2，kan-taN hoan 咐我去hioh-khun3,叫我eng 暗m7-thang si3-ke3 走，林場戒嚴。我m7 知iaN2 i 是teh 防日本a2 iah 是Martaro？Ho~ho」金布講到chia to7 an2-ne 笑--1-下。




 「第二工thau3 早我hou7 poe-leng5 機e5 聲吵cheng-sin5。」

 「施上校無講che。」

 「有，確實有！Hit-koa2 poe-leng5 機to7 親像hong-chhoe kang7 款，飛ah 飛，ka2-na2 是ui3 Martaro 山頭放--出-來-e5,有e5 khian ti7 山洞，有e5 khian ti7 小路，小路是Martaro 對外e5 秘密通路，khian kah koh 不止a2 準。假使m7 是有人通知poe-leng5 機......」

 我ka7 金布看--1-下。「夭壽骨！」I ka7 我liah8 tiau5--leh：「你敢講我是jiau3-pe5-a2?」

 「M7 是！M7 是！」我趕緊辯解：「Che 真明顯，一定是Antonio 驚Martaro 報冤仇，通知日本a2 來khian 炸彈......」

 「To7 是an2-ne。無的確大部份人long2 知iaN2 hit choa7 thang3 Martaro hia e5 小路，ah m7-koh thau3 大湖、南山、東peng5 海岸e5 小路kan-taN 施--e5 chiah 知iaN2，koh 再講，i 有theh8 日本人e5 好--處！」金布連續“phe2、phe2、phe2” 幾lo7 聲：「Tak8-e5 走來走去，ma7 m7 知beh an2-choaN2 chiah 好。Chit-chun7,hiong5-hiong5 有人大聲hoah：“一定是hit 個日本a2 用無線電指揮poe-leng5 機。” Tak8-e5 chiah 想--著，銃gia5--起-來to7 衝tui3 Matsuta toa3 e5 所在──Matsuta kap 施--e5 toa3 做夥。」

 「Matsuta 死ti7 房間內tioh8--無？」我問。金布ka7 我chhiN：「假博！Hit-chun7 你to iau2-boe7 出世，你知iaN2 1 khou houN！」

 I 停目nih-a2 chiah 續落講：「Chit-chun7 poe-leng5 機khian 炸彈khian 煞--a，“siu2、siu2、siu2” 飛過goan2 頭殼頂，有e5 人開始teh 款mih8-kiaN7，準備beh soan：“In 已經去加油、添炸彈，khah 等--leh to7 tioh8 lan2--a。” Tak8-e5 long2 teh 講：“緊ka7 Matsuta liah8--起-來！” M7-koh 無人認真去chhoe7,日頭赤iaN7-iaN7，隨人顧性命。Chit 時chun7 我chiah 注意著in e5 頭人──施--e5 無--去-a。」

 「“Antonio kap Matsuta 串通好勢--e5,lan2 hou7 人出賣--a！” 我大聲hoah。頭先in gang7--去，尾--a2 chiah ka2-na2 an3 眠夢--nih hiong5-hiong5 醒--過-來kang7 款，tak8-e5 long2 kui 腹火。」

 「“Liah8 Antonio，liah8 Matsuta！” Chit-chun7 in chiah 認真去chhoe7。Hou7 Matsuta 出賣iau2 e7-tang3 活命，hou7 Antonio 出賣to7 總去--a，穩tang3 死--e5。Chit-chun7 Antonio 出現--a，i 叫tak8-e5 冷靜，i 派人沿路去chhoe7 Matsuta，koh 派人ti7 林場tak8 間厝tak8 間厝chhiau，to7 an2-ne hoe 有1-cham7-a2,落山chhoe7 matsuta e5 人衝--tng2-來，日本兵e5 鐵甲車駛--起-來-a，有人bat ka7 施--e5 講應該tai5 chit8-koa2 炸藥等等e5 mih8-kiaN7，日本a2 chiah 無法tou7 phah--來，m7-koh 施--e5 講日本a2 絕對m7 敢起--來，因為i ka7 Matsuta 大尉講沿路long2 有tai5 炸藥--a，想著chiah--e5,tak8-e5 心內koh-khah 有數──施--e5 ka7 goan2 賣hou7 日本a2--a！」

 「“無論an2-choaN2，先ka7 Antonio 做掉！” 有人an2-ne hoah e5 時chun7,tak8-e5 chiah 發現，施--e5 又koh 無--去-a。」

 「“我看著施--e5 走tui3 後山去！” 有人an2-ne 講，結果kui-tin7 人to7 去後山沿路chhoe7--起-lih，ti7 半山頂e5 所在看著施--e5,i tng beh 落--來，手--nih koaN7 Matsuta e5 頭。」

 「“我發現後山有反射e5 光線──Matsuta teh ka7 日本兵發信號！” 講煞，i to7 ka7 hit 粒頭殼tan3 ti7 塗kha：“Tak8-e5 緊走--ou！” 施--e5 na2 走na2 hoah：“M7-thang 走去Martaro hia，thui5--哥！” I chhoa7 tak8-e5 nng3 入去山腰e5 樹林a2 內，沿車路下kha 行，日本e5 鐵甲車tu2-a2 好ui3 goan2 頭殼頂駛--過，goan2 seh8 過Martaro e5 營區，ng3 東peng5 逃......」金布sio2 喘--1-下：「Tng 當日本a2 ui3 清泉林場炮轟Martaro 山頭e5 時chun7,tak8-e5 long2 講施--e5 khiau2。M7-koh 我無an2-ne 想──因為i 一定知iaN2 hia 可能有毒氣菌。總講1句，我認為i 一定是kap Matsuta 大尉saN-kap beh ka7 Martaro chhong3 掉，m7-koh 到尾--a2 Matsuta koh 想beh ka7 i 做掉，m7-chiah......」

 金布ka7 第6罐bi3-luh lim 了：「Aih，煞煞--去！」

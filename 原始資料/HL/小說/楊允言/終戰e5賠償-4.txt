終戰e5賠償-4
Goan5-chok : Li2 siang-tek8 原作：李雙澤
Tai5-ek8 : IuN5 Un2-gian5 台譯： 楊允言
Beng2-hou2 chai7 soaN 猛虎在山



將Kagoshima 遺族chhoa7 tng2 Manila 後，我chong5 入去櫻花旅行社e5 辦事處，想beh 請半工e5 假，thang 好來為我e5 終戰賠償計畫做準備。




「你來得chiaN5 tu2 好。」吳經理看著我，thiong3 kah na2 siaN2-hoe3:「人客long2 安tah 好勢--a-boe7?」I 真關心teh ka7 我問，我tim3 頭，tng 準備beh 開嘴講話：「來！」I ka7 我giu2 入去經理室，真歡喜講：「世間上kai3 hou7 人感動--e5 to7 是骨肉團圓，你講tioh8--無？」




我霧sa3-sa3,目chiu 金金ka7 i 看。




「來，我ka7 你介紹1個人，」吳經理ki2 hit 個坐ti7 phong3 椅e5 番a2:「Chit 個是Mr. Joseph Matsuta Telarosa......」我頭殼「hong3」1下，kui 個人na2 像kiong7-beh 散--去kang7 款。




「How do you do？」Hit 個番a2 ka7 我e5 手握tiau5 leh m7 放：「幸會！幸會！我叫做Joseph Matsuta。Telarosa 是goan2 老母e5 姓，我是1944年出世--e5,我......」




過kui 半pou 久我chiah 回復正常，gong7-gong7-a2 笑講：「How do you do？Matsuta sang3?」吳經理嘴笑目笑：「真正想be7 到，30冬--a，che 是本公司，ma7 是我本人自做觀光旅遊事業chit 途到taN，上有價值e5 服務，」吳經理看我無siaN2 teh ka7 聽，頭heng3 尾冷想beh 緊ka7 i e5 感想做1個結束：「Mr. Joseph Matsuta，正港菲日半仿a2,in 老pe7 Matsuta 上尉，老母Manila 名門望族Telarosa 先生e5 千金，本公司自3個月前接著chit 團Kagoshima e5 業務，to7 一直teh ka7 人客服務，lan2 m7-taN7 chhoe7 著Matsuta 上尉e5 墓，koh chhoe7 著Matsuta e5 親生kiaN2......joa7-ni7-a2 hou7 人感動！Che 確實是我自開始做觀光旅遊事業chit 途到taN 上kai2 有價值e5 tai7-chi3!」




經理講：「頂個月lan2 請政府方面鑑定Joseph Matsuta e5 出世證明，」吳經理theh8 出kui 大堆大概是文件e5 mih8-kiaN7：「今a2 日chai2 起確定i e5 身份。」吳經理話1下講煞笑hai-hai，ka7 手hoaN7 ti7 我e5 肩kah 頭，真親切ka7 我講：「Joseph be7-hiau2 講日本話。Khah-teng5-a2 你陪i 去旅館，先kap Chin3-sang3 見1下a2 面！」




講煞，吳經理歡歡喜喜來離開。看--來已經有人早1 kha 步，koh 計畫kah chiaN5 周至，ham7 頭家ma7 來tau3 1 kha。Tai7-chi3 ka2-na2 無hian-ni7 好應付，我an2-ne teh 想。




「Mr. Matsuta？」我kam hit 個番a2 講話，i koh lioh8-a2 有seng5 日本a2--leh。「你toh 位人？」我ka7 問。




「Manila，Manila 人。」I na2 講na2 so 頭。「令堂大人好--無？」「Ah，真不幸，i 過身--a。」Chit 個番a2 講--e5 是正港Tagalog Manila e5 腔口。




「你kam2 bat 離開lin2 老母過？O3,我是講Telarosa 女士？」「無。」I khoaN-khoaN-a2 ka7 我回答：「Goan2 一直long2 kap a公toa3 ti7 Manila，a公過身了後，a母to7 繼承i e5 事業──椰子干買賣......」




「Ou5?」我目眉ngiauh--起-來：「M7-bat toa3 過Clark 基地hit tah-a2?」Joseph Matsuta 霧sa3-sa3,目chiu 金金ka7 我看，haiN3 頭。




「真tu2 好。」我坐oa2 i 身軀邊：「我bat 聽goan2 老pe7 講起Maria Telarosa 女士，iau2-koh...iau2-koh 有lin2 老pe7 Matsuta 上尉。聽講in 以早chiok 熟--e5。假使我無記m7-tioh8,最近goan2 老pe7 ka2-na2 bat 講起Telarosa 女士，講i 幾冬前ka2-na2 有ti7 Clark hit tah-a2 開1間siaN2-mih 餐廳？當然，」我tiam7-tiam7-a2 相chit 個Matsuta：「無的確是goan2 老pe7 記了走cheng--去，i ka2-na2 m7-bat ka7 我講過Telarosa 女士過身e5 tai7-chi3,當然，一定是goan2 老pe7 講m7-tioh8--去！M7-koh 無要緊。」我撥號碼，beh kha3 電話hou7 老pe7。




「Goan2 老pe7 講i bat ka7 你抱--過──當然--lah，hit-chun7 你iau2-koh chiok 細han3--e5,無siaN2 可能e7 記--得，m7-koh i 一定chiaN5 想beh 見--你。」Joseph Matsuta 開始無siaN2 自在--a，我續落講：「M7-koh 我實在m7 知iaN2 beh an2-choaN2 ka7 goan2 si7 大人開嘴講lin2 老母過身e5 消息，iau2 是等你chham i 見面了後，你ka-ti7 ka7 講？」電話接通--a。




「Hello，a-pa3?」我用番a2 話ti7 電話--nih 講：「你e7 記得Maria Telarosa 女士--無？你e5 老朋友a7?」




「SiaN2 人？Toh 1個Maria？Ouh，Maria Telarosa？當然！當然！」老pe7 真無耐性：「An2-choaN2--a-lah？是m7 是i kha3 油kha3 tui3 你頭殼頂？1隻niau-a2 i 賣你joa7 che7?」




「A-pa3,」我講：「聽講i 死--去-a。」




「HaN5？An2-choaN2--a？Hou7 車long3--死-e5 是--m7?真正想be7 到，cha 暗我去店--nih，i koh 好好a7?」Goan2 老pe7 真tioh8 急：「SiaN2-mih 時chun7 死--e5?今a2 chai2 起是--m7?」我聽了，暗爽在心內，ka7 小Matsuta 看--1-下：「Che 你mai3 管--lah。I 是siaN2-mih 人a7?」我ka7 問。「店--nih e5 經理Masalina--mah，i khah 早號做Maria......」Chit 個時chun7,我thiong3 kah 爽歪歪，m7-koh iau2 是tiam7-tiam7 無出聲。




「In 後生想beh ka7 你講chit 個不幸e5 消息......」




「Gong7 kiaN2--oeh，你頭殼phaiN2--去-a hiouh？」老pe7 ti7 電話內底用Ho7-lo2 話大聲講：「In 後生號做John，是kap 花旗a2  生--e5......」




「M7 是kap 日本a2 生--e5?」我用Ho7-lo2 話問。




「Ou5?Ah nah e7 施清泉ma7 beh 問hit 個日本雜種a2?Hit 隻雜種狗死--a-lah，死10外冬--a......」老pe7 講：「Kan2-in-nia5--leh，若an2-ne 手續hou7 你去料理to7 好？我今a2 暗ai3 tng2 店--nih 照顧--1-下chiah e7-sai2!」老pe7 to7 beh 收煞--a。




「A-pa3,」我趕緊ka7 問：「施清泉是m7 是Pagsanjan hit 個施清泉？I ka7 你問siaN2-mih？」




「M7 知--lah，1個月前A泉有來，講beh chhoe7 Masalina，koh ka7 我問講知iaN2 Masalina 有1個30外歲e5 後生--無？聽講是kap 日本a2 生--e5...a3」我翻頭ka7 小Matsuta 講：「真失禮，goan2 老pe7 聽講令堂大人過身--a，精神受真大e5 刺激......」




「A-pa3,你看施清泉是siaN2-mih 款人物？聽講i 是靠日本a2 teh 食穿--e5?A-pa3,chit-ma2 我有1筆seng-li2......」我ka7 「終戰賠償」計畫koh 再加添tu2 發展--出-來e5 「戰後肅奸」秉報hou7 老pe7-a2 知。




「夭壽phong3 肚短命死gin2-a2!」想be7 到a-pa3 聽了後，ka7 我罵kah 臭頭--去：「你想beh 去chhoe7 死？7月半鴨a2 m7 知死活！施清泉beh ka7 你chhong3--死，to7 像teN7 死1隻kau2-hia7 hiah-ni7 簡單！」




Goan2 老pe7 失去控制--a：「Oe5,你beh 死to7 ka-ti7 去死，千萬m7-thang ka7 我chit 條老命ma7 拖拖toe3 你去！」




我真失志，ka7 電話掛--落-去。Aih，假使老pe7 真正像別人講--e5 是呂宋狼，若an2-ne Pagsanjan 山邊iau2-koh 有1隻呂宋虎--lah？我只好tiN3 笑笑，ka7 Joseph Matsuta 講：「Matsuta sang3,lan2 來去，m7-thang hou7 lin2 a-ma2 等siuN 久！」

<tr><td colspan=2 align=center>
<font size=5 face=arial>4 Au7-ki3 後記




我beh ka7 chit 篇小說送hou7 2萬名台灣同胞，記念in hit-chun7 hou7 日本a2 liah8 去做軍伕，枉死ti7 呂宋島chit 件不幸e5 tai7-chi3。雖bong2 in e5 死，kap 祖國土地上8年所染e5 血比--起-來加chiaN5 輕微，m7-koh in iah8 是lan2 e5 同胞。




Ti7 過去35冬e5 頭a2 幾冬，可能有in e5 家後、in e5 愛人iah 是老pe7 老母teh 等待--in，ti7 高雄、基隆e5 碼頭等in to3-tng2--來，m7-koh 35冬to7 an2-ni 過--去-a。




Luzon 島上，算be7 清e5「忠魂碑」1個1個chhai7--起-來，軍閥e5 遺族1半pai2-a2 iah8 e7 來chia 燒1下a2 香、唸1下a2 經，siau3 念in 戰死e5 老pe7、兄哥。M7-koh，chhun--落-來e5 hit 2萬孤單野魂，到taN iau2 ti7 呂宋e5 Jiang2-gu2-luh、lam3-a2 地內底tiam7-tiam7-a2 teh so5 來so5 去。




Tng2--來-ou，我ka7 chit 篇短短e5 後記theh8 來ka7 in 祭拜，hou7 in 安慰，安慰in e5 不平。無的確，in kui 日kan-taN e7-tang3 ti7「忠魂碑」邊--a2 seh8 lin-long，khioh 1-koa2 別人食chhun e5 菜尾？




Ka7 in 祭拜了後，ka7 絃a2 koh e 1下a2,to7 唱1段家鄉e5 歌謠：




每日思念你1人，be7 得thang 相見
親像鴛鴦水鴨不時sio 隨
無疑e7 來拆分離
牛郎織女in 2個，每年有相會
怎樣你nah chit8 去全然無回
放sak goan2 孤單1個
若是黃昏月娘beh 出--來e5 時
加添goan2 心內悲哀
你beh kap goan2 離開hit 1日
Iah8 是月beh 出--來e5 時
Goan2 只好來拜託月娘
替goan2 講hou7 i 知
講goan2 每日悲傷流目屎
希望你早1日tng2--來
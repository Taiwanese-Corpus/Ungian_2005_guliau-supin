秋台秀員選子婿

 清風
「春玉，阿媽tu2-tu2過身，咱攏真m7-甘，m7-koh，你e5婚事ti7百日內ai3有決定。」春玉tu2入門，秀員姐就講。
「媽，你講啥物？」春玉霧sa3-sa3。
「恁老母就是teh急，今仔日連續三個媒人婆入門講親成」秋台suh一支薰na2講，悠悠teh笑。
「HaN？」「這三個媒人婆攏建議講，上好是三月十八，上蓋好日。」
「你知影是替to2三個來講啦？」秋台猶原慢慢仔講。
「就是連和，宋盼中kap陳闊山啦; 春玉，你已經三十，be7少歲ah。你e5年歲，我已經生阿兄kap阿姐啦，m7通koh拖，三月十八，上蓋好，就按呢決。」秀員姐急leh講。
「是按呢啦，咱台灣人e5例，若有至親過身ai3戴孝(ha3)三年，不過，若有已經定著e5人，就ai3 ti7百日內完成嫁娶。M7是阮beh ka7你緊嫁出去，是因為這個原因。」秋兄解釋講。
「M7-koh，我真正m7知啥人khah好。」春玉有淡薄仔躊躇;嫁人是一世人e5代誌，敢通chiah-nih chhong-pong7?
秋台kap秀員有兩個查某囝，一個叫春鈴，一個叫春玉。春玉自細漢就gau5讀冊，也真乖巧、溫純，真得人疼。伊生做花容月貌，m7-koh，無啥會妝。所以普通時來往e5,攏是樸實、恬恬e5少年朋友，無啥話句。秋台kap秀員e5家教koh真嚴，講著beh做代誌，攏恬恬a2做。做若好，人o-lo2,極加嘴角文文笑二下。做若無好勢，若hou7人批評，就面a2紅紅，心肝底 phong-phong chheng3。雖然按呢，這家對是非好歹，心肝底攏有一個拍算。秋台kap秀員有淡薄仔祖產，兩個翁仔某koh真骨力拍拚，儉腸neh肚，時機運氣攏算好，ti7無拍算e5中間，家產漸漸che7,漸漸好額，媒人婆也不時teh注意beh ka7A作親成。
春玉e5大姊，春鈴，ti7四年前嫁hou7一個大事業家，生作戽斗戽斗，名叫李明輝，額頭koan5-koan5,聰明、錢財kap學問，會tang3講攏集中ti7伊一身。伊創設e5公司叫做輝記實業。伊e5事業作真大，連hit個常常teh ka7伊威脅e5對手漢聲實業，也著ai3 lun2伊二、三分。春鈴嫁去了後，表面上，大家攏欣慕伊好命、富貴一世人。無拍算，ti7第三工轉來作客e5時，就hau3 kah悽慘落魄。原來，李家，家業雖然che7,人也相當，m7-koh家庭e5背景kap包袱仔實在siuN7大。伊e5厝內，老到阿祖，細到姪甥，逐個攏是唇若快槍，舌若利劍。單純忠厚e5春鈴，作低下卑微e5代誌有份，若是beh出名出頭，無半份。春鈴並無計較chia e5,伊e5老父老母自細漢就教示伊：「人teh做，天teh chhiau3(敲)」「有量e5人有福氣」。總是，有koa2人偏偏掠伊e5忠厚當作軟chiaN2無路用，hou7伊常常感覺委屈。
明輝仔，事業心戴真重，公司e5代誌，伊定定想beh大改，也一半擺，會講出心內真正e5心聲。M7-koh，輝記e5班底有真che7是漢聲宣布改組e5時轉來e5,明輝加減ai3看Ae5面色。明輝有一個契子，姓連，單名和，常常ti7李府出入，人生做四角四角，學問相當，是輝記e5副董事長，出生世家，富甲天下，一生m7-bat經過啥物風湧，非常順利，無啥會曉體貼別人e5艱苦。有一日，春鈴e5小妹春玉tu2-tu2來chhoe7A阿姐，無意悟去hou7連和遇著，連和是嶄(cham)然有見過世面e5人，啥物美麗嬌豔e5明媛看真che7,但是頭一擺遇著chiah-nih清純秀麗e5查某囡仔，心內chhiak8一tio5,轉去了後soah be7食be7睏。雖然心肝底愛kah beh死，總是表面上kek外外。明輝看ti7眼內，想盡計智beh替伊作機會，總是，連和改be7掉富貴公子e5氣勢，雖然chhok-khou-li，鮮花、香水，lang3日無lang3禮拜teh送來。春玉e5心，卻無特別啥物感覺。
伊最近熟sai7著一個外省人，姓宋，名盼中，人生作真緣投，作人也真機巧，交際手腕好，也真gau5講話。伊是過去輝記所重用e5總經理，伊利用伊e5職權lam7-sam2開錢，做人海派，想beh將李明輝sak出董事會，家己獨霸。明輝了解詳細了後，三不二下就將伊革出輝記。自從宋盼中離開輝記，就公然kap漢聲實業眉來眼去。因為漢聲e5逞乘(theng2-seng7)，新聞、報紙攏teh thin7伊，伊就愈揚氣，明知春玉是明輝e5姨仔，伊ti7漢聲也另外有女朋友，m7-koh伊就偏偏向春玉發動攻勢。伊e5方法真che7,也真多變性。不時有人ti7春玉kap伊父母e5面前，製造真che7新聞，旁敲側擊，用無像款e5角度來o-lo2伊家己e5能力kap品格，對部屬偌愛惜。伊離開輝記了後，koh不時摻寡臥底，將輝記攪kah亂chhau-chhau。總是，當伊kap春玉單獨外出e5時，hit種e5體貼、溫柔、誠心實意e5態度，春玉非常e5受感動。伊年青，純摯e5心，像浸浴ti7真溫馨e5愛中。無論明輝姊夫再三ka7伊警告，講che是一尾千年e5老狐狸，ai3十二萬分e5小心。但是伊心中千萬個不明白，姊夫所極力推薦e5 hit個連和，親像柴頭一塊，氣勢高昂，出去幾擺，談be7落去;那像這個宋盼中，學識有，人也不止仔和氣，hiah che7四周圍e5人攏o-lo2伊，敢會有啥差錯嗎？若beh講啥物缺點，he就只有一項啦！自細漢，春玉e5父母就教伊，看人ai看伊e5目睭，hit款目睭m7敢直視，su來su去e5人，m7通相信伊。這個滿腹誠意e5青年人，伊定定目睭閃來閃去，che就是唯一hou7春玉不安e5原因。
比起宋盼中，陳闊山就是另外一個完全無像款e5人了。陳闊山e5老父，是秋台kap秀員e5老厝邊，專門替人送土炭。伊e5牽手阿綢，是一個真giam2-nge7 e5查某人。自少年就ka7人洗衫、煮飯，生活不止清貧。闊山這個囝仔，自細漢就非常聰明伶俐，伊體貼老父老母e5艱苦，讀冊特別認真，考試攏是頭名。出業了後，本來有真高薪e5公家機構e5職位，不過，soah尾決定kap幾位志同道合e5朋友，共同創設一間企業公司，叫做銘進。銘進e5創設，真正是鹹酸苦甜。起頭無本錢，業務也起起落落，不但無than3,甚至賠kah叫m7敢。總是chia e5有希望有信心e5少年家，並無poah8落去，A不斷teh改，求進步，將品質顧了真優秀。十幾年落來，公司e5外銷內賣攏穩定。若是消費者看著銘進e5牌子，就知影伊e5品質kap信用。
闊山因為自起頭就kap伊作伙拍拚，全公司攏信任伊，交重伊。特別是一回去泰培出差了後，大家對伊koh khah佩服kap肯定。泰培是自古以來上蓋hou7公司頭疼e5重鎮。這個分行非常鬧熱，生理量大，總是，人事複雜，有koa2人將這個好位霸佔，從來無人改好。過去一向攏是輝記kap漢聲標著伊e5工程。四年前，銘進ti7真意外e5中間，標著泰培e5生理，闊山ti7短短四年中運用伊e5魄力kap智慧，將泰培整頓kah條條有理。為著按呢，全公司e5人gia5伊作總經理。其他漢聲、輝記也開始對銘進另眼相待。A過去認為像銘進這種小公司，無啥物通驚;雖然按呢，少年得志e5闊山，也有伊e5煩惱，伊事業得意，婚姻、感情卻一直無半點消息，火炭伯仔kap阿綢心肝常常著急，總是看這群少年chong5出chong5入，也m7敢加講話。
春玉細漢e5時常常kap闊山A一陣囝仔thit-tho5,kan-taN知影hit個人真有孝也真聰明，目色金，罕得kap人冤家，總是會替貧弱e5人拍不平。有一日，一陣囝仔圍著ka7一個真嚴重e5小兒麻痺e5囝仔恥笑。Hit e5囝仔完全be7 khia7,只用一個親像皮墊，墊ti7土腳用kha-chhng拖著，看著軟弱無力e5囝仔微微teh哭。平常時愛滾笑、手chheng3 e5闊山，忽然間面色大變，喝一聲：「是按怎teh笑伊，伊是比咱khah歹運nia7-tia7,恁敢有比伊khah gau5?」了後，A大家恬恬散開去。本來春玉就可憐hit e5囝仔，闊山按呢嚷，好親像講出伊e5心聲，所以伊自細漢就對這個小兄弟產生一種敬意。了後，A搬厝，就無koh聯絡，一直到兩年前，一個叔伯e5後生娶新婦，秀員姐kap春玉去赴，才koh一擺遇著闊山仔陪伊老父土炭伯仔，tu2-tu2 kapA仝桌。闊山一下就認出秀員，也親切叫：「秀員嬸！」卻無法猜出ti7伊身邊e5小姐。當春玉用小khoa2走調e5聲音叫：「猴山仔」e5時，這個闊山才醒悟，原來che就是細漢e5 thit-tho5伴春玉。陳闊山，這個ti7生理場出入nng3鑽chiah久，會tang3講喝(hoah)水會堅凍e5少年，m7-koh teh kap這個sui2 koh純真e5女人輕輕握手e5時，soah規個面紅kong3-kong3 。春玉也好親像去hou7電電著一樣。土炭伯仔kap秀員看ti7眼內，歡喜be7顧，也儘量作話題hou7A。Che了後，土炭伯尪某就不時招伊去A兜坐，伊也會招阿綢來秋台kap秋員厝坐坐。就按呢，春玉也有幾na7擺kap闊山單獨出去e5機會，m7-koh，伊e5表現kap宋盼中是完完全全無像款e5。陳闊山，若講著將來，hit e5面色著規個嚴肅起來，伊牽春玉e5手，牽kah an5-an5:「Ah，你想，你愛beh啥款e5家庭leh？」春玉ti7秋台kap秀員e5栽培下，伊感覺生活e5安定、財富已經m7是大問題啦，伊單純e5心，kan-taN想，兩人所建立e5家庭：第一ai3和樂、安定。第二ai3會tang3 hou7兩人e5才調發揮到上大e5境界。陳闊山真有同感：「是啊！總是大e5環境是khah重要，咱一定ai3想辦法ka7伊改變。」講著，目頭就結chiaN5 an5。春玉回想過去，有一擺，宋盼中也bat試探問伊類似e5問題。當伊應仝款e5答案e5時，宋盼中大笑三聲，笑伊脫be7出島國e5心胸，siuN7過平凡啦。但是，he也be7-tang3怪伊，就怪伊e5家庭接觸siuN7狹(eh8)，以後會使慢慢改進。闊山e5理論就完全無仝，伊認為家庭和樂安定，toa3 ti7 hia e5人會通各盡其能。社會著ai3有自由kap公義，就親像一間公司teh運作，beh達到同事之間想法一致，目標仝款，koh ai3發揮最大e5效能，m7知需要費外che7嘴舌kap時間。宋盼中認為，ti7處理代誌，ai3有魄力一點，ai3 beh一致敢m7是真簡單？前疏後通，開錢ai3 khah a-sa-li，有啥物代誌做be7通e5?春玉無外清楚，到底啥人有魄力？魄力，就是快刀斬亂麻嗎？抑是ti7一堆亂麻中一節一節khoaN-khoaN解，真驚去斬著kap整個安危有牽連e5大綱。宋盼中hou7人e5印象，是hiah-nih如沐春風，hiah-nih有自信，厝邊頭尾也攏一致講伊e5好話;闊山無啥物人撐(theng3)伊，伊老實忠厚e5形象中有帶一點仔憂鬱。雖然伊kap春玉作伙e5時真快樂，但是春玉感覺著伊無啥滿意整個社會e5制度，伊認為會tang3改hou7 khah好，只是受著各種條件e5限制，目前be7-tang3達成。春玉be7-tang3明白，這個社會制度e5好bai2 kapAe5感情e5進展，有啥物大關聯呢？
春玉愈想愈雜亂，查某人所要求e5愛，攏ai3情郎用上肯定e5愛心kap手腕來追求。宋盼中是一個真好e5情郎，總是，講著ai3建立一個家庭，伊猶原有真che7疑問; 陳闊山，從來m7-bat斬釘斷鐵teh保證、承諾，卻不斷teh提醒伊，答應伊，ti7上歹e5情形beh kap伊作伙奮鬥拍拚，將伊e5參與看做真重要e5代誌;春玉想了一暝;伊好親像有一個方向，明仔早起，伊會hou7伊e5老父老母一個答案啦……


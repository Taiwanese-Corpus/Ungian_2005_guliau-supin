3--月e5媽祖婆
Taco

Hit個ta-so3等無梅雨e5 3--月, 日子ma7是ai3過.

1年1-pai2 e5媽祖生, ti7中部海線e5庄a2頭開始leh鬧熱, 拜拜是庄a2內si7大人e5解藥, phoa3病be7好--e5, 豬a2飼be7大--e5, 娶無bou2--e5, 去廟--nih chhoe7神明poah8-poe, 暗時就會好睏.

A-ma2 m7-bat字ma7 m7-bat teh看新聞, siang2做總統, siang2 teh歪哥, ti7 a-ma2心內, 永遠比be7過siang2 in厝koh有好嫁iau2-boe7嫁e5姑娘a2, toh位有thang買tioh8紅標米酒khah要緊.

舊曆19, 是庄a2內迎媽祖e5日.

等1冬--a, 等kah kha手phi7-phi7-chhoah e5 a婆a-ma2, 早就thai5雞thai5鴨, 2支kha--e5, 4支腿--e5早就long2 khu5 ti7廟口咬鳳梨teh等--a. Ma7 m7知ui3 tang時開始, lan2拜拜hiah-e5用來下願e5禮數, nah會是別種動物tng7-kha tng7手做牲禮? 興趣拜拜kap koah-hiuN來安心過日e5 a-ma2, tak8年若a公做忌mai3算, thai5雞thai5鴨thai5 kah上歡喜--e5就是這pai2.

已經thau3中tau3--a, 日頭真炎. Thau3 早就起來thai5雞ban2毛e5 a-ma2, 這chun7, 看tioh8面頭前kui桌e5 chheN-chhau, chiah吐1口khui3, bun7-bun7-a2笑講:「M7知媽祖婆有kah意--無?」

我知a-ma2 tak8年chiah-ni7 kang-hu leh拜拜, ma7是因為i心內做老母e5 1個責任, 我上細han3 e5 a叔, 食到40 thong3歲iau2-boe7娶bou2 , 就因為a叔無想beh娶, tak8年拜拜都m7知koh有joa7 che7 soe-siau5 e5雞ai3 hong5 thai5. A-ma2 ma7無i e5法, kan-taN 1-sian拜過1-sian.

「Goa2 be7記得換lan-san--e5!」A-ma2 hoah 1聲, ui3 lak袋a2 jim5 2張紅色e5紙票, 叫goa2去廟口換錢. A-ma2叫goa2換e5銀a2角, 是beh hou7 hiah-e5行ti7媽祖婆出巡隊伍頭前, teh lang7獅頭hoah-hiu e5乞食公kap乞食婆--e5, a-ma2 ka7 gun2講, hiah-e5人就是無好好a2讀冊, chiah會toe3 ti7媽祖婆身軀邊teh討生活, a-ma2一直long2 m7知, 這個thau5路, 是goa2 kap細han3弟弟上想beh食e5 thau5路. Goa2 kap弟弟ma7講好--a, goa2 lang7獅頭i toe3獅尾.

Goa2手phang5 a-ma2叫goa2去換e5銀a2角, na2行已經na2聽tioh8人teh放炮a2 e5聲. Tu2 oat過巷a2口, 就看tioh8 a-ma2 na2行na2走, 嘴--nih koh na2 hoah講:「Goa2 koh去買1-koa2金紙sui5 tng2--來, li2先tng2--去m7-thang na2走na2 sng2, 拜拜e5時be7-tang3 sng2笑……」

A-ma2走去廟口e5 kam2-a2店, hit個ti3笠a2 phaiN7豬kha-khou teh ka7媽祖婆跪--落e5報馬a2, 已經行過門kha口, a-ma2 koh iau2 m7 tng2--來, 就beh be7赴--a, hiuN giah8--起-來, goa2學a-ma2 leh拜an2-ne, na2拜嘴--nih na2唸, 赤iah8-iah8 e5日頭ma7來tau3鬧熱.

Hiong5-hiong5有1個人chong5入來厝--nih:「Gin2-a2! Lin2 a-ma2暈倒ti7廟口, lin2厝內有大人--無?」

Thau3中tau3, 廟口e5 taN2-ma2膠chiok燒--e5, 廟口khia7 1-tin7人, 有--e5 teh ka7 a-ma2 chhit koaN7, 有--e5 teh iat風, kui面e5老人斑kap tam5-tam5 e5目khou, 日頭iau2 ti7天頂tiam7-tiam7-a2炎.

『過度亢奮, 腦血管栓塞導致下半身血管嚴重阻塞, 必須予以截肢, 否則血液無法流通, 動作要盡快, 以免危及病人的生命安全, 家屬請簽讀此份切結書, 手術即刻進行.』

A-ma2出院半年後, a叔就結婚, 新娘是照顧a-ma2 e5護士姊姊.

Hit工, 坐ti7輪椅頂頭e5 a-ma2, 已經歪--去e5嘴, 笑kah真甘願, 嘴noa7 na2流目屎na2滴, he是1個mama e5笑容.

A-ma2坐ti7輪椅頂頭, khiau-ku e5形影, kap hit工拜媽祖e5牲禮, 看--起-來nah會hiah kang7款?

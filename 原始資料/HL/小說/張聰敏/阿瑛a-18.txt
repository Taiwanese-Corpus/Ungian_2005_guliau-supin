１８．

一下gin2仔攏無ti7=咧，寂寞[chek8-bok8]煞變阿瑛生活的一部份。阿瑛真想歇睏日仔koh叫阿nai鬥腳手，上無嘛摸摸看看=咧。呣koh明年阿nai beh考高中=啊，tioh8互加減讀一下冊。「阮beh考護士=neh，」問伊是按怎beh做護士，「實習就有錢thang領=neh。」完全是散hiong人兜、歹命囝的口氣，互阿瑛聽著心酸koh心thiaN3：「考tiau5阿姨買新衫互你穿。」自細漢兩姊妹衫仔褲攏khioh阿娟的。阿nai tioh8 koh khioh彩玉穿過=的，thui3到伊穿，衫加真chau=囉。慶堂一月日趁偌濟伊上知，雜工月給、兼做soaN3工、種菜，一月日三萬箍秤boe7起。若干單飼兩個gin2仔，猶boe7 hat=咧，三不五時tioh8寄tng2去互老父及丈人爸，褲袋仔不時都kheng5 kah ta-ta。真罕得看著查埔人互厝內擔頭teh kah強beh am2扁ko去，想想=咧，實在悲哀...。阿瑛beh鬥腳手，只有互種菜，趁一下工錢仔nia5。Chit-ma2 koh tioh8-ai3按怎互in ta家官，肯接受in的姻緣來頭thiaN3....。

　

其實互阿瑛頭thiaN3的代誌，目chiu前就有一件，鞋仔廠beh關廠=啊。「工人倩無是一回事。」張廠長講著經營的困境，話屎就濟：「單價提boe7-koan5，成本一直phong3漲。尤其員工自主性那koan5，逐項都beh照勞基法來。Khap8著就抗爭，互頭家人心頭tam2-tam2。Theh8加班來講，進前趕出口，看貨櫃車=來啊，所有員工上下一心拚透暝、hut天光。到裝好落櫃，隨個仔隨個na2破大病=咧，東倒西歪phiang7倒在地。啥mih加班費？大家猶呣是大麵羹、鹹糜仔食kah suh-suh叫。以廠為家，無順利出口，錢beh叨來？加班費意思、意思，也無咧計較。哪有像這陣，薪勞khap8著就beh爭權益。呣是kheng5分頭家khok8，剝削工人，無就keng-the2頭家無量。原本大家穿仝領衫仔褲，歸尾煞講頭家thah8西裝，薪勞穿khang-khoe3衫。心肝去互走兩peng5，工廠na2咧工廠=咧。愛講笑的張廠長，免不了自我消遣：「In講我屬薪勞頭、頭家尾，我聽in的話，頂身khang-khoe3衫，腳long西裝褲，tu2好做石磨[bo5]仔心。」張廠長講頭家尾，阿瑛會瞭解。股tu[株]一屑仔，排無seN-siuN3，參予決策，權限有限。「股東會決定落來，關廠！生財設備徙廈門，所有員工徙去仝公司、加工區廠上班。若boe7方便，資遣！」「Ah廠長你=咧？」阿瑛chiaN5關心。「Ai3做空中飛人=啊。所有幹部，攏ai3有兩頭輪調的心理準備。」張廠長對日後khang-khoe3的挑戰，流出無可奈何的肅穆[bok8]神情：「以後台灣接單，廈門出貨。台灣干單做趕緊、複雜的細張訂單nia5=啦 。」鞋仔工場若關，對小小的庄腳影響真大，靠伊食穿的猶boe7少=呢。Mai3講交皮仔、帶仔、製鞋五金、代工hia=的，連阿瑛交伙食料的都起恐慌。自明棋去泰國，加工愈來愈bai2。Koh互菜車庄頭庄尾巡一lian3，菜架仔業績直直降=落來。Chit-ma2無交伙食料，對阿瑛來講，減趁nia5。對阿典in翁某就真boe7-ho5囉，趁boe7過工，卡輸去食頭路。大家參詳koh參詳，阿瑛單獨thaN2=起來嘛無氣力，肉砧就ai3專門一個人hoat8落。歸尾阿典翁某theh8起來做。合夥結束，siau3目算清，菜架仔soe3阿典翁某經營。阿瑛規心顧kam2仔店，秀津就加足清閒=囉。Che是1988年熱=人的代誌。阿nai已經考tiau5護校，阿瑛ka7秀津講beh chhoa7彩玉姊妹，去台中hak兩領仔衫。看in ta家的眼神，na2像teh問，「Ah慶堂有toe3去=無？」阿瑛刁意故teN3-chheN，留互伊去ioh。自阿娟起番仔面彼擺，秀津順續說教，ma2孫仔na2有心、na2無意，句句都鑿[chhak8]阿瑛的心肝。十歲分=來，秀津惜伊na2命，阿瑛嘛toe3紳添叫「阿i」。就是嫁了，仝款按呢叫。秀津對伊來講雖然有兩種身份，ti7阿瑛心目中，永遠是伊尊重的「阿i」。日昇kam2仔店做會在、會起色、tiNng[長]大，oan-na2秀津太giam2-nge7、太khiang3腳=咧。戰後，大家無thang食，物資波動kah足厲害。秀津籠仔擔=咧，庄腳四界去採買。Chhek仔、土豆、番薯、雞仔鴨仔...。攏是一間一間去問，一擔一擔買入=來，才有thang互日昇擔去賣....。辛辛苦苦的流汗錢，tauh8-tauh8仔粒積，kam2仔店才略略仔有一下基礎。生理歹做、錢oh趁，阿瑛是真瞭解。是講今仔日汰有chhun=一te3啊，就嫌人散、看人無。阿i未曾未話先講套頭，挖窟仔ka7 lop=咧，互伊boe7振boe7動，boe7伸腳出手=li2。敢會看出慶堂無好的一面？...想想=咧無可能，若chang2著破拍，早to7加油加醋iah-iah=出來....。Aih，阿i嘛太boe7曉替人設想=啦 。阿瑛車駛=咧，四個人來到台中。車停ti7公園邊停車場，用行=e5到遠東百貨。兩姊妹偌歡喜=咧，ti7少女館，遮摸摸hia看看，逐領衫都sui2，逐su都合意。阿瑛一人ka7買兩su，koh私底下叫店員，掠in的寸尺，一人theh8半打的內衫仔褲。尤其彩玉高三=啊，身裁tng teh變化，m7-na7 ai3合su，koh tioh8 boe7去礙著發育。無老母仔囝，只有ti7查某gin2仔伴內底，得著資訊，真為難in=囉。本chiaN5阿瑛合意一領休閒[eng5]服，beh買互慶堂。慶堂無ai3穿hiah好=的，阿瑛也無ai3 chhek伊的意，隨在伊店口=啊，phiaN規大堆hia揀一領，看boe7過心，阿瑛koh加ka7 hiahN一領。中晝頓看gin2仔，公家這項食一嘴，彼項叫一屑仔，連食幾lo7款。阿瑛無啥食，嘛toe3 in飽=起來。阿nai要求看電影：「阮連續beh看兩齣oh。」庄腳gin2仔就是庄腳gin2仔。「罕得ti7時出=來，」阿瑛看伊hiah saiN5-nai氣[khui3]，hiah呢盼望，ka7慶堂講：「「互in chhit-tho5卡歡喜=咧啦。」自按呢少年的行少年的路，老的行老的。約定時間tiam3停車場等侯。阿瑛chiaN5濟話beh及慶堂講，一時煞呣知對叨講起。公園人濟，面前攏彼lo7雙雙對對=的。大概受氣氛感染，阿瑛kheh倚，手chhun去互牽。伊bat teh想，chhim2熟sai7時，慶堂若使彼款chhi5-哥氣，伊一定boe7 chhap=伊。顛倒伊狼狽、落魄款，吸引阿瑛的注目。有tang時仔，阿瑛感覺慶堂真無查埔人款。以趁錢來講，chiN-khoeh人國校仔畢業，趁錢趁kah燒loah-loah。Che可能及本性有關，無嘴sui2、boe7 nng3鑽。Kiu-kiu-lun-lun，準機會來，嘛隨互soan=去。Koh互阿香piN3=一下，英雄好漢栽落柴米油鹽，liam5-mi舞序大、liam5-mi chong5序細，干單三頓都會互jiau3 kah歪腰=去！「公司彰化起遮的販厝，預定明年beh結束。人員無調tng2去台北，tioh8徙去別ui7工地。」真無簡單慶堂先開口：「Chit-ma2工事全外包，免用啥人，公司嘛鼓勵人退休。....我想beh提早來辦退休。」阿瑛想beh問退休了創啥，猶是忍=咧聽伊講。「In ka7我算了，連勞保，總=啊共=啊，大概領有百八萬。」阿i看人無的代誌，真傷著慶堂的自尊心。為著按呢，阿瑛一再保證，beh及伊同甘共苦，只求ai3互伊時間...。百八萬對慶堂來講，等於全部財產。一世人拚到taN的代價。阿瑛心內感歎，煞感覺凄涼...。「我想講阮阿爸、丈人hia一人theh8十萬互in，阿爸胃病藥仔錢嘛真siong，chhun=的留tiam3身邊....。」阿瑛深深感受阿i的厲害。用話套=咧，明示你若beh嫁，是嫁這款身價的人。心內一腹火，愈想愈氣，氣kah in2-toh8、hiaN5-me2伊的鬥志：「Beh做免驚無thang食，咱若會做，就是最大的幸福。」Kah ah8魚及蝦boe7-tang3兼得，及慶堂做夥是chaih呢仔快樂！何必浸tiam3 kam2仔店，等生kou1臭phu2！伊才四十三歲nia5，汰tioh8家己關tiam3房間仔底teh gong7神、gong7神？伊愛聽著聲、看著人影。有人teh關心、体貼伊。關心伊的寒熱，是按怎會面憂面結？体貼伊糜飯汰食boe7落？暗時仔哪會chhia來chhia去睏boe7=去？問這氣仔汰攏無聽著笑聲...？啊，阿瑛的喜怒哀樂，是偌ng3望慶堂來及伊分享、分憂。Ai3拚才會贏，若無theh8出行動，勇敢去爭取，難=捨能=捨...。快樂、幸福、ng3望的日子，boe7家己chhoe7倚=來啦。「我e7-tang3 koh食頭路，」慶堂的話飛對阿瑛耳孔根來：「粗重我猶有法=li咧。」「我無ai3互你做粗重=的，」阿瑛聽著chiaN5呣甘：「輕khN就好，輕可就好。」呣知去互想著啥，變kah感慨萬千，na2像teh自言自語：「其實阿花講了上tioh8，chit-ma2的人，食，呣是問題，上要緊是食著會爽boe7、khi2-mou1的問題。」原來阿花有歲、有卡無法=得啊，in阿章叫伊mai3做，beh chhoa7 tng2去toa3做夥。呣koh，伊及in新婦boe7合，in新婦koh呣bat來好嘴。「也呣是咧無tang3食，食一頓飯tioh8看伊的苦瓜面，何mih苦=咧！」阿花khiau5-khi性，庄=裡也呣是無人知，是講一家人一家代，都無咧食飽siuN閒，人beh chhap-chhap你=咧。其實阿瑛beh說的，今仔日咱人追求的目標，「食」已經呣是問題，應該有更加深的意義ti7=咧。Che意義的具象是啥mih？大概呣是陰沉、寂寞、空虛、依賴人的生活，應該鮮豔、開朗、充實、自信滿滿teh享受人生才tioh8。「我的心，你應該會知。」阿瑛手指[chaiN2]ka7挾an5。「你嘛知我的心。」慶堂反挾an5倒=過來：「你liam5-mi燒liam5-mi冷，我ai3 koh theng3候偌久？」「Boe7久=啊啦，」阿瑛感覺真抱歉：「我想徹=啊，咱的代誌，咱來拍算就好。」「是=啊，也無it著lin2兜的湯及粒，阿i是beh按怎ka7咱擋。」慶堂內心猶是boe7平衡：「好額做伊teh好額，咱也無...。」「Mai3講好=無，」阿瑛ka7拍斷鼓柄：「你敢boe7等=li啊？」兩人煞自按呢恬=去。猶是阿瑛發覺氣氛互拍歹：「行kah規身軀汗=啊，」輕聲徵求慶堂的意見：「Chhoe7一ui7仔來歇睏好=m7？....時間猶早=咧neh。」「我就是驚去敗著你的名聲，害著你的名節...。無，汰呣好=咧。」「我敢無ai3名正言順，aih，....你卡忍耐=咧啦。」

１５．

偷ni錢的代誌，阿瑛投互日昇聽，日昇講開學了才theh8兩千箍互=伊。「汰會開chaih siong？」日昇chiaN5呣信：「是呣是交好額人囝，煞變phaN3開去？」呣知是阿公疼孫，對阿娟反常的代誌也無ti3意。阿瑛聽in ta官猶theh8錢互阿娟，心內想這個gin2仔是teh按怎開：「阿爸，以後呣thang theh8互=伊，siuN gau5開=啊啦。」雖然日昇講著龍交龍，鳳交鳳，un2-ku=的交tong3-gong7，比頂比下比boe7了。總=是及好額人囝做夥，實在無彼個性命thang hiah phaN3開=啦 。慶堂看法就無仝囉，「Ai3注意阿娟讀冊、交友的情形，上重要下課了後teh創啥。」阿娟gau5開，連kam2仔店的錢都ni，互慶堂感覺代誌無單純：「Tioh8查看mai7=咧才好。」「Beh按怎查？」阿瑛chiaN5煩惱：「你嘛替我想看mai7=咧。敢呣thang互人拖歹去就壞囉。」阿瑛對阿娟ti7台中的生活起居攏無瞭解，chit-ma2聽慶堂講gau5開kah會偷ni錢，驚變歹去。Tu2 teh想kah無撇步，慶堂講彩玉bat提起in同學的阿姊及阿娟仝班，會使thau3過關係來查問阿娟讀冊的情形。啥知，一下問落去到te3，阿娟讀冊tuh-ku、交不三不四的男朋友、暗時定定顧sng2電玩的代誌，一項一項漏洩=出來。M7-na7阿瑛，連慶堂都去互驚一tio5，呣相信阿娟會變kah按呢。「這個gin2仔無好好仔教，有影會壞，有影會壞....。」雖然阿瑛氣kah lak8-lak8-chhoah，呣koh，都無偌久，阿瑛投慶堂講：「....我都猶未開嘴ka7罵=咧，伊就講我做媽媽專聽別人的白賊話，信家己查某囝boe7過。」阿瑛一直搖頭：「猶罵我大驚小怪，及查埔gin2仔chhit-tho5，sng2一下電玩，na2課外活動=咧，有啥大不了！」煞na2像掠boe7定：「敢會咱siuN古板，toe3時勢boe7著？Ah抑是ka7 gin2仔想對bai2去？」聽阿瑛講著話peng2來peng2去。「按呢=啦 ，你對學校老師去斟酌，暗時仔我撥工來查看有影顧sng2=無？」慶堂安慰阿瑛：「無定tioh8咱ka7看phian=去抑無一定。」慶堂針對阿娟做夥hia chhit-tho5朋友tiok8手。頭仔猶ioh是同學=咧，一下ka7瞭解，份子複雜，有逃學的學生、loa7-loa7-so5的chhit-tho5-gin2仔。這陣人講是朋友，不如講愛食、興sng2合倚=來的。以電動遊樂場為中心，sng2著規暗呣知thiam2。這汰是teh讀冊，根本是咧chhit-tho5！另外阿娟in老師嘛講伊不時teh請假歇睏。「按呢beh按怎？一個gin2仔哪會chaih放蕩！」阿瑛氣koh急，呣互toa3台中，beh ah阿娟搬tng2來通學。阿娟死都呣搬tng2=來，阿瑛錢擋he7=咧呣互=伊，想beh迫伊tng2=來。慶堂緊chah8=咧，講顛倒會去害伊。有影阿娟chhiang3聲tng2=來，講若無寄生活費去，beh去遊樂場做『小妹』...。Tng teh想無，beh按怎choaiN7阿娟行tng2來正路...。慶堂koh查出chhit-tho5彼陣，有新買機車就騎入去當店=的；有偷牽別人機車=的；有ka7學生kha3油=的；有suh強力膠、食迷幻藥，koh有賣紅中、白板=的...。上驚hiaN5是ti7阿娟冊屜仔發現著兩粒藥丸仔！原來阿瑛聽慶堂的話，toa3所費去台中，順續勸阿娟tng2=來。啥人知阿娟攏無看見人，連學校都無去，阿瑛錢khe3冊屜仔時搜著彼兩粒藥仔=的。幾=lo7工來，為著阿娟，慶堂菜園仔無閒煞，就騎機車去台中，隔天光才tng2=來。問按怎查=的，笑笑啊應伊chhit-tho5底出身，自有in的chhit-tho5仔步。阿瑛無意中搜著兩粒藥丸仔，想起慶堂這幾工teh講，少年gin2仔食迷幻藥的代誌...。為著驚及慶堂相出路，也無等阿娟，si7-緊趕tng2來菜園仔theh8互鑑定。慶堂菜tu2 khau好，moh ti7溝=裡thoa7水。聽阿瑛講搜著藥丸仔，菜緊thoa7-thoa7=咧，moh起來岸頂，据在水lam5 kah規領褲。「啊！kau5-kiaN5=啊，一粒是白板，一粒是保濟丸包安非他命neh。」慶堂lioh=一下喝真雄狂：「串驚串tioh8！」菜khng3=落出手對家己後腦拍=落去：「該死=啊，互人牽去食毒=啊啦，」「按呢是beh按怎？」阿瑛互喝著起著驚：「伊死都呣tng2=來，是beh按怎？」「掠嘛ai3掠tng2=來，」慶堂講著斬釘截鐵：「無，押都ai3押tng2=來！」「呣koh，呣koh...，he藥仔敢hiah厲害？」「你ka7想及嗎啡仝款就無呣tioh8。無食會癮，愈食愈死！」慶堂看阿瑛恬恬，ioh是呣知輕重：「你想，為著chong5錢teh癮，啥代誌做boe7=出來？偷ni錢、hau-siau5話一大堆...，chhut-頭會愈來愈濟oh。」一下看阿瑛teh thi5-thu5，真替操心：「若無緊chhoa7 tng2來改掉，歸尾規個人會khioh-kak=啦 。」「...chhoa7是ai3 緊chhoa=tAg7來，呣koh阿娟性地hiah烈，硬押tng2=來，tu2及伊纏boe7煞。」「這時陣boe7-tang3互歡喜甘願=囉。一個食毒的人，伊規箍人攏互毒品控制=去。一日到暗攏是teh chong5錢買毒teh癮，若去斷cham7，he比死都卡艱苦。為著過癮，啥代誌都做會=出來！阿瑛，你知無？為著teh癮，你叫伊創啥，伊攏允=你....。」自做夥以來，阿瑛呣bat聽慶堂講hiah濟話。對in阿娟koh講著hiah關心、hiah要緊、hiah著急！互阿瑛心頭足溫暖。「原來我就是愛慶堂這點。」阿瑛心內想。這幾年來，伊一直想無，到底伊是愛著慶堂啥？原來心目中意愛的翁婿，koh卡著是gin2仔的好後叔。會關心、要緊gin2仔的大細項代誌，會為gin2仔的好bai2來走chong5...。一peng5的慶堂，看阿瑛攏無出聲，ioh是說服力無夠。「食毒無好尾，m7-na7害著家己，嘛拖磨規家伙。」慶堂誤會阿瑛呣知代誌的輕重，一直chhian5延、boe7-tang3當機立斷，又koh有嘴講kah無瀾。Tng teh懊惱....，突然脫口：「阮阿香就是互毒品害死=的啦！」慶堂無意中吐出內心的祕密，beh掩蓋已經siuN慢=囉：「....你mai3過嘴，嘛mai3互彩玉in知=啦houhN1。」阿瑛khok8-khok8頓頭，心內咧想，「原來是按呢，莫怪伊攏呣講....。」「我落去高雄認屍時，看著手股、大腿全針跡，就知一條命去互毒品買收=去。毒品雖然濟款，會提神、醒腦...。到你食tiau5，換你無ng3伊boe7-tang3過日。啥mih親chiaN5朋友，翁某、母仔囝攏tan3邊=啊去...，干單ai3你e7-tang3拚毒品互teh癮。He癮頭起起=起來，比啥koh卡艱苦！Ti7 kiau2場就bat看=過...。壞就是我彼陣警覺性無夠，干單ioh阿香互人牽去sng2、去趁、去跋，ka7厝內的錢毀毀=掉...，無想到伊會去互人飼tiau5...。我彼陣干單會曉ka7罵、ka7 but8....，也boe7曉ka7鬥腳手，...ah無，我...我嘛會陪伊去改，總講是攏無去想=著...。」阿瑛第一擺感受著慶堂感情的流露，tang時仔慶堂愛in阿香chaih深....。「我彼陣失覺差，干單看阿香厝toa3-boe7-tiau5，三工、兩工斡=咧就soan=出去，ioh是犯賤偷走去跋、去趁，汰會知影走去teh癮。若beh知彼陣中毒猶無深，幫伊改應該改會=起來.....。」阿瑛突然一陣一陣的柔情蜜意流遍全身。自得著阿香過身了後，一個意念不時tiam3頭殼底teh seh8，就是呣知beh按怎開嘴。俗語講bai2-bai2仔翁卡贏無，慶堂雖然粗夫，boe7曉表達感情....，「...若無緊chhoa7 tng2來醫、來改，阿瑛=啊，會像我失去阮阿香=neh。」關心的聲說嘛有幼秀的一面，互阿瑛真感心。「我攏聽你的話，你tioh8-ai3像老爸按呢鬥教，」阿瑛chhek倚慶堂的胸坎：「像我疼阿nai in按呢。你講我有像媽媽按呢惜in=無？」「阿nai in佳哉有你咧教咧惜...。」「你知就好。....Aih，mai3講gin2仔=啊啦。....你...你...有愛我=無？」呣知是siuN細聲，抑是啥緣故，慶堂規個人煞nga7-nga7。阿瑛煞tioh8 koh khou tng2來gin2仔hia：「你愛我做阿nai in的媽媽=無？」慶堂嘴khou chhoah幾晡：「....我....我...想都呣敢想=neh。」聲雖細，阿瑛攏聽有入耳。伊刁意故講：「我聽無，你講卡大聲=咧。」慶堂互迫kah講幾=lo7遍。「Chit-ma2你e7-tang3想=啊，....抑是你嫌=我？」「無=啦 ，無=啦 ，....你mai3嫌阮草包就好=囉。」阿瑛手貼慶堂胸坎仔：「心肝頭phih8-phok-chhaineh2，m7...，查埔人煞比阮卡無膽。」「呣koh....呣koh....。」阿瑛手對慶堂嘴掩=咧，搖頭叫mai3出聲....。天色已經暗=落來。情意khng3幾=lo7年，一旦pok8發....。啊，che敢呣是好姻緣=咧？看boe7清in兩人，iam2入去隔壁番麥園內，合奏愛情的樂章=啦 。
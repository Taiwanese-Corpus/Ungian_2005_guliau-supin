１４．

若講會chhek近及khiu2開阿瑛、慶堂兩人的分分合合，阿娟tu2徛關鍵的角色。Che實在真奧妙，阿瑛嘛想無，感情的波動會受gin2仔hiah大的影響，是呣是及咱文化背景有關？規個「厝兜」比內面任何成員卡要緊，tioh8卡珍惜？阿娟自soe3厝台中讀冊，所費愈theh8愈siong，開錢攏boe7惜lioh8，互阿瑛真煩惱。一個讀冊查某gin2仔，一月日tioh8開上萬，實在siuN奢華。Liam5-mi參考書、liam5-mi CD。呣是學校tioh8繳錢，就是beh及同學辦啥mih活動。Pheng7永崧加足gau5開。投互日昇聽，日昇講比陳理事in i-su-juh，好足濟=咧囉：「阿錦一月日無兩萬箍無夠用。」「汰tioh8 hiah濟？」阿瑛呣相信：「是按怎開=的？」「猶呣是有路用無路用藥仔買一大堆。」榮進翁某疼囝，koh迷信補藥，開錢就siong=囉。「咱永崧、阿娟是呣是tioh8補補=咧？」阿瑛chiaN5關心：「進前lian7雞膠，in也呣食。」「呣食mai3勉強，三頓糜飯食會落=去，免驚去過勞。」日昇安慰阿瑛免操心：「你看永崧食飯用碗公，大piah ah8-sai2驚。」阿瑛聽著歹勢：「煞呣知伊嫌te2飯費khi3。SiuN siaN5-seng7去=啊啦。」「會食是福，」日昇chiaN5清心：「看伊食，比咱家己卡好食。」阿瑛頓頭表示同感。呣koh，阿娟tiam3台中生活起居，總互人感覺boe7放心。雖然日昇講伊活kioh、khNng交、朋友濟，當然開錢會卡siong，阿瑛干單感覺不安。冊伊讀過頭，彼陣通學，下課tng2來厝=裡鬥腳手。規規矩矩，單單純純。無像阿娟讀冊，也beh kaN5咧chhit-tho5。原本講著beh拚大學，後=來講若日間考boe7=著，夜間嘛好。愈講愈無志氣，成績嘛愈來愈差。呣知teh讀啥冊，pheng7 eng2過仔加真無仝=囉。阿瑛bat去阿娟soe3厝宿舍ka7看mai7=咧。細細間仔，toa3四個人。冊桌仔、眠床kheh做夥。物件tan3一四界，室內衛生bai2，整個環境嘛無好。論真講，呣是讀冊的好所在。同學雖然好嘴，嘛真活潑，阿姨、阿姨叫kah親hou3-hou3，總是互阿瑛感覺無真實，嘛查boe7出啥mih。阿瑛將阿娟gau5開、na2一隻li5馬，互操煩的苦惱及慶堂參詳。「無ti7你身軀邊的關係=啦。」慶堂安慰阿瑛：「阿娟hiah巧、bat事，應該boe7互人拖歹才tioh8。」話雖然按呢講，到代誌倚=來的時陣，慶堂表現出=來的關心及熱誠，互阿瑛深深感受溫暖。「厝內若有一個查埔人thaN2 tiau5，心加偌在、加偌安=咧！」阿瑛真感慨，gin2仔大漢，實在需要tioh8老爸的管教。M7-na7老爸的威嚴，tu2=著代誌當機立斷，boe7拖拖soa-soa，he做媽媽=的就做boe7到。阿娟惹出一寡代誌，若無慶堂警覺性koan5，beh變kah按怎猶真歹講。台灣ti7 teh變，阿瑛做生理嘛感覺社會、經濟環境攏teh變遷。明棋「廳長」無做=啊，講beh去泰國做鞋仔。「工人愈來愈歹倩，無徙去海外，無才調接單，家庭代工單價bai2，toe3物價boe7著，代工的人嘛少去=啊。」其實阿瑛的感觸，猶無看著少年gin2仔去khap8著彼一面。像『電動玩具』、卡拉OK、錄影帶、第四台、KTV等聲色娛樂tauh8-tauh8仔興=起來，連帶無正常的跋kiau2、迷幻藥等，嘛toe3侵入娛樂場所、學校。一寡無知、好奇的少年gin2仔，煞來lop落伊的窟仔！榮進in阿錦就是一個實例。有人teh講，『愛之適足以害之』。是按怎愛一個人，顛倒會去害著伊=呢？榮進翁仔某疼囝，惜囝這件代誌，tu2 e7-tang3印證這句話。台灣人一項生活特色，就是「食藥文化」。尤其ti7庄腳，生活卡會得過了後。每日受報紙、電視、電台廣告影響，買藥、食藥已經是一種生活方式。勞苦一生，身体敢呣免補補=咧？庄腳自早流行寄藥包仔。Pin7若漏屎、感冒、頭殼thiaN3，時行藥包仔食食=咧，免看醫生。Ti7這款觀念下，一四界都siaN5你買藥仔。出門遊覽車內teh賣，風景區teh賣。出國，講著台灣採購團來=啊，賣藥仔的隨規大陣合倚=來！連旅社都去互驚=著。呣知藥仔會救=人，嘛會害=人。藥仔有伊的正面作用，嘛有副作用。榮進聽in i-su-juh喝頭殼thiaN3，無精神。講著疼囝，補腦、補精神的藥仔，就買一大堆互食。阿錦tuh-ku冊讀boe7落，真自然嘛家己去chhoe7藥仔。聽同學報=咧就買，不知不覺藥仔煞去食tiau5=咧。可嘆台灣chiaN5濟禁藥，像Ａmphetamine，初初傳入學校，會去kiat=著真濟優秀的gin2仔chai，就受提神、醒腦、治thiaN3的療效瞞騙。呣知安非他命及嗎啡仝款，會治你的病，反倒tng2來嘛會凌治你。Beh tih8你的錢、ai3你的命！利之所在，koh受黑社會滾ka2=一下，學校、少年gin2仔的出入場所，就流行=起來囉。安非他命傷害身心的資訊，ti7媒体tauh8-tauh8仔傳播=出來的時，阿錦已經食tiau5=去啊。到chhun無三個外月就beh大專聯考，阿錦冊煞無才調讀=落去。緊張、睏boe7=去，若睏=去koh na2 teh摔大眠=咧，愈睏愈thiam2。面色蒼白，瘦到na2一支竹篙=咧，175公分的身koan5，才49公斤重nia5。上可憐是榮進翁某，覺察=著in阿錦食安非他命，煞變kah六神無主。呣知送醫醫治，是幫助gin2仔的上好辦法。顛倒掩蓋=起來，驚人知影，歹名歹聲。想等聯考了，才想辦法看mai7。汰知安非他命愈食愈重，侵害咱人精神、肉体愈嚴重、愈歹戒斷。榮進翁某一下thi5-thu5，阿錦一條命，險險仔去互買收去！所以講「愛」，ai3得法，疼囝tioh8-ai3疼有tih仔內，ah無，是會去誤著gin2仔。阿錦suh安的代誌，榮進kham3 kah真an5，連in換帖日昇都呣知。1986年開學無偌久的一個禮拜日，阿瑛暗時kam2仔店kheng5 siau3的時，發覺一千箍減兩張。伊會記得收三張，查問阿nai收兩張，秀津收一張無呣tioh8。Koh問ta家官攏無ni，是啥人theh8=的？敢會外賊？若外賊汰無總theh8？Ah抑是阿nai？都做夥hiah濟年=啊....？阿瑛滿腹疑雲，想前想後想boe7通。自按呢了，對金錢siau3目加真小心。Ti7菜架仔khang-khoe3收煞，晝後接手kam2仔店，錢就先kheng5=一遍。規條=的收=起來，lan5-san[零星]=的算好，知留偌濟。按呢做，ti7 lang3禮拜日，發覺減千外箍時，隨查隨chang2=著，原來是in阿娟theh8=的！「Theh8錢按怎免講！」阿瑛氣in查某囝，變kah hiah隨便。啥知阿娟見笑反受氣：「都無夠請同學in食牛排=咧，....做陣看電影、宵夜敢免開錢？」「Ah tioh8-ai3偌濟才開有夠？」阿瑛真反感：「Gin2仔人呣好好仔讀冊，干單想beh開錢，你知你錢開偌siong無？」「開偌siong？」阿娟做賊仔卡猛過人：「阮同學一擺ni tioh8五、六千，像你oh！...」話koh na2像對鼻孔chheng3=出來，阿瑛實在boe7堪得氣：「一月日theh8著規萬箍，猶喝無夠！」規腹火強beh toh8=起來：「無=啊，你是teh讀冊抑是teh chhit-tho5？」「讀、讀、讀，一日到暗讀冊，敢免『輕鬆、輕鬆』？」阿娟煞比in媽媽卡大聲：「像阿錦按呢，逐暗讀到翻點，喝頭殼thiaN3才甘願是=無？」阿錦成績比in永崧卡好是事實，為著按呢，阿瑛真後悔無互去讀台中。呣koh，看著阿錦冊讀到瘦pi-pa，嘛是呣值。Chit-ma2聽阿娟按呢講，一時煞呣知beh按怎應。又koh氣伊gau5辯：「想媽媽細漢時，暗時讀冊日時tioh8顧店，哪有thang像你chit-ma2按呢？」「Ah無，規氣阮mai3讀，tng2來顧店呣就好=啊？」Ti7阿瑛是感慨in阿娟身在福中呣知福，干單會曉使性地，忍boe7-tiau5聲喉大=起來：「自你讀到高二，厝內khang-khoe3做偌濟你嘛知。猶koh teh及媽媽sai7-thai2，呣知好命！Ah若beh像阿nai in按呢..。」「免講=啊啦，煞呣知別人的查某囝卡好。」阿娟koh teh使嬌性：「做你去疼=in惜=in好=啦 。」「你咧講啥？媽媽講按呢敢呣tioh8？」「Khap8著就掠阿nai in來比，阮敢hiah顧你怨！」阿娟性地koh chiaN5熱：「規氣阮來學in顧店，按呢你有歡喜=無？」「Mai3 gin2仔想=啊啦，」看阿娟刺gia5-gia5的個性強強beh koh發=起來。總是真知家己查某囝倔強的個性，伊強忍tiau5，聲盡量放落軟：「Gin2仔人冊讀互好卡要緊，」話一下khoaN-khoaN仔講，口氣toe3 tauh8-tauh8仔chhe7=落來，猶是離boe7開說教：「該當ai3用的錢，媽媽一定theh8互你，boe7使家己烏白ni。無，ioh是phang3見=咧。....你講lin2同學，啥人一擺ni tioh8五、六千，是按怎開的？」「明珠=啊，bat來咱兜講著話kiat8-kiat8叫彼個明珠啊。In爸爸、媽媽偌疼=咧，不時theh8錢叫伊請阮食『大餐』=呢。」一下聽按呢講，阿瑛koh唸=落嘛加講=的啊。一場phang3見錢的風波自按呢煞=去。

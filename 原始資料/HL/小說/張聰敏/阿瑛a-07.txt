
  ７． 
「阿姊！」阿瑛竹床搖kah sih8-soaiN8-叫，阿菱猶是peh boe7=起來：「我艱苦kah，你家己去=啦 。」看阿姊kiu ti7棉被底，規個目khou1烏heng=去，目chiu仁lap=落去，na2像khong一lian3斗箍。無阿姊鬥陣，阿瑛呣情願掃se、竹籠拖=咧，斡對菜架仔=去。自細漢及阿母春枝、阿姊秋菱相依為命。阿母不時無ti7=咧，阿瑛攏是阿菱chhoa7大=的。Boe7曉想的阿瑛ioh是阿姊貧惰...，呣知阿菱破病幾lo7工，阿母狂kah beh死。阿瑛干單想to7緊去掃菜市，阿伯、阿姆in就會ni chhun的菜、肉骨、肉皮互伊。有tang時猶有肉幼仔及魚仔。未收市早掃會互人嫌，晏去人就掃了=去，阿瑛猶是呣敢siuN延chhian5。

　

菜市仔內呣管肉砧、魚市、菜架仔，透早thun2到暗，規條通路lap8 kah siuN5-leh-leh，阿瑛就是掃人客thun2過=的通路。伊及進前仝款對菜架仔掃起。呣是無ai3對肉砧掃起，阿瑛知影，in姊=仔chhoa7伊按呢做，是及大人無拚、無爭=啦 。等到beh掃肉砧、魚市時，已經別人掃好咧洗砧=啊。阿瑛家己一人掃to7 chiaN5慢無要緊，pun3-so3無阿姊鬥拖，實在拖boe7行。Te2 pun3-so3的竹籠強beh及伊平koan5，兩人拖都真食力，阿瑛一人干單te2半籠，嘛tioh8-ai3 phaiN7咧拖。M7-na7按呢，一人掃慢，菜販仔續落隨hou3水洗菜架仔、chhiang5土腳。阿瑛掃boe7離互噴kah規身軀，等掃好，規個人tam5 koh siuN5，na2像土腳的lok8糊仔糜siuN5，攏tiau5來伊身=li2。雖然真晏，阿瑛猶是斡對肉砧、魚市，看有人pun3-so3 piaN3漏kau=無。pun3-so3免piaN3=啊，koh好運人互伊一塊肥肉，魚販仔嘛互伊一尾phaN3頭仔。魚、肉、菜攏有=啊，掃se、竹籠用水thoa7-thoa7清氣，阿瑛拖=咧歡歡喜喜long=tAg7去。

　

春枝soe3 ti7菜市仔內一間beh倒beh倒的竹管仔厝。是屯仔腳大地動chun3 khi=去的。Pin2仔壁石灰落幾lo7跡，規個壁土落kah看著竹pin2仔。竹床頂的阿菱無看見人=啊，煞boe7-tang3 ka7阿姊展人送的魚、肉。阿瑛衫仔褲換掉，就tiam3巷仔口lian5-tang2[煤球]引toh8。肥肉切一角一角tan3落鼎choaN3油，豬油kiau2飯、炒菜，豬油粕仔配飯上好食。豬油choaN3好，續=落煎魚仔、炒菜。雖然才七歲，逐日toe3阿姊煮三頓，無偌熟手嘛真會度=li啊啦。及eng2過仝款，阿瑛家己煮、家己食、家己洗tng7。暗=來家己走去夜市仔看人拍拳頭賣膏藥，一下無阿姊做伴，逐項都無好sng2。Tng2=來到厝，阿母、阿姊猶無看見人。一人無聊，倒落眠床，翻來chhia去睏boe7落眠......。「阿姊！」雄雄看阿菱跳=入來，才想beh展寶今仔日有魚有肉。「緊來公家食，無，會冷去！」原來阿菱手捧一碗麵，碗頂舖一片瘦肉，麵猶燒hut-hut。即時兩姊妹你一嘴、我一箸，無幾下手就sa3 kah chhun彼塊瘦肉。「阿瑛食去=啦 。」「阿姊你食=啦 。」兩姊妹讓來讓去，歸尾阿菱咬一半。阿瑛將阿菱咬chhun彼一片片仔瘦肉ngeh入喉。愈哺愈甜愈好食，忍boe7 tiau5吐一口氣：「足好食=的neh，....啥人互=咱的？」「阿姊市仔口洗碗趁=來的啦。」「阮嘛beh來洗碗。」「你siuN細漢，人無ai3=啦 。」「我嘛會曉洗=啊。」「人驚你long3破碗=咧。」「Aih，....實在足好食=的koh8。」講=咧講=咧嘴瀾煞直直tin=落來。流kah滿面攏是，阿瑛想beh用手ng2去hoe5掉，煞na2像手互人箍tiau5=咧，liong3規晡久liong3 boe7開，原來是互阿母的手箍=咧。阿瑛目chiu joe5-joe5=咧，ioh是teh眠夢，聽阿母哭哭啼啼：「Beh知就送去ka7人煮飯。」目屎koh chhap8-chhap8滴：「Beh知嘛無ai3互伊去讀冊。」阿瑛醒=來規面攏是阿母lian3=落的清淚。「阿姊=咧？」小小的心靈舐[chiN7]著鹹鹹的目屎，隨感受著代誌呣好=囉：「阿姊=咧？阿母，阿姊=咧？阿姊=咧....？」呣管伊按怎喝咻，阿瑛喝boe7 tng2=來in阿姊=啦 。永遠tiau5 ti7阿瑛心頭的是阿姊lap kah深深烏heng的目chiu窟仔，及燒hut-hut鋪一片瘦肉，公家食的chhek8仔麵=啦 。

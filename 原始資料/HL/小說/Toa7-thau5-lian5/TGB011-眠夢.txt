眠夢
Toa7-thau5-lian5

I是A英學生時代上意愛e5 cha-pou gin2-a2.

Hit時chun7, 2個人long2 chiaN5 pi3-su3, 無ka7心事講--出-來, 出業了後, koh tih無閒sit頭, 慢慢a2就無聯絡--a.

總--是, i e5形影long2一直khng3 ti7 A英心肝底, 孤 1個人e5時, A英tiaN7-tioh8會想tioh8過去ti7學校發生e5趣味tai7, kap 2個人相意愛e5 tap-tap滴滴.

想be7到講, hit-kang tng2去厝--nih e5街a2路頂, soah去tu2-tioh8久年無見面e5 i, 少女時代e5心事 1時湧--出-來, ka7 A英e5心肝舞kah ngiau-ngiau-ngiau.

「Chiok久無看--e5-a, li2 chit-ma2 ti7 toh位tih作sit?」
「Kang7款koh留ti7學校tih教跆拳道.」
「Ah li2 chit-ma2跆拳道練kah an2-choaN2? Kam2 koh有tih比賽?」
「Aih…無--a-lah! 想beh比ma7無thang比, 身體愈來愈bai2--a, 學校這份khang-khoe3 ma7 kan-taN than3 koa2 錢渡日子nia5.」
「Nah會an2-ne? Ka-ti7 e5身體ai3顧hou7好--lah!」
「Li2 nah有閒tng2--來? 出業了後就long2 m7-bat看--過li2-a, li2 chit-ma2 ti7 toh位?」
「Goa2 koh ti7花蓮讀研究所, 這禮拜是beh tng2來chhoe7 koa2資料--e5, goa2留che資料hou7--li2, ai3 kap goa2聯絡--ou, chit-choa7 goa2會留到禮拜, 拜6 li2 kam2有閒? Lan2 chhoe7 1個所在講--1下, 真正chiok久無看--a.」
「好--lah, 若無, chiah koh用電話聯絡, goa2猶原toa3 ti7厝--nih.」

A英ka7電話番留hou7--i了後, 2個人就相辭--a.

A英無想tioh8會koh相tu2頭, 這聲無tiuN5-tu5去hou7 tu2--tioh8, A英想講be7-sai2放棄這paiN3機會, ai3 ka7這條朋友線koh牽--起-來.

其實, A英ma7 m7知影koh來beh an2-choaN2 chhiau5-chhek這段關係, 因為i ti7花蓮ma7有 1個穩定tih交往e5 cha-pou朋友, m7-koh心肝頭hit個無形e5力量soah be7-sai2無chhap.

就an2-ne, A英ka-ti7雖bong2 ma7無確定, ma7是kap i約ti7隔壁庄e5剉冰店相tu2.

E-pou 2:30, 2個人來到剉冰店, 叫 2碗剉冰. hit當時a2, 同窗e5情影khoaN-khoaN-a2浮ti7 2個老朋友e5頭殼內, 話題ma7 long2是khah早學校,老師,同學e5 tai7-chi3.

「Li2身體是an2-choaN2愈來愈bai2?」A英ka7問.
「Khah早練跆拳道e5運動傷害, 無療養好勢, chit-ma2 1-koa2症頭long2 puh--出-來-a.」
「Li2 kam2有去做檢查?」
「無--lah, 橫直ah8 be7死--a.」
「Be7-sai2 an2-ne講--lah, 總--是去檢查--1下, 若有siaN2問題, ma7會sai2量早治療--a.」

A英tih想, i boai3去檢查, kam2是驚檢查出siaN2-mih大症頭? Be7-sai2--e5, 一定ai3叫i去檢查, an2-ne A英chiah會安心.

「若無, an2-ne--lah, 看li2後禮拜toh 1-kang有閒, goa2 kap li2鬥陣去.」
「Li2 m7是bin5-a2-chai3就beh tng2去花蓮--a? Beh an2-choaN2陪goa2去?」
「花蓮hia無siaN2-mih要緊e5 tai7-chi3, 會sai2 khah慢tng2--去-e5, goa2 chit-ma2就kan-taN創論文nia5.」

A英kap i chhiau5好, 後禮拜3 e-pou i無課, A英beh陪i去病院檢查.

這幾kang, in 2個tiaN7-tiaN7相約見面, 若無, 就是講電話. A英tih想, i對A英kam2猶原koh有感情? 應該是an2-ne無m7-tioh8, 這幾kang i long2會主動約A英出--去, 開講e5氣氛ma7 long2 chiaN5好, ui3 chia就看會出--來.

這chun7 e5 A英, 就若像初kaiN3戀愛e5 cha-bou2 gin2-a2, 心肝phok8-phok8跳, tak8-kang long2感覺chin快樂, 已經be7記e5花蓮hit個cha-pou朋友--a.

到拜3 中晝, A英去學校chhoe7 i做伙食飯, soah看tioh8 i頭殼額a2有 2-choa7血liah, i講che算是舊症頭, 像i e5身軀long2傷痕kap烏青, 頭殼額a2 e5血可能是jiau3(抓)破--e5, i ma7 m7知是an2-choaN2.

I ka7衫a2褲phian2--開hou7 A英看, kui身軀long2 1-giah 1-giah, A英想講運動傷害kam2會an2-ne? 想tioh8 i kui身軀long2傷, A英 1時m7甘soah哭--出-來, i ka7 A英攬--leh, ka7 A英安慰講無要緊.

看A英tih哭, i ka7 A英e5頭phou5(扶)--起-來, 金金a2相A英e5目chiu, 輕聲細說講「Goa2愛--li2!」I第 1-paiN3對A英講「Goa2愛--li2!」, 第 1-paiN3對A英表達心意, 少年時代相意愛e5伴, 竟然經過幾a2年chiah ka7 ka-ti7 e5感情講--出-來.

去病院檢查e5過tng2-kang, A英去in厝chhoe7--i, soah看tioh8 in tau chin che7人, chiok鬧熱--e5, na2 tih辦喜事--leh. In tau thian(廳)--nih有chiaN5 10-thiah喜餅, 桌頂koh有幾a2種帖a2, 可能是beh選看khah順眼--e5.

A英愈看愈ngiau疑, 問i講「Li2訂婚--a?」I面a2白損損, ka2-na2 gang7--去-leh, chhih-chhih-chhuh-chhuh, m5知beh an2-choaN2應, 尾--a2, chiah puh 1句「Goa2 m7知…goa2 boai3訂婚!」

In 2個行--出-去, i講訂婚e5對象是隔壁庄kang7學校e5 cha-bou2老師.

留ti7庄--nih e5生活就是an2-ne, chhoe7 1個人結婚, 1世人就an2-ne過--落-去, 無siaN2大變化.一直到A英出現, i chiah發覺be7-sai2 koh騙ka-ti7, i beh走chhoe7 ka-ti7 e5理想, beh過ka-ti7真正想beh ai3 e5生活, i beh回應ka-ti7 e5感情.

A英聽到chia, chin3前e5想法koh khah堅定, 目chiu金金ka7相, 問i講「Li2 kam2 beh toe3 goa2去花蓮? Goa2 koh chhun(剩)半年就出業--a, 到時lan2 chiah看beh過siaN2-mih款生活!」

I ka7 A英攬--leh, 講「好! Lan2做伙去花蓮走chhoe7 lan2 e5未來!」

過tng2-kang, i取消kap cha-bou2老師e5婚約, 補送禮物去對方厝--nih會失禮. A英ham7 i kap厝--nih chhiau5 be7好勢, 2-peng5 si7大人long2 chin be7-tang3諒解.

尾--a2, cha-pou--e5 in a母放軟心, ka7 in tau3掩護, in 2個人就an2-ne來離開in e5故鄉--a.

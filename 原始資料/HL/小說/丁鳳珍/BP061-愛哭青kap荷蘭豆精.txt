愛哭青kap 荷蘭豆精e5 故事
丁鳳珍
Thau3 早e5 風吹過路a2 邊e5 hit 排竹林，ma7 吹過1區1區e5 荷蘭豆田，粉白e5 荷蘭豆花ti7 溫柔e5 風中輕輕搖動，青翠e5 荷蘭豆頂面e5 露水，hou7 日頭充滿活力e5 眼光，照kah 金sih-sih。寒冷e5 冬天已經tng2 去 hioh--khun3--lou，嬌媚e5 春光遍照土地，照落青青紅kong3-kong3 e5 嘴phoe2，i tiam7-tiam7-a2 倒tiam3 荷蘭豆田內e5 稻草堆koan5 頂，khun3 kah 嘴唇kap 目chiu-a2 尾笑文文。

「Oe2！青青！日頭照kha-chhng--lou！你是beh khun3 到siaN2-mih 時chun7。青青！緊起來--lah！」
青青大力peng2 1下身軀，oat8 頭繼續做i e5 眠夢。
「愛睏蟲！好！我ai3 用特別e5 手段chiah 會tang3。我m7 信叫你叫be7 起--來。就用稻草來ngiau 你e5 鼻a2 好--a。」
「Ah……hah-chhiuN3！Hah-chhiuN3！Ah！Che 是siaN2-mih 所在--le？我nah 會ti7 chia？Ma-ma… pa-pa …」
青青oat8 頭看來看去，想beh chhoe7 i e5 pa-pa kap ma-ma，結果，i m7-na7 無看見in，而且，竟然有1隻生做青geng3-geng3 e5 妖怪khia7 ti7 i e5 身軀邊。
這隻妖怪e5 身軀親像1莢（ngeh）荷蘭豆，瘦koh 薄板，而且長lo3-lo3，頷頸koh 結1隻大紅色e5 蝶（iah8)a2，頭殼na2 像是1粒青色e5 豆a2 仁，圓滾滾，頭殼頂koh 有1粒粉紅a2 色e5 大花苞。青青peh--起-來，發覺這隻妖怪竟然tu2 好kap i平koan5，而且koh 用烏mi3-ma3 e5 大粒目chiu 仁，金金相青青。
「Ouh！你總算cheng-sin5--a！你知iaN2 beh 叫你起床有joa7-a2-nih8 辛苦--無？」
想be7 到這隻怪物竟然會hiau2 講人話，青青驚一下soah 哭--出-來，一直哭beh chhoe7 i e5 pa-pa ma-ma，i 想be7-hiau2 ka-ki7 nah 會無ti7 in 厝內底，ma7 想be7 出為siaN2-mih ka-ki7 會出現ti7 這個生分e5 所在，i choaN-a2 繼續大聲hau2，目屎直直流，哭kah 目khou 紅ki3-ki3。
「好--a！M7-thang koh 哭--lou-lah！你若koh 哭，我ma7 beh 哭ou5-ou！」
妖怪竟然哭kah 比青青koh-khah 大聲，而且哭kah kui 粒頭殼1下a2 紅1下仔烏，看--起-來真傷心e5 款，i 頭殼頂e5 hit 粒花苞soah hiong5-hiong5 倒栽--落-來，tu2 好kham3 著ie5 目chiu，實在是chiaN5 好笑，青青看一下，擋be7 tiau5，忽然間笑--出-來，na2 笑koh na2 流鼻水。
「Ah！你笑--a！Chiok 好--e5。m7-thang koh 哭ou5-ou。」
「你是妖怪是--m7？」
「NO！NO！NO！我chiah m7 是妖怪--le。我是頂港有名聲，下港有出名，通世界.上ian-tau5 e5 荷蘭豆精，我e5 豆名叫做佳演。我e5 親筆簽名相片ti7 菜市a2 內底，1上菜擔，就隨hou7 我e5 愛慕者搶了了，若買無我e5 性格相片e5 人，就會艱苦kah 食be7 落飯，khun3 be7 落眠。」
妖怪嘴na2 講，手na2 比，嘴noa7 na2 噴，身軀na2 跳，boe7-su i是世界e5 大明星kang7 款，架勢十足，愈講愈續嘴，頭頂hit 粒花苞，soah 開做1蕊紅kong3-kong3 e5 花，而且愈開愈大蕊。青青感覺真趣味，目chiu 金金看i頭頂hit 蕊神奇e5 花。
「你今a2 日有福氣會tang3 熟sai7--我，che long2 ai3 感謝你e5 ma-ma，因為i是我…i是我…i是我e5 青梅竹馬，想be7 到i竟然會嫁hou7 你e5 a-pa，我tak8-pai2 若想著che，我就……」
「Ah！你頭頂e5 花lian--去-a。」
青青想be7 到荷蘭豆精竟然比i koh-khah 愛哭，而且i 若哭，頭頂e5 花就會倒栽--落-來，kham3 ti7 i e5 目chiu 前，實在是真好笑。青青m7 知iaN2 siaN2-mih8 號做「青梅竹馬」，i chiah 5歲nia7-nia7，m7-koh i 感覺荷蘭豆精chiok 苦憐--e5，哭kah hiah-nih8 傷心。
「Oe2！你mai3 koh 哭--a-lah！若無，我beh koh 哭--a ou5-ou。你nah 會知iaN2 我叫青青？我nah 會ti7 這個所在？我想beh tng2 去chhoe7 我e5 pa-pa kap ma-ma。」荷蘭豆精無leh 哭了後，頭頂e5 花koh 變做1粒花苞--a，實在是真厲害。I頭殼khi 孤peng5，手骨giu2 頷頸hit 隻大紅e5 蝶a2。
「Oa5-a2！你這隻蝶a2 是真--e5 neh！竟然會tang3 si3-koe3 飛。」
「到taN 你chiah 知，我是真厲害e5 荷蘭豆精ah。I m7-na7 會hiau2 飛，i koh 會hiau2 講話ou5-ou。」
「是--a，我是天下第一大美蝶ou5-ou。我叫鳳凰。怎樣，你有kah 意--無？」
青青本來就真愛看美麗e5 蝶a2 si3-koe3 飛，想be7 到，蝶a2 會na2 跳舞na2 kap i 講話，今a2 日chai2 起實在真奇怪。
蝶a2 na2 整理i 幼秀e5 鬚，na2 講：
「佳演，你be7-sai2 tiaN7-tiaN7 chiah 早就ka7 我叫起床--lah！An2-ni 會破害著我寶貴e5 美容時間neh。」
「好--lah！你都已經世界第一sui2--a，nah tioh8計較hiah che7。」
「你kam2 無聽古早人講--過，[人無千日好，蝶無百日sui2]。」
蝶a2 氣kah 頭頂e5 鬚khiu5 做1丸。荷蘭豆精趕緊講：
「失禮--lah！你m7-thang 受氣--lah，若無，你面頂e5 皺痕會愈來愈明顯ou5-ou。我想beh 請教--你，kam2 知iaN2 青青thau3 早nah 會倒tiam3 我e5 荷蘭豆田內底khun3--le？」
蝶a2 e5 鬚koh chhun 長--去，i 飛過來hioh ti7 青青e5 手心，koh 整理1下a2 i e5 鬚。I講：
「青青，你真愛sui2，tioh8--無？你感覺是我khah sui2，iah 是你khah 美麗？」
青青na2 笑na2 講：
「青青khah sui2，你khah 美麗。」
「青青，a姨e5 話.你tioh8-ai3 聽，你若是愛sui2，tioh8-ai3 照3 tng3 乖乖食飯，tak8 項菜long2 ai3 食，an2-ni 營養chiah 有夠，面肉chiah 會phong3 皮，皮膚chiah 會白phau-phau koh 幼mi-mi，你chiah 會愈來愈sui2，愈來愈得人疼惜ou5-ou。我問--你，你是m7 是tiaN7-tiaN7 long2 m7 肯好好a2 食飯？時常long2 無愛食菜？」蝶a2 用溫柔e5 眼神看青青，青青tiam7-tiam7 m7 講話，面結（kiat）kui 丸。蝶a2 繼續講：
「你昨暗食暗tng3 e5 時chun7，飯kam2 有食完？」
「但是，青青食be7 落--去-a，無好食--a。青青感覺糖a2 khah 好食--a。」
青青感覺chiok 委曲--e5，i e5 嘴唇翹kah 會tang3 掛5斤豬肉。蝶a2 繼續講：
「你昨暗食飯e5 時chun7，m7-na7 無ka7 飯食完，koh phak ti7 桌頂哭kah 真委曲e5 款，而且koh 趁ma-ma kap pa-pa 無注意e5 時chun7，偷偷a2 ka7 a-ma2 kap a公種e5 荷蘭豆倒落去pun3-so3 桶內底，koh 騙ma-ma，講你食了去--a，結果去hou7 ma-ma 發現，tioh8--無？」
「SiaN2-mih8！ka7 我青翠e5 同胞偷倒掉，苦憐e5 荷蘭豆，悲哀e5 荷蘭豆--ou！」荷蘭豆精na2 唱哭調a2，na2 拭 i e5 目屎，i 頭頂e5 花苞koh kham3 ti7 i e5 目chiu 前--a。
蝶a2 nah 會chiah 厲害，siaN2-mih tai7-chi3 long2 知--le？青青想著昨暗ma-ma 受氣e5 話：
「你實在chiok tho2-che3--e5，koh 講peh8-chhat8，tak8 日食飯long2 tioh8-ai3 食2、3點鐘，chiok 討厭--e5！Ma-ma kap pa-pa 無愛愛--你-a，beh ka7 你liah8 去路邊送hou7 別人做kiaN2。」結果青青kang7 款馬上大聲ma3-ma3-hau2，na2 哭na2 睏--去，想be7 到thau3 早1醒--來，ka-ki7 竟然無倒ti7 房間內e5 眠床頂，soah ti7 1個生份e5 田園，kam2 講ma-ma 真正無愛tih8--i-a？青青驚1下，koh 大聲hau2--出-來-a。
 「Nah會koh leh 哭？青青，你mai3 哭--lah，我變魔術hou7 你看，好--無？」
荷蘭豆精上驚gin2-a2 哭，i kap 蝶a2 開始冤家，i 怪蝶a2 講話siuN 坦白，i 講青青chiah 5歲，gin2-a2 無愛食飯是正常e5 tai7-chi3，蝶a2 chiok 受氣，i 鬚na2 捲na2 罵講：
「你實在是chiok 無原則e5 荷蘭豆neh，tu2-chiah是toh 1莢荷蘭豆leh 唱哭調a2？是你叫我ka7 青青講--e5 neh。I e5 ma-ma 無愛--i-a，講beh ka7 i 送hou7 你飼，你kam2 m7 知？」
蝶a2 氣1下，一去不回，做i 飛走。
荷蘭豆精1聽著青青beh 送hou7--i，i看著愛哭e5 青青，koh 想起i ka7 荷蘭豆tan3 落去pun3-so3 桶e5 tai7-chi3，心肝頭驚kah m7知beh an2-choaN2 chiah 好，ma7 坐ti7 青青邊--a2 e5 稻草頂哭--起-來。

*   *   *   *   *   *

時間過了真慢，燒烘烘e5 日光照落荷蘭豆田，ma7 照ti7 青青kap 荷蘭豆精e5 腹肚，in 2個哭kah khun3--去-a。天頂有1片親像荷蘭豆精e5 雲飄--過-去。忽然間，有1個聲音愈來愈大聲，愈來愈明顯：
「Ku-lu！Ku-lu！Ku-lu！」
到底是siaN2-mih 聲--le？Ah！原來是青青kap 荷蘭豆精e5 腹肚leh 講話。
「荷蘭豆精，我腹肚chiok 疼--e5-lah！」
青青1醒--來，就ka7 腹肚phong2--le，koh 開始哭--a。荷蘭豆精看i an2-ni，心內真tioh8 驚，i問講：
「是an2-choaN2 nah 會腹肚疼？」
「青青腹肚iau--lah！」
青青na2 講.目屎na2 lian3--落-來，荷蘭豆精感覺愛笑，原來是腹肚iau，害i緊張一下。
「我有荷蘭豆莢，chiaN5 青翠，生食真好，我long2 是食che 大han3--e5 ou5-ou。」
青青看著青geng3-geng3 e5 荷蘭豆莢，馬上ka7 嘴唇掩--起-來，i上驚青色e5 菜。
「Mai3 an2-ni--lah，我無騙--你，che 真好食，內面有魔法ou5-ou。」
「魔法？食了kam2 會變做小魔女？」
本來荷蘭豆精是chhin3-chhai2 講講--e5，chit-ma2 i 只好ka7 i chhau3-toaN7 e5 本事展--出-來。
「到taN 你chiah 知，che 荷蘭豆莢是集日月精華所提煉--出-來e5 寶貝，小兄哥食了會變ian-tau5，小姑娘食了會變美麗。用講--e5 不如用看--e5，來！目chiu peh hou7 金，看詳細，聽明白。」
荷蘭豆精真正會hiau2 變魔法neh。I頭殼頂e5 花苞慢慢a2 開做1蕊藍色e5 花，花心有金色e5 花粉，一直飛--出-來，掖tui3 青青e5 目chiu 前.去。忽然間，頭前e5 天頂變做1個大舞台。
「各位親愛e5 觀眾朋友，歡迎lin2 繼續ka7 gun2 捧場，收看阮e5 [荷蘭豆劇場]，今a2 日beh 演出--e5 是[荷蘭豆e5 一生]，敬請多多指教。」
荷蘭豆精竟然ti7 天頂leh 主持節目，青青感覺真厲害。Ah，有1粒荷蘭豆仁ti7 台a2 頂na2 lian3 na2 念歌：
「Gun2 是1粒上青e5 荷蘭豆仁，身軀圓滾滾真古錐，皮膚幼mi-mi 會發光。我有真厲害的魔法，若是ka7 我種落塗底，hou7 我日光kap 水分，我就會tang3 變魔術hou7 lin2 看。」
荷蘭豆仁na2 講na2 puh芽，荷蘭豆精ti7 邊--a2 沃水，日頭用溫柔e5 光線照ti7 豆芽身上。青青ti7 豆芽e5 身上看著五彩e5 光影，豆芽歡喜kah ti7 風中輕輕搖動。
日頭漸漸沈落地平線，天色一phian3暗bin5-bong，豆芽已經leh 眠夢--lou。無joa7 久，月娘飛上天--a，i 發出銀色e5 柔光，ti7 夜風--nih，用i e5 眼神un-un-a2 搓豆芽e5 幼葉，荷蘭豆葉就an2-ni 愈來愈大，愈來愈青翠，1蕊1蕊粉白色e5 荷蘭豆花開滿豆叢，五彩e5 蝶a2 ti7 花叢飛來飛去，天色漸漸光。
「Oa5-a2！荷蘭豆莢生kah kui 田園，今年又koh 是大豐收。我來試食1莢看mai7--le。」
荷蘭豆精ka7 豆莢食--落-去，i 頭頂e5 花苞馬上開做1蕊金光閃閃e5 花，青青感覺荷蘭豆莢實在是真厲害，充滿魔力。I開始後悔ka-ki7 過去所做--e5，i無應該ka7 荷蘭豆莢偷倒掉，而且koh 欺騙ma-ma。
「我腹肚chiok iau--e5，kam2 會sai2 食你種e5 荷蘭豆莢--le？」
「當然ma7 會tang3。」
荷蘭豆精e5 荷蘭豆莢實在太好食--a，青青愈食愈續嘴，這時chun7，有1個魔法發生--a！
「Ah！荷蘭豆精！我會hiau2 飛--a！你看，我e5 身軀有1對chiok sui2 e5 金翅neh。我會hiau2 飛--a！」
青青真歡喜，親像1隻迷人e5 蝶a2，i ti7 荷蘭豆叢e5 花蕊頂面跳舞，日光照落i e5 身軀，看--起-來na2 像是五彩e5 小天使。

*   *   *   *   *   *

「Oe2！青青！日頭照kha-chhng--lou！你是beh khun3 到siaN2-mih 時chun7。青青！緊起--來-lah！上課beh be7 赴--lou。」
青青大力peng2 1下身軀，oat8 頭繼續做i e5 眠夢。
「愛睏蟲！好！我ai3 用特別e5 手段chiah 會tang3。我m7 信叫你叫be7 起--來。我beh ngiau 你e5 鼻a2--lou ou5-ou。」
「Ah…hah-chhiuN3！Hah-chhiuN3！Ah！Che 是siaN2-mih 所在--le？荷蘭豆精--le？」
「Gong7 gin2-a2，che 是lan2 tau--a，你iau2-koh leh ham7 眠是--m7？」
青青目chiu peh kah 金金金，oat8 頭看來看去，看著ma-ma kap pa-pa tng-leh 準備上班。
「青！你khah 緊起--來-lah，若無，pa-pa kap ma-ma 就無愛愛--你-a，beh ka7 你送hou7 別人ou5-ou。」
這時chun7，青青雙手ka7 ma-ma 攬tiau5-tiau5。
「Ma-ma！青青chiok 愛pa-pa kap ma-ma neh！青青以後long2 會乖乖食飯，ma7 會愛食荷蘭豆莢，青青無愛送hou7 別人ou5-ou。」

4-kha-a2 kap桂竹
Toa7-thau5 X

Chai2起, a母teh liam-hiuN拜天公e5時, ka7 hiuN插落神主牌a2頭前e5香爐了後, theh8 1 te3桌布, 講:「Kam2 無別e5方法?」I無正面ka7 goa2相, kan-taN theh8桌布na2 lu3神明桌a2, 目頭結結.

「無法tou7, goa2一定ai3去.」Goa2 an2-ne ka7應.

Goa2 ma7 m7敢ka7看, kan-taN用目chiu仁掃過i注神ti7桌布e5面a2 nia5. Hit-e5面a2 jiau5痕生kah bat8-chiuh-chiuh.

A母無應話, kan-taN一直teh lu3神明桌a2, 桌布chhit-tioh8桌面, 發出kiN-kiN-koaiN-koaiN e5聲. Lu3 soah, i tiam7-tiam7行去灶kha.

A母thiN 1碗moe5 hou7--goa2, goan2 2 e5 1句話to無講, tiam7-tiam7配菜pou2卵, 1嘴1嘴ka7 moe5吞--落. Goa2食1碗to7講飽--a, m7是心肝頭有siaN2驚惶iah是無爽快, kan-taN是靜be7落--來.

食1碗moe5 e5時間, ka2-na2比燒1 chang5 hiuN koh khah長. 當然, 另外1 e5原因是, cha暗a-pa theh8桂竹ka7 goa2 kong3 kah oai-ko-chhih8-chhoah8, kha-chhng到chit-ma2 koh teh疼. Chit支桂竹是最近收筍a2 chhun--落-來-e5, koh新tiak-tiak.

「Ngi3 lia3 cha ku3-mo-ch1/4 si2 mo3 miang-ka5, si2 chhut-hi chhiu m3 voi chon2 loi3!」 A-pa用i kui身軀e5力na2 phah na2罵, goa2真罕得看tioh8 i目chiu peh kah hiah大丸, 除去i teh看村--nih做鬧熱e5客家大戲e5時, hoan7-se3 to7是phah--goa2 e5 chit-chun7 chiah e7 an2-ne.

Kui-e5 TaN米坑a2 tiam7-chih-chih, kan-taN chhun a-pa e5話kap 4-kha-a2 ngau3-ngau3叫e5聲. Goa2 na2 pe moe5, kui-e5耳a2 long2是cha暗chit 2種聲.

食1碗了, goa2 hoah講食飽--a, 碗洗洗--leh to7走入去房間. Ka7國中e5畢業紀念冊peng2--開, na2看soah na2 teh起愛笑. 面頂e5人, chiok che7 long2無ti7 chit-e5庄頭--a, 成績好--e5去台中讀省中, 成績bai2--e5 to7去外地食頭路, cha-pou--e5去做烏手, cha-bou2--e5 to7去學做頭毛. Koh有1 e5山地cha-bou2同學叫做「美雲」--e5, chit-ma2 ti7台北市林森北路九條通e5『樂樂俱樂部』陪日本人唱歌, lim酒, 1 pian3 hou7朋友chhoa7去台北e5時, koh有tu2--tioh8. I ti7 hia號做『沙織』.『沙織』咬1支「峰」, tui3 goa2 e5面吐1嘴薰氣, 嘴笑目笑:『你也跑來台北啦? 看在是老同學, 我可以無料陪你喔! Tesio?』Siong7尾hit句「tesio」goa2聽無, kan-taN知iaN2是日本話.

Kui間『樂樂俱樂部』e5小姐暗時beh上班chin3前, long2坐ti7門嘴e5樓梯口, theh 1本冊1句1句teh練習日語. In一般e5例句是:「Tanaka (田中) sang3, li2實在生kah chiok ian-tau5--e5-ou!」Iah是「Sato (佐藤) sang3, 服務若週到, tioh8-ai3 theh8 khah che7小費--e5-lah!」Goa2 hit-chun7替美雲去買鹽酥雞tng2--來, 看tioh8 chit-e5情形, 感覺i比國中teh上英語課koh khah認真, 目chiu chiok注神, chiok大丸--e5, 應當比a-pa phah--goa2 e5時koh khah大丸. Goa2 khia7 ti7邊--a2一直pok薰, 1句話to講be7出--來.

美雲確實無料陪goa2 1暝. Hit暝, i教goa2唱1條號做〈浪花節人生〉e5日本歌, koh lim m7知kui2罐bi3-luh.『沙織』下班了後, goa2 kap i坐ti7門嘴e5樓梯, 食hit包冷--去e5鹽酥雞. Goa2 beh seh錢hou7--i, i罵goa2 1句:「Li2三八!」

Goan2講tioh8 koh ti7學校e5時, 所有e5同學厝--nih差不多long2 teh種ka白筍, tak-e5 ma7 long2有hou7收筍a2 chhun e5竹a2 kong3--過e5經驗.

Goa2 e5耳a2 koh出現第3種聲──hit條〈浪花節人生〉. 美雲ka7 goa2講he是講cha-bou2 gin2-a2心情e5歌. Koh有, i陪台灣人客e5時, 除去台語歌, koh tiaN7-tiaN7唱1條號做『張三的歌』e5華語歌.〈浪花節人生〉e5歌詞goa2當然記be7起--來, m7-koh『張三的歌』goa2 koh e7記得是an2-ne唱:
  
『我要帶你到處去飛翔　走遍世界各地去觀賞
  沒有煩惱沒有那悲傷　自由自在心情多開朗

  忘掉痛苦忘掉那地方　我們一起啟程去流浪
  雖然沒有華廈美衣裳　但是心裡充滿著希望

  我們要飛到那遙遠地方看一看
  這世界並非那麼地淒涼
  我們要飛到那遙遠地方望一望
  這世界還是一片地光亮』

美雲koh ka7 goa2講, he是1 chhut電影e5主題曲, 講1 e5離緣e5 cha-pou人, chhoa7 i e5 gin2-a2 e5故事. Hit暝, 除去〈浪花節人生〉, goa2 koh學e7-hiau2 chit條歌. Goa2 hit-chun7 chiaN5 giau5疑, 是an2-choaN2美雲e7知iaN2 hiah che7古早古早e5電影kap歌? Goa2是an2-choaN2 kan-taN e7-hiau2唱『王傑』kap『小虎隊』e5歌?

Che是第4種聲──『張三的歌』. Hit暝, i ka7 goa2講i beh kheng5 chit8-koa2錢, ka-ti7開1間頭毛設計e5店, hou7入--來e5人客long2 e7-sai2 sui2-sui2-a2出--去; 退休了後, i koh按算beh去世界各國chhit-tho5. I百面無愛koh tng2來TaN米坑a2--a.

是a7, 絕對無愛koh tng2來TaN米坑a2, chit-e5 kan-taN有4-kha-a2 kap竹a2 e5所在.

美雲ka7 goa2問:「是an2-choaN2 li2 ti7班--nih成績to hiah-ni7好, 一定考e7 tiau5台中省中, soah顛倒beh留ti7 kan-taN有4-kha-a2 kap竹a2 e5所在?」Goa2咬1支「新樂園」, 嘴笑目笑ka7 i講:「Goa2其實long2知iaN2老師e7出siaN2-mih考題.」美雲聽kah嘴a2開開:「是an2-choaN2?」「考試前1暝, goa2半暝long2 e7偷soan去教務處theh8考卷來看.」

「有iaN2--ou?」I e5目chiu變kah koh khah大丸. Chit-e5時chun7, i看--起-來koh khah kou2-chui.

「當然--lah, goa2 ka7 li2講, 有1 pai2 goa2 koh半暝ti7教務處看tioh8鬼neh.」Goa2吞1 e7嘴noa7, 繼續講:「Hit-e5鬼穿1領日本軍衫, 1粒眼睛koh無--去, 驚kah goa2 kiong7 beh chhoah尿, hit-pai2無theh8-tioh8考卷, m7-chiah考kah無好.」

美雲看tioh8 goa2 kiong7 beh笑--出-來, 總算知iaN2 goa2根本teh ka7 i hou2-lan7. I na2 ka7 goa2 phah, 嘴na2罵:「Li2無聊神經病!」

自hit-pian3去台北了後, goa2 to7無koh看tioh8美雲--a.

Goa2 ma7 m7知是an2-choaN2, 雖bong2平常時a2 long2 teh chhit-tho5無讀冊, 到考試e5時, goa2 chhin3-chhai2讀讀--leh to7 e7-sai2考真koan5分, m7-chiah koh khah無顧慮繼續sng2──改ou-tou2-bai2騎去台中kap人ti7大度山ka3車, cham3電動間, 食薰, lim酒, e7-tang3講siaN2-mih to來--a.

尾手, goa2 ham7 1間私立高職to無摸--tioh8. Hit-pai2, a-pa ma7是ka7 goa2 kong3 kah半死, koh ka7 1支比goa2 kha骨koh khah粗e5桂竹kong3斷. I講, i辛辛苦苦收筍a2, 曝筍乾, to7是beh看goa2考高中, 讀大學, siong7好讀1 e5博士tng2--來, 結果soah變做chit-e5情形.

「Tiau3! Siong2 lia3 voi cho ma5-ke?」 Goa2 hiong5-hiong5用Hak-fa chhoh 1句出--來. Goa2想tioh8 goan2班--nih有1種人, to7算同學phoa3病, i ma7無愛替別人做1工當值, chit種人確實有才tiau7讀省中, 讀大學, theh8-tioh8博士學位ma7 m7是問題. Goa2讀be7-tioh8高中kap大學無要緊, goa2一定ai3比in先than3-tioh8 100萬. Hoan7-se3, 美雲m7免做到退休, goa2直接chhoa7 i去世界各地chhit-tho5好--a.

想到chia, goa2 koh khah堅定beh離開e5意志.

A母ka7 goa2叫, 講有goa2 e5電話, 是老鼠(Lo-chhu2) kha3--來-e5.

「Ngi3 chun3-phi loi5 iong2-pan5?」老鼠an2-ne問.

「Chha5 m5 to5 a7.」

「Nai s1/2 ke chha5?」

「10 tiam3 30 fun5 chhong3 Thoi3-chong5 khai5.」

「Thoi3-pet lia3 ngai3 yu5 ta3 tien-fa kong2 ko le3, mo3 mun-thi3.」

「An5 ch3/4-se.」

「Tiau3, kong2 ke ma2-ke fa le3. Ten2 1 he chha5-theu5 kian-mien.」講soah, 老鼠1 e7 to7 ka7電話切斷--a, goa2知iaN2 i是m7知beh接siaN2-mih話.

老鼠真正是好朋友, goa2去台北e5 tai7-chi3, i自頭到尾處理kah好勢好勢.

A母坐ti7邊--a2, tiam7-tiam7聽goa2 ka7電話講了, 講:「Lin2老pe7叫goa2 theh8 che hou7--li2.」He是1本a-pa少年時考丙級汽車技術士e5冊, 志文工業出版社出--e5, 舊kah冊皮long2 kiong7 beh lak--落-來-a. Goa2 chit-pai2出--去, 是beh去ou-tou2-bai2店做khang-khoe3, chit本冊應當用be7-tioh8, m7-koh goa2 iau2是緊ka7冊收--起-來.

「Lin2老pe7講, 若有法tou7 iau2是考1 e5牌khah妥當.」A-pa ma7是bak車e5人, m7-koh hou7修理廠頭家騙過1 pai2了後, to7 tng2來TaN米坑a2 kui心種筍a2.

Goa2無應話, koh tng2去房間ka7 goa2 e5 kha-bang2 koh巡1 pian3. 相tioh8壁--nih hit隻老鐘, 真正ai3出發--a.

「Ma5-a2, li2 m7免去--lah, goa2到台北chiah kha3電話tng2--來.」Goa2 phaiN7 2 kha kha-bang2, 行到門嘴.

「Li2一切tioh8-ai3 khah se3-ji7--e5 neh.」A母ka7 goa2 e5 am7領koh整理--1-e7.

「Ka7 a-pa講, goa2一定e7 than3 100萬tng2--來.」

「I知.」

Goa2 m7敢oat8頭, 趕緊行--出-去.

到車頭, 老鼠, A宏, 洪門in早to7到--a, 坐ti7椅a2 teh食薰. Tim3 1-e7-a2頭, goa2 ma7坐--落-來. Tak8-e5 long2 tiam7-chih-chih, 無人講話, 實在chiaN5 ngai7-gioh8.

「小慧--leh?」Goa2問老鼠, 算是beh化解chit種ngai7-gioh8 khui3.

「Ngai3 mo3 oi pun ki3 loi3,」老鼠吐1嘴薰:『這是男人的惜別。』講soah, 隨koh suh 1嘴薰, 嘴a2笑kah開開.

「Ngi3 oi ho2 lau5 ngin3 thang3-siak8.」

「Ngai3 ti5 la3, kiang5 ki3 kiang kah voi si2 ho2 mo3?」

老鼠3年a2 e5時kap小慧cho3-hoe2. 本底小慧對i根本無意思, 1 pai2老鼠真正走去小慧in tau e7-kha唱歌罰khia7到天光, 唱1條「新寶島康樂隊」e5歌, 叫做〈在lia3恬靜ke暗pu5頭〉. 小慧驚in老pe7知iaN2 e7 siuN7-khi3, m7-chiah肯kap老鼠出--去, 想be7到to7 an2-ne cho3-hoe2--a.

『你這算是賽到.』Goa2 ka7 thuh臭:『被你趕鴨子上架.』

『哪有? 她可是被我男性的魅力吸引的好mo3?』

「去食屎--lah!」A宏補1句.

A宏chit-ma2無cha-bou2朋友, 雖bong2 i tong7球e5時比平常時「ian-tau5 100倍」, m7-koh tu2-tioh8 cha-bou2 gin2-a2 to7講be7出話.

「Tiau3, khon3 to se-moi kong2 m3 chhut fa loi5, shut-up, OK?」老鼠ka7 tiang--tng2-去:「S-H-O-T U-P, OK?」

『想不到你竟然會拼字.』A宏chit句讚, tak8-e5 long2笑--出-來.

洪門ti7邊--a2無講話, ka2-na2有心事.

「Li2--leh? An2-choaN2? 中一中真好sng2 houNh?」老鼠ka7問.

『操. 別說了!』洪門是外省第2代, in老pe7是老士官長, 娶tioh8 1 e5 kap美雲kang7族e5 cha-bou2 gin2-a2, to7 toa3 ti7 TaN米坑. In老pe7少年e5時ti7滿州大han3, 尾--a2走去上海, 真正有加入『洪門』, goan2 m7-chiah long2叫in kiaN2「洪門」.

『還不都是一群腦袋進水的傢伙, 跟你去學ou-tou2-bai2搞不好比較好玩.』

『要讀博士的人不要講這種話.』Goa2 ka7 khau洗.

『去! 我要學那個叫吳祥輝的, OK? 當個"拒絕聯考的小子".』

『人家A山--e5講英語to7 khah自然--leh!』老鼠e5嘴真正停be7落--來.

『什麼"A山--e5, A山--e5", 你她媽再講一遍試看看.』

『阿你就不要"台客, 台客"講不停啊.』

『我又不是講你們, 我是講那些賣土地的爆發戶!』

「Kan2, kang7款--lah!」老鼠m7認輸.

續--落, tak8-e5 hiong5-hiong5無koh講話, 繼續pok薰.

「Lin2 ma7 hou7 goa2 1 e5面子, goa2 beh走--a koh an2-ne.」Goa2實在擋be7-tiau5.

Ba2-suh到位--a, goa2 ka7 kha-bang2 koaN7--起-來, 面臭臭beh chiuN7車.

『喂, 不要這樣啦!』洪門講:『你永遠都是我們的大--e5-lah.』

Goa2無講話, ma7 m7敢看--in, 甚至ma7 m7敢nih目chiu, 驚目屎lian3--落-來.

Chit-pai2離開, m7知tang時chiah koh e7-sai2看tioh8 in. 到台北, koh是新e5人kap新e5環境.

台北kam2有4-kha-a2 kap ka7 goa2 kong3 kah mi-mi-mauh-mauh e5桂竹?

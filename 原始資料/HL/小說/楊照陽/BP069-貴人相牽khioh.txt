貴人相牽khioh
楊照陽
Toa3 ti7 林a2 街e5 A進kap A雀--a2，in 這對ang-a2-bou2，大概是ti7 結婚以後e5 第二年，chiah 開始toa3 ka-ki7 e5 神明廳，ti7 leh 幫人排米卦來收驚，而且靠著phaiN2 養飼，kap tioh8 生驚e5 gin2-a2去膽hiahN--著.來收驚以後所包e5 紅包leh 生活，所以收入真be7 穩定。
大概是做2 年以後，A進就改途去食漆油漆e5 頭路，A雀--a2也去外包工廠，theh8 1-koa2 幼粒物e5 手工藝，tng2 來厝內底做。一方面做gi7-niu7，一方面生活也khah be7 無聊，koh 會tang3 順續照顧著厝內的3 個幼嬰a2。包括3 歲e5 大han3 cha-pou kiaN2 A教--a2，2 歲e5 大cha-bou2 kiaN2 A對--a2，以及tu2 出頭（世）無joa7 久e5 細漢kiaN2 A鎮--a2。
日子1工1工直直過--去，A進--a2食漆油漆e5 頭路，雖然kui 身軀e5 衫a2 褲，tak8 日都舞到黑chut-chut，i ma7 感覺真su3 常，心肝be7 感覺礙--著，唯一hou7 ka-ki7 be7 放心--e5，就是peh koan5 loh8 ke7。尤其是ti7 leh 漆大樓e5 外口面壁e5 時chun7，ka-ki7 心內驚到起雞母皮，親像一般人講e5 『毛骨悚然』。
Koh 驚講「oa2 索」若是萬不幸去hou7 斷--去，kui 個khia7 人e5 吊籃去hou7 滴--落-去，kui 個人無死也半條命去hou7 休--去，所以做be7 慣勢，做到第3 年就辭頭路tng2 去食ka-ki7。
Hit 時chun7 真tu2-a2好，A進--a2 e5 好厝邊「A瑞」--a2，在市內買1間厝，kui 家人long2 beh 搬去toa3 新厝；同時beh ka7 路邊hit 個賣檳榔e5 檳榔？，siok8-siok8-a2 讓渡hou7 別人，beh kui 心去市內做檳榔chhiN-a2、紅灰、老葉a2 e5 大盤seng-li2。
A進--a2感覺這個賣點真chan2，是than3 錢e5 好機會，而且koh 有toe3 A瑞e5 會a2 錢，就siok8-siok8 ka7 「折帳」兩萬khou 銀，估tng2 來ka-ki7 2個ang-a2-bou2 輪流顧擔經營。
Hit-tang-chun7，臺灣頭到臺灣尾，m7 知ti7 leh siau2 siaN2-mih 朝代，食檳榔soah 大風行，seng-li2 真好做，連gin2-a2 thun5 也學食到嘴框紅紅紅，所以檳榔chhiN-a2 e5 採收，be7 赴市場e5 需要，所以檳榔也有偷tui3 國外走私入--來。
後--來，有1-koa2 ti7 山坡地leh 種作e5 人，因為工資siuN koan5，水果採收所賣e5 價格ke7，若扣掉成本.就算be7 ho5，所以真che7 人改落去種檳榔chhiN-a2。甚至1-koa2 山林e5 承租地，hiah--e5 原生樹木，也kui 大phian3 hong5.chho3 掉，換落去種檳榔chhiN-a2。
Hit 幾年真不幸，去tu2 著幾na7 遍e5 大風颱雨，引起山坡地e5 沙塗kap 石頭，真大量lian3 落去溪底，引起地形大變動，koh ka7 1-koa2 水泥橋沖phaiN2--去，hou7 交通斷絕，引起真大e5 災殃。
大家chiah 知影，原來山坡地e5 山崩地裂，後壁e5 大兇手，就是大量種檳榔chhiN-a2引起--e5，因為chhiN-a2 e5 根，本來就是多鬚性--e5，i 釘落去塗kha e5 深度真有限，對水土e5 保持，無siaN2 貢獻，但是所付出e5 社會成本真koan5，引起社會大眾e5 共同指責，要求政府ai3 大力取締。
政府chiah 慢慢以現有e5 檳榔擔a2位會妨害交通、無納稅金以及檳榔西施e5 穿chhah 無成體統，koh 有妨害風化kap 色情掛鉤e5 嫌疑。1方面勸導改業，另外1方面，不斷透過報紙kap 電視媒體，報導臺灣人會tioh8 『口腔癌』，che kap 食檳榔致使『口腔』纖維化，有真深e5 必然關係。
A進--a2 e5 seng-li2，就親像氣候kang7 款，有時chun7 好天，有時也會風雲變色。前後無3 年e5好光景，就做be7 落--去，i 就真不得已，ka7 靠i 食穿e5 檳榔擔位，收收--起-來無beh koh 再經營。
Ti7 leh 想無變步e5 hit kha-tau，真好ka-chai3，有1位早期熟sai7 e5 好朋友A源--a2，向A進講i 有1間農舍，目前iau2 放空營無leh 利用，如果A進有興趣，i beh 免費借i 使用去飼肉羊a2，而且羊a2 飼大隻，koh 會sai2 賣hou7 A源開e5 「羊a2 頭」羊肉爐店，m7 免koh 操煩羊a2 飼大隻，beh 銷售e5 去路問題。
A進--a2 e5 頭路一直變換，生活iau2 未穩定，尤其是i 的細漢kiaN2 A鎮--a2，對聲音long2 無反應，也be7 發出聲音，i 也bat chhoa7 i 去看醫生，醫生e5 判斷是khah ban7-phoe5，ai3 koh 觀察看mai7，所以i ka-ki7 也liah8 無主意，目chiu 金金看A鎮--a2，gong7-gong7-a2大han3--起-來。
A進--a2後--來就接受A源e5 建議，pheng7 khah 早細漢gin2-a2 e5 時chun7，bat 飼過羊a2 kap 水牛e5 經驗，落十外萬落去買羊a2 kiaN2 tng2 來飼。為著beh 節省飼料錢，有tang 時a2，走去真遠e5 溪崁kha 割草，koh 用ou-tou2-bai2 載tng2 來hou7 肉羊a2 食。所以i 飼e5 羊a2，所發--出-來e5 毛long2 烏sih-sih。所養飼e5 羊me2-a2，經過2年半e5 phah 拚照顧，也增加到60外隻，i 開始按算koh 免外久就會tang3 開始than3 錢。
但是，上煩惱e5 tai7-chi3，會sai2 講如影隨形趕到位，也就是到入學年紀e5 A鎮--a2，iau2 koh kang7 款be7 講話，對聲音也無任何半滴e5 反應。後--來A鎮--a2就去國民學校讀書，因為先天條件無好，所以課業kap 團體e5 合作能力，long2 真be7 好勢，教師也真困擾，A進--a2 ma7 m7 知beh an2-choaN2 處置。
一直到有1日，A進e5老pe7 A印--a2 kap 老母A市--a2，2個人tau3-tin7 去A進e5 a舅tau 食chheN-chhau。Tak8-e5 ti7 leh 開講e5 當中，A市--a2 hiong5-hiong5 講tui3 啞口孫A鎮--a2，chit-ma2 已經入學，但是這間庄kha 學校無啟智班，後pai2 大han3 m7 知beh an2-choaN2 活--落-去。
開講煞.tak8-e5 就合齊去食飯，kang7 te3 桌食飯e5 A慶有leh tau3 想鋪排e5 辦法，i 是A市--a2 e5 大姐A珍e5 第3後生。I 講臺中有1間啟聰學校，應該會sai2 ka7 A鎮--a2送去就學，因為現代社會e5 序大人，tak8-e5 為著than3 食真無閒，ma7 無教育特殊兒童e5 才tiau7，所以be7-sai2 tiuN-ti5，愈早送去啟蒙愈有利。
A印--a2聽著A慶講e5 話。就應講：
「Gin2-a2 hiah 細漢，尤其koh 有缺陷，beh 送去學寮toa3，心內實在真be7過心。」
A慶--a2 koh 講：
「人.若有正常，tioh8-ai3 hou7 i過正常人e5 生活，人.若有缺陷，tioh8-ai3 採取特殊e5 行動，對gin2-a2 未來chiah 有好e5 幫贊。若無，顛倒會去誤著i e5 將來。」
A印--a2 chiah 講：
「Ah無，就tak8-e5 koh 斟酌思考看mai7！」
A慶有koh 講：
「若tng2 去臺中，會即時ham7 臺中啟聰學校連絡，問看入學e5 條件是an2-choaN2？」
後--來學校hou7 A慶e5 資訊，是有年齡e5 限制，A鎮就一直等到會sai2 入學e5 時chun7，chiah 轉學去啟聰，同時家屬也會tang3 領著補助金。上重要--e5 是會hiau2 比語，愈會tang3 kap 別人溝通，心理愈樂thiong3，日子也過了愈滿意，無ut-chut e5 感覺。
尾溜.學校有建議家長，去買助聽器hou7 A鎮--a2，來幫忙i 聽聲音e5 能力，A進就chhoa7 i 去買1付，結果A鎮--a2真激骨，i 真想beh 知iaN2，助聽器內底e5 結構是siaN2-mih8？是an2-choaN2 khng3 ti7 耳孔內底，i 就變做是聽會著聲音e5 人，i 就ka7 內底e5 mih8-kiaN7，拆開看mai7，結果soah be7-hiau2 koh 組合--起-來，就ka7 i tan3 棄sat。
大約koh 過3 個月，A進有koh 買1付助聽器hou7 A鎮--a2，經過無joa7 久，kang7 款是hou7.tan3 棄sat。結局ti7 hit-cham7-a2 e5 時間，也是A進日子.上phaiN2 過e5 時chun7，因為去tu2 著羊a2瘟，long2 總死百外隻e5 羊a2，hou7 A進險險就破產--去，更加無可能去買1付萬外khou 銀e5 助聽器，去hou7 i 繼續sng2-tng7。
A鎮--a2 後--來有直升國中部，看i e5 行為有真明顯e5 改變，就是be7 koh 再驚生份人，會ka7 ka-ki7 e5 心內話，用手語iah 是用寫字e5 方式，來kap 別人溝通。Koh 會看別人e5 嘴型，來判斷別人ti7 leh 講siaN2-mih8、想siaN2-mih8。
對1個純然be7-hiau2 比手畫刀e5 gin2-a2，變做真gau5 比手語，雖然i 是啞口e5 人，但是已經脫離「啞手」，che 真重要是改變 i e5 命運，也是學校教育.上值得o-lo2 e5 所在。
讀書讀到二年級e5 時chun7，i 就ka-ki7 向老母A雀--a2表白講：
「從今以後，我衫a2褲beh ka-ki7 洗就好。」
無beh 親像以早，ka7 kui 禮拜e5 衫a2 褲long2 總khng3 做夥，chiah 用包袱a2 來總款tng2去厝內，hou7 老母總處理--1-遍。因為目前i ka-ki7 認為已經大han3，有能力來處理這個小問題。
A進--a2無飼羊a2 以後，就koh 去做搭鐵棟e5 khang-khoe3，che 真正是kap 命運做對頭，因為i 一向上驚peh koan5 peh ke7，驚一時失覺察就真hiau-heng7，但是為著羊a2 瘟所phaiN7 e5 20外萬e5 債務，i 也真認份.繼續做，雖然屬ti7 省本多利e5 苦力khang-khoe3，但是一直為著chhiaN3 無固定e5 助手，不時ti7 leh 煩惱。
A鎮--a2國中畢業以後，i 就無想beh koh 直升高中部，i 想beh 幫忙老pe7，做1-koa2 看頭收尾e5 輕kho2 khang-khoe3，老pe7 A進答應.以後，koh 叫i 暗時去讀高中夜間補校，雖然學習條件加真bai2，但是he 並無重要，叫i 學著joa7-che7 算joa7-che7 mai3 怨嘆。
A進--a2 做鐵棟a2 hit 時chun7，算是上好運，所以訂單接未li7 ，因為古早e5 厝頂long2 kham3 石棉瓦，10外年前long2 已經au3 到be7 用--e5，而且新e5 烤漆皮做代用品，美觀koh 耐用，所以真緊得著消費者e5 kah 意。Seng-li2 愈做愈大，工人也一直增加到6個。
I不但ka7 債務還清楚，koh 開始攤納1間厝，khah 重要--e5是A鎮--a2 ti7 身軀邊tau3 做，人.看會著，khah m7 免掛慮東、掛慮西，生活iau2 比較khah 穩定。尤其是愈phah 拚做khang-khoe3，日子感覺過著愈緊，A進當然ma7 希望A鎮--a2，ti7 長大成年以後，kang7 款會tang3 建立1個溫暖e5 家庭。
親像i e5 兄姊kang7 款，m7 免後日hou7 in 繼續為i leh 操煩，A鎮e5 大兄A教--a2，ti7 電腦公司leh 上班，已經建置家後A暖--a2，1家大細和樂無煩無惱。A鎮e5 大姊A對--a2，是嫁賣豆干e5 ang 婿e5 A準--a2，雖然khang-khoe3 tap8-tap8-tih-tih 真無閒，i ma7 過著歡頭喜面.無怨無chheh e5 生活。
A鎮--a2一直到26歲，chiah 開始放風聲beh 相親，雖然五官端正，心理也真健全，但是女方e5 家長若知iaN2 A鎮--a2啞口koh 是臭耳人，就心肝軟1 koeh，無興趣beh koh 講--落-去，所以sian 做.做be7 成。
結局一直si3-koe3 相親，相到28歲hit 1年e5 年尾時，chiah 有1個tai3 小兒痲痺e5 cha-bou2 gin2-a2 A秋--a2，答應這門親事，chiah ti7 隔tng2 年完婚，koh 隔tng2 年chiah 有1個幼嬰A惜--a2來出世，1個小家庭也算過了和樂、無風無搖e5 生活。
A進做到60歲hit 1年，i 就決定beh 「退隱江湖」，無beh 繼續經營鐵棟e5 khang-khoe3。1方面感覺體力減退，另外1方面，因為長期e5 奔波走chong5，真想beh 好好a2 hioh-khun3，橫直1世人也無joa7 久，目1 nih 就過--去，不如趁早退休，順續享受天年。
但是為著A鎮--a2未來e5出路，以及ka-ki7 e5 退路phah 算，i 就kap i tau3-tin7 做上kai3 久e5 2個師傅參詳，希望in 會tang3 kap A鎮--a2「3 kha tu2」來合股，ka7 工廠繼續經營--落-去。
1個是kap A進做8 年e5 頭級師a2 A井--a2，以及kap A進做3 冬，做人忠厚老實e5 A典--a2，3 個經過1段時間e5 討論，chiah 決議落去申請佳仁工業公司e5 設立登記。
新公司借A進--a2 數10年來所累積e5 技術kap 信用，繼續擴大奮發，同時toe3 科技e5 進步，社會經濟e5 繁榮，以及稱a2吊車愈改進愈進步，人e5 體力負擔也減chio2 真che7，kham3 烤漆皮e5 速度也真緊，安全性也提高be7-chio2。變做kap 早當前付出e5 代價，比--起-來是天差地，chit-ma2 風險chio2、利純koan5。
後--來e5 佳仁公司，有增加幾na7 項e5 營業項目。親像電動e5 白鐵a2門，3樓以下e5 鋼骨結構e5 厝chiah--e5。工廠e5 營業也算是真順利，m7-bat 出過siaN2-mih8 大差錯，但是beh 有真大e5 大發展也真困難。
因為3 個股東long2 是土師傅a2出身，kan-taN 會tang3 做1-koa2 簡單e5 便khang-khoe3，若是牽連著khah 深入e5 學問。親像：流體力學、動力學、重力承載量、安全係數等e5 估計，以及高深e5 專門性技術，i 就乖乖a2 giah8 雙手投降，無能力去承接khah 大e5 工程，只好接1-koa2 下游kap 多次承包e5 分包khang-khoe3。
佳仁公司koh ti7 3年前加設立1間分公司，名.號做「大臺」烤漆枋裁剪公司，hit-tang-chun7 設立e5 主要動機，就是因為ti7 leh 換烤漆板e5 時chun7，2 片枋相連接，所漏失e5 寸尺，以及無形中所phah-sng2--去e5 碎料siuN 過頭che7。
3 個股東長期思考kap 討論以後，就決定beh 申請工廠登記，因為投資購買e5 裁剪設備只要運轉1年e5 時間，所節省--tng2-來e5 錢額，就會tang3 全部回本。
因為充份再利用，所節省e5 錢是百分之百實than3，無成本、價kha 等e5 消磨，所以對當初e5 設立新工廠，大家long2 真滿意，會tang3 達成預算e5 目標。
後--來koh 每年tui3分公司e5 節餘，提撥30萬khou 銀，ti7 每年e5 團體旅遊中間，舉辦「公司出錢，員工kap 家屬出人」e5 國內旅遊，包括離島的旅遊。
佳仁公司做到舊年e5 年底，員工已經增加到60外人e5 小企業，而且公司為著照顧每1個工人e5 福利，每年long2 有替員工保意外險3 百萬khou 銀。上重要.是公司e5 員工，全部禁止lim 燒酒e5 傳統，到目前為止，iau2 保持到真好勢，若是ti7 工程進行當中，hong5.發現有lim 燒酒e5 員工，i 就甘願開除放棄，不管hit 個工人e5 工作效率joa7 koan5，包括頭家ma7 kang7 款，ka-ki7 好chhoa7 頭，hou7 工人做模範。
Che 是kap 一般做鐵棟e5 工廠.上kai3 無kang7 款e5 所在。因為這個行業真危險，所以真che7 做鐵棟e5 師傅，抱著冒生命危險e5心態來做khang-khoe3，不得已chiah 借酒精麻醉e5 力量，chiah 敢peh 起鋼骨e5 面頂，在無oa2 無to2 e5 情況下，真勇敢行來行去。
但是酒精soah hou7 1個人e5 意志力be7 集中，顛倒是惹起意外墜落e5 大禍因之一。
因為久長以來e5 禁酒，所以公司設立以來，long2 m7-bat 發生墜落e5 意外事件，che 是真難得e5 優良記錄，也是間接減chio2 社會問題，對社會有另外1種無kang7 款e5 貢獻。
A鎮--a2 e5 身世，雖然比別人khah 坎坷不幸，去得著失語症kap 臭耳人，有時chun7 有tam7-poh8-a2淒涼無奈，但是後--來也算真好運，厝內底e5 序大人耐心牽教kap 引chhoa7，hou7 i 學著謀生e5 技巧，慢慢行出ka-ki7 e5 路，koh i 做人公私分明；ti7 公事方面，be7 kap 別人siuN 計較，iah 是起siau2 貪.去佔別人e5 便宜，去引起別人e5 長短kha 話。Ti7 家庭方面，A鎮--a2看著i e5 寶貝cha-bou2 kiaN2 A惜--a2，ma7 是慢慢ti7 leh 大han3，心內有講be7 出嘴e5 歡喜，也是hou7 i 感覺日子過著上寶貴kap 安慰e5 所在，親像ti7 leh 倒頭食甘蔗kang7 款，愈來愈甘甜，愈來愈有滋味。

【作者補充：本文e5 主角A鎮--a2，是作者e5 姨表小弟。Che 是真實e5 故事。】


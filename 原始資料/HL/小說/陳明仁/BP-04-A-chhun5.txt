BONG報小說

A-chhun5
Babuja A. Sidaia
常在有人問我na2 會行上台語這條路，我long2  用真正當e5 理由應--人，siaN2 -mih 母語e5 寶惜，保存lan2  e5文化資產，有--e5 無--e5 講gah 嘴角全波，chim -chiok 想--起來，是為著A-chhun5 。
A-chhun5  in  tau 離goan2 三口灶，是一個真sui2  e5 姑娘a2 ，我自iau2   be7 讀冊就會hiau2 欣賞i e5  sui2。我講e5 讀冊是入國民學校，ti 我gin2 -a2 時代，m7 知影有幼稚園這款物件。Hit chun7 A-chhun5 應該是十七八歲hit kha-tah8-a2 ，橫直是tng妖嬌，庄--ni e5 人long2  叫i A-chhun5 ，iah 是chhun5 --a，我m7 知漢字beh an2 -choaN2  寫，到這當今我iau2  想無臺語e5  chhun5 ，漢字m7知寫做siaN2 。讀高中e5 時，有人ka7 我報一本專門講台語漢字e5 字典，是梅山沈富進編e5 「彙音寶鑑」，講無論siaN2-mih 臺語字long2  有te3 查，我就beh  chhoe7 有siaN2 -mih字讀做chhun5 ，一下peng2 開，用ROMA字注音，無法tou7  ，緊koh去教會拜師學白話字，出師了後，peng2   彙音寶鑑chiah知「chhun5 」有三個漢字，long2 是我m7 -bat看--過e5 ，頭一字講kap兔a2 有關係，第二字ham7皮膚e5 反應有牽連，上尾一字khia7 「人」peng5   kap一字「尊」，就是尊敬尊chhun5  e5 意思，我想幾十年，庄kha人na2 有可能號這款全世界無幾人bat e5 漢字名，就是為beh研究A-chhun5到底an2-ch oaN2 寫做漢字，soah變台語學者。
Lin2 m7  thang 聽我an2-ni講就liah8 準A-chhun5 sui2  gah 會hou7   人起ka-leng2-sun2 ，goan2庄kha-gin2-a2 若看cha-bou2  -gin2 -a2面肉白好笑神，就當做美人；一個作sit姑娘a2  kha粗手粗皮膚ou ，講sui2 ma7 be7 sui2 gah toeh--去。
A-chhun5 kap goan2 kang7款姓莊，聽講幾代前是kang7  thiau7 -a2內--e5 ，in tau kan-taN 兩兄妹a2 ，kap in a兄「在--a」守五分外地。在--a做人tiau直kut力，ti7 庄內風評真好，kan-taN 這個小妹，真惜--i，若賣搖鼓--e5 來long2  會叫小妹sit頭siaN2放--一下，去買koa2  phong3紗粉餅kiu3帶LACE頭鬃夾a2, cha-bou2 -gin2 -a2 物，人食妝，神食扛，A-chhun5會sui2 ，sui2  ti7 穿chhah khah量剩。
Goan2作sit人long2  khah早嫁娶，在--a二十thong2 --a，常在有人beh ka7 做親chiaN5，long2 為著小妹iau2 -be7 嫁，驚娶bou2了，姑嫂be7 合，剋虧著A-chhun5,long2 講小妹嫁了chiah beh娶。A-chhun5就講兄哥無娶m7 敢先嫁，講--來附近庄頭kah意i e5 少年家是that倒街，央goan2 庄--ni嘴水上利e5  hm5人婆--a大khou  Choe7--a來講ma7 無khah「長」(chhang5) ，,堅心講「m7 」就是 「m7 」，一點a2 都無chun3 -bun7--著。
A-chhun5 hou7 在--a seng7  gah有khah嬌，ti7 田--ni作sit全無掛邊--a有人iah無，愛大聲唱歌，I上愛唱紀露霞kap林英美e5 歌，上捷聽著--e5 是「戀之曼殊沙華(MAN JIU SIA GE)」，「純情心」kap「詩情戀夢」，long2 是少女眠夢e5 歌詩，我自細漢就chiok興聽i唱這款歌，有一pai2 我聽i唱歌了後，to3 去厝ka7 goan2 a-pa講beh娶A-chhun5做bou2  ，goan2 老pe7 講goan2 kang7  姓--e5 koh是kang2 公族a2 ，be7 sai2 做翁bou2  ，我bih ti7 被內暗hau2 幾na7工。
Hau2 bong2  hau2,我iau2 是有eng5 就chhu去A-chhun5 in ni5 -chiN5 kha聽i toe3 RADIO唱流行歌a2 。Goan2隔壁新丁a2 伯in tau就有RADIO，m7 -koh kui工 long2 是中聲廣播電台徐秀鳳deh哼歌a2 戲，自來歌a2 戲、布袋戲我long2  be7興，主要是in講e5話全文音，無成日常lan2 講e5 Holo話，流行歌a2 唱--e5 khah白話，無論cha-pou --e5 iah是cha-bou2  唱--e5 ，歌詞我long2 聽khah有，A-chhun5 e5 聲幼幼，唱歌有張淑美e5 氣味，我bat聽gah捧一碗飯冷--去，m7 知thang食。
我tiaN7 -tiaN7 飯te2 好就捧去A-chhun5 in tau ，khu5 ti ni5 -chiN5 kha，na2 聽流行歌a2 na2 pe，hou7  i看--著，看我kui碗飯全蕃薯籤，Kan-taN 配am瓜a2 菜頭long，i m7 甘，ngeh兩塊a2 kiam5 hou7 我做物配，白帶魚iah是狗母so，我就sut gah m7 知thang飽，chit-ma2 想--起來 ，我hit chun7愛去chhoe7 A-chhun5,m7 知為beh看--i，聽流行歌a2 ，iah是it著kiam5。
六O年代e5 農村，講--是實施「耕者有其田」，goan2 有甲外地，m7 -koh，地價ai3 分二十期e5 chhek-a2  pun-pheN 納，早冬慢冬收了後，曝ta過鼓，hou7 政府theh8 去七八成，chhun--e5 koh ai3 留chhek種做母，goan2 一家二十幾個嘴khang long2  that be7 飽，有--是雞a2 鴨a2  趁一koa2 phaN3 頭a2 粗糠米糠thang lo。一年thang3天，有--是年a2 節a2 一碗飯看khah有清米，chhun--e5著ai3 theng3候kap人放伴播田、so草、割稻a2 ，ai3 hou7 人食兩頓點心一頓中tau3 ，chiah甘用無soa3蕃薯e5 清米飯。A-chhun5 cha-bou2-gin2-a2人hoaN7 手頭khah phaN3 khai，負責款厝內，飼豬飼cheng牲，煮三頓，洗衫，顧田頭園a2 ，在--a孤kha手，拚五分地，若m7 是搶風趕雨，chiah m7 甘hou7 小妹落田bak tam5 。
A-chhun5 in兄妹，暗頭a2 食飽，kha手洗好就關門chhoaN3     戶，罕得出來店a2頭kap人phah la7 涼。有一pai2 ，我去店a2 頭chhoe7 a-pa；I若食飽long2 會so5 去kap人poah8  san3  kiau2,用棋只phah虎，用四色牌a2  liu對a2 iah是thian2十胡a2 ，我看久就bat--a，我khah愛看i kap人ioh甘蔗，giah8 一支甘蔗，大家用手感ioh看有joa7重，過稱了，甘蔗錢公開(khui)，ioh上oa2--e5 得甘蔗。我去e5 時，A漢hou7  in cha-pou 老--e5 叫---tng2 去，soah欠一kha，chhe2 kiau2 ，番a2 溝來e5 poah8-kiau2  先a2 講著在--a，i半講笑講in孤兩兄妹a2 ，tak8 暗long2  hiah早khun3 ，kam2會兄妹a2 做san2-kui3 。Goan2 a-pa聽--著，大聲jiong2 poah8 -kiau2先a2 :
「你ka-ti7 phaiN2-kiaN2-long7 -tong7  ，來goan2庄--ni生話，人講飯會sai2加食，話be7  sai2加講，在--a古意人，m7甘放小妹暗時ka-ti7 ti7 厝，chiah會long2守ti7 厝內，你an2 -ni ou -peh8  eng5話，若傳--出去，兩個long2 iau2 -be7 嫁娶，名聲kam2會堪--得！」
店頭a2 e5 人long2罵poah8 -kiau2先a2 ，叫i後pai2 mai3來goan2庄。Beh to3 e5 時，a-pa hoan咐我m7 thang學話，聽--過準tu2 好，若無，在--a kap A-chhun5 phaiN2 做人。
過幾工，我坐ti7 門口tiaN5 尾teh thau2草總ha5 草in，A-chhun5 ui3路頭過，挽一mi桑suiN5-a2 hou7 --我，問我kam2有聽著番a2 溝人講in兄妹a2 e5 phaiN2 話，我tiam7 -tiam7 m7 敢應，A-chhun5講無chhai2 i惜--我，我long2無ui7 --i，我be7 堪得激，就大聲講：「我後pai2大漢，beh phah hit個m7 -chiaN5 人!」 
Hit工beh暗a2 時，我去蕃薯園khau雞腸a2 菜beh飼鴨，ti7 在--a e5  田頭tu2--著，i講chai2起看著A-chhun5 kap我講話，問我講sia2  -mih，我頭le5 -le5 ，在--a就無koh問，kan-taN 講：「你kap A-chhun5 kang7款愛聽流行歌a2 ，我按算慢冬收了，beh來買DIAN-JIKHU Kap一koa2曲盤，到時你會sai2 khah捷來goan2 tau聽。」
Goan2 hia離二林街a2 chiaN5十KHILO，hit時iau2無OTOBAI，一choa7路來去，騎鐵馬無算kai3 hng7,m7-koh罕得人去，若有，是買一koa2罕物，iah是出名e5 影戲公演，歌星登台，chiah會去街--ni，若su3 常e5 物件，有人來到庄kha hoah賣，破病食成藥，有人來寄藥包，豆油ma7一kai2來long2寄kui桶，布販a2 ma7 用鐵馬載來庄kha，補鼎磨ka刀，phah犁頭，賣豆干--e5 ，hoah魚hoah肉--e5 long2固定人，上捷來--e5 ，是賣搖鼓--e5 ，就是hoah-lin-long賣雜細，騎鐵馬，行李架載一kha柴箱a2 ，手theh8一面鼓a2 ，kha na2 踏鐵馬，手na2 搖鼓。各種行業用無kang7 e5 道具發聲，聽就知siang2來--a，若有欠用--e5 ，就出聲ka7 叫。
賣搖鼓--e5聽講toa3不止a2 hng7 ，i一個人包辦beh二十個庄頭，tak8工 seh8 ，三工會seh8 goan2庄一pai2 ，i ka2-na2 真愛唱歌，差不多m7-bat chah搖鼓，na2 騎na2 唱歌，人大chang5,歌喉響，比搖鼓khah有效，hng7 -hng7若聽著唱歌，A-chhun5就出來買物件，kui箱貨hou7  i peng2透透，尾--a，搖鼓--e5 ka-ti7 若有進新貨色，就先theh8--出來，A-chhun5真gau5出價，long2價siau3 thai5真久chiah交關會好勢，tak8-e5 long2知影 i hou7  A-chhun5 e5 割引上che7 ，ka7 i買東買西變A-chhun5日常生活上好e5  gi7-niu7 。
Goan2二林街a2 有出一個歌星洪第七，i e5 中ke7 音真在，真好聽，i e5 「離別e5 公用電話」，差不多goan2 hia e5 人long2會hiau2唱，賣搖鼓--e5上愛唱i e5 歌，若聽著「離別e5 月台票  」、「懷念e5 播音員」，long2 liah8準洪第七來--a，會sai2講i學了有夠成，A-chhun5 bat笑講洪第七就是賣搖鼓--e5 化名--e5。
我讀國校了後，khak無時間去A-chhun5 in tau聽曲盤，厝--ni為著省電，規定我放學先做功課，be7 sai2暗時舞siuN  oaN3 傷電火，。有一pai2我去隔壁庄塗人厝chhoe7 同學，hiong5 -hiong5聽著賣搖鼓e5 歌聲，我警一tio5 ，i唱--e5是「詩情戀夢」，cha-bou2  歌，我問同學，i講hit個是賣搖鼓--e5, 我問i hit個賣搖鼓--e5 普通時long2唱siaN2 -mih歌，同學講真久long2  聽i唱這te3 m7知siaN2 名e5 歌。
Ti beh tng2  --來e5 路--ni，我騎鐵馬lng3 狗khang-a2 na2 踏na2 想，thai3會賣搖鼓--e5來goan2庄，m7 -bat唱這te3 歌，che明明是A-chhun5愛唱e5 歌，想ah8想，soah poah8落去溝a2底，kui身軀tam5 -lok-lok，無chhai2 穿一領新短褲。Tu2 好賣搖鼓--e5 經過，na2 行na2 唱「離別e5 公用電話」，i看我倒ti7 溝a2 底，落來ka7 我tau3 kha手，ka7 鐵馬leng5--起來。我問i kam2無kang7庄就唱無kang7 e5 歌，i問我siaN2 意思，我講有聽著i ti7 塗人厝唱「詩情戀夢」。無想著有人會注意i唱e5 歌，phaiN2 -se3 -phaiN2-se3 ，拜託我m7 thang ka7 人講這項tai7-chi3 ，尤其be7 sai2 hou7  A-chhun5知，koh hou7 我五角，that我e5 嘴。
Hit年七月半，tak8 -e5 long2去牛tiau5-a2廟看大戲，我ka-ti7  chiok無聊，去chhoe7 A-chhun5聽曲盤，看i目khou 紅紅，問i siaN2 tai7 ，i講蕃a2 溝hit個m7 -chiaN5 人khou 叫人來講親chiaN5 ，大Kho Choe7 --a來三四choa7 ，講hit個in tau是附近上好giah8--e5 ，in老pe7 做代表，kap政府有交陪，若m7 嫁--i，後pai2會有tai7  -chi3 。Hit chun7 goan2庄kha人是無siaN2 人知siaN2-mih白色恐怖，m7 -koh知影別位a2 有人無tai7無chi3  hou7  政府liah8去關，goan2庄--ni有人去做兵，得罪老士官，hou7  in phah --死，講是流彈toaN7 --著，軍方「撫恤」三百khou 準soah。A-chhun5想著會驚，驚會對in a兄不利。
Hit暗A-chhun5展寶講在--a買著一te3 新曲盤，就是林英美kap張美雲合輯e5 「純情心」kap「青色e5 馬路」，內面ma7 有「詩情戀夢」，我一時be7 記soah講出賣搖鼓ma7 會hiau2唱這te3 歌，i問我na2 會知，話出嘴，chiah想著收過人五角銀，be7 sai2講。A-chhun5講beh替我還賣搖鼓--e5五角，叫我講。我ka7去塗人厝聽--著e5 tai7 -chi3  講hou7 聽，i無張無ti5  soah流目屎，我所知--e5 ，ho7 大人罵iah是厝--ni有死人chiah會哭，A-chhun5 m7 知哭siaN2 tai7 ，kam2 hit個賣搖鼓--e5 bat ka7 kang7?我講若hou7  賣搖鼓--e5欺負，後pai2  koh來mai3 ka7 交關，五角ma7 免還--i。A-chhun5 ka7 我e5 手牽tiau5 ---le，講hit個賣雜細--e5是好人，be7 欺負--人。尾--a去hou7 我想--著，i所愛唱e5 「詩情戀夢」，大概驚別人唱了phaiN2 聽，chiah會煩惱流目屎，我安慰i講：「人hit個賣搖鼓--e5 ma7 唱了be7 bai2 --neh！」
A-chhun5 soah koh哭--起來，我sa long2無總，換講：
「無--la，khah好聽ma7 無你唱e5 hiah chan2!」
Hit暗beh tng2--去e5 時，A-chhun5 koh hou7 我一khou，叫我mai3  ka7 人講賣搖鼓--e5唱hit te3 歌e5 tai7-chi3 。我行出門口tiaN5  koh聽著A-chhun5唱hit te3 hou7  我趁khou 半e5 詩情戀夢：
南peng5一粒天星
kui暝一直sih
東peng5風雲mi5 -mi5 纏
月niu5 閃be7 離
Gun2知你實情實義
吐出你e5 心綿綿
Ah--a 痛聲吟出斷腸詩
動gun2心遲疑
過兩工，我ti7 厝--ni做「暑假作業 」，a母hiam3我去池a2 hou5 水phio5 飼鴨，我上愛這項khang-khoe3 ，人講一兼二顧，摸蠣a2兼洗褲，我是hou5水phio5 兼phah-pong7泅，tu2 學會hiau2死gin2-a2 -the，the ti7 清涼e5 池a2 真爽，hng7-hng7聽著洪第七唱「癡情e5 夜快車」，賣搖鼓--e5來--a，我驚i ka7 我討五角；Hit chun7 五角是真大圓，我無照約束，害A-chhun5目屎流目屎滴。歌聲愈來愈近，我緊藏ti7 池a2邊一bou5 刺竹a2後，等i過--去chiah koh hou5  phio5 -a2 。
這個池a2是ti7 tu2 入goan2庄e5竹圍a2邊，koh出去就是小山崙塚a2 埔，樹a2真che7 ，我知名e5 kan-taN 榕(chheng5 )a2、苦leng7、相思a2 kap矮矮e5 林投，樹a2 kha花草真om7,koh有一條Ji2 -a2圳流--過。JI是goan2 khah早Babuja e5話，就是魚a2 e5 意思，goan2二林就是Ji-lim，魚a2 港；港ma7 有人講LIN。本底是Ji2 -a2 溝，魚真kau7 ，尾--a為引用水，開做水利圳。照講光景算真sui2 ，庄kha人無eng5摸塗lak8沙，光景無稀罕，普通時chio2 人行kha到。 
賣搖鼓--e5到池a2 邊，soah ka7 鐵馬chhai7--起來，行oa2來竹bou5 邊，我想講i看著我--a，i是hioh-khun3 beh soan7尿，na2 soan7 na2 khou -si-a2,ka2 -na2 gau5唱歌e5 人khou-si-a2 ma7 long2真響。放了，i koh ti7 池a2 邊坐--落來，我想著hou5  水phio5  e5 khak-a2 米loa5  phiaN ti am-khang頂，若hou7  看--著，就知有人ti7 附近。Ka-chai3 i ka7 THABI-a2 褪--起來，kha伸落去池a2內la7 水，看水面na2 唱歌，細聲唱，我iau2是知影i teh唱「詩情戀夢 」。我想講若chong5--出去，i m7 知會koh hou7 我錢that我e5 嘴--be7  ，m7 -koh想著ka-ti7 無守約束ma7見siau3見siau3 。
Hit工我褪pak-theh ti7 竹a2 kha bih siuN 久，去感--著，hit暗tng2--去發燒phah-ka-chhiuN3 流鼻水，kan -taN 會記得賣搖鼓--e5牽鐵馬beh離開e5 時，ka2 -na2 teh流目屎。我m7 知大人na2 會hiah愛哭，人我lian7赤kha先a2 師公清--a phaiN7 藥箱a2 來ka7 我注射，我都無哭。
連續食三工趕風邪e5 紅藥包a2 ，kui個嘴long2苦--起來，我ti7 竹管錢筒a2 lian3一角銀出--來，去店a2 頭買兩粒糖kam5 -a2 ，聽著新丁a2 伯in新婦IU-KHI kap顧店e5 A雪，兩個gio5  --e5 deh會講賣搖鼓--e5 lang3兩kai2無來--a，kam2會破病。IU-KHI--a請i等kiu3 帶beh ka7 in小叔a2 thiN7褲頭。雪--a講kap A-chhun5有牽連，看著我ti7 邊--a，自an2 -ni tiam7--去。我講三四工前賣搖鼓--e5有來，IU-KHI講無來，i hit工有特別注意，庄內無人看--著。我講問A-chhun5就知有來iah無來。雪--a hoan咐我gin2-a2人有耳無嘴，若有看著A-chhun5 kap賣搖鼓--e5 siaN tai7 -chi3,long2 be7 sai2講，若無，A-chhun5後pai2 phaiN2 做人ma7 phaiN2 做--人。我theh8一角ka7 買，i hou7  我三粒kam5 -a2 糖，叫我去學校m7 -thang kap in後生A生講「方言」，chiah be7 koh hou7先生罰五角。
翻tng2工「返校日」，A生暑假作業寫無到額，借我e5簿a2 ka7 名hu2 掉改i  e5 名hou7 先生檢查，hou7 我兩角，an2 -ni免hou7 人sut五下。我想講若有別個同學ma7 beh借，我就富(pu7 )--死a，m7 -koh，chhun--e5 long2無錢，我就無借--in。了後教導叫tak8 -e5 負責khau ka-ti7教室附近e5 草a2 ，A生ka7我sai2目尾，goan2偷走去校門口e5 店a2看ang-a2 冊，「地球先鋒號  」這期teh戰「萊特兄弟」，tng好看，頭家講goan2若m7 出租金一角，就be7 sai2  koh看--落。
Goan2兩個無意無意tng2 來學校，同學long2 tng2--去a，A生講beh去偷挽pat8 -a2 ，我問A生na2 有兩角，是m7是ti7店a2   thoah偷theh8--e5,i講這pai2 m7 是，是別人hou7 --i e5。我問i siaN2 人hou7 --i e5,i神秘神秘講「be7  sai2 講」，我ka7 haN2 講，若m7 講，後pai2「返校日 」作業無beh借--i  a，開學e5時，beh專門liah8  i講「方言」。I想想--le，iau2是搖頭，講i答應人be7 sai2講，m7 -koh我若想beh趁錢，khah捷去庄頭池a2 邊。我就知--a，問i講：
「賣搖鼓--e5 hou7--你e5 iah是A-chhun5?」
A生真佩服我，i講昨hng騎鐵馬去ka7 厝--ni補貨，tng2--來經過庄頭a7 ，想講beh偷thau2 soaiN7 -a2 干kap m5 -a2 出來食，驚人看--著投in si7大人，鑽入去竹圍a2 內池a2 邊khah iap-thiap，soah看著A-chhun5 kap賣搖鼓--e5坐ti7竹林內。我問i講有看著in deh做phaiN2tai7--無。A生講kan-taN看著兩個long2 deh哭，就hou7 i一khou 叫i m7 thang ka7 別人講，i有chiu3 -choa7講若ka7 別人講會腹tou2  痛。
我安慰A生講，是我ioh--著e5 ，無算i ka7 我講，心肝內iau2是欽服A生比我khah守約束。
Hioh熱長長兩個月，庄kha gin2-a2 long2真chheh，m7 是hioh-khun3日著ai2去讀冊，免去田--ni，會記得七月初beh hioh熱e5 前一工，先生問tak8 -e5 講hoih熱有siaN2 計劃，tak8 -e5 long2起愛笑。先生少年人，tu2  ui3 都市學校派--來。m7知影庄kha學校e5 gin2 -a2 hioh-khun3 就是去田--ni tau3作sit，beh計劃siaN2 -mih，有--是望緊koh開學。
這時，早冬收了，慢冬iau2 -be7 播，趁lang3 -phang7搶寄一季蕃薯，我ti7 蕃薯leng5溝khau草，空氣tiam7 -chih-chih，無風無搖，真hip，liam-mi就phi3 -phe3叫，雨na2 倒--落來，我緊走去khe7  水車e5 寮a2 bih雨，A-chhun5 ma7 ti7 寮a2 內，i看我ak gah  kui身軀，就用圍軀巾a2 ka7 我擦頭面，oan7 -na7擦 ，oan7 -na7 唱歌，是我m7-bat聽--過e5。外口雨聲真大，m7 -koh，我-kan-taN 聽著i e5 歌聲，感覺世間tu2 chhun goan2兩人。
Goan2庄kha，作田khah粗重，作ta園khah輕kho2 ，這時chun7 ，庄內e5 大人long2 組割稻a2班去北部ka7 人tau3割趁工錢，在--a kap goan2 a-pa、a母long2去，一班去long2 chiaN5個月chiah會to3 --來，庄kha chhun老歲a2人、gin2-a2 kap幾個cha-bou2人。在--a m7甘hou7 A-chhun5去做粗重--e5,暗時kui班khun3廟內塗kha，洗身軀ai3 koaN7溝a2 水chhiang5 ，留i ka-ti7顧厝。
Hit暗A-chhun5 ka7 goan2 a公kou -chiaN5 ，beh借我去in tau khun3 ，kap i做伴khah be7 驚，就an2 -ni，我kap A-chhun5做夥khun3十外工，i是這世人goan2 tau e5 人以外，我頭一個khun3過kang7頂眠床e5 cha-bou2--e5。
這當今想--起來，hit十外工是我細漢上kai3好命e5 日子，goan2做夥食早頓，一個人有kui粒卵包，飯koh米khah che5 ，蕃薯籤是soa3米nia5 ，暗時，goan2聽曲盤，我寫字，i補衫，會曉唱e5 歌就toe3 deh哼，尾--a，A生in long2講A-chhun5是goan2 bou2  ，hou7 我氣koh心肝頭甜甜。
Beh khun3 e5 時，我講beh khun3在--a e5 眠床，A-chhun5講kap i khun3做夥khah be7 驚，i講昨hng半暝有聽著窗a2 外人teh khou -si-a2 ，狗a2 deh吠，i嫌疑是蕃a2 溝hit個m7 -chiaN5 人來亂。I e5 房間真sui2 ，phang-kong3 -kong3,無像goan2 tau pe7母兄弟姊妹khun3總鋪，眠床邊koh khe7尿桶，臭尿hiam味真重。
我問A-chhun5 ，i e5 名beh an2 -choaN2 寫，i講chiah想beh叫我教--i，i無讀冊m7 bat字，細漢in老pe7 就過身--a，到i beh讀國校e5 時，in老母koh死--去，i想講若去讀冊，就無人煮飯hou7 a兄食，a兄一個人作田，作be7去，無法tou7  koh hoat8 -loh8  i e5 tai7 -chi3。在--a為這層tai7 -chi3罵i ，m7-koh，i無後悔，a兄chiah一個nia5 ，在--a是上thiaN3 --i e5 a兄。
我有問過先生，先生講若chhun5 ，應該cha-bou2 -gin2 -a2 名是「純」，m7-koh「純」讀做「sun5」，kiam2-chha2 i是庄kha人讀走音去--e5。A-chhun5講m7是A-sun5 ，是A-chhun5 ，in老pe7  ka7 報戶口就是ka7 公所講beh叫A-chhun5,姓莊名chhun5。我beh看戶口名簿，i講在--a出門，chah--le，tng2--來chiah theh8 hou7  我看。講--來，在--a ma7無讀冊，m7  bat字，聽人講出門無chah戶口名簿會hou7 警察liah8去關。
Kap i做夥hit十幾工，goan2  tak8暗long2開講chiok久，A-chhun5學唱歌long2是toe3 RADIO、曲盤唱--e5,i記智真好，gau5記歌詞。我問i na2 會無beh hou7人做親chiaN5 ，i頭--a笑講beh等我大漢，尾--a講驚a兄孤kha手，beh等a嫂入門chiah嫁。我一直beh問賣搖鼓--e5 kap i e5 tai7 -chi3,m7-koh想著theh8過人e5 khou 半，soah m7 敢問。
Hit幾工，賣搖鼓--e5 long2無來，庄--ni e5人議論kui pou ，ma7 m7 知確實是m7 是破病。差不多去A-chhun5 in tau khun3一禮拜了後，A-chhun5  theh8一張phoe，ai3我講hou7 i知是siang2寫--e5。我看phoe-long5是二林街a2  e5 住址，看內底，寫phoe e5 人是洪牽，A-chhun5講洪牽是賣搖鼓e5名。Phoe內講i beh召去做兵--a，in tau自細漢就ka7 i訂一門親chiaN5，i chiok想beh kap A-chhun5交陪，m7 -koh，m7敢對pe7 母不孝，望A-chhun5原諒--i，ka7 i放be7 記。
A-chhun5 kan-taN目khou 紅，無哭，i chiah講kap洪牽無siaN2 -mih， kan-taN 兩個long2愛唱歌，hit個唱歌好聽，人koh phah拚做生理，kap i有話講，互相心肝內早就有意思，m7-bat明講--過，私底下，i叫A-chhun5林英美，A-chhun5叫i洪第七。二林街a2 姓洪--e5 真che7 ，i kap洪第七無siaN2 關係。兩人siuN 捷講話，引起庄內人真che7 eng5話，感覺無好，m7 -koh若見面，就想beh加講--幾句，尾--a驚人知，long2 bih去池a2 邊講，有幾pai2 hou7 人看--著，A-chhun5 soah無siaN2 敢去。有一pai2,A-chhun5有看著我ti7 hia hou5 水phio5 ，看洪牽來，m7 敢出面相見。
Hit暗，A-chhun5 koh唱hit te3 我ti寮a2內聽i唱--過e5 歌，我問A-chhun5 hit te3 歌siaN2-mih名，A-chhun5講萬事long2是命，hit te3是tu2 學無joa7久--e5,歌名叫「最後一封信 」，i koh解說講「一封信」lan2 e5 話就是一張phoe，料想be7 到，真正就接著最後一張phoe，che敢m7 是命底生成？
Koh過三四工，goan2小弟發燒，a-ma2 叫我ai3 tiam3厝khun3 ，照顧小弟，我就放A-chhun5 ka-ti7過暝。透早天phah-phu2 光，我就緊去A-chhun5 in tau，一去A-chhun5 坐ti7床邊哭，我問i na2 會deh哭，i ka7 我攬--le，哭愈大聲，cheng眠床，罵--我，koh哭，我m7 知siaN2 tai7。
尾--a，庄內人講，番a2溝hit個poah8 -kiau2先a2 趁我無去；I chim-chiok真久--a，就入去beh強A-chhun5,有人講強有過手，ma7 有人講強無過，橫直tai7-chi3 就是an2 -ni。庄內ma7 有人聽著hit個蕃a2溝人ka7 人展講是A-chhun5 招--i e5,A-chhun5早就kap賣搖鼓--e5有曖眛，i kap A-chhun5做--過了後，知影A-chhun5不是原裝--e5。I本底想beh娶A-chhun5 ，ma7 有央大khou Choe7--a去講過親chiaN5 ，m7 -koh，i chit-ma2 無beh ka7娶 --a，i be7 -gian3 khioh人e5 菜尾a2 。
風聲過無joa7久，在--a in兄妹a2 就搬走--a，聽講是過後山Hoe-leng-kang2 ，五分外地俗賣hou7新丁a2伯kap goan2 tau。Hit cham7時間，A-chhun5 long2 bih厝內無beh見--人，我ma7 m7 敢去chhoe7--i，搬走了後，我就 m7-bat koh 見面。
到taN 我iau2 deh想，頭一個kap我khun3過kang7頂眠床e5 A-chhun5 ，漢字m7知寫做siaN2-mih。


出死線-5
鄭溪泮 全羅原作	李勤岸 翻譯漢羅

俺娘, in He Teh做甚物?

彼時ti7東旁厝角頭e5草厝,常常有一個青瞑上兄透早透暗teh吟詩。有一早起吟講(歌譜省略)﹕      
 1. 天頂高高耶穌坐位,
 攏總天神服事拜跪;
 冕旒燦爛,面貌榮光,
 權柄無限,福氣齊全。

2. 	天地萬物未有e5時,
上帝e5囝kap父khia7起;
全能主宰永活e5道,
   天地萬物,是伊創造。

3. 	萬民犯罪, 違逆法度,
Tioh8落地獄,攏無活路;
上帝不忍眾人沈淪,
差囝耶穌救咱靈魂。

4. 	耶穌降生tiam3地面上,
品行純全做咱模樣;
顯明神蹟傳天道理,
設立功勞替人受死。

5. 	死了三日耶穌koh活,
表明贖罪,一擺夠額;
暫toa3地面教示學生,
猶原上天接掌權柄。。

6. 	世間末日天門開闊,
耶穌降臨救人koh活;
世間眾人受伊審判,
保守刑罰定著無換。
 
彼個上兄e5聲真好聽,吟著真音韻。所吟hiahe5話,至勤聽了心肝振動。怎樣耶穌hiah gau5,降世beh救咱人,天腳下kiam2有這號人?!到底這個青瞑上兄會按呢。
就問乾家乾家講﹕俺娘, in heteh做甚物? 
乾家無saN2歡喜,應講﹕人 in he落教人teh吟詩。
至勤就知,落教人生成是hou7人怨恨—e5。M7-ku2所吟e5詩hiah好聽,所講e5意思hiah-nih好,伊也無得罪咱,咱tian-to3怨恨伊,是咱ka-ti7失了人格。設使伊所講e5耶穌若果真會降世救人,咱無親近,顛倒怨恨,是大錯誤lah。至勤想beh去拜候這個青瞑人,看耶穌是saN2-hoe3,若是驚了乾家m7歡喜﹕因為舊慣,男女授受不親,致到m7敢,kan-ta對聽著彼首詩,不時記ti7心內,靜靜teh想,那準山腳e5水泉,勻勻仔teh流出來一樣。
至勤e5丈夫大川氏,ti7 hiah久有對朋友得著一本漢文聖經, kap一本詩,暗時han5-ha7就講究。心肝teh想,詩裡講﹕世間假佛人所刻,Tioh8知服事真無益,
這二句拍算有真理。Ang5-ke3頂彼仙媽祖婆kap彼仙thui5仔祖,比我所刻e5老生小旦,算猶khah歹看。阮娘怎樣服事kah按呢!透早透暗,初一十五,大年小節;燒金點火,普度拜祭有了了。He2,戇戇俺娘lah neh!
Am3-chiN7按呢想,若是m7敢出聲。

*			*			*

拄著至勤將近臨產e5期日,khioh-ma2入房,番咐箱仔,桌仔,屜仔攏tioh8開,囝仔chiah會快出世。大川e5老母是gau5建古e5人,聽著khioh-ma2按呢講,就也贊成e5按呢做;koh ti7媽祖婆e5面前,燒了一把e5 an3-pat香,向望媽祖婆保庇孫仔肥肥白白快出世。
門窗開了,香燭toh8過,bu2了成半日猶未出世。老人就叫大川講。
大頭eh!人講落教人e5祈禱真應效,抑無,去叫上兄來ka7伊祈禱! (老乾家叫大川慣勢攏叫伊做大頭—e5 )
大川講,好,我to7也teh想koh。
就去請伊,上兄問講,恁老人歡喜chiah通neh!應講,To7是伊歡喜,我chiah敢來叫你。上兄koh問, Ia2恁牽手—e5愛無?
大川講, He2 ,穩當。上兄講,好，來去。就ti7遐迫切祈禱,求上帝賞賜氣力hou7婦jin5人,幫贊嬰仔快快出世,也hou7這口灶全家e5人重頭生來信你。
祈禱soah,囝仔即時oaN3-oaN3叫,koh是後生,乾家講,上兄e5上帝khah有siaN3。上兄講,上帝m7是我—e5若定,是天腳下公家e5 ,咱大家攏有份,所以咱逐人攏tioh8敬拜伊chiah會soah-tit。因為上帝是:	保庇照顧世間人,不論本國kap外邦。
大川講,上兄,hou7你真lou2-lat8。應講,無,tioh8 ka7上帝說lou2-lat8。伊就轉去。至勤ka7大川講,這個上兄e5話我真愛聽,我信伊是好人。頂日仔我聽伊teh吟:
天頂高高耶穌坐位,攏總天神服事拜跪。
我聽著心肝真歡喜,宛然上到半天,ti7遐觀看仙境。大川講,你也愛聽haN3,kai3好,我攏m7知。至勤講,是,我時時記心,m7知ti7時chiah有機會通聽he到明白,大川講,我也有一本耶穌e5聖經,我看真好。至勤講,按呢haN3, kai3好,有閒chiah讀hou7我聽。
嬰仔出世了,至勤soah be7 記得艱苦,就二個ti7遐談天說地。當著嬰仔tehoaN5-oaN5-oaN5 ! Soah拍斷話柄。隔日就ka7囝仔號名叫真聲，解說是真理e5聲。這是1896年5月23。正親像詩講﹕父母去世獨單身,靜水溪邊配良人;天賜愛子靠祈禱,稱做真聲謝天恩。  

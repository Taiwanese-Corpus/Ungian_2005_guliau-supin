出死線-4入大川氏e5家
鄭溪泮 全羅原作，李勤岸 翻譯漢羅

卻說大川氏, khia7起ti7靜水邊, 有一個新
婦仔某生一個囝,叫做清流。為著不正,照當時e5法度,就寫離書hou7伊去,彼時清流猶細漢。.
光陰親像箭,連鞭過了幾那年,至勤已經23歲。雖然無父無母,猶久慇懃無厭,情節可取, hou7眾人大大o-lo2。Kai3濟人央三託四來beh做, 至勤看m7是穡, 攏總謝絕。 
厝邊e5人通通o-lo2伊目識真劍。
至勤好女德e5風聲, 有吹到大川兄e5耳孔, 就想, chiah 好女德e5女子, 是難得取。就一日chhoa7去偷看,看了合意,就託媒人求親。
至勤是細膩e5女子,忽然聽著這個消息,推辭m7敢。聽見大川兄e5家是竹瓦厝,老爸是有名e5拳頭師父,koh是gau5接骨e5老醫師;ia7大川兄是gau5雕刻e5美術家。Chiah-ku2 ti7各莊teh流行彼taN3布袋戲尪仔,講是伊刻e5;ia7俊德師彼陣北管燈是伊製作--e5,非常e5 sui2。又koh是出名e5 giah8 戲尪仔師父koh是gau5唱曲e5北管師。聽見幾若e5北管先生來beh教曲,到位連鞭包袱揹倒轉,無通好教﹕因為所有e5南管,北管逐項伊攏bat了了。又koh bat一腹肚內字。Ia7我這號草地愚婦thai2-to2敢匹配彼號偉大男子! 自恨自恨,自恨!
至勤見笑m7敢講,就做伊入去,chhun厝內姑ti7遐坐,小停彼個人轉去了,厝內姑就叫﹕  
姑:勤...ah!
勤:Oe5...啥物代?
姑:我 ka7允 lah neh!
勤:Ai2-ioh! 你這個阿姑thai2按呢?!你a7無聽著人heh家庭hiah大, heh人hiah gau5,咱捧彼號飯坩捧 be7 贏。聽見頂年離一個,咱若去,連鞭坐回頭轎倒來,m7知會歹勢 be7 ?!
姑:戇囝仔,人heh是chhoe7無好對頭;你是嫌伊傷gau5!
勤:阿姑!我m7是嫌伊傷gau5,是自恨我e5慢,m7敢... Ka7你講bat離去一個!你是 be7 曉聽。
姑:Ha2,所離彼個啥因端,你知mah?
勤:無啥知。
姑:彼個是為著行m7著, 應該離e5.所以會使講是義氣e5男子chiah會曉按呢做法。 .
勤:TaN beh按怎?
姑:TaN,總是因緣天註定,彼頭e5內容你to知影。你taN算也無父兄thang主意,我這個m7成姑,ka7你答應就是。
勤:阿姑, 我歡喜聽你e5教示! 對按呢就定著, koaN7-tiaN7。
1894年至勤23歲,10月13對鳥榕入靜水溪邊嫁hou7大川氏。至勤戴朱冠,穿bong2-襖, 當時這號是流行e5新娘服。
1895年8月ka-ti7知有懷孕;9月5日日本兵上山,漸漸落來到靜水溪。大川hou7日本兵叫去chhoa7 路,是伊路頭真熟,又koh伊是漢學者,會用寫字kap in 講話,hiah-e5陸軍真歡喜。
到有hiah久,就對軍長講,我有二個父母真老,這霎ti7厝nih,我真久無看著,m7知有平安a2無。請容允我轉去,若欠用chiah koh來;好mah?  軍長應講, 好。彼時大川手giah8一支枴仔, 行著sam7-sam7,就ng3靜水溪轉去。到厝目屎nih-nih流,至勤m7知伊teh hau2啥物。


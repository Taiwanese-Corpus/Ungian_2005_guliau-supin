出死線-11 Peh上魔天嶺
鄭溪泮 全羅原作   李勤岸 漢羅改 鄭泉聲 校正

無意識e5雞角teh啼,ti7遠遠e5雞noa7就倚來;樹頂e5庵埔蟬teh ki,也會搖動別隻e5耳孔。
講起真聲細漢是真愛吟詩。Ti7這個淨水邊,對小妹文理死了,to也無別人會贏過伊e5聲音。
無拍算有一個半晝,二個13,14歲e5查某仔對庭前來,tu2著真聲彼日無讀。ti7遐那來那叫。真聲呣知in e5意思,就問in講,beh chhong3甚物?彼二個是不良e5女子,有參及計謀歹e5意思。就細聲ka7真聲講,咱來去hia。真聲是率直e5囝仔,無問in e5意思到明白,就toe3 in到一所在。彼時二個不良少女,就明明ka7伊講,咱來ti7 hia……真聲面斡邊啊beh走去,講,he我 be7 曉。彼二個就倚來khiu2--伊,kou-chiaN5--伊;若是伊的確呣。中間一個赤身露體hou7伊看,向望會照in所愛。
若是真聲想著箴言講,恁細囝,歹查某引誘恁, 莫得聽伊。這霎chiah會曉迷惑就是按呢。就向心內祈禱講,主--ah幫贊我。就hiong5-hiong5 對in e5手走去。實在無poh。這霎了後路中若遇著,in真咬牙切齒。若是真聲感謝上帝救我脫離。
親像聖詩講,
感謝上帝,是伊呣肯hiat阮,
hou7 in食飽,hou7 in嘴齒ka7去。
阮那鳥仔,對in活tauh脫離。
羅網破裂,就阮走出逃脫。
cho7天kah地,上帝做阮氣力。
*     *     *

對羅網脫離了後,1907年7月,真聲hioh-jiah8放假(pang3-ke3),kap人去飼牛。彼時過晝,牛放ti7遐吃草,hiah e5飼牛囝仔sio招beh落去潭仔洗浴。Che是ti7淨水溪e5西旁。彼霎抵仔大雨過了,潭仔真深,其餘e5飼牛囝仔會曉泅;若是真聲 be7 曉,就做伊ti7岸頂teh坐。飼牛黨在來是愛chau–that戲弄人:看見真聲無落去洗,就規陣來掠,衫仔褲ka7伊pak–lak起來,thoa–loa對khut底落去。彼時in大家就teh泅:若是伊猶原ti7遐khia7。in看伊無泅,就歸陣親像豺狼ham7倚來,ka7伊插,講beh教伊泅。直直插直直去,水那tu7那深。真聲kou-chian5 in講,Lou2-lat8—leh!呣thang--lah！若是in笑kah真得意。Chhah到上深e5所在，就ka7伊放hou7沈落去。
真聲是文身e5囝仔,這時ti7水底食幾若嘴水,拚力chheng3起來,koh再hou7 in用毒步,好啊!koh食khah飽leh!慘lah!真聲toa3水底直直kun2直直phun2,那phun2那深。
Kai-chai3彼霎就想著暫時禁氣。若koh phu5起來會koh hou7人chhih落來,就想,taN tioh8對水底un5-a2 pe5上岸。果然hou7 pe5起來。
起來到地面仔青sun2-sun2,koh一大陣e5冷風直直吹來,真聲對按呢起寒,衫緊緊穿穿leh,就牽牛倒去。彼時tu2-tu2是世俗人teh做7月時,孝好兄弟,算是秋風時。對按呢即時發熱,醫生來看,已經真傷重lah!
俗語講,教囝泅;呣通ka2囝peh上樹,實在tioh8。
*     *     *

病勢那危篤
醫生請倒幾若個,藥a2食倒一大堆,那食那害。真聲直直hoah,
我beh來去醫館lah!
我beh來去醫館lah!
因為彼時若講醫館,是指台南新樓醫生館。
對按呢就用轎扛伊去。路對大橋經過,ti7路中真聲已經呣知人,阿兄清流隨轎後,老母也ti7遐那行那hau2。
扛到醫館,等候到中晝大門開,就扛入去。到下晡4點安醫生來看,不止嫌,講,
怎樣chiah慢來!
怎樣chiah慢來!
照醫館e5規矩,乾埔囝仔若上12歲 be7 使得tiam3婦人人間;呣久若beh toa3乾埔人間,是老母 be7 使得去顧,算來真費氣。總是醫生有特別許可,准toa3婦人人e5病室第4號,就設法tui3-hia入去。
Ti7婦人人間有一個女傳道真古意,人叫伊再源姆,逐項真親切。
醫生診斷2旁肺炎。彼時7暝7日真聲呣知天地。siang7彼間有一個倚20歲e5查某囝仔來iah一蕊目睭,猶這個細腳koh幼秀e5婦人人teh伊婦人病。看見這個囝仔chiah傷重,心肝直直驚起來。
*     *     *
真聲熱狂,對in彼2張e5眠床直直ka7人peh起去,掠準是teh peh樓頂,對in e5眠床腳直直nng3,號做teh nng3樓腳;對in老母lam2-leh直直cheng,掠準是teh替老母拍對敵。非常e5出力,pak攏 be7 開;koh大聲hoah,親像Ka-tai7-liap8 e5痟人。Tiam3 siang7間彼二個婦人人驚kah半死,走kah尾仔直直。至勤對門chhoaN3leh,出在伊去拍phun2。真聲這霎是teh熱狂,伊ka-ti7掠做笑笑teh遊公園,peh樓頂,真tek-kai2。
a2!可憐這個老母!ti7伊e5身邊,對細漢養chhiN7到chiah大,4歲無父,接續無kong,無小妹。ka7人借chiN2來入醫館。a2!今na日ti7 chia干乾看囝teh勞碌。想著目屎那落雨。無別路,只有耶穌。Koh聽見醫生ti7窗仔外teh看講這個囝仔無向望lah,就死心;不過是不忍伊7暝7日e5艱苦攏呣知人,無食一滴茶湯。a2!萬事是天父e5意思。記得聖冊有講,『萬項代誌tauh8-tauh8來,無呣是beh利益疼上帝e5人』。就迫切祈禱,倚賴上帝心肝就受安慰。
*     *     *
真聲ti7熱狂e5時,看見二個魔鬼,規sian烏lou5-sou,連腳kah手規身攏發烏烏e5毛,真正是魔鬼,有短短e5尾仔,親像熊。彼二個對半空中飛來,雙頭公家扛這帶青青e5布,中間寫3字魔鬼子,是用漢字寫(魔鬼子)theh8來包ti7真聲e5頭額，ka7伊捆an5-an5。真聲teh想,我對細漢就服事上帝,ia7有領洗禮,表明屬ti7主,怎樣我是魔鬼子。伸手beh thng3去彼個布;若是thng3 be7 起來,是彼二個真有力,2手ka7伊jih8 tiau5-tiau5,想無法度,就想耶穌是真有權能。伊bat趕鬼。所以就大聲hoah講,
『我倚靠耶穌基督e5名,命令你離開我』。忽然間放hiat–kak彼條青巾,做in走kah phun3-kheng去,呣知飛對叨位去。真聲感謝上帝賞賜伊大德性心肝真歡喜,就仆ti7樓枋u3涼一暝一日。已經醒,chiah知是倒ti7彼個幼秀查某人e5眠床腳。
*     *     *
醫生來看,知伊有漸漸退熱lah,就真奇怪。彼時叫伊對眠床腳nng3出來;若是伊taN親像Chham–sun頭毛thi3了,軟弱親像水,就連振動ma7 be7 ,人就leng5伊起來倒ti7眠床。安醫生theh8倒3粒藥丸,4角4角,那肉粽e5款來hou7伊食,對按呢就漸漸好。實在是無拍算。
已經khah好,toa3 siang7間e5婦人人就講,阮hou7你驚kah半小死。真聲聽了真愛笑。
               *     *     *				
真聲已經略仔會起來就giah8枴仔,變做3支腳,行到 thai5 割間。看見安醫生teh問這個臭腳病人,你有信耶穌a2無?病人應講,醫生啊!有ouh8!koh問伊講,聖冊讀了會行 be7 ?病人講,腳teh欲會行,聖冊猶未會行。醫生講,拍算tioh8聖冊讀會行,你e5腳chiah會行khah好。安醫生是kok8-ke e5人,就斡轉身細聲ka7助手講,這人e5腳tioh8 hou7伊koh大孔,因為伊e5聖冊猶未曉,到伊若會曉e5時,chiah緊緊ka7伊糊密。果然照伊e5話。真聲聽見,代先掠準是歹心;其實是極好意,愛彼人e5靈魂得著醫治,khah要緊彼支疼腳。
*     *     *
小停ti7草地有扛一個傷重e5病人來,請醫生臨時ka7伊看,彼時病人猶倒ti7轎內。安醫生講,好好。即時對內面出去。安醫生講著話是慢慢koh是真he7力teh講。看見轎無掀開,ti7病人e5腳前有一個香爐,有香teh toh8。ti7香爐後有一sian金金e5大道公佛。安醫生講,彼sian是甚物?顧病人e5親人講,這sian是阮莊裡e5公佛,我請伊跟隨病人來。安醫生目頭結結,講,無,這sian是賊仔,這sian是賊仔!講soah,an3落beh ka7伊請起來。彼人講,che是人e5公佛,我tioh8 koh扛轉來還人chiah會用得。安醫生講,無…你呣免驚,無你e5代誌。恁hia e5人若beh對你討,chiah算帶我e5 siau3。就ka7伊扶起來,對中廳直去。顧病e5人叫講,醫生啊,lou-lat8--leh,還我lah講,若愛扛倒去,tioh8 kah病人soa扛倒去。你這sian講會保庇病人,啥事保庇彼人hiah傷重?安醫生就theh8一條細條索仔,對彼sian e5頷頸ka7伊pak8 teh,就吊ti7 koan5-koan5 ti7 hia浪蕩hiaN3。逐個看著真愛笑。想講彼sian若有聖,怎樣出在醫生ka7伊掠頭吊tau7,也 be7 出聲。Chha5頭佛真正是無影。佛仔吊了,就隨時醫ti7彼e5病人,用真好禮款待伊,koh時時叫先生講道理houin7聽,安慰伊。後來khah好e5時kah顧伊e5人攏ti7醫館讀白話字，早暗也禮拜。Beh倒去e5時真歡喜。醫生講,taN彼sian koh扛轉去服事。伊講,我taN呣愛。對按呢信主。
Ti7醫館病床e5時,聽見ge5官teh吟數念涂為霖牧師e5詩(詩譜省略):
1.英國牧師涂為霖,為著天國救萬民;
  離別父母kah兄弟,過來台灣傳道理。
2.伊來台灣十四年,傳道勸人真kiuN勤;
  忠心信實人人敬,伊e5信德大顯明。
3.勞心勞力傷過頭。忽然中間病就到:
  一身獻主無離詩,主召升天得福氣。
這個詩真音韻,koh是thang憂悶e5意思,真聲聽一下 be7 禁得目屎ko7落來。想著涂牧師e5詩,是真有價值e5詩koh是榮光e5詩。Ha2!我今那日設使若死,是無路用e5死,宛然一pha燈hoa去,啥人beh數念我!世間人的確tioh8死;若tioh8,我leng5-khou2死ti7有名,呣愛死ti7無名。我今那日koh 活ti7世間,會聽著這首詩e5聲,心肝親像地動;我願學涂牧師e5款式。a2 !我真意愛lah,呣知會 be7 ! Hau3!Hau3!hiah e5 chhih我ti7水,害我破病e5朋友,in雖是歹意思;猶久上帝將這個機會來教示我。猶大賣耶穌真正是歹意思;若是上帝,用耶穌e5死利用做救人e5大公用。這條道理我taN會曉lah。我taN實實知,主有chhoa7我脫出摩天e5險要地liauh!A-pho-lun5啊!撒旦啊!魔鬼啊!上帝kah我ti7 teh。你敢對敵我麼?! 啊!
勝利!  勝利!  勝利!
贏lah!  贏lah!  贏lah!
            *     *     *				*			*
真聲ti7醫館半月日,三頓人若beh添飯,至勤目屎就流。彼時所費開盡,再源姆就theh810箍來借伊。
真聲略仔會行e5時,至勤因為hiah久lek8了過頭,koh照顧真聲7暝7日,攏無1點仔眠睏,就soa2致病放血,真傷重。Kai-chai3 tiam3 hia koh 20日chiah好。厝hiah裡e5人來看,逐個to是真ka7伊恭喜。真聲講,我也ka7恁恭喜!至勤講,拍算也敢出頭天lah!無拍算。

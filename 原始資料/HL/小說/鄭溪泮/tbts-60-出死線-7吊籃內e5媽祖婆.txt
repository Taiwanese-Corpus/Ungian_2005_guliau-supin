出死線-7吊籃內e5媽祖婆
鄭溪泮 全羅原作	李勤岸 翻譯漢羅

台南府新樓e5姑娘，聽見大川 in 夫婦信主，就tiau5-kang來探問。老乾家a2遠遠看著 in 來，kin2-me2走入後壁廳，至勤m7知伊去teh創甚物。
到姑娘轉去了，至勤beh去 煮飯，koaN7吊籃beh thng7菜，彷彿驚一tio5。  就問，俺娘，妳thai3藏一仙媽祖婆toa3這吊籃內? 乾家講，A2,我khng3了煞 be7 記得，我驚了紅毛人ka7我請倒去。 至勤講，人he姑娘m7敢隨便ka7人theh8物，  in 是愛笑咱sek-人敬戇佛na7-tiaN7。 媽祖婆若神，toa3這吊籃內，鼻臭臊ma7羊眩。乾家恬恬，koh請去he7原位，ka7伊燒香謝罪。
*		*		*
真聲e5生日已經到，舊慣tioh8愛做度晬，大川 in 夫婦算ia7 m7愛硬阻擋， 宗教自由，向望慢慢chiah beh打算。
度晬日真鬧熱，老ta-家ti7媽祖婆，槌仔祖e5面前燒香點火，燒金跋杯。  也辦生臊請人客。彼時有一款e5風俗---就是he7 12項物ti7 liah-ou5-a2,就ti7遐燒香講講leh，然後抱度晬囝仔來遐，試看伊愛先theh8 to2一項物， 照伊所theh8 e5物，來分別伊長成beh做sim-mih8號人。 彼時至勤e5乾家也有備辦12項，就是:
1  韭菜		7 箍桶篾(bih8)
2  紅龜		8 鴨卵
3  銀			9 筆
4  芎蕉		10 紅麴(Ang5-khak)
5  桔餅		11 鼎 (Teng2)
6  尺 		        12 紅蝦
就抱真聲來theh8,彼時大家ui5-lui5來看， 至勤kap大川是準做變心適， 就hou7伊抱去。 彼時真聲起手就tui3中央彼支筆 giah8 起來，阿公看一下，歡喜kah嘴鬚-a2 khiau3-khiau3。因為歡喜這個孫，將來是讀冊人。

*		*		*
家內對這霎，煞變做二旁，一旁信主，一旁拜佛。至勤kap大川常常為著這層來祈禱，求上帝開路。無偌久真聲e5阿公也歡喜信主，kan-ta chhun阿媽是固執koh迷信。 

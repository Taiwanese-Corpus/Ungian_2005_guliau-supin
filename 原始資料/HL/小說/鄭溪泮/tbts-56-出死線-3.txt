出死線-3

鄭溪泮 全羅原作，李勤岸 翻譯漢羅



至勤出來，看見土匪牽牛，想beh搶倒轉; 若是看著厝teh發火，就 be7 顧得，隨時ng2蕃薯藤來 sut hiah e5火hou7伊hoa。因為賊來搶物，tiau-ti5 pang3火燒厝，hou7人 be7 顧得jiok，彼時無別人來幫贊，只有至勤 ka-ti7 teh kap賊做對頭。賊緊pang3火，伊也緊緊jiok去拍hou7 hoa。伊e5苦戰無輸李凌征伐匈奴chhun伊ka-ti7,一人擋一千人。俗語講，『猛虎 be7 tu3 tit大陣猴』，後面e5賊看這個英勇e5女子hiah本事，若無he7了毒手， in e5賊計會失敗。即時mouh一支槌仔，無張持對至勤e5頭殼心，拚力 :
HehN...ah，hou7你死...ah!就kong3 loh--khi3。
彼霎(Hit tiap)是半暝子時，至勤e5頭殼hou7賊kong3一am5,血直直chheng3,那準井底teh出泉。至勤為著ti3-i3拍火，雖是血teh chheng3也m7知;kan-ta一時烏暗，煞 be7 顧得拍。對按呢火上厝。至勤koh拚命走去beh拍火，一個賊看伊頭殼著重傷猶會走，就puih一支長刀jiok來，按算beh一刀兩斷。若是至勤越頭看見，就緊跳對火中過去，賊煞jiok無著choa7。彼旁e5人看見至勤hou7賊teh追，就jiok過來beh救伊。看見至勤，血流滿身軀，大家就緊急ka7伊止血。至勤chiah知伊e5頭殼頂開一個天窗，彼時chiah感覺艱苦就chhut-chai7厝去hou7火toh lah! 
至勤e5叔許營看見賊來，就peh上na5-kong5頂;用鐵耙(thih-pe7) chak loh--lai5,chan5著一個賊，即時倒地，賊黨就拖出去。
許營看su7-se3 m7妥當，就閃對別間e3 na5-kong5頂，用mi5-chioh-phoe7做盾牌，手 giah8  一支 pit-a2-boe2 (針針 e5 chhiuN-a2)當等賊入來，就對頂面chak落來。果然chan5倒一個， in 就拖出去。按算賊會失膽，退水轉去。無拍算koh khah雄， 規陣chiN3入來，開銃 (chheng3) 拍上去。不幸棉被掩無ba7,腳頭u tioh銃，就lian3 loh--lai5。賊真受氣，就對胸坎kap頭殼koh ka7伊 chan5二下，即時無命。
啊!可惜!看e5人攏講，怎樣m7走去外莊來hoah救人是khah著。
*			*			*			
彼時厝teh toh，至勤一寡龍銀藏ti7竹管孔，hiah e5手環、銀鍊，hou7賊 peng2無著e5,以及厝內e5蕃薯簽、米、粟、麻、豆，物件做一下燒了了。
外莊e5人趕緊來救，拍死土匪幾偌個，koh搶一隻牛kang2倒轉;其餘四隻及內底e5現銀theh kah無半項，所chhun是hiah e5火灰na7-tiaN7。
彼暝至勤e5老父ti7山寮，聽見人teh hiu， giah8 頭一看，火焰 chheng3起， 那準所多瑪hou7天火剿滅一樣。就拚勢走到te3,看見厝宅家伙，盡歸烏有;只有庭裡一kha toh未了e5鉛桶ti7牛車頂。就la7 hiah e5火路，想著早日e5好過，今暝昏一切化火，煞昏昏倒倒ti7土腳。
厝邊e5人聽見賊退水，就khah濟敢開門出來看。因為清朝時代，百姓各顧家己e5心太重，驚了開門煞hou7賊來搶 in e5物。所以一下聽見cheng-piang3, 家己e5門閂 (mng5-chhoaN3) it-hoat sng khah an5。
老父精神了後，看見至勤e5頭殼發hong5,腫真大個，假那米斗，天光去倩北路e5赤腳先生來服藥，佳哉拾著命。 隔年老母過身，反轉冬老父去世， 只有chhun小弟一個。小弟 koh是著銃彼個叔生e5。  
Ah!  財散人亡!  誠親像詩講：
英雄拍火心無驚，
棉被做牌送生命;
財散人亡一盡去，
因何恨佛三老爺?
是因為至勤kap老父，常常孝敬莊裡e5佛三老爺，求伊保庇，不時to是poah著 (應允e5 ) siuN7杯，怎樣我今仔日chiah慘？三老爺就是teh保庇莊民，怎樣我 chiah慘，伊ti7廟內 teh平安! 三老爺是白賊神抑是假佛mah? 疑問疑問!



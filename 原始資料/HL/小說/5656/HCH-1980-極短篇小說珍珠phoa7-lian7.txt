極短篇小說【珍珠】    /5656
 
巧雲坐ti7 土腳，認真、專心teh拾phah落規土腳e5珍珠，koh一粒一粒ka7伊穿(chhng)--起-來。
伊認真專心e5表情，目墘目屎含teh,粗腳笨手e5動作，是因為年歲hou7手指頭仔be7-tang3
親像少年時代e5巧，當然猶koh有手指頭hit層厚厚e5粗皮。
這串珍珠披鍊，代表巧雲這世人上幸福甜蜜e5時間。
只是……這段幸福e5時間卻是hiah-nih8-a2短暫！
..........
結婚才三年，伊就夜夜不歸，定定是ti7天光了後才一身軀e5酒臭、煙臭、胭脂粉味，神智未清返(tng2)來厝裡。
然後，變作是三五工才返來一pai2。
返來？巧雲心肝內明白伊會返來，完全是因為兩位序大人，無可能是因為掛念伊這個某返來--e5。
幾年了後，兩位序大人過了身，任巧雲哭斷了肝腸、望穿了秋水，從此尪婿失去了蹤影、斷了線。
種種e5傳說，一再刺痛巧雲hit粒已經破碎不堪e5心肝。
總講一句，就是伊另外有一個家，安置另外一個查某人。
生活就算錦衣玉食，對一個被放sat e5查某人 koh有啥物意義？
一工，巧雲帶這串珍珠披鍊走出厝e5大門，對厝內e5 人講beh去找翁返來。
...........
「真可憐！就按呢ti7街a2四界行二三十冬！…只是，我be7明白伊為啥物一定愛帶hit串塑膠珠子披鍊？」市場新來e5菜販阿珠問魚販阿旺嬸。
「聽講，原本伊是戴一串珍珠披鍊，m7知hou7 to2一個無良心e5搶去，伊就一直坐tiam3土腳哭。後來阿玉姆，就提(theh8)查某孫e5一串塑膠珠仔披鍊ka7伊掛leh,伊才停止吵鬧；chit-ma2這串，ma7已經m7是阿玉姆掛e5 hit串。橫直只要披鍊無去，伊就啼啼哭哭long2 be7停，市場e5人就趕緊想辦法koh再替她買一串hou7掛。」
「伊攏無返去oh?」阿珠問阿旺嬸
「Long2按呢ah,是beh按to2返去！？」阿旺嬸比一個khong-kham2 e5手勢。
「伊…怎樣會chiah-nih8想be7開？」阿珠感覺真心痛。
「感情就是按呢ah,e7-sai2 hou7一個人活，ma7 e7-sai2 hou7一個人死，甚至…生不如死…」
阿旺嬸感嘆e5聲音，hou7市場吵雜e5叫賣聲掩過去….


生kap死e5 Melody(第3 pha)
清文
(五)
接續幾工e5 雨水，ka7 刺桐洗tng7 kah 青-leng-leng，見siau3 草e5 葉a2 thian2 開開，放心bih ti7 chheng5-a2 e5 kha 邊，無閒e5 田嬰像thang3 跳e5 gin2-a2，無時tioh8-tiaN7。病院巷路e5 玻璃罩 1-teng5 薄薄e5 霧，純純坐ti7 椅a2 頂，用手做筆，ti7 有霧e5 玻璃寫「煩、煩、煩」chiah koh ka7 chhit 掉，面phih ti7 玻璃看外口花園e5 光景，A卿坐ti7 i 邊--a2，ka7 戴 ti7頭殼e5 帽a2 thau2--起-來theh8 ti7 手--nih：
「純純你iau2-koh會記--得-無？Lan2 就是ti7 chia 熟sai7，3年--a。」
純純苦笑：
「Tioh8--a，lan2 ti7 病院chong5 出chong5 入，無熟ma7 oh。」
A卿khia7--起-來，行oa2 過去門邊，看路邊e5 細te3 花園，軟jioh8 e5 日頭，chhio7 ti7 園--nih 開kah tng 豔e5 玫瑰，1隻白iah8-a2 hioh ti7 玫瑰頂面，翅a2 輕輕iat8--leh iat8--leh，1時a2 又koh 飛走--去。
「你看hit 隻iah8-a2，hiah 無定性，我想講beh 看khah 清楚--leh，i 就飛走--去，lan2 就無像i hiah 自由houNh！」
純純行oa2:
「HeN7--a！我聽A眉講你khah 早真gau5 跳舞。」
「加減nia5，haih！日子long2 m7 知an2-choaN2 過，我真久無去泅水--a，海水e5 氣味giong7-beh be7 記--得-a。」
「你會泅水--ou！」
「會--a！」
「你chiok gau5--e5，我long2 be7-hiau2。」
「Koh khah gau5 ma7 無khah-choah8！Chit-ma2 ma7 是死so5 死so5 坐ti7 chia。」
「你e5 khang-khoe3 是m7 是chiok 無閒--e5？」
「普通--lah，ka-ti7 厝--nih e5 頭路khah 好抽退，thiam2 就hioh-khun3，無siaN2--lah。」
「我聽A眉講你chheng5-chai7 加班？」
「這個報馬a2，tak8 項long2 ka7 你報告。」
「A眉真趣味，ham7 A志ma7 an2-ne 講。」
「HeN7--a，我m7-chiah 介紹lin2 熟sai7，i chheng5-chai7 去lin2 tau？」
「1 半tau2-a2，有時A志若ti7--leh，in 就會講泅水、peh 山、旅行這種tai7-chi3，gun2 A志long2 be7 kap 我講chiah--e5。」
「A眉就是an2-ne，kam siaN2 人long2 ma7 會合，cha-pou--e5 long2 ka7 當作na2 兄弟，tioh8--lah！純純，我聽A志講 i 無愛你生gin2-a2，你何mih 苦tioh8...…」
純純嘴唇含（kam5)--leh：
「I 當然是an2-ne 講，m7-koh tak8-pai2 我若看著i teh lang7 別人e5 gin2-a2，我就chiok 艱苦，i 若是娶別人，今a2 日就be7 an2-ne，病院、厝--nih、公司3-peng5 走，講來講去long2 是我m7 好。」
A卿輕輕tah 純純e5 肩kah 頭：
「我實在chiok 欣羨--你，無像我……」
純純吐khui3:
「有siaN2. thang 欣羨，gun2 ma7 是chheng5-chai7 oan，我m7 知A志會tang3 擋leh joa7 久……」
純純chiah 講煞，beh koh 行去坐椅a2，1個生做bu2-tun3 bu2-tun3 e5 cha-pou 人行真緊，chong5 著純純，純純險險poah8 倒，i taN 頭看：
「你m7 是A鸞姐in 翁？」
Hit 個cha-pou 人停--落-來，liah8 純純看：
「你……」
1時a2，i be7-su 是對著獎券：
「我想--著-a，你就是頂pai2 kap gun2 bou2 toa3 kang7 房e5 純純houNh！」
純純ka7 tim3 頭：
「A鸞姐好--無？」
「無好--lah，chit-ma2 toa3 ti7 303，tu2-a2 i chiah teh 講lin2 翁-a2-bou2 nia5，lin2 若有閒chiah 去kap gun2 牽--e5 開講，phaiN2-se3，我kap 人有約。」
Hit個人講煞就隨走。

(六)
303病房toa3 3個病人，A鸞身軀ng3 tui3 窗a2 門。純純招A卿來，in liam3 kha 尾行oa2 A鸞，純純輕輕叫：
「A鸞姐……」
A鸞翻身看著純純，i 滿面笑容，m7-koh 目khou 紅紅。
「A鸞姐你是an2-choaN2？人.艱苦nih？」
「無an2-choaN2，無an2-choaN2……」
A鸞手chhun tui3 邊--a2 茶桌，開屜a2 chhoe7 物件，A卿tui3 lak 袋jim5 棉a2 紙tu hou7 A鸞，A鸞liah8 i 看--1-下：
「多謝！純純，i 是……」
「我ka7 lin2 紹介，i 叫A卿，kap lan2 kang7 款lu-puh-suh--e5。」
A卿ka7 tim3 1個頭。
「A卿，i 就是勇敢e5 A鸞姐。」
A鸞na2 chheng3 鼻na2 poe2 純純：
「Nah 有？Gun2 是無人顧，m7 是gun2 勇敢。」
純純beh oa2 去坐ti7 A鸞床邊，A鸞隨 ka7 搖手，無愛i 坐--落-來，純純ka7 A鸞e5 被.掀1角，ka7 kham3 ti7 被內e5 尿盆phang5--出-來，phang5 去便所倒，A卿看kah 目chiu thian2 大蕊：
「Long2 無人來ka7 你倒--ou？」
A鸞phaiN2-se3:
「Gun2 翁.講i 無閒，gin2-a2 ma7 iau2 細漢，實在無法tou7。」
隔壁床e5 ou3-sang3 na2 食in cha-bou2-kiaN2 削e5 梨a2 na2講：
「Tu2-a2 in 翁-a2-bou2 chiah oan-ke nia5;i 真勇敢--ou，有時kui-pou kui 日，in hit 個翁.無teh 探頭。」
純純ka7 尿盆洗好，phang5 來眠床kha：
「我看i 根本就無hit 個心。」
A卿問：
「護士若來，你會tang3 叫in ka7 你e5 尿phang5 去倒--a。」
「有--lah，1半tau2-a2，若無法tou7，ma7 是ai3 ka7 in 麻煩。」
「A鸞姐，你這tau2 是an2-choaN2 來入院--e5？」
「He tui3 關節.來，開刀換這2個碗，醫生講若che 換換--leh 就好--a，純純你--leh？」
A鸞掀開被 hou7 純純in 看。
「我--ou？我就食人報e5 草藥a2，食1下傷著肝。」
「人報e5 藥a2 .我自來就m7-bat 食， 若無，臭頭kau7 藥食be7 完。」
「我知--lah ！」
行出A鸞病房，純純haiN3 頭：
「A卿，你kam2 知，頂pai2 我kap A鸞姐toa3 kang7 房，in 翁.就an2-ne--a，chheng5-chai7 1日來1-choa7，A鸞姐teh 滴大筒--e5，be7-tang3 起床，食茶放尿long2 i ka-ti7，有1-pai2 in hit 個5歲.kiaN2 來ka7 顧，可憐tai7，無人ka7 in 母a2-kiaN2 koaN7 飯，A鸞姐theh8 100-khou 叫 in hit 個5歲.kiaN2 出去買，母-a2-kiaN2 kong-ke 食1個便當。」
「In 翁. hiah 無閒？In 厝e5 人--leh？」
「In 厝long2 移民--a，i ka-ti7 ma7 驚in pe7 母煩惱，m7 敢hou7 人知，in 翁 teh 做進口生理，若有貨入--來chiah 會無閒，khah 早i 若來病院，椅a2 坐都iau2-boe7 燒就走，總講1句，久長病--lah！」
隔tng2 工，A卿ka-ti7 1個去A鸞hia，beh 替A鸞買物件、phang5 茶湯。
「A卿，lan2 chiah tu2 熟sai7 nia5. 就ka7 你麻煩，我……」
「A鸞姐，無要緊--lah，人long2 有困難e5 時chun7，che 是放伴--e5，hoan7-se3 後pai2 換我ka7 你麻煩。」
「多謝--你-ou！」

【後期繼續】

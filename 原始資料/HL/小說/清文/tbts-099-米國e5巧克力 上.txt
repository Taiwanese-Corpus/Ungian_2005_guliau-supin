米國e5『巧克力』( 上)                    清文

(一)
       「月娘去hou7烏雲chah8--leh，淒涼e5笛a2聲，tui3後花園一陣一陣傳--來。這座大厝，若ti7無月娘e5時陣，攏會有吐氣e5聲音，聽講bat有人看著一個穿白衫白裙e5查某，坐ti7古井邊leh梳頭，有人leh ioh，伊是身世可憐e5女鬼。這個查某鬼，在生e5時，是人e5查某kan2，知影管家kap ……」
阿碧去ka7 lian7-chih-kuh禁--起-來：「Gin2-a2人kap人聽這種，毛管會chhang3--起-來e5廣播劇，暗時若ham7眠，我上歡喜。」阿足想beh koh去choan7，m7-koh in兜煮飯e5阿碧leh ka7 gin5：「食飯飽了才放曲盤來聽。」「Eng暗咱2個食飯--ou！」「Tioh8--a！補習--e5補習，出外--e5出外。」
阿碧tui3草地來翁--家食頭路beh 2年--a。翁--家開mouh -tah店，生理ka7-iah8。阿碧小學才讀2年，本底ti7 in兜leh作sit，一擺in房頭內e5兄嫂轉去chhit-tho5，講起in頭家娘有欠一個煮飯--e5，就ka7伊允來翁--家。Hit時伊18歲，頭家e5查某kian2阿足6歲，目一nih8阿足就beh升2年--a。

(二)
隔壁阿琴kap阿驊來招阿足去in門口埕扮公家伙a2。阿琴ui3褲袋a2 jim5 5 te3包kah真sui2 e5糖a2出--來，阿足kap阿驊目睭作一下金--起-來：「Che是啥？」「『巧克力』！」「Ou~『巧克力』？」阿足隨ka7面oat去邊--a2：「頂擺阮阿姐ma7有hou7我一te3。」阿琴：「Che無相siang5--ou！我che是ui2米國來--e5-neh！Hou7我先做『媽媽』，恁等leh假破病，我才用『巧克力』準藥a2 hou7恁食好--無？」阿驊隨講：「好--a！」阿足相(siong3) chhouh-khouh-le-touh：「Hngh！等阮阿爸轉--來，我ma7 beh叫伊ka7我買米國e5『巧克力』。」「恁阿爸敢會tang3坐飛龍機去米國？」阿足去hou7阿琴tuh8一下，才講：「米國是joa7 iang7！咱有『大新』 、『養樂多』，in敢有？」阿琴tiam7--去一下a2才應：「人in ma7有『蔣總統』neh！」阿足變細聲：「你na2有che？」阿琴神密講：「我ka7恁講，m7-koh be7-使ka7別人講！」 阿足、阿驊緊tim3頭。「Che是阮阿姐e5查甫朋友hou7--我-e5。」阿足、阿驊仝齊：「Ou~ou，戀愛。」阿足細聲問：「恁阿姐e5查甫朋友是A-tok-a2？」阿琴嘴下斗giah8 koan5 koan5：「Che是祕密，be7-tang3 ka7你講。」「Hngh！臭iang7！M7講就thai3講，後擺阮阿姐若大漢，我ma7 beh叫伊去交一個A-tok-a2。」
一擺阿足toe3 in阿母kap金鶯阿姨去seh8『崛江』，in阿母leh看物件，伊ti7邊--a2 noa7-noa7-so5，tu2好一個穿水兵a2衫e5 A-tok-a2，攬查某 gin2-a2 leh seh8街，嘴哺樹奶糖 ，koh na2行na2 tio5，像『馬戲團』e5 siau2 丑a2，看著阿足leh看--伊， 嘴a2笑gi7 gi7 ka7 iat8手：「Hai ~！」阿足緊bih去thiau7 a2後，in經過，停腳ti7阿足邊--a2。A-tok8-a2 theh8一te3糖a2 beh hou7--伊。阿足ka7搖頭，hit個粉抹真kau7 e5查某，目睭ma7抹kah青-leng-leng，像路a2口e5青紅燈，芳水味hou7人強beh be7喘氣：「Che是米國來e5樹奶糖，伊beh hou7--你，你ka7 theh8--去無要緊。」阿足猶是搖頭趕緊走。
4點外--a，阿足就ka7手--nih e5炮a2花tu hou7阿琴：「我beh轉去聽廣播劇，無愛kap恁sng2--a。」轉去厝隨choan7 lian-chih-khuh：「風siu3 siu3叫（hu！hu!），無情e5大雨（phih phih phiah8 phiah8）lam5著阿秀破病e5身軀，伊用盡規身軀e5氣力，去long3 hit扇門（phong2！Phong3！）「恁ka7我開門，恁聽我解說，天--a！是啥人洩漏這個祕密？恁be7-tang3對我按呢……烏杆a2標驚風散(san2)，gin2-a2 chhoah青屎… …」阿足：「又koh leh賣藥a2。」廳--nih e5電話giang，伊走去聽：「Oe5！Beh chhoe7啥人？阮阿爸--ou？無ti7--leh。」

(三)
禮拜時a2，阿足in 阿母chhoa7伊去市a2食粽，厝邊闊嘴m2--a2行oa2--來：「旭嫂--a2厝--nih m7是有chhiaN3 人煮？Na2會來食粽？」「阮這個愛食chia e5菜粽。」闊嘴m2--a2伸手來摸阿足e5頭殼na2笑：「Ou！土豆粉koh khng3 hiah che7。」「A-sang2 gau5早。」「乖！乖！Koh好嘴--ou！」
闊嘴m2--a2 na2食粽na2講：「旭嫂--a2，會a2寫50 khou。你chit-ma2有chah錢--無，iah是我下晡chiah過去ka7你收？」「我chiah ka7你theh8--過-去。」「按呢就phaiN2勢--a。你私khia7錢be7少--ou！」「食粽--lah！講tui3 hia去。」闊嘴m2--a2掠阿足看--一-下：「M7好ka7恁阿爸講，恁阿母有ka7我toe3會a2，知--無！」闊嘴m2--a2咬一嘴粽koh lim mi-sou3湯：「勇--a2 in查某kiaN2啥物時陣beh heng7大餅？」「Ah8無對象！Beh heng7啥大餅？」「有一暝我kap阮兜hit-khou去看電影轉--來，坐3輪車經過學校，ti7路燈hia，看著in 查某kiaN2 kap一個查甫ti7 hia講話。」「你穩當有歲--a，目睭花--a？」「我2蕾，阮尪2蕾，na2會看m7-tioh8？舊年我theh8阮阿茹e5喜餅去hou7勇--a2，講阮免半年就會tang3抱孫。頂個月ti7甘蔗擔hia講，講伊家教joa7嚴，我chiah看伊joa7 gau5教！」「厝邊兜hiah久，soah m7知伊就是出hit枝嘴。」

(四)
阿足坐ti7事務桌a2邊寫功課，阿碧去伊身邊看：「阿足，你今a2日chiah乖，恁阿母無hoah就寫字。」阿足na2寫na2 tim3頭：「阮阿母講功課寫了就beh chhoa7我去『港都』看電影。」「Tioh8 houNh！今a2日『港都』有張雲卿e5電影。」「電影看soah，beh chhoa7我去『大溝頂』食魚丸a2湯。」阿碧tu一張紙ti7事務桌頂，細聲ka7阿足講：「你ka7我看這張紙內面是寫啥？」阿足ka7紙theh8起來金金看：「Che攏『生字』我看無。」阿碧緊張問：「你規張攏看無？」阿足giah8頭看阿碧：「你敢會tang3叫寫批e5人寫『注音』？」阿碧ka7紙theh8走：「我to看無na2會知啥人寫--e5？你連半字ma7認無？」阿足嘴咬鉛筆，想一時chiah na2指na2講：「這字是『我』，這字是『你』，猶koh 有『生』『路』『人』，chhun--e5寫kah花花看m7-bat。」阿碧ka7罵：「飯桶掛車輪。」「我猶未升2年neh，阮老師猶未教--leh，你hiah gau5 be7家己看？Koh罵--人。」
阿碧去giah8椅kou2頭來坐ti7邊--a2，掠hit支頂個月才牽e5電話，chia相hia相，阿足ka7一te3『白雪』樹奶糖that落嘴--nih哺，na2看阿碧na2 leh seh-seh唸：「頭家牽這支電話，若m7是去hou7人騙，就是俗a2貨，ah be7 kha3--得，人攏講頭家精(chiN) kah若chiaN，我看是風聲pong3影。」
「你家己be7-hiau2 kha3，koh罵阮阿爸。」「本來就是，恁兜這支電話，你看！He seh8盤，tak8字攏一孔nia5，jih8 “2”--e5 iah無2孔，按呢beh按怎kha3！」「你講啥物2個2(ji7)？」阿足peh起跪ti7椅a2頂，phak ti7桌a2看電話e5 seh8盤：「Che本來就是按呢，1個”1”、1個”2”、1個”3”、1個”4”--a。」阿碧theh8紙條a2 hou7阿足看：「你看！Che是阮朋友寫hou7--我e5電話番，有2個2(ji7) koh有2個3，恁阿爸牽kah一枝電話，kan-taN 1個2(ji7)、1個3！」阿足手插koh：「2個2(ji7)，就tam3 2(ji7 ) e5 hit孔seh8 2擺。」阿碧笑笑：「連你這個gin2-a2，亦beh ka7我騙！我就m7知，你會知！」
阿足看伊leh ka7笑，ka7 hit張有寫電話番e5紙theh8起來試，一下a2通--a，伊 giah8 hou7阿碧聽，阿碧緊ka7電話手khoah hou7好，chiah笑瞇瞇講：「M7-chiaN5猴，你koh真正會--ou！你mai3 ka7別人講我偷罵恁阿爸，好--無？」「你本來就有罵阮阿爸，是按怎be7-tang3講？」阿碧摸伊頭殼：「Gin2-a2人ai3聽話。」阿足ka7阿碧e5手poe2走，手攬胸：「阮阿母講我大漢be7-tang3 hou7人洗身驅，我足久足久都無hou7你洗身驅，tioh8--無？Koh講我gin2-a2人！」「Tioh8！Tioh8！你大漢--lah，恁老師m7是教恁ai3做好心，你若ka7恁阿爸講，伊若受氣，就會ka7我辭頭路，阮草地e5阿母會無錢thang食飯，是m7是足可憐--e5？」阿足目頭結結：「好--lah，我mai3講。」「你足乖--e5！你beh去toeh？」阿足爬落椅a2：「Beh聽廣播劇。」

(五)
旭嫂--a2接著草地e5電報，ta-ke去poah8倒，旭--a2出外猶be7轉--來。伊交代阿碧厝內顧hou7好，伊beh趕轉--去。
過晝，旭--a2 ui3澎湖轉--來，kha-bang2拍開款物件，阿足khia7 ti7邊--a2：「阿爸， 你啥物時陣beh去米國！」旭--a2笑笑：「米國！阿爸無beh去米國--a，你na2會按呢問？」「無--lah！阿琴攏有米國e5『巧克力』，我攏無。」「後擺阿爸若會tang3去米國，才ka7你買。」阿足看前看後，phak ti7 in阿爸e5耳a2講：「我有接著『liu5魚』阿姨beh chhoe7你e5電話--ou！」「你有ka7恁阿母講--無？」阿足頭khi khi看in阿爸：「你m7是講che是咱e5祕密？我無講。」

 (六)
透中晝e5日頭ka7 taN2-ma2膠路phak8 kah燒燙燙，阿足khia7 ti7店門口看人駛牛車趕路，hit個人用箠a2 sut牛e5身軀，牛老神在在，na2行嘴na2哺，be7輸A-tok-a2 teh哺樹奶糖。牛a2 koh大扮大扮ka7屎放ti7路--nih，過路e5 tho-lak-kuh一台一台kauh過牛屎。這cham7-a2真少有牛車經過in門口，伊bat聽in阿爸講，chit-ma2牛車無人愛用，早慢in這條路就無牛屎。牛去真遠--a，伊才探頭看阿琴in兜，伊beh招阿琴去學校跳樹奶。M7-koh看阿琴in阿爸kap in阿舅，khu5 ti7門口埕khe3甘蔗，阿琴in阿爸真愛創治gin2-a2，tak8擺攏ka7人piN3 kah hau2才會甘願。阿足真驚--伊，看in ti7門口，就想著tui3後壁巷去。
後尾a2巷細細條a2，一個大人e5闊，土腳攏是pun3-so3，真la3-sap。巷a2口chhai7 一kha phun桶臭kouN-kouN。阿足禁khui3 ，細膩a2行到阿琴in hit間。Ti7後尾門看著阿琴in姐--a2 阿麗kap一個查甫相攬，阿足翻頭beh 走：「阿足！」 阿麗sak開hit個查甫--e5叫--伊。
「阿足，你mai3 ka7人講，你有ti7阮後尾門a2看著伊好--無？」阿麗看hit個查甫--e5 koh看--伊，用親像對大人teh懇求e5口氣：「拜託--你，好--無？」「是m7是hou7人知，你就會hou7恁阿爸kap阿母趕--出-去？」阿琴in姐--a2 ka7 tim3頭，像beh哭按呢。Hit個查甫--e5摸伊頭殼，阿足上chheh人摸頭，隨ka7手poe2走：「我be7講，阿麗姐姐，是m7是米國e5『巧克力』ai3 A-tok-a2才有？ 」阿麗gang7去一時a2：「無一定--a，你mai3 ka7別人講阮e5祕密，後擺我送你一包『巧克力』。」「好！我beh  chhoe7阿琴，伊敢有ti7--leh？」「阿琴kap阮阿母去大溝頂。」阿足beh走，koh看hit個查甫--e5，問阿麗：「米國人ma7有kap咱仝款烏頭毛--ou？」
5點外，阿足聽廣播劇：「慘！慘！慘！這chan5代誌，阿蘭in阿爸na2會知影？ 」阿雄按呢問。奶母ka7阿雄講：「阮頭家講你無錢，kap in門戶無相當，m7-chiah ka7阮小姐嫁別人。你tioh8趕緊走，若無，阮頭家講beh叫人ka7你e5腳骨kong3斷。有joa7遠走joa7遠……。慶生堂中醫…」就又koh賣藥a2，阿足ka7 lian-chih-kuh拍一下。浴間a2 hia，有阿碧leh叫伊去洗身軀。「等--一-下-lah，廣播劇猶有。」「算到”3”，無來beh ka7恁阿母講！」阿足cham3腳tong7蹄來浴間。
「Be7使chah chhit-tho5物入去sng2，手伸-出-來，我看有偷iap8物件--無？」阿足真知伊會來這步，早就ka7無pun5風e5 ke-kui-a2藏ti7腳脊後e5褲頭，想beh入去浴間了後，才ka7 ke-kui-a2 tau3 ti7水道頭，入水來sng2。阿碧beh檢查，伊就雙手伸出去hou7--看。「洗khah緊--leh，知--無？」「阿兄阿姐in猶be7轉--來，洗hiah緊beh創啥？」「天氣冷，洗siuN久會去hou7寒(koaN5)--著。若寒--著是ai3 koh hou7護士注射。是啥人hou7人注射就hau2 kah一個嘴na2布袋？」阿足細聲應：「我chiah無哭。」「你若洗siuN慢，我beh ka7恁阿母講，你頂擺ka7藥a2 tan3掉e5代誌。」阿足面a2 au3-tu7-tu7，阿碧講：「緊洗，我eng暗chhoa7你去『大新』！」阿足聽著『大新』，精神作一下好--起-來：「好--a！你ti7浴間外口等--我，好--無？」「按怎nih？」「今a2日kan-taN咱2個。」「你會驚houNh！我ka7你洗。」「無愛，你ti7 chia kap我講話就好。」「好--lah。」
入去浴間，阿足na2洗na2 kap阿碧講話：「阿碧，你e5錢m7是攏hou7恁阿母食飯？按呢你na2會有錢thang 好去『大新』？阮阿爸hou7我一khou銀，我去買旺梨心請阿琴，koh有去買ke-kui-a2，我是無錢neh！」阿碧ka7應：「我猶koh有幾khou銀！」「阿碧，na2會有e5人死--去會變做鬼？有e5人會變做仙？……」「你mai3問，緊洗，若無，beh hou7你一個ti7浴間！」




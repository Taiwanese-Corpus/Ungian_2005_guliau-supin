勝吉e5 離緣書
清文
(一)
廟--nih 就beh 做醮--a，10年chiah 1 pai2，kan-taN 廟口e5 戲就會tang3 做kui 個月，來拜拜--e5 kap 看鬧熱--e5 ka7 廟埕chiN kah chat8-thong2-thong2，賣冰--e5、烘魷魚--e5 seng-li2 真ka-iah8，m7-koh long2 be7 比得ian-chhian5 擔chhiang7-chhiang7-kun2，烘be7 赴thang 賣。  
勝吉這擔ian-chhian5 擔是in 老pe7 放hou7 i--e5，會tang3 講是這間廟e5 招牌，便若來廟--nih 拜拜，iah 是tu2 好經過，long2 會hou7 烘ian-chhian5 e5 phang 味siaN5--來。別人e5 ian-chhian5 擔khng3 珠a2 台hou7 人客phah，iah 若無就是hou7 人lak8 sip8-pat 豆a2、抽簽a2，半賣半poah8 銷ian-chhian5 ，勝吉e5 ian-chhian5 擔無leh 變hit 種齣頭，i 1條a2 1條.烘，1條a2 1條.賣，i ma7 be7 烘起來khng3，long2 是人beh ai3. chiah 現烘，你若無耐性等，i ma7 be7 kou-chiaN5，橫直i 1工chiah beh 做40斤e5 seng-li2，m7-chiah chheng5-chai7 有1 tin7 人ti7 廟埕等i 烘ian-chhian5，人等烘ian- chhian5 若無gi7-niu7，會ti7 邊--a2 bong2 看. bong2 seh8. bong2 交關，特別是ian-chhian5 若食--落，嘴ta.就會lim 涼--e5，以早賣冰--e5 就bat leh ka7 勝吉講：
「勝吉--a2，你ma7 khah 好心--leh，khah 早賣--leh，賣khah oaN3--leh。」
勝吉long2 講：
「Than3 siuN che7. khai be7 去，加煩惱--e5。」
烘魷魚--e5 bat ka7 廟--nih 抗議，講是an2-choaN2.勝吉e5 擔.會tang3 chhai7 ti7 廟埕，廟--nih ka7 應講，beh 起這間廟，勝吉in 老pe7 出上che7 錢，in e5 ian-chhian5好食，做seng-li2 koh 實在，廟--nih e5 董事會就通過，beh hou7 勝吉in e5 擔永遠chhai7 ti7 廟埕，chhun--e5 e5 擔a2 排ti7 廟埕e5 2-peng5。

2年前.勝吉娶A女了後，就加真phah 拚，khah 早是ui3 2點開始賣，1日做40斤，賣了就收擔，chit-ma2 chai2 時11點就來款擔，款好就做seng-li2，in bou2 A女tak8工準時12點半ka7 koaN7 便當來hou7 食，若來.就kui 頭kui 面包kah 密chiuh-chiuh，khia7 ti7烘爐邊tiam7-tiam7-a2 替勝吉烘ian-chhian5 ，khah 熟sai7 e5 人客會講sng2 笑：
「Ian-chhian5 --e5 in bou2，你是sui2 女iah 是bai2 女，nah 會包kah chhun 2粒目chiu？Thau2--起-來gun2 看mai7 ，若sui2. 就加ka7 你買幾條ian- chhian5。」
像這種話.若是hou7 勝吉聽--著，i 會祖公祖ma2 ka7 人請請--出-來，幾pai2 .過，人就知iaN2，ti7 ian-chhian5 擔會tang3 講新聞、phiN3-siuN3 政治，獨獨be7-tang3 去講著勝吉in bou2. A女。肉丸--e5 bat leh ka7 勝吉講，seng-li2 擔.三教九流e5 人long2 有，若是驚人khoe A女--a2，就kui-khi3 hou7 tam3 厝--nih，mai3 來顧擔，nah 知勝吉soah 講：
「無叫i 來chia ，愈be7 放心。」
Khah 早勝吉iau2未娶A女e5 時，老母是kap i  toa3，尾手.A女娶入門，ta-ke 新婦be7 合，勝吉in 老母就chheng5-chai7 tiuN tng2 去草地，tak8 pai2 long2 tioh8 勝吉kap A女tng2 去跪請chiah 會koh tng2--來，厝邊頭尾long2 笑in be7 輸leh poaN 歌a2 戲--leh。
有hou7 勝吉請食新娘酒e5 人，long2 欣羨勝吉娶著sui2 bou2，ma7 有人講1蕊好花插ti7 牛屎，像勝吉無嘴sui2 .koh 無人pan7 e5 人，nah 娶會著A女？尾--a2 kap 勝吉是死對頭e5 烘魷魚--e5 去探聽--出-來，講A女khah 早是than3食cha-bou2，勝吉是i e5 人客，seng-li2 交關che7 pai2. soah 有感情，就ka7 A女娶入門，烘魷魚--e5 koh 講：
「甘願娶piau2 來做bou2，m7 好hou7 bou2 去做piau2，勝吉肚量比宰相khah 大。」

(二)
Cha 暝，勝吉身軀洗好，to2 ti7 眠床beh khun3，A女iau2 koh 坐ti7 梳妝台loah8 頭毛，勝吉chap 1聲：
「Khun3 m7 khun3，這個時chun7 leh loah8 siaN2 頭毛？」
A女loah8-a2 giah8 ti7 手--nih：
「Chhoe7 1工mai3 做seng-li2，kap 我去病院.好--無？」
勝吉翻身面對壁，無應話。
「醫生講你tioh8 去--1-choa7。」
勝吉iau2 是無應，na2 像睏--去-a。
Thau3 早，A女糜煮好.添(thiN) hou7 涼，行來long3 ta-ke e5 門：
「A母，糜.煮好--a。」
房間內無應聲。過1時a2.勝吉in 老母來飯桌邊，雙手iap 後，看桌頂e5 mih8-phoe3 na2 haiN3 頭：
「煮kah am3-thong-thong，ah8 無khng3 蕃薯，塗豆teng7-khok-khok，肉脯 so3-piak-piak，m7 知beh 叫我配桌頂nih！」
A女緊beh 去菜櫥頂theh8 蔭瓜a2，勝吉in 母--a2冷冷a2 講：
「M7 免--ou！M7 敢勞煩--你，gun2 ui3 庄kha 有chah 鹹ke5 來--ou。」
勝吉起床，手面.洗好，來坐ti7 in 老母邊--a2 beh 做夥食糜，A女ka7 洗衫機內底洗好e5 衫theh8 去beh phi，勝吉開嘴：
「食食--leh chiah 去做。」
A女無應，1桶衫a2 褲koaN7--leh 作i 行，勝吉in 老母唸：
「PeN5-peN5 錢，liah8 豬a2 咬輸--人！Kang7 時娶--e5，人e5 gin2-a2 long2會行會走--a。」
勝吉ka7 碗--nih e5 糜大下pe，in 老母koh 唸：
「M7 知食會到抱內孫--be7？」
勝吉iau2 是無應，chhun 手去ngeh 塗豆。
「若嫌--gun2，gun2 就來去tng2！」
勝吉.碗phang5--leh，艱苦che7-koa3：
「A母，A女無gin2-a2 ah8 m7 是tiau-kang-e5，i ma7 是看真che7 醫生，你去求e5 符a2、thiah e5 藥頭a2，ma7 long2 食--a，mai3 koh 唸--a。」
「Chhin3-chhai2 sa，chhin3-chhai2 娶，ham7 hit 種than3食--e5 你也娶，我m7 知beh theh8 siaN2-mih 面去見lin2 老pe7。」
勝吉.手--nih e5 碗.大下khng3--落-去，行離開桌邊。Hit e-pou 勝吉in 老母客程a2 chah8--leh，坐去車頭beh tng2 去草地。

(三)
Beh 大拜拜--a，seng-li2 tng leh 好，勝吉e5 疼風 koh gia5--起-來，A女這cham7-a2 long2 替勝吉去顧擔，hou7 勝吉ti7 厝.切肉.灌ian-chhian5，beh 暗a2. seng-li2 上好，勝吉chiah 去tau3 顧。
這工.勝吉去leh 款擔，烘爐火chiah 起toh8 nia5，賣冰--e5 就行過來問：
「勝吉--a2，今a2 日lin2 sui2 bou2 nah 會無來。」
「I 人艱苦--lah。」
邊--a2 e5 甘蔗嫂--a2 隨問：
「病kiaN2. nih！」
勝吉無應，賣冰--e5 隨講：
「病kiaN2 就病kiaN2，ah8 leh phaiN2-se3 講，人若早娶--e5，像你e5 歲就做公--a，ka-chai3 chit-ma2 A女有身--a，若無，goan2 tak8-e5 kioh-si7 lin2 A女是thun5 母。」
勝吉siuN7-khi3-siuN7-toah8：
「你khau3-chham 煞--be7？管kah tui3 gun2 tau 來。」

廟--nih e5 大拜拜都iau2未過--leh， ian-chhian5 擔就無來leh 排，賣冰--e5 na2 khat 冰na2 kap 甘蔗嫂講：
「我cha-hng 去勝吉in tau，kui 間厝.電火.禁 kah 暗bong-bong，ang-a2-bou2 m7 知走去toeh？」
甘蔗嫂--a2 ka7 賣冰--e5 khiu2 去邊--a2:
「我ma7 有去neh，我是想講勝吉in bou2 若真正有身，頭pai2 nia5. khah 無經驗，看有siaN2 會tang3 ka7 tau3-saN-kang7...…」
「有tng7 著人--無？」
「無--a，taN tng7 著賣肉--e5 氣 chhoah8-chhoah8  ui3  in 後壁. 灶kha 門出--來。」
勝吉in tau 是長ko 形--e5，灶kha khng3 ti7 上後壁，kap 後尾巷a2 sio-thang3，普通時a2.  i 若beh 出門，就ka7 厝內kap 灶kha sio-thang3 e5 門.鎖--leh，灶kha thang3 後尾巷e5 門無鎖，kan-taN 關oa2 nia5，賣肉--e5 若肉砧收擔，就ka7 勝吉beh ai3 e5 肉送去hou7--i，ka7 肉收ti7 冰櫥內，帳單khng3--leh 就會tang3。
「Ah 是氣 siaN2？」
「氣講勝吉e5 冰櫥long2 khng3 別人e5 豬肉，若勝吉嫌i 價數（siau3)貴，會tang3 坦白講，價數會sai2 chhiau5--e5，免hou7 i  thau3 中tau3 載1堆豬肉來來去去。」
「無做seng-li2，買1堆肉是beh 食kou？」
肉丸--e5 in bou2 phang5 1鼎肉丸tu2 好經過，甘蔗嫂ka7 khiu2--來，問A女是m7 是有身。
「Nah 有--lah！烏白講，頂cham7-a2 我chiah 聽A女講，人ka7 報1個醫生kai3  gau5 nia5  ，ai-ioh！可憐tai7，有醫生看kah 無醫生，有廟拜kah 無廟，kan-taN hou7 in ta-ke  oe7-a2- oe7-seh8 就phaiN2 過--a。」
「勝吉in 老母hiah khiang3-kha--ou？」
賣冰--e5 問。
「Khiang3--nou，1 pai2 我phang5肉丸去請--i，i 就當A女e5 面ka7 我講，講siaN2-mih8. he than3食cha-bou2 真che7. long2 be7 生，叫我後pai2 若beh 娶新婦，目chiu ai3 peh hou7 金，m7 好娶m7 知來路--e5，iau2-koh 有san2 koh 薄pan2--e5 ma7 m7 好，上好是雞noa7-a2 生，若無，香爐耳.會斷--去。」
甘蔗嫂--a2 問：
「A女an2-choaN2 應？」
「會tang3 an2-choaN2 應？Iah8 無指名指姓，kan-taN 會tang3 e2-kau2 teh 死kiaN2！」烘魷魚--e5 ui3 邊--a2 過，na2 leh giang3 牙：
「Sui2--e5 be7 生--ou！Bai2--e5 kau7 phoa3 病~！」
甘蔗嫂嘴--nih 罵：
「死魷魚--e5，你是hau3 siuN 飽nih！」
肉丸嫂--a2 看賣魷魚--e5 行去ka-ti7 e5 擔chiah koh 講：
「頂幾工.半暝a2，ang-a2-bou2 oan kah 大細聲，隔tng2 工.我問勝吉nah 會無看著A女？Lin2 kam2 知勝吉an2-choaN2 ka7 我應？」
甘蔗嫂kap 賣冰--e5 做夥問：
「An2-choaN2 應？」
「A女tng2 去外家。」
甘蔗嫂--a2 tui3 ka-ti7 e5 kha 腿phah 1下：
「看著鬼，in 2個e5 便hm5 人是我做--e5，A女nah 會有後頭？」
肉丸--e5 in bou2 隨應：
「就是--a，我就koh ka7 問in cha 暝是leh oan siaN2？」
甘蔗嫂kap 賣冰--e5 koh 問：
「An2-choaN2 應？」
「你看著鬼！」

這暗toa3 ti7 勝吉in 巷a2 口e5 肉丸--e5，koaN7 高粱酒beh 來chhoe7 勝吉lim，1下入門就看著勝吉坐ti7 phong3 椅頂，面頭前chhai7 酒leh lim，na2 lim na2 看錄影帶，肉丸--e5 笑笑：
「Ou5-ou！身命be7-bai2--ou！Na2 看電影na2 lim 燒酒。」
勝吉去ka7 錄影機.禁 hoa：
「人借--我-e5，看--過-a，無聊bong2 看。」
「這齣真好看，頂pai2 gun2 bou2 看kah ai-ai叫，講hit 個cha-pou--e5 有夠粗殘，肉an2-ne lio5--落-去。」
肉丸--e5 na2 講na2 比。
勝吉無應，kan-taN thin5 酒lim。普通時a2. 勝吉hmh8-hmh8真ou-hng，酒1下lim 到磅，話講了koh 再講：
「叫我kap i hou7 人檢查，che 成siaN2 體統？肉丸--e5，你講tioh8 m7-tioh8？Tioh8  m7-tioh8？」
肉丸--e5 面a2 紅kah na2 蝦a2，目chiu sa-bui khok8-khok8 應：
「Tioh8--m7！生kiaN2 是cha-bou2 人e5 tai7-chi3，你會用--得.be7 用--得，A女kam2 m7 知？Ah8 tioh8 檢查？笑--死-人，無leh 失氣koh！」
Lim beh 翻點--a，肉丸嫂--a2 chiah 來勝吉in tau ka7 肉丸--e5 chhah--tng2-去，壁邊m7 知toh 位來e5 狗a2，am7 頸chhun 長長leh 吹狗螺。

(四)
管區--e5 來查過2 pai2 戶口，chhih8 勝吉in e5電鈴.無人來開門，chiah tu2 好beh 走，隔壁e5 塗水嫂--a2出來看：
「勝吉- -a2 日--時m7 知走去toeh，若tng2--來就lim 酒醉，像cha 暝.燒kah kui 間eng-phong5-phong5，我1下beh 過去ka7 看mai7，soah hou7 i ka7 我chhoh。」
肉丸嫂--a2 tiam7-tiam7 行來邊--a2 聽，管區koh 問：
『他太太跟他媽媽呢？』
「In 老母koh tiuN--tng2-去-a，in bou2 就m7 知neh。」

E-pou e5雨一直落be7 停，天氣冷冷，無siaN2 人來廟--nih 燒香，廟邊e5 seng-li2 擔無seng-li2，肉丸嫂--a2 thuh 嘴下斗.gong7 神gong7神，賣冰--e5 kap 甘蔗嫂來坐ti7  肉丸嫂--a2 對面：
「是lin2 ang 走私nih？想kah hit 種形！」
肉丸嫂--a2 手khng3--落-來，koh 坐hou7 好勢chiah 講：
「我感覺A女這層 tai7-chi3 chiok 奇怪--e5。」
賣冰--e5 問：
「An2-choaN2 奇怪？」
「Cha-hng 賣豬肉--e5 leh ka7 我偷講，勝吉in 冰櫥內面hiah-e5 肉long2 是無tng3 印a2--e5...…」
甘蔗嫂隨講：
「勝吉ka7 人買偷thai5--e5？」
賣冰--e5 隨ka7 tu2:
「烏白講--a，頂pai2 肉丸--e5 ka7 報1個偷thai5--e5，講價數加joa7 siok8，都hou7 罵--leh。」
肉丸--e5 tu2 好來擔a2 ，隨應：
「Tioh8- -a，有夠衰。」
肉丸嫂--a2 問：
「Lin2 ka7 想，an2-ne he 是siaN2-mih 肉？」
甘蔗嫂--a2 面tng2 青，聲音一直chun3:
「你…！你…！你講che siaN2-mih 意思？」
賣冰--e5 poe2 肉丸嫂--a2 e5 手：
「勝吉是khah ou-hng nia5 ，be7 做這種tai7-chi3--lah！」
肉丸--e5 tui3 bou2 e5 頭殼sak--1-下：
「Siau2 cha-bou2，錄影帶看siuN che7，chiah 會siau2 話講kui 大thoa。」
肉丸嫂--a2 起phaiN2：
「我無烏白講，第一，A女無外家；第二，hiah-e5 肉，lin2 m7 是講勝吉be7 去買偷thai5--e5？第3，hit 工我去in tau chhah 你tng2--來，看i 有hit-te3 leh 講用人肉做料理 e5 錄影帶；第4，頂禮拜我beh 去倒phun，有看著i ti7 in 灶kha e5 巷a2 leh 燒金，iah8 m7 是初一、15，koh 暗時是leh 燒siaN2 金？第5，這幾工lan2 chia chheng5-chai7 吹狗螺。」
甘蔗嫂--a2 面a2 憂憂：
「An2-ne beh an2-choaN2？」
賣冰--e5 隨講：
「緊來去報案--a！」
肉丸--e5 緊擋：
「M7-thang--lah，che 是thai5 頭罪，若hou7 人liah8--去，穩tang3 hou7 人piang2！Piang2！Tak8-e5 ti7 chia 做seng-li2 chiah 久--a，勝吉做人是有khah 鹹，m7-koh lan2 ma7 是 png i e5 福氣做be7-chio2 seng-li2 neh，lan2 ai3 hou7 i 去自首e5 機會。」
肉丸嫂--a2:
「這cham7-a2 long2 無看著勝吉，kam2 會lau3-phau5--a？」
賣冰--e5 講：
「Be7--lah，i 有厝、有擔，beh 走路ma7 tioh8-ai3 ka7 chiah-e5 mih8-kiaN7 賣賣--leh。」
甘蔗嫂--a2 khiu2 肉丸--e5 e5 衫：
「你去ka7 講，叫i 去自首。」
肉丸--e5 應：
「講(管)！1枝長長--lah！Kah hiah 簡單，都m7 是beh 請i 去食飯koh！」
賣冰--e5 soah 笑--出-來：
「就是beh 叫i 去食無錢飯--a。」
甘蔗嫂--a2 驚kah phih8-phih8-chhoah ：
「講khah 細聲--e5-lah。」
肉丸嫂--a2 hiong5-hiong5 ai  1下：
「害--a-lah！」
In 3個隨問：
「An2-choaN2--lah？」
「管區--e5 來chhoe7 過勝吉2 pai2，我聽隔壁.塗水嫂--a2 leh ka7 管區tau5，講勝吉in tau 暗時m7 知long2 teh 燒siaN2-hoe3，管區--e5 koh ka7 問來問去。」
眾人煩惱想無步，肉丸--e5 先出聲：
「我想--著-a！到chia 來--a，lan2 一定ai3 ti7 警察iau2未知iaN2 e5 時chun7，苦勸勝吉去自首。」
甘蔗嫂--a2 gin5 肉丸--e5:
「我kioh-si7 想著siaN2--leh。」

(五)
勝吉koaN7 kha-bang2 ui3 巷a2 口入--來，2禮拜無做seng-li2，看--起-來加真白，嘴鬚無khau，hou5 kah kui 下頦，正peng5 e5 衫a2裾.無seh 入去西裝褲--nih，行路死so5 無元氣。肉丸--e5 看i ui3 門口過，隨走--出-來：
「勝吉--a2，chiok 久無kap 你sip--1-杯-a，eng5 暗若收擔，我過去chhoe7 你hahN！」
勝吉無應.作i 行。
酒矸a2 tan3 kah kui 塗kha，肉丸--e5 ui3 麵擔a2 切--來e5 滷菜iau2 koh 有1半，勝吉去便所吐，吐吐koh 來lim，肉丸--e5 講：
「勝吉，你若有心事，作你ka7 我講，大事小事我long2 thin7 你kah 夠。」
勝吉笑2聲，kan-taN 講：
「I 去死死--e5.好--lah！I 去死死--e5.好--lah！」
肉丸--e5 lim kah leh 茫--a：
「Tioh8！死.好，bou2. koh 娶就有--a，驚siaN2？」
講煞.頭勾--落，to2 ti7 phong2 椅頂睏--去。

甘蔗嫂--a2 過來肉丸擔，細聲問：
「勸了an2-choaN2？」
肉丸嫂--a2 面臭臭，na2 leh 做肉丸：
「ChhiaN3 鬼theh8 藥單，害我加khai 幾na7 百khou。」
「Lin2 肉丸--e5 實在be7 交重--得，chai2 起.管區tui3 我hia. 過，leh ka7 我探聽勝吉in tau e5 tai7-chi3。」
「Ah 你an2-choaN2 講？」
「Beh an2-choaN2 講？當然ma7 是tiN3-chhiN--a，橫直i 來lan2 chia. 無joa7 久，無kai3 熟sai7，我就ka7 kek 做a3 山話.聽無，一直ka7 "HaN5！"HaN5"！」
甘蔗嫂--a2 chiah taN講煞，肉丸--e5 就走--來，大聲hoah：
「害--a-lah！Piak-khang--a-lah，勝吉去hou7 人chang--去-a。」
肉丸嫂tui3 in ang e5 胸坎cheng--1-下：
「Long2 你--lah！叫你去勸i 自首，你soah ka-ti7 醉kah m7 知人，這聲去了了。」
甘蔗嫂--a2 講：
「行--lah！來去派出所ka7 看mai7。」

派出所e5 大門開開，1個警員坐ti7 大門e5 桌a2 leh 寫字，甘蔗嫂kap 肉丸--e5 in ang-a2-bou2 sio e-the leh sak 來sak 去，警察giah8 頭看--著：
『什麼事？』
肉丸--e5 teN3 奸臣笑：
『我們來找張勝吉。』
『他還在偵訊。』
甘蔗嫂目khou 紅--起-來，雙手tui3 警員khok8-khok8 拜：
「大人-- a！勝吉是kou2 意人--lah，i 會thai5 A女--a2 m7 是tiau-kang--e5-lah，lin2 tioh8 諒情--lah。」
『你在說什麼？』
肉丸嫂--a2 緊poe2 甘蔗嫂--a2，嘴--nih 細聲講：
「聽無.準煞，聽無.準煞。」 
警察soah 愛笑：
「Lin2 是講張勝吉thai5 in bou2？」
3個tiam7-tiam7 m7 敢應，你看--我，我看--你，這個警察就ka7 in 講，頭起.是有人密報，講勝吉thai5 in bou2，尾--a2 經過調查，勝吉無thai5 in bou2，肉丸嫂--a2 問：
「In tau 冰櫥e5 肉？」
「豬肉。」
甘蔗嫂--a2 soah 大聲--起-來：
「無可能--lah，勝吉be7 去ka7 人買偷thai5 e5 豬肉。」
甘蔗嫂講煞，勝吉kap １個cha-pou--e5 hou7 管區--e5押去樓頂。

(六)
肉丸嫂--a2 e5 豬kha 麵線煮kah phang-kong3-kong3，phang5 來勝吉in tau 等，甘蔗嫂--a2 kap 賣冰--e5 ti7 大門起烘爐火，肉丸嫂--a2 探頭出去看：
「這個死肉丸--e5，m7 知會koh ka7 勝吉chhoa7 去lim--無？」
甘蔗嫂--a2 老神在在：
「Be7--lah。」
賣冰--e5 hoah：
「Tng2--來-a！Tng2--來-a！」
肉丸--e5 in ang-a2-bou2、甘蔗嫂--a2、賣冰--e5 kap 勝吉坐1桌，酒chiah taN-a2 lim nia5 ，勝吉就開始kau7 話：
「我若m7 是為著A女，nah tioh8 ka7 人買ia2-mih e5 豬肉，就是hit 個偷thai5 豬--e5 生6個gin2-a2，in bou2 chit-ma2 koh 有身，i 知iaN2 A女be7 生，就來kap 我參詳，叫我買i e5 豬肉，等in bou2 若生gin2-a2 chiah hou7--goan2，我就ka7 A女講，叫i 先去朋友hia  toa3 1-cham7-a2，我chiah ka7 人講i 有身--a，tng2 去草地.等生kiaN2，che ma7 是leh 顧i 面子，無愛hou7 人講i 是thun5 母，nah 知i  soah kap 我起phan3，講i beh ka-ti7 生，無愛分人--e5，haih！I beh 生都生無--a，我就讓i --a，beh 去ka7 人分gin2-a2 來飼kam2 無夠？Kap 我ouN3-ouN3 嚷，衫a2 款款--leh 作i 走。」
賣冰--e5 細聲問：
「Nah 會講你暗時a2 ti7 lin2 後壁 leh 燒金？」
「我就ti7 外口khioh 著1隻phoa3 病狗a2，想講ka7 飼看會活--be7，thang 好做伴，nah 知飼2工nia5 就死gian7-gian7，我就be7 過心.ka7 燒koa2 所費。」
肉丸嫂--a2 o-lo2:
「你實在真好neh，是A女be7-hiau2 想--lah。」
勝吉lim 1嘴酒：
「我看破--a，hit 幾工我去chhiaN3 律師，替我寫離緣書ka7 離掉--a。」
肉丸--e5 安慰勝吉：
「無要緊！Cha-pou-kiaN2 免驚娶無bou2，若有錢，beh 娶幾個long2 無問題。」

(七)
Ian-chhian5擔e5 煙chheng3 koan5-koan5，人客隨個隨個liah8 烘爐頂e5 ian-chhian5 金金相。2年前，勝吉ka7 人買ia2-mih e5 豬肉了，seng-li2 bai2 1-cham7-a2，chit-ma2 koh 好--tng2-來-a。肉丸嫂--a2 手theh8 1張phoe 來hou7 勝吉，ka7 i 講：
「我tu2-a2 ti7 lin2 門kha 口kap 塗水嫂--a2 開講，送phoe--e5 tu2 好來，講有你e5 限時phoe，我就叫i hou7--我，順續ka7 theh8--來。」
勝吉ka7 箸khng3--leh ，liah 開phoe-long5，phoe 抽--出-來，內面有phoe koh 有1張相片，勝吉na2 看phoe.手na2 chhoah，相片kap phoe-long5 lak 落塗kha，肉丸嫂--a2 aN3 落去khioh，ai 1聲：
「A女抱gin2-a2 neh。」
1聲be7 輸銃子，彈過勝吉e5 心臟，i gang7--去-1-下-a2，hiong5-hiong5 醒--起-來，起kha 就走，肉丸嫂一直hoah--i：
「勝吉，你beh 去toeh--lah？你e5 擔a2 iau2未收--e5...…」
肉丸嫂--a2  ui3 khioh--起-來e5 phoe-long5 內底koh 抽出1張紙，hoah 1聲：
「A女beh hou7 勝吉e5 離緣書！」

(八)
又koh 是10 年1 pai2 e5 大拜拜，廟邊e5 seng-li2 擔，有--e5 好.有--e5 bai2，肉丸嫂--a2 chhiau5 1鼎料，iau2未包了--leh，chit-ma2 seng-li2 na2 來na2 phaiN2 做 ，甘蔗嫂--a2 無leh 賣甘蔗--a，leh ka7 新婦chhoa7 孫，i 行來肉丸擔：
「差真che7 hoNh！」
肉丸嫂--a2 tim3 頭：
「死勝吉--a2，iah8 m7 知死toeh.去，無i  e5 ian-chhian5 味，人客beh nah 會oa2--來。」
這時，1對ang-a2-bou2 kap 2個gin2-a2 來坐ti7 肉丸擔，cha-pou--e5 hoah：
「頭家娘，4個肉丸。」
肉丸嫂--a2 緊phang5--過，gin2-a2 問cha-bou2 人：
「Ma-ma！Lan2 食飽beh 去拜拜hoNh？」
Hit 2個kou2-chui gin2-a2 e5 鼻目嘴kap cha-bou2 人生作beh kang5-a2  beh kang5，像粿模.印--e5，cha-bou2 人笑bun5-bun5，ka7 gin2-a2 摸頭殼。In 食煞，納錢離開。
甘蔗嫂--a2 haiN3 頭：
「Kam2是我食老--a，目chiu su--a，nah 會ka7 ……」
肉丸嫂--a2 ai 1 聲，hoah 講：
「Hit 個！Hit 個ka2-na2 是A女--a2！」


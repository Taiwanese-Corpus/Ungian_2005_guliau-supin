查某孫a2     		清文

看伊相片ti7 hia，笑容猶原，che一切na2真ma7 na2假。
Hit工伊精神boe7 bai2，講真久無去拜訪toa3 ti7佳里e5 a-bu-lah，than3伊hit陣精神be7 bai2，伊beh用ou-tou-bai2載我去，khah早出門，koh beh載我去hit間「白雲寺」，ou！30幾年無koh行kha到--a，m7知hit間廟寺，iau2 koh有ti7--leh-無？
我真知伊體力愈來愈bai2，m7-koh看伊興phut-phut，想講天氣真好，我若khah ka7注意，應當be7有啥代。
阮tui3 a-bu-lah in兜出--來，經過一khu一khu pha荒--去e5甘蔗園，he草發kah 強beh比人khah koan5，mou-hong5樹像真久無食著雨水，看著ta-lian無啥元氣。雖bong2是入秋--a，天氣iau2 koh真熱，伊na2騎車na2 kap我開講，實在是真kau7話。
順利騎車來到「白雲寺」，來坐ti7 khah早阮坐--過e5 hit te3石椅。我看伊規身軀汗，緊theh8手巾a2 hou7 拭汗，thin5一杯滾水hou7 lim。伊liah8我金金看，像hit時我kap伊來chia chhit-tho5 e5眼神，我soah會kian3-siau3 ka7頭aN3-loh，伊頭tam3 tam3，聲音沉沉：「阿淑，真感謝--你，hou7你真辛苦。」看伊反白e5 poun-kah，tng2 lo5目睭，我嚨喉管soah tiN7--起-來，ti7四邊攏無人e5所在，我用阮真慣勢e5稱呼叫--伊，koh問伊一擺：「老--e5 ！若有後世人，咱koh作翁某好--無？」伊笑笑，kan-taN講食kah hiah che7歲，iau2 koh leh toe3人少年--e5講hit種話？
我知影tak8-e5攏欣羨阮。當然--loh！我kap伊生三個後生，tak8-e5栽培kah讀大學，新婦ma7 chhoa7--a，koh有幾a7 e5乖孫，人生行kah chia，iau2 koh有啥物boe7-tang3滿足？
時間teh過實在真緊，阮結婚也hiah-nih久--a。有時我看連續劇演戀愛，就ai3愛kah hoe-ko5-ko5，ai3 chim來攬去，我就giau5疑，我kap伊到底有戀愛過--無？
阮後頭khah早就toa3 in厝邊，阮就是人leh講--e5 「青梅竹馬」，m7-koh ma7無kai3 seng5？阮兜搬去hia e5時我攏14歲--a，阮kan-taN知影對方，罕得leh講話，koh khah m7免講chhoa7--出-去。阮e5婚事是阮ta-ke kap阮老母二個人，講好就準算--a。Hit時伊iau2 teh做兵，koh二個月就退伍，in阿公soah來過身--去。伊是in厝e5孤kiaN2，為beh趕ti7 in阿公過身百日以內結婚，koh beh有一個孫新婦thang送上山頭，阮就訂婚--a。阮訂婚e5時伊ma7無在場，講--來實在是真ham3，m7-koh si7大人主婚，阮ma7 m7敢kau-ke2。老實講我ma7是有kah意伊，伊人pan7 boe7 bai2，koh骨力拍拚，我幾個cha-gin2-a2伴攏o-lo2我有眼光。結婚真久--a，我chiah問伊是m7是有kah意我，是按怎攏m7-bat招我去看過電影？伊攏笑笑，講我食siuN飽，chiah會烏白想。
行來到伊e5冊房。伊iau2 ti7--leh e5時，ti7 chiah-e5時間上che7。我若一半tau2想beh入來看伊leh chhong3啥，伊攏親像無真歡喜，路尾我ma7無想beh chhap--伊，橫直伊若m7是寫物件就是看冊，伊若無出門去kap人hong-so就真好--a，我iau2 koh會tang3嫌啥？
Khng3 ti7桌頂e5 hit頂phong3-se帽a2，是我10 thong2年前chhiah hou7--伊-e5。Hit陣我e5目睭iau2 be7 bai2，我驚伊騎車chhiN5風會寒，chiah去phong3-se店叫人教我chhiah--e5。伊本底ma7無愛ka7我戴，講戴he phaiN2 看，我ka7 kou-chiaN5，伊chiah姑不而衷戴看mai7？尾手伊就真慣勢。我想講hit頂帽a2洗kah變形--a，新婦若轉--來，beh叫in去市內ka7買一頂a2新--e5。伊就講免加開錢，這頂伊戴kah chiok慣勢。
Ka7冊房e5門關oa2，來坐ti7伊leh坐e5椅a2頂，四邊e5壁烏phu2 koh lak8漆。Ou-bah吊ti7門e5後壁，是啥物時陣koh hiau去穿--e5，我na2會攏m7知？伊真ai3穿這領，有時就無hiah koaN5，伊ma7 m7甘thng3。伊買這領ou-bah，是kap in阿姐koh蜜--e5去日本chhit-tho5 e5時買--e5。Ouh！蜜--e5是in大姐e5查某kiaN2，比阮大漢後生大leh 2個月。In阿姐有夠糊塗，講beh生--a，chiah知影有身，阮大漢--e5  作tou7-che3，in姐a2 chiah 抱蜜--e5來阮厝。伊抱蜜--e5 hit種歡喜e5眼神，比伊抱ka-ti7 e5後生koh khah thiong3，我就ng3望，後胎看會tang3生一個查某kiaN2--無。
In beh作伙去日本chhit-tho5 e5時，我chiah接工會e5 khang-khoe3無joa7久，無eng5 chhih3 chhih3，我講hou7我khah lang3-phang--leh ，chiah kap in作伙去，伊就講he是in阿姐公司辦e5活動，be7使延chhian5，我ma7無話thang講。Hit choa7伊轉--來了，人加chiok精彩，若無，自伊tui3會社退休了，就加chiok死so5。雖bong2有koh開冊店leh顧，m7-koh小城市，店面無啥食市，有時規工ma7無3人客，tioh8-ai3 gin2-a2放學，chiah會看著規tin7 gin2-a2，beh來買薄a2紙a2。M7-chiah伊普通時a2，若無到中晝，伊是be7開店--e5，伊甘願去街--nih e5証券行hia chiu2 。我ka7講過真che7擺--a，伊心臟bai2 be7堪得刺激，hit種liam5-mih起liam5-mih落e5生理，伊無chai5 tiau7作。想--來伊一世人作人規矩，be7 lim be7 poah8 koh be7 phiau5，阮老母就常在ka7我講，這個kiaN2婿，是伊ka7人作--過e5 hm5人中央，上gio2-toh e5查甫人。
Cheng7伊破病到taN，我一腳步ma7 m7敢離開，he孫a2 ti7電話--nih leh叫：「阿媽！阿媽！來阮兜。」我攏ma7講叫in kap爸爸、媽媽作伙轉--來，有時會想kah睏be7落眠，ma7 tioh8忍耐。
Hit時蜜--e5若來，in就講叫我若想孫a2，會tang3去新婦hia看看--leh，有蜜--e5 ti7 hia，叫我m7免掛心。我ma7 m7知按怎，蜜--e5若來，我e5神經線就會ka2 an5。In常在關ti7冊房內底，我tui3房門外，就會tang3聽著in e5笑聲，看in有講有笑，心內soah有淡薄a2食醋，想beh離開koh m7甘願。
尤其是伊頂擺出院了，腳-a2手a2加chiok be7 liu2-liah8，蜜--e5若來，就煮糜ka7飼，一嘴一嘴pun5 hou7冷，chiah細膩hou7食。伊--leh！歡喜kah ka7我phin2幾a7擺，講伊疼蜜--e5值--a-lah。
我是leh按怎？Na2會kap蜜--e5比？自來人攏是kap我比--e5，伊是人人o-lo2 be7嫌--得e5翁婿。
冊櫥a2邊，iau2 koh khng3阮kap蜜--e5 ti7花園--nih，作伙hip e5相片。Hit時蜜--e5 chiah 15~16歲，來厝--nih chhit-tho5，kap我開講，ka7我講，後擺伊若大漢，beh揀翁婿，in阿舅是伊揀查甫人e5見本。我ka7蜜--e5 ka7我講e5話對伊講，伊soah像真無歡喜，ka-ti7 leh seh8 seh8唸：「像我！就害--a。」
這個查某孫，真gau5 ka7阮二個老--e5 sai-nai，一直beh叫我講阮e5戀愛古hou7聽。阮無查某kiaN2，伊就對這個查某孫真惜，he khah早若歇熱歇寒來阮chia toa3，儉kah一個錢會tang3拍24結e5伊，會tang3暗時a2用自輪車載我kap蜜--e5，去市a2看電影、食點心，hou7人笑--伊：「Goeh生食母舅，親像豬a2 leh pou7豆腐。」In hit個蜜--e5，講我是上幸福e5查某人，無像in阿母，翁kap人公家，iau2 tioh8-ai3 kek8笑面hou7人看，koh問我是啥人，ka7我點燈a2火？Na2會chhoe7著像in阿舅chiah讚e5查甫人。
會記得蜜--e5 beh koaN7定進前，chhoa7 hit個孫婿來beh hou7阮二個看。Hit下晝，我煮kah一桌真phong-phai3請--in。M7-bat leh lim燒酒e5伊，soah ka7咖啡櫥--nih，khng3幾a7年e5洋酒theh8出來開。Hit個孫婿m7知是m7是細膩，酒攏是tam--leh tam--leh。伊--leh？lim kah一個面a2紅kong3 kong3。In tui3中晝lim kah beh暗，我koh去灶腳ka7冷--去e5湯thng7 hou7燒，koh捧來hou7 in配，看伊手tah8 ti7 hit個孫婿肩胛頭：「阮蜜--e5交代--你，be7使失khak chhah--ou！若無我一條命，就beh phoe3你--ou ！」我看著伊tu2好gia5頭起--來e5目睭內，有變紅e5目睭仁kap tiN7 tiN7 e5目屎。
Hit工離開「白雲寺」，我心肝頭就悶悶，坐ti7 ou-tou-bai2頂，阮攏無講話，燒熱e5風對面一直吹，ham白鴒鷥ti7園--nih飛，我ma7無想beh看。雄雄ou-tou-bai2 e5手hoaN7-a2像無人hoaN7，我chiah注意著，伊e5頭kau--落-去，ou-tou-bai2 kap人攏chong5對田--nih，haih！Boe7赴--a，伊先轉--去-a。
Ka7伊作七，in阿姐kap蜜--e5攏有來，koh chhoa7一個，講是tui3日本轉--來e5同學，beh來ka7燒香。Hit個查某人，掛一枝烏仁目鏡，穿一su真高尚e5 michutama e5烏色洋裝，拜soah kan-taN khia7 ti7伊e5相片前，恬恬無講話。我問in是啥物時陣e5同窗，hit個查某比嚨喉，阿姐緊替伊應：「Sachikou去koaN5--著，攏無聲，in就小學讀仝班。」一杯茶to iau2 be7 lim--leh，阿姐就講beh送Sachikou去車頭坐車，若無驚伊會摸無路。
Chang-ng in阿姐kha3電話ka7我講，講有夢著--伊，伊ka2-na2親像行be7開腳，ti7厝頭厝尾leh noa7-noa7 so5，像有代誌iau2-be7交代清楚，kan-taN手--nih theh8冊leh吐大氣。In阿姐問我敢有啥物線索，thang好解伊e5心內事？Thang好hou7伊放心去。我gang7 ti7 hia，m7知beh按怎應？伊有心內事，我na2會攏m7知？我自嫁--伊，阮就「你行我toe3」，hou7人笑阮是「帥、士、象」，不管時褲頭就結相oa2。
我taN嫁伊頭幾年，阮攏是食會社e5頭路，講實在，beh飼三個kiaN2就真辛苦，規家伙a2 kheh kheh睏仝間，一直到儉有錢，chiah ti7會社外口，買一塊地起ka-ti7 e5厝，一間埕--nih有種花，邊--a有果子園，後壁有豬tiau5 e5厝。Hit年花園--nih瓊花tu2好開，伊早早就ka7阮hit三個猴kiaN2趕去睏，講明a2 chai3 tioh8上課，kan-taN chhun我，kap ai3睏kah phak ti7伊e5腳腿睏--去e5蜜--e5，陪伊看花開。
伊對hit三個kiaN2攏真嚴，規定in若放學轉--來，大漢--e5 chhoa7細漢--e5分配厝內e5 khang-khoe3，ham 食飯ma7 tioh8照伊規定，be7-tang3講話，ai3注心食。這個規定，若是蜜--e5來攏會無準算。Hit時伊kap我攏iau2 ti7會社食頭路，伊若先入門，手ng3 pih--起-來就飼豬飼雞，我當值iah是加班，khah oaN3入門，伊攏飯菜ka7我款便便，顛倒我真少去bak手，這點hou7 joa7 che7人o-lo2 kah會tak8-chih8。
自伊tui3會社退休了，日--時ti7冊店kap証券行，m7-koh中晝會轉來食，我真愛看伊leh食飯e5形體，be7輸我煮--e5是上等e5料理。暗--來若食飯飽，伊就kiu入去hit間冊房，伊ka7我交代--過，叫我免去ka7拚掃。有一擺，我看桌頂tin3 kah規si3-ke3，量其大約a2 ka7小款--一-下，伊轉來soah kek8臭面hou7我看，講啥物按呢，會ka7伊e5物件用無--去，過--來我就無beh koh chhap--伊-a。
Ka7 hit枝伊藏ti7冊櫥邊e5鎖匙theh8--出-來，開hit個我m7-bat拍開e5屜(thoa)a2，我e5手會chhoah，心肝pok8 pok8 chhai2，敢beh開？In阿姐m7是講伊iau2有啥物be7了e5心事？到底是啥？Suh一個氣，輕輕a2 ka7屜giu2--開。
屜a2內有一封寫我e5名e5批，是伊beh寫hou7--我-e5？Tioh8--houhN！我m7-bat接著伊寫hou7我e5批，趕緊ka7這封phoe拆開起來看。

阿淑：
我知影你若看著這張批，一定會真意外，我na2會寫這張批hou7--你？M7-koh我實在是無勇氣，當面對你講，chiah tioh8 ti7我目睭kheh--去e5時，來求你原諒。
Che祕密對你掩kham3 30幾年--loh！我kan-taN會講天公伯a2相chhong3-ti7。
Ti7我iau2-koh leh做兵e5時，有去熟sai7著一個查某gin2-a2，阮有相意愛。我chiah taN beh ka7 chhoa7來kap厝--nih熟sai7，部隊就soa2位。過--來，就接著阿公過身e5消息，我轉去厝，chiah知人攏ka7咱e5婚事定好勢--a。阮阿母講，這chan5親事be7使退--a，講你有用be7過門e5孫新婦e5身份來拜過阿公，若退親咱二家ti7地方無法度見人。
咱就按呢為著別人來結婚。結婚了後，我chiah知影，hit個查某gin2-a2腹肚有我e5 gin2-a2。我真痛苦，你chiah有身，我就出這種代誌，我beh按怎開嘴ka7你講chiah好？
我知影我終歸尾，iau2是ai3留ti7你身邊，m7-koh對in母a2 kiaN2，我ma7 tioh8盡我上大e5能力。我去拜託阿姐收留--伊，照顧伊生產。好佳哉，伊ma7順利ka7我生一個查某kiaN2，就是蜜--e5。
阿淑！Mai3受氣！自伊生產了就離開阿姐hia，阮就無leh連絡--a，尾手我chiah知影伊嫁去日本。
我求--你，敢會tang3 hou7蜜--e5用查某kiaN2 e5身份來ka7我送？蜜--e5有講--過，若無你e5允准，伊kan-taN 會tang3 ti7心肝底偷偷a2叫。
阿淑，我m7是刁工beh欺騙--你，實在是驚你受氣。
我屜a2內kap伊寫e5批，若是我be7赴燒掉，請你肚腸放hou7闊，ka7燒燒--leh。Ka7我teh ti7上內角hit張chiok親像蜜--e5 e5相片，khng3 ti7 beh hou7我穿--去e5 sebiloh e5暗袋a2內，我感謝--你！你是我這世人e5好牽手。
                                                                                  東筆


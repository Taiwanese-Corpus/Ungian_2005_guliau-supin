∮BONG報小說
虱目a2 e5滋味(中pha)
清文 
街a2 頭百貨店e5 頭家娘chhoa7 in cha-bou2-kiaN2，氣chhoah-chhoah 來khia7 ti7 帳櫃邊，魁m2--a2 leh ka7 會失禮，緊去thin5 茶beh hou7 in lim，A魁出--來，百貨店e5 頭家娘看著A魁就講：
「頭家ah，lin2 hit 個khong-am 後生ma7 sio2  管教--1-下，e-pou  gun2  cha-bou2-kiaN2 ui3 學校tng2--來，lin2 孝--a2 ti7 巷a2 hia，hiong5-hiong5 chong5 出來lam2--i，1領學生衫去hou7  khiu2 phaiN2--去，今a2 日你ai3 hou7 我1下交帶。」
I ui3 袋a2 內theh8 出1領手ng2 khiu2 破--去e5 衫，tu hou7 A 魁看。
「真失禮--lah！你m7 是講gun2 孝--a2 khong-am，lan2 這種cheng-kong--e5,就mai3 kap i 計較。」
「你講he siau2 話！Gun2 cha-bou2-kiaN2 m7 是塗ang-a2 liap8 --e5 neh，hou7 人lam2 sng2--e5,我taN-a2 chhoa7 i 去收驚，就ai3 khai be7-chio2 錢。」
A魁去開屜a2,算1 chih 錢，用紅lok-a2 袋--leh，theh8 hou7 百貨店e5 頭家娘：
「1-sut-a2 意思，hou7 你去ka7 gin2-a2 買新衫koh chhoa7 去hong5 收驚，chhun--e5 算是ka7 lin2 會失禮。」
百貨店e5 頭家娘錢theh8 過手：
「聽講lin2 孝--a2 m7 是頭1-pai2 去ka7 人lam2 cha-bou2 gin2-a2,ai3 khah ka7 斟酌--leh，若無，早慢會去hou7 人kong3--死-ou3。」

(七)

這幾工m7 知leh an2-choaN2，現現都koaN5--人，雨水soah chiah-ni7厚，窗a2 門若koh 無開，ham7 人ma7 giong7-beh臭phu2--去。財--a2早tng3 食飽， 就開始款擔，杏--a2 ka7 煮好e5 粉圓倒入去鐵桶a2,theng3候糖膏若煮好就會tang3 出門--a。雖bong2 是koaN5--人，khah 無人食冰e5粉圓，m7-koh ma7 是ai3 chhoan5 冰，i tioh8 去冰行1-choa7,這cham7-a2 seng-li2 實在bai2,若m7 是落雨就是thau3 風，hou7 財--a2 1桶粉圓ui3 chai2 時賣kah 暗頭a2 iau2 koh 有chhun，ka-chai3 2個cha-bou2-kiaN2 long2 會than3錢--a，若無，kan-taN靠i賣粉圓，hou7 人厝稅錢了，chhun--e5 食飯攪鹽都無夠。

Chiah beh 出門nia5,廳--nih 就有人leh 叫：
「財--a2!財--a2!」
財--a2 飯包khng3--leh 緊走--出-來，A魁in ang-a2-bou2 ti7 廳--nih，A魁e5 手--nih liah8 2尾虱目a2,魚肚白白白，na2 像chhio7 著光e5 鹽埕。
「Lin2 chiah 罕行，nah 會koh liah8 魚a2 來--lah。」
「Che tiau-kang koh 去ka7 魚販a2 注文-- e5,叫in liah8 上肥--e5 來。」
魁m2--a2 行去坐ti7 藤椅頂，杏--a2 探頭出來看，koh 緊去phang5茶出來請--in。
風ui3 窗a2 門吹--入-來，ka7 A魁e5 白頭毛吹kah 散ia7-ia7,i e5 面皮liap-liap，na2 像去hou7 風khau ta--去e5 柑a2 皮，i 嘴唇kam5--leh，財--a2 問i：
「你穩當為著gun2 A雪來--e5  houhN？PhaiN2-se3!Gin2-a2 人m7-bat 事，soah hou7 你走這choa7。」
A魁so am7頸：
「A雪tng2--來有講siaN2--無？」
「Gun2 這個若leh 起ou-hng，就hmh8-hmh8 m7講話 ，cheng7 tng2--來就kiu ti7 房間底，是講i 無講我ma7 知iaN2，穩當是pin5- toaN7，hou7 你罵，i tng2--來我就ka7 唸 a7,本底是想講hou7 過--2-工-a，就beh 叫gun2 煮飯-- e5 ka7 chhoa7 去你hia，soah hou7 你先來！」
財--a2 對杏--a2 講：
「去叫A雪起--來，講in A魁伯--a2 來--a。」
A魁ui3 褲袋jim5 薰出來請財--a2,財--a2 緊替i 點薰：
「頂cham7-a2 聽A雪講你phoa3 病，想講beh 去ka7 你看，gun2 老歲a2 soah 也m7 tu2 好leh chong5 病院，行be7 開kha，真失禮！」
A魁kham7 kha 嗽--1-下：
「免--lah！舊症頭--a。」
A魁目chiu liah8 廳--nih e5 4-khou lian3-tng2 看，壁--nih 貼報紙kap 月日a2 紙，有外國光景--e5,ma7 有穿短裙e5 cha-bou2 gin2-a2,紅keh 桌邊--a2 khng3 1 kha 水桶，ui3 天pong5 頂soe5--落-來e5 水，1滴1滴滴落水桶內，A魁na2 看na2 問：
「Lin2 kam2 有按算beh 買這間厝？」
「買！Beh theh8 siaN2-mih8 ka7 人買？我iah8 無pe7 公祖蔭，beh 飼1-tin7 kiaN2 就困難--le3。」
「這間厝m7 知ai3 幾圓chiah 買會著？」
「Gun2 chia 是公家地，beh 買是ka7 人買厝殼nia5,頂個月隔壁--e5 賣人15萬。」
「Iah 若是lin2 這間ma7 這種價siau3?」
「應當差be7 kai3 che7,是講你問kah chiah 清楚beh chhong3-siaN2？是beh 搬來kap 我做厝邊nih？」
A魁soah 愛笑：「無--lah。」
「我知iaN2 無--lah，kun2 sng2 笑，lin2 是開餐廳做頭家--e5,nah 會來toa3 chia！」
財--a2 oat8 頭tui3 內面hiu：
「杏--a2,你leh chhong3-
siaN2？叫人叫hiah 久，A雪！A雪！」
魁m2--a2 開嘴：
「親家ah，你免hiu--lah！」
財--a2 目chiu thi2 大蕊：
「嫂--a2,你nah 會叫我親家？」
A魁行去khia7 ti7 門口，in bou2 笑bi-bi：
「Gun2 今a2 日是來講親chiaN5--e5,koh 來ka7 你會失禮。 」
財--a2 ka7 手--nih e5 薰im3 hoa：
「講親chiaN5？Lin2 beh 來ka7 siaN2 人講親chiaN5？」
「Gun2 後生A孝 kah意A雪，想beh 娶i 做bou2。」
財--a2 liah8 in 看，嘴a2 開開，應be7 出--來，A魁行oa2--來：
「我知iaN2 gun2 孝--a2 kap A雪無su3 配！今a2 日來chia 是beh 來求--lin2……」
魁m2--a2 hiong5-hiong5 puh 1句：「In 都生米煮chiaN5 飯--a。」
財--a2 神魂m7 知飛去toeh，過1時a2 chiah chiN3 去A魁面頭前，出手lak8 A魁胸前e5 衫大聲嚷：
「Lin2 孝--a2 是cheng 牲nih？A雪叫你a伯neh！我是信用--你，chiah hou7 A雪去你hia 食頭路，你nah 會容允lin2 hit 個khong-kiaN2 做這種夭壽骨e5 tai7-chi3?」
A魁in bou2 緊去khiu2:
「你有siaN2-mih 條件做你開，gun2 會盡量做kah 到，親家--a，gun2 chiok 誠意beh 來ka7 你chhoe7--e5,cha-bou2-kiaN2 飼大han3生本tioh8-ai3 嫁，A雪嫁gun2 孝--a2 是有khah 剋虧，m7-koh goan2 ang-a2-bou2 一定會疼i 像親生--e5。」A魁giah8 頭看財--a2。

(八)

Hit 工店--nih seng-li2 真好，暗時加菜，孝--a2 去冰櫥theh8 peng-a2水出來開，thin5 hou7 ka-ti7 ma7 ka7 A雪thin5 1杯，koh giah8 箸去la7 甌a2--nih e5 peng-a2水，hou7 氣chheng3 koan5,bu7 出去甌a2 外，ka-ti7 歡喜kah phah-phok8-a2 ，魁m2--a2 對孝--a2 e5 手phah 1個：「Nah 會chiah chian7--lah 。」Chiah koh 入去內面koaN7 酒請tak8-e5,oat8 頭對A魁講：
「Tu2-a2 里長kha3 電話來叫你chit-ma2 去in tau。」
「我bin5-a2-chai3 去市a2 chiah 順續去。」
「里長講有要緊e5 tai7-chi3。」
「I 是beh 行棋nia5。」
「去--lah！I 講kah 真趕緊，hoan7-se3 koh 有siaN2-mih “自強活動” beh hou7 lan2 做。」
A魁ka7 飯大下pe kah 了，吐1個大khui3 khia7--起-來：
「Beh 做人e5 seng-li2,tioh8-ai3 去kap 人poaN5-noa2,be7-su 菜店cha-bou2 去ka7 人當番(tong-hoan)。」
A魁前kha 出門，魁m2--a2 就隨入去mouh 1甕象牙色水e5 酒出--來，thin5 1杯tu hou7 A雪。
「我be7-hiau2 lim 燒酒，lim peng-a2水就好--a。」孝--a2 歡喜kah  chhiak8-chhiak8 tio5:「A雪beh kap 我lim sio-siang7。」
魁m2--a2 酒phang5--leh，1嘴1嘴免hioh 喘一直kok，be7-su leh 灌tou7-peh-a2,lim ta：「Che是山--nih e5 ka-le2-a2 浸--e5,甜甜好lim 無成酒，聽講真補，lim--koa2,若beh khun3 khah be7 kha 尾手尾冷ki-ki。」
邊--a2 e5 同事ma7 贊聲：
「Tioh8--lah！Iah8 無beh 出門，若醉，去睏nia5。」A雪ka7 tam 看mai7,真正甜甜無成酒。

A雪眠眠a2 知iaN2 ka2-na2 有2個人入i e5 房間，i 頭gong5 目chiu bu7,kui 身軀軟ko5-ko5,想beh ngiauh--起-來soah 無才tiau7,有人chhun 手來剝i e5 鈕a2,褪i e5 衫褲：
「Lin2 老pe7 講你會be7 生，我chiah m7 信，漢藥店e5 先--e5,講hiah-e5 藥a2 若hou7 你食--落，beh 幾個long2 無問題，我無生著cheng-kong kiaN2，ma7 ai3 拚1個cheng-kong 孫，若無，真正會倒房。孝--a2,a 母chhoe7 bou2 hou7 你chhoa7 ，khah 緊--leh，a母e5 ng3 望ti7 你身--nih。」

(九)

「我無要求A雪嫁孝--a2,an2-ne 對i siuN 剋虧。」A 魁講了，魁m2--a2  liah8  A魁金金看，i beh 開嘴，A魁tui3  i e5 手ka7 chhih8--leh，用目箭ka7 chin5,heng5-heng5-heng5   e5 眼神，像1 支tu2 磨好e5刀， tui3 魁m2--a2 phut--過-去，hou7魁m2--a2 死嘴--去。
財--a2 koh chiN3 oa2 去A魁e5 面前：
「Ah 你是ka7 A雪當作siaN2？Tu2-a2 lin2  bou2  講，生米煮chiaN5 飯--a，chit-ma2 你koh 講無愛A雪嫁孝--a2,liam-mi 講an2-ne，liam-mi 講--an2-ne，實在食人夠夠。」
「A財，先mai3 起性地，聽我ka7 話講煞。Gun2 孝--a2 是無heng5 e5 雞卵，be7 有後嗣，像i 這種gin2-a2 歲壽無長，i koh 有心臟病，會活joa7 久真phaiN2 按算，我無beh hou7 A雪入gun2 e5 門，是想講……」
A魁目屎浮出ti7 目墘，sim7 --1-下，看天pong5,suh-khui3 chiah koh 講：
「若有1工孝--a2 無ti7--leh-a，A雪會tang3 tng2 來chhoe7 對象，無人會知iaN2 i e5 過去。」
A魁koh suh-khui3:
「財--a2!你kam2 iau2 會記得25年前，我替你擋1刀e5 tai7-chi3?你就當作我leh ka7 你討人情，你若答應A雪kap gun2 孝--a2 做夥，我會hou7 你20萬，A雪tak8 個月kang7 款有月給，另外tak8 年koh hou7 i 5萬khou，一直kah in 無tau3-tin7。」 
A魁行oa2 beh 去房間e5 巷路，tui3 內面講話，聲音沉沉tam7-poh8-a2 pit-chhe：
「A雪！A伯知iaN2 你ti7 內面，請你原諒孝--a2,i e5 智慧kan-taN 5~6歲，ma7 原諒a伯失覺察koh 自私，你斟酌聽，5年，我求你hou7 gun2 孝--a2 5年e5 時間，5年到，你若有kah意 e5 人，我會hou7 你走，a伯ma7 希望A雪chhoe7 著幸福，ah 若你好運，hoan7-se3 m7 免kah 5年，a伯用性命kap 人格保證，時間若到，beh 走beh 留，long2 據在你。」

(十) 

杏--a2 坐ti7 眠床邊，看著窗a2 e5 ka-ti7 kap A雪，玻璃窗照著A雪e5 目屎，無kai3 清楚，m7-koh 看會出--來。房間門hou7 人cham3--開，杏--a2 kap A雪long2 驚1-tio5,是財--a2,i 手theh8 棍a2 行--入-來，peh 起來總舖頂，無講話就tui3 A雪e5 身軀ham2--落，A雪 kan-taN 雙手ka7 頭殼mouh--leh，身軀kiu kah 像球，財--a2 ka7 kong3 1下i 動1下，無閃，有聽著A雪ke7-ke7 leh chhng3鼻水e5 聲，na2 像hou7 人kong3 慣勢--a，杏--a2 緊去khiu2 財--a2 e5 棍a2:
「你是chhun7-pan7 beh ka7 kong3 hou7 死hiouh？Tu2-a2 你m7 是允-- in-a！有hit 20 萬你iau2-koh 駛 siaN2-mih 性地？」
財--a2 na2 講na2 比手畫刀：
「你m7就講我愛錢？我無允--人會煞--得nih？會煞--得nih？我是hou7 i 去食頭路，m7 是beh hou7 i 去做這種be7 見得眾e5 tai7-chi3,ka7 我e5面子khng3 ti7 塗kha leh lap，愛河無kham3-koa3,nah m7 去跳？」
杏--a2  chiN3 來chah8 ti7 A雪e5 頭前：「你leh 講siaN2-mih siau2 話？你若有才tiau5,m7 是允人親chiaN5，是去kap A魁in ang-a2-bou2 輸贏，是in 做局，你看無--nih！你taN-a2 會牛tiau5 內tak 牛母。」
A雪e5 a-ma2 giah8 枴a2 thuh 來房間，喘phiN7-pheN7：
「財--a2!Ka-ti7 e5 kiaN2 siaN2-mih 性你m7 知nih！你kong3 kiaN2 是beh kong3 hou7 siaN2人看？」
財--a2 無koh 講話，肩kah soe5  ke7,giah8 ti7 手--nih e5 棍a2「Khong！」lak ti7 總舖頂。

(十一) 

A雪phang5 1碗e5虱目a2煮幼麵來in a-ma2 e5 房間，ka7 in a-ma2 chhah 起來坐hou7 好beh ka7 飼，in a-ma2 ui3 枕頭kha theh8 幾張銀票kap 1-kha 金手chi2:
「雪--a2,che 錢kap 手chi2 你theh8--leh 趕緊走，lin2  a-pa3 聽著錢，目chiu 就起ian5-hng，你緊走，hit 種親chiaN5 be7-tang3 允，緊！趕緊！」
A雪in a-ma2 na2 講na2 喘，giong7-beh 無khui3 ，A雪ka7 幼麵khng3--leh，phak ti7 眠床邊，chhun手去khioh in a-ma2 睏亂去e5 頭毛，嘴角lioh8-lioh8-a2 動，na2 像--leh 笑：
「A-ma2,以早你講cha-bou2 gin2-a2出世第3工，神魂就會去坐ti7 人e5 戶碇kha，講che long2 是註定好好--e5,我long2 笑a-ma2 leh 講ham3 古…，chit-ma2 我beh 信--a。」
A雪khia7 --起-來，目chiu 神神看電火，聲音無koan5 無ke7像leh 講別人e5 tai7-chi3 ：
「孝--a2 是有khah 輸--人，m7-koh be7 像有koa2人奸奸鬼鬼做khang害--人， i na2像是1個be7記得ai3 大han3 e5 gin2-a2,chin3 前 e5 tai7-chi3 be7-tang3 怪--i？Koh 再講，a-pa3 ma7 允--人-a，beh nah 會tang3 反起反倒。有hit 20萬，lan2 就會tang3 ka7 厝主買這間厝，我e5 月給kap A魁伯講--e5 hit 5萬khou，厝--nih 就免hiah 艱苦，無siaN2-mih8 m7 好 a7。」

(十二) 

Thau3 中tau3 e5 日頭赤ia7-ia7,風像hou7 人chah8 ti7 天邊，杏--a2 行ti7 1間過1間賣衫褲e5 店頭，jin5 ?穿kah sui2-
tang-tang，i beh 去ka7 A雪款koa2 mih8-kiaN7，頂pai2 in 兄嫂beh 嫁cha-bou2-kiaN2，kan-taN 去「堀江」hak 身穿就hak 幾na7 kha 皮箱，in A雪siaN2-mih8 long2 無，kam2 會sai2?I 實在無siaN2 贊成A雪an2-ne 紙頭紙尾long2 無名leh toe3--人，m7-koh 財--a2 講：
「A魁in beh iamih--e5 就iamih--e5,若無，hou7 人知iaN2 gun2 cha-bou2-kiaN2 hou7 1個khong-
am--e5 強--去，我這個面beh gia5 去toeh？」

Cha 暝beh khun3 chin3 前，杏--a2 na2 leh 掛bang2罩na2 對財--a2 講：
「Theh8 1萬khou 來hou7 我ka7 A雪買mih8-kiaN7。」
「蕃薯khou--lah！Hiah-e5 錢是beh 買厝用--e5,你m7 知nih？」
「Lan2 soah m7 免加減ka7 A雪款koa2 kha 桶面桶這種細項--e5?若無，真phaiN2 看！」
「PhaiN2 看？PhaiN2 看be7 看別位，iah8 無beh hou7 人知，無beh 請人客，是leh phaiN2 看siaN2？」
「你是人siaN2-mih 老pe7?」
財--a2 行去窗a2 邊作i 食薰，薰suh beh到chho2-that-a2,險險a2 去燙著手：
「我ka7 A魁收che 20萬是洗門風--e5,kan2!我若hou7 人知iaN2 A雪去toe3 1個gong7--e5,人笑都笑--死，che 20萬我iau2-koh 嫌siuN chio2,sai2-lin2-nia5--leh！Sia3 世sia3 眾。」
「A雪會去A魁hia ma7 是你chhoa7 i 去--e5,chit-ma2 出tai7-chi3--a，你chiah 來怪--i！」
財--a2 2蕊目chiu 像點toh8 e5 2-pha 火：
「Ka-ti7 cha-bou2 gin2-a2 人m7 khah 細膩--leh！」
杏--a2 開始hau2:
「你實在無天良，若m7 是你無出脫，A雪nah 會小學nia5 就出去食頭路，i  than3 e5 錢long2 交--你，這chun7 你收A魁hiah che7 錢，幾圓a2 開ti7 i 身--nih 都be7 出--得，你是m7 是人！」

Chai2起財--a2 beh 出門做seng-li2,ti7 灶kha theh8 3千khou hou7 杏--a2,對leh 食飯e5 A雪講：
「你免怨嘆--我，cha-bou2-kiaN2 sian 本是“有，就嫁；無，就賣”，你有小弟、小妹ai3 chhiaN5，lin2 a-ma2  iah8  leh phoa3 病，你ai3 認份，a-pa3 若有khah 好過chiah 補--你。」
A雪e5 目屎lin3 落去碗--nih，無應話，kan-taN phang5白飯一直pe。

杏--a2 經過金a2 店停kha，玻璃櫥--nih 排金sih-sih e5 phoa7 鍊，khng3 ti7 上內角khong2--e5 e5 絲絨面頂，有幾na7 kha soan7石手chi2,電火chhio7 著soan7石，美麗e5 光影閃sih，na2 像天--nih e5 虹(kheng7 )，聽講he 是好額人leh 嫁娶chiah 買會起--e5,in A雪m7-taN7 無豬peng5、無大餅，ham7 1-kha 銅手chi2 都無，?a2 頂hit 粒soan7石墜a2,na2 像A雪tin--落-來e5 目屎。

天iau2-boe7 peh-hah8,魁m2--a2 坐客程a2 來財--a2 in tau 載A雪tng2--去，tiam7-tiam7-a2 來，tiam7-tiam7-a2 去。
2003 年2--月寄付徵信：台北市許溢法1000、南投賴正瑤1000、台北縣台客語協會3000、太平江澄樹1500
龜山汪文踵1000、Canada張理邦CAD$10(月捐)、Canada羅益世CAD$10(月捐)、台中林元蒼500(月捐)
美國德州大學蔣為文5040、屏東姚德明1000、高雄彭秀娟1000、台南郭晉忠1000、中和盧廣誠1000
亦信商標陳信彰傳真紙2箱
稿費寄付：黃晴美2600、Toath7aulian5 800、邱善雄2400、Abon  3050、陳明仁 2000、Voyu Lau5  500 
邱文錫300、Ahi 2600、紀傳洲500、張復聚300、莊惠平 400、For-Khahkhuh 700、江澄樹200
吳柏鴻1200、雅祺350、楊允言1100、李勤岸100、Sakai Toru 200、洪錦田650、楊照陽700、呂興昌100
張秀滿100、陳星旭100、黃惠琴500、Tian2--a2 400、Chiau-hong5 100、A-chiak 1850、清文 2100
感謝義工：郭文彩
感謝藝術家Papora 柱(王國柱)先生贊助提供封面圖。頂期封面圖kh?g m7-tioh8去，ti7 chia ka7 tak8-e5 會失禮。
感謝李江卻台語文教基金會李樹全家族提供辦公室場地（2002年開始）
【後期繼續】

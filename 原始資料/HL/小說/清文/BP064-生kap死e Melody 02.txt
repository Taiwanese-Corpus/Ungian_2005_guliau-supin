生kap死e5 Melody(第2 pha)
清文
(三)
Bin5-a2-chai3，A卿會tang3 出院tng2 去厝--nih 靜養--a，醫生叫i 定期ai3 tng2 來病院檢查，hoan咐i khah mai3 hou7 日頭chhio7--著，in a母款物件 tng2--去，i ka-ti7 1個ti7 病房無gi7-niu7，行出來si3-ke3 看，ti7 巷路oat 角，1個戴帽a2、掛手long5 e5 cha-bou2 khu5 ti7 壁邊teh hau2，A卿行oa2--去：
「小姐！你是人.無爽快nih！Hit-peng5 hia 有椅a2，我牽你去坐，好--無！」
A卿ka7 hit 個cha-bou2 牽去坐椅a2。
這個cha-bou2 叫純純，今a2 日in 翁 kap i 來hou7 醫生做檢查，醫生講i 這cham7-a2 食真che7 藥a2，對腹tou2 內e5 gin2-a2 無好，ai3 i ka7 gin2-a2 theh8 掉，tu2-a2 ti7 醫生hia，i kap in 翁 oan-ke chiah 來bih ti7 chia，A卿安慰--i：
「你iau2 少年，gin2-a2 生.就有--a。」
「你m7 知，我愛1個gin2-a2 愛真久--a，我e5 病有時好有時bai2，m7 知tioh8-ai3 koh 等joa7 久！Che 比hou7 人判死刑koh khah 艱苦。」
「你是siaN2-mih 病？Long2 be7 好--ou？」
純純na2 chhit 目屎na2 看A卿講：
「Kap 你相siang5。」
A卿像去hou7 電.電--著，koh 問純純：
「你講你kap 我相siang5？」
「HeN7--a，lu-puh-suh--a。」
「你nah 會知我是這種症頭？」
「你面--nih 有na2 尾iah8-a2 e5 紅斑，我是ti7 手、am7 頸，這種病上驚光。」
純純ka7 koan5 領倒pih hou7 A卿看。
「Che kam2 m7 是皮膚發炎，食藥a2 就會好？」
純純haiN3 頭：
「會好be7 斷根。」
A卿koh 去問醫生，chiah 知ka-ti7 真正是致著lu-puh-suh，i be7-su hou7 人chhia 落去萬底深坑，ti7 夢--nih，i e5 神魂飛ah8 飛，飛過光hiaN2-hiaN2 e5 日頭，到1個kan-taN 看著滿天long2 是尾iah8-a2 e5 所在，黃--e5、紅--e5 ，看kah 目chiu 花，有1隻烏sim3-sim3 e5 iah8-a2 ti7 i 身軀邊seh8 來seh8 去，親像1個穿烏絲絨e5 女王，ti7 人面前臭iang7 i e5 美麗，kui 群尾iah8-a2 ng3 i 飛--來，hioh ti7 i 面--nih、手--nih，有e5 飛thang3 過i e5 身軀， kam2 講i e5 身軀chiaN5 做「影」，若無，nah 會long2 be7 疼？瑞富khia7 ti7 hng7-hng7 e5 所在teh ka7 iat8 手，m7-koh nah 會愈來愈細sian？I 想beh jiok ，尾iah8-a2 飛來hioh ti7 i e5 目chiu，i  koh 狂koh 急，beh ka7 poe2 走，poe2 be7 走，poe2 be7 走……。

A卿又koh 發燒，ti7 病院加toa3 幾na7 工chiah 出院。
「A卿！你出院--loh？有khah 好--無？PhaiN2-se3--lah，我實在無時間去看--你。」
A卿giah8 電話手無講話，kan-taN 目屎一直流。
「A卿，你siuN7氣 houNh！你是an2-choaN2 m7 講話？」
A卿先ka7 目屎chhit 掉：
「我beh 講siaN2？我kha3 hiah che7 電話，lin2 厝long2 講你出--去，你老實講，lan2 是m7 是退婚--a？」
瑞富ti7 電話中吐大khui3:
「你放心，我無變，gun2 pa5--a2 kap 母--a2 in 是1時無法tou7 接受nia5，我若堅持，in ma7 無我e5 法tou7，相信--我，好--無？」

A眉去看A卿，知iaN2 瑞富kan-taN 來看A卿1-pai2，氣kah phut phut 跳，A卿in pe7 母ka7 A眉偷講，瑞富in 序大人有來chhoe7--過，要求beh 退婚，in 講，m7 是in 現實，實在是in 無才tiau7 照顧A卿。A卿in 老pe7 吐大khui3:
「Gun2 會tang3 講siaN2？將心比心，in 無法tou7 接受A卿，kam2 會tang3 勉強？」
A卿in 老母ka7 A眉講：
「到taN gun2 iau2-koh m7 敢hou7 A卿知iaN2 瑞富in beh 退婚，ka-chai3，瑞富in 無beh ka7 訂婚手chi2 討--tng2-去，若無，A卿就知--a。」
「A卿hiah khiau2 e5 gin2-a2，nah 會tang3 hou7 lan2 瞞joa7 久！I 穩當是驚lan2 艱苦chiah m7 敢問。」
「A眉！Gun2 A卿真可憐，i 本底是na2 厝角鳥--leh，kiau3 kiau3叫，chit-ma2 chheng5-chai7 kui-pou kui 日無講kah 半句話，我看kah 實在chiok m7 甘。」
Hit 工A眉就chhim 門踏戶去chhoe7 瑞富。
「Hou7 我時間來慣勢i e5 病，我ma7 tioh8 說服gun2 序大人，請你叫i  放心，我會等i ka7 病醫好。」 
「等 i 好？我m7 知你是m7 是teh lim-am2 假醉！A卿 e5 病hoan7-se3 kui 世人long2 be7 好，你是等siaN2？你若有誠意，chit-ma2 就kap 我去看--i，人phoa3 病e5 時上需要人去ka7 安慰，hou7 i 活--落-去e5 氣力，尤其是你，黃瑞富先生。」
瑞富一直閃：
「你mai3 為難--我，我實在……」
A眉1-chun7 冷笑：
「看--起-來，我kap A卿目chiu long2 去糊著屎。」

無joa7 久，A卿就接著瑞富ui3 米國寄--來e5 phoe，phoe--nih iau2-koh 講 i e5 理想kap 堅心e5 愛情，過--來就無消息--a。A卿像玻璃e5 心肝摔1下碎 iam5-iam5！Hit 個講有堅心愛情e5 cha-pou 人，單單留1張薄thi-thi e5 phoe kap 幾句a2 話，就親像水波 kang7 款ti7 空氣--nih 破--去、無--去。

(四)
「A眉！純純ti7 加護病房，你kap 我去看--i，好--無？」
「I 是an2-choaN2？」
「聽A志講食藥a2 出問題。」
「好--lah，e-pou 我chiah 去載--你。」
3年前，A卿 ti7 病院tng7 著純純了後，kang7 款e5 症頭hou7 in chiaN5 做好朋友。
加護病房外口，A志坐1-peng5 khian3 頭teh 看天pong5，純純in a母坐另外1-peng5。醫生行出加護病房，A志隨khia7--起-來，醫生講：
「江--先-生，lin2 nah 會hou7 純純烏白食！Chit-ma2 i soah 變做急性肝炎--a，che 會ai3 i e5 命neh。」
「我m7 知iaN2，是i ka-ti7 偷偷a2 食。」
純純in a母iN-iN ng-ng：
「醫生你mai3 罵gun2 kiaN2 婿，long2 我m7 好，聽人講草藥有效會斷根，hit 幾帖藥a2 若食煞，gun2 純純就會好--a，chiah 會hou7 純純試看mai7，後pai2 gun2 be7 an2-ne--lah。」
醫生e5 面chhiuN 真bai2:
「我知iaN2 致著這種症頭，病人kap 家屬long2 真急，普通人long2 kioh-si7漢藥、草藥食--落無敗害，人若報就食，lin2 kam2 知有幾na7 個kap 純純kang7 症頭e5 病人，就是食漢藥、草藥過身--e5，本來這cham7-a2純純有khah 好--a，我iau2 按算beh ka7 i e5藥量減chio2，chit-ma2...…」
「醫生你tioh8 救gun2 cha-bou2-kiaN2……」
「我當然會盡力，m7-koh lin2 ma7 ai3 配合，我 3交帶4 hoan咐，叫lin2 m7 好chhin3-chhai2 信hiah-e5 祕方，long2 無leh 聽………」
純純 in a母na2 hau2 na2 講：
「Be7--a-lah……」

Thau3 早A志in 老pe7 ui3 嘉義坐火車來高雄，70歲人，有tam7-poh8-a2 khiau-ku，到病院無問--人就phiaN tui3 加護病房來，i 來真che7 choa7--a，熟kah 比in 嘉義e5 市立病院koh khah 熟。
「親家，koh hou7 你走1-choa7，真phiaN2-se3！ChhiN 姆nah 會無kap 你來？」
「Ouh！Gun2 牽--e5 去感--著無法tou7 來，純純有要緊--無？」
純純in a母theh8 手巾a2 chhit 目屎：
「Iau2 teh 等，我實在chiok phaiN2-se3。」
「先免講hiah--e5，hou7 純純醒--起-來chiah 講。」
Cha 暝A志in pe7 母，為著chai2 起beh來高雄看新婦，老翁公婆a2 oan 真久--leh，A志in 老母iau2-koh 為著A志ka7 應嘴teh siuN7氣；頂pai2 A志tng2 去嘉義，i ka7 A志講，是m7 是ai3 koh 另外娶細--e5，soah hou7 A志ka7 hat，到taN iau2-koh teh khi2-mou-bai2，i 講 i ma7 知iaN2 純純真乖，m7-koh 純純身體be7 做主--得，A志真phaiN2 聲嗽ka7 應：
「今a2 日純純若是lin2 cha-bou2-kiaN2，你kam2 會an2-ne？」
「你nah 會an2-ne 講，你是孤kiaN2 neh！」
「He 是goan2 e5 tai7-chi3，你mai3 chhap hiah che7。」
「老--e5-a，你是死人hioh！」
A志in 老pe7 親像臭耳人做i 看報紙，牽手teh hoah chiah taN 頭看in 母a2-kiaN2：
「你是當作chit-ma2 siaN2-mih 時代，講beh 娶就beh 娶，這是犯法neh！你若hiah 愛孫，叫lan2 春美ka7 細漢--e5 chhoa7 tng2 來hou7 你chhoa7。」
「無kang5--nou！TaN，he 是外孫nia5，lan2 是火hu-ma2 kap 火hu 公。」
「孫就孫，koh 分hiah che7。」
「我聽 la-li2-ouh leh 講，大bou2 若無去告官，娶細姨be7 有siaN2 tai7-chi3。」
講煞，隨koh oat8 頭ka7 A志ju5:
「A志，你聽a母e5 話，你若是有地(te3)交，你就koh去交--1-個，若無，a母chiah 來去拜託寰嫂a2 koh ka7 你做看有--無？」
A志聲頭真重：
「你mai3 烏白來，純純ma7 是chiok 養孝--你-e5！」
A志in 老pe7 報紙khng3--leh khia7--起-來：
「老番婆--a，你愈講愈m7 是款，純純iah8 m7 是be7 生，是身體khah bai2 nia5，你是teh iau 飽吵siaN2？」
「好--lah！Lin2 long2 好人，我上phaiN2。」
A志雙手ti7 ka-ti7 e5 頭殼一直pe5，hiong5-hiong5 khia7--起-來：
「Mai3 koh 講--lah，煩--死-a。 」講煞.做i 出--去。
純純嫁A志e5 時，chiah 2個月就有身--a，taN-a2 teh 歡喜nia5，純純就phoa3 病--a，檢查了chiah 知是lu-puh-suh，尾手落（lau3)胎，過--來，koh 過年外又koh 有身，m7-koh hit 時i tng teh 食藥a2，醫生驚藥a2 礙著gin2-a2，叫i ai3 ka7 gin2-a2 theh8 掉，為著這chan5 tai7-chi3，純純哭kui 月日。
A卿kap A眉到病院e5 時，m7 是會面e5 時間，in kap A志坐ti7 病院e5 餐廳等。
「A志，我1個問題m7 知thang 問--無？」
A卿金金看2暝無睏e5 A志，i 目chiu-khou 烏烏，頭毛sam3-sam3。
「Lin2 問.無要緊！」
「Lin2 是m7 是一定ai3 生gin2-a2？」
「我無an2-ne 想，m7-koh 純純i………」
「我知iaN2 純純愛gin2-a2，m7-koh 生gin2-a2 會hou7 病koh gia5--起-來，kam2 be7-tang3 去分--1-個？」
「我ma7 是an2-ne 講，i chiok 固執--e5。」
A眉chhap 落去問：
「 Lin2 序大人--leh？」
「In……」
A卿用手股頭擋A眉。

去鬼門關seh8 1-lian3 e5 純純，真ka-chai3 有救活，koh 再ti7 普通病房toa3--幾-工就會tang3 出院，cha 暝.純純e5 小妹來kap A志交換班，hou7 A志tng2 去睏，今a2 日A志beh 去台北出張。
翁醫師thau3 早來巡房：
「純純氣色be7-bai2--ou5！」
純純秀氣e5 面有1-sut-a2 笑：
「翁醫師，真phaiN2-se3！Koh ka7 你麻煩。」
「麻煩--我是小tai7-chi3，上重要.命是你e5，你生做hiah sui2，iah8 m7 是白niau2 鼠，nah 會tang3 烏白試藥a2！」
純純手--nih chhiok8 ka-ti7 身--nih e5 被（phoe7)，細聲應：
「我知--lah！我是想講若會斷根，an2-ne m7 就chiok好--e5...…」
「這種病be7 急--得。」
「翁醫師我是m7 是iau2 會tang3 生gin2-a2？」
「當然會tang3--a，m7-koh ai3 等到你e5 身體上勇e5 時chun7。無健康e5 老母nah 會有健康e5 gin2-a2，你m7 好亂來--ou5！無tak8-pai2 long2 hiah 好運！」
「Ouh！我知。」


【後期繼續】

阿娘 e5 目屎

自序
M7知會合大家 e5 目珠， kap 利益抑be7?真失禮，我是牧師，m7 是著作家，也 m7是小說家；總是無論對佗一方面， 我攏有趣味。 M7-ku2 十學九不成，常常畫虎續反轉變成狗， 致到m7-na7 無利益， 續反轉 hou7 人笑。前我也 bat 舉筆寫一本《適應兒童心理 e5 日後學校教授法》。Hit時得著濟濟好朋友愛讀，致到有賣無夠；m7-ku2 有人嫌傷深，所以無 koh 出版。
今這 pang 為著幾若 個因端就 koh 寫這本冊。
1、為愛鼓舞教會 e5 會友較進步 ti7 羅馬字。將小說 hou7 in 讀。大家續學 bat字，較 be7 厭sian7。(我 bat 出報 來論＜羅馬字 e5 中毒＞，也 ti7 chia 來鼓舞羅馬字，有親像自相矛盾；實在無。因為我 m7 是反對羅馬字；是贊成。總是 m7 愛人 bit8 -thau5 bit8-tau7   ti7 羅馬字；漢文也著對重 e5 意思。所以叫咱著注意。)
2、為著愛鼓舞會友 e5 信心， kap 品行。
3、又著愛hou7 做基督教家庭較鬧熱，hou7 婦女 kap 細子較有工藝。就是大家讀有益 e5 故事，免得講閑話，抑是聽無利益古，看無正經 e5 戲 kap 冊。
4、願青年 e5 男女，所疼 e5 兄弟姊妹，也 beh 對 chia 來得著濟少 e5 勉勵 
對這幾若項，就願做犧牲，舉筆來寫這本。
這本小說其實是 2 本：一本叫做：《阿娘 e5 目屎》；一本叫做：《十字架 e5 記號》
我本 m7 敢出版，是有濟濟好朋友讀了真贊成，叫我著出版。所以今仔日才會獻出 ti7 lin2 e5 面前。
Koh 一 項，lin2 讀這本冊，m7-thang be7 記--得--e5,就是鄭溪泮牧師。因為這本冊得著伊 e5 校正 e5 工濟濟；若 m7 是an2-ni，猶原是定kui5 ti7 腹肚內，生 be7 出--來。所以作者歡喜寫幾句 ti7 chia ka7 大大說多謝。
楠梓教會
著作者 賴鐵羊（冊名 賴仁聲）
A.D. 1 9 1. 4, 1 7 序
目錄（上卷）阿娘 e5 目屎
1.父子 e5 冤家                                        
2.浮浪者留滯出發                                 
3.病床 e5 目屎                                        
4.母子啼哭                                         
5.非常 e5 調查                                        
6.天公壇 e5 籤詩                                     
7.福氣到門                                        
8.八月十五暝                                     
9.青狂 tan5 e 火車底                              
10.會計驛 e5 錢箱仔                                
11.拜二下晡 e5 祈禱會                               
12.逃監                                           
13.土陷中 e5 怪人                                  
14.老伯仔來看病                                    
15.暈倒 ti7 河邊                                      
16.死刑宣告                                         
17.國母 e5 生日                                       
18.團圓                                              
（下卷）十字架 e5 記號
1.救主誕hit暝                                     
2.生蕃錶仔                                        
3.訪問                                            
4.初戀                                            
5.十字架                                           
6.偷看新娘                                   
7. 強奪                                       
8.逃脫                                     
 9.入羅網                                    
10.苦杯                                       
11.慘上加慘                                  
12.蓮花池事件                                
13.上海 e5 u5-sim2                               
14.遺言書                                  
15.公判（第一）                            
 16.公判（第二）                             
 17.救星                                       
18.歡喜 e5 目屎                                 

阿娘 e5 目屎
1.父子 e5 冤家
Ah！早起真正是好 e5 早起。芳花 e5 味對花園 hou7 風一陣一陣押--來。雀鳥仔 ki-bu2 ki-kiauh8,跳舞 ti7 庭前果子樹 e5 中間。日頭抵 出，光線照到廳中。福源伯透早起來 teh 洗面，舉頭看見伊e5 後生天賜--ah 對大門入--來，面紅 ki3-ki3 khong7-khong7 顛，身軀臭酒hian3。福源伯真受氣直直罵--伊。天賜--ah teN3 無聽--見，就 phin5 對房-- 裡入去。伊 e5 婦人人 m7 kap 伊相借問，做 in 大家去食飯。這 e5 婦人人是新婦仔育--e5 ，生做過得去；可惜無讀冊，koh 縛細腳；所以逐項較軟 chiaN2。小停寶美樓，開菜單 kap 嫖娼費共 15 箍beh來提錢。Ah！論天賜--ah，實在真可惡：食是山珍海味；穿是 chhoan5綾羅紡絲。in 老父早時有寡家伙攏hou7 伊開了去。Koh 包飼一 個查某 ti7 泰樂園；無想 beh 做正業。兄弟濟濟攏扑損--去；只有偆一個小妹今年 8 歲， kap hit 個新婦仔某一家共 5 人。父母又老，小妹 li7 細漢，本身 m7 做工，koh 扑 phun2 開；所以家內真澀，老父雖罔 60 年歲啦，也著常常出去做小生理仔來 thiN   頭貼尾。早前福源伯是好過 e5 人，in 老父 bat 做知縣，伊少年童生籃也 koaN7 破幾若 kha 。少年 e5 時極富裕，beh 食飯著 khau   鐘 擂鼓；到今仔日食老--lah 才來受苦到an-ni ，不止怨身chheh命。
Koh 早起接著菜店開單來討錢。Ah！老歲仔氣到嘴鬚噴噴噴，腳手 lak8-lak8-chhoah 。（這陣 teh 氣傷慢--lah！自細無雕琢是父母 e5 錯誤）福源伯講伊 m7 知，伊 m7 還；總是福源姆驚了鬧事，也 hou7 人 tiam3 門口嚷討錢歹勢，就緊入去內面，將伊 e5 烏巾提來舉   一蕾烏金花，倚三錢重，值倚 1 6 箍，偷 iap hou7 hit 個人。（較 常老母較 gau5 seng7 子。 ） 大概福源姆 e5 金器也變beh了lah；偆2、3項，今烏金花 koh hou7 人抵帳，就偆 2 項小可--e5 na7-tiaN7；m7 -ku2 為疼子就無惜 ( 無的確an2-ni 就號做疼)。
福源伯知福源姆將金仔 hou7 人抵帳，就 koh 較無歡喜氣，舉一枝棍仔對 in 新婦 e5 房--裡就入去，出大力對天賜--ah 就摃落去。少年好腳手，閃避摃無著。天賜--ah 對 in 爹 e5 槌仔搶--起--來，給伊 bo7   hou7倒。老歲仔摔對戶碇落去，哀 一 下續恬恬。福源姆--ah ti7 灶腳聽見新婦 e5 房乒乓叫，老--e5 直直 chhoh  ，就走來看。到中廳，聽著人摔倒 e5 聲，一下續恬恬。走到房門看老--e5 倒 ti7 房內 e5 戶碇腳恬恬，koh 新婦 teh 哭阿爸 o-oe3!就生驚 hoah 救人，（seng7 豬 gia5 灶，seng7 子不孝）。厝邊 kong7-kong7 滾，緊走來看，有 e5 緊 koeh  ，有 e5 緊絞薑母汁。福源姆--ah 一時心--亂，khauh8-khauh8 chong5  。今愛知福源伯怎樣請看下回。
2.浮浪者留滯出發
救倚半點鐘，福源伯--ah才回魂，人 teh 救 in老父 e5 時，天賜--ah 做伊出--去（不孝到極）。後--來請拳頭師父來看，食傷藥，倒成禮拜才起床。厝邊看見伊這號子，就 kap 福源伯參詳講：「寫稟對官廳入，hou7 伊去關 ti7浮浪者收容所。」福源伯起頭真 m7 甘，後來看破教無法，就 ka7伊 入稟  。Koh 3，4 日，警察廳就來調查，第先叫去留滯幾若日，問父母 e5 意見，攏同意就送落法院。7月初八頂晡8點公判，伊e5 舊案作賊博局8擺，中間姦淫濟濟項；koh 這擺 e5 忤虐，大大不孝。就定罪 beh ka7 伊關 ti7 浮浪所 6 年。決定7月初十 beh 出發。
7月初十透早 6 點外，所有 e5 犯人攏牽 beh 去坐火車。In 所tiam3 e5 城市 ti7 保定，對法院留滯場到車頭倚3哩路。hit日70 外個 beh 受解送到浮浪者 e5 收容所；中間有一個婦人人，用鴉片攪糜來 thau7   死 in 翁，也一個是小弟為財產相爭 e5 事，thai5 死兄哥，ka7 hiat hou7 水流 。Ah！講 be7 了，攏是社會 e5 蛀虫。70 外個排一列；有 e5 衫破破，有 e5 腳生疼爛 hap-hap，有 e5 大肚桶，面黃phi-phi；有 e5 舉 枴仔，有 e5 頭毛 sam3-sam3。7 點時鐘彈，逐個對監獄出--來；兩個縛做伙，一對一對，攏穿紅杉掛鐵鍊，也有 e5 抱子 teh 食奶。Ah！真可憐；有 e5 囡仔餓到瘦 pi-pa ，也無甚物奶thang hou7 in 食。火車 7點 45 分 beh 出發，所以真趕緊，看守真橫逆，真惡，直直 ka7 in 拖，行較慢-- e5 ，用腳 ka7 in cham3 （罪 e5 報應，應該）攏無憐憫 e5 心。Ah！Hiah e5 犯人 e5 父母，某子濟濟來 ti7 監獄e5 門口 teh 等 beh 看伊 e5 子。福源姆--ah chhoa7 伊 e5 新婦 kap 伊 e5 查某子美懷ah 徛 ti7 監獄前路邊 e5 榕腳 teh看。一對一對直直過，看到尾仔第三對，就是伊 e5 子 kap iau2 一個 thai5人犯鍊作伙，看守牽--leh。無張持福源姆--ah 續心酸哮-- 出--來，teh 叫伊 e5 子；新婦、查某子也流目屎（較歹也是子）。天賜--ah 停腳越過來看，hou7 看守 ka7 伊 sai--落去，講 m7 準伊路中 kap 人講話。Tiap仔久土粉 phong-phong eng，就到車頭。
浮浪者收容所 ti7 蒙古，近西伯利亞這 e5 城號做 Mai7-mai2 城。火車著對北京、張家口、Lun5-khou2 經過。路頭著坐倚成10日 e5 火車。福源姆看子 hou7 看守摑，就那m7 甘心，倒e 犯人 e5 後面直直行到車頭。到位已經 7 點30 分，koh 15 分鐘就 beh 出發。所以無歇睏，liam5-p iN一對，一對牽上火車，是 hou7 in 坐 ti7 貨物車，chhu 稻稿   hou7 in 坐，款待 in 親像豬。到點火車 pi-a2 彈，就開車。福源姆  kap 新婦、查某子美懷 ah 開聲哭到 oN3-oN3 叫。天賜-- ah面攏無越出來看 in，敢是 teh m7 願in ka7 伊入稟抑是 teh 憂悶。無情 e5 火車直直行--去。福源姆一時續暈倒在 ti7 土腳。
3.病床 e5 目屎
Ti7 停車場 e5 警察緊走倚--來。驛長大家就 chhah 入一，2 等 e5 thai7- hap8 室，hou7 伊倒 ti7 軟軟 e5 椅，緊舀冷水來 ka7 伊u3   頭殼， kap 胸坎，停 tiap-a2 久就知人，驛長有將淡薄葡萄酒hou7 伊 lim， 就精英，這是老人血氣衰 lam2 koh 一 時過頭煩惱，血續抱心  。伊精神起來， kap 新婦查某子沿路哮。想見家己歹命；前好額，今散hiong；子連連死，偆這個又不孝，雖罔活，iau2-koh 親像死。3個宛然親像送葬倒 --來一樣。厝邊大家真同情來安慰，講：「玉不琢不成器。」Ah！He就是替咱教示， 均抵  若 be7 改變，不時定惱氣，歹名聲 m7值著離咱遠遠，也生死是天數，均抵若 beh 死，ti7 厝裡定濫糝作，iau2較危險。去 hia 食，睏照時，koh 做工運動，破病有浮浪所 e5 醫生便便，比厝裡iau2較隱 ouh！大家一嘴一舌 teh ka7 伊苦勸；中間也有hit號無知--e5 來到te3 kap 伊哮到 chhngh-chhngh 叫；總是福源姆聽大家所勸有理氣就受安慰。Koh 福源伯也 teh 罵按怎 hiah m7 擔輸贏，就 m7 敢哮。
Chia 且按下，來講天賜-- ah ti7 車內，看守到3頓將飯丸一人一丸，約略倚兩碗飯，也將一粒鹹梅仔， kap 淡薄菜頭仔 hou7 in配。平素一暝開著十幾 箍ou：五柳枝，紅燒魚，繡球丸，喝拳 lim 酒，酌婦 koaN7瓶  ；今仔日來到 chia 著食飯丸。飯丸 e5 米無甚物白，糙糙食著澀澀；koh 無湯thang配，hou7 伊餓幾若頓，隔日，是第2日 e5 暗時，到近張家口 e5 位，大家睏恬靜，當火車 teh 行 e5 中間，看火車行真慢就 chhoah 斷鐵鍊天賜-- ah 對火車頂跳--出去。因為這所在 ti7 成禮拜前有大水，所以路有略仔崩，chit-tiap8 teh 修理，所以行較慢。看守聽有人跳落火車 e5 聲，知有犯人逃走，緊調查，就知是天賜-- ah。緊thang知車長停車。大家緊落來chhoe7。看守直直歕非常警戒 e5 pi-a2,驚醒 ti7 工寮修理火車路--e5 。今仔日是出發 e5 第2日，因為是12暝，所以有小可月，路光光。天賜跳--落--來 e5 時，倒腳 e5 大頭拇有觸一空真大空，血涔涔流；m7-ku2 看 hiah 濟人 teh 包，pi-a2 ki-ki 叫。所以 m7 知疼直直拚。可惜暗時，路無熟，就 hou7 ti7 hia 修理鐵路 e5 人夫圍--著。眾人也為著伊攏落車，等到 13 早起才koh 起行。本著關 6 年，今著關8 年 （討皮疼）。Koh 7 日外就到Mai7-mai2 城。到位街路 e5 人圍圍出來看。城裡 e5 人，ti7 前日看新聞，攏知一個不孝 e5 青年到張家口附近走犯，所以大家ai3 ka7 伊看生做甚麼款。看了有 e5 搖頭、有 e5 phui3瀾、有 e5 ka7 伊 gin5、有 e5 流目屎，想著扑算 hit e5 青年標緻，liu2-liah8  ，按怎會不孝 koh 走犯。天賜--ah 跛--a7- 跛，所以人攏會認得，koh 前日新聞也有伊 e5 像。所以一時真見笑面紅紅，頭 chhih-chhih，直直行。（也有良心）。Koh tiap仔久就到監獄門。這 e5 監獄規模真大，牆壁倚 2 丈懸，成 丈闊。門口有兩個兵舉槍 teh 顧。 因為 ti7 chia 是關非常 e5 犯人，所以兵營有特派步兵 ti7 chia teh 看守。到門口，一個一個過點名就入去，ti7 這內面插翅都難飛。 
時日真快過，對入--來，目 一 choah8 laim5-p iN 倚4 年--lah。又一日天賜--ah 著tng5-chek-hu-su e5 病，真傷重，對腸仔 2 擺出血，獄醫按算醫 be7 好--lah。Hit 時親像beh死良心發現，想著伊 e5 父母，koh 親像 koh 看 in 老母 ti7 車頭 teh 哭 e5 款到明明。對an-ni一時 ti7 床中流目屎，想講：「這 pang 天那 hou7 伊會好--起--來，伊的確beh改變來有孝； m7-ku2 已經才傷重。」
4.某子啼哭
天無放 sak 人 ，既然有一 sut 仔反悔，病就漸漸好。到月外日後就猶原照原。
Ti7 監內 e5 規矩是真嚴。每禮拜有請幾若個牧師來 ti7 監內講道理 hou7 犯人聽；總是天賜--ah 到極硬心，有時 teh 破病，這項hit項 m7 願承受道理。Chia 且按下。
講 in 老母對車頭倒--去，到今仔日 4 年--啦，逐時念伊 e5 子，koh 對法院通知，講 in 子 ti7 半路走犯，加定兩年。心那艱苦，想--著就哮。也天賜--ah e5 某，ti7 伊beh去 e5 時已經有身，去了成半年，就生一個查某子，in 媽 ka7 伊號做媽等--ah，意思是阿媽直直 teh 等 in 阿爸倒--來，新婦若看這個子，也是目屎chun2飯吞。今年 4歲，phut-phut 跳，真活動，得人疼；總是 m7 bat 看見老父。福源姆 e5目珠定定哮續變真霧；福源伯老歲仔去賣鹹酸甜；ta-ke 新婦 ka7人洗衫，舉 針，來度過日；小妹美懷 ah 今年12歲--啦，小學校 2 年生，生做真 sui2 ，乖，koh gau5 讀冊，thang做通家 e5 安慰。
Koh 講到天賜- -ah 對病後，心一sut 仔較反悔，所以較骨力做工，逐項照規矩有禮數。對an-ni 浮浪所長就特赦伊偆 5 年。到 5 年足，關監第 5 年 e5 6月尾，對監獄有一張批寄--倒 --來，拆開知是 in 子天賜-ah 寄--e5 ，通家歡喜到流目屎。批大概是講伊 ti7 hia 遇病險死，也今伊有反悔，監獄長beh hou7 伊 ti7 後月日倒--來。讀了大家ma3-ma3 哭，福源姆出去庭中央跪 teh 拜天地。
到 7月15早起天 phu2 光，有一 個 人舉枴仔，穿草鞋，衣冠整齊，背 hit 個包袱仔直直對大門入--來。福源姆--ah 透早起來beh開門，看著，知是天賜-- ah！Ah！2 個母仔子攬 teh 直直哭。天賜-- ah 跪落叫講， 阿娘！我得罪天也有得罪你，我真見笑 m7 敢叫做你 e5 子。一時驚醒福源伯，內面 e5 人chong5-chong5 出--來。媽等-- ah 5 歲也 kap 人哭 kah ma3-ma3 叫，厝邊大家攏走來看，m7 知，叫是啥人昨暝死。（Che 是歡喜 e5 極頭）。厝邊看了，也歡喜到 be7 顧得。天賜 e5 某也真歡喜，為丈夫守生寡 5 年，也顧這個子，天賜--ah 就抱子，將包袱仔 hou7 婦人人 koaN7，大家入廳裡，媽等--ah 金金相 in 老父，m7 bat 看--見。一時家內大歡喜，就laim5-piN備辦食早頓。食飽 thau2 包袱，入監獄 5 年趁倚 300 箍，也學一項工藝：會曉做藤椅、藤籃，功夫真好。就將錢提交代老父。老父也歡喜到流目屎。一家 e5 歡喜 oh 得形容，親像beh死 e5 家庭 koh 復興。福源伯就去買菜，hit 暝辦 chheN-chhau，請厝邊鄰右大家相 kap 歡喜。
天賜--ah 也不止立志，對 chia 起，beh認真經營 e5 款式，就將所有 e5錢，一半去買藤，來開藤椅店，店號號做復興。做年外生理真好；可惜錢好趁，續娶細姨，細姨得寵弄權，內面 chhaN7-chhaN7叫，不時冤家。細姨是相當好過 e5 人 e5 查某子，koh 有讀冊。所以得天賜--ah疼，款待大某續變做親像查某kan2,媽等ah beh一 chiam   也著對in 阿娘提。因為 in 老父叫媽等--ah著叫細姨阿娘，也叫大某做阿母。Ah！可憐，為伊受苦，khiN5-家  ，守生寡 e5 頭毛結髮，今仔日攏無一 sut 仔想著。著煮食，連細姨 e5 衫也著 ka7 伊洗。Beh出去若無問細姨有聲就 m7 敢去；總是 ta-ke較疼大--e5 ：因為是伊自細育--e5,那查某子--leh。所以有一日，天賜--ah 出外補貨，厝裡 2個大某細姨冤家。Ta-ke有扑細姨。細姨 m7 願，天賜--ah 倒--來 ka7 伊tau5  ，天賜--ah 就扑大某，一家亂操操。Hit暝大某chheh心對後尾出--去，beh去跳落水（勸人 m7-thang娶細姨，穩當 be7和）。
5.非常 e5 調查
天賜-- ah in 大某對後尾門出--去，ti7 in 後尾有一條溪仔，人外水。伊也常常 ti7 hia 洗衫。到溪墘看著 hiah e5 洗衫 e5 石頭位，那 m7 願。天賜--ah 受關 e5 時伊 ti7 hia 洗衫來度過日，養飼 ta-ke-koaN e5 艱苦，就開聲大哭，想伊今仔日出世真 m7 值。想伊e5 歹命做人 e5 新婦仔，倒e 翁受苦嘗鹽搵醋   ，守生寡，到今仔日較好過，就 hou7 細姨 khe2-cheh8  。那想那 m7願；koh 昨日hou7 天賜--ah 扑，kong3到流鼻血 bak 著衫，牽衫仔起來看，那 m7 願，就決意beh跳--落去死；m7-ku2 一心想著生命子 Ma2-tan2-- ah 今年 7 歲，伊 一人若死，子就無母。想了就 koh un 落去溪邊哮。
離幾若十步，有一個人暗時 teh 下 ko5  ，放釣beh掠魚，伊想講是查某人 e5 翁死 teh 哭，也不解其意，koh 是少年人，所以無倚來 ka7 伊看。婦人人哮哮leh想講，均抵活也無彩講，因為活 teh ma7 無權thang教子，連一chiam 錢也著對細姨討，活 teh 是白做查某 kan2。對an-ni 就 khia7--起--來，chheh心跳對溪底落去。Hit e5 tng 魚 e5 查埔人緊走來看，已經沉--落去ah。Tng 魚--e5 緊 chhang3 水 bi7 落去 ka7 伊舉--起--來，食真濟水。伊緊 ka7 伊抱起溪邊，ka7 伊靠大石，hou7 伊 吐水出--來，佳哉iau teh 喘氣。
到 10 點外厝裡媽等--ah teh 嘴礁討beh食茶，chhoe7 無母，teh 哮，扑醒阿媽，hit tiap8 大家才知內面無人。Chhoe7 來 chhoe7 去攏無，緊去報警察鬥 chhoe7,才chhoe7 著 ti7 後壁哩外路 e5 溪墘，ti7 樹腳 naih-a naih。到位 tng 魚 e5 也 teh 喝救人，真抵好。an-ni 大家就設法倒--去，身軀tam5 lok8-lok8,緊 ka7 伊換衫褲，kah hou7 伊燒，煎高麗hou7 伊食，面攏白白死殺，隔成月日才勇。天賜--ah 一時也真驚，細姨連行倚來看 to 無，做伊睏，警察真受氣。叫天賜--ah 去派出所說諭，（細姨thang可惡）。對 hia 起，天賜--ah 也一 sut 仔較 m7 敢 koh 扑伊。
一日有一 人，來 ka7 伊買十塊 the 椅，講價 e5 時ta-ke加話，續那嚷那大聲，福源伯也出來喝，be7 恬，續相扑。hit個人客罵伊「浮浪者貨」，原性再現，起腳 ka7 伊踢一下，人客，倒--落去，停真久攏無 ngiauh8,伊知是歹事--lah，就起腳逃走。
人去報告，liam5-piN檢察醫 kap 保定城官立 e5 病院長來驗，驗了脾臟破裂，因為hit個人客平時帶下消，teng7 脾真大。所以錯手 hou7 伊扑死。福源伯 in真驚。警察beh對 in 討天賜--ah；但是 m7 知，因為已經逃走-- lah。對an-ni就出新聞，畫形像，因為是前科8擺，也 bat ti7 浮浪者收容所 5 年舊犯。所以通國特別 e5 注意，的確beh掠到著。出賞格，掠著 e5 人 賞金四百，來報 e5 人賞金一百
6.天公壇 e5 籤詩
天賜-- ah 對扑死人就直直走，改名換姓，前姓陳名天賜，這pang 改做林天來，今年 30 歲左右，嘴鬚底真好，所以就留嘴鬚，日bih，暗時行，若見歇客店就換名。直直走落來到南京，chia且按下。
講到厝--nih，福源伯 in 兩老-- e5 煩惱到 be7 講得。店收收起--來。細姨看天賜--ah 扑死人無偌久就倒去後頭，請離緣轉嫁（che 是一般細姨 e5 心）。大某猶原 khiN5-家。到媽等--ah 8 歲就 hou7 伊入小學校。hit時美懷 ah 15 歲，小學校 6 年，阿姑、孫仔逐日 chhoa7 去讀冊。對開店，生理偆倚 3，2擔   錢，hou7 細姨tut8 倚 chiaN5 擔出--去。（細姨較濟是an-ni ）後手偆倚一擔，總是 ui7 扑死人罰金 500 箍，後手偆 m7- chiaN5 錢。這家 5 頭嘴，也是真 oh 過，天賜--ah e5 婦人人猶原著 koh ka7 人洗衫舉 針來 khiN5 家。也近來福源伯kau7煩惱，koh 老--lah。伊帶這 e5 he-ku，所以 be7 koh做生理仔--lah。對an-ni 所費真 an5 繃。逐日e埔時仔讀冊煞，美懷 ah kap 孫仔常常去拾番薯，拾柴，chia且按下。
天賜--ah 直直走到南京。beh走e5 時，ti7 大櫃內 sa 200 lian5 銀，走月外日，來到 chia 偆 100 左右，有時枵飢失頓，無眠跑路；koh 逐時驚心，良心自責。常常暗時睏，眠夢人追到位，嚇醒。所以變真瘦身軀所偆 e5 錢若開了看beh怎樣。所以就想beh變小生理仔來做，也愛知看伊 e5 運途怎樣，就去南京 e5 天公壇抽籤。真誠心買好 e5 燭仔 kap 壽金。頭鬃尾放直直，一殿拜過一殿。入到上後殿就燒香、點燭、獻禮物，就跪落來求玉皇上帝庇佑，求了就跋杯，問看伊 ti7 時會出運。連跋幾若遍攏是受氣杯。一時心大艱苦，伊後來下真濟 he7,向望玉皇 chhoe7 伊出運，連連跋倚30 外 e5 杯，到尾就應杯，（he 是自然；跋久凊采 peng2,ma7 有杯）。後--來就去抽籤，籤詩 e5 句是講： 
暗中燭火失光輝。明顯金星藏雲裡。
舉目細尋何不得。傾心一察寧西歸。
Am3-tiong chiok-houN2，sit kong-hui，Beng5-hian2 kim-seng， chong5 hun5-li2;
Ku2-bok8 se3-sim5,ho5 put-tek，Kheng-sim it-chhat， leng5 se-kui.
解說是講，暗中燭仔火續hoa--去，可惜天頂光光 e5 金星，也 hou7雲蓋密 teh；舉頭詳細看，較chhoe7 都 chhoe7 無，chheh心一下想，寧可著轉來西天，意思是死較好。天賜-- ah 讀了這時面失色，知所講e5 意思是真 m7 好，心中暗暗真驚，提淡薄錢 hou7 和尚添油香就出--來。對廟前 e5 旗竿腳過，看一張公告，畫一個像，大寫2 字領賞；也下面說明：「講起人若掠著陳天賜beh賞金 500 箍」。看了不知不覺家己吐一下大氣講；「Ah！今仔日我做人，到 chia 天beh絕我 e5 性命--liauh」，cham3一 下 腳，目屎流--出--來。抵 teh 講話 e5 時，後壁一個賣杏仁茶-- e5 倚來聽著伊講an-ni ，一擔杏仁茶緊放--落起，就對後壁beh來攬--伊。伊有聽人 tng3物落土 e5 聲就越過來，抵hit個人 beh攬--伊，伊知影話講了落口--lah，想beh走。Hit人進前 ka7 伊攬--teh，兩個 tiam3 hia ian2。Hit陣抵天 phu2 光，較無人過路。ian2真久，天賜--ah有拳頭就滾開，對南門直直走。Hit個人喝賊，講穿烏衫，白帆布--e5,hit個就是。天賜--ah 知事勢迫--lah，人直直拚出街路，店內 e5 人來鬥圍。抵走到南門口一 個斡巷仔，伊 e5 烏衫褪 hiat-kak8,鞋也褪--起--來，變換褪赤腳穿白衫直直走，也 kap 人喝賊。
7.福氣到門
到 hia 有濟濟巷仔斡來斡去，對an-ni 人 續jiok 無尾 choa7。大家續顛倒嫌賣杏仁茶--e5 白賊；總是賣杏仁茶--e 真 m7 願；m7-ku2 對hit tiap8 起大家真注意，四界攏派特務探偵 kap 警察，穿平常服四界巡 teh tng 。且按下。天賜--ah 知事勢歹，城內 tiam3 be7 tiau5,就去古物商買幾若領舊衫，有時就打扮做土水師父，有時就打扮做 舉物 e5 綑工苦力  。也城內 m7 敢 倒a，走去 tiam3 草地，也暗時才去一間用水 la5-gia5 teh 舂米 e5 米工場鬥做工，經過 成半年攏無人知。對an-ni 警羅 e5命令漸漸 leng7。Chia 且按下。
講厝裡 5 人，勤苦 teh 過日。有一日ti7 保定城 e5 教會，ti7 學校歇熱中，有順機會開兒童夏期學校，每日大人囡仔幾若百人，講師真有囡仔緣，gau5 講囡仔古，畫尪仔，koh 教心適歌，也有女教員 e5 音樂真 gau5 teh 幫贊。所以囡仔 3，5 個做一群 teh 去赴，頭尾開三禮拜。中站，倚 8，9日e5 時美懷 ah kap in 孫仔 chhoa7 入去聽。hit下晡先生 teh 講這個故事，意思是講：「人有甚麼艱苦若有就耶穌，就會得 thau2 放，行平坦 e5 路 e5 意思」，聽了美懷 ah 大受感激。就將這層事倒去 報 in阿娘知。In 阿娘真歡喜，講：「敢有影有這層事，ti7 佗位 teh 講？」美懷 ah ka7 伊講：「ti7 拜堂，每下晡 2 點講起也有大人去 teh 聽。」In 老母就 ka7 美懷 ah 講，明仔再才偷 chhoa7 來去聽，因為福源伯是極信佛，前無頭路也 bat 去做法官。所以真鐵齒，若聽人 ti7 路邊 teh 佈道，伊著ka7 人 chhoh-chhoh leh，才甘願 koh 行去，真到極 e5 怨恨道理。所以 in m7 敢hou7 伊知。連連去聽 3，4 日，也 ti7 拜六下晡，囡仔 e5 聚集已經煞。先生看大人真濟就 koh 將約翰3：16 節做題目koh 講倚 30 分久hou7 hia e5 大人聽。福源姆聽了大感激，be7禁--得續流目屎。到煞伊就倚去問先生講：「先生啊！主m7 知beh救我抑 m7?」先生看伊 teh 哮koh 所問 e5 話是真實在，也心中有偌憂悶 e5 款式。就請伊入後廳牧師宿舍來坐。Koh kap 伊談論道理，也問伊 e5 情形，就將濟濟話安慰勉勵伊有請伊明仔日來禮拜。伊應先生講，m7 敢，因為丈夫是大反對耶穌教 e5 人。對an-ni 牧師就請一位英國姑娘 ka7 伊講明仔日請伊去姊妹 in 兜 chhoa7 伊來禮拜。福源姆講好，就相辭倒--去。
Hit暝昏福源姆一心真歡喜講，今仔日得著道理。論得救 e5 事iau-boe7明；m7-ku2 想講有主會替伊 thau2開重擔，kiam2-chhai2會 hou7 伊 e5 子平安倒--來。因為對逃走到今，半年較加，不知去向，m7 知死抑活。所以暝日目屎流無乾。今仔日聽主會救人。Oa3!心加真開，所以伊向望來聽道理，就耶穌會救伊 e5 子平安倒-來（抵抵是an-ni ）心就真安慰；m7-ku2 一心真驚，因為老--e5 m7 知，也明仔日姑娘若來敢 hou7 伊歹聲嗽就真失禮ouh！想了歸暝續免睏。
到明仔日姑娘 kap 一 個主日學 e5 女教員就來 chhoe7 伊，hit時是7點外，倚8點，意思是續beh招美懷 ah kap 媽等--ah 去讀主日學，所以量較早chhoe7 in，福源伯這兩日有略仔 hou7感--著，所以睏真晏。Ti7 房--裡聽見有人 teh 講耶穌會救咱，m7 免煩惱，這項hit項。福源伯對眠床chhia--起--來，開聲就 chhoh，sa 一枝大管薰吹，陷眠陷眠，目珠花花就撞--出--來，看見姑娘 ti7 hia坐，就大罵紅毛番、番婆，你來chia beh創甚麼？福源姆心大艱苦，嫌 thai2 hiah 無禮，人伊來是好意。抵 teh講 e5 時，福源伯將薰吹頭就ka7 伊 khian--落去，摃著頭額，血chim-chim流，in 新婦緊對福源伯 e5 薰吹 ka7 伊 lak8-tiau5--咧。媽等--ah 真驚，開聲直直哭阿娘姑娘 kap 主日學先生一時真歹勢，續真無意神。一內面 chhiang7-chhiang7 滾，無扑算好意續換歹意
8. 8月15暝
福源姆 hou7 福源伯摃一下血chim-chim流，就真 m7 願，chhih8 倚beh去扑福源伯。姑娘緊 ka7 伊 giu2--leh，ka7 in 佔開。福源伯看著 ka7 福源姆摃一下，血流到an-ni ，一時也較忍手。主日學 e5 女教員緊走去對面西醫店，提棉仔 kap 藥仔繃帶來 ka7 伊止血，續 ka7 伊糊，m7-ku2 福源伯真無歡喜，iau直直罵番仔教，死了無人哭，歹話直直出。所以姑娘看世面 m7 好，ka7 福源姆糊好就相辭倒 --去。福源姆心真艱苦就相辭出大門直直 ka7 in 會失禮，講：「老人若無 ti7--teh，伊才beh差囡仔去請 in 來坐。」兩人真歡喜，知福源姆 e5 心無餒志，就 kap 伊相辭倒--去。將這層事講 hou7 牧師聽。大家聽了真悲傷，就約束著替 in 祈禱。Koh 成10日，福源伯就出外去北京beh去朝天宮割香，要緊是beh向望天上聖母特別開恩，救 in 子天賜--ah。往回就成禮拜久。Hit時福源姆--ah差美懷 ah 去請姑娘 in 來坐。
姑娘姓高，性情極溫馴，講話輕聲細說。中國話be7十分 e5 gau5講，所以hit個主日學先生也 kap 伊做伙來。Hit個主日學先生現時boe7嫁，前 bat 做娼妓 ti7 泰樂園，叫做林秀玉，生做真好。天賜--ah 也 bat kap 伊交陪，hit時 kap 伊真像心約beh嫁--伊。到這 2 年前已經得著道理。牧師出錢 ka7 伊贖--出--來。也有去讀婦學一年外。真 gau5 讀，聖冊道理真 bat。這 tiap8 teh 教姑娘e5 中國話。所以 kap 伊做伙去。伊 e5 心也是真可憐天賜--ah，真愛救--伊，愛伊同行天路。所以（信主 e5 人應該有這號心）逐日 kap 姑娘來 chhoe7 in，中晝頓常常 hou7 in 請，an-ni 連連倚成禮拜久。美懷 ah 真巧，koh小學校已經beh卒業--lah。所以做伙讀漢文 e5 聖冊，詩，攏會行。新婦， kap 福源姆大家也學幾若首詩，也學祈禱。忽然 ti7 成禮拜久，通家大歡喜，兄嫂小姑攏勤勤讀詩，聖經。阿嫂無讀冊 m7 bat 字。美懷 ah 教--伊，an-ni 兩個續真相好。灶前灶後定念詩冊，續be7記得憂悶 e5 事。福源姆也笑 gi7-gi7。常常暗暗祈禱上帝，伊信上帝會救伊 e5 家。到一禮拜後福源伯去割香倒--來，看內面大各樣：前逐暗福源姆都哮，新婦定帶孝男面，an2-choaN2今大家 thai2 攏變歡頭喜面，笑 gi7-gi7?福源伯想攏be7曉得。新婦也較有禮數。兄嫂小姑也真好，常常做伙講話，也做伙唸聖冊，唸到無掛食飯。Tiam3後壁溝笑到哈哈叫。永過攏是厝前厝後 teh 偷哮，今是 teh笑，那想那不明。就叫美懷 ah提 in teh 唸 e5 冊來 hou7 伊看。美懷ah 就提--來，真驚，驚 in 阿爸 ka7 伊khian--落去。就忍忍無啥敢倚--來，福源伯續愛笑，想著伊前日 e5衝碰，續致到某子才驚--伊。伊就 ka7 伊講：「免驚--lah，你是 kap lin2 嫂ah teh 唸啥貨，an2-choaN2唸到 hiah 好笑？」美懷 ah 就提倚--去，福源伯目珠花花，就提目鏡起來掛。抵掀一首講：「我聽耶穌 e5 聲講明，lin2 攏 tiam3 這世間；見若   勞苦來我面前，逐人攏有平安，勻勻」 總是福源伯kan-ta讀四字講「我聽耶穌」就真受氣，將hit本冊 ka7 伊 piaN 對塗腳落去，惡美懷 ah 去佗位 ka7人提hit號番仔冊。美懷 ah 一時驚到面青sun2-sun2。福源姆 ti7 房--裡聽老--e5 teh 罵到 hiah 大聲，就出來 ka7 伊看。也看冊 ti7 塗腳，就緊拾--起--來，緊 chhoa7 美懷 ah 走，恬恬無插--伊。隔成月日看內面果然真各樣：前宛然活地獄；這 tiap8 變若樂園。只有伊一人 kap in 無同，若較罵-- in 也是 teh 唸。也beh食飯 e5 時伊 e5 目珠kheh-kheh，in 也kheh；kan-ta伊一個無kheh-kheh就食。到有一日福源伯 he-ku直直 tu7--起--來，真傷重，查某子新婦攏跪 teh 替伊祈禱。福源姆定坐 ti7 眠床頭講道理 hou7聽。聽了大受感動就歡喜信耶穌家己也常常祈禱。（真恭喜，聖道 e5 權能）。到8月半hit暝，月真光，半暝後翻一點忽然病真傷重，顧 e5 人攏sian7,tuh-ku去。忽然聽福源伯喝講：「主ah，我 ti7 chia 請你接納我。」福源姆 in大家hiahN3精神，看伊氣已經斷，享壽 69 歲。福源姆一心大憂悶，內面大家開聲哮；總是一面受安慰：因為知伊有 hou7 主拯救。所以大家跪落祈禱，等候天光設法埋葬 e5 事。到天光福源姆就叫美懷 ah 去請牧師。
9.青狂彈 e5 火車螺
天光美懷 ah 就去 chhoe7 林秀玉先生也去 chhoe7 牧師。將所經過 e5 事，頭尾攏講 hou7 牧師聽，牧師姑娘大家也一心憂悶，一心歡喜福源伯有得救 e5 款式。就安慰美懷 ah， kap 伊約束下晡 4 點beh招濟濟會友去送葬。hit日抵抵拜 2，e晡 2 點有婦人祈禱會，倚有 100連人來聚集。高姑娘將這層事 ti7 祈禱會講 hou7 姊妹知，大家聽了真同情。濟濟歡喜去送葬，到 3 點祈禱會煞，就隨人倒 去備辦，有人 續通知別 e5 朋友。所以hit下晡 e5 送葬有 200 外人，4 點大家攏齊集到福源伯 e5 家，福源姆出來迎接，也將情形講 hou7 牧師聽，講福源伯雖罔照道理iau-boe7啥知；總是歡喜逐項照道理 e5 禮數來埋葬。對an-ni 牧師真歡喜，就照禮數來埋葬伊。大家顯出極同情 e5 款，相 kap 到墓，濟濟姊妹也 kap in 流目屎。到 5 點外，葬式明白。牧師知姊妹近來歹過，頭嘴一家 5 個，koh 福源伯破病開費，也無甚麼好來路；iau-koh埋葬費開濟濟。就舉議對會葬 e5 兄弟姊妹，一人濟少募集淡薄，共倚50 箍，自an-ni 送福源姆去用。福源姆 m7 承受；總是後來受牧師 kap 眾人 e5 好意；就歡喜承受也流目屎說謝。了後大家四散；總是高姑娘 kap 林秀玉先生真同情， kap 福源姆做伙到厝安慰伊。
時日真快過，liam5-piN 到過年 e5 四--月。hit時媽等--ah 升過小學校 2年，美懷 ah 少學校卒業。卒業式hit日老母也去看。美懷 ah 頭名。Oah！老母滿腹 e5 歡喜。出席爭勤，品行方正，hou7 通校e5 先生o-lo2。對an-ni 姑娘就對牧師紹介，薦伊入咱教會設 e5 女學。福源姆 m7 敢；因為知無氣力，姑娘真好意，答應beh替伊設法。因為 in看這個查某囡仔生做 sui2 乖 koh伶俐，jin5-jia2   gau5 讀冊。禮拜日m7 bat無禮拜，真熱心。今年抵 16 歲，是真會培養得，有大向望 e5 查某囡仔。所以直直鼓舞福源姆著 hou7 伊讀，福源姆受 in e5 鼓舞，查某子也真愛讀，對an-ni 4 月就 koh 去讀保定城 e5 長老教高等女學院。今chia 請按下。
講天賜--ah tiam3 南京附近莊社 e5 舂米工場做若力，度過日。有一日染著破病，是作痢 ，不時放，人變真瘦真歹看，無人thang照顧伊，衫仔褲破iam5-iam5,身驅全sian，頭毛扑結球。睏 ti7一間破破守更寮仔，身軀臭 hian3 ti7-toah8,只有狗是伊 e5 好朋友。對 hia 過 e5 人濟濟人 phui3 嘴瀾，有 e5 掩鼻空。Ah！到 chia 天賜--ah 家己想了情真盡，beh 倒 --去也無路費，身軀只有偆 8 chiam 錢；也若倒去 hou7 人知，人也是beh掠，進無步，退無路，均抵活--teh 也是死，oh 得有出頭天 e5 日子，想來想去就決心beh做火車擋（悽慘落魄e5 極頭thang鑑戒後來 e5 青年）。就爬起來，phian5 抑 phian5。也 tiam3 hia 離倚成哩路有火車路，就是南京beh去蘇州，上海 e5 線路。Chia且按下。講厝--裡對幾若日前福原姆 kap 新婦家內 e5 人攏忽然心真艱苦，親像有石頭塞 teh；總是 in e5 心無餒志。早起下昏 ta-ke新婦 kap 孫仔攏聚集禮拜，無一擺無為著伊 e5 子天賜--ah來祈禱。特別，對這近日心大艱苦，大家較迫切祈禱到 ta-ke新婦流目屎，求上帝著救伊 e5 子。
忽然 ti7 拜六e晡，女學院 e5 外出日美懷 ah 對女學倒 --來也對老母講才久忽然心也真艱苦。昨暝夢見 in 兄破病真傷重。講倒 ti7 路邊暗時也無蓋被。講了大家談論，就 ta-ke新婦，母子兄嫂小姑 3 個跪跪 teh 啼哭流目屎迫切求上帝。
講天賜--ah 若真有 ti7-teh 就望主救伊脫離艱苦救回頭，（in 雖罔 m7 知天賜--ah e5 死活；總是照in e5 意思信伊iau活；也深信上帝，迫切暝日祈禱無厭。Thang可取）；Chia且按下。講天賜--ah。真實直直 phian5,phian5 到火車路邊。就倒ti7 車路--裡beh等急行車對 hia koh過。Hit時抵黃昏暗 7 點連 koh 倚半點鐘久，成實，對南京起身beh去上海赴火船出帆期 e5最大急行車 teh 來。Hit e5 火車hu3-hu3 叫 e5 聲，天賜--ah e5 頭殼倒 ti7火車路：所以倚 2 哩路就有聽著hit個車聲 hu3-hu3 叫。Ti7 hit時心大艱苦，一心想活 teh 無路用，決斷愛死；一心想伊犯罪 hiah 重，死了若成實有地獄，也伊無錢thang做師公，穩當會落 hong-kou2 石磨；一心想著父母 ti7 保定城車頭，當時beh送伊出發去浮浪所 e5 時哭 kah 暈--落去；也這 pang 若死，穩當會 hou7 父母哮較 thiam2;koh 一心也想著伊 e5 子媽等--ah 今年九歲--lah，就想死 m7 值；m7-ku2 無死到 chia 均抵也是行無路--lah。所以哭哭--leh，chheh 心beh hou7 伊 kauh。Ah！火車到--lah，倚 10 外丈遠，hoaN7機關車 e5 人，看著有人 ti7 車路，直直彈螺，火車又擋be7恬。Ah！危險 ou3! 危險 ou3!駛火車 e5 人喝到誠大聲。
10.會計驛 e5 錢箱仔
Ah！險險差一點：koh 抵偆丈外遠就會 kauh 著 e5 時，有一個巡車路 e5 鐵路工夫對 hia 來，聽著火車螺 kap 嚷危險 e5 聲，就走倚--來，看天賜-ah 倒 ti7 hia，緊緊 ka7 伊拖走。抵拖離車路 3, 4 尺遠，火車抵到位，佳哉對an-ni koah 無著。 火車對an-ni 直直過，人客大家真驚，攏 aN3 對窗仔外出來看火車過了，線路工夫將天賜--ah ka7 伊 chhoa7 去警察。Hit時真瘦beh死beh死，今年 33 歲--lah，嘴鬚無修面無洗 kap 早前大各樣。前開藤椅店hit時有錢，娶細姨，發福，無嘴鬚；這 tiap8 一個親像鬼。無人會認得，也 kap 前 hou7 人畫像beh掠 e5 形大各樣。也伊講伊是蘇州城附近 e5 艱苦人，姓林名天來來南京趁食。所以警察無僥疑（支那 e5 戶口無整齊）就 ka7 伊送入行旅病院（出外人破病收容e5 位）。入院成禮拜就已經較好。有一暝睏--去，良心自責，夢見伊 ti7 厝--裡賣藤椅 kap 人客相扑 e5 事，夢了出聲 teh 嚷，嚷講：「Hou7 你死ah！你an2-choaN2罵我浮浪者貨。」嚷了起腳就踢--去，陷眠陷眠踢對屏枋落去。phiang3一個真大聲。隔壁有一個人醒，聽 chiah e5 話心真僥疑。天賜--ah 家己嚇精神，伊知陷眠話有漏口，腳雖是踢一下真疼；總是 m7 敢哀出聲hit個患者，將這層事暗靜ka7 院長講。院長也真細膩，攏 m7 敢扑青驚--伊，總是不止注意 teh 看伊 e5 動作。天賜--ah 對hit暝漏口，家己也無平安。所以家己青驚，續所做 kap 前日無像，就一發 hou7人真注意，家己臭心疑，扑算事會破。到隔幾若日，hit暝月光，就想beh偷走出院。所以就bi 對病室 e5 後尾門出--去。Beh走m7-ku2 無所費，hit時身體已經活動--lah，就入病院 e5 事務室。Chhau3-kham2   hit暝事務室 e5 門 koh 無鎖，就開--入去。Ti7 會計驛 e5 桌頂，有一個錢櫃仔 ti7-hia。伊就 ti7-hia 用一枝刀仔 teh ka7 伊撟。Hit時抵有一個當值巡病人 e5 醫師 kap 看護婦beh入來舉檢溫器，就喝賊。對an-ni 院內 e5 人攏精神，圍--出--來，koh 病院周圍磚仔牆真懸，走無路，hou7 人掠--著，知是林天來，天光院長真受氣，ka7伊送去南京中央警察司，ka7伊審問，也叫隔壁 e5 患者來對 chi2,講你某暝昏倚半暝後 12 點外，喝講：「Hou7 你死--ah，你按怎罵我浮浪者貨。」He 是甚麼意思？也去召伊去做 ku-li2 hit位 e5 舂米所 e5 人來調查，看 ti7 時才倩這個人。講是對前年 6、 7 月；也 m7 知伊對佗位來。起頭日時無來，攏暗時來做工；也 m7知伊 ti7 甚麼所在睏。那查那僥疑。也召通南京衣服古物商 e5主人，來認看伊所穿 e5 古衣 ti7 叨位買--e5。後來一個出來認講, 是ti7 伊 e5 店--裡買--e5, 是早起時透早來買，iau會認--得。賣伊 2 領；一領是土水師父 e5 舊衫。對an-ni 就真僥疑。警察司長就去提幾若張近來 e5重犯畫形像beh掠 e5 人 e5 像出來。Hou7 賣古衣 e5 頭家 kap 舂米所e5 頭家認，看前伊 e5 款有親像chiah-e5 像內面所有 e5 人形抑無。認來認去，2 個攏講hit個面親像陳天賜hit張。天賜--ah 一時面攏失色。警察司長就直直 ka7 伊查問。罪 teh 收，就應到 ihN-ihN ngh-ngh。對an-ni 就叫電話去照會南警察司。叫 hia 調查前年南警察司 e5 祕密案。調查了，就chhoe7 著某年月日 e5 時，有一個賣杏仁茶--e5 ，講有jiok 著陳天賜 e5 事，就去召賣杏仁茶-- e5 來。賣杏仁茶-- e5 來，liam5-piN 認著。就直指伊 ti7 天公壇看告示吐大氣 cham3 腳講：「苦ah！我 e5 做人，今仔日到 chia 天絕我 e5 路--lah」Tu7 一下。天賜--ah 攏無話（m7 是無報；是日子boe7到，雞卵較密也有縫）面變死人色。對an-ni 姑不chiong著認。就受送落法院，法院直接送hou7 保定城 e5 法院。保定城 e5 法院接著這件事，就決定 ti7 5月初一beh公判。這個事誌有出 ti7 新聞，美懷 ah 第先知，因為女學有買新聞。就走倒來報 in 老母。福源姆聽一下，一心歡喜，一心憂悶。歡喜子iau活；煩惱是煩惱子 hou7 人beh公判。時已經到，5月初一 8 點beh開庭公判。Boe7到點，公庭 e5 人攏滿員。原告是 hou7 伊扑死hit個 人客 e5 子， kap hit日去實地調查 e5警察。問幾若句天賜--ah 知 cheN3無采工，就認。對an-ni 就宣告無期徒刑，ka7 伊送去北京關監。TaN愛知關了怎樣，請看後回。
11.拜二下晡 e5 祈禱會
Boeh出發坐火車去北京監獄 e5 時，福源姆 kap 新婦， kap 美懷 ah，媽等--ah 4 個攏去車頭看。Hit時牧師 kap 姑娘也去。Ti7 車頭大家相認，起頭看守 kap 押送 e5 監獄監督，m7 準 in 講話；但是牧師替福源姆求，就準伊 10 分鐘久母子、翁某、兄妹，父子大家見面。Hit時一時 5 個攬攬 teh，哭到 ou3-ou3 叫親像牛。驚著通車場 e5 人，一時車頭 e5 人客亂滾滾：看守 kap 警察喝 in 著恬恬，m7-thang哮；若無 m7 准 in 講話。In 就恬恬，福源姆就 ka7 伊講，子--ah 你 e5 阿爸已經 ti7 舊年8月15中秋暝死--去--lah，一家偆 4 人：美懷 ah 去入女學，媽等--ah 去讀小學校，艱苦 teh 過日。也上要緊 ka7 伊講，今全家攏有拜上帝。總是天賜--ah iau是怨恨道理；m7-ku2 這 tiap8 聽 in 老母講牧師 e5 厚待 kap 小妹受姑娘幫贊去讀女學，一時卻也是感心；m7-ku2 是這耳入hit耳出。福源姆講了就跪落替伊祈禱，求上帝救--伊。伊做伊目珠金金，卻也是莫怪；因為伊就無聽道理。
Koh 幾分鐘火車beh出發--lah，就 m7 准 in koh 講話，就 ka7 伊拖上火車。母子大家目屎 nih-nih 流分開，對an-ni 天賜--ah 就去關 ti7 北京 e5監獄，做無期徒 e5 囚犯。新婦以及美懷--ah， kap 福源姆，牧師大家沿路流目屎倒 --來。hit日抵是拜一，隔日拜二 e5 祈禱會，福源姆 kap 新婦攏 chhoa7 去赴。姑娘講道理，續請眾姊妹迫切為福源姆 e5 子來祈禱。大家真同情，祈禱到流目屎。也有上10 個姊妹 kap 福源姆約束，講 in 攏beh逐時替伊祈禱。到3 點就散會。Hit暝福源姆通暝跪 ti7 眠床前迫切祈禱，無別句話；只有直直唸：「主--ah，主--ah！你著救我 e5 子--ouh！我 e5 主--ah！你著救我 e5 子。Ah！主--ah，可憐救--leh！求你aN3 落聽有罪 e5 祈禱，主--ah，主，救--leh。Ah ！救--leh，leh！」 目屎 si3-lam5-sui5,hit個迫切 e5 聲，聽到 ti7上帝。祈禱中忽然厝內有大光，是主出現，企ti7 伊 e5 身邊 ka7 伊講：「姊妹ah！你莫得掛慮，著信上帝，也著信我。你 e5祈禱已經有聽到父 e5 兜--lah！到有一日穩當 e5 照你所信來成。」 忽然無--去，房內猶原暗暗。（迫切 e5 祈禱主會聽）。對an-ni 福源姆大驚，緊走--出--來，hit時是半暝後點外--lah。緊走出來 ka7 新婦講。新婦聽了大歡喜，就起來點燈，吟詩o-lo2上帝。
隔天光，厝邊世俗人，問 in 昨暝an2-choaN2半暝後唸到 i7-o-kio3?福源姆就將 hia e5 事講 hou7 in 聽，in 無信主：所以無人beh信；有 e5 續嫌伊頭腦無抵好。總是對hit tiap8 起，福源姆 e5 心，加十分安心。Chia 且按下。
講天賜--ah ti7 監獄內，逐日真艱苦，是關 ti7 內層監。內面暗 so-so。hit年歹年冬，米糧貴，監獄 e5食食真 bai2,常常食無十分飽，菜蔬真 bai2,攏是鹹魚，菜頭仔。每日監獄長來巡兩擺，巡 e5 時攏著跪 teh hou7 伊檢查，m7 准伊 kap 隔壁 e5 人講話。逐日照時間， kap 伊鍊做伙hit 個強盜犯，做夥出去做工。
時日真快過，liam5-p iN過一年--lah。監獄 e5 衛生 koh 無通好，濟濟人破病，眠床睏 ti7 土腳，chhu兩片枋，koe2 兩塊磚仔，bak8 蝨真厚。款待 hiah-e5 重犯是準做無路用 e5 貨物--lah。所以天賜--ah thang講是絕望。M7-ku2 照 in 老母福源姆 e5 信是主beh救伊 e5 子，an-ni 敢be7憨信mah？福源姆 e5 祈禱無厭sian7。監獄e5 看守攏特別注意 teh 看守：因為知伊有拳頭；也是 bat 過浮浪所 e5 大匪類。所以事事加倍嚴守。看守伊 e5也揀較勇，鐵鍊也加倍大條，也關 ti7 較深監。Ah！敢 iau有得救 e5 日mah？這個無期徒 e5 死犯！
12.逃監
天賜--ah 暝日ti7 監內做工，寒夏也常常數念著hit日ti7 車頭 kap 老母某子 koh 相認 e5 光景。就定定家己流目屎。 Chia 且按下。
講厝裡福源姆 e5 祈禱 iau2-ku2 無厭。知子是無期徒 e5 死犯；總是伊e5信無變換，對聽道理到今仔日，已經為子暝日祈禱 2 年外--lah。到今仔日伊無一 sut 仔 e5 冷心；m7-ku2 照人情來想，福源姆 e5 祈禱是真無理氣，是憨憨 e5 祈禱。
Ah！Ti7 hit年 e5 8 月12日，是天賜--ah入監做無期徒犯 e5 滿一年過 3 月日。Ti7 hit 暝有非常 e5 大地動，是差不多中國有史以來，bi7曾有 e5 大地動。也對地動就懸樓工廠，會社攏倒。半暝後對幾若位發火，大半是對電火線出火。所以一時也大火燒。北京 e5 監獄也倒 3 分2較加，偆大門， kap 灶腳，倉庫無倒；其餘e5監獄房 kap 監獄e5工場，大概攏倒，有e5攏續燒--去。Hit時北京e5市內，攏大亂：所以看守濟濟攏隨人顧生命逃走；有e5緊去看家己e5 企家。
Hit時天賜--ah e5 監獄房攏倒，大概犯人也攏死；總是hit時天賜--ah無死。Hit tiap8伊順機會就偷逃監。市內真亂：所以抵著好機會直直逃走。走到田庄直直去。後--來日時bih，暝--時走。這pang伊 m7 敢走對別e5都市去，是直直走入山。就走到離北京 60 連鋪e5深山。去hia做山賊。Chia且按下。
講監獄火燒後隔日，就大調查，就知監獄共了幾若十萬，犯人逃走真濟；總是較濟人是想天賜--ah已經死；因為in店tiam3 e5獄房攏倒；也是燒了了，koh地動半暝後；總是in m7 知hit時天賜--ah kap 同連做伙hit個人，2個拳頭攏真好，會飛跳真懸，抵地動e5時，厝尾倒，in已經拚 -- 出 -- 來。看東南角e5獄牆有倒一位仔，偆倚成丈懸。Hit時2個已經跳出牆走--去--lah。看守e5人驚死boe7曾boe7就走：所以m7知天賜--ah in對佗--去，也驚監獄長刑罰：所以直直証明天賜--ah是燒死lah。對an-ni 就大家無甚物 teh 致意天賜--ah e5 事。Chia且按下。
講厝--裡美懷已經升過女學2 年，升年 e5 成績也是真好。今年已經17歲，來對福源姆求親 e5人也是真濟。有 e5 是真好額，有 e5 子婿材生做真好；總是福源姆伊 e5意思攏無 teh 重世間：因為前 in 也 bat好額過，所以知好額 m7 是thang欣羨 e5 事。也子婿材好，無利益。In天賜--ah ma7 是生做真好。所以要緊beh取 2 項：(1)是熱心拜上帝，(2)有志氣老實 e5 人。所以有濟濟世俗人，雖罔真有勢力、好額，來 teh 講，伊攏m7 應允--伊。Koh 一項：姑娘 in 也是有對福源姆講。In 也的確beh kap 伊鬥chhoe7 一個抵好 e5 親情。所以教伊 m7-thang隨便允做--人，因為照姑娘 e5意思是想若會得抵好真愛 chhoe7 一個機會來 kap 福源姆參詳，hou7 美懷--ah 女學若卒業了，koh 去讀較懸 e5 學校，也後來thang 倒 來鬥教女學。也設使若愛嫁，就愛 ka7 伊 chhoe7 一個抵好 e5宗教家，愛苦勸福源姆來獻伊 e5 查某子做主 e5 工。福源姆濟少也是知姑娘 in e5 意見。所以人來做，攏 ka7人推較慢。
時日真快過，目一 nih 又 koh 隔一年--lah。hit時美懷--ah 已經18歲，女學高等部 3 年。成績猶原真好。抵升過年幾月日，就倒來厝--裡歇熱。Ti7 歇熱中有伊早時做囡仔 11、2歲做伙 ti7 小學校 e5 囡仔朋友，名李耀宗。hit e5 囡仔 in 兜是熱心 e5 信者，是保定城教會 e5 長老。hit e5 囡仔加美懷 ah 2 歲，早做伙讀小學校 e5 時，美懷 ah 12 歲 2 年，因為伊 10 歲才去讀；也李耀宗是 8歲就去讀：所以美懷 ah 12 歲 2 年，耀宗 ah 14 歲是 6 年。雖罔無相年；iau-ku2為著福源伯是 kap in老父好朋友：所以 2 個相疼親像姊妹仔。美懷 ah ti7 少學校 e5 時，有甚物 m7 bat，若問伊，也有甚物 hou7 人欺負；伊也定替伊出頭。所以 2 個真相好。也現時耀宗 ti7 北京第一高等學校，真聰明。今年 20 歲。14卒業小學校，19 歲畢業保定中學。今年是高等學校 2 年。長老是會得過 e5 人。所以心 ai3 ka7 伊培養到入大學。也致意伊入神學部，後來出--來thang做本城 e5 牧師。Hit時也抵抵放假，倒來歇睏。聽老父 teh講起美懷 ah in 也來信主，也講 in兄 e5 事，也講美懷 ah 也去讀女學高等科 e5 事，就真歡喜。撥工去探美懷 ah。去，大家一下見面，心歡喜，宛然兄妹。Koh 講起 ti7 小學校時代 e5 情形。講到真趣味。有一下仔，耀宗 ah 就問：「福源伯去佗位？」美懷 ah，應講：「Ti7 幾若年前已經死--lah。」耀宗聽一下著驚，問福源姆講：「福源伯著甚物病死？」福源姆，從頭一理攏講 hou7 伊聽。耀宗 ah 聽了也流目屎。伊是真有情 e5 人。美懷 ah 也哮。耀宗問：「福源姆看福源伯死 e5 時有聽道理抑iau-boe7?」福源姆ka7 伊講：「有 」。對an-ni 就大家 koh 講別物來做安慰。時已經黃昏；總是2個少年人真親像情投意合。Hit暗耀宗 ah 續tiam3 ti7 in hia hou7 in 請。福源姆真歡喜，thai5 雞請--伊。美懷 ah ka7 添飯，大家 kap 老母、兄嫂、孫仔親像家內 e5 人，做夥食飯。
食飽，耀宗 ah 就 kap in 相辭beh 倒 --去。福源姆 kap 美懷也攏送伊到大門外，就請伊 koh 來坐。耀宗ah 也緊說謝，了後相辭。行倚到成 10 步 e5 時，忽然美懷 ah 叫耀宗 ah ka7 伊講：「耀宗兄，阮明仔 e 晡 kap 家母去山--裡看家父 e5 墓，m7 知你有機會thang做伙去行行抑無？」耀宗真歡喜：因為福源伯活--當--時也真疼--伊。細漢 e5 時若來福源伯 hia，福源伯定買物 hou7 伊，這項這項。所以也是真數念伊 e5 疼。Koh 美懷 ah teh招，就真歡喜允--伊，大家約束明仔再beh去看墓，就相辭倒 --去。Ti7 in e5相辭 e5 話、聲、款式，實在真 oh 得hou7人be7 記得 e5 款。
13.土陷中 e5 怪人
隔日 e5 e 晡，福源姆 kap 美懷 ah就成實beh去巡墓，留新婦顧厝。媽等--ah 也toe3阿媽去，耀宗也來，福源姆看 2 個少年人 e5 相疼，心真歡喜，暗暗 teh 想講，若會得將查某囡嫁 hou7 伊，實在是好子婿。Koh 後--來是beh做牧師也是合姑娘 in e5 向望。所以 hou7 in 真自由，in兩人雖然就好交陪；iau-ku2攏是照禮數。耀宗 ah 看美懷 ah e5 gau5、好品行； kap 好人才，心實在也有teh 希望；總是 m7 敢講出。美懷ah 相當也有打算。所以大家交陪不止歡喜。探墓了後，就大家常常好交陪。無扑算有一日美懷 hou7伊感--著；續轉肺炎。老母真煩惱佳哉耀宗 ah e5 老父也知耀宗e5 意思，伊也是 hou7 子自由 e5 人。所以暗暗猶原是有贊成 in 這層親事。對an-ni 自由 hou7 耀宗 ah 來探病，鬥照顧倚 2 禮拜就好。耀宗 ah 常常提牛乳、魚油；牛肉汁來送--in。所以美懷 ah 就liam5-p iN真勇。對an-ni 大家一發相疼。隔無偌久大家就beh入學--lah。耀宗 in-e5 高等學校生入學。美懷 ah 就送伊去車頭。beh離開 e5 時大家顯明不止相疼 e5 款式。Koh 無偌久，美懷 ah 也去入學。Chia且按下。
講天賜--ah 去做山賊， kap 伊鍊做伙hit個也去，目一 choah8 也 2 年滿--lah，做了也慣勢--lah。所以常常出來 ka7 人搶劫；有一日 kap 幾若個賊伴，透暝去山腳某莊社 e5好額做穡人 e5 厝 cheng-piang3  ， 是人 e5 6 月當，抵割了無偌久。賊 e5 營寨無偆糧--lah，所以落來beh ka7 人搶。半暝來攻人 e5 大門。好額人 e5家丁真濟，所以攻be7開；反轉 thai5輸。好額人 e5 家丁，喝賊，就歸莊 e5 人，藤牌鳥銃就圍--出--來。所以走be7離；因為 in 才招成 10 個落山na7-tiaN7。莊--裡 e5 人目珠 thi2 無開直直 jiok。天賜--ah 越過來開一門銃就扑死一個莊民，對an-ni m7 敢 koh 追--來就走離。對hit暝著賊偷，莊民就 10 分預備。莊 e5 四圍開土陷，tiuN5路銃， he7 拌馬索 teh當等，總是天賜--ah in 攏 m7 知，隔成禮拜就 koh chhoa7 較濟賊落山，大家舉火把，刀槍劍戟，beh落來硬劫就是：且按下。
講耀宗去學校 e5 時，不止數念著美懷 ah。也 ti7 車頭beh離開 e5 時，美懷 ah 有一張像送--伊。若逐擺看hit張像，就續數念著歇熱中 e5 交陪等等。所以決意寫批 hou7 老父，叫 in 爹替伊設法美懷 ah hit層親戚 e5 事，In 爹真歡喜，有一日就去 chhoe7 福源姆 kap 伊參詳親 chiaN5 e5 事，福源姆聽了也真歡喜，就大家將這層事hou7 姑娘牧師斟酌。大家攏真贊成，對an-ni 就大家照禮數 chhiang3禮拜 。拜堂 e5 人都攏講真合，就大家提手指定。對hit tiap8 耀宗 kap 美懷 ah e5 交陪，那親密相疼；總是大家攏盡本分iau teh 讀冊；所以相替祈禱，向望後來主會贊 in 熱心傳道做工。Chia且按下。
講天賜--ah 隔成禮拜落來 koh 攻hit莊，到位狗直直吠，莊--裡 e5 人已經有 10 分提備：所以一時兩爿不止抵抗，抵敵真久，猶原攻be7入，賊hit爿死幾若個，莊民也死幾若個。到倒--去賊頭點名，才知失落一枝大手骨：就是天賜--ah 猶原無倒--來。賊死 e5 身屍有搶--倒去；m7-ku2 chhoe7 無天賜--ah e5 身屍，也點無名，真奇怪。今ai3知天賜到底是怎樣，請看後回。
14.老伯--ah 來看病
天賜--ah hiah e5 賊黨退水 e5 時，伊走了路亂去，續無著 choa7,陷對陷坑落去。 陷開真深，所以爬be7起--來，hou7 人活掠--著。人用索仔ka7 伊捆捆--leh ka7 伊解送 hou7 警察，警察 ka7 伊送落北京 e5 法院，決定 ti7 9 月初 2 beh公判。
這時抵抵是美懷 ah koh 入學成月日e5 事。也是親戚抵定著無偌久！Ah！真可惜，這個親戚決定了，hit 個歡喜iau-be7過，就對新聞聽講天賜--ah ti7 前--年有逃監 koh 做山賊扑死人，也 ti7 9 月初 2 beh koh 公判，be7免得 hou7 人 e5 心真艱苦。Chia且按下。
講美懷 ah 去入學，是病後雖罔好；m7-ku2 iau-be7 10 分勇，去 koh 力冊，也真勉強暗睏，目珠澀，hou3冷水，koh 九月天較寒，就 koh 感--著，肺炎 koh 起真傷重。所以姑娘設法 hou7 伊 倒 --去。也每日請醫生去 ka7 伊巡。但是可惜病沈重，到倚一禮拜 e5 時，hit日抵是拜 3 e 晡，醫生 koh 來 ka7 伊巡，看了haiN3 頭，對福源姆講：「姊妹--ah，照看這個子是無向望--lah。因為雙爿 e5 肺攏歹--去--lah。」對an-ni 福源姆放聲大哭。親家hit爿也差來鬥顧。聽著an-ni be7禁得也流目屎。了後用百般 e5 方法 ka7 伊治療；但是無采工，醫生就相辭倒--去。Koh一下仔，福源姆今年 64 歲--lah，kau7煩惱，人也是真 lam2,顧成禮拜無睏：所以坐 ti7 眠床頭忽然間 bak8-sah-sih  去！忽然看一個老伯--ah 穿白長衫入--來，ka7 伊講：「姊妹--ah，我看你顧了真 thiam2,我替你顧 tiap-a2-ku2。」伊真歡喜，暫時坐 ti7 邊仔來讓老伯--ah 顧。老伯--ah ka7 伊顧一下仔，美懷 ah就加真精英，目珠會li-li lut8-lut8,真活動 e5 款。對an-ni 福源姆就去灶腳叫 in 新婦choaN茶請老伯--ah。Koh 無若久就泡好捧來beh請--伊。一下到病床，續看無人。一時大煩惱就放下伊 e5 茶甌緊四界 chhoe7,chhoe7 無，就開聲哮，新婦出來看，知小姑無--去，老伯也無--去就大奇怪。福源姆緊叫新婦顧厝，就親身 jiok 對大門外出--去。看腳蹄號行對大門口直直出--去，就直直照腳蹄號直直jiok。Jiok 到一個山腳，續m7 知路。Hit時就直直大聲哭子。忽然有一個姊妹去山--裡拾柴對 hia 來，伊就緊問伊，看有看著一個老伯--ah chhoa7 一個查某囡仔對 chia 來抑無？Hit個姊妹就 ka7 伊講：「姊妹--ah 我看你是拜上帝 e5 人，怎樣煩惱到an-ni ，你若唸你所愛唸熟悉 e5 聖經節 hou7 我聽，我才 ka7 你講。」伊就唸講：「萬項代誌 tauh8-tauh8 來，無m7 是beh利益疼上帝 e5 人勻勻」 唸了，hit個姊妹就講：「an-ni 著，所以你 m7-thang過頭掛慮。今我 ka7 你講。是對頭前 e5 樹林 e5 小路直直去，就jiok--著；因為過 chia iau-be7偌久。 」
對an-ni 伊就koh 緊jiok。Jiok 到樹林中，日已經beh落。Ah！來到 hia 是樹林內，無人thang問。Koh 忽然到雙叉路 e5 位，一條倒手爿，一條對正手爿。福源姆來到 hia跪落大哭，因為 2 條路攏beh平大，m7 知著對佗位。Koh 忽然心想著雙叉路 e5 中央，有一欉刺 phe3 仔，伊就想講，早時摩西 bat ti7 和烈山，耶和華出現（耶和華是舊約時代猶太人稱呼上帝 e5 名） kap 摩西講話 e5 事對an-ni 就行倚刺 phe3 邊，跪落祈禱上帝講：「上帝ah！願你可憐查某子，我只有一個na7-tia7。今求你對刺 phe3 仔親像前出聲 ka7摩西講，今也出聲對查某子講。」祈禱煞，果然對刺 phe3 仔出聲 ka7 伊講：「查某子--ah 你thang起來對倒手爿去。也你 e5 心這 tiap8 艱苦親像 hou7 刺鑿。總是你著知子hou7 老父警戒，照同時看是真艱苦；總是後來是beh hou7 lin2 結義 kap 平安 e5 果子。」講了hit個聲忽然恬--去，福源姆知是上帝特別 e5指示，就真歡喜說謝，koh 起行。Tui3倒手爿直直去。
15.暈倒 ti7 河邊
日已經beh落西山，所以大步行到出樹林 e5 時，日已經較散。Ah！頭前 koh 一條河，幾若丈闊。伊來到 hia 心真煩惱，想講 thiau 工來到 chia beh chhoe7 子；但是到 chia beh進，是有溪，beh退，又暗--lah，樹林野獸e5聲聽了真生凊。一時續進，無步，退，無路。Tiam3 河墘，行來行去，看有橋通過抑無，抑是有排仔，抑是船thang渡--過，攏無。這條河真chhoah 流，水 koh 深，濟濟人 ti7 這個河沈--落去。前基督徒行天路， kap 女徒到 chia 攏有人幫贊，才敢泅--過去。（參看天路歷程）所以福源姆來到 chia，心比前較艱苦，想到無法度；m7-ku2 為著疼子，就phoe命  潦--落去，那潦那深。第先腳筒水。後來到雙腕   水，後--來肚臍水。Hit時伊知用潦--e5,be7用得就用泅--e5。泅真久，才過hit爿岸。過--去真倦，koh目珠本已經beh無看--見--lah，也這 tiap8 koh hou7河水 e5 湧扑，扑了續青瞑。一時厭倦，也激心，講：「Thiau-kang 過河--lah，才來目珠失明」，續暈倒 ti7 溪邊。Hit時有一個天使對 hia 過，天使是 thiau-ti5 teh 巡河-- e5:因為知常常有人泅be7過。也有 e5 泅過，會暈去，也若無救，河水若漲，就koah倒--落去真危險。所以天使定來巡，巡著福源姆暈倒 ti7 hia，伊就 ka7 伊叫醒，ka7 伊請安講：「姊妹你對佗位來，beh去佗位？」福源姆應講：「我是對保定城來beh去上帝所指示 e5 位，chhoe7 我 e5 查某子；m7 是來到 chia，我真餒志：因為 m7 知iau外遠， 也目珠已經失明，我寧可死。」天使就牽伊起--來 ka7 伊講：「姊妹 ah，你啥事餒志到an-ni 。上帝 ti7 路中 e5 刺 phe3出聲 ka7 你講甚物？你敢be7記--得mah？」福源姆應講：「會」，也對an-ni 見笑，見笑，就對天使講：「你是是誰 ？我目珠失明，你會 hou7 我 koh 看見抑be7?」天使應講：「會，我是主 e5差使，thiau-kang 來巡河，beh為著厭倦 kap 目珠失明 e5 人；總是你 e5 心著開o-lo2主，才會應得。」對hit tiap8 福源姆就開聲吟詩o-lo2上帝講：「抵著試煉、災厄，為你真艱苦。致到餒志，失望，四面看無路。你所得 e5恩賜逐項想來記。穩當滿心感謝上帝大慈悲。主 e5 恩賜你著算著數，主 e5 恩賜你敢算be7了；主 e5 恩賜你逐項算來記，穩當滿心感謝上帝大慈悲。」福源姆家己想著這首詩來吟，天使就真歡喜。就用手摸伊 e5 目珠，也替伊認罪祈禱主，對an-ni 目珠就金，（世間人抵著患難濟濟親像an-ni ）。對an-ni 天使就 chhoa7? 伊行。
行無偌久就到非常大 e5 花園 kap 果子 theh8  。花 e5 sui2 講be7了。花紅柳綠，十花五色，開到 sui2 giang-giang，芳 chheng3-chheng3,也有果子千百萬款；iah 仔飛，鳥仔跳舞，唱歌攏 teh o-lo2上帝。福源姆來到hia 大驚，m7 敢 koh 進前，問天使講：「我 e5 主--ah！你 ka7 我 chhoa7了敢著位？我 敢會堪得來到 chia？」天使應講：「來，咱 e5 主准你入。對an-ni 就緊進前。」福源姆就問天使講：「Chiah e5 果子樹 kap 花是甚物人種-- e5?」天使應講：「Chiah e5 攏是主親手栽，chiah e5 花攏是指世間 e5 基督徒 kap 世間 e5 女徒。In 若行好熱心，就 in e5 花那開那 sui2,那大蕾那芳，主就那疼--in。In 若乖，ine5 花就親像 beh 謝。」行到果子園，福源姆就問講：「Chiah e5 果子有欉 thai2 生 hiah 厚，有欉 2，3 粒，有e5 新欉顛倒較 gau5 生，也老欉續生較少？」天使才 ka7 伊講：「Chiah- e5樹攏是世間 e5 信徒，一人一欉，人若疼主做濟濟工歸榮光伊，koh gau5 救人，就伊 e5 結子濟濟：所以有 e5 雖罔iau細欉；m7-ku2 伊結子濟濟。就是雖罔iau細漢；m7-ku2伊救人較濟。也有 e5 雖罔老欉，伊救人小可：所以伊 e5 樹結子較少；也有 e5 無結子。Hiah e5 到時主攏beh ka7 伊刪--起--來（約翰15章）」對an-ni 福源姆大明白聖經所記載，知ti7 世間所著盡本分。
後來 koh 進前，就過一條溪仔，hit e5 水清親像鏡，魚蝦水族歡喜，so5 ti7 內面。福源姆就問講：「一條號做甚物溪？」天使就 ka7 伊講：「這條是活命水 e5 溪，ti7 上帝壇邊 e5 倒旁流出來，teh 灌沃 chiah e5 花木。也 續報伊看溪hit旁岸 e5果子樹。Hiah e5 是活命樹，伊 e5 葉 kap 果子攏好做藥。」前基督徒行天路到死蔭 e5 山， kap 鬼王拿波倫別西暴交戰著傷 e5 時，主有差我挽去 hou7 伊糊，就是這 e5 樹葉。
對an-ni 就過去到一個城，城門珍珠，城牆寶玉，到門口，顧門 e5 老人入去 hiahN 一領白長衫來 hou7 福源姆換：因為城內 e5 人m7-chun2 穿別樣衫，是大家所穿相像。換衫了，就入去。福源姆gong5-gong5 ngiah8 m7 敢行--去：因為看路攏鋪金，伊 e5 光豔親像玻璃。天使牽伊 e5 手直直行，行無偌遠，就遇著耶穌 kap 福源伯 teh 來，伊 e5 心真歡喜，跪落拜耶穌。耶穌命令天使 ka7 伊牽--起--來。就叫天使chhoa7 in 去客廳。後來就離開 in去。福源姆 kap 福源伯，就 chhoa7去客廳。Hit 個客廳 e5 sui2 be7曉形容，世間 e5 王宮，當所羅門極hang-ngou2   e5 時，伊 e5 宮殿也be7比得。福源姆就問福源伯講：「查某子--leh？」福源伯應講：「查某子今暝 ti7 上帝 e5 朝廷有音樂會。伊 kap 天使去相 kap 頌讚咱 e5 父上帝，koh tiap 仔久就會煞。」就 ti7 hia 等一下仔，較停對hit頭有歸大陣 e5 查某囡仔，攏穿白衫，手 舉 lin-long 鼓，樂器濟濟款，直直作樂跳舞來，有 e5 吟「天堂攏無苦難勻勻」聲響亮到極。hit e5 聲 m7 是咱世間 e5 音樂會得相比。真正是上帝朝廷 e5 神樂。福源姆就出來路邊 hia 等，一位一位直直過。逐人攏舉光燈 teh 行列，看到伊e5 查某子美懷 ah，真歡喜就走倚去 ka7 伊攬--teh，直直 ka7 伊 chim。美懷也真歡喜見著阿娘 e5 面。相 chim了後，福源姆就問子講：「子--ah，你 e5 火 thai2 beh hoa？」美懷 ah 應講：「我 e5 是 hou7 你 e5 目屎滴 hoa：因為我若修理beh hou7 伊光，也你若為著我來哮，我 e5 燈就 koh beh hoa--去。」對an-ni ，福源姆就講：「子--ah，今我 m7 哮--lah。總是我 m7 知你 hou7 主 chhoa7 來才好e5 位；今我 e5 心平安--lah：因為 chia 比咱兜幾千萬較好。所以我今安心到 chia。」福源姆hiahN8 醒，才知是眠夢。目珠 thi2 開，看美懷 ah 猶原照舊倒 ti7 眠床裡，心真驚。就緊開聲叫：「我美懷仔心肝子！」連連叫幾若聲，美懷恬恬無應。
16.死刑宣告
福源姆直直叫美懷 ah；直直 ka7 伊搖，摸手尾攏冷--lah，知是死--lah，對an-ni 就開聲大哭。美懷 ah in 兄嫂 ti7 灶腳出來看也大哭。Ah！真正扑損這個查某囡仔。（咱聽 e5人也be7禁得替伊傷悲）就是當福源姆 teh 眠夢hit時，查某子斷氣去：因為 m7 甘福源姆過頭憂悶所以 m7 愛 hou7 伊看beh斷氣 e5 款 e5艱苦，就 hou7 伊 tuh ka-che7 來眠夢。兩個 ta-ke 新婦哮哮-- leh，福源姆 koh 想著抵仔 e5 眠夢，就較受安慰。續將hit個夢講 hou7 新婦聽。今chia 且按下。
講天賜--ah ti7 9 月初二已經公判，也宣告死刑。總是量一禮拜 e5 游預，beh hou7 伊 kap 人相辭，koh 受牧師 e5 勉勵，這 tiap8 天賜--ah 心無信道理；總是對 in老母 e5 所講（車頭相認 e5 時）濟少也略仔知基督教 e5 好處。總是 koh 一禮拜beh死刑，預定是beh用銃殺。今仔日已經舉行宣告了 e5 第二日--lah。昨昏牧師也有來講道理 hou7 伊聽。今仔日 in 老母福源姆也來。對昨日美懷 ah 死，送葬後就 koh 接著消息，講天賜ah beh受刑--lah。Hit e5 心艱苦到怎樣？實在 oh 形容。an-ni 是偆四日beh死刑。
Ah！hit e 晡忽然接著這張特電講皇帝今年 40 外歲--lah，欣慕愛有太子；總是皇后連生幾若個，攏是查某-- e5 所以真致意愛查晡-- e5。Ah！天 e5開路。hit日 e5 特電就是講，昨暝皇后生查埔子，真大漢 koh sui2,所以真愛特赦天下，beh hou7 死犯攏變做無期徒；也無期徒會變做有期徒。對an-ni 天賜--ah 就受赦做無期徒 e5 犯人。Ah！真正是上主 e5 饒命。查某子死，後生beh死刑。（啊！這 e5 事誌若兄姊你抵著，你 e5 心怎樣？）總是福源姆無餒志，直直祈禱，也逐日去 chhoe7 天賜--ah，暗時就出來 tiam3 旅館。an-ni 連連成禮拜，後來福源姆厝--裡be7做得，就姑不chiong著倒--去。hit時天賜--ah 也歡喜信主--lah：所以 kap in 阿娘跪落 ti7 塗腳求上帝 chhoa7 路開恩典 e5 門，hou7 伊後來有出監 e5 日子。hit日抵是天賜 ah 36 歲，9 月初 9。對hit時天賜ah 得著重頭生。就 kap 老母相辭分開。Ah！福源姆到 chia e5 情形是親像死一個子，也復活一個子 e5 款式。對hit tiap8 了後，天賜--ah 變化做新創造 e5 人，前後大各樣。伊 e5 品行、心性、行動舉止，大增差，真正無見笑做一個真基督徒 e5 體態。Chia且按下。
講美懷 ah 死，埋葬了後，這層事誌攏 m7 敢 hou7 耀宗 ah 知。隔年 e5 歇熱倒 --來，因為雖罔iau-be7過門，做真實 e5 翁妻；iau ku2 in 心情是已經相疼，到親像同一體。疼美懷 ah，真正做親像骨中 e5 骨，肉中 e5 肉。倒 --來隔日，liam5-piN就去chhoe7 in 丈母，koh 媽等--ah chhoa7 伊去美懷 ah e5 墓。墓，葬 kap 老父做夥，是 ti7 保定城基督教會 e5 公塚。去 e5 時，耀宗--ah 恭敬對墓就行禮。目屎四lam5垂，心親像beh爆裂，就坐 ti7 伊 e5 墓前 e5 石桌chhngh8-chhngh8 哮，媽等--ah 也直直哮阿姑。二人哮無久，日已經beh暗。Ah！耀宗 ah 跪落 ti7 土腳祈禱，心到極 e5艱苦。Ah！主ah，今日你啥事放 sak 我。就放聲大哮；總是祈禱中忽然親像有聲 ti7 耳空邊，講：「耀宗，耀宗！你啥事過頭憂悶！我無放 sak 你。你著起來，盡力做工，來榮光我 e5 名，我就是真實疼你 e5 婦人人。」對an-ni 耀宗知這 e5 聲 m7 是平常 e5 聲，就仆落感謝上帝 e5 疼，然後就起來拭目屎，koh 恭敬對墓行禮，就倒--去。總是沿路哮到目珠 ham-ham。倒--去 in 老父知子為美懷 ah teh 大憂悶，就用百般 e5 安慰來安慰伊；總是耀宗真 oh 受安慰，前若有一項較新奇 e5 物，都想愛提來去 hou7 所疼-- e5 看，thang送伊：所以對北京買濟濟等路  提倒來beh送美懷 ah。也為著伊 ka7 伊扑一個金 e5 十字架入珠真 sui2,beh hou7 美懷 ah 插頭鬃。看 hiah e5 物就那傷心，幾若日無食飯。林長老 kap 長老娘看子an-ni ，心也真同情。老母就暫時叫耀宗將 hiah e5 物且寄--伊，也林長老就 chhoa7 耀宗去南京，上海四界 thit-tho5。也去西湖 tiam3 幾若禮拜。因為耀宗今年已經入北京 e5神學大學，老父真保惜伊，m7 愛伊過頭 e5 憂悶，過成月日久，四界行行就漸漸受安慰。Koh 想著 ti7墓裡祈禱hit時 e5 聲，就大立志愛為主到死，續來報答美懷 ah e5 疼情。了後倒--來，去 chhoe7 伊 e5 丈姆。丈姆有將美懷 ah 平時 teh 用 e5 聖經送耀宗，也特別 ti7 羅馬 8：37, 39 節 kap II哥林多 5：1, 15. e5 位有 kai3 紅choa7。Hit e5話就是講：「疼--咱--e5 若為咱，就咱得勝到有偆，----也無論甚物，攏be7未隔斷咱 ti7 上帝 e5 疼，就是 ti7 咱e5 主基督耶穌有 e5 疼。」Koh 一位是講：「因為基督 e5 疼催逼咱，是阮想一人替眾人死，是beh hou7 chiah e5 iau活 teh e5 人， 以後無為著家己來活， 是為著替 in 死來復活-- e5」這 2 位，就是美懷 ah 知伊未好--lah e5 時，叫 in 老母提紅鉛筆 hou7 伊畫，也叮嚀 in 老母叫伊著將這本提 hou7 耀宗（真正是未婚 e5 賢妻）。耀宗接過手，in 丈姆報伊掀hit 2 位來讀。讀了目屎 nih-nih 流；總是耀宗e5 志那堅，也聽 in 丈姆講美懷ah beh死hit時伊 e5 眠夢 hou7 伊聽。聽了也受安慰；總是看美懷 e5 所做，一面是 hou7 耀宗那 m7 甘：因為想伊真正是賢妻。Ah！總是到 chia 見死不復生。就目屎拭拭 leh，相辭倒 --去，將hit本聖冊真細膩照顧來紀念。Chia 且按下。
講天賜 ah 日日勤勤做工，常常 hou7 監獄長大o-lo2,ti7 眾犯人 e5 面前，常常好品行 e5 表彰 hou7 伊。Ah！thang歡喜。an-ni ！看有望thang出監抑be7?
17.國母 e5 生日
時日真快過，liam5-piN隔明年 e5 3月。監獄 e5 看守續大家真信用天賜--ah，無 ka7 伊鍊鍊仔。天賜--ah今也 be7 偷走 --lah，時時看聖經祈禱，若teh 做工 e5 時，常常吟詩。監獄長也是信主 e5 人。對an-ni 真歡喜，常常將要緊 e5 事交代伊做。
Ti7 3 月初 4 日，監獄 koh 接著特電講，今年是國母 70 歲 e5 大生日。所以國母愛beh特赦天下。天賜對an-ni 就赦做有期徒。總是監獄長特別申請，上奏 ti7 朝廷，講明天賜--ah e5 情形 hou7 皇太后國母聽，國母真歡喜，就大特赦天賜--ah 做無罪。對an-ni ti7 3月 12 日就放出監。也 ti7 監內過 2 年年，趁百外銀。就真歡喜 kap 監獄長相辭倒--去。Boe7倒去 e5 成禮拜前，天賜--ah 也寄批倒--去。所以厝裡 e5 人，也攏真歡喜 teh 等。今愛知天賜--ah 此去 e5情形，請看後回。
18.團圓
天賜--ah 出監就去洗浴剃頭，也去裁縫店買新衫仔褲、買鞋、買帽仔，換到青 taN7-taN7，真正是重頭生 e5 人，心也真正 kap 外皮相像，就 tio5-tio5 跳跳倒--去。到 3 月 15 日就到厝。Ah！大家家內真歡喜，這 pang e5 歡喜是真 e5 歡喜；前 pang對浮浪所 倒--來是暫時 e5 反悔；這pang 是真反悔。
倒--來全家信主。福源姆到 chia也倚 70 歲 kha-tau lah。目珠 su ；總是iau老康健。媽等--ah 也 11、2 歲--lah。小學校 4 年--lah，冊也是真 gau5 讀koh 乖。天賜--ah e5 婦人人也真 gau5 教子，熱心靠主，為著丈夫守節khiN5 家（愛世間較濟這號婦人人-- leh）。到今仔日大家團圓，歡喜到流目屎，來感謝上帝。對an-ni 就 koh 開藤椅店，店號號做再新興。對an-ni 生理猶原直直振。母子、父子、翁某真和。天賜到這 tiap8 大大反悔以前 e5 不孝、濫費、放蕩、貧憚、貪心、酷毒某子，娶細姨 e5 m7著。到 chia 知伊 e5 某真正是寶貝 e5 賢內助：所以就真疼--伊，將家私攏交代伊 e5 婦人人設法。伊 e5 婦人人也是真 gau5 理家：所以直直振。時日真快過，liam5-piN過 2、3 年。福源姆也iau ti7-teh，家內就那偆 錢。日日快樂熱心服侍主。
Chia 且按下。講耀宗 ah 也目一 choah8 神學大學也卒業，抵 25、6 歲na7-tiaN。卒業頭名，thang講是一個少年秀才。稱號叫做北京神學大學神學士。卒業hit日有續結婚。後來就是北京浸禮會 e5 牧師看了感心將伊 e5 查某子嫁-- 伊，伊 e5 查某子猶原姓陳，名叫秀賢。今年 23 歲是 ti7 女子高等師範出身。生做也是真好，真熱心，thang講猶原是真合路用 e5 內助。對an-ni 結婚後，就受傳道會派去幫贊內地會傳教，ti7 內蒙古。較要緊是愛 in 去 hia 設聖道學，ti7 hia thang培養本地人來做hia e5 傳道。
再講到天賜--ah 聽伊 e5 妺婿受派beh去傳道，伊也真歡喜，耀宗ah 也是有 chhoa7 伊 e5 婦人人秀賢來 kap 前-- e5 丈姆相認，大家真歡喜。福源姆也疼伊做親像美懷 ah 復活。秀賢看福源姆e5熱心 kap 疼心，就也尊敬伊做親像真實 e5 老母。天賜--ah 受妺婿 e5 感動，就店收收起--來，也願贊妺婿入山去蒙古傳道，伊雖罔無讀神學；iau-ku2對伊 e5 熱心， kap 所經過 e5大反悔，所講 e5 佈道大會感動人，所以耀宗先生大歡喜，就大家相 chhoa7,無各樣一家 e5 人，相疼無較輸講親像娶美懷 ah。對an-ni 就大家出發，一家共 6人入蒙古去傳道，享受快樂大團圓 e5 家庭，koh 歸榮光上帝無盡。
哈利路亞 ！主 e5 權能！真正是對老母疼痛 e5 目屎 kap 迫切 e5 祈禱，所設 e5 大效果。Thang敬畏ah！上帝萬權能 e5 手骨。阿門。





老母 e5 目屎             完

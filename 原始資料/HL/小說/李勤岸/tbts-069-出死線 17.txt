出死線
鄭溪泮 全羅原作   李勤岸 翻譯漢羅
鄭泉聲 校正
17 箱內e5怪物
這個事過了，真聲beh-koh去入學，但是無錢。彼時抵著人beh募集se林投: 至勤想著無錢thang hou7囝讀冊，也teh想beh hou7逸子也soa2讀女學，就亦去允這號工，去到南路鳳山彼勢。厝裡放真聲kap逸子以及兄哥兄嫂kap一個老媽ti7-teh。算是為著囝，chiah著按呢奔波。

*	*	*

老母出外彼年真聲15歲，逸子ah 16歲。真聲聽逸子e5聲音，看伊e5行踏，到額知伊e5意思; 若是真聲是正直e5囝仔，m7肯poaN5牆來偷食草; hong3-kiam3已經認伊做姊妹，的確beh閃避暗嫩e5迷惑。
日已經暗，真聲就將椅條做眠床，恬恬無做聲。彼時兄哥ti7彼旁睏房聽見，就ka7真聲講，著入內面khah無蚊，toa3 hia無蚊罩。真聲講，無要緊，吳孟飼蚊，我是知伊e5吞忍啥款。逸子對內面也出聲叫，真聲ah，入來睏。真聲應，我toa3-chia就到額。逸子e5聲音kah伊e5行為，宛然樹頂e5庵埔蟬;到額振動人e5心;若是真聲決斷beh守道理，親像守目睭仁，就睏ti7椅條到開學。毒蚊e5厲害，引誘e5迷惑，一切無到伊e5身軀。若準獅無食責備la5-lo5-pho-am3 e5先知，干乾khia7-ti7伊e5身邊。
*	*	*
入學e5期已經到，真聲就koh去府城。彼霎(tiap8)厝邊有一個朋友叫做主顧兄，toa3-ti7新樓內後壁樓，teh hou7英國牧師chhiaN3做排桌，整理內面。彼霎牧師m7知去to2位歇熱，留主顧兄teh守樓。伊看見真聲對hia過，就叫，真聲ah，起來chiaCD。
真聲真歡喜;若是應講，驚了有人ti7-teh我m敢，主顧兄講，牧師無ti7-teh，做你安心。真聲講，好，來看英國人e5所在，生做啥物款。講了就peh對樓頂ka7伊chhoa7到睏房，看得真爽真sui2。Ka7伊講，眠床真爽neh，軟sim3-sim3，你請ka7伊睏看覓。真聲講，m7通 nouh，人這是牧師teh睏，彼張是牧師娘teh睏。主顧兄講，無hong5，你ka7伊睏看覓，別日ma7會做牧師。真聲講，an7-ni haN3，好，睏了khah會做牧師，我的確愛睏。一--ah!就ka7倒--落-去! Ou7--ah!真爽to著，倒--落-去，sim3 be7 soah。真聲teh想，英國人怎樣chiah福氣，實在真好。就peh起來，koh chhoa7伊看，chhiam2-仔，桌巾逐項sui2-tang-tang;koh chhoa7伊看in e5便所，創到真清幽koh好看，也無臭味。真聲吐氣，ah!咱實在be7比得。怎樣英國人toa3好，睏好，食好，穿好，放好，逐項好。平平是上帝e5百姓，怎樣in chiah-nih富貴，咱chiah-nih粗魯。Ha2，ha2，先生有講，Na-a對伊 3個囝Siam2，Ham5，Nga2-hut講，Ka-lam5受咒詛做奴僕，Siam2做差用， Nga2-hut khia7起Siam二個布棚，(創 9:26，27) in歐洲人是Nga2-hut e5後裔，咱是Siam2 e5後裔，咱著起布棚來hou7 in khia7起，咱著勞動，in著清爽，比in khah輸，這算也應該。忽然ti7樓腳有皮鞋聲，khih-khih-khok8-khok8，teh peh上樓頂。是，姑娘teh來，牧師無ti7-teh，有交託伊有時來巡視。
主顧兄青狂ka7真聲講，姑娘來--lah!!真聲真驚，講，taN beh按怎?主顧兄就緊緊chhoa7伊去後壁樓頂e5走馬路，ti7 hia有一腳青-e5箱仔， m7知舊底是做啥物路用。就ka7伊講，趕緊bih-ti7內底。真聲趁伊e5話，就nng3-ti7 hia，伊就對箱仔門ka7鎖-teh。彼時姑娘上樓，四界看，四界巡也行對真聲所bih e5箱仔邊經過，講，主顧這腳箱，ka7伊開起來曝。主顧真驚，講好。真聲ti7箱底暗摸摸，koh臭-phu2，koh真驚;因為姑娘若想欲開箱起來看，我就害--lah，會hou7伊loa7做賊，koh會連累主顧兄無頭路，這時驚kah腳手肉會chhoah;若是佳哉彼腳箱仔he7-了真chai7，be7振動。Soa2想著seN-to2-siong先生，beh偷走去美國e5時，bih-ti7美國戰船內，hou7日本官chhiau無著，chhoe7若有著是死罪。彼時teh chhoe7，m7知SeN-to2先生loa7-nih驚--leh!
真聲想了e5時，聽見腳步聲對東旁，khok8-khok8-叫，勻勻仔teh去，心肝就平安。彼時主顧看姑娘出去就來開鎖，掀蓋hou7真聲出來。真聲tah伊e5肩頭講，Ai2--ioh，險漏氣!主顧笑kah倒-lo2 toa3樓枋，講，後擺chiah koh來。真聲講，多謝，你請我無閑。


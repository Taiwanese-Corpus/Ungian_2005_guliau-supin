伊chhoa7 in 出
頭緒
這個故事在現代宣道界濟濟e5運動中間，thang講是最著顯e5一個。當第二次世界大戰teh進行e5中間，日本e5警察雖然極力teh壓迫，iau2-ku2基督教e5地下運動有發起ti7 台灣高山族e5中間。戰爭後，傳教師轉來到台灣e5 時，所hou7 in著驚--e5,就是chiah-e5高山族…in e5祖宗是teh取人頭殼--e5…差不多倚7000人已經成做基督教徒e5事；這個事是tui3上帝e5恩典通過in中間兩個人用hit款熱烈boe7會扑滅tit e5信心來成--e5。
Hit e5美麗島，抑是中國人通稱叫做台灣e5島嶼，在幾位讀者來講，是已經變成in極熟悉e5所在--lah；因為島內e5教區是英國kap加拿大長老會e5宣道會所獨占--e5。總--是in e5 著磨到chit-tiap8為止，是kan-ta制限ti7 hiah e5在人口上占了大部份e5漢人na7-tiaN7。對hiah e5 企起ti7 中央e5山寨以及東海岸e5原始民族，in iau2 boe7 bat ti7 in中間做過一回e5基督教事業；因為tui3 1895年起，到1945年為止，hiah e5 teh統治這個島嶼e5日本e5當局者，有顯然koh執拗拒絕人ti7 hia傳道理hou7 hiah e5原住民。日本e5政策是ai3將in hit款原始的精靈說e5信仰原原ka7 in留--teh，m7 ai3 ka7 in扑走消；m7 ku2 hiah e5治理in e5警察卻是無客氣--e5,in有將神道e5習俗來勉強in守。幾若年久宣教師有熱切祈禱，teh向望門戶會得開放，hou7 in thang將道理傳入ti7 山地--nih。總--是in所會得thang做--e5只有是勸誘幾位高山族e5人去淡水讀聖經學校，向望in thang轉去將道理傳hou7 in 家己e5人。M7-ku2當戰爭e5得前 ，就是日本e5國家主義當teh大緊張e5 時，這款e5希望照看是難得實現--e5。若是對上帝e5好旨意，「一粒e5芥菜籽」e5信仰續有氣力thang搖動「hit e5山頭。」1940年e5年尾，宣教師撤退e5 時，in 卻無看著有任何e5運動進展ti7 山地e5中間；總--是到1946年，in倒轉--來e5時，in 有看著hiah e5從前無法度thang接近道理e5山地，今已經開嘴teh唱歌o-lo2 主--lah。
加拿大長老會e5宣教師孫雅各牧師，有將戰爭中所tu2著e5事集合做伙；伊真好意，有將伊e5 材料供給阮做這本冊e5路用；以外卻亦有koh tui3別方面得著補充e5材料。凡若讀這個會感覺人e5記事--e5,穩當beh歡喜來知影這個運動現在是iau2 ti7 進展e5路中；koh 亦beh理解這個運動e5綿遠性是憑在hiah e5人，看in 有受著真著法e5教示以及堅固企tiau5 ti7信仰抑無e5問題。實在來講，高山族m7 是這擺頭一擺來接收道理--e5。300年前，荷蘭e5宣教師也bat ti7 一個短短e5期間內，ti7 台灣傳道。有時人講in離開台灣以後，in e5工作會hiah-nih8快無--去e5一項原因，就是in無留半本e5聖經ti7百姓e5手頭。Hiah e5高山族現時是用日文e5聖經。若是這號e5聖經在in是siuN 深，無法tit thang理解--e5。雖然是an2-ni，這個故事有確證主所應允e5話：
「我e5話的確無空空倒轉來我chia，beh完成我所歡喜e5事，beh ti7我所差去做e5事得著亨通。」「大山kap小山beh開嘴ti7 我e5面前來唱歌。」
警察beh掠伊
1945年e5年頭，有一暝昏，ti7台灣e5東海岸三笠 山e5所在，hia e5警察所內e5電鈴響到liang-liang叫。日本人e5警長就將受話機giah8--起-來，注神ka7伊聽：「Mou-si mou-sih！我就是叫做台中e5探偵。我這陣為著事務e5關係落來ti7 三笠e5車站。你會記得這幾日警察分局有指示咱，教咱著嚴嚴禁止高山族，m7 准in開不論啥款e5公開集會。今我ka7你講，有一個泰雅族e5老婦人人叫做Chi-oang2,照你所知影，伊是基督教e5女傳道，慣勢ti7 這個地方行遊做旅行傳道e5工。伊tu2-a2-chiah tui3這個車站落車；今已經peh上山谷去--lah。有一陣高山族e5人出來迎接--伊，跟隨--伊，kap伊做伙入--去。我扑算伊e昏來chia，是beh開祕密e5聚會。咱若會得thang將伊當in teh集會e5 時ka7伊檢舉--起-來，an2-ni頂司穩當真歡喜，因為有理由thang ka7伊送落監。」
警長喘一個氣，ngauh8-ngauh8唸，細仔聲講：「講--e5較快，實行--e5敢無hiah容易nou3。」就出較大聲應伊講：「好！好！我來召集警衛隊，徹底的來搜查。Ti7這個所在會thang 嫌疑做是基督徒e5有15戶；亦ti7 隔壁e5庄社，San-li2 kap Lou5-pou5-san e5所在iau2 koh較濟。In中間kiam2-chhai2有人將伊掩蓋he7--teh，抑是ti7 這個烏暗暝ti7 某所在kap伊teh聚會也ku2敢。In chiah e5 基督教徒真和協，逐家m7肯相出賣，in有用利利e5眼光teh觀看；雖是an2-ni，我決斷beh掠--伊。咱著ti7這個時陣來毀滅基督教；因為基督教親像野火遍傳ti7 chiah e5野蠻人e5中間--lah。」
當hiah e5基督徒受Chi-oang2 e5領導，tiin7 e5祕密地點teh聚會，經過boe7幾分鐘e5 時，hit e5恬靜祈禱e5空氣忽然間有hou7一聲喇叭e5聲音扑破。喇叭tu-tu響，che是警察teh召集警衛隊beh來集合ti7警察所e5所在。Hit陣hiah e5基督徒知影警察接著Chi-oang2出現e5消息，亦無久歸庄攏著受搜查；所以in e5會就liam5-piN 解散，逐家走入山去。Hiah e5少年人就輪流來aiN7 Chi-oang2;因為伊是軟弱e5老婦人人，行路慢。有兩個先鋒受差行做前去；亦有兩個以上行ti7後面來保護伊。In順山路行，行到一所在叫做下村（Shimomura），chia 是一個小庄社，離San-li2無偌遠。這所在e5信徒照算有34戶，逐家出來等接Chi-oang2;因為先鋒隊有走進前去通知in。Chi-oang2見著in e5面e5 時就啼哭，為著in e5虔誠來感謝上帝。
In歇睏一tiap-a2久就koh繼續來逃走，走去San-li2 e5所在；hiah e5青年人iau2-ku2輪流teh aiN7 Chi-oang2。先鋒隊做頭前行去真遠，有探聽著Sam-li2 e5警察已經接著三笠山e5警察電話，就命令搜查hit e5庄社；向望會thang掠著Chi-oang2。跟隨伊e5 人teh向望會thang bih ti7-hia e5信徒e5家--nih；m7-ku2 in tu2-chiah 到位na7-tiaN7，就koh ti7 hit e5 烏暗暝奮發來逃走；因為警察已經he7 腳手ti7 庄社e5對面hia teh chhiau-chhoe7--lah。
今，in 逐家決心beh將Chi-oang2帶到Bat-keng  e5所在；hia是一個小車站，tui3三笠順火車路直直落南，嶄然有hiah 遠。In向望ti7 chia thang hou7 伊偷坐上北e5早班車，來送伊轉去伊e5 本鄉加禮宛；就是花蓮港北爿e5所在。Che是冒險e5路程，因為警察照看有埋伏ti7車站e5周圍teh聽候。雖然是an2-ni，in有ti7真tu2好e5時陣到Bat-keng，就差先鋒做前去看路中有妥當抑無。照in所預想e5款，果然有三個高山族e5青年警衛佈置ti7車站--nih；警察訓示in，講若tu2著Chi-oang2 坐車beh逃走e5 時，著ka7伊掠--起-來。In ti7月台尾e5亭--nih teh等候。Hiah e5 aiN7 Chi-oang2 e5 青年行到亭仔後e5時，就停腳tiap-a2久，簡單祈禱幾句，向望代誌會安全。In就行過涼亭仔e5前面，續peh上月台頂…著kap teh固守e5兩個警衛相tng7。真tu2好，這3個警衛e5中間，兩個是信徒，表面上姑不chiong teh趁警察e5命令；就受勸誘來幫忙--in，設法hou7 Chi-oang2 thang逃走。In就真小心，驚了扑醒hit e5第3個警衛。（伊m7 是信徒）。伊ti7 涼亭--nih teh睏，in就設法來送hit位老婦人人平安離開hia。
 
火車入--來e5 時，in就ka7伊備辦一張車票；hou7伊peh上車，kah伊bih ti7便所內，聽候危險過了才出--來。In就企ti7邊仔，心狂火熱，到火車pi-a2 tan5,火車開--去，心才安感謝上帝，伊無代誌--lah；m7-ku2 iau2 boe7脫出虎口。火車到三笠站e5 時，有6個青年警衛受警察e5指示，佈置ti7-hia 準備teh-beh peh上火車，thang來追chhoe7 Chi-oang2。總--是三笠e5信徒進前就感覺著代誌會行到這款e5地步。In中間有一人猶原是ti7月台--nih teh聽候--e5,一下看著Chi-oang2 ti7車內，就拚進前跳上車，緊倚--去，用一條幔毯ka7伊蓋--teh，hou7 伊成做親像一件行李，包--teh，he7 ti7 椅頂。警衛入來teh抄e5時，車內霧霧無明，就無看見伊。伊有平安經過第2個關隘--lah。
火車到瑞穗（Mizuho），就是隔壁e5車站e5 時，天已經光。Ti7 hia teh巡視e5警察亦有受著命令，ti7 hia teh tng等hit位老婦人人；總--是in想講：「現時天已經光，穩當無人想beh ti7這個當頭白日對這條路來逃走。」In e5調查總講一句，是馬馬虎虎--e5;所以就無得著所beh掠e5婦人人。連警察亦無確實知影伊已經坐ti7火車--nih。in掠做伊 kaN2 iau2 ti7三笠e5附近--nih。In ti7 hit e5地方chhiau-chhoe7幾若日，無得著甚mih結果，後--來看破就煞--去。對ti7 伊所引chhoa7來入信仰hiah e5基督徒e5疼痛kap盡忠，hit位勇敢，可愛e5 Chi-oang2有經過濟濟段e5冒險，才平安轉去到伊e5 厝。Che是「上帝權能e5庇佑。」
Hit層事件ti7 台灣所tu2著濟濟祕密事件e5中間thang講是典型的--e5。Ti7 戰爭中，日本在台灣e5統治者有接續壓迫hiah e5住民無煞；不管in是漢人抑是高山族。戰爭e5局勢一下bai2,勝利e5向望一下無--去e5 時，in e5壓迫就越愈加添in e5殘忍性。當聯合軍克服太平洋e5島嶼，thau2放hia e5原住民e5 時，日本人就越愈驚惶koh強暴，因為聯合軍漸漸有可能性thang來台灣上陸。In想講台灣人e5基督徒是ti7 暗靜e5中間teh同情聯合軍--e5,所以萬一若上陸e5 時，會去幫贊in。為著an2-ni，日本e5警察就講究萬全e5對策，beh將所有e5基督徒集中做伙；要緊e5時期若到，beh總剿滅in。台灣chiah濟e5人口是tui3差不多600萬個漢族e5台灣人來組成--e5。也chiah e5人是企起ti7 西部e5平洋，就是hit e5 tui3北爿直透到南爿--e5。Ti7 chiah e5台灣人e5中間有3萬人以上是已經領洗禮e5基督徒。In是盡忠--e5,若 m7 是盡忠--e5來講，最少亦是歸順--e5。Chiah e5人在日本e5當局者來看，是無甚mih大問題。M7-ku2 ti7中央e5山脈，以及東海岸有原始民族企起ti7 hia；in e5數額約略15萬，in e5性質完全是各樣--e5。Chiah e5原始民族漸漸teh hou7 hiah e5管--in e5日本警察頭殼起大疼。In是親像Bou7-ni5-o3 e5 Lai5-khek族，iau2-boe7完全放sak取人頭殼e5本性。In中間有一部份編入軍籍，受派到南太平洋e5所在，為著日本人來從事樹林e5游擊戰。總--是有一項hou7警察感覺茹亂koh thang煩惱--e5,就是基督教e5祕密運動ti7 近年中已經發生ti7 chiah e5原始民族e5中間；che是boe7得thang說明e5事實；in雖然極力teh壓制，iau2-ku2這個運動有用thang驚e5氣力kap速力teh進展。今這個代誌到底是純粹e5精神運動，抑是chiah e5取人頭殼--e5故意掛宗教e5牌匾來teh 計劃一種e5叛亂--ah？
明其然，這個運動是tui3兩位顯著e5人物來開始--e5,兩個koh攏是屬北方e5 泰雅族；一個是婦人人叫做Chi-oang2,伊e5 冒險ti7 進前已經講起了；koh一個就是少年人叫做Lou5-ui，ti7 戰爭中bat受關監。Lou5-ui bat受真激烈e5歹款待。伊e5故事較慢beh來講起。也這位Chi-oang2 到底是甚mih款--leh？伊雖然是無學問，身體lam2-lam2,iau2-ku2 確實來講，伊m7 是軟弱e5人。Tui3伊e5 眼內有顯出一種不可侮辱e5精神，也這種精神有佔領伊e5 全人格，hou7見若倚來就近伊e5 人攏受著伊e5 感化。連日本人也看伊真有起，若是in家己e5人是認伊做神靈e5老母；用boe7會hoa--去e5虔誠teh疼伊。你若讀koh續--落-去這章，就是專工beh講起伊e5 履歷e5一章。你kiam2-chhai2最少亦beh同意講：「伊是最著名e5婦女e5一個；就是上帝所用來完成伊hit e5偉大koh高尚e5旨意--e5。」
和平e5差使──Chi-oang2
1895年，第一次中日戰爭後，根據馬關條約e5條件，中國受迫，姑不chiong著將台灣讓渡hou7 日本。總--是台灣e5百姓拒絕，m7 承認這個條約；就宣布台灣做獨立e5共和國。為著an2-ni，日本e5海軍就即時tui3北部上陸，hit e5地方政權就ti7 優勢e5武力e5面前liam5-piN 開花去。只有懸山e5原住民有好膽kap伊抵抗，繼續kap伊戰幾若年。起初日本人真無閑，暝日用心ti7 設律例kap法令，thang來治理hiah e5企起ti7 西部平洋e5台灣人；就無心情thang管顧山地，以及解決hiah e5取人頭殼--e5。到in he7腳手組織討伐隊beh去討伐in e5 時，才知影beh征服in m7 是容易，有意外e5犧牲kap艱難ti7--teh。In e5游擊隊bih ti7 am7 e5樹林內，以及深e5山岩--nih，ti7-chia ti7-hia偷扑日本軍，hou7 in納了重重e5血稅。Chiah e5人自然是真 m7 歡喜任何e5武裝部隊來侵略in e5山寨；因為in掠hiah e5山寨做是in e5特有財產。In常常看hiah e5企起ti7平洋e5台灣人是漏屎馬--e5,因為tu3無三下斧頭就liam5-piN un--落-去。獨獨in才是愛好自由e5懸山頂e5住民，亦咒誓m7投降。
游擊戰繼續10年久，ti7 hit e5困難e5山地--nih，有時thai5,有時歇；後--來hit e5裝備優秀e5日本軍有漸漸得著有利e5地步。日本人為著趕緊beh ti7高山族e5地界來採伐樟腦山以及其他濟濟寶貴e5木材。就準備beh kap chiah e5有價值e5敵人──泰雅族，布農族，以及排灣族──來訂立一個無失體面e5和約。日本軍kap chiah e5番社teh戰e5 時，cham2然有犧牲，有失落幾若個部隊。就將高山族e5要塞用電線ka7伊圍--起-來，放hou7 in去孤立。
In e5末路是boe7免--得-e5。番社一社過一社直直降--去，續kap in講和；只有chhun一位勇猛e5 太魯閣社（泰雅族e5一社）堅守 m7 願降。In e5陣地是設ti7 太魯閣山岩頂險要e5石洞--nih，in有佔據一跡天然e5樹林，是日本軍無法度thang襲激--e5;雖罔是an2-ni，in到尾亦是著降，若無就餓死。後--來日子已經到，泰雅族e5頭人就感覺著講in e5氣力已經充分得著證明--lah，若繼續koh thai5--落-去，an2-ni算 m7 是聰明；想講ti7 hit e5時陣來講和亦已經 m7 是見笑e5事--lah。因為「有時thang thai5人，有時thang醫治，有時thang交戰，有時thang和好。」Kiam2無甚mih查甫人抑是婦人人thang為著in來kap對敵訂立一個光榮e5和約mah？是誰beh出頭來擔當in e5通譯以及調解者e5職務--ah？眾議一決，就對in家己e5百姓e5中間選出一位婦人人叫做Chi-oang2,是36歲人。伊bat kap一個台灣e5生理人結婚，也企起ti7東海岸e5花蓮港。伊bat日本話，亦會講真流利e5台灣話kah那親像講in家己e5 泰雅話一樣。Tui3別方面來講，伊也是一位判斷力健全e5知識婦女，真有關心ti7 伊e5同胞e5利害關係。Tui3 伊e5 gau5周旋，ti7日本軍kap 泰雅族e5中間果然成立了一個兩方滿意e5和約。Tui3 hit tiap8以後，Chi-oang2這個名字就tauh8-tauh8 hou7人看真有起。日本e5當局者為著伊e5貢獻m7-bat無對伊表示感念e5意思；亦hou7 伊比別人較有行動自由e5權，別人beh ti7 hia出入著受警察e5許可，若是伊就 m7 免。伊無論到甚mih所在，人都攏bat伊就是hit 位造就和平e5婦人人，是「和平e5差使Chi-oang2。」20年後，時間teh-beh到，伊beh受召做hit e5越愈koh較高尚e5工，就是引chhoa7人kap上帝和好e5工。
今這個Chi-oang2到底是為著甚mih因端，也ti7 甚mih時陣頭一擺來接觸著信仰？Che卻是無人知影，不過所知影一項，就是若 m7 是伊e5丈夫就是伊e5 ta-ke有成做熱心e5基督徒。伊e5 ta-ke ti7彰化基督教病院做患者e5 時，頭一擺聽著道理。加拿大長老會退任e5宣教師烈姑娘bat ti7 台灣做工濟濟年。伊講伊ti7 1929年，有去台中地方訪問一間大大間e5農家，ti7 hia有tu2著一位老婦人人，就是從前bat ti7 蘭醫生hia聽著道理--e5。伊e5 道理kiam2-chhai2 bat無kah偌深，m7-ku2 ti7所bat e5範圍內真堅固信。Hit日伊e5新婦Chi-oang2有坐ti7伊e5 眠床邊，in相及用一款稀奇e5高山調teh吟聖詩第一首「上帝創造天kap地。」另外koh一擺，烈姑娘有ti7一位高山族e5女子e5家--nih tu2著Chi-oang2,hit位女子叫做秀理，從前bat ti7 淡水讀冊。烈姑娘就想beh勸誘Chi-oang2去淡水讀聖經學校。
加拿大長老會e5宣教師孫雅各牧師ti7 1929年，亦bat tu2著Chi-oang2。Hit陣照伊所看，伊是一位「中老以上軟弱e5婦人人」（hit陣是58歲），ti7伊e5 面--nih有刺泰雅族獨有e5花字ti7---teh，（泰雅族攏有刺花字ti7 in e5頭額--nih；結婚了e5婦人人亦有刺，就是tui3嘴角kap嘴下斗直刺透到耳仔邊）。孫牧師頭一擺所tu2著會曉講台灣話e5高山族就是伊。伊就勸誘伊去淡水聖經學校，總--是伊有躊躇 m7-kaN2去。伊真愛來，總--是伊kiam2-boe7 siuN濟歲？人年紀chiah-nih8老，才beh koh來讀chiah e5冊，an2-ni kiam2有啥路用？又koh感覺著家己e5面--nih有刺花字，刺到花li2花lo ，若ti7眾學生e5中間穩當感覺孤獨，家己一個無lam7無lam7。雖罔是an2-ni，伊就決心beh去，就kap孫先生做伴去淡水；ti7 hia編入聖經學校，讀冊兩年久。
 
有人議論講：「容允這款背景奇異人物kap無共款e5學生ti7 hia讀冊，到底是甚mih智慧？不但an2-ni，伊e5身軀koh無kah偌勇，照看beh完成伊e5學業是真難得e5款。但是聖神e5力有充滿著伊hit e5軟弱e5體格，就離開（畢業）hit間學校，「ti7 主e5話勇壯，」用恬靜e5信心來宣傳上帝所交托伊e5話。
1931年，伊就轉去東海岸，靜靜來開始伊e5工作。伊有ti7 泰雅族e5鄉社--nih來教示伊個人kap小團體e5人。日本e5警察有探聽著伊e5活動，亦要求in著中止。今，公開e5聚會既然是危險，伊就ti7 祕密e5中間來聚會。警察就真密切來監視伊e5行動，hou7 伊無辦法thang一社遊過一社。事情雖然變到an2-ni，伊亦用法度，用暝時來周圍e5各所在出席祕密e5聚會。伊企起ti7 加禮宛，就是tu2-tu2 ti7 花蓮港北勢e5平洋（看地圖），百姓tui3遠近e5所在來就近伊e5教示；hit e5數額有日日teh加添，每擺警察e5監視若較leng7--去e5時，伊就溜--出-來，順火車路落南去做hit e5「上等上e5工。」伊不論去甚mih所在，永有造就一寡信者，in中間濟濟人有繼續去加禮宛chhoe7伊，來學習福音較詳細。伊e5厝就變成激勵同志e5厝。濟濟基督徒e5首領kap工人有ti7-hia kap hiah-e5 tui3東海岸e5南北二路集倚來e5基督徒相會。伊e5學生逐家有一項e5共通點，就是人人著轉去傳福音hou7 別人，續引chhoa7 in來歸基督。In中間大半e5人攏有負責著建設in家己e5教會。In iau2有另外一項e5共通點，就是受警察e5怨恨kap反對。In著去建設in e5教會，就是有祕密e5會友--e5;chiah e5會友若受發見著e5時，逐家著為著信仰真食苦。Ti7頂章所講e5三笠山，以及其餘兩個教會，就是an2-ni成立--e5。
Chi-oang2 tui3三笠山脫險e5事有激起警察e5受氣，所以in就將in e5受氣遷到ti7 hia e5基督徒e身上。In就沒收in e5聖經kap聖詩放火燒。有幾若個信徒hou7 in凌治，亦hou7 in扑，扑到鼻空血雙港倒，In亦sai in e5頭殼，cheng in e5耳仔bong，hou7 in變成臭耳聾幾若日久無聽--見。In中間有一個質問警察，講：「Lin2啥事款待阮an2-ni？」警察應伊講：「因為lin2信美國人e5上帝。」In就主張講：「伊 m7 是美國人e5上帝；伊是全世界e5人e5上帝。」警察手舉神社報in看，講：「Lin2看mai7!hit e5才是咱e5神明。」Ti7 這陣hiah e5信徒有一個真好膽，ka7伊講：「Hiah e5若是神明來講，in thai2 boe7引chhoa7 lin2行四正e5路？」警察受氣大聲喝講：「你teh講啥？」Hit位信徒就用沉著e5態度，舉實例說明講：「Ti7 lin2 e5日本教員e5中間有一個行為無四正，iau2-ku2伊亦teh拜……」警察大聲喝講：「免講！恬恬好，……lin2今仔日侮辱阮真thiam2…」後--來hiah e5信徒有是控訴，「因為in有較興事--淡-薄，講話有牽礙著教育e5問題。」
親像這號e5迫害（che是真濟擺--e5)若hou7 Chi-oang2聽--著e5時，伊就大大操心擘腹。伊亦有經驗著聖保羅所講e5話，「有一個重擔日日teh teh我--e5,就是替眾教會憂悶e5事。」伊確實真意愛伊所引chhoa7來入信仰e5人攏長大ti7 真理e5智慧，亦成做勇壯thang來忍受苦難。伊不時不刻真著磨，向望in ti7聖經會thang得著充分e5教示，thang來符合ti7 in所有e5向望。
戰爭後經過了幾若年，孫先生有去花蓮港北勢e5地頭山崎懸懸e5所在，訪問一位小鄉社叫做Gu7-khu-chuh（Gukutsu）。伊ti7 hia有看著一間真大間e5教會，亦會thang kap葉胤陶談論濟濟e5代誌；這個人ti7 引chhoa7 hit庄--nih e5人來信主e5事，有真大e5貢獻ti7--teh。
孫先生問伊講：「你ti7 起初是an2-choaN2-iuN7 得著福音--leh？」應講：「我得著福音是tui3我e5 婦人人e5姊妹；伊ti7 1942年，有tui3 太魯閣e5所在來我chia。」伊為著ai3 bat較詳細，就歷過幾若禮拜久e5路程去Chi-oang2 hia，tui3 伊學習。這個路程去相離約20英里。伊著ti7 暝時去，到位kap伊學習兩點抑是三點鐘久，就倒轉--來，著ti7 天boe7光e5時到厝。
葉胤陶用深沉e5態度講：「Chi-oang2 ka7我講，當伊iau2-be7將道理教示我到真妥當e5 時，kah我 m7-thang為著beh得著人來對人講道理。」
孫先生問伊講：「伊教你偌久？」
應講：「三個月。」
Koh問伊講：「你有聽候到所講e5期間到，才出去做工抑無？」
伊講：「He2無nou3,我也會thang聽候到hiah久；時間boe7到，我著對幾若人講道理--lah。」
「當伊teh教示你e5期間iau2-boe7結束e5 時，你得著偌濟人？」伊應講：「五口灶。」
伊boe7等得到期間到才對人講道理！亦ti7 teh受訓練e5三個月間伊有得著25人。後--來警察有發見著伊teh開祕密e5聚會，就hou7伊受著真會驚--人e5迫害。
總--是這位Chi-oang2做高山族基督徒e5領袖，伊本身m7-bat hou7警察掠--去，續關落監；che到底是甚mih緣故？Tui3這個問題e5解答，咱較大面thang an2-ni講：「設使in若kaN2 掠伊，in確實會thang掠--伊。」Hou7警察 m7-kaN2隨便冒險來對人做出極端e5行為--e5,這位Chi-oang2就是惟一e5好例。地方e5警察kap小官kiam2-chhai2氣到phut-phut 跳，亦用過濟濟種e5刑罰來哄--伊，m7-ku2 hiah e5比較的較大e5官吏是夠額知影，設使in若損害伊一支頭毛，就泰雅族全族kiam2-chhai2會起反亂；因為in永無boe7記得伊為著in所建立顯著e5功勞；也濟濟人穩當甘願為著伊來犧牲in e5生命。Kiam2-chhai2 thang講，日本人亦 m7 是忘恩背義--e5,總講，ti7 戰時極困難e5幾年中，伊有四界行無代誌，ti7 伊軟弱e5身體所會容允得e5範圍內，進行教會e5工作。
伊ti7 1946年 e5春天離開世間，享壽74歲。伊離開世間兩個月後，孫先生有去花蓮港基督教公塚--nih看伊e5 墓，ti7 hia 伊看著泰雅族e5基督徒有建造一塊五尺懸e5石碑，頂面掛一枝大大枝e5十字架teh紀念伊。伊有an2-ni寫講：「這個墓真正是神聖e5所在；因為kang2千人有認伊做in e5神靈e5老母。上帝用這個人ti7 chiah-nih8短e5期間來完成chiah-nih8濟e5代誌，che在台灣是攏無，在別位亦是罕得有--e5。」
咱也thang知1945年9月，日本投降e5 時伊iau2 ti7--teh。一下聽見伊所疼e5同胞得著解放，m7 免koh受迫害，伊e5 歡喜到怎樣！幾若年久伊有替in祈禱，用真理來教示in，用信仰kap勇氣來鼓勵in，hou7 in會得thang忍受患難，祝福--in，因為in已經入ti7 信教自由e5新時代；若是伊本身卻已經入ti7主e5快樂。
好膽無驚e5 Lou5-ui
上帝所興起來宣傳伊e5 話ti7高山族e5第二個領袖，就是一位e5青年叫做Lou5-ui。差不多ti7 1928年，當伊iau2做一名e5服務生ti7花蓮港附近e5警察所teh服務e5 時，bat看著hia e5漢人教會e5佈道團teh佈道，就倚去聽。伊即時對福音生起興趣，就去參加hia e5聖經班；hit班是一位女傳道叫做姚--氏U（平常人叫伊做U仔）teh領導--e5。伊去加入聖經班是為著ai3知影這個奇異e5道理較詳細e5因端。女傳道就將伊所bat e5道理盡傳hou7 伊；總--是伊e5心肝kap靈魂iau2感覺無滿足。伊就ka7伊講，若會得thang得著警察e5允准，你koh去淡水研究；因為有一間加拿大宣道會e5神學校ti7 hia。照伊所預料e5款，警察果然卻下伊e5 申請，m7 准伊離開山地，總--是伊亦無為著an2-ni來失望。這位好膽e5青年，就無受警察e5許可偷走，kap伊e5 婦人人去到淡水，亦求孫牧師著接納--in。
孫先生知影in這款e5要求，kiam2-chhai2是伊e5 祈禱e5應聲；因為伊有祈禱，向望福音會thang傳入高山族e5中間；就接納--in，拚樓腳hou7 in toa3,亦為著Lou5-ui kap te3尾後koh到e5幾若人設特別e5課程hou7 in thang 讀。Lou5-ui有用boe7衰退e5熱誠研究聖經兩年較加久，道理漸漸明瞭。上帝e5真理有將伊lak8-tiau5--leh，上帝e5旨意有改造伊e5 心kap人格，che是眾人所知影--e5。伊就公然告白伊對基督e5信仰，受洗禮；轉去ti7 泰雅族e5中間來做工。
伊beh轉--去e5 時，日本e5官憲就警告伊講：「M7 准你傳基督教hou7 lin2家己e5百姓。阮有teh ka7 in準備一款e5宗教，就是beh教in拜神道（神道抑是講神社就是日本人拜神e5方法）」M7-ku2 泰雅族原來就是boe7 bat屈服人e5百姓，也Lou5-ui就是hit e5真正典型的e5人物，因為已經決心beh傳道，伊就拒絕，無beh遵守這號e5命令。伊就轉去山--nih訪問親情kap朋友，對in講起伊所得著新e5信仰，亦ti7 in e5家--nih傳道。伊知影公然違keh8官令是愚戇，就聽候到半暝後才祕密來開會。幾月日後，宣教師有聽著風聲，亦有接著間接的e5消息講：「Lou5-ui已經聚集差不多30名e5信者，準備beh領洗禮。無人會得thang入去hia證明hit e5消息，不過日文e5聖經有ti7 暗靜e5中間提入去泰雅族e5地頭，向望hiah e5聖經會thang促進福音e5進展。
An2-ni hit e5運動有發展真緊。年老e5 Chi-oang2 ti7東海岸花蓮港周圍teh工作e5中間，青年e5 Lou5-ui有將伊 e5路程扑較開，進入到中央山脈e5所在。將福音一社傳過一社。這位基督e5使者就liam5-piN 行透泰雅族e5全地區，亦有造就幾若團e5信徒散在ti7開闊e5地方。（若看地圖就知影有一條山谷將中央山脈kap海岸e5眾山隔開，hit條山谷就是tui3花蓮港直透落南到台東--e5,亦有一條鐵路造透--過。Lou5-ui工作主要e5範圍是tiau3遠e5山地，就是花蓮港e5西北；Chi-oang2所到e5所在就是火車路邊，就是比較的較快到e5所在。）
有一日，警察ti7一位泰雅族e5家--nih看著一本聖經。這個發見有惹起大驚惶kap興奮。警察就ti7 hit e5全地方進行了一次e5大搜查，向望thang得著逐號文e5聖經kap詩冊。總--是ti7暗靜e5中間帶入山地e5聖經益發那加添；又koh chiah e5聖經若有幾本受發見--著，hiah e5受發見著e5 泰雅族e5家庭逐e5 攏召去警察所，摃到ka-chiah-phiaN 血chim chim流。警察有強迫in著放sak 基督教，但是in 應講：「Lin2會thang照lin2所ai3斬斷阮e5 腳手，總--是阮e5 心原在是基督徒e5心。」
這個代誌就是ti7 1938年，日本kap中國開戰boe7偌久e5 時所tu2--著-e5。（日本kap中國開戰是1937年7月）。為著beh維持戰時道德，日本e5當局者有組織一個普遍的e5「精神總動員運動。」為著beh促進愛國心ti7台灣人e5中間，in所用--過e5方法e5一項，就是配發神龕（kamidana）ti7 各家庭--nih。Hit e5論點，是講這款e5神龕是kap國旗共款，平平是一種愛國心e5表現。總--是在大多數e5日本人來講，這個確實有宗教的意義ti7--teh。總講，警察不但命令各家庭著買一個神龕，koh亦teh看人有用照起工e5敬虔對待伊抑無？連hiah e5可憐e5高山族亦有受著這號神龕e5配發。實在來講，這款thang議論e5習俗，已經有惹起相當e5歹感情；也警察知影這個時陣是著用「軟壓」e5時陣。今，kap中國e5戰鬥已經開始，in確實無愛koh攪擾hiah e5高山族--lah。In m7 愛外國e5宗教來感化hiah e5人，亦驚見若siuN 過度壓迫基督徒，會造成一般e5不安，亦ti7高山族e5中間有發生大反亂e5可能性ti7--teh。
Hiah e5有聖經e5人雖然有拒絕，m7 願背教，iau2-ku2除去in e5領袖Lou5-ui一人受關以外，攏受thau2放轉去山--nih。除去將基督教傳播ti7高山族以外，警察有告伊冒瀆神龕，就是配置ti7 伊e5 家--nih-e5。伊對hit e5神龕無表敬意，亦無ka7伊拜；伊確實有用伊來做一kha箱仔teh te2批！Lou5-ui e5受掠kap受關e5事，有惹起boe7到偌小e5擾動。Te3伊e5 人有一大陣去警察所，大發脾氣講：「Lou5-ui若是為著做基督徒e5事來受關，阮逐家亦攏是基督徒。今著怎樣？」總--是警察拒絕，m7 ai3 kap in辯論，亦謹慎 m7 ai3將事舞弄較大。
當局者kiam2-chhai2 想講，若將倡首者Lou5-ui一人ka7伊除掉，hit e5運動就liam5-piN消滅；總--是che是真大e5錯誤。Lou5-ui已經loah火；hit e5火焰今是boe7得thang扑hoa--lah。Iau2-kut2? hit e5時陣無人會thang代先知影beh tu2著啥事。Ti7 1940年e5年尾，宣教師撤退e5 時，in所知影--e5,就是Lou5-ui已經受關差不多兩年久，亦有患著腳氣病e5事。伊e5 身軀免講是ti7 鐵窗e5內面，總--是伊e5 精神teh行遊ti7 hiah e5眾山間，也伊e5 話iau2-ku2 teh振動ti7伊e5 同胞e5心--nih。別人有繼續伊所開始e5工作。Hit e5年老e5 Chi-oang2 iau2-ku2 ti7東海岸teh一上一落，亦ti7 開闊e5地區kap眾基督徒teh接觸。Hiah e5企起ti7山間e5基督徒，就是tui3 Lou5-ui 引chhoa7來入信--e5,若有須要e5 時會thang kap伊接洽。Ti7 這號苦境中，in e5運動iau2-ku2活潑teh 進展。Che是上帝e5信kap in ti7--teh，為著伊本身e5榮光極力teh工作，che是boe7否認得e5事實；若離開這個事實，代誌就boe7得thang說明。這個事實會用得用「伊chhoa7 in 出」這四字來表現。Chhoa7 in離開錯誤kap迷信e5烏暗，來入ti7伊奇妙e5光明e5就是上帝。
Lou5-ui有用thang o-lo2 e5殷勤kap敏捷來完成hit e5「上等上e5工。」伊有ti7 hit e5險要e5地點放火燒山坪，迅速koh敏捷，也這陣伊有將火把交過別人e5手，thang來完成這個工；因為上帝ti7伊boe7測度得e5智慧--nih，有hou7 伊所揀選這個器具受著一cham7關監e5艱苦。試想這位giam2-ngi7 e5高山住民，ti7伊心--nih有山場e5召命，也受勉強來枉費7年久e5光陰，ti7日本e5監獄--nih！伊kiam2有親像受掠e5鷹鳥，抑是甚mih野鳥為著beh chong5 出--去，thi2 開伊e5 翼來phiat8 hit e5鳥籠--mah？若有影an2-ni來講，這篇e5題辭著換做「失志e5 Lou5-ui」抑是「失敗者Lou5-ui」。總--是事實伊無an2-ni！雖然ti7 監--nih，伊亦是吞忍，kah那親像teh看hit位無看見e5上帝。
上帝無放sak 伊，伊無boe7記得Lou5-ui，亦無boe7記得伊e5 同胞，就是ti7 山間為著信仰teh受迫害--e5。上帝ti7 好e5時機chhoah斷縛in e5索。1945年日本投降e5 時，Lou5-ui受thau2放轉去東海岸來復to3 伊傳福音e5工。伊有看著ti7伊無ti7--teh e5中間一庄過一庄e5高山族已經變成做基督徒--lah。今in m7 免koh ti7祕密中來聚會，in公然告白信仰，亦起竹e5拜堂來服事獨一真e5上帝。伊歡喜看上帝怎樣拯救伊e5 百姓脫出烏暗e5權勢，來入ti7伊疼子e5國。上帝e5話無落空。大山kap小山已經開嘴teh唱歌。
1946年e5春天，宣教師受允准轉來到台灣。孫先生盡量趕緊起身去東海岸來看hiah e5高山族到底an2-choaN2 過日，（因為戰爭中in無接著台灣e5消息。伊常常teh三思講：「今hiah e5祕密受監視e5人 m7 知an2-choaN2？」伊亦常常替in祈禱，求上帝若會做--tit，著ti7警察無道e5壓迫下饒留in e5生命到今仔日）。經過一日thiam2-thiam2 e5路站，伊ti7半暝兩點到花蓮港，已經食一碗飯，就去睏。睏到六點e5 時，Lou5-ui有來叫醒伊e5 眠。Che在孫先生e5立場來講，是一件完全無phai3-phe  e5 gong5-ngiah8以及thang歡喜e5事。
孫先生寫講：「我會thang koh見著伊e5 面是幸福，」koh加添一句講：「伊現時專心teh做教會e5工，teh引chhoa7 kang2千個同胞來歸基督。」咱boe7 得thang嫌伊講了較過頭。
Ui2-lan5 e5見證
Ui2-lan5就是泰雅族中傑出e5人物。伊企起ti7 櫻花村。櫻花村是ti7能高山谷koh起去e5所在，離花蓮港小可有--hiah-遠。伊ti7 1938年tui3 Chi-oang2聽著道理，就ti7 hit社--nih成做頭一個基督徒。伊就liam5-piN對伊e5 親戚kap朋友生起關心，就勸誘一團e5人正式kap伊做陣去加禮宛Chi-oang2 hia（相離15英里）。In ti7 hia tui3聖經得著加進一步e5教示。1941年4月，有一暝昏當in聚集ti7 hia teh研究聖經e5 時，警察忽然間入來hit 間厝，將出席e5人名攏做一下記記去。幾日後，in就hou7 in 召去警察所受審問。警察有扑來審問in、凌治in、蹧躂in、戲弄in，亦教in著吟詩hou7 in聽，最後Ui2-lan5一人有受扑到thiam2-thiam2。Tui3 hit-tiap8 以後，警察對hiah e5高山族e5信徒事事都m7歡喜。Ui2-lan5 kap toa3 ti7櫻花村e5團體著到半年後才敢開祕密e5集會。Che是beh閃避偵探，驚了hou7 in看--著就beh走去報。
1943年，有一暝昏，警察接著in teh聚會e5消息，就深入in e5會場，來沒收in攏總e5聖經。隔轉日hiah e5參加聚會--e5攏召去花蓮港警察局，ti7 hia tui3 友田（Tomoda）副主任受著一場真酷刑e5審問。Hit人罵in講：「In拜美國人e5上帝。」Hit tiap8以後為著beh減少受偵探e5危險，櫻花村e5基督徒就將in e5聚會分做3個團體。雖然受著警察真激烈e5壓制，in e5人額亦是原在teh加添。為著beh閃避人e5 giau5疑，in ti7 禮拜日穿工作服（做工teh穿e5衫）出去。警察是想講：「In kaN2 beh去園--nih做工」，但是事實in 是beh去山--nih做伙禮拜。
相像hit年，Ui2-lan5有koh一擺受召到警察e5面前，是告訴，講伊有宣傳惡性e5話。有人干證伊，講伊bat講起日本beh thai5輸美國，亦台灣e5基督徒beh受解放。為著beh強迫伊來照實講，hit暝昏有兩個警察扑Ui2-lan5,扑到死死暈暈--去。In停手歇睏一tiap仔久，hit e5叫做Tsubaki e5警長就問伊，看伊beh背教抑m7;但是Ui2-lan5拒絕講伊boe7-tit-thang 放sak 福音。警察就kong3伊e5 頭殼，hou7 伊暈--落去。In掠做伊kaN2 已經hou7 in扑--死，就ka7伊hiat-kak8 ti7警察所外。有一位櫻花村e5青年信徒將伊aiN7 轉去in 兜。伊ti7厝--nih兩日久倒--teh，攏m7 知人；伊e5 家族熱切替伊祈禱，向望伊會koh回魂。Ti7 第3日，伊就peh起來。Tu2 chiah感覺會koh起來行na7-tiaN7，就計劃beh去花蓮港教會，總--是ti7 路--nih有hou7警察叫入去警察所。這回警長ka7伊講，in無按算beh扑伊，總--是有一項，ai3伊著趕緊ka7 in講，就是美國是an2-choaN2 teh計劃beh ti7 台灣上陸，續解放基督徒e5事。Ui2-lan5 ka7伊講，伊 m7知影這層事，警察就應講：「好！好！beh一禮拜久hou7 你無睏半點眠。」
Ui2-lan5所發表koh續--落去e5話，就是伊所bat tu2著最痛苦e5經驗。幾若個青年，逐暝昏來固守--伊，m7 准伊睏，日--時著做nge7頭e5工，就是ti7 神社內e5埕--nih割草。夠額厭sian7 koa3 thiam2頭，到hit禮拜e5尾日，伊就起精神異狀。有一擺，當精神teh發作e5 時，tng7著警察，就要求in著提聖經來還伊；放tiau講：「若m7 提來還，伊beh chhun5 死扑死一百人。警察這擺確實有驚--著。為著in e5殘忍款待伊，致到hou7伊變成一個危險e5少年；in就將聖經提來還伊；亦用法度beh來鎮靜伊hit點氣。經過boe7偌久，伊e5 精神有回復，舉動kap平時無各樣。總--是有時就koh起，也對家己e5行為續boe7-tit-thang負責任。因為驚見伊會傷害人，抑是放火燒神社，警察就用木料做一kha大大kha e5鹿櫥he7 ti7 in兜，ka7伊儲--起-來。伊受關ti7 這kha 鹿櫥--nih一年久！雖然hou7人款待做那親像一隻e5野獸，iau2-ku2伊e5 精英有漸漸回復，後--來有受放出。Hit-tiap8以後警察ti7一個期間有放據在伊家己。為著伊m7-bat koh顯出凶猛e5行為，in就想講伊今變成一個boe7傷害人e5憨人，就是已經無精神e5人。
但是Ui2-lan5決斷 m7 是精力脫落e5人。伊e5 理性有復原，對ti7 靜靜侍候主，伊e5 精神力量有換新；基督e5疼攔截伊，上帝e5氣力支持伊，hou7 伊會thang koh一擺來教示人kap傳福音。伊無論到甚mih所在，好膽為基督做見證，致到伊e5 活動有koh一擺來引起警察e5注目。警察teh giau5疑，想講kaN2 有淡薄高山族e5人出席ti7 花蓮港漢人e5教會--nih，就想beh ka7 in停止。警察雖然teh警告，伊亦是接續去出席。Ti7 1944年e5一個禮拜日，伊ti7-hia hou7警察掠--著，受押送轉去櫻花村e5警察所。
警長講：「你又koh來--lah，好--ah，你教 m7 聽嘴，姑不chiong著thai5你。」伊就叫一個部下，教伊去開一個墓，講：「這號腳數著hou7 伊死。」伊喝iau2一個部下講：「刀，ka7我giah8--來。」Hit人就去giah8刀出--來。警長就拔刀出siu3,亦hoah刀肉看有利--無。Che kiam2-chhai2是一場e5恐嚇，總--是也有效果ti7--teh。Ui2-lan5家己亦信最後e5時間已經到--lah。伊就看hit支刀，也感覺確實會受thai5死。警長講：「你今無生命thang轉--去-lah，你若有甚mih遺言beh ka7你e5 婦人人講，這陣ka7我講。」
Ui2-lan5攏無應一句。警長就問伊，看為著甚mih緣故信基督教，信到chiah認真？Ui2-lan5打算beh ti7 最後e5瞬間為信仰做見證，就應講：「見若信e5人beh得著永遠e5活命。」伊就問伊講：「An2-ni你 m7 覺悟beh死--lah？」伊就用在伍 ，無停句e5聲調應講：「是，我覺悟。」Hit 陣有一個警察越轉身，chhiN-chhiNchoh8-choh8 ka7別e5警察講：「信仰是甚mih？無一項會thang搖動伊。」後來in就放伊出--來，准伊轉去。
Ui2-lan5接續koh ti7山間e5所在開祕密e5聚會。1945年4月有一日，伊受召去警察所，警察ka7伊講，羅斯福總統已經死，in想beh相kap開一頓午餐來慶祝伊e5 死。另外iau2有一位櫻花村e5基督徒叫做Pai-lan5 --e5,也hou7 in叫去。In就將一張名單hou7伊，名單--nih有企5個人名，伊著chhoa7 hit 5五個人去赴慶祝會。為著hiah e5人名攏是基督徒e5名，Pai-lan5就ti7心內想講：「KaN2是有甚mih所在teh無tu2好，基督徒攏總teh-beh去受警察審問--lah！」In iau2-boe7去赴會e5代先，伊就召集in來ti7伊e5 厝--nih，勉勵in著企在，若應該死，就死；m7-thang 放sak 福音。當伊teh勉勵in e5時陣，有一個警察入來，耳風仔有聽著伊所講e5尾句，就控告in，講in是teh ka7羅總統開追悼會；基督徒否認，講無影，但是警察m7信。
這tiap8以後戰爭e5局勢在日本e5立場來講，是極其黯淡--e5。在台灣e5當局者有夠額teh預想聯合軍上陸e5事。逐所在e5警察自然有受著命令，教in著加強監視攏總有可能性thang做「第五縱隊e5人。」所有e5基督徒不論是漢族--e5,抑是高山族--e5,攏受包含ti7 這類e5內面。在櫻花村e5所在無各樣別位，警察有加緊來teh管束in。基督徒e5中間有幾若人用法度koh得著聖經。警察有要求chiah e5青年著放sak 聖經kap詩冊，也續放sak 信仰；但是in ka7伊拒絕。警察為著ai3知影在庄--nih甚mih人確實是基督徒，就開始一回真徹底e5戶口調查。In每暝昏檢查一戶，將in e5家族隨個隨個叫出來問，最後才chhiau in e5厝。基督徒經過一站e5大試鍊。In有正式開祈禱會來家己堅固。In祈禱講：「向望in會thang對基督盡忠，持守道理到死。」
日本投降e5 時，逐家真歡喜。Hiah e5基督徒就即時公開來聚會，亦計劃beh起拜堂。In無掠起家己e5教會做滿足。今已經無警察e5禁令thang阻擋--in，in今會thang將福音遍傳ti7高山族e5全地界。In今會thang自由四界行遊，不論到甚mih所在會thang為基督做見證。1946年正--月，有一團櫻花社e5基督徒受Ui2-lan5 e5領導，ti7 相離幾若英里遠e5一個阿美族e5鄉社--nih開佈道會。到九月e5 時，有得著chiah e5 阿美族真濟人來歸基督，in是夠額有氣力thang為in本身起拜堂。Hit間教會是獨一無二--e5;就是tui3 hiah e5 m7-bat 阿美話e5外族（泰雅族）e5工人e5努力來結成--e5。In m7-bat 阿美話，所以beh傳道理hou7 in著用日語。不但an2-ni，chiah e5傳道理hou7 阿美族e5 泰雅族亦有為著in本身起拜堂，che是一年前e5事na7-tiaN7。In無受設立e5牧師抑是受過訓練e5領導者。In連一個受設立長老亦iau2-boe7有，總--是in有活活e5信仰kap傳道精神。In e5教會是當teh受反對kap迫害e5 時建設--e5。In e5會友大多數有對炎炎e5火爐經過。總--是無代誌。
經過hit e5久久e5患難，擒tiau5 ti7主，無時無刻用神靈e5慰安teh鼓舞伊e5 同族--e5,就是hit位有信心e5 Ui2-lan5。伊為著真理做見證無想sian7。受摃、受扑，甚至為著基督e5緣故，精神起異狀。伊 m7 願ti7殘忍無tang3算起e5日本e5法律下來屈服--人。伊是一位樸素、老實、驚畏上帝e5平常人。伊講話誠實，行為端正，m7 願屈服ti7任何會敗壞e5人e5面前；因為伊相信只有「耶穌e5名萬腳頭 u 著跪拜。」Ui2-lan5今仔日iau2是教會e5棟樑，在台灣chiah e5平民e5傳教者e5中間，伊算是最有力e5一個。
戰爭後e5進步
這個hou7人gong5-ngiah8 e5故事，就是ti7 戰爭中在高山族e5中間，這個運動an2-choaN2 發展，代誌對孫先生轉來以後，有漸漸得著明瞭。因為伊有對高山族本身搜集消息。關係信徒怎樣勇敢忍受殘忍e5迫害，這項以外，iau2有濟濟實例thang記。總--是咱e5 目的ti7-chia m7是beh將殘忍e5刑罰講hou7 伊真詳細，致到hou7 聽e5人忍boe7 tiau5,想beh吐；因為若論到殘忍e5刑罰，日本警察算是名聲透京城--e5。這種惡魔性e5手藝，ti7「戰時記錄」中關係「集中營e5狀況」，hit 篇已經講起了，相像款e5方法，ti7 台灣有用--過。咱e5 目的，莫非是beh報人知上帝e5神有進入ti7 宣教師所boe7-tit-thang接近e5地方，也聖經e5話，in所bat雖然是一部份na7-tiaN7，iau2-ku2會得thang得著in來歡迎做是上帝e5話；又koh活活e5基督ti7大患難中會thang hou7 hiah e5人來為伊做見證，甚至得勝到有chhun，等等。
阮今beh來越方向，就是beh來講起自chiah e5高山族脫離束縛，入ti7自由以來，所造就e5進步。教會當局有盡了濟濟e5努力，beh來應付in hiah-nih8濟e5人；in hiah e5人tui3信仰上e5知bat kap實行有建立e5必要ti7--teh。
幾項統計
1946年，孫先生轉來到位e5 時，才知影在高山族e5中間差不多有4000名e5信者ti7--teh。In已經建築12間e5教會，以外有e5 iau2在建築中。在東海岸e5所在亦有幾位漢人e5教會，為著hiah e5聚集倚--來beh聽福音e5高山族舉行主日禮拜。引一個實例來講，ti7 花蓮港教會bat一年久以來行洗禮hou7 500名以上e5高山族。Chiah e5教會e5小會有大e5工作thang做，就是teh準備beh hou7 hiah e5求道者攏thang領洗禮。Ti7 1946年6月所得著最新e5統計，報人知福音大半有傳開ti7 泰雅族kap 阿美族e5中間。
受洗禮了e5信徒（大約）………7, 000名。
信徒總數（受洗禮了e5在內）（大約）………30,000名。
In家己建築e5教會…………………30間。
教會以外e5集會所…………………120位。
牧師kap殉教者
照頂面所講，在花蓮港e5所在漢人e5教會對濟濟高山族e5求道者有表示熱烈e5歡迎。Ti7這點，in有追隨in所疼e5牧者故高端宗牧師e5模樣；伊ti7不應該死e5 時陣死--去，這個事有hou7 in逐家真傷心。高先生就是hit位ti7 1866年，在台灣第一次領洗禮e5漢人（高長）e5孫。伊為著對高山族教聖經e5事，bat受日本警察e5苦楚。關係伊e5 死thang傷心e5故事，ti7 chia 來記一筆kiam2-chhai2亦是合宜。
Ti7半暝後約略兩點e5 時，有人teh扑牧師館e5門。Hit e5款式雖是真恬靜，iau2-ku2是真殷勤。牧師問講：「是甚mih代誌？」應e5人講：「先生--ah，請教阮一段聖經。阮e5時間只有半點鐘久na7-tiaN7；因為阮ti7天boe7光e5代先著轉去到厝。」有一陣高山族e5人企ti7 門外。警察雖然嚴嚴禁止in，m7 准in離開in e5地界，iau2-ku2 chiah e5人ti7大暗以後有溜--出-來，盤山過嶺拚真緊，行路5點鐘久，目的是ai3 beh將救主奇妙e5消息來學習較詳細e5因端。牧師歸日真無閒，無推辭，就peh--起-來，將上帝e5話分hou7 chiah e5熱心追求真理e5人。伊有將自由e5火點toh8 ti7 in e5心靈，也hou7 in目珠有智慧新e5光明，才差in轉--去（著koh一擺e5五點鐘久無歇睏行山路）。In著ti7天boe7光e5時到厝，若無，驚了警察會知影in無ti7--teh。
這個代誌 m7 是一擺抑兩擺，有幾若陣無共人e5高山族祕密來受伊e5 教示。牧師心存憐憫，boe7 thang無教示in來放in轉去；總--是伊知影代誌若受發覺e5 時，警察穩當真受氣。為著高山e5羊群boe7逃脫tit e5運命，煩惱在心，濟濟暝無睏。因為日本e5當局者決意beh滅絕這個外國宗教，就是tu2-a2-chiah ti7山地得著地基--e5。
 
到尾警察知影這層事。In有看著幾本聖經，就是牧師所分hou7高山族--e5。警察受氣，放火燒聖經，亦扑hiah e5有聖經e5人。若是論到牧師--ne3,伊有tu2著無窮盡e5審問，以及殘忍e5苦楚。不但an2-ni，ti7造路e5 時，有受勉強來承受真重e5「公工」。因為受著hiah殘忍e5款待，可憐e5牧師精神散亂，就過身去。
犧牲者m7 是kan-ta伊一人na7-tiaN7。有一位高山e5人，就是來chhe7牧師求教示--e5,亦hou7警察扑真thiam2,為著an2-ni亦過身去。總--是當伊iau2-boe7過氣e5 時，有遺言hou7 伊e5 婦人人，講伊真歡喜，為著基督e5緣故來受死，也伊e5 細子著獻hou7上帝，著栽培伊，hou7伊成做一名基督徒。
慶祝和平
1945年8月，Sa-kha-lang2 e5日本警察，有寄一張公文書hou7 hia e5頭人，要求伊講：「凡若有聖經kap詩冊e5基督徒，攏著將in e5冊提去交警察所，thang拆破續放火燒。」這個命令是ti7 beh放火燒e5進前3日來通知--e5。Ti7 hit e5期間中，信徒迫切祈禱，向望這個命令kiam2-chhai2有啥法度thang改消。第三日，當in teh-beh放火燒冊e5 時，有接著消息講：「日本已經投降，亦宣佈和平--lah。」逐家大歡喜。In有起火堆，不但公然燒燬警察所所寄--來hit張通知，連警察前所配hou7 in hiah e5神龕亦攏搬出來燒。
後--來知Sa-kha-lang2 e5信徒，因為 m7 免koh ti7祕密中來聚會，就決心beh建築in家己e5拜堂。In中間有人落去花蓮港，去見hia e5漢人e5牧師，問伊講：「拜堂著an2-choaN2建築？」Hit位牧師就提一張紙，大li2概畫一個圖案，現場指示伊幾若點，講：「幾禮拜內，我beh去lin2 hia來kap lin2打合較詳細。」但是in boe7-tit-thang等候到hiah久。有一日，伊到in hia e5 時，拜堂已經起好！
風琴e5聲音
Sa-kha-lang2 e5基督徒真意愛in e5教會會thang得著tu2好e5造作，也hit e5造作向望會thang攏無較輸ti7平地，不論to2落一間漢人教會。新拜堂落成後，in偶遇然感覺著欠一個風琴thang做禮拜音樂e5路用。若無聽候到逐家聚集一條公款來買一個小形e5風琴，in e5心都boe7滿足。（這號e5風琴漢人e5教會差不多逐間攏有）。In中間有一人就帶錢落去花蓮港來買所著買--e5。已經買了，就將hit台揹ti7 ka-chiah--nih，大hoah8行，真歡喜peh hit e5崎崎e5山路，將hit台琴揹轉--來。Hit台琴就ti7感嘆e5會眾e5面前受安置ti7拜堂內tu2好e5地點--nih。總--是hit陣in koh感覺著一項，就是欠一位會彈琴e5人。Hit e5困難有liam5-piN得著解決。In就選出hit位上有音樂才e5女子，hou7伊去花蓮港學習彈琴，亦吩咐伊講：「最少著學到會彈12首詩才thang轉--來。Hit e5課程有liam5-piN 完成，hit位風琴手有得著tu2好e5傳授。雖罔an2-ni，伊著量進前tauh8-tauh8補習，才會thang ti7群眾e5面前來彈琴。
建築教會
會眾對竹造、柴造、用草來kham3 e5拜堂若有滿足來講，戰後e5建設比較的無啥問題ti7--teh。在泰雅族e5中間有一寡會員獻材料，亦續提來到位。老老chiN2-chiN2，逐個參加工作。婦人人將in e5細子he7 ti7蔭--nih，in本身亦倚來參加建築e5工作。約一禮拜久以內建築e5工就完成。In逐家不但倚來幫忙hou7拜堂得著實現na7-tiaN7，續接對這款e5教會亦有興味kap扑boe7離e5疼心ti7--teh；這號e5興味kap疼心是in對別項事所boe7 thang感覺--著-e5。
Ti7 建築聖經學校kap學生宿舍欠工e5 時，in也有表示相像款甘願e5精神來鬥協力。幾若個鄉里有割當每鄉里30名抑是40名e5工人，歸禮拜久ti7一定e5時間來奉獻in e5工到建築e5工完結。
Chiah e5 kiam2是hiah e5 取人頭殼--e5 mah？
頂面已經講起了，孫先生ti7 1946年e5春天轉來台灣了後，有去東海岸看高山同胞ti7戰時an2-choaN2過日e5事。伊講伊ti7花蓮港過一個禮拜日，也hit日有ti7漢人e5教會參加5擺e5禮拜式。兒童禮拜kap頂晡成人禮拜以後，拜堂內有幾若百名e5 泰雅同胞坐到滿滿，in是量進前來ti7 拜堂外teh等候in e5 un5 e5。In坐滿通路以及拜堂廳尾面e5空位。In是枵、嘴礁、欣慕義，hou7人印象真深e5會眾；身軀勇壯，hou7日曝到烏ma7-ma7,面--nih有刺花字，目珠烏lui2-lui2,會chhak8透物件。In中間濟濟人手--nih有帶破爛，生kou e5聖經kap詩冊。Hiah e5冊照看是bat he7 ti7外面據在雨沃過e5款。Hiah e5冊為著甚mih 因端thai3會hiah au-chau--leh？因為hiah e5冊bat受隱囥ti7外面--nih，ti7石洞nih，抑是ti7歸堆e5樹葉--nih；有時也bat受埋 ti7塗--nih；che是beh閃避日本警察，向望in來基督徒e5家庭chhiau物e5 時m7 免hou7 in chhiau--著。每本e5聖經若hou7警察發見--著，就沒收放火燒。現時chiah e5 泰雅族所有e5日文聖經比較的真少，也聖經越愈少，越愈寶貝。這個事實特別有合這句話e5意思：「主e5話ti7 hiah e5日子是寶貴--e5。」
孫先生看著in無看冊teh吟詩，不止gong5-ngiah8。In teh吟詩，有e5 有看冊，有e5 用閱念。但是個個e5聲音響亮koh快樂，攏是tui3感謝e5念頭發出--e5。Hit e5聲量有大大盤過進前ti7-hia禮拜e5漢人會眾e5聲量。因為chiah e5人是新e5信徒，真歡喜，真協調，相kap teh吟教會e5舊詩。咱beh對人講，in做伙學吟詩iau2 be7幾月日，抑是講，in 中間有人做基督徒iau2 be7偌久；che是hou7人真oh得理解e5事。孫先生有一句話母tauh8-tauh8拾起來teh liu7講：「Chiah e5 kiam2真正是取人頭殼--emah5?Chiah e5 kiam2是 hiah e5 hou7人稱做生番--e5 mah？」在in e5生活上所顯出e5改變，就是孫先生所bat看著e5最大證據e5一個，thang證明福音有能力thang改造人心。
講道e5 時間到e5 時，泰雅同胞e5中間有人提筆記簿kap giah8鉛筆出來teh-beh筆記。停一tiap-a2久，有一個少年e5婦女ka7孫先生講，伊若轉去鄉里e5 時著將所聽--e5講hou7 hiah e5因為路遠boe7得來e5人聽。有一個四名抑是五名e5小團體，為著beh去hia禮拜，著行35英里e5山路。In ti7拜五e晝起身，拜六行歸日路，到禮拜日早起，ti7 tu2好e5 時間到位。In來，無tu2-tu2是為著beh聽hit 20分鐘久e5講道，亦 m7 是beh趕緊轉去赴禮拜日e5中晝飯。禮拜煞，in koh留toa3 hia研究聖經，練習詩調。In若無歸日tiam3 ti7上帝e5厝，心就boe7滿足。
雙重e5十二使徒
適任e5宣教師物色便e5 時，就即時ti7 花蓮港北方e5東海岸開設一間聖經學校，設立兩年制e5課程來訓練傳教者。加拿大長老會e5宣道會有得著馬先生kap先生娘（Mr. and Mrs. Macllwaine）二位來奉獻這個工。In是tui3日本來e5宣教師；有招募24名前途有為e5青年，來開始這個工作。這組ti7 1948年6月畢業，是tui3  21名泰雅族，兩名阿美族，以及一名賽夏族來組成--e5。In中間16名已經受指派ti7 獨立教會，也8名去boe7設教會e5所在。Iau2有另外一組27名e5青年，是tui3 四族e5中間拾出--來-e5,現今已經入學了。現時教冊是用日語做中心，但是將來會koh想另外e5辦法。這七族e5方言會liam5-piN 設法用文字來表現，也向望部份的e5聖經會得出版。Tui3 布農族傳授新式e5羅馬字e5課本已經印好。Che就是tui3 布農族e5方言所出現頭一本e5經典。
Tu2-chiah開始收成na7-tiaN7
高山e5教會自起初就是做見證e5教會。Hiah e5信福音e5人liam5-piN追求beh得著別人。傳福音e5工作，是tui3 hiah e5平信徒來進行--e5。In為著beh 對別人講道理，有獻in e5時間，冒險in e5生命。有e5 ti7 園--nih teh做工e5 時得著in e5朋友來信主。亦有做新娘e5人得著in e5翁婿來入信。有一個專門teh相ian2 e5人，tui3伊e5 姊妹e5引 chhoa7 來信主。自hit-tiap8以後，無論去甚mih所在相ian2比賽，伊有用大氣力傳福音，就是kap君王以及掌權--e5 teh相ian2。In 因為有這款活見證ti7--teh，所以無久e5中間道理就傳入別族。脫離警察一切e5限制，主e5話有得著平坦e5路kap榮光。
戰爭前，在東海岸e5 阿美族有較lim2一打e5基督徒。Hit位做in e5領袖e5青年受警察歹款待，路尾受召加入日本軍駐在ti7香港e5 時，伊有kap一個賽夏族e5青年接觸；這位青年是tui3山地（番界）e5西北爿hia受召去e5。這個相會e5機會，結果有得著hit位賽夏青年來信主。伊ti7 戰後轉--來e5 時，ti7 in e5同族中開始工作。這兩位青年平平有入聖經學校，現時專工teh傳道。
布農族對咱e5 傳福音有表示熱烈e5歡迎。Tiam3 ti7 Li2-lang7  e5頭人ka7孫先生講伊e5子bat受編入日本e5軍隊，受派落去南太平洋。日本人ka7 in講in若thai5輸hou7人掠--去e5 時聯合軍會thai5死in，續食in e5肉。後--來伊e5子hou7人掠--去e5 時，伊不止gong5-ngiah8 因為無受人苦楚，顛倒受著親切e5待遇。有一位基督徒e5醫生治療伊e5 傷跡，對伊顯出意外e5 gau5看顧。伊轉--來有對山地攏總e5 布農同胞講起這個代誌。Tui3這位基督徒e5醫師所顯出e5親切有造成一個真大e5印象，就是比聯合軍所有e5戰艦kap轟炸機koh較大e5印象。Hit位頭人講：「我今知影白面人m7 是阮e5敵人--lah，我真ai3我e5 同胞攏總成做基督徒。」
Toa3 ti7 南部hiah e5有氣力e5 排灣族到今iau2是真oh得thang接觸e5。總--是共款e5機會teh等候咱tichia7傳福音。Ti7最近濟濟擺e5集會中，有一擺，會beh結束e5 時，有一個真有勢力e5頭人企起來講：「今仔日咱頭一擺聽著這個好消息。我是老人，總--是自我做囡仔到這tiap8為止，我boe7 bat聽著親像這款e5消息。咱今仔日所聽--e5既然是基督教e5事，我有打算beh接納--伊，我真ai3看我e5 同胞亦攏接納--伊。
新竹e5漢人牧師kap伊e5 子ti7山地e5西爿角板山e5地方開始工作。Ti7這個地方上第一有勢力e5高山族，就是一位姓林e5醫生以及一位婦女叫做李月嬌。Ti7連續幾若擺e5聚會--nih，in 兩人因為擔當通譯e5關係，所以tui3 福音就生起興趣。總--是in兩人bat幾若年久感情無tu2好。Ti7 路尾回e5聚會，有一擺in兩人攏出席，聽著尼哥底母 e5故事kap主e5命令「Lin2著重頭生」hit句話。Keh轉日透早，李月嬌去hit位醫生hia ka7伊講：「咱著來重頭生，逐家koh來重扑起，過去e5事攏放hou7 boe7記--得，今來相kap活ti7 基督到e5道理。」Ti7 hit日e5天光早，in兩人就和改。以後過boe7偌久，hit位醫生移轉去台北，ti7 山地衛生課服務。李月嬌亦去台北，受訓練teh beh做專任e5傳道者。Hit e5醫生最近有來chhe7伊，ka7伊講：「我boe7 tit理解ti7你e5 身上所顯出e5變遷，因為你原來慣勢lim酒、食薰、罵歹嘴，尚且性地亦真會驚--人；m7-ku2你現時完全變款--lah。」伊會tit 對伊講起這個變遷e5理由；因為伊現時「ti7基督是新創造e5人，」抱新e5人生觀。逐家teh向望這位有能力e5婦女會thang成做第二個Chi-oang2,hou7上帝用，thang ti7 西海岸來做偉大e5工作，親像Chi-oang2 ti7 東海岸所做--e5一樣；因為伊有明顯e5見證ti7--teh，也hit e5見證就是用伊e5 實地經驗做地基--e5。
在霧社e5所在，亦有泰雅族重要e5中心ti7-hia。霧社e5位置是ti7 in e5分佈地帶e5西南角。Tui3霧社看落低e5所在就是埔里高原，hia有漢人e5移民團繁榮e5農園。Hia e5漢人教會e5牧師羅文福，現時獻伊e5 時間，ti7 這個地方teh做宣道e5工作。早時toa3 ti7霧社hiha e5取人頭殼--e5,tauh8-tauh8走落來平洋，鑽入漢人e5地界，亦koaN7一koaN人頭殼轉--去。總--是chiah e5早時是野蠻人e5子孫－霧社同胞－這tiap8落來平洋，卻m7 是為著交戰，是為著beh做禮拜，就是beh kap漢人相kap o-lo2 上帝，來歡喜「信一個，主一個」e5交陪。
逐所在傳道理e5新機會teh浮頭起--來-lah。高山族e5全地界teh成做一坵e5園，「便便thang聽候收成」lah。
醫療e5事業是真大欠。日本警察teh管高山族e5 時，in有保持一間，抑是兩間e5施療院。總--是在這個新時代卻無為著chiah e5可憐，hou7人看無著e5百姓設備半項合用e5醫療事業。親像營養不良、肺病、寒熱症、虫類，這幾種e5病疼真盛行，也濟濟囡仔為著chiah e5病疼真受苦。所以移動性e5診療機關是絕對必要--e5,向望這幾項e5慢性病會thang現地得著治療，也較siong 重e5患者thang送去教會病院住院。
Thai3-ia5同胞teh實行十分一e5奉獻
Ti7 最近e5一張批--nih，孫先生寫講：「在台灣e5東海岸--nih所有攏總e5教會，除去一間以外，現今攏是獨立e5教會。Hia e5百姓在島內kiam2-chhai2是像san3--e5,m7-ku2 牧師kap長老有極力宣傳十份一e5奉獻，che就是一個顯著e5成果達成e5祕訣。在東海岸e5所在漢人e5教會有11間，也高山族e5獨立教會有16間。In亦有學習十份一e5奉獻。前禮拜我有tui3 chiah e5教會e5一間，接著一張匯票kap批，teh講起in有tui3會眾toe5十份一e5獻金，也會眾有決議ai3 beh將 hit疋e5錢總額十份一做宣傳福音ti7 in e5會外e5路用。In也送我一條謝禮，因為我有做山地宣道會e5會長。這條謝禮就是teh代表chiah e5人e5精神。In 對聖冊公會亦有獻金，又koh舊年某所在做水災e5 時，in亦甘心樂意te5一筆錢去救濟hia e5台灣人。」
阮e5 祖宗e5信仰
「300年前荷蘭人佔台灣e5 時，阮e5 人就已經成做基督徒--lah，總--是不幸，in撤退以後，阮就失落kap基督教相接觸e5機會。現時阮ai3復到阮e5 祖宗e5信仰，請你指導阮，好m7好？」
這句話就是Chu-o3族e5頭人對南部大會e5會長黃武東牧師所講--e5。黃牧師就是第一次去訪問這團e5高山族--e5;in這團有3000人，是企起ti7懸4000尺e5阿里山e5山坪--nih。去訪問e5日子，就是1948年12月初九，自頭人差人來求派先生e5日起，到hit日為止，倚有一年較加久。Chu-o3族有拆燬神社，用an2-ni來慶祝得著解放，亦有準備teh-beh聽基督教e5道理。總--是議長真無閒，因為戰後平洋漢人e5各教會著重建設，所以就boe7得thang應in e5要求派人入去hia傳道理hou7這族e5人。雖是an2-ni，後--來伊有勉強入去；坐一站山路e5火車，就是日本人所建設透到林場e5鐵路--e5。Tui3 hia順隘隘e5山路，行兩點鐘久才到hit e5頭人e5厝。為著m7 bat Chu-o3族e5言語，就用日語kap頭人講話。已經對頭人表敬意議長kap伊e5 子兒結成朋友，講聖經e5故事hou7 in聽，教in學吟詩。夜間用「真活上帝」做題目對in講論，hou7 in ti7心底--nih得著深刻e5印象。Chu-o3族有服事一位造物主e5神叫做Akemamyo。In信伊就是萬項五穀e5造物主。所以in一年一擺，ti7收成黍仔e5 時，舉行祭典，將頭chui2 e5果子獻hou7這位豐盛e5神明。An2-ni thang講，in對基督教所傳「造物主上帝」這條道理 m7 是無素養；所以in就歡喜信，講：「這位上帝比日本人e5太陽神加贏真濟。」
議長有做幾若齣基督傳e5幻燈來喚起in e5興趣。In對十字架奇妙e5故事，有聽到入神去，致到會場--nih有顯出真罕得有e5肅靜；che就是in頭一擺所聽--著-e5。因為福音e5道理有吸著in e5靈魂，所以in e5好奇心續變成驚畏e5心。In 會記得約200年前漢人e5通事吳鳳，為著beh救in脫離取人頭殼e5歹習慣，來犧牲伊e5 生命，也這陣in有聽著一位koh較大e5救主，為著全世界e5罪來受死e5消息。
決心e5 時間已經到。Chu-o3族攏總e5人聚集議論，到尾續決議beh歡迎人來in中間傳福音，也請議長著幫贊in建築一位tu2好e5所在thang做禮拜e5路用。隔轉日，頭人有chhoa7議長去看伊所teh按算e5地；hit e5地場生做真sui2,從前就是神社e5所在，四面有梅樹kap櫻樹，亦有kap一條榕樹e5道路相透。頭人有講起伊e5 同胞真san3,無法度thang tui3 in te5錢起拜堂，也設使議長若會thang援助in買木材kap水泥，in歡喜獻粗工來運搬材料。議長約--in，beh將這個事報告大會。總--是ti7這中間這族e5人iau2 teh等候福音。報告這個消息來hou7 阮e5宣教師有an2-ni批明講：「阮對這個要求boe7 tit thang即時答應--in，是真大見笑e5經驗。阮無資金thang幫贊in起教會。」
代誌就是生做an2-ni，門戶已經開放，m7-ku2 不論是台灣e5教會，抑是負責e5兩教士會，ti7 現在e5財源狀態來講，是無辦法thang應付in e5挑戰。有兩項代誌真切迫，就是為著這項工作著大大增加工人kap金錢，以及將聖經譯做高山話e5事；m7-ku2 當咱下腳手teh beh來應付chiah e5切迫e5要求e5 時，咱boe7 thang無想到ti7 未來e5不安。台灣現在就是中國國軍e5大本營，在大陸--nih共產e5勢力直直teh進展。台灣kap西洋間e5交通kiam2-chhai2會koh一擺為著戰爭來受切斷也ku2 kaN2，也hiah e5幼稚e5山地教會著koh一擺來tu2著應該有一切e5災害，An2-ni beh怎樣？Chiah e5人不論查埔查某攏kap咱共款，平平是上帝聖會e5會員，就是新進e5兵丁。咱會thang ti7祈禱e5中間來數念in，koh著常常將這項事實記tiau5 ti7心--nih，就是從前門戶受塞密e5 時，上帝有做工；將來若koh受塞密e5 時，上帝iau2會koh做工。咱攏無僥疑，咱知影上帝會做出天大地大e5事，就是咱所求boe7到，想boe7到e5事。「伊chhoa7 in出來」咱會thang幫贊in行ti7光明e5路。


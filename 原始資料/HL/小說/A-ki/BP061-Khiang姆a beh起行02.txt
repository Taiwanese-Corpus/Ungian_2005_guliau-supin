Khiang 姆--a beh 起行(下pha)

A-ki

大厝chhin3-chhai2 就好

Khiang3 姆--a2 in 4個後生：金--a2、木--a2、水--a2、火--a2，khah 早公家 ti7 ka-ti7 e5 地起 4間 2 chan3 樓，孫 a2 輩 long2 娶bou2 生kiaN2 了--a，ma7 long2 隨人搬--出-去-a，4間樓 a2 厝，toa3 3對半 e5 老人kap Khiang3姆--a2 這個老祖ma2。
Khiang3 姆--a2 倒 ti7 廳頭，桌kha khng3 7 pha七星燈，大門無關，風 1下搧（sian3)，火giong7-beh hou7 吹hoa--去，金--a2、木--a2、火--a2 na2 行na2 講：
「用燒--e5 khah kui-khi3，後 pai2 ma7 khah be7 有soa-sap，橫直是beh 用燒--e5，大厝chhin3-chhai2 就好。」
木--a2 來坐ti7 phong3 椅，kha khng3 ti7 茶桌 a2:
「Lin2 leh 看，kam2 beh 請師公 a2 來giang-giang--le？若gun2，是愈省愈好，m7-koh 看lin2 tak8-e5 e5 意思，人若會出--得，我就會出--得。」
Tak8-e5 你看--我，我看--你，琴--a2 ka7 in 翁.金--a2 駛目尾，金--a2 嚨喉 ka2-na2 khe5 著物件，嗽 2聲chiah 講：
「在生lan2 有養孝就好，phaiN2 趁食--le，chhin3-chhai3 就好，我看hiah-e5 有--e5 無--e5 e5 陣頭 long2 免，人若beh chhiaN3--來，ka7 人講包錢就好。」
金--a2 koh oat8頭來問in 弟婦 a2:
「土--a2 是 beh so5 kah ti7 時chiah 會 tng2--來？」
「訂bin5-a2-chai3 e5 飛leng7 機，到厝ma7 暗--a。」
「SiaN2 人有意見--無？」
 Tak8-e5 頭 a2 le5 le5，long2 無出聲。
琴--a2 kap 桂--a2 chhoan5 kha 尾飯去拜 in ta-ke，點香 hou7 A美，A美目頭結 oa2--來，sim7--1-下，chiah ka7 香接--過-來，面chhiuN 無siaN2 好看，toe3 人拜--幾-個-a2，香tu hou7 大嫂琴--a2 去插香爐，5歲 e5 細 han3 kiaN2 chhoa7--le 講beh 去埕--nih 散步。
桂--a2問琴--a2:
「老--e5 chhun hiah-e5 錢 kap 金 a2，你按算 beh an2-choaN2 分？」
「當然 chiah-e5 喪事khai  chhun--e5 chiah 來分--a，錢 long2 ti7 lan2 2個手頭，beh an2-choaN2 分，lan2 就 an2-choaN2 分。我想講，老--e5 交帶 beh hou7 in hit 2個契cha-bou2-kiaN2 1人1萬 khou，來 ka7 暗--起-來，橫直老--e5 收去hioh 喘，無人知，lan2 就ka7 sam-a2 sam-sip-it……」
「好--a7！好--a7！」
「你想A美hit 份kam2 tioh8 分hou7--in？」
「Kam2 m7 免？人 i tak8 項出kah 著，若無 hou7--i，kam2 be7 講話？第 3 khah 有影，cha-hng i leh ka7 我探聽老--e5 iau2 koh chhun 幾圓。」
A琴聽桂--a2 講 an2-ne，面a2 橫橫：
「真敢死--ou！Beh 分be7 去廟口？Cheng7 i 死翁就無leh 飼老母--a，ma7 m7-bat 所費hou7--i，敢beh 分？你ka7 算，tui3 老--e5 ai3 人顧，i e5 份額，ma7 chiah hou7 i 顧無 2個月，面皮厚 ka7 銃子phah be7 過。」
「就是講--m7，cha-hng 我去店a2 買物件，人chiah leh 講，lin2 第 3 真養孝--ou！俗事無leh chhap--a，iau2 koh kam lin2 tau3 顧 lin2 ta-ke。」
「Hiouh，孝--lou7！1碗蕃薯khou 湯孝 3工--lah，kian3-pai2 若i 輪煞chhoa7 來我chia，老--e5 long2 1~2工無放屎，穩 tang3 是無hou7 食，若無，nah 會無屎尿？老人都leh 無 ki-hu--leh，koh hou7 食菜，hngh！上好笑--e5 是ka7 lan2 講老--e5 beh toe3 i 食菜！你.知知，我.知知，我chiah 無愛信，我做老--e5 e5 新婦 50年，i siaN2-mih 款人lan2 會m7 知！舊年i e5 頭殼 iau2 精光 e5 時，1-tng3-a2 若無肉，就ai3 hou7 罵 kah 像臭頭雞a2，i 會食菜？騙鬼leh be7 食水。」

Chiu7 i e5 塗糊 i e5 牆

和尚唸經， Khiang3 姆--a2 in kiaN2 孫a2 toe3 ti7 後壁助唸，唸經聲 1聲 1聲送去天頂尾 liu，beh ka7 福份送hou7 Khiang3 姆--a2，誦經煞，琴--a2 包1500 khou hou7 師父，辦喪事 e5 bauh8 頭坤--a2 ka7 i khiu2 去邊--a2 講：
「頭家娘，hit 時gun2 beh ka7 lin2 bauh8 e5 時，無講 beh 請人來誦經，青pong7 白pong7講beh 人來，我是用joa7 che7 人情請人來--e5，人 1團 3個人你chiah 包1500 khou，差siuN che7--lah！」
「Gun2 tau 真久無辦這種 tai7-chi3，我m7 知行情--lah，若無，是ai3 包leh 幾圓？」
「上chio2 ma7 3000！」
「HaN5-a，ai3 chiah che7--ou！好--lah！後choa7 我chiah 包khah che7--leh 補--in。」
坤--a2 1個面khiu5 kah na2 kian7--leh，na2 行na2 kiau7 ti7 嘴--nih。
Koh 再beh 做旬，鮮花素果pin 頭排，腰--a2 分經書hou7 tak8-e5 公家看，土--a2 出聲：
「和尚iau2未來，ma7 sio2 等--leh。」
腰--a2 看琴--a2，琴--a2 chiah講：
「無kang5. chhiaN3，in beh 來 chhong3 siaN2？」
「是 an2-choaN2，che lan2 nah 會hiau2？」
「Che 真簡單，看冊就會，taN 你bat 字bat 墨--leh，無問題--lah。」
琴--a2 續落去講：
「叫人來giang-giang 唸唸--leh，1-pai2 就 ai3 3000 khou，kam2 tioh8 hiah tho2-che3？」
桂--a2 講：
「是--lah！是--lah！A母 chhun 無幾圓，lan2 就chiu7 i e5 塗糊 i e5 牆，這攤 tap8-tap8-tih-tih，ai3 koh khai be7 chio2，會省盡量省。」
土--a2 ka7 目鏡 thuh--1-下：
「做lin2 chhiaN3 人來唸，錢我chiah 出。」
金--a2、木--a2、火--a2 chiN3 chin3 前，金--a2 開嘴：
「An2-choaN2？你好額nih？準做好額ma7 m7 免來chia 展，老母公家e5，是 an2-choaN2 hou7 你出？你iau2未 tng2--來chin3 前，gun2 tak8-e5就參詳好--a，簡單就好，你有錢留leh 你 ka-ti7 開，m7 好kioh-si7 有錢就會sai2 phah 派，cheng7 你娶bou2 到taN，tng2 來看老--e5 幾pai2？」
土--a2 無話 thang 應。

手尾錢an2-choaN2 分？

Li-li lak-lak e5 唸經聲，1聲 1聲chng3 過kau7-kau7 e5 烏雲，beh 送去hou7 天--nih e5 Khiang3 姆--a2。
琴--a2、桂--a2、錦--a2、A美leh ka7 in ta-ke au2 庫銀，腰--a2 行--入-來，對in 講：
「我m7 是ka7 lin2 講--過-a，老--e5 都皈依--a，免燒這種庫銀，lin2 若是beh 燒，我是無出--ou！」
桂--a2 na2 au2 na2 講：
「無人會叫你出，驚死死。」
腰--a2 面隨變：
「我驚出錢？我chiah 無親像人au 人e5 手尾錢。」
琴--a2 銀紙tim3 去邊--a2，過來問腰--a2:
「你ka7 我講hou7 清楚--ou！」
「講就講，驚--你-ou？老--e5 chin3 前有交帶你2 萬khou beh hou7 in 契cha-bou2-kiaN2，聽講你ka7 人暗--去，有ah8 無？」
琴--a2 1個面a2 青sun2 sun2:
「老--e5 nah 有交帶我siaN2-mih 錢？」
「Koh 無？桂--a2 去leh ka7 kam2-a2 店in hit 個好朋友講，註死lin2 賊星該敗，我去店a2 買物件，去hou7 我聽--著。」
琴--a2 oat8 頭gin5 桂--a2，桂--a2 頭a2 le5 le5，bih kah 無路--去，琴--a2 e5 面比in ta-ke e5 尿桶koh khah 臭，回頭講：
「老--e5 iau2 koh ti7 厝--nih，你是緊張siaNh，kam2 講你ma7 beh 分hiouh？」
「Tak8-e5 e5 錢我當然ma7 beh！」
A美過來問：
「大嫂，he soah m7 beh hou7 cha-bou2-kiaN2 e5 手尾錢，lan2 beh nah 會sai2 分？」
「你m7 分！An2-ne 你e5 額.我就m7 分hou7--你-ou！橫直你hiah 好過neh，無看kah 這個lan-san--e5。」
眾人liah8 A美金金相，A美tiam7-tiam7 退去後壁。Khiang3 姆--a2 吊ti7 壁--nih e5 相片，目chiu kap 鼻孔親像做1個thian2 大--起-來，琴--a2 in 6歲孫 a2 A民khiu2 i e5 衫a2 裾尾，ki2 相片：
「A-ma2， 你ka7 看a 祖，親像beh 講話neh！」
琴--a2 大聲ka7 hoah：
「烏白講，gin2-a2 人有耳無嘴，出去埕--nih sng2。」
A民na2行na2 oat8 頭leh 看Khiang3 姆--a2 e5 相片，嘴--nih iau2 koh leh 講：
「A 祖明明leh 講話--a！」

看看--leh long2 無chhai2 工

Khiang3 姆--a2 hau2 kah chiok 大聲，差官e5 耳孔kui3-a2 giong7-beh hou7 i hau2 破--去，hau2 煞，poe2 差官e5 手：
「行！來--去！」
「Beh 去toeh？」
「Ham7 lin2 2個ma7 hiah khong-am！當然ma7 是去lin2 hia！」
差官問--i：
「你m7 是beh 等你hiah-e5 序細ka7 你送出山chiah beh 起行？TaN，in bin5-a2-chai3 就beh ka7 你送出門--a，gun2 加等--1-時無要緊。」
「免--lah！免--lah！看出出--e5，為著 hit 幾sian2 錢，就冤家（ke） niu5-che3，lin2 ka7 看，我hiah-nih8 儉neh，ham7 chit-ma2 ma7 是 1領對襟 a2 衫kap 1條khong3-pat-a2 褲，in hou7 我e5 1 sian2 5釐，我long2 無phah-ka-lak--去，ma7 是beh hou7 in tak8-e5 看會khah 好過--boe7，chit-ma2 看看--leh long2 無chhai2 工，行！來--去，mai3 延chhian5--a，我beh 去ka7 gun2 老翁a2 tau5--1-下。是講，人i ti7 lin2 hia hiah 久--a，m7 知有tau3-tin7--e5-無！Hoan7-se3 ma7 be7認--得-我，我chit-ma2 92--a，親像in a-ma2--leh，我食hiah-che7 歲，m7 知beh chhong3 siaN2，實在是老phaiN2 命--ou！」

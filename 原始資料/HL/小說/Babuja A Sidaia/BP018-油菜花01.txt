油菜花（頂pha)
Babuja A.Sidaia
油菜花，油菜花
蝶(iah8)a2 iaN7-iaN7飛
我e5 心肝iaN7-iaN7飛
親像飛koan5 e5風吹

Lan2-lang5 e5 年過兩個月--a，花草koh 活--起來，田野也換穿新衫，花pa-li3-niau，秧a2 青lin3-lin3，柑a2 蜜紅紅，一phian3 油菜花，黃ti7 iau2-koh koaN5-koaN5 e5 庄外，siaN5 早春e5 蝶a2，toe3 leh iaN7-iaN7 飛。
遠遠一tin7 gin2-a2 teh 放風吹，na2 sng2 na2 唱歌，我kan-taN 聽有頭一pha  e5 歌詞，聲韻自然，我m7 知庄--ni na2 有gin2-a2 會hiau2 唱這te3 我真生分e5 歌。唱歌是我自來ti7 這款庄kha 會tang3 享受e5 gi7-niu7 nia5，便若有人beh 去街a2，我long2 會央in ka7 我買曲盤、錄音帶iah 是C.D.，有tang 時a2 我kap cha-bou2-gin2-a2 伴去，in 去看衫a2 褲、ka 布、買胭脂水粉畫妝品，我ka-ti7 就ti7 曲盤店peng2一pou，若有時行e5 台語歌，我罕得m7 知。這te3 siaN2-mih 歌我soah 無聽--過。
食飽晝，我去A 生e5 kam2-a2 店買si3-siu3-a2，A 雪姆--a teh 顧店，看著我來，笑bi-bi 講：
「A 韻，食飽--be7？Goan2 chia 無leh 賣歌。」這間店本底是雪姆--a leh 顧，in 後生A 生娶bou2 了，去外位a2 bong3 一cham7，無趁錢koh tng2--來，就交hou7 i 去管理。我常在(chhiang5-chai7)愛來chhoe7 A 生開講；I long2 叫我「A-chhun5」，講我kap A-chhun5 chiok kang7 款，純情、愛唱歌，上tu2 好--e5 是兩個long2 是sui2 姑娘a2。我bat 聽庄內e5 人講A-chhun5 e5 tai7-chi3，m7-koh 早就搬去Hoe-leng-kang2，我m7-bat 看--過，m7 知i 生做siaN2 款，講我kap i long2 真sui2，hou7 我真歡喜。
「雪姆--a，lin2 孫kam2 有ti7--le？」
「你beh chhoe7 穗嘉？有siaN2 tai7-chi3？」
「無--la，我chai2 起有聽著i kap 一tin7 gin2-a2 leh 唱歌，beh 問i hit te3是siaN2-mih 歌。」
「Hiah 愛歌！莫怪A 生講你na2 A-chhun5--le。」
「聽講A-chhun5 生做真sui2，我也無sui2--a。」
「美月a2 in ta-ke-a2 大khou Choe7--a，chu5--年過身--去a，i 在生e5 時，上kai3 m7 願--e5 就是A-chhun5 e5 親chiaN5 做無成，i bat 交帶美月a2 講A 韻是lan2庄--ni 這輩上sui2--e5，叫in 新婦一定ai3 ka7 你e5 hm5 人禮趁gah tioh8。你kap A-chhun5 long2 是sui2 姑娘a2--la。」
穗嘉無ti7 厝，我就tng2--來，kui 路long2 leh 想A-chhun5 e5 tai7-chi3，i 有joa7  sui2 我是看be7 tioh8，m7-koh 講i 愛唱歌，m7 知long2 唱siaN2-mih 歌。經過Ip-a2 伯in 門口庭尾，tng7 著hit 個叫做siaN2-mih 名e5 人客，i liah8 我笑--一下，我ka7 tam3 一下頭，緊走。聽講i 是「傳a2 伯」in 去台北hit 個號做「A 仁」e5孫e5 朋友，專工來庄內ka7 Ip-a2 伯稅厝toa3，beh 研究goan2 庄kha e5 tai7-chi3。講--來，都市人真心適，庄kha hiah-ni7 單純，有siaN2 thang 研究？
我koaN7 點心去田--ni hou7 a-pa kap a 兄食，tng2--來，半路tu2 著A 生in pe7-a2-kiaN2 騎鐵馬相載；看著我，in 問我中晝去chhoe7 穗嘉beh chhong3 siaN2，聽in a-ma2 講kap 唱歌有關係？我問穗嘉in chai2 起kap 一tin7 gin2-a2 放風吹teh 唱--e5是siaN2-mih 歌。
「He 是油菜花--la。」穗嘉an2-ni 應。
「歌名號做油菜花？我na2 會m7-bat 聽--過。」
「He 是Babuja 教goan2 唱--e5。」
「Babuja？是siaN2 物件？」
「Babuja 是人名，m7 是物件。」A 生解說講：「就是ka7 Ip-a2 伯稅厝hit 個人--la。」
「Na2 會叫這款怪名？Kam2 m7 是lan2 台灣人？」
「I ka-ti7 講是這款名--e5;」A 生臨時想--著e5 款：「有影--la，你m7 是一直想beh 知A-chhun5 e5 tai7-chi3？I 有寫一篇A-chhun5 e5 故事。」
「I na2 會知影A-chhun5？Kam2 lan2 附近庄頭e5 人？」我愈聽愈霧sa3-sa3。
「A 仁ka7 講--e5，i 國校kap 我kang7 班--e5，故事有講著我細漢kap i e5 tai7-chi3，真趣味。」
「你kam2 有hit 篇故事？我想beh 看mai7。」
「Babuja 有beh hou7--我，m7-koh 我看無，就無ka7 theh8。」
「你去討hou7--我，我無熟無sai7 phaiN2-se3 去chhoe7--i。」
「無效--la，he 是刊ti7 一份叫做台文BONG 報e5 報紙，用lan2 台語讀chiah 會sai2，內面有lam7 英語字，ai3 叫Babuja 念chiah 會知leh 講siaN2。」
「台語寫--e5，koh lam7 英語字？Na2 會hiah 奇怪？Kam2 是白話字？」
「Tioh8--la，i 就是講號做白話字，你無講我ma7 無想--著；Iau2 是lin2 少年人khah 有學問，知影A-tok-a2 字。」
我有一個上好e5 同學，toa3  ti7 隔壁庄，in tau 是信Ia-sou--e5，bat 讀過hit款字寫e5 聖經hou7 我聽，beh 教--我，我想講也無beh 落教，就無學。這個叫做siaN2-mih「Ja」--e5，kiam2-chhai2 ma7 是基督教--e5？A 生講e-hng beh chhoa7  我去Ip-a2 伯in tau chhoe7--i。我驚siuN chhong2-pong7，A 生講i 若暗時a2 有eng5 long2會去chhoe7 i 泡咖啡，無要緊。
Ka7 a 嫂tau3 款cheng-siN-a2 了後，我身軀洗好就bih 入去房間換衫，照鏡看ka-ti7 e5 面色m7 是真好，想講點一個胭脂，tu2 teh 畫妝，a 嫂入--來，細聲問--我：
「A 姑a2，你e-hng 有約會houhN？」
「無--la！」
「騙--我，你在來罕得畫妝，koh 暗頭a2 時看你做khang-khoe3 無siaN2 頭神，我就知--a。」
「An2-choaN2 無頭神？你chhin3-chhai2 講講--le！」
「雞noa7-a2 koh 一隻無tng2--來，你無算chim-chiok 就關雞寮(tiau5)a2 門，若m7 是有siaN2 心事，soah 會an2-ni？」
「A 生兄beh chhoa7  我去Ip-a2 伯in tau nia5--la。」
「Beh 去看hit 個台北來e5 人客hiou3？」
「聽講i 有寫一篇A-chhun5 e5 故事，我想beh 去問--i。」
「我看，cha-bou2-gin2-a2 人，暗時去人tau 無siaN2 好；無，就叫lin2 a 兄陪你去。」A 嫂an2-ni 講。
我想想--le ma7 有理，就去chhoe7 a 兄。A 兄講i 無eng5，有A 生kap 我去就會sai2，hit 個台北人心適心適，m7 是無正經e5 人。我tu2 beh 出門，a-pa 入--來，叫我mai3 去，i 講一個cha-bou2-gin2-a2 人，若beh 去拜訪無熟sai7 e5 cha-pou 人，上好是日--時，khah be7 hou7 人講eng5-a2 話。
就an2-ni，我無去Ip-a2 伯in tau。Hit 暗，我ka-ti7 bih ti7 房間聽歌，真oaN3睏long2 be7 落眠，kui 頭殼long2 teh 想hit 個叫做A-chhun5--e5。眠夢中，soah 聽著A-chhun5 leh 唱歌，聲音幼秀，親像leh 講i 少女眠夢e5 故事：

無希望你lan2 愛情
親像na2 眠夢
為怎樣每日悲哀
紅顏薄命天chhui（推）排
想著hit 當時
m7 敢講出嘴
思君暗歡喜
A……ah，孤單稀微
哀戀來所致
Ban-jiu-sia-ge
－－戀之曼珠沙華

過幾工，慕莉來chhoe7--我，i 是我上好e5 同學，就是toa3  ti7 goan2 隔壁庄，bat 白話字hit 個。開講e5 時，我講著庄--ni 有一個生分人，聽A 生講hit 個人會hiau2 用白話字寫小說。慕莉講一定是別位a2 來e5 會友，有需要ka7 關心--一下，招i 來去原斗教會做禮拜。Goan2 就tau3-tin7 beh 去Ip-a2 伯in tau，我想講初見面無chah 手信a2 去，會hou7 a-pa 罵講「m7 bat 禮數」；慕莉講i 有研究一味點心，九層塔煎卵，mai3 參siuN che7 油，鹽下khah 少--le，koh soa3  koa2胡椒粉，配茶真合味。我想著A 生講hit 個人愛lim 咖啡，m7-koh 無講出嘴，去khau 九層塔，hou7 慕莉料理好勢，做伴手捧去Ip-a2 伯hia chhoe7 hit 個寫小說--e5。
Ui3 goan2 厝後e5 溝a2，行過一排刺竹a2 路，oat 過安田伯--a in e5 燈籃a2 花圍a2，就接著Ip-a2 伯in 門口庭尾。E-pou 時頭a2，kui 庄tiam7-chih-chih，縛ti7樹a2 kha e5 軍用狗，看著goan2 就吠。Hit 隻是Ip-a2 伯ui3 塗人厝liah8--tng2 來e5，頂個月Ip-a2 伯出山--去，感覺狗a2 ma7 真孤單。門關--le，ka2-na2 無人ti7--le e5 款。慕莉講i 另工chiah koh 來，goan2 tu2 想beh 離開，稅厝--e5 就tng2--來。
慕莉比我khah 大方，紹介我kap i ka-ti7;這時，我chiah koh 記清楚hit 個人叫做Babuja；I 講m7 是教會e5 人，白話字是goan2 庄--ni 傳伯--a in 孫A 仁教--i e5。I 為著goan2 e5 伴手，專工泡茶請--goan2。我對i 頭一個印象是曝gah 烏烏，穿chhah chhin3-chhai2，be7 輸na2 goan2 庄kha 人--le，m7-koh 我iau2 是鼻會著都市人kap藝術者e5 氣味。I 先會失禮講是去二林街a2 chhoe7 一個退休e5 老警察a 伯開講；Hit個a 伯long2 會ka7 i 講khah 早做警察辦案e5 故事，thang hou7 i 做小說e5 材料。
「你kam2 bat 寫好--過？」慕莉na2-ni 問--i。
I theh8 兩份台文BONG 報出--來，是i 寫e5「番婆命案」，講i koh leh 寫一篇猶原是老警察kap 幼氣小姐辦e5 案件，是海口「飛沙」發生e5 命案，按算叫做「哀愁e5飛沙」。我問i 來goan2 庄kha 寫作，感想an2-choaN2。I 講成績iau2 算be7 bai2，i kap 一koa2  老大人開講真趣味，tak8-e5 long2 有心適e5 故事。
「庄kha 人生活單純，有siaN2 故事thang 講？」我真好玄。
「有--ou，頭前這戶，安田伯--a，少年時代是lin2 庄--ni 頭一個去台中讀初中--e5 ， 就ka7 我講過i 初戀e5『青春謠』，我ka7 改寫做ka-ti7 e5 戀愛古。」
「安田伯--a？初戀e5 故事？我long2 m7-bat 聽i 講--過。」
「老歲a2 人愛講話，驚無人聽in 講nia5，若有時間kap 耐心，tak8-e5 人e5 身世long2 是歷史。」
慕莉接嘴講：「有影--la，goan2 a 公ma7 chiok 愛講ka-ti7 e5 故事hou7 人聽。」
「我tu2 想beh 問--你，」Babuja 講：「你na2 會號做『慕莉』？是siang2 ka7 你號名--e5，照講基督徒應該叫『慕理』khah 合。」
「Goan2 a 公細漢m7 是信主--e5，i e5 名是『榮--a』，khah 早人long2 叫i『Ia-sou 榮--a』，goan2 a-ma2 姓紀，叫做『紀秀』，是幾na7 代e5 基督徒，in 結婚前有一段故事。」
慕莉就講in a 公kap 牧師e5 cha-bou2-kiaN2『主音』ham7 長老e5 cha-bou2-kiaN2『苜莉』e5 歷史。Babuja 聽gah 耳a2 phak-phak，講che ma7 是寫小說e5 材料。
「Lin2 a 公ka7 你號這款名，lin2 a-ma2 kam2 會無歡喜？」我問慕莉。
「Be7--la，a-ma2 tiaN7-tiaN7 o-lo2 講主音kap 苜莉是上好e5 基督徒，goan2小妹叫『慕音』，ma7 是記念主音牧師。」
Goan2 三個na2 lim 茶配煎卵na2 開講，慕莉beh 念hit 篇「番婆命案」hou7 我聽；我講beh 聽i 讀「A-chhun5」e5 故事。了後，慕莉講beh 聽A-chhun5 愛唱e5 hit te3「詩情戀夢」，i 是讀音樂--e5，m7-koh m7 知影有這te3 台語歌。Babuja teh chhoe7歌e5 時，我就輕聲唱，i 笑講莫怪A 生講我是現代e5 A-chhun5，唱歌全無掛邊--a 有人iah 無。我soah 起phaiN2-se3，無法tou7，聽著我愛e5 歌，我就會想beh 唱。
我請教i hit te3「油菜花」e5 tai7-chi3，Babuja 講是去油菜花田散步，一時感動，就寫出幾句，照歌詞e5 koan5-ke7 音自然唱--出來，無siaN2 音樂基礎。慕莉聽了，感覺不止a2 有民謠風e5 氣味，講beh 替i 編曲。Babuja 就ka7 油菜花e5 音符kap 歌詞寫--落來，交hou7--i。Goan2 koh 做夥聽幾na7 te3 A-chhun5 唱--過e5 歌，我有問i一koa2台語歌e5 tai7-chi3，i 講無siaN2 內行，long2 是A 仁ka7 i 講--e5，若有趣味，等i tng2--來，chiah 招來tau3-tin7 開講。
Beh 告辭e5 時，Babuja hou7 goan2 一人一包台文BONG 報，long2 總十外期。我講驚看無白話字，慕莉應我講白話字m7 是用看--e5，tioh8-ai3 用讀--e5 chiah 會sai2，若想beh 學無困難，in a 公少年時代無讀冊，hou7 兩個姑娘教兩、三個月就會hiau2--a，若我beh 學，免一禮拜，包領long2 讀有。Babuja 講i 會tang3 教--我，排時間看一禮拜一pai2 iah 兩kai2。就an2-ni，我kap i 愈來愈熟sai7。
我khah 早m7 知白話字hiah 好用，無論siaN2-mih 台語音long2 呼會出--來。Babuja用兩點鐘e5 時間講解台語e5 母音、子音，我感覺真簡單koh 心適，goan2 庄kha 人本底就long2 講台語，m7-koh 我m7-bat 想過會tang3 ka7 聲音解說gah hiah-ni7 清楚，koh講聲調e5 符號kap 變調e5 問題，我想想--le，感覺i 講--e5 真有理。有影差不多上過四kai2 課，我就會hiau2 讀台文BONG 報e5 白話字，增差讀無hiah 緊nia5，顛倒感覺漢字khah oh 讀。
有一pai2，Babuja 來通知我講e-hng 無beh 上課，A 仁beh 來chhoe7--i。我iau2未出世，A 仁in 就搬去台北--a，留in a 公傳a2 伯kap 傳a2 姆顧舊厝，我tiaN7-tiaN7聽人講i 是goan2 庄--ni 自來上gau5 讀冊--e5，ma7 是頭一個過鹹水去留學--e5， m7-koh m7 好好a2 趁錢，愛chhap 政治e5 tai7-chi3 hou7 政府liah8去關--過，khah 早若kap i 講話，就會hou7 警察召去問。我想beh 去看這個奇怪e5 人，就半暝煮點心去hou7 in 兩個食，A 仁食飽就講beh 透暝坐暗車tng2 去台北，我無kap i 講著話，感覺真失望。
Babuja 知影我e5 心情，就beh 送我tng2 去goan2 tau，hit 暝是清明，Lan2-lang5 是二月二八，無月e5 暗時，星特別光，Babuja 教我一te3 A 仁寫e5 歌「心悶」，歌詞講「月若暗，星就到，滿天e5 浮萍(phu5-phio5)ham7 水草」。Oat 過安田伯--a e5 燈籃a2 花圍a2，行入刺竹林e5 路a2，Babuja 換唱一te3 無kang7 風格e5 歌，曲風Romantic，軟軟纏纏，親像來到南國。我bat 聽--過，na2 像是文夏唱e5「天星降落e5小路」：

Oa2 ti7 你身邊
Oa2 ti7 你身邊
溫柔月光暝
做tin7 散步
路邊e5 草花
芬芳e5 phang 味
Ui3 後面hou7 風吹來
toe3 lan2 beh 去
祝lan2 會幸福
可愛e5 暗暝
天星會降落
天星會降落
初戀e5 小路

靜靜一直行
靜靜一直行
美麗月光暝
做tin7散步
M7-thang koh想起
悲傷e5 tai7-chi3
一切是過--去了後
e5 tai7-chi3--la
從今日以後
m7-thang koh相信
天星會降落
天星會降落
初戀e5 小路

永遠來做伴
永遠來做伴
M7-thang koh分離

做tin7散步
我真心teh愛
你真心teh愛
Lan2兩人永遠相愛
愛情無變
幸福e5日子
從今夜開始
天星會降落
天星會降落
初戀e5小路

Kui 個路a2 暗bong-bong，風吹過竹a2 尾，ka2-na2 teh ka7 i e5 歌聲做伴奏，有時也有田蛤a2「kok-kok」teh 招伴，m7 知siaN2 人先牽siang2 e5 手，goan2 就互相攬--le，ti7 這條天星降落e5 刺竹林路a2。
【後期繼續】

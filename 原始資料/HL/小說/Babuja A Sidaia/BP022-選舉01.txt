選舉  (頂pha)
Babuja A.Sidaia
選舉是食肥走san2 e5 經濟流通現象
－－Babuja 語錄。

……
Hit 年e5 koaN5 天
雨sap-a2 冷ki-ki
我ti7 ka-pi 店lim ka-pi
I 穿1 領無合時e5 西裝
講i 會落魄long2 是為選舉
差2 票就是議員
Phah 真久e5 官司
……
－－不幸e5 人

台灣西部海岸e5 暗暝，濱海公路車少，我ka7 總不動產long2 載ti7 稅--來e5 車頂，講不動產ka2-na2 m7-tioh8，我所有e5 財產是畫架、畫布kap 畫具，幾本詩集，1 疊台文BONG 報，1 箱換洗e5 衫a2 褲，1 台Phasou-khong2，就是日本人講e5 個人電腦，幾10 te3 C.D.kap 曲盤，大部分是A 韻送--我e5。Lak 袋a2 無幾sian2 錢，kan-taN 1 張Credit-card kap 1 張銀行Card。
有幾個事業家，ti7 1 pai2 會議了開講，眾人leh choaN3 講當初時an2-choaN2 來台北艱苦創業，有1 個董--e5 講i 少年時代來台北e5 時，kan-taN 1 kha 舊皮箱，chhun--e5 就無半項。邊--a 1 個少年a2 好玄問--i：
「舊皮箱內底是khe7 siaN2？」
「當然是錢，」董--e5 應講：「siaN2-mih 時代--a，你koh 相信無米e 有粿e5 tai7-chi3？」
我ka7 窗a2 門ka2--開，hou7 海風流--入來，想beh 放1 te3 歌，港口e5 歌siuN 沉重，文夏e5 歌siuN Romantic，我為beh 閃危險e5 感情chiah tioh8 離開二林。揀著1 te3 吳晉淮e5 歌，是「踏車Douraibu」，漢字寫「踏車路來武」，是日語e5 外來語，就是「drive」，台語應該講「騎鐵馬sian3 東風」。
Ui3 二林ng3 南，過西濱大橋了後就屬雲林縣，麥寮、台西、四湖、北港，天色暗--a，月niu5 ti7 頂頭冷冷a2 笑koh 冷冷a2 chhio7，心肝頭chhek8 1 下，soah 去想著「海口故鄉」hit 間我kap A 玉e5 旅社，橫直無siaN2 特別beh 趕e5 路頭，就ka7 車pha ti7 北港街a2，去旅社kap 月niu5 綿纏1 暝e5 溫柔。
翻tng2 工睏到過晝，去chhoe7 1 擔chhek8-a2 麵；He 是我1 個叫做萬本--a2 e5 在地記者朋友bat 請我去食--過。買1 包削好e5 甘蔗，就koh 開始我e5 旅行，車na2 駛甘蔗na2 pou7。我有1 個朋友叫做林淑媛，ti7 瑞里e5 山頂開1 間旅社兼餐廳，in tau 是種茶koh ka-ti7 leh 做茶米，我先kha3 電話講beh 去hia toa3--幾工a2，i 真歡迎我去，講若m7 是假日，i hia 無人客，會sai2 好禮a2 招待--我。
過北港溪就是嘉義縣e5 Lak8-kha，漢字寫做「六腳」，過橋koh 一直入山，過竹崎，入山區是梅山，我想beh ui3 瑞里去山頂chhoe7 畫圖e5 題材。Tu2 過竹崎，soah that 車，照我所知，草地所在會that 車，通常是有人出山，若tu2 著這款隊伍，我long2 會 ka7 帽a2 liu3 掉，做1 個表示致哀e5 款式。有音樂聲kun2-ka2，無成哀樂，m7-koh ma7 無tiaN7-tioh8，台灣e5 人生大事，生死婚嫁，愈來愈無1 個款，親像A 仁e5 詩寫「送 1 個人出山」：
……
電子花車排長choa7
Cha-bou2-gin2-a2 一直ngiu2
用熱情e5衫a2褲kap 歌聲
o-lo2 完美e5 性命
……

後壁有1 台紅e5 phaN7 車kheh oa2 來我邊--a2 e5 慢車道，我用手勢ka7 i Aloha，是1 個kap 車piN5 phaN7 e5 美女。I koh chiN3 khah oa2 我，比我leh khe3 e5 甘蔗，我tu 1 節出去hou7--i，比that 車e5 隊伍，koh 比1 個Question-mark（？）。I 比路邊，我chiah 看著插真che7 旗a2，long2 是選舉人e5 旗號，我做「投降」e5 手勢，i soah 比「v」，m7 知siaN2 意思。That 都that chheng-chai7--a，看著1 間冰店，我ka7 車pha 去店口，入去食1 碗四果冰。
Hit 個phaN7 車美女ma7 入--來，坐我邊--a2，ka7 thau5-ke 比我e5 冰講「kang7款」。我講：
「真sui2！」
「多謝！」I 笑gah 真妖嬌。
「我是講你e5 車--la。」
「Tak8-e5 long2 an2-ni 講。」I 無siuN7-khi3，反問--我：「你是畫家？」
「你na2 會知？」
「你看--起來有畫家e5 形。」
「Che 是o-lo2 iah 蹧躂？」
「Long2 有，」I 笑笑a2 講：「o-lo2 你，蹧躂畫家。」
「報冤仇？」
「Kap 你講笑--e5，我是看著你車內e5 畫架chiah 知--e5。」
聽著i na2 leh 會失禮e5 話，我soah phaiN2 koh 應話，tiam7-tiam7 食冰，外口選舉車e5 放送頭tau3 大聲，koh 有人放砲，真糟耳。我問thau5-ke：
「這chun7 應該m7 是選舉期，lin2 che 是leh 選siaN2？」
「選鄉長，goan2 鄉長做無1 個月，piak-khang tioh8-tiau3，hong5 phong2--去，leh 補選。」
「Thau5--e5，你看siang2 khah 有面？」美女chhap 嘴問講。
「我做che m7-chiaN5 生理--e5，beh na2 會知政治e5 tai7-chi3？」Thau5-ke 想想--le koh 講：「選1 個鄉長，有6 個候選人，真thiam2-thau5！」
我看路邊e5 旗a2，有影幾個無kang7 e5 名，有3 個姓蔡--e5，1 個「蔡瀚舒」應該是cha-bou2--e5。我問講：
「也有cha-bou2 人beh 選？」
「Hit-e5 是鄉長e5 cha-bou2-kiaN2，講是為in 老pe7 申冤出征，聽講生做真sui2。」Thau5-ke an2-ni 應。
「號這款名，hiah song5，sui2 ma7 有限。」我對台灣人peng2 字典chhoe7 漢字號名，無論台語音an2-choaN2 讀long2 讀無，真不滿。
我冰食了，beh 納錢，thau5-ke 講美女替我納--a，我錢beh hou7--i，美女講：
「罕得幾時有機會thang 請畫家，小可a2 錢nia5，請m7-thang 推辭！」
送i 1 張我畫e5 圖hip e5 相，會tang3 做Post-card 用。I 問講：
「Babuja 是siaN2 人？Toh 1 國--e5？」
「就是小弟本人，國籍不明。」
「你就是Babuja！失禮，m7-bat 聽--過！」I kap 我kun2-sng2 笑。
「請問你e5 名？」
「會得請畫家食1 碗冰就是我e5 福氣，若koh 留名會折壽，後會有期！」I oat8 頭做i 去。
Hit 工我決定beh ti7 這個所在hioh--1 暗，tu2 入街就有1 間旅社，我先去登記講 beh toa3  1 暝，chiah 去附近e5 山頂看果子園、樹木，這khou 圍a2 種真che7 柿a2，m7 是傳統台灣產e5 紅柿，是ui3 日本引--入來e5 teng7 柿a2，挽--落來了後ai3 koh un2 chiah 會食--得。當然檳榔ma7 真che7，台灣滿si3-koe3 long2 看會著檳榔青a2 叢 lo3-lo3 khia7 ti7 平地kap 山崎。我有1 個去米國讀地理博士e5 少年朋友叫做康培德，i 這時ti7 花蓮師範學院做先生，i ka7 講1 個「私笑話」。有1 pai2，大學聯考有1 個題目是「台灣山頂種siaN2-mih 農作物上che7？」答案有各種果子、金針、木耳long2 會sai2，m7-koh 真che7 學生long2 寫檳榔，有1 個考試委員，是大學教授，堅持講寫檳榔--e5「0 分」，i e5 理由是第1，課本無講山頂e5 農作物有檳榔。第2，山頂種檳榔違反lan2 e5 國家政策。這種答案，讀死冊，m7-bat 出門e5 學生chiah 會hiau2 寫。
瑞里、豐山、阿里山chiah-e5 山區光景long2 真sui2，m7-koh 我畫布白白tng2--來，我chhoe7 無hou7 我會感動--e5 thang 落手。先ti7 1 間擔頭a2 食2 碗雞肉飯配鹹菜肚湯，氣味真合我意。Tng2 去我toa3  e5 旅社，櫃臺ka7 我先納e5 房間錢退還--我，講頭家hoan 咐免收。我問講頭家是siang2，櫃臺e5 Nechiang kan-taN 笑，無beh 講。我想無，kui-khi3 mai3 想，ti7 房間內讀米國人e5 詩「草葉集」，無ham7 眠1 暝睏到天光。
透早就hou7 chhih8 電鈴e5 聲叫起床，旅社e5 服務生用桶盤捧1 份chai2-tng3 來，講是頭家招待--e5。餐盤邊koh 有1 束花、1 籃果子kap 1 張Card，頂面寫講請我食飽落去大廳開講。
好玄e5 心比chai2 起khah 要緊，我chhin3-chhai2 pe--2 嘴，就落樓梯，問講頭家 ti7 toh 位。1 個小姐行oa2--來，笑面講：
「Koh 見面--a！」
「失禮，lan2 kam2 有熟sai7？」
「你是tiN3-chhiN iah 是白目？」
我想是cha5-hng 食冰hit 個小姐，m7-koh 我目色真bai2，han-ban7 認人，koh 講 cha-bou2-gin2-a2 若換1 軀衫改1 個頭鬃型、畫妝小可a2 無kang7，就差真che7。我ka7 i 會失禮，講ka-ti7 確實白目欠人罵，順續請教i e5 名。
「Mai3--la，gun2 庄kha 人號名真phaiN2 聽，會hou7 你笑song5。」
「名是pe7 母號--e5，無人會sai2 ka7 你嫌，當然，你會sai2 免hou7 我知。」
「你都知--a，嫌ma7 嫌了--a。」I 笑笑a2 講。
「你就是蔡……蔡小姐？失禮！」我hiong5-hiong5 想著hit 個候選人，na2 會hiah tu2 好，我註soe。
Tai7-chi3 就是an2-ni 發生--e5，hit 工是i 競選車隊頭pai2 un7 街，i toe3 後巡看有走精--去無，順續看選民e5 反應，無議悟會tng7 著我，算是1 場緣份。
這間旅社是in tau 祖傳e5 事業，古早真che7 販a2 入山買山產、藥材，用行山路--e5，出入long2 ai3 ti7 當時叫做「小梅」e5 梅山過暝，旅社hit 時就叫做「販a2 間」，生理真交易(ka-iah8)。蔡小姐講真che7 in chia e5 歷史、地理、人情hou7 我知，我 na2 做筆記，感覺這choa7  路無白行。I 講我會sai2 盡量toa3，免細膩，橫直這時旅社全空房關bang2，人客long2 hou7 山頂e5 瑞里飯店、若蘭山莊、一品山莊……搶--去。我ka7 i 講一品山莊就是我beh 去e5 所在，林淑媛是我e5 朋友。I kap 林小姐long2 是女青商會e5 會員，koh 是同業，拜託我替i 請安--1 下。Goan2 開講1 pou，long2 無講著選舉e5 tai7-chi3，我beh 走e5 時chiah 表示關心。I 講選舉是真世俗、無奈--e5，m7 敢用這款tai7-chi3 去bak 畫家清氣e5 心性。
我ti7 山頂林小姐e5 一品山莊toa3  2 工，食、toa3  long2 i 款待，泡茶hou7 我 lim，in e5 2-7-a2(Ji7-chhit-a2)真出名，外口叫做「金萱茶」，lim--起來有牛奶味。 Koh 有eng5 就chhoa7  我去附近chhit-tho5，日子過了真自在，我e5 心情總--是be7 得平靜，蔡瀚舒e5 tai7-chi3 ke5 ti7 心肝頭，吞be7 落ma7 吐be7 得出--來，我問淑媛，i 講瀚舒in 老pe7 蔡鄉長m7 是siaN2-mih phaiN2 人，台灣e5 鄉鎮縣長、民意代表，加減long2 會歪koa2  外路a2 錢，che 是半公開e5 秘密。當初時ma7 是國民黨叫i 出來選鄉長--e5，beh 連任e5 時，國民黨為著派系leh chhiau5 be7 好勢，叫蔡鄉長mai3 選第 2 任，提名另外1 派--e5。蔡鄉長違紀競選，2 peng5 錢long2 ia7 真che7，結果去hou7 i 連任--著，黨部起屁面，講在來無1 個小小e5 m7-chiaN5 鄉長敢hiah 好膽，公開kap 國民黨做對頭，chhoe7 i e5 空縫，講i 貪污歪膏，起訴了，頭審判12 年，koh leh 上訴2 審。蔡小姐有1 個兄哥，m7-koh i 無行政管理e5 資歷，無候選鄉長e5 資格，為beh 替老pe7 申冤，蔡小姐本底kap 人訂親--a，ma7 hou7 對方退親chiaN5，i 若無當選，in 老pe7 e5 官司be7 thau2。
餐廳e5 門嘴有飼2 隻烏熊，我khu5 ti7 鐵籠a2 前，看in e5 孤單，頭殼內soah 浮出山kha hit 間旅社所吊e5 蔡鄉長e5 像，面憂面結bih ti7 鐵窗後壁，koh 想著A 仁寫 e5 hit 首詩－－不幸e5 人。我去泡茶間chhoe7 淑媛講：
「我beh 落去山kha ka7 蔡小姐助選。」
淑媛講蔡小姐有kha3 電話hou7--i，真想愛我ka7 i tau3-saN-kang7，m7-koh 講be7 出嘴，驚我誤會i 招待--我是有目的--e5。自i 登記beh 選，1 koa2  khah 早in a-pa e5 幕僚戰將，long2 m7 敢出面，驚hou7 國民黨點油做記號，後pai2 ti7 地方有soa-sap；支持i e5 鄉民真che7，有兵無將，ma7 欠文宣人才，職業公關公司開價就kui 千萬，實在chih-chat-be7-tiau5。我若肯去，淑媛kap 蔡小姐long2 真感謝，m7-koh 我免siuN 勉強ka-ti7。
淑媛撥工陪我落山，坐我e5 車，一品是in 後頭厝e5 產業，i 嫁hou7 ti7 Ka-lak8-peN5（交力坪）驛頭e5 站務員，暗時long2 ai3 落山tng2 去顧翁顧kiaN2，i beh 請翁婿來梅山載i tng2--去。
蔡小姐聽我講beh ka7 i 助選，1 時gang7--去，sim7--1 下，看著目屎lin3--出來，ka7 淑媛攬an5-an5，感謝--i。淑媛講i m7 敢占功勞，是我ka-ti7 決定--e5。蔡小姐講m7 知beh an2-choaN2 答謝--我，我講等當選了chiah 討論這chan5，我來也無的確就有lou7-iong7。淑媛為beh 改換氣氛，就笑笑講：
「若當選，你be7-hiau2『以身相許』，hou7 i 做鄉長公！」
蔡小姐目chiu ka7 我lio2--1 下，講：「人是名畫家neh！」
「Khah-su 你都m7-bat 聽--過。」我報1 個冤仇。
「若落選--le？」蔡小姐ka7 我gin5--1 下。
淑媛講：「無法tou7，換Babuja hou7 你招，準做陪罪。」
「An2-ni 我m7-to7 人財兩得，富(pu3)--死a！」我ma7 kap in phah 笑詼。
「我看是人財兩失khah 有影。」蔡小姐e5 笑面真妖嬌。
3 個人愈講愈心適，感覺熟sai7 真久e5 老朋友hit 款e5 感情。淑媛hou7 in 翁載--tng2 去了後，我kap 蔡小姐ka7 我車頂e5 畫具搬去旅社1 間khah 大e5 房間，i hoan 咐1 個cha-pou e5 服務員替我去辦理還車事項，我就liau5 入1 場無tiuN 無ti5 e5 選戰。話頭拖到這時，chiah beh 講這場選舉，藝術者本底就khah thoa-soa，讀者mai3 siuN7-khi3。
我ka7 蔡小姐講需要先開1 個競選會議，hou7 我先有1 個了解。蔡小姐講後pai2 有真che7 時間beh tau3-tin7，mai3 叫i 蔡小姐，an2-ni be7-su 真生分e5 款，愛我叫i 名就好。我m7 知「蔡瀚舒」e5 台語an2-choaN2 講，講--出來ma7 真phaiN2 聽。蔡小姐講朋友long2 叫i「Su-su」，我ma7 be7 kah-i3，無，就叫i「Susi」，na2 英語koh na2 像日語e5「壽司」。這個名變做我專用--e5，便若an2-ni 叫e5 時，就有1 種親切感。
Susi 講若beh 開競選會議，隨時long2 會sai2 開，kan-taN goan2 2 人nia5，chhun--e5 long2 是支持者，真oh 開會。我講：
「競選總幹事是siang2？執行總幹事是siang2？」
Susi 講：「你若無來，我就校長兼kong3 鐘，候選人兼總幹事兼所有e5 khang-khoe3。自gun2 老pe7 入監了後，舊班底走gah 離kha-keng--去，驚hou7 goan2 拖累--著。」
這聲我苦--a，無tai7 無chi3 允這攤sit-thau5，giah8 這款ke5。Susi 看我e5 面色，知我為難，講：
「你若無趣味，這chun7 反悔iau2 會赴。」
我想著放hou7 1 個cha-bou2-gin2-a2 人孤鳥啄眾獸，be7 過心，心肝liah8 than2 橫講：「到chia 來，我爛田準路……」
「Lan2 ka7 liau5--落去！」Susi 接話講。
Goan2 2 人1 時感覺鬥志滿滿，世間無siaN2 thang 遮截goan2 e5 路途，goan2 起程beh 來去戰風車，sui-bong2 goan2 m7 是粗漢草--e5。
頭1 步，先設定主要訴求，ka7 選民講蔡鄉長是hou7 政治迫害，是國民黨地方派系 e5 犧牲者。Susi 講i 本身iau2-koh 是國民黨員，這pai2 補選，黨部無提名，開放競選。我講先聲明退黨，ma7 呼籲民眾做夥退，媒體造勢。我koh 問Susi 講an2-ni 會siuN 劇烈--be7。I 講請我來就聽我指揮，i 個人無路thang 退--a，in tau 幾代long2 是忠實e5 國民黨員，黨部並無重視，hoan7-se3 退黨khah 有效果。我就先寫1 篇退黨聲明，寄hou7 黨部kap 各報社。
Koh 來是揀1 te3 宣傳歌，有人建議i 用「苦海女神龍」，ma7 有人講「孝女e5 願望」。我講「苦海女神龍」是烏社會e5 女性leh 用--e5，「孝女e5 願望」是be7-bai2，m7-koh「孝女」ti7 民間e5 意思m7 是「iu2 孝e5 女兒」，是「替pe7 母守孝e5 女兒」，in 老pe7 iau2-boe7 死，m7 是孝女。我講選舉歌免講歌名iah 是歌詞e5 意思，重點是歌曲愛輕快、好聽，hou7 人感覺親切，mai3 siuN 流氣khah 好，尾--a2，我放A 仁寫 e5 1 te3「基層兄弟」hou7 i 聽，i 感覺滿意。
我問i 按算beh khai joa7-che7 錢去選，Susi 講選到底，無限。我講ma7 ai3 有1 個預算chiah 會sai2，in 老pe7 頂屆kap 連任這屆是khai joa7-che7。I 講有siau3--e5 是beh 2000 萬，無記siau3--e5 詳細m7 知，上少ma7 2000 萬以上。選1 個鄉長ai3 khai  4000 萬？我tioh8 1 驚。Susi 講若m7 是選thiong3--e5，無beh 當選--e5，khai 幾千萬算正常。我有幾na7 pai2 助選經驗，m7-koh ui3 黨外到民進黨，long2 無人khai 過 hiah che7 錢。做1 任鄉長khai 4000 萬，上少ma7 tioh8 歪5000 萬tng2--來chiah 會 ho5，1 個鄉鎮e5 建設經費無joa7  che7，歪都無夠--a，beh an2-choaN2 建設？莫怪台灣鄉鎮long2 iau2 真落伍。
我先去了解其他5 個候選人e5 背景，3 個國民黨籍--e5，1 個是農會總幹事，1 個民眾服務站主任，另外1 個是水利會系統--e5。Chhun 2 個，1 個民進黨--e5 是縣黨部 e5 執行委員，無做事業ma7 無食thau5-lou7，算選舉lau2-a2，ti7 地方風評無好，另外 hit 個是無黨--e5，生理人，khah 早做山產中盤，這時leh 開電動間a2 kap 做烏e5 理容院。這pai2 黨部講開放，講實--e5 是3 人long2 m7 讓，暗中黨部是支持民眾服務站 e5 蔡文梁；I 是鄉黨部e5 頭人，m7-koh 錢khai khah be7 出手。
Susi hou7 我1 個資料袋，內面有這2 屆鄉長選舉各村e5 開票數kap 地方派系e5 說明，我詳細看了，koh 看著另外1 個phoe 囊，內底是5 萬khou，我theh8 去問Susi 講錢是beh chhong3 siaN2 用--e5。I 講是hou7 我做所費，be7-sai2 hou7 我khai ka-ti7 e5 錢替i 助選。我ka7 錢退還--i，講無欠錢用，若無錢會ka7 i 討。我koh 問i 講：
「現此時lan2 有siaN2 條件？」
「經費是有--la，goan2 tau chhoan5 1 半，chhun--e5 goan2 親族a2 會tau3 出。Thiau7-a2-kha 大部分是long2 iau2 真在，有1 koa2  hou7 人拔--去，m7-koh in iau2 是會替lan2 chong5 暗--e5。Koh beh 問siaN2？」
「An2-ni--ou？」我leh 想看koh 有siaN2 問題--無。
「你koh leh 煩惱？」Susi ma7 沉重--起來：「Lan2 an2-ni kam2 選會贏？」
「無要緊，我khah 早助選--e5，有人Yarborough ma7 選gah peng3-piang3-kio3。」
「Yarborough？He 是siaN2-mih？」Susi 聽無。
「失禮，he 是sng2 Bridge-cards e5 1 個詞，意思是kui 手long2 細牌，無半點。就是無半項會tang3 kap 人競爭e5 條件。Lan2 上少iau2 有錢--le，m7 是Yarborough！」
嘉義縣自來是國民黨執政，農業縣應該怨嘆上che7，na2 知農民艱苦m7 知thang 哀，甘願做順民，選舉對in 來講是家家戶戶有人有份，1 票500 khou，chhun--e5 就kap in 無ti7-tai7。
【Iau2-boe7 soah，後期繼續】

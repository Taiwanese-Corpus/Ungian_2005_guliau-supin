Ia-sou榮--a e5婚姻

Babuja A.Sidaia
Chai2 時九點，日頭這chun7 chiah peh 過檳榔尾，Lan2-lang5 十--月尾，雲薄薄，白綿絲，輕bang2-bang2，像一重網紗。Iau2 免chhoan5 過年，秋凊tu2 過，天koh 熱--起來。
慢冬收離，趁lang3-phang7 插一季一期孤a2 番藷；藤a2 soan 長，葉a2 om7--起來，田--ni khang-khoe3 煞--a，作sit 人be7 堪得eng5，番藷leng5 股溝邊e5 草a2 bong2 khau。曠闊e5 田野，番藷kap 番麥khah che7，ma7 有人插甘蔗，kang7 款是kap 稻a2 輪作e5 一期孤a2。這時e5 日頭iau2 真毒，cha-bou2 人驚曝烏--去，用巾a2 ka7 面包gah密chiuh-chiuh；Cha-pou--e5 本底就烏ta-san2，驚熱--e5 kui-khi3 就褪phak-theh。對作sit 人來講，khau 番藷草是輕kho2 e5 khang-khoe3，na2 做gi7-niu7--e5，tak8-e5   long2 na2 khau na2 唱歌la7 曲，是車鼓調e5 牛犁a2 歌，這坵唱一段了後，隔壁坵有人就接續唱--落，詞是臨時隨在人編--e5，真白話，大概是keng-the2 ka-ti7 生活bai2 e5歌，用輕鬆e5 調唱出深沉e5 無奈。
田頭路a2 有一個人走真hiong5，koh na2 走na2 teh 穿頂衫，顧走無顧路，soah 去poah8 一倒；番藷園teh 作sit--e5 看--著，起愛笑，cha-pou cha-bou2 相爭hoah-hiu，有人講：Ia-sou 榮--a khioh 著錢；有人hoah：Ia-sou 榮--a 趕beh 去領麵粉；也有人hoah 講：SiuN oaN3 到，上帝會罰你腹tou2 疼。Tak8-e5 long2 知影，Ia-sou 榮--a 趕beh 去做禮拜。
離這個庄頭行路二十分鐘e5 街--ni，有一間長老教會，是彰化地區第一間--e5，早時ui3 西螺堡e5 信徒來傳道理，本底設ti7 往西e5 十三甲，嫌hia 地勢ke7、gau5 淹水，有一個姓陳e5 信徒獻出ti7 橋a2 頭幾分土地，建置這間教會。信徒toa3  ti7 教會四khou-lian3-tng2，ka7 教會包aN7 夾ti7 中央，也有五、六十戶人。橋a2 頭人信仰堅定，無信主--e5 be7-tang3 toa3  chia；Ia-sou 榮--a in tau 自來m7 是信徒，m7-chiah toa3  ti7 郊庄，tak8 禮拜chai2 起ai3 ka7 sit 頭放--一下，行二十分鐘去橋a2 頭教會做禮拜。
Ia-sou 榮--a 是siaN2-mih 因緣認bat 上帝？這點有真che7 無kang7 e5 講法，當然有人講是看著「信耶穌得永生」，「永生」二個漢字落漆減筆劃變「水牛」，講Ia-sou 榮--a 是it 著「水牛」去聽道理，hou7 牧師煽動--去e5。Che 實在是空嘴pou7 舌，分明是有意phiN3-siuN3；Ia-sou 榮--a 根本無讀冊，m7 bat 字，水牛是tak8 工leh tau3-tin7，寫做漢字soah 無熟sai7。也有人講Ia-sou 榮--a 細漢phaiN2 io 飼，致怪病，hou7牧師醫好--去，he7 願信主。Che kang7 款是庄kha 人lam7-sam2 想--e5，in liah8 準基督教e5 牧師像野和尚、道士an2-ni，會治病、算命、合姻緣兼看風水、地理。Koh-khah  ham3--e5，有人講Ia-sou 榮--a m7 是信Ia-sou ，i 是信麵粉；Hit 時tu2 戰後，台灣真san3，米國有透過教會援助台灣一koa2  麵粉、牛奶、木瓜栽、舊衫a2 褲，就是民間通常leh 講e5「米援--e5」，也有人keng-the2 基督教講是「麵粉教」。
有人bat 問過本庄消息上精光e5 人士－－大khou Choe7--a；I 是hm5 人婆--a，附近十外庄long2 有leh 行踏，siang2 e5 後生cha-bou2-kiaN2 未嫁娶有列一份名單，che 免講，lian7 toh 一口灶這chui2 豬a2 生幾隻都知。I kap Ia-sou 榮--a toa3  厝邊koh 有親chiaN5 關係，人若問榮--a 信Ia-sou e5 tai7-chi3，i 就氣gah beh 死。Choe7--a 會hiah 氣，頭一層是氣Ia-sou 榮--a 見若講著信教，就念一篇道理，講信仰m7 是leh 求保庇、平安--e5;I sa long2 無，ah 無是leh 信頭殼一khang--e5？第二層是i 這世人上m7願e5 tai7-chi3，大khou Choe7--a 自來做hm5 人m7-bat 無成，若有人iong--i，紅包禮一定beh 趁gah 著，一個都be7 hou7 走閃--去，這個看無kah 意就換hit 個，包好兼包生chiah 甘願。有一遍，隔壁庄番a2 溝人beh 做本庄e5 A-chhun5 小姐，soah 失敗，i 有咒choa7--過，be7 koh 有第二kai2，na2 知漏氣ti7 Ia-sou 榮--a 手頭；I 食到二十外iau2 未娶，親chiaN5 千做都be7 成。
Ia-sou 榮--a 也無khiap-si3 khoe5-kha 破相，na2 有娶無bou2 e5 tai7-chi3？講--來話頭長，總--是kap i 信教有關係。見pai2 大khou Choe7--a 報hou7 女方，人來庄頭探聽，榮--a be7 poah8 be7 lim 做人tiau 直，無siaN2 thang 嫌，kan-taN bai2 ti7一項，趁錢be7 儉，見人就beh 傳道理，講siaN2-mih 公義、thiaN3 心，講Ia-sou 為世人受khun2-tiok8 釘十字架，就是an2-ni，人m7-chiah long2 叫i「Ia-sou 榮--a」。庄
內人問i 講：
「若有thiaN3 心，lin2 tau e5 chhek-a2 m7 一koa2  分--我？」
榮--a 隨就應人講：「若有欠用，做你ka-ti7 來put！」
Tiau 直hou7 人笑khong，也有人kha-chhng 後叫i「Khong 榮--a」。台灣人kan-taN知影趁錢上好，chhun--e5 就無siaN2 志氣--a。就是an2-ni，一般庄kha 人na2 肯ka7  cha-bou2-kiaN2 嫁--i。照講親像Ia-sou 榮--a 這款虔誠e5 基督徒，na2 會無hit 款有cha-bou2-kiaN2 e5 會友欣賞--i？
長老教會tu2 來台灣e5 時，A-tok-a2 傳教師無分好giah8 san3，無分社會地位、智識階層，long2 是上帝呼召e5 kiaN2，盡心力傳道理。Hit 時顛倒是san3-hiong 無依--e5、破病艱苦人khah 會接受，早期e5 信徒khah 單純，少有大細目--e5。好好制度ti7 漢化社會long2 會變化，到這時就有koa2  走精--去，獻地--e5、有社會名望--e5 真緊就hou7人選做執事、長老；親像Ia-sou 榮--a 這款虔誠--e5，soah 無當教會職。
這屆就有人提名i 選執事，今a2 日beh 選。I tu2 喘phiN7-pheN7 趕來教會，坐iau2未定，聽著人ka7 i 提名，驚gah 流目屎，一直講：
「我be7-hiau2，我真正be7-hiau2！拜託，m7-thang an2-ni kun2-sng2 笑，chhong3-ti7--人……！」牧師講信徒hou7 人提名候選是一種義務，be7-sai2 拒絕。Ia-sou 榮--a 拜託人m7-thang tng3 票hou7--i，若當選，i m7 敢koh 來做禮拜。經過Ia-sou 榮--a e5 運動，結局iau2 是有兩票，當然落選，這禮拜e5 獻金，Ia-sou 榮--a 大方獻五khou，名目是「感謝落選奉獻」。牧師講道e5 時，特別liah8 Ia-sou 榮--a 做例，勉勵信徒ai3 學習服事(sai7)事工，m7-thang 走閃信徒e5 責任，soa3  尾koh o-lo2 Ia-sou 榮--a kou2 意，鼓勵會內兄姊ka7 i 做親chiaN5，緊thang 組信仰家庭。
廖阿日長老原本就欣賞Ia-sou 榮--a，聽牧師講道煞，tng2 去kap 長老娘勸(Khng3)--a 參詳。阿日講：
「你有聽著牧師講--e5 無？」
「我chim-chiok 真久--a，榮--a 有影是oh 取e5 基督徒。」
「你kam2 知i 家世an2-choaN2？」
「我有看過資料，i 自信主受洗到taN……」勸--a jim5 一張紙--出來，chim-chiok看：「三年koh 十一禮拜，long2 有來聚會做禮拜。全教會kan-taN 滴水長老比i khah 久、khah 齊勻(chiau5-un5)，i 是五年外無斷，tak8 禮拜long2 有來。」
「紀滴水長老是kha 骨be7 行，無法tou7 出門，in tau toa3  教會邊，免講ma7 比人來khah 勤。」阿日有tam7-poh8-a2 不服。
「無簡單--ou，」勸--a 替i 辯解：「有一kai2 滴水長老發燒，人都kiong7-beh 暈--去a，請先生許源來注射，吊大筒--e5。滴水伯嘴一直念講beh 去做禮拜，源先--e5 講m7-thang 徙tin2 動khah 好，i m7 肯，iau2 是叫人sak i 來禮拜，大筒--e5 koh 吊--le。」
許源是橋a2 頭地區唯一正kang2 有牌e5 醫生，ti7 這附近人氣真好，無論好giah8-san3 long2 平等看待，有診費就收，做be7 到--e5，i ma7 ka7 看，講先欠--le，後pai2  chiah 還，m7-koh m7-bat ka7 人討過錢。有人統計--過，講全橋a2 頭四khou 圍a2 ，無欠許源先--e5 錢--e5 無算chia e5 人。醫生m7 是基督徒，m7-koh i bat 講--過：
「Ia-sou e5 力量khah 贏醫學，he 紀滴水明明都m7 知人--a，到禮拜日chai2 起十點，就精神--起來，去教會kui 點鐘久long2 無hiN3-haiN--著。」
像滴水這款信徒，tiaN7-tioh8 會欣賞Ia-sou 榮--a，i 有兩個cha-bou2 孫，一個十九，一個二十一歲，long2 iau2 未做--人。阿日長老兩翁a2 bou2 ka7 紀長老e5 兩個孫－－錦--a kap 秀--a，liah8 做beh 講hou7 榮--a e5 第一候選人，當然是一個nia5，基督徒be7-sai2 有兩個bou2。Hit 時庄kha 人無時行自由戀愛，m7-koh 信教--e5 思想有khah進步，人若有對象--a，就m7-thang 破壞人e5 姻緣。勸--a 叫cha-bou2-kiaN2 苜莉(bak8-li7)來問；In long2 是詩班、聖歌隊--e5，khah 知影。
苜莉人生sui2，唱歌好聽，自來是聖歌隊e5 大thiau7，廖長老真ka7 疼惜，hou7 i去讀教會e5 高女，專攻音樂、聖詩，卒業了，m7 甘離開pe7 母，tng2 來附近e5 學校教音樂，兼領chhoa7  聖歌隊。二林、寶斗、西螺堡……，周近e5 頭人、甘蔗委員、保正大人long2 央hm5 人來beh 做親chiaN5，想beh hak 來做新婦，為信仰無合，long2 做be7成，頂個月有一個台南來e5 牧師，講in 教會有一個長老，大漢後生tu2 ui3 日本讀醫學tng2--來，聽著風聲講苜莉條件be7-bai2，thiau-kang 來探，印象真好。頂禮拜，台南長老翁a2 bou2 kap 新醫生有lau3 一台「貸切」a2 來橋a2 頭，去牧師館假意拜訪鍾牧師，請苜莉小姐捧茶hou7 人客，趁機會相--一下。
苜莉是受現代教育e5 新青年，知影對方是beh 來看親chiaN5--e5，捧茶入--去了後，目chiu liah8 青年醫生chim-chiok 相一khun3，ka7 牧師、台南長老翁bou2 行一個禮，輕聲細說講：
「牧師、長老、長老娘，平安！歡迎台南來e5 三個人客，我姓廖，叫做苜莉，gun2 a-pa 是這個教會e5 長老，我知影lin2 今a2 日是beh 來相--我e5，照講我cha-bou2-gin2-a2 人，這款場合是be7-sai2 講話，ai3 假phaiN2-se3，m7-koh，lan2 long2 是基督徒，世俗e5 規矩無hiah 要緊，婚姻是雙方e5 tai7-chi3，我有一個khah 無cham7-chat e5 要求……」
牧師kap 三個人客一時gang7--去，嘴a2 開開，會sai2 講生目chiu m7-bat 看過這款大方e5 cha-bou2-gin2-a2，soah m7 知thang 應話。苜莉繼續講i e5:
「我想beh 招這個siaN2-mih 兄來去外口講一下話，互相做一個了解。」
醫生過過鹹水--e5，世面khah 闊，隨應聲：「Hai2，Your ou sikhuh！」Kiam2-chhai2是一時緊張，soah 應日本話。
苜莉koh ka7 牧師kou-chiaN5 講：「我想beh 拜託主音姊陪--我。」
主音是牧師e5 cha-bou2-kiaN2，tu2 ui3 神學院卒業，暫時ti7 教會tau3-saN-kang7，是苜莉e5 好朋友。三個青年去教會後壁樹a2 kha 開講kui 點鐘，講siaN2 就無人知--a。台南來e5 高長老翁bou2 tng2--去了後，聽講家庭會議意見有tong7-thut8，少年--e5真kah 意苜莉，pe7 母嫌這款新婦後pai2 phaiN2 管教，leh chhiau5 be7 好勢。苜莉這peng5，廖長老khah 開化，講cha-bou2-kiaN2 ka-ti7 主意就好，一切long2 交託ti7 Ia-sou 基督e5 手--ni。
苜莉hou7 pe7 母拜託，先ka7 ka-ti7 e5 婚姻按下，去chhoe7 錦秀姊妹，替Ia-sou榮--a 講親chiaN5。錦--a 講i 有愛人a2，是會內一個青年，ti7 役所leh 食thau-lou7;秀--a 嫌榮--a siuN song5、無讀冊m7 bat 字，厝--ni koh 作一、兩分地nia5，後pai2   phaiN2 過日。苜莉去kap 主音參詳，看koh 有toh 一個姊妹thang 做hou7 A 榮兄弟，問來問去，iau2 未嫁koh 無kap 人leh 行--e5 是有，m7-koh long2 嫌榮--a m7-bat 字。主音講若an2-ni，無，lan2 來教i bat 字；苜莉ma7 感覺無教i bat 字這個hm5 人oh 做，就去chhoe7 榮--a 講beh 教i 讀冊。
對榮--a 來講，有人beh 教i 讀冊bat 字是好tai7-chi3，就一禮拜三暝，去教會學字，親像暗學a2 an2-ni；苜莉kap 主音放伴教，頭起先是教漢字，ui3 一教到十，筆劃簡單，榮--a 真緊就會--a，koh 來就複雜--a，一字生一款形，橫--e5 be7-sai2 直，直--e5  be7-sai2 chhoah8，頂下be7-sai2 倒反寫，正peng5 kap to3-peng5 ma7 be7-sai2 lam7-sam2 tau3。榮--a 千記都記無，今a2 日chiah 學，bin5-a2-chai3 就boe7 記--得。主音ka7 苜莉講，若照這款進度，教gah 榮--a bat 字，上無也tioh8 幾na7 冬，到時就三十外歲，koh-khah oh 娶有bou2。苜莉問榮--a kam2 有耐心學hiah 久，這個老學生講：
「有人beh 教--我，na2 會講無耐心學！增差，增差……」
「有話就講，免躊躇。」苜莉an2-ni ka7 鼓勵。
「我學--e5 kap 聖經ka2-na2 無kang7 款？」
「聖經hit 款字叫做『白話字』，你kam2 beh 學hit 種？」
「我學字是beh 讀聖經--e5;想講hit 款字kam2 會koh-khah oh 學？」
苜莉ka7 主音講，兩個soah 起愛笑，m7 是笑榮--a，是笑ka-ti7 糊塗，簡單koh 有lou7 用--e5 m7 教，去教he 有--e5 無--e5 舞hiah 久。就ka7 白話字用--著e5 Roma 字母long2 列--出來，叫榮--a 先tng2 去學寫，兩日nia5，i 就會hiau2 寫所有e5 字母，kan-taN「g」這字，畫gah 真phaiN2 看，腹tou2 siuN 肥kha siuN 短。主音講na2 像一隻短kha 牛，就教i 講牛寫做「gu5」，就是這字e5 聲母，就an2-ni 教起。榮--a 真歡喜學，兩個cha-bou2-gin2-a2 ma7 kut-lat8 教，有時教了sian7，榮--a 講一koa2  大自然e5 tai7-chi3 kap 田園e5 種作，in 兩個ma7 聽gah 真心適。
過兩、三個月，榮--a 白話字就學會hiau2 讀，tak8-pai2 做禮拜，司會kap 會友讀啟應文，榮--a long2 應chiok 緊koh 大聲，牧師知影榮--a bat 字--a，真ka7 i 恭喜，講道koh 特別o-lo2--i，ma7 koh 鼓勵會友替i 做親chiaN5。閉會了，阿日長老koh 問勸--a，m7 知錦秀姊妹有人beh 嫁榮--a 無？苜莉做報告講，到這時iau2 未chhoe7 著肯嫁--i e5 會內姊妹。長老講這時不比khah 早，榮--a bat 字--a，koh 牧師鼓吹，愛苜莉koh去探看mai7。
苜莉tu2 好女青團契輪著i 主理司會，就用榮--a e5 tai7-chi3 做主題，ka7 七個未嫁e5 cha-bou2-gin-a2 推銷，講榮--a 是joa7  好e5 青年，有嘴講gah 無noa7。主音ma7讚聲o-lo2 榮--a kut-lat8 讀聖經，是無地取e5 信徒。紀秀ka7 苜莉講：
「榮--a 兄弟若有影親像你講--e5 chiah 好，你ka-ti7 ma7 iau2 未嫁，be7-hiau2『自己要用，不賣他人』，留leh ka-ti7 嫁，na2 tioh8 si3-koe3 beh 做hou7 別人？」
苜莉去hou7 A 秀講起，chiah 想著ka-ti7 ma7 是適當e5 新娘候選人，聖經講「Kan--taN 看著兄弟目chiu 內e5 草a2 幼，無看著ka-ti7 目chiu 內e5 iN2-a2 柴」。確實有影，就決志講：「到chia 來--a，lin2 m7 嫁，我廖苜莉ka-ti7 嫁！」
廖長老翁bou2 聽著cha-bou2-kiaN2 講beh 嫁榮--a，soah 起煩惱。苜莉講：「Lin2   m7 是一直leh o-lo2--i？」
阿日想無話thang 應，勉強講：「榮--a 是有影好，m7-koh……m7-koh……」
「M7-koh 你都允hou7 台南e5 高長老in 後生--a。」勸--a 替i 接話講：「一個cha-bou2-gin2-a2 kam2 會sai2 允兩個ta-ke？」
苜莉講：「我iau2 未允--i le，對方ma7 iau2 未有回音。」
Che 是人生e5 大tai7-chi3，阿日翁bou2 苦勸苜莉m7-thang 當做gin2-a2 變把戲，tioh8-ai3 想hou7 真chiah 決定。Hit 暗，苜莉講beh 透暝祈禱，ka7 一切交上帝做主，就ti7 房間窗a2 門前祈禱一暝。講--來ma7 怪奇，窗前e5 大榕a2 soah hioh 一群烏鴉，鬧吵gah 活beh cho 人耳。翻tng2 工chai2 起，老pe7 講自來罕得hiah che7 烏鴉做夥，m7 是好吉兆，叫cha-bou2-kiaN2 ai3 知警覺，khah 緊放棄。苜莉講i 有查--過，一本日文冊講「烏鴉是神e5 使者」，一定是上帝差用hiah-e5 烏鴉來鼓勵i 嫁hou7 榮--a。
勸--a 怨嘆長老siuN 熱心，害著ka-ti7 e5 cha-bou2-kiaN2。阿日ma7 有koa2  後悔，想講tai7-chi3 是牧師起頭--e5，無去chhoe7 i 解危也無法tou7。牧師聽講苜莉beh 嫁榮--a，真ka7 長老恭喜，講i 出一個好cha-bou2-kiaN2，信仰好、有見識、有thiaN3 心；榮--a 確實是理想e5 kiaN2 婿，人品一粒一，值得欣羨。長老未開嘴，hou7 牧師講一下，m7 知beh an2-choaN2 應話，thi-thi thuh8-thuh8 講：
「我m7 是嫌榮--a la，是講驚i sit 作少，苜莉若嫁--i，日子phaiN2 渡。」
牧師講：「你siuN kau7 操煩--la！苜莉有thau-lou7，受過高等教育e5 人，驚siaN2？」
「Cha-bou2 人嫁翁了koh 去食thau-lou7，kam2 好？」
「你ka-ti7 有甲外地，也無後生，分一koa2  hou7 kiaN2 婿，做嫁妝kah--去。後日食老，榮--a 就會飼--lin2。Kam2 m7 是真好？」牧師替i an2-ni 設想。
翻tng2 工，tu2 好台南來回消息，講beh ka7 苜莉求親chiaN5。勸--a ka7 苜莉講：「你都也大人--a，對方kap lan2 真su3 配，嫁--去就是先生娘，做醫生kap 作sit 人，兩個siang2 khah 好，你ka-ti7 chim-chiok 想hou7 tiaN7-tioh8。」
苜莉一時ma7 心頭ju5-chhang2-chhang2，去chhoe7 主音研究。主音講：「台南hit個青年是真好，hit 工lan2 long2 有kap i 講話，若我就嫁--i。」
「我知--la，就是an2-ni m7-chiah 為難，」苜莉講：「m7-koh，榮--a beh choaN2排解？」
「無，」主音講：「我來嫁榮--a！」
「你是驚嫁無人愛--hiou3？」苜莉phah 笑khoe an2-ni 講。
「人替你解決問題，你koh 笑--人！」主音面紅--起來。
「失禮--la，」苜莉aN3 頭假祈禱：「奉Ia-sou 基督e5 聖名，求你原諒。」
牧師聽著cha-bou2-kiaN2 主音講beh 嫁榮--a，真siuN7 氣，罵i 不受教，無chhai2    ka7 i 號名「主音」，koh hou7 i 去讀神學院，就是望i 日後做牧師，傳達主e5 福音，若beh 嫁ma7 tioh8 嫁牧師；嫁榮--a toe3 i 作sit，kam2 m7 是枉費栽培？Koh 去ka7阿日長老講：
「Lin2 苜莉ka-ti7 講beh 嫁榮--a，這時koh 貪富欺貧，想beh 做先生娘，che 也準tu2 好，無tai7 無chi3 sai2-long7 goan2 主音beh chhong3 siaN2？」
阿日應講：「我知影天下pe7 母心，總--是，gin2-a2 大漢，lan2 也be7 做得主，in有ka-ti7 e5 想法，若苜莉確實beh 嫁榮--a，我ma7 無i 法tou7。這時都beh 允高長老e5公子，我也就hou7 i ka-ti7 主意。主音信仰好、有見識、有thiaN3 心；榮--a 也是無地取e5 好kiaN2 婿，你免an2-ni 艱苦心，kiaN2 孫自有kiaN2 孫福。」
牧師hou7 長老chih8 gah 無話thang 應，tng2--來怨牧師娘講：「你是choaN2 樣教--e5？主音hou7 你seng7 gah m7 聽我勸，堅心beh 嫁作sit 榮--a。我一個牧師人，講話be7-sai2 無準算，taN beh an2-choaN2？」
牧師娘講chiah beh koh kap 主音做參詳。牧師講：「無論an2-choaN2 參詳，我是絕對be7 ka7 in 證婚--la！」
主音知影老pe7 無可能答應，無ta-oa5，koh 去chhoe7 苜莉研究。
苜莉講：「我看，無牧師證婚，也be7-tang3 嫁。若你，lin2 a-pa 是tiaN7-tioh8  m7 肯，iau2 是我來嫁，牧師chiah 肯證婚。」
「台南hit peng5 beh an2-choaN2？」主音真關心。
「是goan2 無緣--la。I 是做醫生--e5，免驚娶無bou2，榮--a khah 要緊。」
Tai7-chi3 就an2-ni 決定，牧師kap 主音陪苜莉去求阿日長老kap 長老娘，用真che7聖經e5 話講hou7 in 聽，long2 無khah-choah8。尾--a 苜莉堅心下重話，講若無hou7 i嫁榮--a，i 就long2 無beh 嫁，kui-khi3 一世人做老姑婆。
勸--a 做老母--e5 khah 知cha-bou2-kiaN2 e5 性，替i kou-chiaN5 老pe7。阿日知苜莉m7 是講sng2--e5，想著一步，講：「若一定beh 嫁，無，叫榮--a hou7 lan2 招。」
牧師知長老在來為無後生煩惱，榮--a 也無si7 大人，叫i 用招--e5 ma7 合理，就講beh chhiaN3 大khou Choe7--a 去講親chiaN5。長老講，大khou Choe7--a kap 榮--a 有親chiaN5 關係，beh 用招--e5，驚hm5 人婆--a 就反對--a。Kiam2-chhai2 tioh8 央一個khah 有身份、地位--e5 去講。牧師講，若an2-ni，一定tioh8 醫生許源chiah 有夠力，庄kha siang2 m7 驚醫生、siang2 無欠i 錢kap 情？
許源做hiah 久e5 先生，beh 做hm5 人是頭一pai2，真歡喜，專工去庄kha chhoe7 榮--a，講這個天大地大e5 好消息。Ia-sou 榮--a 聽了目頭結結；醫生講：
「免想想hiah che7--la，你無pe7 無母，招kap 娶有siaN2 無kang7？對方苜莉e5 條件你ma7 知，全彰化地區oh chhoe7 koh-khah 好--e5;人koh 有田園、財產，日後long2你e5。」
榮--a 講：「我m7 是講招kap 娶e5 問題--la。」
「無，你leh 嫌人siaN2-mih？」
「婚姻是雙方歡喜甘願e5 tai7-chi3，用thiaN3 心kap 同情be7 解決問題，goan2 兩個條件差siuN che7，m7 是翁bou2 e5 對象。」
醫生ma7 無藥thang 醫這款症頭，tng2 去ka7 牧師kap 阿日報告。苜莉招主音tau3-tin7 去chhoe7 榮--a。對方看著兩個老師做夥來，好禮招待。主音替苜莉講：「你若m7  hou7 人招，用娶--e5 ma7 會sai2。」
Ia-sou 榮--a 講：「我無計較che--la。」
主音講：「苜莉beh 嫁--你，m7 是同情--你，i 是真正誠意beh toe3 你食穿。苜莉，有影--無？」
苜莉cha-bou2-gin2-a2 人，到這款地步，ma7 phaiN2-se3 講話，kan-taN tim3 頭。
榮--a 講：「Lin2 兩個long2 是我e5 先生，我真尊敬--lin2。我是一個m7 bat tai7-chi3 e5 庄kha 人，好運認bat 上帝，知影主e5 道理，婚姻是人生e5 大tai7-chi3，ai3有適當、有su3 配e5 人chiah thang chiaN5 做翁bou2。Ti7 這附近，人叫我Ia-sou 榮--a，意思是leh phiN3-siuN3，m7 是好話，m7-koh 我liah8 做榮光。我做基督徒，tioh8守基督徒e5 分寸。苜莉小姐是na2 仙女e5 好cha-bou2-gin2-a2，我是食塗e5 凡人，這款婚姻無好。」
這層婚姻無成，苜莉iau2 是嫁去台南做先生娘；主音過無兩個月，hou7 中會派去附近一間新教會做傳道。Ia-sou 榮--a kang7 款tak8 禮拜日去橋a2 頭長老教會做禮拜，牧師就無koh 鼓舞會友嫁cha-bou2-kiaN2 hou7--i。
【感謝原斗長老教會葉茂男牧師提供橋a2頭教會資料】


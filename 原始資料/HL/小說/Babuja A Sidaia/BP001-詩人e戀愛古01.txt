詩人e5 戀愛古(01)

Babuja A. Sidaia

【第一pha：悲戀e5熱天】
「你是詩人？」
「Kam2有siaN2-mih奇怪--e5？」
「無--la，kap我想--e5無siaN2 kang7款。」
「我？」
「詩人--la！」
TiaN7-tiaN7會tu2著這款困擾，m7-koh，che m7是我e5問題，ti7 lan2 e5教育kap社會印象內底，詩人是無正常e5人類，san2-san2,ai3留嘴鬚，免食飯，食薰lim酒就會飽，穿chhah chhin3-chhai2,無落雨出門ma7會chah雨傘。我kap chia e5 long2顛倒peng2,有e5是我ke7-lan7-koai7 thiau-kang beh kap人無kang7--e5,漢草是父母生成矮tun3矮tun3--e5,想beh san2 koh san2 be7落--去。
Kiam2-chhai2 lin2想講我這款無食薰be7 lim酒，穿chhah koh pih-chah e5人，一定是社會e5標準青年，an2-ni就差大碼--a。社會e5標準青年是一種gian3頭gian3頭e5扮勢，我這款上siap e5人ma7離青年有khah遠--tam7-poh8-a2。Che long2無影響我做一個詩人e5條件，khah hou7我ut-chut--e5,是我m7-bat kap人戀愛--過。

用買--e5比拐--e5 khah有道德
Khah少年hit cham7-a2,ma7有kap妖嬌e5 cha-bou2-gin2-a2 chih接--過，hit chun7我 khah goan7直，be7曉掩kham3 ka-ti7 e5缺點，隨就hou7人看破kha手；我e5缺點ma7無siaN2，kan-taN愛pou7檳榔，poah8一下san3-kiau2-a2 kap khai錢chhoe7 cha-bou2。Lin2想看mai7--le，一個二、三十歲人，也無帶身命，總--是愛消thau2性e5問題，用錢買kam2無比拐女朋友khah有道德，m7-koh一般e5 cha-bou2-gin2-a2 long2無愛聽我e5解說，in甘願hong5騙大腹tou2 chiah來beh哭beh啼，beh死beh活。
有一pai2,我差一sut-a2就真正交著一個女朋友，he是一個不止a2熱e5六月尾，我去高雄chhoe7出版社接合出詩集e5 tai7-chi3,暗頭a2先去愛河邊一間HOTEL hioh睏，身軀tu2洗了，NECHIANG真準時就giang電話推銷一隻貓a2 hou7--我，潦潦草草就解決--a。聽我an2-ni講，m7-thang liah8準我性能力iah是工夫無好，我想講khai-cha-bou2是羅漢kha-a2 beh消thau2,都m7是gian3頭講，了錢koh thuh久hou7對方爽。
我先睏一睏， chiah 去 seh8 六合夜市食物件，tng2來HOTEL就翻點--a，kui身軀汗先chhiang5--一下，旅社eNE5-CHIANG大概專門deh注意人客洗身軀--e，身軀tu2 chhit ta，koh giang--a。我ka7講暗頭a2叫--過a，i講NECHIANG換班--a，算過一工--a，會sai2 koh叫--a。我堅持無愛，掛電話oN-oN睏，m7知睏joa7久，去hou7電話吵精神，我知影一定koh是NHCHIANG；也無別人知我toa3 chia，我就直接ka7電話giah8--起來koh掛掉。
目chiu tu2 beh kheh--去，聽著kha3門。有夠soe，定著是tu2著臨檢。門一開，NECHIANG就入--來a，後壁toe3一隻貓a2,NECHIANG講：
「報你一個好khang--e，i m7是chia貓a2間--e，ui3台北來，無錢toa3旅社，e-hng kap你睏，THOMARI算你KHIU-KHE e5錢就好。」
「我足thiam2--a，無愛--la！」
「真正良家--e neh，看你古意chiah紹介hou7--你e。」
「良家--e，出家--e，long2 kang7款--la，goan2 bou2講，厝--nih有e5物件，出--去m7-thang ou白買！」
Hit個liah8我相--一下，開始褪衫，胸坎ka2-na2不止a2有貨e5款，hit時chun7『波霸』這個詞iau2 be7 ui3香港進口--le。
「好--la，khah ASARI--le，人衫to褪--a！」NECHIANG soah做i出--去。
Hit pai2 e5感覺be7 bai2,詳細e5過程我phaiN2-se3 siuN講，ma7無siaN2會記--得le a，總--是i有ka7我做SPECIAL SERVICE。了後，i問我deh做toh一途--e，我照實ka7講我是一個詩人，故事開頭hit幾句話，就是koh續--落去e5應話。

性命kap肉體e5詩
為beh證明我有影是詩人，當場我唸一首詩hou7聽，ti7兩個人long2無穿衫e5時，我唸關係性命kap肉體e5詩，i聽了soah流目屎，頭一pai2有人聽我唸詩聽gah哭--e，無張無遲，我感覺心肝iN2-a2刺刺，頭殼內hou7幾a2色e5光me5罩tiau5--le，ou--e、紅--e、茄a2色--e，貼ti7天pong5 e5鏡照出我e5面，目chiu仁清清，我知影beh去愛著i--a。天光了後，goan2 koh做一kai2,真自然、真傳統e5姿勢，無SPECIAL，我感覺koh寫一首詩hit款--e。自hit時起，我hit首探討性命kap肉體e5詩，就ui3我隨beh出版e5詩集抽掉。M7是我無愛kap人分享hit種感覺，ma7 m7是beh保存我初愛e5記ti3,性命kap肉體e5詩m7是用話語kap文字表達--e，i需要汗水、thiong3 kap目屎。
Tng2來台北了後，朋友報我去相一個cha-bou2-gin2-a2,一個記者，學歷相當，生張、體態long2 be7嫌--le，天良講，我這款有人格無體格，矮肥短--e(我是講kha短手短，m7是ke-si短)，ma7無資格嫌--人。記者有先讀過goan2朋友送--i e5詩集，講i kah意我e5詩，我e5外在條件i long2 be7 CARE。這個時代，這款中著文學毒e5 gong7 cha-bou2 ka2-na2 be7 chio2 e5款，我也無感覺稀罕。
kap記者約會兩pai2了後，i講ka-ti7是一個真OPEN e5人，be7排斥性關係。我講出我e5性原則，i soah懷疑我na7 m7是性能力有問題，就是神經線ka2無an5,na2會有人抽著獎無愛，koh beh theh8錢去買kang7款e5物件？

為無愛走天涯
Hit年熱--人，我去EUROPE nah涼，本底九--月就beh to3--來，soah熟悉一個KOREA畫家，goan2做夥飄流，i 真照顧--我，phaiN2-se3放sak--i ka-ti7走--tng2來。經過半年，知影i是GAY，我有想beh強迫ka-ti7去ENJOY，m7-koh iau2是無勇氣。Tng2來到台北，人long2 deh穿厚衫--a。
Ti7 DENMARK，我錢就khai ta--去a，我hit個朋友先匯去借--我；tng2--lai5 hit工，i來機場載--我，沿路to3來台北， i講記者kat著一個thui5-a2,電視台--e，無彩i一直替我講好話，我ka-ti7 beh na2 m7--le，無lam2無ne，hiah好e5 chhit-a2去hou7飛--去。
我心情自an2-ni輕鬆--起來，到hit時我chiah知，我會ti7 EUROPE遊hiah久，m7是迷戀異鄉e5光景，也m7是為著hit個KOREAN，我確實是deh走閃hit段危險e5感情。我無kah意hit個記者e5氣味，koh無資格拒絕--人，我na7真正拒絕--i，可能hou7人當做起siau2送去siau2病院。尾--a，bat koh tu2著記者，i oan7-na7哭oan7-na7罵做電視--e，講i大腹tou2了後，叫i theh8掉，koh ka7 i 放-sak；本底beh行短路，尾--a驚thiaN3，手割be7落。哭幾個月了，米國e5學校申請--著，i就出去讀冊--a。
Hit年春天，雨水特別kau7,tap-tap-tih-tih，kui個心情黏黏，我thiau-kang無愛去納電話錢，ka-ti7 bih ti7 siu7內褪殼，一工食一頓，ma7學pok兩支a2薰。錄影帶店e5 A.VIDEO hou7我租看了了，性問題long2親手解決，精神集中，神經piN an5 hit個kham2站，就想著高雄hit個姑娘；i目屎流--出來e5時，我ma7出--來a。
五--月，電視台一個節目請我去講詩、唸詩。Hit時陣，有一首詩hou7人譜做歌，一個真gau5 ngiu2 kha-chhng花e5歌星ka7 hit te3歌唱gah真HIT，我真驚人知影歌詞用e5筆名是我。Gau5 ngiu2--e一直chhoe7--我，想beh叫我koh替i寫歌詞，我無siaN2趣味，尾--a，曲盤公司出面，叫我上電視節目，替in tau3宣傳。
曲盤公司驚我oh聯絡，koh替我去繳電話費，電話tu2通e5翻tng2工，我接著一通電話：hit個流目屎--e kha3--來e。I講舊年離開了後，一直kha3電話，我long2無ti7--le；頭--a有電話錄音講我出國，尾--a，就斷話--a。前幾工a2看著電視，chiah知影我tng2--來a，想be7到電話番koh原在無改。

I號做「A秀」
接著i e5電話，我chiah想著，我beh一年無出去chhoe7 cha-bou2--a，真自然long2無想beh出去khai，tang時a2我是deh為i守節，我有影去愛著一個趁食cha-bou2。I e5名我這chun7 chiah知，ma7 m7知真名假名，i講號做「A秀」。
對A秀e5身世我無了解，ma7無想beh知影，橫直每一個落煙花--e，long2有一段hou7人心酸e5歷史。Koh再見面hit工，i來我e5住所，goan2 tau3-tin7去買菜，i煮暗hou我食。碗箸洗好，i lim紅茶，我lim牛奶chham桔a2,i問--我：
「你kam2無想beh知影我e5 tai7-chi3？」
「SiaN2-mih tai7-chi3？」
「Hit pai2 ti7高雄，我是臨時客串--e，iah是職業--e？」
「我知影，你是PHURO--e！」
「NECHIANG m7是ka7你講我是臨時無tu2好chiah---」
「會曉做SPECIAL SER-VICE--e，當然ma7職業--e。」
「算我假了無seng5--la，大概是職業反應。」I面soah phaiN2-se3 phaiN2-se3,sim7--一下，koh mng7--我：
「你kam2真正有娶bou2？」
「我tang時講我娶--a？」
「Lin2 bou2講厝--nih有--e，m7-thang去外口買！」
「講thiong3--e la，記hiah tiau5！」
「Chit-ma2厝--nih有，你kam2 beh用？」A秀目chiu用白仁ka7我lio2。
「你iau2有deh趁--bo5？」
「你無愛我做--落去？」
「我無an2-ni講。」
I koh追問我kam2知影i落海e5原因，我無想beh應--i，總--是na7 m7是為家庭自願--e，就是hou7人賣--去，iah是hou人騙--去，我聽真che7--a。A秀講i taN-a2起頭為家庭欠人錢半願意--e，做幾年了，債務還清--a，想beh收kha，koh想講i chiah國中畢業nia5,做過這途，嫁ma7 oh嫁著好--e，chio2錢e5頭路ma7做be7落，kui尾iau2是做che輕kho2 koh khah上手，加減ma7趁少年chhun--一koa2,做久了後，soah 感覺興興。

一個詩人、一個趁食cha-bou2 kap一個歌星
Na2講話，i身軀na2 oa2--過來，鼻著一chun7 m7知siaN2-mih花e5 phang味，可能是toh一種牌子 e5 phang水。有一種熟悉e5感覺ui3 kha底升--起來，i伸手摸--我，一時soah恍惚--去，ka2-na2聽著雨聲落ti7鉛phiaN2厝頂，落ti7 pit-sun5 kho2 -旱e5田園，落ti7 kui塗kha ta-lian e5竹葉a2頂。我哀一聲，就去hou7 i e5 舌that tiau5--le，肥軟肥軟；我ka7 i攬an5-an5,i身軀ma7 軟-sio5-sio5,雨愈落愈大聲，hiong5-hiong5 i ka7我sak 開：
「有人deh long3 門！」
我褲底keng tiau5--le，phaiN2起身，叫i去開門，搖kha-chhng e5歌星ngiu2--入來；前cham7-a2我電話be7通，i來過三、四pai2,對我e5生活有了解一個譜勢。
「Tu2好ui3 chia過，koaN7榴槤hou7--你，歌友送--我e。」I可能也ti3覺著氣氛無siaN2正常：
「失禮，soah ka7 lin2攪擾--著！」
「你…你kam2 m7是唱歌hit個許清慧？」A秀真緊就認--出來。這個時代beh出名，去電視台唱歌上kai3簡單。
「真che7人an2-ni講，我感覺i無我hiah-ni7 sui2。」
我m7知beh講實話iah是ka7 tau3講peh8-chhat8,soah be7曉接嘴，三個人long2 tiam7--去，氣氛愈奇怪。一個詩人，一個趁食cha-bou2 kap一個歌星，m7知an2-choaN2 tau3做夥--e，tu2著這款場面，你會sai2 ioh看siaN2人外交khah好。基本上，這三種行業long2真需要kap人交陪、應酬，若無，就做be7好。結果，A秀khah古意，先開嘴：
「請坐，beh lim紅茶--bo5？」
「你是人客，我ka-ti7 chhoe7 lim--e就好。」
兩個m7知siaN2-mih心情，相爭扮演女主人e5角色，我心肝內暗笑，kau3 chia來，我就tiam7-tiam7看戲。本底，若tu2著大家long2無想beh講話，會sai2開電視，cheng-chha goan2 tau無電視。許清慧頭殼khah好，ti7音樂架a2抽一te3林英美e5「天涯孤鳥」放hou7唱。
這款暗暝，林英美幼秀koh高貴e5歌聲be7輸天星閃sih，會thau2放人kap人e5怨氣。Goan2 e5氣氛愈來愈好，「深山e5牧場」唱到「月夜e5小路」，我chiah發現，in兩個long2坐oa2來我身邊，A秀ti7 to3 peng5,清慧ti7正peng5,我敢講，台語歌有i偉大e5利用。
大概是職業慣勢，清慧ti7第二pha開始toe3 deh唱，i是唱日語原版e5                   
   第三pha e5歌詞我真kah意，原本ma7想beh toe3唱，驚傷著A秀，m7敢唱。
Koh續--落是楊三郎kap鄭志峰e5「秋怨」，A秀m7甘願，ma7 toe3 deh唱，兩個用歌拚注。這te3歌，A秀e5唱法真特別，深深墜落風塵e5無奈，hou7人聽了心肝會thiaN3。清慧soah tiam7--去，注神聽A秀kap林英美拚。
Kui te3歌唱了，A秀chiah ti3覺著kan-taN i deh唱，不止a2 phaiN2-se3,先開嘴：
「你是許清慧--ma，koh騙--人！」
「漏氣--a！」我總--是做主人，盡一個責任。
清慧聽A秀唱歌聽gah哭，ka7 A秀tam3頭，表示o-lo2 kap會失禮。真奇怪，A秀聽我唸詩會哭，清慧聽A秀唱歌ma7哭，我想著chia e5 tai7-chi3,ma7 soah無緣無故流目屎。
Hit暗，一場戰爭就hou7林英美化解--去。清慧為beh表示好意，講beh先告辭，A秀講i ma7 beh tng2--去a，兩個同齊離開，我hiong5-hiong5感覺孤單，hou7亞洲唱片e5 cha-bou2歌手林英美、張淑美、紀露霞、顏華，一個一個放伴來kap我做伴，一暝無睏。
A秀koh kha3電話hou7--我，已經是半個月後e5 tai7-chi3,i hou7人客灌酒醉，愛我去載--i。Tam7-poh8-a2雨，i坐ti7 ou-to2-bai2頂，ka7我攬an5-an5,大聲唱「酒女夢」，歌詞ma7唸be7清楚。我騎到半路，i吵講無beh去goan2 hia，叫我載i tng2去in tau。I toa3 ti7西門町包月e5賓館套房，eh8-eh8,m7-koh傢俱真chio2,空間iau2有，想be7到房間koh真清氣，整理gah真su3-si7。

性kap愛e5關係
我騙講有tai7-chi3 beh先走，i講是m7是趕beh kap歌星約會，是m7是歌星ti7 goan2 tau，i e5電話吵著goan2 e5好齣頭。我ka7講i誤會，清慧kap我m7是hit款關係。講bong2講，我早就學會曉mai3 kap lim燒酒醉--e花，kan-taN ka7扶去眠床頂睏，i叫我be7-sai2趁i睏--去偷走，tng2去kap歌星約會。
我ti7 phong3椅ma7睏--去，精神e5時天beh光--a，A秀洗浴e5聲ka7我吵--起來。Goan2 koh開講一睏，尾--a，i招我相好，我真理智ka7 i講我愛--i，親像一般男女朋友e5愛，所以無愛kap i做hit款tai7-chi3。Goan2 soah deh討論性kap愛e5關係，i引用我hit首性命kap肉體e5詩，講愛kap性be7 sai2分開；我問i用性趁錢是m7是kap愛分開。I講做hit款tai7-chi3 會tang3免愛，m7-koh若兩個人相意愛，to7無法度無性關係，無性關係e5愛情kap別款e5感情beh an2-choaN2分別？上ou3 尾，i講我愛--i是ui3性開始--e，我無同意，我kap i e5感情是發生ti7性交易了後，ui3詩開始--e，是詩kap愛情，m7是性kap愛情。
A秀總是感覺我deh騙--i，頭到尾就是嫌i趁食底--e，社會術語叫做「豆菜底--e」。若beh講騙，一個cha-pou--e會tang3騙cha-bou2--e siaN2-mih？騙色？我就是反對這層。騙財？若m7是goan2祖公留一寡財產，我beh an2-choaN2做詩人。台灣有一個詩人，i e5詩無啥人知，ti7 i一本詩集內底講：「Ti7台灣beh成做一個詩人，頭一個條件就是愛有錢」。我知影A秀deh酸我kap歌星e5交陪，i ui3 hit暗三個做夥聽林英美e5氣氛，ngi7講清慧kap我感情基礎真深。I無法度理解，深--e m7是goan2有愛情關係，是goan2對台語歌kang7款e5感受。A秀bat問我有kap歌星睏--過bo5？免講ma7無。I講若an2-ni，照我e5愛kap性e5原則，kam2 m7是我有deh愛清慧。Siau2話練kui擔，若這款LOGIC會通，kam2講tak8個kap我chih接--過e5 cha-bou2 long2 hou7我愛--著。
講著hit暗，我真感謝清慧，若m7是tu2好i來，koh來我m7知beh an2-choaN2處理kap A秀e5 tai7-chi3。Hit chun7,大概是siuN久無thau2--過，au3-siau5咬骨，kap A秀若ti7 goan2 tau做hit款tai7-chi3,事後付錢hou7--i，m7知會傷著A秀--bo5？上chio2,會傷著我ka-ti7 e5 戀情。
後--來，koh kap A秀約會幾pai2,煞尾，long2 koh是deh chiN3性kap愛e5問題，liu7來liu7去，我講男女做夥，若有一pai2性關係，koh續--落，tau3-tin7就 kan-taN性nia5,靈--e、精神面--e，真oh koh發展，戀愛就墜落ti7 kan-taN性e5世界。A秀講「性」m7是用講--e，是beh hou7人去做--e，無性關係e5愛情be7輸起厝無拍地基，hou人感覺be7靠--le，i無欠性生活，是欠有愛情e5性關係。

頭kai2發生這款tai7-chi3
六月底，A秀來chhoe7--我，i講今a2日是goan2熟sai7 tu2好一年e5日子，goan2會sai2 ti7 kap舊年kang7時間做kang7款e5 tai7-chi3,準講我koh ka7 i當做HOTEL叫--e，事後付i錢ma7無要緊。
這個辦法be7 bai2,goan2先食物件、聽音樂、開講，翻點了後，ka7厝內e5氣氛用gah不止a2 ROMANTIC。A秀親像khah早做SPECIAL an2-ni，chim我kui身軀，我感覺冷冷，一直想beh配合應該有e5反應，m7-koh重要e5所在long2熱be7起--來。I用各種工夫，舞足久，ma7是be7起「色」，我ma7真著急，總--是，be7 hiuN8h就是be7 hiuN8h。
食到chiah-ni7大漢，頭kai2發生這款tai7-chi3,我真驚惶。A秀khah有經驗，i講免緊張，先睏--一睏，睏醒就好--a。Goan2無穿衫攬deh睏，hit暗，我夢著hit個記者，goan2兩個ti7 SWISS一間chhu雪e5旅社，i褪光光跳舞hou我看，我真衝動ka7攬tiau5--le，iau2-be7開始我就出來--a。我hiong5-hiong5精神，A秀目chiu金金deh看--我。
A秀oan7-na7 ka7我洗身軀oan7-na7講，睏到一半e5時，i感覺我teng7--起來，ka7 i thuh tiau5--le，i就ka7我sng2,我e5性機能無問題。身軀洗好，goan2 koh開始，m7-koh iau2是無法度。A秀尾--a講無要緊，橫直我有為i付出--a，講--來是我單方面e5性關係，總--是i促成--e。我m7敢ka7 i講我e5夢，我單方面e5性m7是為i，是hit個ti7米國讀冊e5記者。
我有 koh kap A秀試過幾kai2,不管ti7 goan2 tau、in tau iah是去賓館，long2做be7起--來。A秀ka-ti7感覺是i害我倒陽--e，si3-koe3 beh chhoe7祕方ka7我醫，我無相信Han3醫hit套，China人long2 deh pian2--人e。尾--a，我kap A秀就斷路--a。頭pai2想beh戀愛e5代價就是倒陽，long2是hit個悲戀e5熱天。

番婆命案
－－漁村警察e5 經驗 （下pha）
  Babuja A.Sidaia
「漁村姑娘a2 幼氣想著siaN2？你kam2 知？」
TaN 苦--a，老人講古m7 講hou7 kui 站，soah teh ka7 我考試。我是pin7-toaN7 想e5 人，就kui-khi3 搖頭準m7 知。
「你m7 是寫小說--e5？Kam2 m7-bat 看過探偵小說？」
「探偵？He 是古早日本時代e5 講法，chit-ma2 叫做『Thui-li2-siau2-soat』（推理小說）。」我koh 補講chim-chiok：「Lian7 日本ma7 改做『thui-li2』--a。」
「Thui-li2？」老警察想想--le 講：「『理』是beh an2-choaN2『thui』？若講做『chhui-li2』，chhui-chhiau5、chhui 測事理，親像法院e5 Chhui-su7(推事），推算tai7-chi3 an2-ni 就khah 有譜。是m7 是你講m7 tioh8--去？」
我一個台文作家，來庄kha 所在，講台語soah hou7 老歲a2 人liah8-pau，tam7-poh8-a2 kian3-siau3 tng2 siuN7-khi3。想beh chhoe7 i e5 khang 報一下niau2-chhi2-a2-oan，就講：
「探偵也好、chhui 理也好，你e5 故事long2 無合標準。人發生命案，ai3先交帶，第一、發生e5 時間。第二、死e5 原因－－是刀tuh8--死e5，tuh8 幾刀、tuh8  siaN2 部位、傷痕an2-choaN2？Iah 是chheng3-chi2 彈--e5、毒藥thau7--死e5...…。第三、受害者e5 財產、交陪、地緣……，chiah 有法tou7 chhoe7 出兇手e5『動機』。你long2 無講清楚，我beh an2-choaN2 ioh？」
「Tioh8 hiah lo-so--ou？」老人hou7 我hip 一下，講話khah 細聲：「你an2-ni 講是無m7 tioh8，番婆命案，你問e5 hit 三項我long2 有查詳細，m7-koh kap 破案e5 關節實在無siaN2 關係，我就ka7 省--起來，khah be7 影響chhui-sng3，失禮，你講是推理e5方向。若chiaN5 實tioh8 講，無，我tng2 來去theh8 khah 早記e5 手誌簿a2 講hou7 你聽。」
我看i 愈講愈謙卑，一時soah 感覺ka-ti7 風度真bai2，緊會講：「若kap 案情無關係就免--la！我頭殼khah bai2，想無，你免問--我，講soa3--落就好。」
「有影免？Goan2 tau toa3  近近--a nia5 neh！」退休e5 老警察確定我真正e5 意思，chiah koh 講i e5 古。
講--來，這個案件真正是幼氣功勞占khah 大，i 聽我koh ka7 長老e5 話liu7 一遍，想著一個榫頭be7 合e5 空縫。照講番婆一期long2 買兩張獎券，是為beh tioh8 二十萬thang 去聖地，洪長老有講買兩張加一個機會。若an2-ni，hit 兩張一定是無kang7 e5 號碼；番婆m7 是貪財beh tioh8 四十萬，na2 會買兩張一聯kang7 款號碼--e5？我kap 幼氣ti7 番婆e5 房間內枕頭下chhiau--著e5 明明是兩張kang7 號e5 獎券，che 就teng5-taN5--a。幼氣講破，我ma7 感覺這個命案有tam7-poh8-a2 phah-phu2 光，一時歡喜過頭，ka7  i e5 手牽an5-an5。幼氣ka7 手頓開，面紅紅，罵我「痴哥(ti\chhi-ko)神」。我看i 有影無歡喜，ka7 面oat8 ng3 後，chiah 智覺ka-ti7 chhong2-pong7，誠心ka7 會失禮。幼氣koh 罵我「青a2 叢」，chiah 笑--出來。看著i e5 笑容，soah 無掛溪水冷ki-ki，ka7一雙kha 浸gah khoe5-khoe5、紅腫紅腫。
Hit 暗，我無ti7 幼氣in tau 留siuN 晏(oaN3)，m7 是幼氣iah in pe7 母趕--我，想著孫巡佐命令翻tng2 工ai3 ka7 番婆埋掉結案。無簡單chiah chhoe7 著一絲a2 光me5，真m7 甘願，幼氣叫我liong7-khou2 去番a2 田探聽番婆後頭厝，叫in tau e5 親人出面ka7 分駐所講，番婆be7 sai2 死gah 不明不白。擋--幾工a2，goan2 chiah 有時間thang追查。我透暝騎beh kui 點鐘e5 鐵馬，去到番a2 田，番婆e5 si7 大人long2 過身--a，厝--ni chhun 一個小弟kap 弟婦a2，驚事，講a 姊嫁hiah 久--a，姓林m7 是姓巫，kap  in 無ti7-tai7，m7 肯出面見官，無論我求--in、haN2--in 都無khah-choah8。
Beh tng2--來e5 路--ni，風真thau3，鐵馬愈踏愈重，我chiN3 風出力，kiong7-beh be7 喘氣，風聲hiu3-hiu3 叫，番婆koh teh 唱歌：
養飼--我e5 海
Mai3 koh ka7 我haN2
上帝--a
我無ta-oa5
上帝--a
我beh an2-choaN2
我kui 暝無睏，天光，幼氣來上班，我ka7 番婆in 後頭e5 tai7-chi3 講hou7 聽。幼氣知影我堅心beh 破案，問我na2 會hiah 重這件。我ma7 m7 知，kiam2-chhai2 是我初出社會，iau2 有koa2  熱情、理想，iah 是番婆e5 歌聲leh 牽召--我？我目chiu 若kheh--起來，hou7 海魚咬gah 真phaiN2 看相e5 死體就浮--le 浮--le。幼氣叫我koh 走一choa7二林，所--ni i beh thaN2。真知影巡佐若知，tiaN7-tioh8 koh 會ka7 我『媽你個屄』chhoh-kan3-kiau7 講我『吃飽撐著』。到chia 來，爛田準路，無liau5--落也be7 sai2--得。
二林溪a2 下，頭到就有一間賣獎券--e5，我問顧店e5 老a 婆。I 耳空重，聽無，叫我kah 意toh 一張ka-ti7 揀。我大聲講m7 是beh 來交關--e5，是有事beh chak-cho7。I  soah 應講「一張long2 五khou，無論toh 一號」。我無穿制服，ka7 警察e5 證件theh8  hou7 看，i chim-chiok 看了後，講「刑事大人ma7 是一張五khou，賣獎券無leh ka7 人割引」。我ka7 番婆hit 兩張獎券jim5--出來，問看kam2 in chia 賣--e5。A 婆講「過期無效，be7 tang3 退」。這聲lou2--a，店--ni koh 無別人ti7--le，我鼻a2 摸--le，先來別位a2 koh 看看巡巡--le。
Tu2 beh 去教會，街a2 頭三角窗koh 有一間賣獎券e5 行口；我m7 知小小e5 二林街a2，有兩間leh 賣獎券；尾--a 我chiah 知，有店面chhai7 行口e5 獎券行五間，koh 有cha-bou2-gin2-a2 chah leh si3-koe3 hoah 賣--e5 無算。庄kha 人有田有園，m7-koh ma7 phaiN2 過日chiah tioh8 靠這門。這pai2 氣運有leh thau2，一入門就問--著，番婆是chia e5 熟sai7 客，頭家kha 無方便，番婆特別愛ka7 交關，tak8 pai2 禮拜煞long2順soa3  來chia 坐，開講、揀獎券。問i 頂期番婆kam2 有買，i 講ma7 是照常買兩張。我theh8 hit 兩張--出來，問講kam2 i chia 賣--e5。頭家beh 知我e5 目的，聽我講了後，講：
「真無tu2 好，sui-bong2 番婆有買兩張，m7-koh m7 是ka7 我買--e5。Hit 日i 禮拜煞ma7 有來，講這期be7 tang3 ka7 我交關。hit chai2 起i tng7 著一個生做chiok  kou2-chui e5 cha-bou2-gin2-a2 leh 賣獎券，看i 可憐，ka7 買兩張--a。我o-lo2 i 有thiaN3 心，上帝會保守--i，幫贊i 早日去聖地。」
頭家m7 知番婆是ka7 toh 一個姑娘a2 買--e5，全二林賣獎券e5 姑娘a2 long2 是差不多十二、三歲a2，tak8 個long2 生做真kou2-chui。In long2 是學生gin2-a2，下課了iah 是上課前chiah 賣獎券ka7 厝--ni tau3 趁錢。
我ui3 獎券頭家hia 得著一koa2  真有lou7-iong7 e5 智識，對命案不止a2 有行氣，第一層，店頭koah--來e5 獎券long2 記號碼，開獎就知賣--出去e5 有tioh8 獎iah 無。若流動e5 姑娘a2 in ka-ti7 就無leh 記。第二，姑娘a2 賣e5 獎券m7 是ka7 在地e5 行口koah 貨--e5;早時，有獎券行bat koah 貨hou7 學生a2 賣，獎券利純薄，koh hou7 人 趁一手，ma7 是賣hou7 ti7 二林出入e5 人客，行--e5 phah be7 和算，就long2 留leh  ka-ti7 店頭賣--a。流動e5 賣獎券姑娘是ka7 寶斗、員林iah 彰化koah e5 貨。橫直kap  in e5 人客無重疊，獎券若賣無了ma7 是退tng2 去源頭，koah hou7 外地人，一張趁--一兩khou- a2，加減趁khah be7 san3。第三，這期e5 二十萬第一特獎m7 是二林地區賣--出去e5，二林自來kan-taN 開過一pai2 頭獎。
我會探聽關係獎券e5 智識，是beh 證明幼氣一個大膽e5 推想，我也感覺這個可能性真koan5。命案發生有幾種型：
財殺－－謀財害命，親像二林奇案「Lou7-chiong phah 死A-pang5」。
仇殺－－申冤報仇，烏道上時行。
情殺－－三角戀愛，討客兄、結hoe2-ki3 thai5 死原配。
氣殺－－講話be7 合，一時起性地錯手phah--死。
意外殺－－駛車long3--死、物件無tu2 好teh--死。
犧牲殺－－有三款1.為beh thai5 D，驚人嫌疑先thai5 A.B.C，最後chiah thai5 D，掩kham3 i 真正e5 動機，親像Agatha Christie e5「ABC 謀殺案」，ABC 就是hou7 人犧牲殺。這殺也thang 稱「計劃外殺」2.政府為堅固政權，liah8 無辜e5人來thai5，thai5 雞教猴，其他--e5 chiah m7 敢反亂。這殺偏名「政治殺」。3.戰爭e5 時，chheng3-chi2 無生目chiu，炸彈亂khian，thai5 人是為beh 戰贏征服別國。這殺也是「戰爭殺」。
亂殺－－起siau2 ou-peh8 thai5，親像出名e5 Killer-Jack，無tai7 無chi3 thai5 死真che7 人。台灣最近上時行，軍中有兵a2 受凌治，sa chheng3 sam2 彈。
愛殺－－老母beh 死，驚gin2-a2 無人顧phaiN2 命，先hou7 gin2-a2 死。植物人、久病be7 好--e5、重傷無救--e5，m7 甘i 受苦疼，結束i e5 性命。
錯殺－－Thai5 了m7 tioh8 人--去。
自殺－－Che 免解說，tak8-e5 知。
幼氣講這十殺內底，kan-taN 財殺有合番婆命案，m7-koh 番婆無財產，kam2 是買獎券tioh8 獎，Thap-a2 無人訂新聞報紙，央外地人對獎hou7 人見財目空赤lian7 命都奪--去？證據是番婆hit 兩張kang7 號e5 獎券，照洪長老講，i m7-bat 買kang7 號--e5。我用che 做根本去調查：一，番婆買--e5 有tioh8 大獎。二，買這兩張獎券--e5 是siaN2人？這個人應該就是番婆命案e5 兇手。Beh chhoe7 出第
二項照我現此時e5 基本資料來講是無siaN2 問題，m7-koh 第二項成立e5 條件是建立ti7 第一項。我這時ai3 chhoe7 出番婆獎券中大獎e5 證據，頭一關就tu2 著鐵枋，番婆e5 獎券是ka7 流動e5 賣獎券姑娘買--e5;姑娘e5 獎券是外地koah--來e5。Beh 調查chia-e5 事項m7 是joa7  食監(chiah8-kaN )e5 khang-khoe3，增差我e5 時間真受制限，今a2 日tioh8-ai3 完成。
我koh 去拜訪洪長老，想beh 探聽番婆去做禮拜e5 時，有講起ka7 cha-bou2-gin2-a2 買獎券e5 tai7-chi3--無。長老kan-taN 會tang3 確定番婆be7 買兩張kang7 號e5 獎券，並無khah 新e5 資料。我ka7 手誌簿a2 頂ui3 新聞抄--落來e5 開獎號碼peng2 hou7 i 看，問看號碼數字對番婆揀獎券有意義--無。想be7 到番婆是「明牌」e5 開山祖師；長老講番婆買獎券kan-taN 揀兩個號碼，「5」kap「2」，若m7 信會sai2 tng2 去查i 過期e5 獎券。我承認hit 時顧chhoe7 這期e5 獎券，對過期--e5 無特別chim-chiok 看號碼。洪長老解說講番婆相信聖經e5 故事，耶穌用五te3 餅兩尾魚飼飽所有e5 人，信--i e5 thang   oa2 靠--i，「5」kap「2」就是信耶穌e5 信記，i m7 是beh poah8-kiau2 趁錢，i 是欠beh 去朝聖e5 費用，耶穌一定會滿足i e5 ng3 望。就是an2-ni，番婆tak8 期買e5 獎券尾號m7 是「25」就是「52」。這期開e5 第一特獎對對就是「52」尾--e5，若講番婆有影tioh8--著，長老講i be7 感覺有siaN2 怪奇。
第一特獎是toh 位賣--出去e5？有koah hou7 二林e5 流動小賣--無？Beh 調查che 無困難，分駐所ka2 電話問有關單位就好--a。我趁這時，tioh8 先調查這兩張kang7 號一聯e5 獎券是siang2 買--e5;買e5 人koh 是kap 番婆有熟sai7--e5。我去訪問另外三間獎券行，對in e5 資料了後，long2 m7 是in 賣--出去e5。TaN 害--a，若koh 是ka7 流動--e5買--e5，就oh chhoe7--a。我ti7 二林街a2 seh8 來seh8 去，想講看會chhiN-mi5 雞啄著米，去chhiang7 著幾個獎券姑娘bong2 問看mai7。真phaiN2 運，kiam2-chhai2 是上課時 間，無tng7 gah 一個。時間也差不多--a，koh 無to3 去所--ni 會出tai7-chi3，橫直這 choa7  算有koa2  收成，對幼氣會交帶--得。
經過溪a2 下，看著hit 間獎券行，m7 死心，koh ka7 鐵馬chhai7--起來。換一個四十幾歲e5 cha-bou2 teh 顧店，我行--入去。頭家娘一直ka7 我會失禮，i 講chai2 起無eng5，拜託in ta-ke tau3 顧，老歲a2 人耳a2 khah 鈍，請我這個大人m7 thang 見怪。我ka7 hit 兩張獎券jim5--出來，查看是m7 是這間賣--出去e5。頭家娘ka7 簿a2 theh8 hou7 我ka-ti7 對。真好運，就是chia 賣e5 獎券，若知影siaN2 人買--去e5，應該就差不多破案--a。頭家娘講i   hit 期無賣過kang7 聯兩張--e5，大概ka7 in 翁交關--e5，這時出去做生理，到暗chiah 會tng2--來。
驚頂司罵，我緊to3 去Thap-a2，想講e-hng chiah koh 來調查。幼氣看我tng2--來，sai2 目尾ka7 我暗示巡佐來--a。我皮繃an5-an5 按算beh hou7 i chhoh-tong7-soan7，橫直bou2 死--a koh 看gah hit kha 屎桶，kek-phi5-phi5，人肉鹹鹹，i 也無我e5『皮條』。巡佐問我thai3 這時chiah 來上班，我ka7 番婆命案到這時e5 發展一個做報告，結論講有八九成e5 可能性是「謀財害命」。天落紅雨，i m7-taN7 無ka7 我ok，顛倒soah o-lo2 我有責任，講beh ka7 我報起頂頭記功。看--來，是我對外省官有偏見，無影tak8個long2 臭gah be7 鼻--得。我ka7 幼氣講這件案會sai2 大su3-ki-a2 調查--a，巡佐有講一定ai3『勿枉勿縱』，對人民chiah 有交帶。幼氣ma7 對巡佐e5 反形感覺稀奇。
孫巡佐kui e-pou long2 ti7 i e5 所長室leh ka2 電話，我有聽著i leh 查看頂期e5第一特獎二林地區有人領--去無，結果an2-choaN2，我聽be7 tioh8。Beh 下班e5 時，巡佐ka7 我討所有番婆命案e5 資料，lian7 hit 兩張獎券ma7 theh8--去。I 講我勤務siuN重，無愛koh hou7 我負責這件命案，換i 接手，若破案，功勞算我e5。我koh 去巡邏--一遍，就thang 下班。
照日常路線巡到海邊，日頭tu2 beh 落海，ka7 雲kap 海水long2 tou3 紅--去，遠遠幾隻漁船a2 影，hou7 風ian2 來ian2 去。一兩隻海鳥m7 驚koaN5，hui 水面巡食。無意中，我koh 唱出hit te3 歌：
港邊e5 海鳥是我e5 好朋友
你我e5 好情意
怎會拆分離
到底你去toh 位
心愛e5 小姐
Tiam3 酒家hit 時
來boe7 記e5 薰炊
無議來變成
留念e5 送品
Tu2 唱soah 第一pha，chiah 看著有人khia7 ti7 砂崙a2 邊，hiong5-hiong5 liah8 準番婆tng2 來頭七，出聲chiah 知是幼氣。我自ui3 二林tng2--來iau2 無機會ka7 i 講今a2日e5 成績，i 就是趁下班先來chhoe7--我。親像頂pai2 an2-ni，我koh ka7 經過講一遍，i 真chim-chiok leh 聽。I tiam7-tiam7 坐一時a2 久，了後問我講：
「你tu2-chiah leh 唱hit te3 是siaN2-mih 歌？」
「你na2 會soah 問che？Kap 命案kam2 有關係？」
「有關係！」I 神秘神秘an2-ni 講。
「有siaN2 關係？Na2 有這款tai7-chi3？」
「你koh 唱--一段，我chiah ka7 你講。」
我想long2 無，iau2 是ka7 hit te3 歌e5 第二pha 唱hou7 i 聽：
若講是一夜e5 短短e5 情份
為怎樣再想起
難忘你形影
你kam2 是講
beh 等我e5 to3--來時
緊緊來收起
心內beh 出帆
Che 就是真正e5 
我e5 初戀--la！
幼氣目chiu liah8 我金金相，ti7 漸烏e5 海邊像天星閃sih，我一時soah gong7--去，beh 去牽i e5 手。I oat8 頭做i 走，我緊ka7 倒ti7 砂崙e5 鐵馬扶--起來，toe3 後壁jiok。無幾步就追--著：「幼氣，失禮--la。」
I 面無siaN2 表情，講：「失禮siaN2？」
我soah m7 知beh an2-choaN2 ka7 應。
「你唱歌真好聽。」i 笑笑koh 問講：「Hit te3 歌siaN2-mih 名？」
「再來e5 港都，我tu2 學會hiau2 無joa7  久……」我hiong5-hiong5 想--著：「你講che 歌kap 番婆e5 命案有關係？」
「Kap 命案無關係。」I 真嚴肅講：「M7-koh kap 我e5 心情真有關係。」
明明是leh ka7 我裝siau2--e5。我有koa2  Khi-mou bai2:「無人leh 問你e5 心情--la！」
「Kam2 an2-ni？我心情若好，就ka7 你講siang2 thai5 死林巫番婆！」
「你知影兇手是siang2？」
「知，巡佐ma7 知--a。」
「我na2 會m7 知！Kam2 講我khah khong、頭殼khah bai2？」
「你是新來--e5，對地方iau2 無了解，資訊無夠。」
「Siang2 thai5--e5？」
「你toe3 我來，liam-mi 就知。」
我有影一khou gian3-gian3 toe3 幼氣後面，na2 行na2 想，iau2 是sa 無niau-a2-mng5。行入庄，大部分庄民long2 iau2 kap 海leh chhia 拚，家家戶戶暗bin-bong，林烏毛in tau 有人ti7--le。幼氣入--去，我緊ka7 鐵馬chhai7 好勢，toe3 i 入--去，頭殼內想講kan-taN 林烏毛kap 番婆是親chiaN5 關係，kam2 講兇手就是i？證據--le？
幼氣問烏毛講最近有看著牛a2 頭來換藥包a2--無。對方講ka2-na2 幾na7 工無來--a，i 是無真注意，m7-koh cha-hng 有聽海田--a in bou2 講厝--ni e5「明通治痛丹」食了--a，應該cho7--日ai3 來補，等無。幼氣ka7 i 說多謝，就出--來a。
幼氣講，i 知影兇手是牛a2 頭，問庄--ni e5 人是beh koh 進一步chhoe7 證明nia5。我問i 有siaN2 證據，幼氣講：
「二林溪a2 下hit 間獎券行e5 頭家就是寄藥包a2 e5 牛a2 頭。」
古講到chia，應該是煞--a，m7-koh 講古--e5 koh m7 煞，i 講出另外一個案中案。過兩工，i 就hou7 公文派去雲林海口另外一個分駐所，tak8 工看報紙，beh 看社會新聞刊牛a2 頭hou7 警察移送法院e5 消息，m7-koh long2 無，有一pai2 tu2 著Thap-a2 e5漁船tui3 chia 來閃風；問in 番婆e5 tai7-chi3 an2-choaN2 處理。Thap-a2 庄e5 討海人講：「海難，tai5--去a。」
我愈想愈m7 信，趁hioh 假暝去幼氣in tau，in pe7 母ka2-na2 對我無hiah 好禮--a。幼氣kang7 款chhoa7  我去hit 工e5 溪邊，我chiah 知，我調走了後，i ma7 hou7 孫巡佐辭thau-lou7。孫--e5 ui3 我調查e5 資料知影牛a2 頭做--e5，去chhoe7 i kha3 油，聽講long2-chong2 kha3 五十萬。牛a2 頭第一特獎e5 hit 二十萬thap 無夠，為救命，賣店賣田koh kheng5 三十萬，搬離開二林--a。孫巡佐驚我kap 幼氣漏洩，緊用關係ka7 goan2 兩人chhong3 走。
我問老警察講：「Ah 結局--le？」
「我都講了--a，koh 問siaN2 結局？」
「我對你e5 探偵無趣味，我kah 意--e5 是你kap 幼氣小姐e5 故事。」
「Che--ou？」老人講：「就an2-ni--a，我是有tam7-poh8-a2 kah 意i--la，m7-koh，兩個long2 pi3-su3 m7 敢明講，調職了後，我想想--le，娶khiau2 bou2 e5 cha-pou人是真艱苦。就準tu2 好--a。」
我beh 去車頭趕尾班e5 客運tng2 去原斗，就走--a。離開e5 時，聽老警察輕輕a2 唱「再來e5 港都」：
夜茫霧罩港邊
引我心憂悶
孤單若theh8 酒杯
加添心傷悲
I 就是酒家e5 可憐e5 女兒
i 這時猶原
來為我teh流淚
唱出悲哀e5 流浪e5 歌詩


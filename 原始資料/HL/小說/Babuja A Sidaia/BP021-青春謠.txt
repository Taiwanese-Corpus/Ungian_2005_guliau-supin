青春謠
Babuja A.Sidaia
世界出名e5 作家差不多long2 寫過ka-ti7 初戀e5 故事，sui-bong2 我m7 是siaN2-mih 有名--e5，m7-koh ma7 立志beh 做專業台文小說家，到taN 都也m7-bat 寫過這款。這時chim-chiok 想--起來，ti7 我e5 一生中，會sai2 講long2 leh 戀愛，增差long2 是對方m7 知，就是一般人講e5 單戀，che 變做我人生e5 慣勢。若無單戀，就無苦悶，人生 iau2 有siaN2 趣味。我真正e5 初戀是ti7 初二開始。
讀初中e5 時，離開我san3-chhiah e5 庄kha 故鄉去台中讀省中。講--來ma7 chiah 十三、四歲gin2-a2，就ai3 料理ka-ti7 e5 生活，讀冊、洗衫、煮飯koh tioh8 趁錢做生活費；Che long2 iau2 m7 是上艱苦e5 tai7-chi3，1 個透世人m7-bat 穿過鞋e5 庄kha-song5，beh 怎樣學習都市生活，適應做都市學生，chiah 是問題！講an2-ni，可能無kai3清楚，ti7 60 年代下半期，農村kap 都市e5 生活落差是真大。我1 個穿粗Kha-khih 衫a2 褲，講話全台語、3 句有1 句chhoh-kan3-kiau7 e5 少年，照優美e5 市內人看--來，講實--e5 是粗魯gah be7 看口--得，當然也無siaN2 好朋友。其他kap 我kang7 款ui3 庄kha 學校來--e5，大概有特別訓練--過，in be7 講phaiN2 聽話，講「國語」也無我這款「土腔」，lian7 in ma7 看我無上目。我透早送報紙、煮糜食，上課、顧圖書館，chhun--e5 時間就是讀冊，成績當然是一tou2--e5。
Hit 時e5 省中是男女分校，goan2 學校有高中kap 初中部，無cha-bou2 學生，俗稱 「和尚學校」，kap 省女e5「尼姑學校」tu2 好對比gian3 仙糕。我是工讀生，顧圖書館，hit 3 年e5 時間我ka7 館內所有文學e5 冊讀了了，也立志beh 做文學家。照小說來看，文學家long2 有人thang 戀愛，無這款對象kap 經驗，beh an2-choaN2 寫文學？學校內相chiok 久，chiah 注意著1 個少年e5 cha-bou2 老師，tu2 ui3 師大出業，頭1 年來學校教「物理」。一般寫小說--e5 long2 會ka7 i 戀愛e5 對象寫gah joa7  sui2 tu2 joa7 sui2，be7 輸世間美女long2 hou7 小說家phaN7--去a le。我ma7 想beh an2-ni choaN3， m7-koh 天良講，hit 個老師是khah 青春少年nia5，講sui2 bai2 是kap 別人做比pheng7--e5，若kap goan2 庄kha 姑娘a2 比--起來，i 生做幼秀、san2-thio koh 白，當然算是美人，若kap 其他都市人比，我也無人thang 比，就m7 知--a。
頭pai2 對i 有khah 深e5 印象是ti7 圖書館，tu2 開學，課外活動時間，我ka-ti7 bih ti7 圖書館讀冊，讀『屠格涅夫』e5『獵人日記』，看gah tng soa3-phah，hiong5-hiong5 有人講：
『我要借這本書！』是真優雅、標準e5「國語」。
我真續嘴就用半台語應講：「『借書證』hou7 我登記--一下。」
Giah8 頭一看，是1 個20 thong2 e5 小姐，一時soah 有tam7-poh8-a2 緊張。
I phah 開Handoubaguh chhiau kui pou 久，講：
『糟了，我忘了帶借書證！』
我講：「若無證件，我be7 sai2 借--你。」
『這、這樣啊？』I soah 用sai-nai 軟ko5-ko5 e5 聲講：『可是我今天需要這本書 做準備，怎麼辦呢？』
我看冊名，是1 本物理e5 冊：「學校規定--e5，我ma7 無法tou7。」
『我叫林美純，是學校的老師。』
「我知影--la。」學校無cha-bou2 學生，當然知影i 是老師。
『你怎麼知道人家的名字？』Be7 輸teh kap 我戀愛e5 氣口。
「我知影你是老師nia5--la。」
「你na2 會long2 講台語？」
哭iau，hut kui-pou，tang-si5-a2 i 會hiau2 講台語。我應講：
『我講國語不標準，會被人家笑。』換我講「國語」。
「Khah chiap8 講，khoaN-khoaN-a2 學，就會標準--la。」I 講：「我ma7 練chiok 久chiah 講會好勢--e5。」
想be7 到i 講台語ma7 chiah 好聽，若m7 是i 有講台語，我liah8 準是外省--e5。
「你leh 看siaN2-mih 冊？」I koh m7 願走e5 款。
我ka7 冊tu hou7 看，i peng2-peng2--le，講：
「這款文學e5 冊，你kam2 看有？」
我感覺受著侮辱，真憤慨，就ka7 冊架a2 頂e5 冊1 本1 本講hou7 聽，ui3 蘇聯e5『托爾斯泰、高爾基、契苛夫、杜斯妥也夫斯基』一直講到西方e5『福樓拜、齊克果』， 講in e5 著作kap 故事大概；I 真chim-chiok 聽，無ka7 我插話，一講講半點鐘，beh 下課--a，i 講：
「真趣味，我是讀物理--e5，m7-bat 看過文學e5 課外冊。有eng5 koh 來聽你講，你ma7 會sai2 紹介一k？a  冊hou7 我讀。」
I beh 離開，我ka7 叫：「老師，你beh 借e5 冊無theh8！」
「我無chah 證件，另工chiah 借。」
「用我e5 證件借，算我借--你e5。」
He 是我初二tu2 開學e5 tai7-chi3，翻tng2 工頭節上物理課，chiah 知就是我e5 物理老師。我頭le5-le5 m5 敢看--i，kan-taN 聽i 用無台灣腔、真好聽e5「國語」teh 講話，講siaN2-mih 我long2 聽be7 入腦，kui 心肝long2 teh siau3 想kap i 戀愛e5 ham7 眠。Hit 時e5 初中，一年--e5 有「博物」kap「生理衛生」，升二年chiah 有物理、化學，long2 是我頭疼e5 課，比較上我khah 愛英文、「國文」、數學、歷史、地理。
Hit 工下課，班長hoah『敬禮』了，i 行oa2 來後排我身邊，看我校服繡e5 名，講：
『莊安田同學，書還你，謝謝！』Sim7--1 下koh 細聲用台語講：「你上課na2 會頭 long2 le5-le5？我ti7 烏枋寫siaN2 你kam2 有leh 看？」
我面燒燒，大概有紅--起來，kan-taN 講：『老師，對不起！』
老師走了後，坐我邊--a e5 趙學修笑我講「tiam7-tiam7 食3 碗公」，想be7 到這個 庄kha-song5 kap 新來e5 sui2 老師有熟sai7。我趕緊說明講i 是ka7 我借冊nia5，無關無係。趙學修koh 笑我講莊安田，安分做1 個庄kha 作田人就好，m7-thang「iau 狗siau3 想豬肝骨」『癩蛤蟆想喝天鵝屁』。
G？an hit 班差不多有三分之一是外省學生，in 制服long2 穿「Long2--e5」，siaN2 -mih「太子long2(龍）、Tha-khu-long2」，摸--起來軟phang2-phang2，熨gah chhio-chhio koh 有sun5;學生帽a2 ma7 au2 gah 翹翹，na2 西部--e5;皮鞋底釘釘a2，行路e5 時khih8-khih8-khiak8-khiak8;冊揹a2 帶lau3 長長，kham3 布koh liu-liu 鬚鬚，齣頭真che7。In 真gau5 phah 籃球、做儀隊……，表演性--e5 long2 in e5 風頭，成績ma7 long2 be7 bai2，m7-koh 就是考試be7 贏--我，對我真『不爽』。我kap in 無leh 相交 chhap，一--來，是我自卑；二--來，我若講「國語」會緊張，thih8-thih8-thuh8-thuh8。講--來ma7 怪奇，我ti7 國民學校是全校演講比賽theh8 冠軍--e5，當然是用「台灣國 語」，kui 校long2 an2-ni，也be7 感覺有siaN2 koh-iuN7，來到台中soah 變e2-kau2。外省同學long2 會hiau2 講台語，ma7 講gah 真lian3-tng2，親像趙學修an2-ni，in 普通時long2 講「國語」，若講台語，就是beh ka7 我蹧躂chiah 用--e5。別e5 本省同學koh kap in 處了be7 bai2，kan-taN 我kou3 in 怨nia5，che kap 我e5 成績siuN 好ma7 有一koa2-a2 關係。
Koh 來差不多kian3 lang3 1、2 工，老師long2 會ti7 放學後，來圖書館chhoe7 我開講順續借冊。我ka7 i 推薦一koa2  ka-ti7 讀了感覺好看e5 小說，先ka7 故事大概講 hou7 聽，i  long2 笑bi-bi 注神聽我講古。有一pai2，i 講自讀高中了後，就罕得講台語--a，kap 我講台語感覺真歡喜。我講全校上課會講台語e5 先生kan-taN 音樂老師，i 是師大音樂系--e5，會教goan2 課本無e5 台語歌，親像「1 隻鳥a2 hau2-chiu3-chiu3」、「望你早歸」、「春風歌聲」……long2 是我愛唱e5 歌。I 講chia-e5 歌i ma7 會hiau2 唱，就細聲唱hou7 我聽，我ma7 細聲和leh 唱，koh 是用音樂老師教e5 第二部。Goan2 2 人唱gah m7 知暗，一直到學校e5 小使a2 來講beh 關門，iau2 m7 甘煞。老師問我食飯an2-choaN2 處理，我講ka-ti7 煮。I 講無chhai2 i 大人大種--a，khah 輸我這個gin2-a2，i long2 pin7-toaN7 煮，食外口。我心肝內ngaih8-gioh8-ngaih8-gioh8，無歡喜 i ka7 我當做gin2-a2 看待，我是ka7 i 當做戀愛e5 對象。Hit 暗，i 請我去食堂食飯，he 是我食gah hiah 大漢頭kai2 去餐廳。1 人1 盤炒飯配1 碗湯，我食gah 盤a2 底看天，i ka7 食chhun 1 半--e5 ma7 hou7 我食，到這時，我ka2-na2 iau2 會記得肉絲炒飯e5氣味。
林老師講我是i ti7 台中孤1 個朋友，i 高雄人，高中讀北女，大學考師大，long2 ti7 台北。出業了後，goan2 校長kap in 老pe7 有熟sai7，chiah 會來這間學校教冊。對 i 來講，chia 算是地頭生疏，m7 bat 半人。Toa3  宿舍e5 老師cha-pou--e5 khah che7，kap i 無熟sai7 m7 敢去chhoe7--人。食暗i long2 會chhoe7 我做夥，有tang 時a2  i 買菜來goan2 學寮，goan2 tau3-tin7 料理，也bat 去i e5 宿舍煮。Ti7 hia 我頭pai2 lim著ka-pi，chiah 知苦苦，無像我想--e5 hiah 好lim。I 真gau5 peng2 變飲料，酸甘甜e5 果汁講是『蛋蜜汁』，也有澀澀e5 茶，無台中時行e5「羅氏秋水茶」hiah 好lim，m7-koh kap i 做夥lim，另外有1 種滋味，親像我hit 時e5 心情，酸酸、澀澀、甜甜。食飽，就 同齊洗碗盤，na2 洗na2 合唱歌，我真希望時間ti7  hia 堅凍。若到8 點，i 就會趕我去讀冊，講我若成績無好，i 就無beh kap 我好--a。
我普通時long2 讀冊、做作業到11 點，翻tng2 工5 點我tioh8-ai3 起來送報紙，m7敢siuN oaN3 睏。幾na7 pai2 我倒ti7 眠床頂，睏long2 be7 去，頭殼內全是林美純e5 形影，ti7 hit 時，i m7 是我e5 老師，是愛人，我ka7 攬an5-an5，有時也會ka7 i e5 衫a2 褲褪掉，m7-koh tak8 pai2 ka7 i e5 頂衫褪了，我就醒--來。1 個月有幾na7 暗是tam5-tam5 黏黏、無眠e5 暝。
拜6 kap 禮拜是我上艱苦e5 日子，i 會tng2 去高雄，我就kui 工有體無神魂，做無 khang-khoe3。本底，我ka-ti7 訂禮拜日是寫稿e5 日。我ti7 校刊寫新詩、散文，有時為趁稿費，ma7 會ti7 報紙副刊投稿。大華晚報bat 刊過我4、5 篇文章，稿費無koan5。我ma7 一直leh 寫笑話投『讀者文摘』，若採用，無幾字e5 笑話，稿費四百外khou。我bat 好運刊過1 pai2，是講電視廣告『生生白皮鞋來了，各色各樣都有』e5 笑話。Hit 時四百 khou 是我1 個月e5 生活費。我ma7 bat 寫過1 篇討論『卡謬』e5 小說「異鄉人」e5 論文，投稿了後，報紙e5 編輯無相信我是初中生；Hit 時，tu2 好有1 個叫『首仙仙』e5 女初中生發生意外，i beh 死e5 時，身邊teh 看e5 冊是『王尚義』e5『野鴿子的黃昏』，引起社會議論；Ma7 有出版1 本冊叫『首仙仙日記』。編輯chiah 寫phoe ka7 我講相信我是初中生，禮拜日就刊我hit 篇文出來，koh 特別註明講是「天才少年」寫--e5。
拜一 tu2 放學，老師準時來圖書館，講有chah in a 母煮e5 好食物，愛我khah 緊關門thang 去in 宿舍食。食飽了後，我ka7 刊我文章e5「中央日報副刊」theh8 hou7 i 看。老師chiok 歡喜，hiong5-hiong5 oa2 來ka7 我chim一下，講無枉費i 惜--我。老師是 chim 我e5 嘴phoe2，我soah kui 身軀起生理反應，ka-ti7 感覺chiok 卑鄙、thai2-ko。老師講m7-bat kap 名作家約會、看電影、seh8 街--過，問我kam2 會tang3 hou7 i 這個小小e5 物理老師這款e5 榮光。Hit 暝，i 特別允准我免hiah 早tng2 去做作業，請我去看電影。G？an 本底是beh 去看1齣韓國e5 愛情文藝片，叫做「有愛」，女主角ka2-na2 叫做『南貞淫』，老師講是i 真欣賞e5 演員。去到「豐中戲院」，chiah 知tu2 下片，換 1 齣日本片「風林火山」。Goan2 決定無beh 看電影，去台中公園散步、ko3 船a2。老師 行ti7 我身軀邊，一陣phang 味一直鑽入我心肝，有時過車路，i 會牽我e5 手。行入公園 e5 時，路燈暗暗，椅a2 頂愛人a2 雙雙對對，i 開始唱歌，曲調輕鬆、活潑，我問i 唱這 te3 siaN2-mih 歌，i 講是新學--e5，叫做「青春謠」，曲盤是吳晉淮kap 林英美對唱--e5。這2 個是i 上kah 意e5 歌星，罕得合作。當場i ka7 歌詞念hou7 我聽，教我唱，ti7 月光暝e5 公園內，goan2 1 遍koh 1 遍練唱「青春謠」：

（男）
 日落黃昏日頭暗
 思念妹妹你1人
 真情實意對你送
 青春百花phang
 怎樣m7 知goan2 輕重
 hou7 goan2 不時心茫茫
 妹妹－－希望你lan2
 達成鴛鴦夢
 青春花開戀花叢
 含露e5 花有夠phang
（女）
 日--來思想夜眠夢
 思念哥哥你1 人
 心神為你
 ju5-chhang2-chhang2
 心頭彈tin-tang
 怎樣m7 知gun2 心痛
 hou7 gun2 不時心be7 鬆
 哥哥－－
 望你thiaN3-thang3
 達成gun2 希望
 好花tng 開色tng 紅
 m7-thang hou7 花
 kan-taN phang
（男）澄清月色照溪邊
（女）秋天e5 月也真圓
（女）純情熱愛好情意
     青春初戀味
（男）蝴蝶惜花賞花枝
    保護花蕊be7 離枝
（合）哥哥－－（妹妹－－）m7-thang boe7 記
 約束e5 tai7-chi3
 情花開ti7 戀花枝
 歡喜快樂青春期

快樂e5 日子leh 過khah 緊，liam-mi 就期中考試--a，我上煩惱--e5 是物理。我kap 老師真熟--a，m7-koh 上i e5 課我猶原無法tou7 專心，班--e5 有人宣傳講我kap 物理老師有曖昧。我歡喜koh 氣，氣in ka7 老師講gah hiah phaiN2 聽。我早就認定，老師就親像i e5 名an2-ni，美麗koh 清純。我be7 堪得i e5 名hou7 人thun2 踏。學生leh 講男女 e5 tai7-chi3 long2 是講ui3 性關係--去。我bat 為著一個叫黃台生e5 同學講林老師是穿粉紅a2 色e5 內褲，一時擋be7 tiau5，soan7 i「kan3-lin2-nia5」，尾--a kap i 相招去便所邊釘孤支。考物理e5 時，考卷分--落來，有幾na7 條我be7 hiau2 寫；別人long2 teh『作弊』抄來抄去，我m7 敢，ma7 無人beh hou7 我抄。交考卷e5 時，我m7 敢看老師，緊走出去教室。
自考試了，老師幾na7 工無圖書館，我知影是ka-ti7 無認真，考siuN bai2，i 有 先ka7 我phin2--過，講我若成績無好，就無beh koh kap 我好。我也m7 敢怨嘆--i，想是 tak8 暗想--i，m7-koh kan-taN 望看後pai2 會考khah 好，老師就會原諒--我。我khe7 真che7 時間leh 讀物理，有時讀be7 落--去，就ti7 頭殼內暗唱hit te3「青春謠」，歌詞kap Melody long2 唱gah chiok 熟；He 是我難忘e5 暗暝。
真che7 同學無愛上音樂課，講考高中也無考這門，籃球校隊long2 會請公假去phah 球，我真愛聽音樂老師講歌kap 教goan2 樂理。這個老師叫吳進德，人生做真san2，面--e5 koh 留嘴鬚，有藝術家e5 氣質，i 講音樂是心靈e5 糧食，考試無重要，會hiau2 欣賞音樂chiah 應該。I 無照課本e5 歌教，long2 教各國e5 民歌Folk Song，教上che7--e5 是台灣歌。外省同學bat 吵講台語歌聽無，老師講歌詞聽無ma7 會sai2 欣賞歌曲，做1 個台灣人真福氣，有che7-che7 先輩者替台灣留落來真sui2 e5 歌曲。這節i 教goan2 唱「思念故鄉」，先說明作曲者楊三郎寫這te3 曲e5 背景。講原名是「戰火燒馬來」，1 個話劇e5 主題歌，歌詞有責備日本政府liah8 人去南洋做兵e5 意思，m7 知siaN2 原因變做禁歌，尾--a 周添旺改歌詞，變「思念故鄉」，就會sai2 唱--a。我真愛唱這te3 歌，老師 1 遍koh 1 遍彈Piano 伴奏，我long2 唱chiok 大聲。下課，同學走了，我m7 甘離開，坐 leh 聽老師彈琴。彈幾na7 te3 曲，long2 是外國輕快e5 Folk Song，我toe3 leh 哼，哼一 khun3 了後，我chiah 發現我leh 唱「青春謠」，chim-chiok 聽，無m7 tioh8，老師也 teh 彈「青春謠」，我soah 感覺怪怪。
過無joa7  久，學校內就有風聲傳--出來，講林美純老師kap 音樂老師teh 戀愛，起先是趙學修ka7 我ge 講：「Lin2 相好--e5 去hou7 1 隻鳥a2 hau2-chiu3-chiu3 搶--去a。」He 是同學keng-the2 音樂老師e5 外號。聽bong2 聽，這款eng5-a2 話真che7，信ma7 信be7 了。愈來soah 愈che7 人leh 會，我有tam7-poh8-a2 beh 信--a，就是顧戀愛chiah 會罕得koh 來圖書館，話講倒tng2--來，in 2 人身份、年歲相當，koh piN5-piN5 是師範大學e5 校友，ma7 有影有su3 配。心內an2-ni 想，iau2 是心情ju5-chhang2-chhang2，我早就hou7 林老師迷gah 無藥thang 醫--a，食到hiah 大漢，無1 個cha-bou2--e5 像i kap 我hiah 親近，koh 是優雅e5 都市人、智識姑娘。
5 點半，差不多無人會來借、還冊--a，我ka7 門鎖--起來，想講i iau2 是無來，經過音樂教室，內面iau2 有人teh 彈琴，門iam2--le nia5，我iau2 未(boe7)ui3 門縫看內底就知是音樂老師kap 林美純ti7 hia；門縫流--出來e5 音樂是「青春謠」。我知--a，in 原先就熟sai7，chiah 會2 個long2 愛唱這te3 歌。本來輕鬆、活潑e5 歌曲，in 合唱e5 歌聲鑽入我心內，soah 變做悲傷、絕望e5 歌。我oa2 ti7 門邊目屎流目屎滴，想beh 離開koh m7 甘、m7 願。
我tu2 teh 洗菜beh 煮，林老師無tiuN 無ti5 走--來，i 講原先beh 去圖書館chhoe7--我，有tai7-chi3 誤--著，siuN oaN3 去，我關門--a，m7-chiah 會來學寮。我用冷冷e5 口氣kap i 應答，i 問講是m7 是teh 怪i 最近無chhap--我。我tiam7-tiam7，i 講我本底成績long2 是全班第一名，na2 會這pai2 物理考hiah bai2，i 想講mai3 siuN chiap8 攪擾--我，hou7 我安心讀冊，當做處罰，ma7 是為我好--e5，叫我m7  thang an2-ni gin2-a2 性，lioh8-lioh8--a 就siuN7 氣。我講ka-ti7 考bai2 hou7 老師處罰是應該--e5，無 leh 氣che。尾--a 我chiah 問起i kap 吳老師e5 tai7-chi3，怪i 無應該騙我講全台中孤我1 個是i e5 好朋友，i kap 吳老師早就是男女朋友--a。
「你teh 氣che--ou？」林老師講：「你誤會--a la！」
「全校long2 知影你kap 音樂老師leh 行，koh 講我誤會！」
「Che……，我m7 是講che--la！」I 想想--le 講：「好，老師ka7 你講清楚，我有影kap 吳老師leh 戀愛，m7-koh 是這cham7-a2 chiah 熟sai7--e5，che ma7 是你e5 關係chiah 牽--來e5。」
「Kap 我有關係？」
「你bat ka7 我講i 愛教lin2 台灣歌，goan2 老pe7 khah 早就是做樂師--e5，本底我嫌i long2 leh 奏台語歌，真song5，來到這間學校tu2 著你，kap 你講台語、唱台語歌，我感覺khah 早對台語歌、台灣話有無正確e5 看法，有1 pai2，beh tng2 去宿舍tu2 著吳老師，就請教i 有關台語歌e5 問題，i 真詳細講hou7 我聽，我感覺kap i 真有話講、會投機，就tiaN7-tiaN7 做夥，m7 知an2-choaN2，goan2 chiah 開始戀愛--起來。」
I ka7 我講吳老師是1 個熱情、善良、有正義感koh 有真koan5 e5 音樂才情e5 人，i 真愛--i，對方ma7 kang7 款對i 專情實意，請我為in 2 個歡喜。我哭--出來，講我ma7 真欣賞吳老師，m7-koh i 是我e5『情敵』，我愛林老師。I 聽著我講e5 話，ka7 我攬an5 an5，講i ma7 真愛--我，m7-koh m7 是hit 款愛，我iau2 細漢，he 是大人e5 愛，日後大漢，會tu2 著親像i kap 吳老師an2-ni e5 愛情，這時tioh8-ai3 好好a2 讀冊。我知影，我long2 知影，就是無法tou7 忍受絕望，烏烏暗暗，一直lak--落，無人會tang3 伸kha 出手ka7 我救--一下。
我ka7 學校辭去圖書館e5 工讀生khang-khoe3;若坐ti7 hia 就無法tou7 無去想著林老師。3 頓食m7 知味，bat 聽人講失戀真艱苦，我感覺he 算是幸福--e5，上無，i 有戀--過，我siaN2-mih long2 無，也leh kap 人失戀。課業對我來講，無siaN2 意義，成績自然一直差--去，有時頭殼內也會浮出「青春謠」，m7-koh soah 變慢調e5 歌，林英美、吳晉淮soah 變林美純kap 吳進德e5 對唱；林英美、林美純；吳晉淮、吳進德，che kam2 m7 是天生1 對--le？我有siaN2 thang 怨嘆？應該祝福--in？
Ti7 beh oa2 學期尾e5 時，hiong5-hiong5 講吳老師hou7 人liah8--去a，講i 思想有問題。有學生e5 家長是安全單位--e5，聽學生講吳老師上音樂課long2 愛教台語歌、講政府e5 phaiN2 話，che 明明若m7 是「共匪」就是「台獨」。透早ti7 宿舍，3、4 個穿便衣--e5 ka7 吳老師押--去，通知校長講『可能需要再聘請新的音樂老師』。林老師有去chhoe7 校長，校長叫i m7 thang 問吳老師e5 tai7-chi3，若無，lian7 林老師都會牽拖--落去。林老師be7 死心，koh si3-koe3 探聽，校長感覺tai7-chi3 嚴重，i kap 林老師 in 老pe7 是好朋友，緊叫i 來ka7 cha-bou2-kiaN2 chhoa7  tng2--去。
林老師beh 離開hit 工，專工來chhoe7--我，講i 是暫時請假，無joa7  久會koh tng2 來教冊，hoan 咐我好好認真讀，有eng5 就寫文章，若ti7 報紙副刊發表，i 就會看--著，會 sai2 ka7 人展寶講這個作家是i 上愛e5 學生。Beh 走hit 時，sai-nai kou-chia5？ in a 爸用Harmonica ka7 goan2 伴奏，goan2 2 個正式對唱hit te3「青春謠」。老紳仕型e5 a 伯試幾na7 個音階，goan2 long2 唱be7 起，soah 無愛koh ka7 goan2 伴奏。
升初三e5 時，我ng3 望林老師會koh 來教goan2 物理，soah 換1 個新e5 cha-pou 老師，省中初中部到goan2 hit 屆就煞，koh 來就kan-taN 有高中部nia5。我kap 林老師也就m7-bat koh 再見面。
【Soah。這篇小說bat用Asapuluh Ju Siau e5 名刊ti7 台語世界雜誌】


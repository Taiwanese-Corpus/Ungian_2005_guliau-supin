番婆命案
－－漁村警察e5 經驗 （頂pha）
  Babuja A.Sidaia
「台北來--e5?我bat toa3--過，做警察就是ai3 hou7 人調來調去，公文叫lan2 去 toeh tioh8-ai3 去toeh。警察這途kap 人khah 無kang7;你講deh 寫小說？我知，就是作家，有一個案，就kap 一個作家有牽連。我beh 問i 案情參考，i 無siaN2 beh chhap-- 我，頂司講作家比記者khah 大，親像民意代表、影歌星hit 級--e5，m7 thang 惹--in， 尾--a goan2 局長ka-ti7 處理，hit 個作家long2 無tai7-chi3。我知影作家是真高貴e5 thau-lou7，你做作家e5 人來goan2 庄kha beh chhong3 siaN2？」
我toa3  e5 所在離二林街a2 koh 有一段路，若無交通工具tioh8-ai3 去原斗－－hia e5 人講「橋a2 頭」，坐員林客運。有一pai2 我去二林圖書館借冊，beh tng2--來，這時 e5 庄kha 人若m7 是駛車就是騎Outoubai，二林往田中央線kan-taN 我一個人客，beh 起 行koh 一個老歲a2 peh--起來，人生做有pan7 有pan7，看我一個人客nia5，就oa2 來kap我坐做夥，講m7-bat 看過我，goan2 一路開講，講是開講，我chiah 應兩句話，chhun-- e5 long2 i deh 講，一直到橋a2 頭我beh 落車，i m7 願soah，koh beh hou7 我住址、電話；司機ma7 真有耐心，等i khoaN-khoaN-a2 ka7 紙條a2 寫好tu hou7--我，chiah 起動。
 做一個作家，常在有人beh 講i e5 故事，提供做小說e5 材料，be7 輸in tu2 著--e5    long2 是世間上稀罕iah 是上悲慘--e5，親像「男性e5 苦戀」hit te3 歌講--e5:「世間 e5 phaiN2 命，親像全部歸在我」。對hit 個bat 做過警察e5 老歲a2，真緊我就be7 記得 i e5 tai7-chi3。過chiaN5 禮拜，我去圖書館還冊，tng7 著i ti7 hia 看報紙，be7 赴 soan，hou7 i 影--著，招我去附近老人會泡茶，i 講kap 我會投機、有話講。想一下真， i m7 是kap 我有話講，是欠人聽i 講話nia5，我也就tiam7-tiam7 聽i 講khah 早做警察 e5 一koa2  經過。下面是i 講e5 頭一個古。
 Goan2 tau 作無joa7  che7 田，本底想beh 考師專做老師khah 有出脫，我siuN 笨， 千(sian)考都be7 tiau5，聽人講警察khah 好考，ma7 比做先生khah 好bau2，就an2-ni 決定我e5 一世人。這時想起我警察生涯，加減有koa2  緊張刺激e5 經驗，ti7 我退休了後 ，khoaN-khoaN-a2 講來hou7 社會做gi7-niu7。會記得tu2 出業，無背景關係，hong5 派 去一個san3-chhiah e5 漁村，主要e5 任務是防止「共匪」ui3 海路來。討海--e5 m7 bat 字，無膽，be7 有siaN2 案件。料be7 到，soah 發生一層命案，che 是我做警察e5 頭一 層案件，一個khou 二（一線兩星）e5 菜鳥a2 tu2 去漁村e5 經驗。
我無人事背景，hou7 公文派去oa2 二林海口e5 漁村做警員，hit 時e5 人iau2 是慣 勢沿用日本時代e5 稱呼「巡查」，ma7 有人叫我「tai7-jin5」。全所chiah 三個人，我 e5 頂司是代分駐所長姓孫e5 外省巡佐，koh 有一個負責拚掃兼hiaN5 茶煮食e5 海口姑娘，有讀過兩年日本冊kap 國民學校，i e5 職稱是雇員，就是小使a2，這時講是「工友」， 應付日常公文無問題。我su3 常e5 khang-khoe3 是早暗ai3 ui3 分駐所出發，騎鐵馬seh8 漁村，一直到海埔，koh 過是海防e5 範圍，kap 我無ti7-tai7。我iau2 未來chin3 前， che 應該是巡佐e5 責任；「頂司管下司，鋤頭管糞箕」，i long2 tu 小使a2 去；漁村姑 娘a2 有我接手巡邏，加真輕鬆， 對我這個新kha-siau3 應該有歡迎chiah tioh8。
 這庄名叫「Thap-a2」，離二林街a2 六、七公里，聽講「thap」是平埔語，一種海魚 e5 名，chia khah 早這款魚真kau7，到底是siaN2-mih 魚就無人真知--a，Thap-a2 若講緊就變「Tha2-ba2」，漢字寫做「塔馬」庄，差不多三十幾戶，全姓林--e5 khah che7， long2 是食海生活--e5，有e5 ti7 海kiN5 插蚵a2、牽網khioh hoe-kha-chhih8-a2 kap 雜魚，也有划(ko3)船a2 去近海放網a2，kui 庄long2 臭臊kap 鹹味。
Hit 工我照常騎鐵馬巡去Thap-a2，無siaN2 tai7-chi3，寄藥包a2 e5 牛a2 頭一戶 一戶補換藥a2，其他就無外地人。Seh8 到海邊都也暗--a，天邊chhun 一絲紅霞hou7 海 風搧gah kiu 去na2 墨賊(bak8-chat8)a2 血e5 雲--ni。海泳想beh chong5 起來埔a2， m7-koh long2 隨hou7 in e5 家族a2 giu2--tng2 去，一pai2 koh 一pai2 一直衝一直 hau2。遠海暗紅暗紅，無joa7  久就long2 暗--去，感覺有kui tin7 怪物bih ti7 hia， m7 知ti7 時會peh 起來食人？風thau3 gah 我若無落來用牽--e5，鐵馬會去hou7 捲--去。風teh 笑我無i e5 法tou7，聲尖尖na2 一條補網a2 e5 鋼針，鑿過thau3 風e5 網，ui 落我e5 心肝，愈來愈近，m7 是風teh 笑，是歌聲，我m7-bat 聽--過e5 調。沙崙a2 後 一個人影，面ng3 海唱歌，聲koan5 koh 在，調平和，m7-koh i 唱gah 真悲慘，我一時 聽gah gang7--去：
養飼--我e5海
mai3 koh ka7我haN2
上帝放兩尾魚
你生thoaN3 che7-che7
有你chiah有泳
有你chiah 有岸
有你chiah有船
有你chiah 有活命
養飼--我e5 海
mai3 放sak--我
有你賞賜e5 食物
chiah 會一日一日大
親像lin2 kiaN2 海翁
噴水thiau7 說多謝
有一日也親像goan2 kiaN2
toe3 你去無ta-oa5
上帝--ah
我m7 知beh an2-choaN2
海--ah 海
goan2 kiaN2 kiam2 有快活
海防--e5 對庄內人khah 熟sai7，都也無來lo-so；我送唱歌--e5 tng2--去，問i 唱hit te3 siaN2-mih 歌。I 講是in 後頭厝hit peng5 早時deh 唱e5 曲，in hia e5 古早例是唱歌有固定e5 調，隨心情去唱緊唱慢，唱koan5 唱ke7，歌詞ma7 ka-ti7 thap。問i  kam2 有讀過冊、kam2 bat 字？I 講無入過學校，m7-koh 有讀冊、bat 字，m7 是hit 款China 字，是白話字。我hit 時霧sa3-sa3，m7 知siaN2-mih 白話字，聽i 講話用語kap 普通e5 台灣人無siaN2 kang7 款，我liah8 準Thap-a2 人e5 慣勢long2 an2-ni。
 He 是我頭pai2 tu2 著番婆，一個孤單e5 老cha-bou2。我tng2 去peng2 資料，i 就 是叫做林巫番婆。小使a2 幼氣（日本時叫Iu-khi，雪e5 意思，戰後公所照音寫做an2-ni 。）講番婆是番a2 田(chhan5)人；這時改做香田(Hiong-tian5)。嫁來Thap-a2 林--家， 生孤一個後生，in 翁二十外年前就出海liah8 魚peng2 船hou7 魚食--去，五、六年前， 後生beh 會sai2 娶bou2--a，koh hou7 海大--e5 招去做kiaN2 婿。本底in 後頭厝就是落教--e5，嫁來了後，chia 無人信耶穌，就準tu2 好，死翁死kiaN2 了，chhun 孤家(ke) a2 一個，chiah koh 去二林教會做禮拜，是Thap-a2 孤一個基督徒。翻tng2 工，我巡過庄內，看番婆in tau 門開開，外口無人，我也無感覺怪奇，庄-- ni e5 人日--時無關門、鎖門e5 慣勢。我想講可能koh 去海邊唱歌hou7 海聽，去到海岸，一phian3 濛霧，無半個人影，幾隻野狗ti7 hia 吠，ka7 海泳展大聲。本來我會tang3 seh8 翻頭下班，為想beh 享受一時a2 孤單，去坐ti7 cha-hng 番婆唱歌e5 沙崙a2 後， 心情hou7 海風搧gah ju5-chhang2-chhang2，kam2 講我一世人long2 tioh8 ti7 chia 顧 海流目屎。天色漸漸tng2 烏，雲ka7 我壓gah be7 喘氣，看遠--去，看無未來。狗a2 像 deh pun5 狗螺，凄慘hau2，我想著番婆e5 歌，想beh haiN，m7-koh be7 記得調--a，無意無意ou-peh8 haiN，soah teh 唱「再來e5 港都」：港邊e5 海鳥是我e5 好朋友…… koh soa3--落hit 句唱be7 出--來，換唱別pha：夜茫霧罩港邊，引我心憂悶……，ma7 是唱無。我na2 會唱這te3 歌，照講che 海口應該是我「希望e5 首途」。
透早tu2 到所--ni，幼氣塗kha 掃清氣--a，teh hiaN5 茶；Goan2 講e5 茶是滾水。海田--a chong5--入來，報告講出去拋(pha)網a2 soah 拋著一具死體，一個面青sun2- sun2 na2 講na2 chhoah，我叫幼氣thin5 一甌(au)茶hou7--i，khoaN-khoaN-a2 講。海田 靠粒積整一隻平底a2，ti7 近海拋網khioh 雜魚，tak8 工漲流第一潮就出船，ti7 庄內 iau2 會得過。這chai2 起ma7 星未散就收錠（船beh 起行），近海愈來愈am2(海--ni 魚少），想講出烏線（近海kap 外海水色交界）魚khah kho2，pha 無幾下手感覺重khoaiN5 -khoaiN5，拖--起來chiah 知是庄內番婆e5 死體，無掛liah8 魚緊chiN3--tng2 來，報 海防--e5，in 講番婆是Thap-a2 人，m7 是共匪，無in e5 tai7-chi3。海田問講beh an2 -choaN2 處理，海防應i 講若m7 知beh choaN2 處理，soah be7 hiau2 koh phiaN 入去 海--ni 準無看--見。
代所長long2 e-pou chiah 會來，我toe3 海田去海邊看死體，che 是我e5 頭具死體，ti7 警察學校受訓有教過一koa2  命案死體（法律詞叫「客體」）e5 處理原則，m7-koh，ka2-na2 kap 這具無合；頭層，chia m7 是發生現場，無法tou7 維持現場e5 原狀。死 體e5 傷痕明顯m7 是來自兇手e5 傷害，應該是番婆死了，hou7 海魚咬--e5，kiam2 講海魚是兇手，若an2-ni，就變海難事件，無合命案e5 定義。我喊幾個庄民tau3 kha 手ka7 番婆e5 死體扛去分駐所，無人hoah 會行。海田講替人扛棺柴有紅包kap 三角肉，扛死體 koh-khah phaiN2 吉調，紅包tioh8-ai3 khah 大包。我na2 有eng5 錢thang 發紅包，所 --ni 大概也無這款預算，我一時soah be7 hiau2 處理，這時海防--e5 來，我拜託in 派 兵a2 來tau3 扛死人。一個排長chheng3 拔--起來，指海田in 幾個漁民，命令in ka7 死 體扛去分駐所，講若抗命，就beh『通通槍斃』。
幼氣看死番婆hou7 人扛來所--ni，死人味真臭，soah liah8 兔a2 吐酸水，怨嘆我無應該大主大意。天良講，我tu2 出警校，生目chiu m7-bat 看過死人，koh chiah phaiN2 看相，ma7 失主裁，ka-ti7 ka7 分寸long2 hut 亂--去，等孫巡佐tng2--來chiah 處理。
頂司大人過晝chiah 來上班，koh 醉面醉面，看著死體，先ka7 我chhoh-kan3-kiau7，我m7 知toh 位做m7 tioh8，ma7 m7 敢應嘴應舌，kan-taN 知影i 怪我找麻煩，人海防 --e5 都無愛chhap，我be7 hiau2 kap in 推，ka7 責任推hou7--in，koh 罵幼氣，講無 chhai2 i khah 老資格，放我亂舞。等大人氣soah，我chiah 請示beh an2-choaN2 辦。巡 佐講通知家屬來，ka7 死體領tng2 去埋。幼氣報告講死者無家屬，厝--ni 是孤家a2 tan- chhau-it-ko5。大人命令我去查看番婆koh 有siaN2 親chiaN5-gou7-chap8，緊叫來料理後 事，限我兩工ai3 結案。 
Thap-a2 人講若beh 知番婆e5 詳細tioh8 去問Lo3-kha-ou-mou－－kap i 上有話講 e5 厝邊。我去chhoe7--i e5 時，tu2 ui3 海岸khioh 柴a2 tng2--來，看著i chiah 知 庄kha 人ma7 真毒，gau5 keng-the2--人，明明是無五尺koan5 e5 cha-pou 人，叫i lo3 -kha，che m7 是phi3-siuN3？I e5 漢名叫「林烏毛」，kap 番婆in 翁kang7 thiau7-a2 內，隔兩代e5 叔伯兄弟，歲頭差不多六十外，ma7 可能四、五十；討海人臭老，年歲chat khah be7 準。Lo3-kha-a2 講話無頭無尾，我若照i 講--e5 轉hou7 你聽，你tiaN7-tioh8  sa 無niau-a2-bng5，kap 案情無ti7-tai7--e5 我就lang3--過。番婆e5 ta-koaN、翁婿、 kap 後生long2 單傳，Lo3-kha-ou-mou in a 公kap 番婆in ta-koaN e5 老pe7 是兄弟a2。三代long2 死ti7 海--ni，番婆m7 是討海底--e5 驚海，會淹死ti7 海--e5 long2 是 siuN 過靠勢e5 食海人，oa2 海食海hou7 海食，che 是一定e5 理由，就是an2-ni，i 敢 講番婆m7 是意外海難死--e5;話講倒tng2--來，老cha-bou2 孤家a2 kap 人無冤無仇，i 做人che7 人o-lo2 罕人嫌，應該be7 kap 人有siaN2 soa-sap，na2 有人會害死i，實在是 千(sian)想都想long2 無。林烏毛講番婆自死kiaN2 了後，tak8 禮拜日long2 透早就行去 二林基督長老教會做禮拜，庄--ni long2 是giah8 香(hiuN)--e5，kap i 無siaN2 話講， 對i e5 生活狀況ma7 m7 是真了解。
我ka7 林烏毛所講e5 資料整理--一下，有koa2  重點：第一、林巫番婆m7 是無tu2 好跋落海死--e5。第二、番婆kap 庄--ni e5 無siaN2 結怨e5 可能，應該m7 是仇殺。第三 、死者生活有庄內人m7 知e5 一面－－信基督教，tak8 禮拜去二林。我向頂司孫巡佐報告，講想beh 去二林教會做調查。巡佐koh ka7 我『媽你個屄』用in 外省e5 phaiN2 聽話 chhoh-kan3-kiau7，講死都死--a，埋掉就好結案，我無事chhoe7 事，也be7 加發月給， chhap-chhap hiah che7 beh chhong3 siaN2。我是菜鳥a2，m7 敢應話，心肝內是真反感 ，做警察就是ai3 查命案，若無，食月給食死米，就是做米蟲。我ka7 幼氣講想beh ka- ti7 去二林調查，i ma7 對代所長e5『摸魚』不滿，答應beh ka7 我tau3 掩kham3。
 我騎鐵馬去二林，先去教會chhoe7 牧師，tu2 好無ti7--le，講去彰化開中會，一個 執事接待--我，chiah 知in e5 信徒林巫番婆「上帝恩召」去--a，報我去chhoe7 一個洪 長老，講是kap 番婆khah 有話講--e5。洪長老是六十歲hit kha-tah8-a2 e5 cha-pou 人 ，khah 早ti7 公所食thau-lou7，退休幾na7 冬--a，i 講番婆自死翁死kiaN2 了後，kui 心信主，算真虔誠。番婆有一個願，想beh 去聖地朝聖遊覽，有人deh 招團，費用真koan5 ，i 一世人ma7 儉無夠額，有一pai2，聽人講台南中會有信徒買愛國獎券tioh8 著第一特 獎二十萬，去「耶路撒冷」朝聖。番婆tak8 期就long2 買兩張，一張五khou，一個月開 三期，long2 總ai3 khai 三十khou。番婆m7 bat 字，ma7 無報紙thang 對獎，long2 是 洪長老ka7 i 對獎--e5，m7-koh 罕得對--著，上che7 tioh8 過兩百--e5。有一pai2 i 來 做禮拜，be7 記得chah 買獎券e5 錢，身軀chiah 十元(gun5)nia5，就ka7 洪長老換做兩 張五khou e5 銀票，一張beh 奉獻，一張禮拜soah beh 買獎券用，普通時i long2 買兩 張，講加一個機會，siuN che7 張傷本，i 負擔be7 起。我問洪長老，kam2 tak8 pai2 long2 是i 替番婆對獎--e5，若開獎e5 時離禮拜日siuN 久beh an2-choaN2？洪--先生講 有時也會拜託去Thap-a2 寄藥包a2 e5 牛a2 頭替i 對。Beh 走hit 時，洪長老講這期是 四工前開獎--e5，番婆ma7 有買兩張獎券。
我沿路騎--tng2 來，感覺有koa2  想法，可能林巫番婆e5 死kap 教會iah 是獎券有牽 連，若無，就chhoe7 無別項原因--a。幼氣聽我講了，ma7 認同我e5 意見，i 講先chhoe7 看獎券有ti7--le 無。死體我有檢查--過，無hit 類e5 紙，準tam5--去ma7 ai3 有紙糊。 Goan2 兩個去番婆in tau chhiau-chhoe7，厝內真簡單，桌頂有chhai7 耶穌e5 相，壁邊兼拜矸a2，hit 時我ma7 m7 知siaN2 意思，尾--a chiah 知he 是平埔deh 拜祖，拜耶穌 kap 拜矸a2 祖m7 知有teng-taN5--無？屜a2 內有幾本冊，long2 是A.B.C hit 款豆菜芽 a2 字，我講想be7 到in tau 有外國文e5 冊，kam2 是番婆in 厝行船有去外國，bat he A-tok-a2 字。幼氣講he 是白話字e5 聖經kap 聖詩，笑我song5。講na2 講，幼氣hiong5 -hiong5 hoah 講：
「Chhoe7--著a，kui 屜long2 獎券！」 
差不多百外張獎券khng3 ti7 神明櫥a2 屜，goan2 兩個chim-chiok chhoe7，無看著tu2 開獎hit 期--e5。幼氣koh 入去房間chhiau，ti7 眠床頭竹a2 枕頭下chhoe7 著兩張 獎券，是hit 期--e5 無m7 tioh8，兩張一聯kang7 號--e5。我ka7 獎券chah tng2 來分駐 所對四工前e5 新聞，hit 個號碼無開，kong3-ku。我kap 幼氣研究一khun3，獎券無問題 ，這條線be7 通。巡佐來上班，問講林巫番婆e5 死體hoat8-loh8 好--未，我應講chhoe7 無直接e5 親人，kan-taN 一戶林烏毛kap i 有kang7 公族e5 關係，順續ka7 戶口資料掀 hou7 頂司看，i 看--一下講：『管他鳥毛、雞巴毛，明天叫他買棺柴葬了！』
這日下班，幼氣請我去in tau 食飯，in pe7 母怨i 講beh 請新來e5 大人食飯也無先 講，厝--ni 無買鹹。我講臨時臨iau7 來chak-cho7，有影是「來無tiuN-ti5」，m7 thang 添in 麻煩。幼氣in a 母liah8 我金金相，be7 輸teh 看kiaN2 婿an2-ni。幼氣in a-pa 一直o-lo2 我做巡查大人be7 格氣口，kap i khah 早所看--著e5 long2 無相像。食飽koh 鼓舞幼氣chhoa7  我去附近e5 溪a2 邊散步。我食到二十外歲，頭pai2 kap cha-bou2-gin2 -a2 行相oa2 講話，有小可a2 緊張tam7-poh8-a2心肝頭甜甜，增差goan2 講--e5 是案情 m7 是愛情。Goan2 決定若koh 想無，就照巡佐e5 命令結案。幼氣叫我ka7 鞋褪--落來， kha 伸落去溪a2 內，koaN5 天sng2 冷水，頭殼khah 清醒。我koh 自頭到尾ka7 所知--e5 講一遍，幼氣聽gah 耳a2 覆覆(phak)，講到去chhoe7 洪長老e5 經過，幼氣大聲講： 「我想--著a！」
    【幼氣小姐是想著siaN2-mih，Mystery，請看後期an2-choaN2 破案】

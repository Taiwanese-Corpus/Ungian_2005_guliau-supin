海口故鄉
－－返鄉記事（一）
Babuja A.Sidaia
駛過豐原、台中、彰化段，車就khah 少--a，吐一個大氣，想beh 催緊，看反超速表，196 koh 有藏一台hip 相機，小忍--一下，橫直我ma7 無teh 趕緊siaN2，kan-taN 心情be7 平靜，窗a2 門外口，高速公路邊e5 光景單調、無味，hou7 人giong7-beh 睏--去，ka-chai3，211 公里e5 路誌到位，pan 正oat e5 方向燈，切入出口，離開交流道，ng3溪湖駛，thau2 開安全帶，摸著一te3 Tape long--入去，是文夏e5 演歌。
溪湖接著「台19」號線，向南，路樹是鳳凰木，入秋--a，iau2 有花紅ki3-ki3，熱--人e5 時，kui-phian3 紅透天。文夏leh 唱「紅kap 烏e5 Blues」，台語歌詞是ui3 日文翻--e5，意境真合我這時e5 心情，文夏e5 詞有e5 真白話，有e5 thap siuN che7 華語詞，這te3 歌就是an2-ni：
失去了一切希望
沉淪ti7 醉坑
隻隻e5 娑婆人影
滾滾求何事
賭酒e5 酒場內
心神也phah 碎
這處choaN2 好toa3
這處choaN2 好toa3
Ah……無情e5 i

紅烏e5 花衫色裙
輾轉無hioh睏
Night Club 內
m7 知天beh 光
妖豔酒女kam2 是
妖精e5 化身
暗鬱e5 心內
暗鬱e5 心內
Ah……又teh 蠢動

月娘也想beh hioh睏
消失ti7 雲內
Oa2 ti7 窗邊看--出去
總是烏暗天
無力醉倒椅頂
半睏半啼哭
流--落e5 目屎
流--落e5 目屎
Ah……無人知影
過自強大橋，車少、路直koh 闊，tak8-e5 long2 piaN3 chiok hiong5，紅kap 烏e5花a2 裙一直ti7 頭殼內溢來溢去，紅kap 烏，流浪kap 故鄉，海口，烏色e5 土地、烏烏暗暗e5 故鄉；紅紅e5 燈火，Ne-ong 閃sih，奢華(chhia-hoa)e5 城市，流浪者失落e5 夢。我是流浪e5 雲，hou7 風泳kap ka-ti7 sak 來sak 去。
過二崙，beh 到崙背，有一條路，往橋a2 頭，路箭講是beh 去「六輕」e5 路，入路頭無joa7  久，地名寫「打牛lan7」，漢字寫三點水koh tau3 一個「南」。宋澤萊e5 小說用chia 做背景，i 本名廖偉峻，二崙人，chia kam2 是i e5 故鄉？Koh 過是水尾下街a2，我所熟sai7 e5 520 事件邱鴻泳就toa3  ti7 chia，i 是真正e5 農民，田就ti7 beh 到水尾e5 大路邊，車chhah--le，就看著i leh ia7 肥料；一khou 曝gah 烏ma3-ma3，氣味愈來愈chan2。
水尾這款名真普遍，台灣叫水尾--e5 kap「竹圍a2」、「橋a2 頭」piN5-che7。庄尾接著舊庄，我知前衛出版社e5 林文欽是chia e5 人，m7-koh i 罕得tng2--來。續--落去是「豐榮」，古早叫「Bajikan」。我讀國小三年e5 時，有一個新轉學--來e5 同學，老師問i ui3 toh 位tng2--來e5，i 講「Bajikan」，老師講be7-sai2 講『方言』。I 想想--le講『貓兒干』，日後goan2 就long2 叫i『貓兒干』，koh ka7『干』念做『幹』。
到橋a2 頭，是麥寮鄉--e5。我有一個toa3  chia e5 朋友，有一kai2，想beh kap 人選舉，問我意見。我講「be7 liau5」就「mai3 liau5」，kap麥寮e5 台語音、 華語音tu2好接近。Ti7 chia 接著「台17」，就是「西濱公路」，ng3 北是彰化大城、鹿港，向南是崙豐、五條港，一直到東石、布袋港、台南沿海。一般leh 講e5「海口」，是台灣中部沿海，若專有地名e5「海口」是講雲林麥寮、台西、四湖一帶，我e5 故鄉「崙豐」古早叫「崙a2 頂」，台西鄉--e5，算標準e5「海口」。「台17」ui3 chia 起，進入海口地段，我烏烏phu2-phu2 e5 故鄉，海口e5 氣味long2 toe3 海風e5 鹹味流--入來。「風」這個詞，goan2 海口人koh 保持白話音講「hoang」。
Goan2 海口e5 腔口真特別，屬「漳腔」結合海口e5 地理環境，第二聲高降調e5 變調，通常是變第一聲高緩調，goan2 變做中升調，na2 第六調e5 發音。第七聲平緩調，goan2 chia e5 發音是接近第三聲e5 ke7 降調，開「會」，goan2 講na2 像開「貨」。第五聲ke7 升調e5 變調，強勢腔是變第七調，goan2 chia 變近第三調。海口人講話腔口kap 外地無kang7，hou7 少年時e5 我真自卑，kap 人講話m7 敢講台語，便開嘴就hou7 人笑song5。
今a2 日kiam2-chhai2 m7 是浪子返鄉e5 好日子，自麥寮起到崙a2 頂，路邊真che7人搭布篷做喪事，我今a2 日tng2--來，少年時代死--a，漂流e5 心也死--a，早時滿腹e5抱負ma7 m7 知tioh8 iah m7-tioh8。總--是，我決定beh koh 學習做一個海口人。
台灣海口有特別e5 景緻，樹a2 ai3 m7 驚鹹鹹海風e5「lou7-moa5-hong5-a2」，漢字寫做「木麻黃」，kap 粿葉樹這類e5 chiah 會活，人經過海風khau 洗，san3-chhiah e5土地ti7 面--e5 留落印記，老歲a2 人e5 面皺皺(jiau5)，親像leh 講phaiN2 環境beh 生存tioh8-ai3 付出siaN2-mih 代價。
這時e5 海口kap 古早有che7-che7 e5 變化，上基本--e5，海岸線伸--出去，海埔地增加真che7，變做塭a2，這時放飼hun2-gio5-a2 kap moa5-sat-bak8-a2 khah che7。古早時，che long2 是海，人kap 海爭土地，oa2 海食海，海食人，kui 個討海人e5 生活文化本底是起造ti7 這款生態關係，養殖業改變大自然e5 規則。Gin2-a2 時代，大人an2-ni教示：
海是性命e5 源頭，也是性命e5 歸宿；海族e5 kiaN2 孫，ui3 深到淺，有無kang7款e5 生活場，水e5 深淺、溫度、鹹度、水流、水文long2 決定性命生存e5 條件，in e5性命ui3 chia 起，ti7 chia 煞，ma7 生thoaN3 後代，沿續kang7 款e5 運命。人就oa2靠chia-e5 水族過日，kho2 流e5 時，船a2 出帆，日頭暗，海水lam7 流，船a2 to3--來。親像「流浪之歌」講--e5:船也beh 回to3--來，日落黃昏時。一工e5 艱苦換一船e5魚、蝦。一年一世人long2 ti7 海場chhia 拚，換性命一代koh 一代e5 沿續。
天色暗暗、phu2-phu2。漂流e5 日子內底，若想著故鄉海口，long2 是海「hoang」、eng-ia，風飛沙ka7 kui 個庄頭、kui 個海岸線kham3 天kham3 地，暗、phu2，就是我印象內故鄉e5 一切。細漢時，老一輩tiaN7-tiaN7 ka7 goan2 講海e5 tai7-chi3，教an2-choaN2 看天氣、起風起泳、看水文liah8 魚。In e5 口氣驕傲koh 悲傷，講海joa7  好tu2 joa7  好，m7-koh 到尾long2 叫goan2 ai3 認真讀冊，後pai2 大漢thang 離開海口，去外地做有lou7-iong7 e5 人。我ti7 崙豐國小beh 畢業hit 年，老師問tak8-e5 畢業後想beh 留ti7 故鄉--e5 giah8 手，kan-taN 一個nia5，老師koh 問i na2 會無想beh 出外？I 講m7 知，m7-koh i 愛海；Hit 個gian3 頭e5 學生就是我。結局，我頭一個離開海口。這時想--起來，有真複雜e5 感情。
自國小了離開故鄉，也二十幾年，台中、台北、米國、Europe，人稱呼我是「畫家」，也有人講我是「詩人」。我無法tou7 ka7 故鄉e5 人講「畫家、詩人」是siaN2-mih，靠siaN2-mih 收入生活。我tng2--來a！一台Note Book e5 電腦、一疊畫布，koh 有siaN2-mih？生份，對故鄉生疏e5 感情。返鄉e5 路頭，風--ni kang7 款有eng-ia、雲kang7 款暗淡，我就是感覺生疏，車khah che7，大路邊粉紅a2 色Ne-ong e5「茶藝館」、K.T.V.，iah 是往「六輕」e5 路箭kap 一落一落新起e5 販厝、大樓，我m7 知beh an2-choaN2 解說這種生份？我想beh 用彩色e5 畫筆ka7 i 表現--出來，畫是烏白--e5，我e5 感情是彩色--e5。
厝後一條透去海埔e5 路a2，是我細漢捷行--e5，兩peng5 雜草kang7 款真om7，khah koan5--e5 是粿葉樹，矮--e5 是菅蓁kap 牧草，久無雨水清洗，ma7 long2 eng 一沿塗沙。早時e5 路a2，這chun7 都也khong7 紅毛塗，我看thang3 過打馬膠，想beh chhoe7 早前路中央e5 牛車路溝。
赤牛a2 掛lin-long-a2，響起gin2-a2 時e5 夢，車一載番藷beh 去西螺。A 母講番藷賣了，beh ka7 我買一軀太子long2 e5 學生服，thang hou7 我穿去參加畫圖比賽。A 彩坐goan2 e5 牛車beh 去hou7 人糊kha，i e5 kha kui 年thang3 天long2 生粒a2，hou5蠅若o5-a2 殼chhoe7 無物thang 嘗(tam)，就會toa3  i kha 邊iaN7-iaN7 飛。I kap 我讀kang7 班，同學嫌i kha 臭，koh tiaN7-tiaN7 流鼻流鼻，無人beh chhap--i，i koh 特別愛toe3 路，我若giah8 竹篙kou7 打馬膠beh 去liah8 am-pou-chhe5(蟬），i 就khok8-khok8-toe3，ka7 趕，i 就離khah 遠--le，等無人注意，就koh 行oa2--來。A 明in 講A 彩leh 愛--我，chiah 會toe3 前toe3 後、toe3 出toe3 入。見看著i，我long2 頭一個ka7 趕，khah be7 hou7 人誤會我kap  i真正有siaN2 關係。想be7 到，i 是我返鄉tng7--著e5 頭一個同學。
海邊景緻單調，kan-taN beh 暗a2 時天邊e5 紅霞(he5)有koa2  變化，第二工e-pou，我駛車載畫架去po3 岸頂，想講幾個月無畫--a，beh ka7 o5 架、海泳、紅霞kap 我返鄉e5 心情畫--起來。Tu2 到位，就看著一個cha-bou2 坐ti7 hia，是我m7-bat 看--過e5外地人，我ka7 tam3 一下頭，就phah 開畫架。我先起圖樣構想，專心ti7 紅霞色緻e5 變化，m7 知tang 時，有歌聲傳--來，ka7 黃昏e5 海邊加一koa2  配色，親像暗烏e5 海面溶入紅--e5。我也na2 畫na2 哼，是「紅kap 烏e5 Blues」，無joa7  久，歌聲也toe3 我唱kang7 調，chim-chiok 聽，是日語e5 歌詞，giah8 頭一看，hit 個cha-bou2 人na2 唱na2 行oa2--來，黃昏po3 岸頂e5 身影，真sui2，真配景，我一時想beh ka7 畫--落來。
「Mai3 koh 趕--我！」I an2-ni 講。
A 彩？我chim-chiok 相i e5 面，iau2 是生份。
「你是A 彩？」
「我甘願你ka7 我當做是生份人。」I 面--e5 有一絲笑容，眼神是哀愁。
我一時m7 知beh 講siaN2，gang7 ti7 hia，chhoe7 無流鼻A 彩e5 影跡。
I koh 唱hit te3「紅kap 烏e5 Blues」，日語發音標準，歌聲在、清氣，Phu-rouhe5 水準。
Ka7 我e5 車chhah ti7 岸邊，坐i e5 車做夥去北港。車窗外暗暗，有時有Ne-ong閃sih，goan2 long2 tiam7 靜，聽「Frank 永井(naga-i)」用ke7 音唱歌，輕快e5 歌聲唱講i e5 孤單「Sayounara，Sayounara，Oure wa sabisin da」。日語我聽無真有，就toe3 音樂唱台語版e5「再會夜都市」。A 彩oat8 頭liah8 我笑--一下，koh 專心駛車。Ti7 i e5 身上chhoe7 無一sut-a2 熟sai7 e5 感覺，m7 知i kha 頂e5 粒a2 好--去be7？看穿chhah 是都市化koh 帶tam7-poh8-a2 日本味，我想i ti7 日本toa3  過一段日子，koh  chhun--e5 我就m7 知--a。孤單、生份人，我m7 知是講我iah 是i，海口故鄉，熟sai7 e5 所在，na2 會變gah  hiah-ni7 生疏？一首詩講「離開故鄉愈遠愈熟sai7...…，故鄉是出外人e5 故鄉」，我m7知beh 準做siaN2-mih。A 彩--le？我一時對i e5 故事真好玄，海口gin2-a2 e5 流浪，男kap 女--e5 有siaN2 無kang7？
Hit 暗，我kap i ti7 一間餐廳食飯，koh chah 酒去一間旅社lim，我有koa2  醉醉，頭殼內long2 是gin2-a2 時代e5 記智。Gong5-gong5 聽A 彩講i e5 故事。
「Lan2 long2 知『醜小鴨』kap 天鵝e5 故事，我是hit 隻鴨bi-a2，自細漢就生做bai2，無人緣，同學無人beh chhap--我。」I ka7 我gin5--一下。
國小畢業了後，i 留ti7 海口，ka7 厝--ni tau3 插o5-a2、做海口人e5 khang-khoe3，看gin2-a2 伴一個一個離開，憂愁koh 安心，ti7 i e5 生活內，免koh hong5 嫌、hou7人笑、hou7 人趕，kui 工包gah 密chiuh-chiuh 去海--ni，渡年渡月。
「尾--a le？」我真想beh 知i e5 變化。
「尾手就結婚--a，嫁五條港hit 個金成--a。」
我bat，i 讀國校加goan2 三屆，ti7 學校真phaiN2。
「結婚年半，金成就死--a，lim 酒醉騎車跋落去海--ni。」I ka2-na2 teh 講別人e5 tai7-chi3，聲音平順。
金成in tau e5 人講i 命siuN ngi7，金成be7 堪--得，chiah 會死，趕i tng2 去後頭厝。一個cha-bou2-gin2-a2 嫁年外，死翁，koh hou7 人趕--tng2 來，會sai2 講真phaiN2 聽，i 也m7 敢tng2 去外家，就ka-ti7 走去都市，先去台中，工廠做工，尾--a  koh hou7 人紹介去高雄加工區，過兩年烏天暗地e5 女工生活。
A 彩e5 故事真長、真複雜，我無法tou7 記siuN chim-chiok，總--是，i 愛唱歌，去訓練班學唱歌，ti7 高雄e5 歌廳唱幾na7 年，無siaN2 人bat--i，有一pai2，朋友招i 去日本發展，想想--le，台灣無siaN2 thang 留戀，就kap 一間公司簽約，去東京表演。無知名度e5 歌者，ti7 歌廳跳舞，穿真少e5 衫a2 褲唱歌，人客是用看--e5，m7 是用聽--e5。生活條件真bai2，i 是海口gin2-a2，也慣si3 phaiN2 環境，無siaN2 thang 怨嘆。
算--起來，i 離開海口都也十外年，身軀美容手術--過，tng2 來幾na7 kai2，無去chhoe7 厝--ni e5 人，也無人知影i tng2--來，kap 我比--起來，i koh-khah 是生份人。我問i na2 會beh tng2--來，海口有siaN2 thang 留戀？講實--e5，i ka-ti7 ma7 m7知，見若心情ut-chut e5 時，真自然就會車駛ui3 海口來，tng2 來海口了後，koh-khah  ut-chut，行ti7 孤單無人e5海岸，親像異鄉，淋ウ ゆ(sabisi-i)。
我真正醉--a，幾na7 年m7-bat an2-ni 醉--過，ti7 北港一間生份e5 房間內，心肝頭long2 是kho2 流kap lam7 流e5 海泳，有時也會聽著am-pou-chhe5 hau2。「拜託，我ma7 beh 去！」「你mai3 hiah 愛toe3 路--la！愛哭koh 愛toe3 路！」Hit 個流鼻cha-bou2-gin2-a2 就ti7 我身軀邊，hit 隻bai2-lau5 e5 鴨bi-a2。
翻tng2 工，i 載我去海岸邊，就oat8 頭走--a。我駛ka-ti7 e5 車tng2--去，厝--ni問我cha 暝去toh，我講kap 朋友出--去，in 就無koh 問--落去。我去chhoe7 A 彩in tau，ti7 門口庭tu2 著in 老pe7。一個面烏烏，chhit-tho5 款--e5，騎機車經過，ka7 a 伯招呼。I 無chhap 對方，招我入去坐泡茶。講一koa2  討海話kap khah 早gin2-a2 時代e5  tai7-chi3。
我一直m7 敢講起cha-hng kap A 彩見面e5 tai7-chi3，in 老pe7 也long2 無講著i。
Beh 出門e5 時，in 老母入--來，叫我中晝hou7 in 請，in tau 做忌。
我問講：「SiaN2 人今a2 日做忌？」
「M7 是今a2 日，是cha-hng，」A 姆an2-ni 應--我：「Cha-hng 無eng5，boe7 記得拜。國校kap 你讀kang7 班hit 個A 彩--la！」
「A 彩？做忌？」我是m7 是聽m7 tioh8。
「十年--a，時間leh 過真緊。」A 伯講：「你m7 知A 彩跳海e5 tai7-chi3？」
A 彩in 老pe7 講cha-bou2-kiaN2 嫁去五條港，kiaN2 婿金成--a phaiN2-kiaN2 浪蕩，tiaN7-tiaN7 phah A 彩，有一kai2，A 彩有身，phah 一下soah 漏胎，自an2-ni be7生。金成嫌i be7 生，外口結hoe2-ki3，beh 娶入門做細姨，趕A 彩出--去。A 彩去海邊哭一暝，翻tng2 工死體就浮ti7 近海。
「金成--a le？」我想beh 問hou7 真。
「Tu2-chiah 騎Outoubai 過hit 個就是！」
我m7 知發生siaN2-mih tai7-chi3，koh m7 敢講，beh 暗a2 時koh 去海岸邊，畫布頂khah an2-choaN2 畫，都是行ti7 kui 排無人e5 海岸，A 彩孤單e5 身影，頭殼內long2是Frank 永井e5 聲，有時是「再會夜都市」，有時是「紅kap 烏e5 Blues」。
Ti7 海口，我toa3  幾個月，無畫gah 一張故鄉e5 圖，畫布頂kan-taN 紅kap 烏e5 底色。紅--e5 m7 是紅霞，是我虛華e5 心情；烏--e5 m7 是海水kap 烏雲，是A 彩哀愁e5 眼神。我m7 知會koh ti7 故鄉toa3  joa7  久，大概ai3 chhoe7  著hit 個gin2-a2 時代流鼻e5 A 彩，講我想beh kap i tau3-tin7 去黏am-pou-chhe5。


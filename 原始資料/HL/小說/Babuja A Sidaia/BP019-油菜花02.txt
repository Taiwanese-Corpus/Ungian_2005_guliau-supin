油菜花  (中pha)
Babuja A.Sidaia
行到goan2 tau 門口庭尾，我ka7 手kiu--tng2 來，無講話。I ma7 tiam7-tiam7 khia7 ti7 hia，si3-koe3 暗so-so，看be7 著i 面 e5 表情，我知影i teh 看--我， 我感受著1 tin7 燒空氣逼oa2--來，ka7 我包tiau5--le。我ka7 頭giah8 koan5，面 ng3  i，目chiu kheh--起來，隨就感覺i  aN3--落來；我真自然用舌na3--1 下嘴唇， m7-koh i kan-taN koh ka7 我攬--1 下，ti7 我e5 頭殼額chim 1 下，就離開--去a。
一般人若聽著庄kha cha-bou2-gin2-a2，隨就想著溫順、pi3-su3、單純、好拐騙 e5 款，我bat ka-ti7 chim-chiok 想--過，我kam2 也是an2-ni？讀高中chin3 前，我 m7-bat 離開庄kha，tak8 工過kang7 款e5 日子，田--ni 種--e5 會tang3 換，有時播 稻a2，有時種亞麻(a-moa5)、插甘蔗、ia7 油菜籽，我親像hou7 人無tiuN-ti5 ia7 ti7 chia e5 菜籽，就種ti7 chia，釘根、健(kiaN7)叢、開花、ta-lian、老死。油菜花tng 黃tng 豔e5 時，會有蜂、蝶a2 來採蜜iaN7-iaN7 飛；in kan-taN beh 愛花粉去做糖 做蜜，等花蕊結籽，in 就飛去別位，油菜be7-tang3 toe3 leh 徙叢，1 世人釘ti7 hia 到死。Babuja hou7--我e5 1 te3 錄音帶，內底有1 te3 歌，是1 個叫陳豐惠--e5 唱-- e5，歌名是「少女春望」：

春天e5花hiah-ni7 清phang
甘願做蜂守(chiu2)ti7花叢
採你e5花粉 糖甜蜜甘
春天是lan2 e5 夢

春天e5 蝶a2 戲弄花叢
無誠無意 mai3 ka7 gun2弄
Gun2 tng 青春 m7 知半項
春天是gun2 e5夢

春天e5 風 請你小等
Gun2 有心事 beh ka7 你講
將gun2 e5 花粉 寄望春風
春天 gun2 e5 希望

我bat 考tiau5 大學，a-pa m7 hou7 我去註冊，講厝--ni 無hit 款eng5 錢，若考著師範大學，聽人講免學費koh 有所費thang 領，就bong2 讀。Ah 無，tioh8 khai hiah che7 錢，koh cha-bou2-gin2-a2 人ka-ti7 去台北toa3，緊早慢會hou7 人拐--去。我kou-chiaN5 a 母tau3 苦勸 a-pa，i  soah 講：
「Cha-bou2-gin2-a2 人油菜籽a2 命，ai3 khah 認份--le，有thang 讀gah 高中卒業就ai3 偷笑--a，讀khah koan5 e5 冊無效，目頭koan5，oh chhoe7 對象，be7 安份toa3  庄kha。」
慕莉去台北草山讀台灣神學院，我就孤單留ti7 厝--ni，過半年，附近e5 原斗國校欠1 個代課老師，我去教，na2 leh 騙gin2-a2 e5 khang-khoe3。第2 冬，有1 個ui3 師院tu2 卒業e5 新老師來，高雄人，下課e5 時間真愛phah 球、運動，有1 個禮拜，輪我值日，看著i ka-ti7 teh phah Phin-phong(Table Tennis)，我就kap i phah。我庄kha人，運動神經khah 發達，讀高中e5 時，體育成績be7 bai2。Goan2 兩人實力相當，不止a2 有拚，了後，i tiaN7-tiaN7 招--我，有時phah 兩人半場e5 籃球。I koh ka7 排球網a2 放ke7，準Tennis 場，教我phah。無joa7  久，同事soah 風聲講：
「莊韻kap 蕭福讚老師leh 戀愛！」
我m7 是在額--e5，同事就long2 叫我「莊韻」iah 是「A 韻」，chhun--e5 long2 互相稱呼「siaN2-mih 老師」。庄kha 所在kau7 eng5 話，隨在人去講，我無hiah 大心命去poe2 會。
1 個koaN5--人e5 禮拜e-pou，慕莉來chhoe7--我，招我去國小蕭老師hia。蕭福讚 是牧師kiaN2，來原斗了後，若放假無tng2 去高雄，就去原斗教會做禮拜，kap 慕莉有熟sai7，in long2 是教會詩班--e5。教會e5 葉牧師講聖誕節beh 對外做表演，有排戲kap 唱歌，為beh hou7 庄kha e5 未信者肯來tau3 鬧熱，ng3 望盡量khah 民間通俗化--le。早前教會l？ng 演聖經e5 故事kap 唱聖詩，外口人khou khah be7 oa2--來。慕莉in a 公陳榮長老bat 讀過1 個劇本，是旗後教會趙振貳e5 牧師娘梁美觀編--e5，真心適e5 故事，大概是an2-ni：
有1 間歷史久長e5 教會，ti7 iap-thiap e5 庄kha 所在，信徒少，教會san3，厝破au3 破au3，無錢thang 整(chiaN2)。教會邊toa3  1 個a 伯，kui 年thang3 天靠1 隻牛ka7 人犁田過日，舊年，i e5 牛兄食老壽命該終，soah 失去活命e5 oa2 靠。有1 個 chai2 起，a 伯入來參加主日禮拜。牧師真歡喜，1 世人做厝邊e5 a 伯，頭pai2 來教會，che kiam2 m7 是上帝e5 大權能，Ha-li-lu-iah！會後，牧師去kap a 伯交陪，a 伯 beh ka7 牧師討水牛，i 講：
「Lin2 che m7 是講有水牛beh hou7--人？我m7 是貪心e5 人，若m7 是我e5 牛死--去，日子phaiN2 渡，ma7 be7 beh 入來lo-so……」
Tang-si5-a2 教會外口壁頂有用油漆寫「信耶穌得永生」，年久lak 漆，「永生」變 「水牛」。牧師ka7 a 伯解說了後，對方講：
「Ka-chai3，tu2-chiah 有人theh8 1 kha 烏袋a2 beh hou7 人摸彩，我手伸--入去，摸著1 張百票，iau2 算趁有工錢，khah be7 soe！」
A 榮長老講i khah 早iau2 未信主e5 時，對教會ma7 無趣味，有1 pai2 leh 作sit e5 時，聽著遠遠鐘聲流--來，心情感應，走來教會，tng7 著in 丈人公紀滴水長老，長老無ka7 i 傳道理，kan-taN 關心i e5 種作(cheng3-choh)收成kap 日常生活，就an2-ni i chiah 有福氣認bat 上帝。慕莉in a 公e5 見解是「用關懷做出發點，達到傳福音e5 目的」，i ka7 劇本後半段做修改：
第2 禮拜，牧師講隔壁a 伯e5 tai7-chi3，講古早有1 個走運動會--e5，bat 發起1 人捐1 khou 買飛機救國家，lan2 教會ma7 會sai2 發起khioh 錢liah8 1 隻牛hou7 a 伯 e5 運動，無論a 伯後pai2 有beh 來親近教會iah 無，總--是，khia7 ti7 疼lan2 e5 厝邊e5 心情，親像埔里謝緯記念營地賴貫一牧師leh 做1 個「疼厝邊」e5 運動an2-ni。戲 e5 結局，a 伯到死iau2 是無來做禮拜，m7-koh in 後生走來chhoe7 牧師講in a-pa 交帶，希望牧師去kap 和尚、道士tau3-tin7 ka7 i 念經超渡？&％@#。
戲內面有需要插幾te3 歌，無愛教會e5 歌，beh 唱庄kha 人愛聽e5 台語流行歌a2， in 對這款歌無研究，請我替in 唱。我參考劇情了後，建議「田庄兄哥」kap「黃昏嶺」。慕莉教蕭老師唱「田庄兄哥」，我唱「黃昏嶺」。A-pa kap a 兄知影我beh 去教會 e5 活動(hoat8-tong7)唱歌，擋我be7-sai2 去，in 講我會去hou7 人拐去拜耶穌，an2-ni 就是「背祖」、「背教」，真嚴重。無法tou7，我換教慕莉唱「黃昏嶺」。
Koh 來幾na7 禮拜，放學後long2 無看著蕭老師，我想i 是無eng5 leh 認真排戲、練歌。學校koh 傳講：
「蕭福讚老師kap 陳慕莉leh 戀愛，莊韻hou7 人放sat--a。」
我確實對蕭老師有愛慕，ti7 庄kha 所在，作sit 人long2 烏ta-san2 烏ta-san2、1 khou gian3-gian3，我自細漢就long2 真熟sai7，oh 有感情，1 個庄kha 姑娘，無機會揀選。慕莉面圓圓，目眉幼秀，ka2-na2 1 排觀音竹a2，竹下e5 目chiu be7 輸清氣e5溪水，烏仁反藍，有時會有日光照射，長長e5 目chiu 毛na2 驚phaiN2-se3 e5 草a2，合--起來e5 時koh khah 溫純，嘴phoe2 有酒窟a2，愛笑神；我是i e5 好朋友，m7-koh，有時chun7-a2 ti7 我e5 感覺內，i na2 是我e5 愛人。我對鏡，ka-ti7 看真久，頭鬃紅毛紅毛koh 少，目眉siuN 野，目chiu 大蕊m7-koh 無teng5-sun5，鼻a2 無夠tok，1 個面憂憂，我若是cha-pou 人，我ma7 beh 揀慕莉，聽著in 兩個leh 戀愛，心肝酸酸，kan-taN 欣羨，無siaN2 怨妒。Ma7 無siaN2 thang 怨妒，蕭老師chiah 1 年就調tng2 去高雄--a，我m7-bat 確實問過慕莉in 2 人e5 tai7-chi3。
對Babuja 這個人，我實在iau2 真生分，kan-taN 知影i 去過真che7 所在，讀i 寫 ti7 台文BONG 報e5 小說，ka7 我心內智識e5 窗a2 門開--開，自來我m7-bat 想過台灣人e5 生活歷史kap 悲情e5 運命，ma7 m7 知世間人有為公眾利益beh 犧牲個人e5 生活享受kap 前途--e5，這時，我ka2-na2 khah 知政治e5 tai7-chi3--a。應該m7 是我對Babuja joa7  有趣味，是對台灣e5 tai7-chi3 真好玄，我tiaN7-tiaN7 去chhoe7 i 開講，請教 一koa2  tai7-chi3，ma7 借koa2  冊來讀，大部分是前衛出版社kap 台笠--e5。Hit 暗e5 親蜜感，歌聲kap 天星e5 暗暝，一直ti7 我心肝iN2-a2 甜甜，雖bong2 goan2 koh 來 long2 真正經，ma7 無影響我e5 感受。
為beh ka7 油菜花這te3 歌完成，我kap i ti7 油菜花tng 開e5 田--ni 散步，我講油菜花e5 經濟價值，這款菜，枝骨粗koh nge7，be7 食--le，結籽叫「菜籽a2」，是beh khe3 油--e5，菜籽a2 油臭phu2 臭phu2，無像火油（塗豆油）hiah 好味，m7-koh ti7 欠油臊e5 年代，iau2 是台灣人炒菜e5 主要用油，田中央（田中）有真che7 油車專門leh khe3 菜籽a2 油。細號e5 油菜是做菜蔬(se)用--e5，花無hiah sui2。庄kha cha-bou2-gin2-a2 就na2 像油菜花，koh-khah sui2 e5 花都無lou7 用，價值是花lian--去了後，結籽生kiaN2，chiah 有經濟效益。庄kha 人beh 娶bou2，愛娶khah giam2-nge7 會作sit 粗勇gau5 生kiaN2--e5，智識、sui2-bai2 long2 khah 無hiah 要緊。1 蕊青春tng 妖嬌 e5 花，生ti7 iap-thiap e5 庄kha，hit 款心情kam2 是熱心台灣運動e5 人會去關心--e5？
Babuja 聽我講了後，1 khun3 long2 tiam7 靜，目chiu 金金看蝶a2 ti7 油菜花邊飛koan5 飛ke7，goan2 坐ti7 田岸a2，i ka7 我攬oa2--來，先chim 我e5 面，chiah chim 我e5 嘴唇；我m7 知an2-choaN2，期待koh 想beh 拒絕，無tiuN 無ti5 就ka7 嘴開--開，hou7 i e5 舌入--來，我1 chun7 熱溢--起來，ka7 i 攬koh-khah an5，天地teh tng2-seh8，暗暗koh 有光thang3--入來，耳khang 邊ka2-na2 有歌聲，是陳豐惠teh 唱：
「春天e5 蝶a2，戲弄花叢。無誠無意，mai3 ka7 gun2 弄……」
我一時清醒，hiong5-hiong5 ka7 i sak 開，哭講：
「我kan-taN 是油菜花nia5，m7-bian2 你這隻蝶a2 來弄！」
Babuja 目chiu m7 敢看--我，頭le5-le5，無講siaN2-mih。我koh 講：
「我是你詩人e5 戀愛古e5 續集，這pai2 m7 是趁食e5 A 秀，ma7 m7 是記者，是1個無見過世面e5 庄kha 姑娘，an2-ni 你真歡喜hohN？」
Babuja soah 講：「你可能是A-chhun5，A 仁心目中sui2 e5 化身，m7-koh，我確實m7 是對你有正經e5 phah 算，失禮！」
我ka-ti7 na2 行na2 流目屎tng2--去，有聽著Babuja teh 唱：

油菜花，油菜花
青春iaN7-iaN7 飛
開花結籽ta-lian 落地
妖嬌e5 眠夢beh toh chhoe7

1 禮拜，我long2 無去chhoe7 Babuja，a 嫂問我發生siaN2 tai7-chi3，我自頭到尾講hou7 i 聽。Kang7 款是庄kha cha-bou2，a 嫂了解我e5 心情，i 講：
「Iau2 未嫁lin2 a 兄chin3 前，我ti7 台北toa3  工場，本底ma7 無想beh tng2 來庄kha 嫁--人，lin2 a 兄kap a-pa 央美月a2 去goan2 tau 行幾na7 choa7，我心肝內 tun3-teN 真久，庄kha 生活單調、無siaN2-si3，都市hou7 我緊張、驚惶。有時也會心悶翠青e5 草埔kap kui 遍e5 田園，土地e5 塗味會hou7 我安全感，親像lin2 兄哥烏烏 tiau 直e5 笑面……」
A 兄kap a 嫂、A 生in 翁a2-bou2、bat ti7 都市戀愛--過e5 安田伯--a，in kam2 long2 甘願一世人屈ti7 chia？我leh 追求siaN2-mih？1 個人生e5 伴？1 個完滿e5 家庭？免煩惱食穿e5 生活？1 場值得我用性命去配e5 戀愛？我欠缺--e5 是流浪，離開故鄉思念故鄉e5 憂愁、無緣無故孤單e5 目屎；我人生e5 意義beh 去toh chhiau-chhoe7？Babuja 飄浪e5 生活親像詩，結局來bih ti7 庄kha 寫小說，i na2 m7 tng2 去ka-ti7 e5 故鄉？我想kui 暝，一直到雞kak-a2 啼chiah 睏--去。
生活中有時真聖(siaN3)，昨暝chiah 聽a 嫂講著美月a2，beh 暗a2 時就來--a，我 oa2 去beh 聽看i kap a 母teh 會siaN2 朝代(te7)；A 母講cha-bou2-gin2-a2 人be7 sai2 聽。美月a2 in tau 自來是leh ka7 人做hm5 人--e5，i kap a 母chhi-bu2-chhih8-chhuh8 koh 無愛hou7 聽，tia7？-tioh8 是ham7 我有ti7-tai7。我想著雪姆--a 講大khou Choe7--a 叫美月a2 ai3 ka7 我e5 hm5 人禮趁gah tioh8，心情真複雜。
食暗e5 時，a-pa 講有1 個Tng7-poeh-tou2(丈八堵）人，姓涂，ti7 番a2-oat（沙山）leh 開紙廠，事業做真大，iau2 未娶，si3-koe3(世界）leh chhoe7 適當e5 新娘，美月a2 來報，講A 韻若有意向，會sai2 安排sio-siong3--1 下。A-pa 講時代進步--a， si7 大人be7-tang3 替si7 細做主，iau2 是ai3 看我ka-ti7 主意。A 兄講siong3--1 下無敗害，橫直若無我看gah kah 意，無人會得做主。
禮拜日，A 生講無eng5 thang 去補貨，若我beh 替i 去，車beh 借--我。去二林大賣場貨補齊(chiau5)，想講久無去唱片行，就駛去溪a2 下。Tu2 入門，就看著Babuja 屈 ti7 架a2 下leh 看曲盤；這間店iau2-koh 有koa2  古早賣無出--去e5 貨底舊曲盤，我真捷(chiap8)來。頭家看著我，隨講：
「A 韻，真tu2 好，這個人客leh 問台語歌e5 tai7-chi3，我tu2 想beh ka7 講去請教--你。」
「Goan2 有熟sai7--la！」我用冷ki-ki e5 聲an2-ni 應。
頭家目色be7 bai2，知影氣氛怪怪，就無chhap--goan2。
我theh8 1 te3 注文e5 C.D.就離開，車tu2 發，Babuja 出來chah8 ti7 前--a，我講iau2 無想beh tng2--去，i 講beh kap 我去Douraibu(Drive)。
我駛ui3 Ong-keng（王功）去，沿海long2 看著蚵a2 架。Babuja 開始講i 為beh 寫海口故鄉，去雲林台西、麥寮toa3  1 段時間，看著六輕設廠改變住民生活環境kap 價值觀念。I 講hit 個決定beh 選議員--e5 這屆有當選，koh 利用2 派議員e5 衝突，選著副議長，m7-koh 是m7 是會tang3 替地方爭取siaN2-mih，iau2-koh ai3 觀察。我有看報紙，知影hit 個叫做林源泉，人不止a2 少年koh ian-tau5。
經過1 間工廠，Babuja 講hit 間是紙廠，廢水排入海，最近有在地人leh 抗議。我想著hit 個Tng7-poeh-tou2 姓涂--e5，成功e5 事業家，就是靠oe3-soe3 lan2 e5 環境 leh 趁錢--e5。車行ti7 台17，濱海公路，無siaN2 路樹，雲ke7-ke7，天色phu2-phu2，風真thau3。Goan2 坐ti7 岸邊e5 肉粽石頂，海泳退--落去，koh 溢--起來，kap 海 kiN5 e5 沙纏綿，海面真che7 lah-sap 漂流，Bolilong kap Sok-ka 品khah che7。
Babuja ka7 我moa--le，我ka7 i e5 手poe2 去邊--a，心肝有koa2  艱苦，giong7-beh 哭--出來。
「A 韻，失禮--la。」
我無愛應--i。I ma7 soah 無beh chhap--我，做i 唱歌，是「夜霧e5 港口」，kap文夏唱--e5 無相kang7，感情khah 輕，親像leh 吟唱別人e5 鄉愁。我想著「海口故鄉」，i kap「渡邊濱里」ti7 Toukiou e5 Hotel hit 段，面感覺燒--起來。我iau2 m7-bat 經過hit 款tai7-chi3，bat 聽同窗--e5 講--過，有1 個叫做D.H.Lawrence e5 作家寫性愛e5 小說寫gah 真深入，我去買1 本冊「The Fox」，宣傳詞講這本冊「By the author of Lady Chatterley's Lover a hidden masterpiece！the deeply sensual novel of desire」。這本「The Fox」我讀了真心適，用e5 English 真淺，我大部分long2 讀bat，是我頭1 pai2 ka7 外文小說讀kui 本--e5，m7-koh 無siaN2-mih khah 深入e5 性愛，koh 去chhoe7 宣傳詞講e5 hit 本「Lady Chatterley's Lover」，冊店講無hit 本，去中文冊店會tang3 買著中譯本。
Babuja 大概是看我gong7 神gong7 神，問我：
「你teh 想siaN2？」
「我想講，看English leh 講性愛e5 tai7-chi3 be7 ngaih8-gioh8，看中文e5『查泰萊夫人的情人』，寫hit 款tai7-chi3 真刺鑿(chhi3-chhak8)。Na2 會an2-ni？你用台語文寫，講著性愛這方面kam2 有困難？」
「語言本來就有負載民族e5 文化價值，無慣勢討論性問題e5 民族，就khah 欠hit 方面e5 語詞，我寫小說若tu2 著che，ma7 真苦惱，無法tou7，chhin3-chhai2 就ka7 準--過，你讀我寫e5『詩人e5 戀愛古』kap『海口故鄉』，有關性愛e5 場面，kam2 無感覺我寫gah siuN 潦草？」
「我也無經驗，na2 知有潦草--無！」
「有1 個台文BONG 報e5 作家，i 是南部e5 cha-bou2-gin2-a2，這時ti7 米國leh 留學，專門寫女性主義kap 台語文--e5，ti7 台語網講beh 研究台灣人ti7 眠床頂leh 講 e5 情話台語，問tak8-e5 看有這方面e5 經驗，thang hou7 i 做參考……」
「我ti7 BONG 報有讀著『女權戰場』e5 文章，ka2-na2 叫做莊佩芬。」
「做人e5 趣味就是重經驗，人生e5 目的m7 是等死，是過程e5 經歷，無論順風iah 跋倒，起起落落，long2 是1 種趣味。」
「有e5 是會sai2 去經驗，有e5 be7 tang3 勉強；Hit 款tai7-chi3 kam2 會sai2 chhin3-chhai2 經驗？」
「若照你e5 想法，an2-choaN2 chiah 無算『chhin3-chhai2 經驗』？」
「翁a2 bou2 chiah 會sai2。」
「你e5 想法siuN 古板，人hit 個佩芬ma7 iau2 未結婚，ka-ti7 無經驗，講beh 問 in pe7 母hit 款經驗，che 對台灣人來講，會感覺chiok be7 慣勢。」
「若我問a-pa 這款tai7-chi3，一定會hou7 i 罵--死。」
「你若beh 經驗1 下ma7 無siaN2 困難。」
「你是siaN2 意思？M7-thang 想講庄kha cha-bou2-gin2-a2 就khah 好欺負！」
「(c) 是--la，我是leh k" 你求婚--la。」
我一時gang7--去，看Babuja 並無kun2 sng2 笑e5 意思，soah be7-hiau2 應話。
烏雲tauh8-tauh8 罩oa2--來，kai3 成有1 陣雨kek ti7 天--ni，隨時beh 清洗土地 e5 罪過(choe7-koa3)。
	 【請讀下pha 結局】

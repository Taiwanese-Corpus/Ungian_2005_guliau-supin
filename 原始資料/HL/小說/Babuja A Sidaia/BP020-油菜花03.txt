油菜花  (下pha)
Babuja A.Sidaia
庄--ni beh 去原斗教會e5 路khong7 taN2-ma2-ka（打馬膠），路邊e5 田園本底 long2 種葡萄，做酒用e5「金香葡萄」。葡萄農kap 公賣局契約種--e5，公賣局用改制 做「公司」e5 理由，kap 農民解約，koh 來beh 買進口e5 米國葡萄，an2-ni 成本khah ke7。全台灣e5 金香葡萄，二林地區占7 成e5 產量，10 外年來，葡萄園是這地區e5 特 色，有人講be7 輸去到France e5 庄kha，自97 年起，所有e5 葡萄園long2 ai3 廢掉。庄內人bat 結合二林鎮民幾kai2 為葡萄e5 tai7-chi3 去省議會抗議、陳情，研究歷史 e5 人講che 是歷史e5 輪迴，日本時代有「二林蔗農事件」，這時有「二林葡萄事件」。
認命e5 人koh 開始播田，ma7 有人種樹栽、紅龍果，khah 趣味--e5，葡萄m7 甘廢 ，講橫直種別項long2 be7-ho5，留leh hong5 看sui2 ma7 be7-bai2。Koh 有1 個慶伯 --a2，少年時代為著1 te3 雞尾椎kap 人相告，食老愈kau2-koai3，講田園會tang3 hou7 人看光景看sui2，ma7 是1 種價值，thiau-kang 種kui 畦油菜花，無按算beh 收菜籽， 橫直現代人也無leh 食菜籽a2 油，專門beh 種來siaN5 蝶a2 iaN7-iaN7 飛，oa2 大崙我kap Babuja 去--e5 hit 遍就是。
慕莉自聖誕e5 戲演了，蕭老師調tng2 去高雄，就khah 無hiah 捷tng2--來，in a公講慕莉這學期課業khah 重，禮拜日koh hou7 學校派去台北1 間教會做見習，1 個月chiah tng2 來1 pai2 nia5。我知影i 今a2 日有tng2--來，專工beh 去chhoe7--i，kap i 參詳Babuja ka7 我求婚e5 tai7-chi3，我也無比i khah 適當e5 朋友thang tau3 參考。Ti7 路--ni，看著hit 遍黃黃e5 油菜花，koh 頭殼內leh 想陳豐惠e5 歌「無誠無意mai3 ka7 gun2 弄」，一時也心酸流目屎。
慕莉ti7 厝--ni leh 彈Piano，聽曲風熟sai7 熟sai7，kam2 m7 是頂日a2 穗嘉kap一tin7 gin2-a2 leh 唱e5 hit te3「油菜花」？慕莉phaiN2-se3 phaiN2-se3 講：
「答應beh 替Babuja 譜曲、Arrangement，一直long2 無eng5 thang 做，對你真失禮。」
「Kap 我siaN2 ti7-tai7？」
「Babuja 是你e5 朋友，我當你e5 面答應--e5。」慕莉ka7 琴合--起來：「你講有要緊e5 tai7-chi3 beh chhoe7 我參詳？」
慕莉in tau 是庄kha 式e5 疊(thah8)樓a2 厝，前後long2 有花園，kap 人無kang7--e5 是無用牆a2 ka7 厝宅(theh8)圍--起來；當初beh 起這落厝e5 時，有1 段古，是in a-ma2 講hou7 我聽--e5。
榮--a2 娶紀滴水e5 cha-bou2 孫秀--a2 了後，紀長老煩惱榮--a2 田頭厝siuN 細間，ti7 ka-ti7 toa3  e5 厝後有另外1 棟2 層e5 樓a2 厝，thiau-kang lang3 出來beh hou7 孫婿翁a2 bou2 toa3。Ia-sou 榮--a2 自少年就kau2-koai3 出名--e5，無接受丈人公e5 好意，講日後若生kiaN2 厝無夠toa3，i 會ka-ti7 拚、ka-ti7 趁，免後頭厝--e5 替i 操這款心。結婚了後，紀秀講二林街a2 有1 間「許建村西裝社」，是lan2 chia e5 老醫生許源in 後生開--e5，生理好，sit-thau5 che7 做be7 去，愛秀--a2 去tau3-saN-kang7，也會sai2 theh8 tng2 來厝--ni 做，ka7 西裝社裁好e5 布料hiahN tng2 來厝車。榮--a2 m7 肯，講i 會kut-lat8 趁錢，養家是cha-pou 人e5 責任，秀--a2 是基督徒，應該ka7 khah che7 時間奉獻ti7 教會服sai7 事工，i 是作田底--e5，專工去拜師父學塗水，趁工khah 贏播田，拚5 年，chiah ka7 田頭厝a2 重起，chhiaN3 人畫圖設計，塗水部分long2 是i 1 雙手骨疊好、抹平--e5。
有人勸i 講厝前後若留花園tioh8-ai3 有牆a2 圍--起來，牆a2 頂koh ai3 牽鉛線網a2，插玻璃幼a2，khah be7 hou7 人走--入來。榮--a2 講：
「種花種草就是beh hou7 人看sui2--e5，驚人看就mai3 種，庄kha 所在有好光景thang 分人看，kiam2 m7 是好事1 chan5？」
Koh 有人講：「若賊a2 入--來beh an2-choaN2？」
「艱苦人無路thang 行chiah 會做賊，lan2 若知toh 位有song3-hiong 人，趕beh去助--i 都驚be7 赴，勞煩i 1 choa7  工ka-ti7 來lan2 tau theh8，是lan2 khah 失禮nia5，無，na2 有要緊！」
我kap 慕莉坐ti7 花園，目chiu 會tang3 看真遠e5 光景，心內真o-lo2 in a 公e5 腹腸。In a 公、a-ma2、老pe7 老母chhoan5 茶kap 點心hou7--gun2 ，就long2 kiu ti7 厝內，khah be7 hou7 2 個少年a2 phaiN2 開講。慕莉聽我講Babuja 求親chiaN5 e5 tai7-chi3 了後，tiam7-tiam7 想一khun3，chiah 講：
「你kam2 知影我kap 蕭福讚老師e5 tai7-chi3？」
「有聽人han2--過，無真知。」
「Gun2 ma7 有講著婚姻e5 事項，尾--a2，想著gun2 a 公，我iau2 是準tu2 好。」
「Lin2 a 公無kah-i3 蕭老師？」
「Beh na2 會，i koh 真o-lo2--i le！」慕莉續leh 講：「Gun2 a 公e5 故事你有聽我講--過a，i 一生無受過siaN2-mih 學校e5 教育，kan-taN ti7 教會聽道理、讀白話字聖經，顛倒知影體貼song3-hiong e5 艱苦人，知影感恩受報e5 理由。我ti7 chia 出世，好運thang 讀到神學院研究所，若無1 嘴1 滴thang 致蔭地方，無chhai2 leh 受教知bat 事理。」
「庄kha 作sit cha-bou2-gin2-a2 kam2 有thang 計較che？Ti7 草地所在，gun2 a母hit 代到這時long2 kang7 款，iau2-boe7 20 歲e5 cha-bou2-gin2-a2 就作田作gah歪腰--去，khah 輸油菜花，人i tng 開e5 時iau2 會siaN5 一 koa2  蜂a2、蝶a2，人ma7 會看sui2，台灣話講cha-bou2 人－－Sui2 都be7 生，na2 有效？庄kha cha-bou2 tioh8-ai3 會生kiaN2、會做粗重e5 khang-khoe3 chiah 有lou7-iong7，siang2 beh 嫁庄kha？講siaN2-mih 致蔭地方？回報鄉土？He 是lin2 去都市e5 讀冊人講--e5，無siaN2-mih m7-tioh8，kan-taN kap gun2 庄kha song5 無對tang5 nia5。」
「A 韻，失禮！我無去想著你e5 立場kap 心情，講--起來，我iau2 是無夠草根，智識氣味siuN 重，我無資格替你決定你e5 未來。」
慕莉就是chiah-ni7 kou2-chui，kap in a 公kang7 款腹腸闊，肯聽人講，我感覺對i siuN phaiN2。我m7 知koh 來beh an2-choaN2 解說我e5 心情，tu2 好想著A 仁e5 1句詩「庄kha gin2-a2 上大e5 ng3 望是無beh koh toa3  庄kha」，念hou7 i 聽。慕莉講 i 知影我e5 痛苦--a，i 好運出世ti7 基督家庭，重視教育，無過hit 款食塗大漢e5 生活，也kap 一般e5 作sit 人有界限。
慕莉koh講有聽in 叔伯a-m2 美月a2 講--過，beh ka7我做hou7 1 個Tng7-poeh-tou2人；美月a2 in ta-ke 大khou Choe7--a2 是榮--a2 e5 叔伯a 姊，慕莉ai3 叫m2 婆。我ka7 kap Babuja 去Ong-keng 海邊，看著紙廠污染海面hou7在地人抗議e5 tai7-chi3 講hou7 i 聽，hit 個姓涂e5 ma7是做紙廠--e5。慕莉講感情e5 tai7-chi3 be7-tang3 siuN勉強，i ma7無真了解，會sai2請教in a-ma2。
A-ma2 秀--a2 soah 講i 少年時代e5 故事hou7 我聽，本底i 嫌榮--a2 無讀冊m7 bat字，無kah-i3，a 姊錦--a2 kap 教會e5 青年結婚了後，大khou Choe7--a2 beh 做1 個開五金行--e5 hou7--i，看gin2-a2 pan7 iau2 be7-bai2，in a 公紀長老去探聽，chiah知是番a2 溝人，姓柳，厝--ni 有大遍田園，gin2-a2 早時愛poah8-kiau2，名聲無真好，附近e5 cha-bou2-gin2-a2 無人beh 嫁--i，頭層是嫌品行bai2，第二是嫌in tau sit 作che7，若嫁--去，會作gah 歪腰。無法tou7 chiah 來橋a2 頭ka7 人pak8 1 間店，假做生理人，看an2-ni 會娶有bou2--無，bou2 若娶過手，五金行就還人做--a。
我kap 慕莉long2 有讀過「A-chhun5」，知影是hit 個番a2 溝e5 m7-chiaN5 人，bat kang7 過A-chhun5 ，慕莉講ka-chai3 a-ma2 無嫁--i。
A 秀本底iau2 無想beh 嫁，先去鐵路局考快車小姐，滴水長老聽人講快車小姐kap公路局e5 金馬小姐long2 會hou7 大官虎蹧躂，禁止i 去。苜莉嫁了，主音ma7 去竹塘教會做傳道，a 姊錦--a2 kap A 雲、A 雀姊妹ma7 1 年內嫁了了，女青團契giong7-beh 散--去，牧師拜託A 秀tau3 安排查經班e5 事工，榮--a2 認真讀聖經，若有m7 bat e5 事理，就請教會內長老，真緊就有好修養，變成上有學問e5 聖經博士。A 秀ka7 榮--a2 會失禮，懺悔ka-ti7 無應該phi3-siuN3 i 無讀冊m7 bat 字。這時，滴水長老koh 問這個 cha-bou2 孫kam2 肯嫁榮--a2，A 秀講榮--a2 若無相棄嫌，i 誠心beh嫁。
慕莉問a-ma2 愛情是siaN2-mih，kam2 tak8-e5 cha-bou2-gin2-a2 long2 tioh8-ai3 下性命去追求？A-ma2 講：
「愛情當然是真重要--e5，值得盡心去追求，m7-koh 人生koh 有真che7 kap 愛情kang7 款重要e5 tai7-chi3;愛有真che7 款，親像Ia-sou 對世間人e5 愛、人對天地萬物long2 有愛，lin2 a 公ka7 lin2 姊妹號名慕莉、慕音，就是愛lin2 隨時siau3 念苜莉、主音e5 愛。In 2 人當初時會相爭beh 嫁lin2 a 公，m7 是為愛情，是kap Ia-sou疼惜世間人kang7 款e5 愛，ti7 in 青春少年時，就認bat 比愛情khah 高貴e5 愛。」
「A-ma2，你嫁a 公kam2 ma7 是為著這款愛？」
「A-ma2 是平凡e5 世俗人，」i 笑講：「a-ma2 是為愛情chiah 嫁lin2 a 公--e5。」
我m7 是基督徒，m7 知Ia-sou 疼惜世間人e5 tai7-chi3，kan-taN 沿路tng2--去沿路想，苜莉kap 主音ti7 iau2 hiah 少年就會體貼song3-hiong 人，慕莉所講e5「鄉土e5 愛」，koh 想著我ka7 Babuja 講「油菜花」e5 運命了後，i ka7 我求婚，che kam2 m7 是kang7 款e5 愛？Babuja m7 是愛--我，i 是疼惜我這個「song3-hiong--e5」，流浪e5 雲會想beh 安hioh，m7 是ia3-sian7 流浪，kan-taN 為著高貴e5 感情。我be7-sai2 接受這款憐憫，親像Ia-sou 榮--a2 無beh 接受苜莉e5 好意kang7 款。
總--是，我ai3 去ka7 Babuja 說謝，若m7 是i 來，我就na2 鼓井水ke，bih ti7 ka-ti7 暝日e5 怨嘆，無法tou7 超脫，若無i e5 小說，我感受be7 著苜莉e5 真心做人。行過安田伯--a2 e5 刺竹a2 路，我想著hit te3「天星降落e5 小路」，開脫e5 心情無緣無故soah一chun7 纏綿，kha 酸手軟坐ti7 燈籃a2 花邊，面燒燒，m7 知beh an2-choaN2 排解我e5 情迷，青春是無法tou7 chhui-chhiau5 e5 酸澀kap ta-so3。
到Ip-a2 伯in 門嘴，就聽著開講e5 聲，我tu2 想beh oat8 頭to3-tng2，大概是聽著我e5 kha 步聲，A 生出--來：
「A 韻，緊入--來，tau3-tin7 來泡茶，安田伯--a2 ma7 ti7 chia。」
Babuja ma7 toe3 後壁相招，我若無入--去，驚人eng5 話講我kan-taN beh chhoe7 Babuja nia5。
「Lin2 teh 會siaN2-mih 大tai7-chi3？」
「電視講有1 個藝術家叫楊英風死--去，講i 一生做藝術真有貢獻。」安田伯應講。
「報紙koh 講1 個『姚一葦』死1 年，ma7 講i 一生貢獻戲劇。」A 生koh 補話。
「Ah an2-choaN2？」我問--in。
「Babuja 講作田ma7 是1 種藝術，作sit 人1 世人摸塗沙種作，對作物e5 了解真深入，知影氣候kap 大自然e5 變化，用性命工作、學習，無人o-lo2 che 是藝術。」A 生變做Babuja e5 信徒。
照Babuja e5 意思是講，m7-taN7  作田--e5，lian7 做木--e5、做工--e5，in 對ka-ti7 khang-khoe3 上e5 了解kap 用心神long2 是偉大e5 藝術，社會自來就看工、農階級be7 chiu7 目，畫家、作家、藝術家就一生貢獻kap 成就，chhun--e5 人soah long2 m7 是人，無siaN2 thang 講--e5，che 是1 種不良e5 社會價值觀。
安田伯--a2 講i 是庄內頭1 個去都市讀大學--e5，卒業了，食過thau-lou7，ma7 有寫過幾篇小說，無siaN2 人知，感覺都市愈toa3  愈稀微，tng2 來庄kha，想講看有會得出力e5 所在thang hou7 ka-ti7 性命得著滿足--be7。Tu2 tng2--來hit 時，人han2 講 i 是ti7 都市做事業失敗，欠人錢走路chiah 會ku ti7 庄kha，liah8 i 做phaiN2 人看待，尾--a2 知i m7 是走路chiah tng2--來，soah 笑i khong，人都long2 beh 拚去城市驚be7 赴，thai3 有人屈ti7 無交易(ka-iah8)e5 草地臭phu2？
A 生kap 安田伯sai2 目色講有tai7-chi3 beh 先失禮，專工留我kap Babuja 講話。我本底ma7 beh 做夥離開，Babuja koh ka7 我留，i 講幾工無看著我，kam2 是為著i e5 求婚leh 困擾？
「我leh 想你hit 篇小說。」
「Toh 1 篇？」
「你na2 會無娶淑玲？」
「淑玲？」
「詩人e5 戀愛古hit 個音慈--la！」
「你na2 會想著che？」
「你m7 是有ka7 i 求過親chiaN5？」
「He 是小說，編--出來e5 故事，na2 leh 講古，你當做真--e5？」
「你寫--e5 m7 是long2 寫實--e5？」
「無tu2-tu2--la，看題材。」
「無，你寫hit 篇e5 目的是siaN2？」
「作家寫作品當然有i e5 目的，m7-koh m7 是用嘴解說--e5，讀者ka-ti7 去感受。」Babuja liah8 我金金看：「你有siaN2-mih 感受？」
「Hoe-pa-li3-niau，人na2 知你beh 講siaN2！」
「你teh kap 小說內e5 人物食醋溢酸？」
「你leh sui2 面--la。」我hiong5-hiong5 想著：「你講倒陽，kam2 kang7 款是編 e5 故事？若編--e5，na2 會tang3 寫gah na2 真--e5 le？」
「這點是作者e5 秘密，be7-sai2 洩漏。」
「稀罕！免你講我ma7 會知，你m7 敢講，就表示有影。」
「你無tai7 無chi3 na2 會soah kap 我討論che？」
我1 時好膽--起來，講：
「我be7-tang3 kap 你結婚，m7-koh，你若愛我kap 你做lan2 hit 工leh 講e5 tai7-chi3 會sai2--la！」
「SiaN2-mih tai7-chi3？」
「性e5 tai7-chi3--la。」
「你na2 會無beh kap 我結婚？」
我ka7 講去慕莉in tau 聽著--e5 kap 我e5 想法講hou7 i 聽，Babuja 想1 khun3，講：
「我確實m7 是想beh 結婚e5 人，hit chun7 kan-taN 想講你若需要婚姻，我kap 你結婚ma7 be7-bai2，an2-ni nia5，請你m7-thang 見怪。」
「我ma7 beh 多謝你ka7 我求婚，我ma7 iau2 無結婚e5 心理準備，m7-koh 有準備beh 做性愛e5 tai7-chi3。」
「你kam2 有經驗--過？」
「讀高中bat kap 人戀愛--過，kan-taN 牽手kap 相chim nia5。」
「我ti7 小說bat 講--過，無beh kap 女朋友做hit 項tai7-chi3，在室--e5 koh-khah 無愛。」
「我知影，你m7 是講he 是編故事--e5 nia5？」
「故事是編--e5，m7-koh 探討e5 主題是正經--e5，che 就是編故事e5 目的。」
「照你an2-ni 講，我beh na2 有法tou7 chhoe7 有經驗？」
「He m7 是我e5 責任，我無義務提供這款經驗。」
我知影這款tai7-chi3 愈討論會愈無氣氛，就換話題，問i 頂pai2 去二林買siaN2 曲盤。Babuja 緊ka7 我展寶，講i 買著1 te3 胡美紅初次露出真面貌e5 曲盤，是「雷達」唱片公司出版e5「胡美紅台灣歌謠專集」，用「青春悲喜曲」做主題歌。我隨beh 放來聽，i 講2 工前，A 仁來ka7 i theh8 小說稿，beh 刊ti7 新1 期e5 台文BONG 報，看著 hit te3 曲盤，真kah-i3，講i 新開1 間Cafe2  Shop，叫做「Chau5-khut(巢窟)」，beh用hit te3 曲盤做Khan-pang，就chah 去台北--a。我感覺真失望，m7 是為曲盤，是koh無機會kap A 仁講話。
Hit 工，goan2 開講、聽歌，到真oaN3，i 用9 層塔、芙蓉、雞屎藤煎卵hou7 我配茶，比我kap 慕莉料理gah koh-khah tioh8 味，原本想講到暗暝，i 會送我tng2--去，koh 行過hit 條「天星降落e5 小路」，聽i 唱歌，na2 知a 兄kap a 嫂相招來beh chhoa7 我to3，我感覺失落，koh 感覺ka-chai3，ma7 m7 知是siaN2-mih 想法。
A-pa 叫a 兄來hiam3--我e5，i 是驚人eng5 話，問我是m7 是有kap Babuja leh 行。我應講「無」，a-pa 講若無tai7 無chi3 be7-sai2 tiaN7-tiaN7 kap cha-pou 人黏做夥，留koa2  hou7 人探聽，koh 問講美月a2 leh 講hit 個Tng7-poeh-tou2 人，我kam2 beh 約來相--1 下。我ka7 a-pa 講iau2 無想beh 嫁--人，che 是實話。
Hit 暝tu2 好Lan2-lang5 15，月光iaN3-iaN3，chhio7 入窗a2 門內，我頭殼內1 遍油菜花，黃gim3-gim3，開ti7 天頂，比星khah 光khah 明，幾粒漏屎星流來流去，親像leh 放煙火，ma7 na2 像蝶a2 seh8 花飛前飛後、飛koan5 飛ke7，我浮ti7 半天，目chiu niau-niau-siong3，chhiau-chhoe7 會tang3 落kha tiam7-chi2 e5 所在，thang 好ti7 hia pha 根生thoaN3 後代。
3 工後，食暗飽，我kap a 嫂leh 洗衫，Babuja 來goan2 tau kap 我相辭，講i 農村小說寫1 個kham2-cham7--a，beh 去無kang7 e5 生活場體驗，koh chhiau-chhoe7 文學e5 路途。我問i koh 來beh 寫siaN2 題材？I 講想beh 用畫筆寫故事，親像海口故鄉hit 個畫家，突破文字制限，用色彩表現i e5 藝術觀。
我beh 駛車渡i 看beh 去toh，i 講ka-ti7 租1 台車，早慢ai3 分手，早離khah kui-khi3，叫我替i ka7 慕莉請安，chhun e5 人i long2 無beh 去ka7 人chak-cho7，ma7 無愛我相送。
我目chiu 金金看i 坐起駕駛座，車起行，車燈toh8--起來，愈來愈遠，消失ti7 烏暗暝，留落ti7 我頭殼內1 chun7 音樂聲：
油菜花，油菜花
蝶a2 iaN7-iaN7 飛
……
……
【煞】

短篇小說--婚姻e5悲劇
丁榮林
「牧師有ti7-teh無？」我聽見一個婦人人e5聲ti7外面teh問：即時走出來。
「我就是，有甚mih貴事？」是一個中年婦人，約30歲，中等身材，穿一su士林布e5洋裝，一對小小e5 鳳眼，鼻樑真懸，面貌清秀，若m7是帶著憂悶e5面chhiuN kap幾若日無梳頭真phong7鬆e5頭毛，看起來一定是不止sui2 e5查某人。我請伊入來坐，入去內面捧一杯茶出來hou7伊，伊企起來接受，直直講多謝，伊lim一嘴了後chiah講。
「牧師，我有一項要緊e5事beh來拜託你，m7知你願意幫忙我無？」
「只要我做會到，無問題。請講。」
「我是咱教會李再傳長老e5查某子，名叫月琴，自5年前離開家庭了後，攏m7-bat轉來，我也無面thang轉來。M7-ku2到chia來無轉來也是boe7--用tit，所以麻煩牧師你chhoa7我入去，替我對序大人求情。」講到chia，伊e5嚨喉親像塞--leh，講boe7出來lah。
「Ah！我bat聽人講：李長老有一個查某子為著愛情偷偷走出去，原來就是你ouh！」
伊tam3頭，頭殼aN3-aN3，親像真見笑e5款，目屎tui3兩蕊目珠流出來，那講那teh哮。
「我無扑算會tu2著chiah-nih8不幸，che一定是上帝對我e5譴責。我已經行到進無步，退無路e5地步，今仔日我chiah深深感覺著我e5坐掛真重，只有轉來求父母e5赦免na7-tiaN7。」
忽然伊開聲大哭，che真正是哀傷koh懺悔e5聲調。
「你m7-thang傷心，我會替你設法，請你較冷靜，詳細講你e5經過hou7我聽，好--無？」
伊用手巾拭目屎，無koh哮，頭殼kiah8起來，開始伊e5回憶，伊e5嘴親像一台放映機，一幕一幕e5 往事放映ti7我e5面前。時間倒退行到10年前。
xx xx xx xx xx
1、選擇對象。
Ti7我e5印象中，真少有家庭親像我e5家庭hiah-nih美滿快樂，che是熱心敬拜上帝e5人，hou7主祝福e5結果。
我e5家庭8個人：父母、兄哥、兄嫂、我kap一個小妹，兩個小弟。爸爸ti7本S.K.村開百貨店，生理真好。阿兄ti7 S.M.中學做教員；in兩個父子攏ti7教會任職。爸爸做長老，阿兄做執事。全家熱心服事主，每暗做家庭禮拜，禮拜日攏關門，大細全守聖日，hou7當時e5劉牧師稱讚阮是「挪亞e5家庭」，「模範e5基督化家庭。」我ti7教會也做T.K.C. e5書記，主日學教員，koh是聖歌隊女高音e5人物。Hit時我20歲，tui3高中畢業已經是亭亭玉立e5少女，是我e5生做boe7 bai2,所以人攏稱我是本地「C .K. 村之花」。這個雅號，我也真滿意，我成做本村e5新聞人物。
 
為著an2-ni，一日到暗媒人婆行出行入；甚mih村長e5公子lah，農會推廣股長e5少爺lah …我e5老父若聽著m7是會友，較好e5條件都一概謝絕。伊e5條件是an2-ni：第一、熱心e5基督徒；第二、身體健康；第三、有正當e5事業（是作穡，抑是做工，學歷是國校抑是初中--e5攏無要緊）。但是我有一個真要緊e5條件，伊攏無ka7我考慮在內，我自信，親像我有好生做，好環境，koh有好e5程度（學歷）beh chhe7一個市內e5對象一定無問題。近來e5人攏想盡辦法beh離開鄉村，跳到古井外e5都市，求安樂e5生活，何況一個女子，為著伊e5終身大事koh較著有一款e5遠見chiah會用得。M7-ku2我e5老父伊無掠這個做要緊，但是我堅持這個意見，所以本教會有幾若個青年不止盡情teh愛我、追我，對 in chiah e5我攏無囥ti7我e5眼內，所以攏攻我boe7倒，其中有一個青年名叫郭豐盛非常意愛我；央陳長老對我一日講到暗。劉牧師也幾若擺苦勸我著答應；koh較害--e5,是我e5老父非常贊成這個婚事，常常用好嘴勸我講：
「月琴，我食到60外歲--lah，我e5目珠看會出這個青年是一個有為有前途e5人，雖然環境現時不比咱，iau2-ku2將來一定ti7事業上會真成功…」
「我斟酌想：有！這個青年是真熱心服事主，koh有抱負m7-ku2伊只有kap我同等學歷，經濟比我較bai2,ti7這個村落做一個半文半武e5村幹事有甚mih前途，伊kiam2有辦法轉去市內？Boe7!伊永遠是一個草地紳士na7-tiaN7。我e5對象kiam2 kan-ta這款資格？想來想去，我boe7 thang屈低我e5理想。」
就是an2-ni，我 kap老父e5意見boe7合，致到無情e5光陰，一年、兩年、5年過去。
 
2、世情e5箭。
我已經25歲--lah。這個年齡be7出嫁e5女子，ti7鄉村人看來是真嚴重e5事，我e5父母非常e5著急，我也淡薄掛慮起來，m7-ku2我iau2 m7願降低我e5條件。
事情就發生ti7這年e5聖誕節；有一支愛情e5箭射入我e5心內，這支箭射thang3我e5心，也射透我e5全身軀、全生涯。
Hit e昏教會真鬧熱teh舉行聖誕慶祝會，阮團契演「天路歷程」e5聖劇，我扮做天使，刁工去稅一領新娘衫。當我企ti7舞台頂看落去e5時，有兩蕊真大koh真光親像貓e5目珠tui3頭前排e5椅仔射來，直直相攏無khoeh。我beh落台腳e5時，我刁工越頭ka7伊偷看，這時4蕊目珠成一直線，我那親像hou7雷電chhiok著歸e5心頭phok-phok-chheng2。當我行入牧師館e5時，伊tui3群眾e5中間強強nng3出來chhe7我，ka7我講：
「李小姐，今仔日你m7若gau5演劇，koh特別sui2。」奇怪！伊thai2會bat我？我tiN3 m7插伊，事實內心hou7伊hit個phiau-phiat e5儀表吸引lah，致到甚至歸頭殼越過去kap伊講話，ti7暗暗e5外面，我看出伊是一個軍官，穿一su整齊e5綠色軍服，領仔掛一條金條（少尉），面色真白koh真緣投，特別hit兩蕊會發射e5目珠是最吸引我e5所在。我為著beh保持少女e5風度，無kap伊講濟濟話，只有用微微仔笑來多謝伊e5 o-lo2。我發見伊m7是一個草地人。
以後逐禮拜攏有看見伊入來禮拜，若是tui3 hit兩蕊目珠知影伊無心teh做禮拜，攏是向聖歌隊e5所在teh金金相我，我知影伊是來teh敬拜我。奇怪！我也像款，對禮拜心不在焉，常常越對伊hia去，我以前m7-bat an-ni，我知影我已經墜落情網--lah。
我開始kap伊約會，知影伊是台北人名叫莊文傑，舊年B.H. 專校畢業，ti7本地附近e5營房服役預備軍官，koh兩個月就beh退伍，伊加我一歲，家庭ti7台北e5民生路開百貨店，聽講經濟真好，按算退伍轉去beh ti7市內e5一所在做生理，因為伊是讀商科。可惜伊m7是基督徒，也無意思beh做基督徒，伊講信仰會束縛人e5自由，人應該生活ti7現實e5享樂中過日就好，伊e5話真有理。我感覺除起信仰無像以外，所有e5條件非常適合我所夢想e5對象：大專畢業；tiam3 ti7都市，伊生做英俊；家庭經濟好，chiah e5好條件已經夠額hou7我m7免考慮信仰e5問題--lah，我也相信父母會為著chiah e5條件願意放棄宗教e5事。我好膽對 in講這層事，無扑算in堅定e5信仰boe7 thang除去hit個第一條件「著基督徒」e5固執。Ti7一暗e5家庭禮拜，我e5老父親像真氣，伊責備我講：
「月琴，咱是基督徒，莫得kap m7信e5人插雜，著知無同信仰e5婚姻boe7幸福。上帝無歡喜，你m7-thang看che做小事，m7是上帝旨意e5結婚，主boe7祝福，你著好好想看mai7。」
「假使我若會thang 引chhoa7伊來歸主kiam2也m7是上帝e5旨意？真濟查甫人本來無信主，若是kap基督徒e5女子結婚後，hou7婦人人引chhoa7來成做熱心e5人e5例boe7少，親像王長老，就是tui3長老娘引chhoa7--e5。」我無細膩，真受氣tui3老父反駁。
「你講an2-ni也有影，總是我詳細ka7統計，這款e5例真少，十個無一個，其他e5 9個，m7若boe7引chhoa7丈夫，連伊家己e5信仰都te3伊去，你kiam2會確信你有法度thang引chhoa7伊。若無自信，絕對m7-thang beh試主你e5上帝。」老父也無歡喜，an2-ni應我。
這時我chiah感覺，有影宗教會束縛人，tu2-tu2照文傑所講--e5。我m7聽父母e5話，決心beh 愛伊。阮e5交陪經過兩月日，愛情e5溫度達到沸點，文傑是一個老實青年，至少ti7我e5印象中是thang倚靠e5人。
就ti7伊beh退伍e5前日，阮約束ti7國校e5教室見面，hit暗伊對我求婚講：若轉去，liam5-piN beh來娶我，我為著beh 對伊表示盡情，我無拒絕伊tui3我e5無禮，事實我也享受著未bat有e5愛情，我失去理智；信仰，父母攏boe7記得lah。我將女子最寶貝beh獻hou7丈夫e5 禮物 ti7這時完全獻hou7文傑。
3、偷走出去結婚。
一月日後，我發覺著我e5身軀有各樣，知影腹肚內一定加一個活命出來，非常e5著急，寫批通知文傑知影，伊回批講：因為父母無贊成伊娶草地女子，所以hou7伊m7知beh an2-choaN2扑算。我看了強強beh暈--落去，到chia來若無趕緊來去chhe7伊，穩當beh放煞去，看我到時beh an2-choaN2見人，做一個無出嫁e5老母sia3著祖公、教會、家庭e5面體皮，會見笑死，父母iau2 m7知這個事，若知，穩當摃死我。著！我唯一e5路是來去chhe7伊。
Hit暗，我偷準備行李kap當時所積聚e5錢約有5000箍，自an2-ni ti7 in睏去e5暗暝偷走出來坐夜快車到台北。Chhe7著文傑，hou7伊著一驚，o-lo2我e5勇敢，但是伊e5父母反對，姑不chiong阮另外稅厝ti7別位家己企。
 
一月日後，阮正式ti7法院舉行公証結婚，ti7結婚證書有蓋章koh翕像，hit日只有請幾個朋友，以外攏無甚mih鬧熱。
結婚後阮e5生活過得真快樂。文傑為著做生理常常出外，甚至去香港，m7-ku2攏有寫批寄錢轉來，伊若轉來會為著我買香港e5禮物hou7我歡喜，非常e5體貼我，我逐日無事做，就去看電影或是市內逐所在thit-tho5,過著城市享受e5生活。Hit時我有寫批轉來厝--nih報告阮e5幸福生活hou7父母安心，若是in攏無ka7我回批，in m7知偌nih憤慨我e5所做，自kap文傑結婚後，我攏失去以前e5信仰，我體驗著人若平安過日子就好，m7免多此一舉來束縛家己，現在無上帝也相款過著幸福e5生活，我無後悔這層事。文傑已經hou7我夠額e5快樂lah，我何必著麻煩上帝來攪吵阮e5美夢。
4、慘lah！
總是，天有不測風雲，人有旦夕禍福，做夢也想boe7到，就ti7我生產e5 hit月日，文傑開始放sak我，我月內攏無轉來ka7我看，聽厝主講，伊ti7香港有交著一個貿易商e5查某子，而且有帶轉來hou7父母看，伊e5父母不止歡喜這個有錢e5千金小姐，就sai2-so7伊想辦法kap我離婚，thang kap hit個女子結婚。滿月後e5一暗，伊忽然轉來，我雖然真受氣，m7-ku2用笑容代替我e5受氣，抱阮愛情e5結晶。面真成伊e5查甫嬰仔hou7伊看，看伊會為著這個清秀e5子兒來後悔boe7?無扑算，無良心e5禽獸竟然問我這個嬰仔e5老父是甚mih人？我忍boe7住放聲大哭，真久伊chiah好禮ka7我講：事情到chia來，為著beh孝順父母kap生理e5緣故，向望我諒情kap伊離婚。天--ah！伊攏無考慮我為著伊怎樣犧牲；放sak父母…伊koh講，我若好好答應離婚，每月日beh 500箍做瞻養費hou7我用，若m7答應，以後攏m7 chhap我，看我家己有辦法無？
我考慮3日，好！離婚，親像這款絕情e5男性有甚mih留戀。一禮拜後，阮正式ti7法院辦離婚手續伊提6000箍hou7我做一年e5 費用。
Tui3 hit日起，我過著痛心空虛e5生活，我無埋怨甚mih人，我知影家己作孽，家己受罪，只恨家己目珠青瞑，失去理智，貪愛奢華e5緣故。今唯一e5向望是這個細子做我真大e5安慰na7-tiaN7。
半年後，hit隻禽獸kap hit個妖精正式結婚，儀式請台北市長福証，聽講請百外桌，轟動全市，報紙也有刊in兩人e5像出來。
日子teh過親像龜teh趖，一年過去，hit 對野鴛鴦去香港，每月500箍e5瞻養費也續boe7記得lah！我又koh受騙lah，想beh去法院告訴，若是我一時糊塗無寫契約書，無法伊ta-oa5;假使有也無錢請律師，俗語講：「衙門八字開，有理無錢m7免來」。今我beh an2-choaN2過日，an2-ni落去，阮母子會餓死，我著來去做工，m7-ku2人面無熟，無tang3引，而且厝主來beh提厝稅，我ka7伊限koh限，後來伊續起phui3面，beh叫警察來迫我搬走。這時我chiah感覺我是一個浪子離開家庭，chiah tu2著chiah-nih8淒慘e5結局，我著轉來厝--nih，若無我會死。Boe7--用得，我是偷走出來結婚--e5,今仔日hou7丈夫放sak，罪有應得，若轉去kiam2 m7是hou7人恥笑死。
厝主真正叫警察來--lah，我目屎流滿面，跪ti7警察e5面前，將我e5苦情哀求hou7伊聽，無扑算伊聽了不止同情，就ka7我介紹去伊e5上司蘇局長e5厝ka7 in煮飯。阮母子暫時有寄託，日子也較好過。
5、禍不單行。
細子名叫懷仁，已經5歲lah，生做真清秀，得人疼，我唯一e5向望kap安慰就是培養這個子到大漢。若是災禍偏偏beh kap我做對敵，當我得著淡薄安慰e5時，最大e5不幸又臨到我。懷仁破病真siong重，醫生講是急性e5腦膜炎著即時入院，我抱去馬偕病院入院，將幾年來粒積e5錢用了了，koh變賣兩kha金手指，幾領好e5衫仔褲也無法度挽回細子e5生命，伊第5日就離開世間。我攬細子連續哮一日，暈去5擺，m7願hou7人ka7我抱去埋葬，若m7是教會e5姊妹用心苦勸，我ti7 hit日就已經kap細子做伙去--lah。一禮拜久我無食無lim，提hit張伊3歲翕e5相片那哮那叫「懷仁，懷仁…」我變做痟人，精神失去，逐日chauh8-chauh8念，倒ti7病院一月日久。馬偕病院e5林牧師kap姊妹逐日來替我祈禱，安慰我，就ti7這時我chiah chhe7著扑m7見5年久e5信仰。
6、浪子回頭。
我深深體驗著一個無上帝e5人所做 e5罪惡偌nih可怕；一個離開上帝e5人所受著e5痛苦何等悲哀，我 koh感覺世間最寶貝e5物件是「愛」，真正e5愛只有ti7上帝e5內面chiah會得著；我e5家庭，我e5教會，我e5上帝chiah有這個愛e5存在，其他e5愛攏是假--e5。
我那親像夢見一個惡夢，這個惡夢教示我，督責我，hou7我看thau3世間，tu2-tu2 親像所羅門e5一生到ti7年老e5時所講--e5,講：
「空虛e5空虛，空虛e5空虛；凡事攏是空虛，ti7日光e5下面一切e5事，看ah！攏是空虛，攏是掠風。獨獨敬畏上帝，謹慎守伊e5戒命；che是人齊備e5本份（傳道1：3，12：13）。」
今我著tui3惡夢醒起來，當我出院hit日，疼主e5姊妹為我聖別，唱聖詩245首。
我前若羊失迷，
Tiau5外lam7-sam2去seh8;
牧者e5聲我無beh聽，
無ai3 te3伊去行；
我前若子放縱，
無ai3企起家中，
天父e5聲我無ai3聽，
Ai3得四界去行。
是lah！我是一個浪子，今我著做--e5,是轉來親近老父求伊e5赦免。早起真早，我tui3台北坐車轉來，離別這間教會kap家庭tu2-tu2 5年久。
xx xx xx xx
我看伊e5手巾攏tam5 lah，兩蕊目珠哭kah紅kong3-kong3,我也te3伊流boe7少e5目屎。
我就chhoa7伊轉--去，路經過一間工廠，ti7 hit支大支煙筒有寫「豐盛實品加工廠」e5字，伊注意看e5時，我ka7伊講：「這間工廠e5老闆就是你當時所無ai3 hit個青年郭豐盛君--e5,專門teh做松茸罐頭銷外國，不止趁錢，伊現在是教會e5執事，也是鄉公所e5民政課長，也老闆娘就是月英姊…你e5小妹。」                     
(台灣教會公報第985-986號，1966年7-8月)

 
聖誕e5禮物

一年teh-beh koh過去lah。壁--nih e5曆日koh拆兩張就是聖誕節。真濟人teh為著 in所疼e5人買聖誕禮物。
麗玉自然也無例外，伊tu2-tu2 tui3伊e5朋友所開xx百貨店買一張自動車倒轉--來，伊囥ti7房間e5壁櫥頂，就趕緊去灶腳準備暗頓。
12月e5天氣，台灣南部猶原也感覺冷。總--是伊熱情teh等候耀華，趕緊退勤倒轉來享受伊所準備燒燒e5暗頓，也就感覺真燒lo7。
6點，耀華toa3著厭sian7 e5身軀踏入廳--nih。麗玉趕緊chong5出來侍候伊。Tu2-tu2滿三歲e5約翰，也來teh阿爸長，阿爸短。家庭若親像充滿快樂e5氣氛，經過hit個暗頓。
耀華今年chiah 30 歲，自x x大學e5外文系畢業了後，就服務ti7一間小小e5公司，做一個月入2000箍e5英文祕書。因為伊e5忠誠，得著頭家e5信用。伊kap麗玉ti7 4年前結婚。麗玉今年25 歲，畢業ti7 x x省立女學高中。家庭真好過，koh只有一個兄哥，當然ti7厝--nih是父母所愛惜e5手中明珠，m7-bat tam著世間e5艱苦。
廳--nih e5時鐘已經tan5 8下，約翰ti7床--nih teh睏。麗玉tui3壁櫥頂提伊所買e5自動車，心內大大teh期待耀華會稱讚伊所買e5禮物，就是beh送hou7 in所疼e5約翰--e5。
「Che是買beh hou7約翰e5聖誕禮物，因為咱e5厝邊chiah e5囡仔，逐個攏有小火車、電車、抑是噴射機，所以咱e5約翰也應該有較親像人e5 thit-tho5物。」
「偌濟錢？」耀華無甚mih關心teh問。
麗玉e5期待那親像hou7人潑一盆冷水，無啥爽快講：「120箍，che是美國貨，因為是我e5朋友teh賣，無趁咱e5錢，照美金3箍賣咱，koh這個是最俗--e5,有--e5著美金5箍或是8箍leh。」
「Hah！120箍」耀華著一驚。目珠看麗玉，真嚴肅講：「麗玉，請你靜靜聽我講：一個tu2-tu2滿3歲e5囡仔，你就hou7伊120箍e5 thit-tho5物，你kiam2 boe7記得，咱iau2欠李先生600箍e5客廳設備費。我一月日e5薪水著提800箍做厝稅，che kiam2 m7是你tiam3草地boe7合，姑不chiong著來都市ka7人稅厝，俗--e5你tiam3 boe7-tiau5,嫌環境bai2,chiah著這間，kap人較會比並tit--e5。今咱e5錢根都iau2真an5,koh 3歲e5囡仔也無需要買hiah好e5小汽車，因為伊iau2 boe7曉家己thit-tho5,你實在攏boe7 曉想。」伊講到chia，停一下仔koh講：「我hit時讀到小學畢業，都m7-bat穿著一雙烏烏e5運動鞋，thai3有親像咱e5約翰2、3雙皮鞋。Koh hit時，我一領粗布白衫著穿一年久，thai3有親像約翰有hiah濟領，駱駝毛e5外套kap甚mih『long2』類e5衫褲，親像好額人一般，當然我hit時m7-bat摸--著一項e5 thit-tho5物。麗玉，你若boe7曉想，我看災禍無久就會到ti7咱e5門口。」
麗玉目屎直直倒，嘴唇皮直直chhoah，大聲辯護講：「若是照你e5意思，就是咱也著倒轉去lin2 2、30年前e5生活抑--m7是？若照an2-ni，約翰只有會sai2穿卡其e5粗布衫，koh過節也只有穿粗布鞋就好抑--m7是？我an2-ni做kiam2 m7是為著你e5約翰 teh考慮，看會hou7伊較親像人boe7?」
「你是嫁hou7甚mih人？」耀華真受氣大聲嚷，「我所愛--e5是會曉扑算e5婦人人，約翰kiam2 boe7 sai2穿較卡其布 e5衫？Kiam2 boe7 sai2穿粗布鞋？伊不過是一個細漢囡仔。我趁偌濟你就beh開偌濟，若是an2-ni，咱e5負債ti7時chiah會清楚？你kan-ta愛面子，愛kap人會比並tit，an2-ni你e5約翰就會成人lah？我m7是無teh關心囡仔，我想咱趁iau2勇壯e5時食寡苦無要緊，koh寧可hou7囡仔穿粗衫、布鞋，將來培養伊有上進e5機會kap受較懸e5教育…」
麗玉無等講了，就講：「若是an2-ni，我攏無teh替囡仔扑算，我m7是你所疼--e5人？我m7是賢慧e5婦人人lah？」
「是。Kan-ta會曉整理內面，關心約翰目前e5享受，m7是我所疼--e5,當然boe7 thang算做是賢妻良母。我想；一個婦人人，用丈夫所趁e5月俸，攏來用做添妝傢俱，ka7囡仔買高貴e5布料kap上等e5 thit-tho5物，致到負債，kiam2是賢慧e5主婦？」
麗玉實在忍boe7-tiau5,就講：「若是an2-ni，我m7是你e5婦人人lah。Ah！我m7著去lah…」In那嚷那大聲，兩人e5感情那親像boe7 thang挽回e5款式。
Hit暝，耀華提伊e5枕頭，搬伊e5被，睏toa3廳--nih e5椅liau5頂。麗玉家己一個倒ti7床--nih，那流目屎，那teh想；我tui3天光就磨到暗時，無一時陣e5歇睏teh整理家庭，kiam2 m7是為著耀華？看會thang hou7 伊較快活抑--boe7?Koh買好物hou7約翰，kiam2 m7是teh疼伊e5後生？想到chia boe7免得那想那氣。我e5疼情那親像河水流落大海無--去。Ah！我e5人生實在m7值。那想就那傷心，那m7願，目屎那親像雨水淋滿眠床。總是m7知甚mih時厭sian7就睏去。
第二日透早，伊起床e5時，耀華已經出去，攏無相辭。約翰家己一個ti7廳--nih teh thit-tho5,伊攏m7知昨暝所發生e5事。Che m7是in二位頭一擺為著錢e5爭論，總是這一擺是最離經。
麗玉決志m7-ai3 koh見著耀華e5面，tui3 這tiap8起永遠beh相離。因為耀華講伊m7是賢妻良母，che 太hou7 伊擋boe7-tiau5。當時我若知伊hiah-nih凍酸，看錢親像生命，我ma7 boe7去愛伊。何況當時追求我e5人hiah-nih濟。今來為著聖誕節e5禮物睹氣Ah！Beh知……
麗玉忽然想著，伊e5老母ti7伊iau2未出嫁e5進前，bat 對伊講：「若有困難攏thang轉--來，m7免tiam3外面teh受苦，咱兜iau2飼你會飽。」今是我轉去e5機會lah。Koh想著伊e5兄哥，ti7伊beh出嫁e5時，將一張1000箍e5存款單hou7伊，講：「Che hou7你緊急e5時thang用，會記得m7是beh hou7你買米、鹽、柴草e5所費。」麗玉4年久攏無用著這條錢，iau2-ku2囥ti7銀行。今我beh提出這條錢做我e5路費，也買寡tan2路倒--轉-來。現在伊e5兄哥ti7台北teh做生理，伊e5父母也攏搬去ti7 hia。
麗玉已經決定好，先提玩具去還，chiah beh去領錢，然後坐16：30 e5觀光號特快車上北。伊去叫約翰來，ka7伊飼飯，續ka7伊穿sui2衫。
伊koh將in toa3 4年e5房間整理好勢，未免得感覺真m7甘，因為ti7 chia in bat過著一暫恩愛e5生活，特別是約翰出世了後。總--是今攏變成一場e5 眠夢，boe7免得目屎直直beh流--落-來，總是看見可愛e5約翰ti7邊--仔，續越tui3邊仔拭起目屎。伊叫一張3 lian2車，抱約翰出去。
「媽媽，咱beh去to2位？」「Beh來去lin2外公hia thit-tho5。」「爸爸kiam2有beh去？我iau2未ka7伊講『Bye-bye』leh！」無要緊，伊都無ti7-teh，伊另日會來chhe7你。」因為麗玉m7知beh an2-choaN2回答。
In到xx百貨店，逐個人就攏注目teh看約翰，因為伊穿真sui2 e5外套，高級皮鞋，koh生做有人緣，致到逐個人攏愛來ka7伊抱。
麗玉真歹勢，對伊e5朋友桂蘭講：「耀華講約翰siuN細漢，boe7曉駛，真失禮，koh還你。」
總--是桂蘭走來，抱約翰講：「麗玉，你是咱同窗e5中間最幸運，有hiah-nih好e5丈夫。Tu2-chiah梅玉chiah來chhe7我，也teh講；阮若會thang親像你，m7知beh偌nih8幸福leh。耀華hiah-nih8 teh英俊，koh得著得人疼e5約翰。」「約翰，你會曉唱歌boe7?唱一te3 hou7阿姨聽好--無？」
約翰就唱：「耶穌疼我！我知明…」
總是桂蘭著ai3去接人客，伊那親像真sian7,teh kap hiah e5顧客接接。
麗玉就chhoa7約翰出去，桂蘭只有用目珠送in離開，因為伊真無閒。
麗玉想，今我這擺上北，m7知koh偌久chiah會thang koh來chhe7伊chia e5朋友。就叫3 lian2車koh拖伊到秀玉e5厝，是一間真大間e5食店。一下入去，秀玉就走倚來，koh貴珠也來ti7 chia，大家看見非常歡喜。Koh約翰特別得人疼，因為今仔日特別活動。
貴珠代先開嘴：「麗玉，你嫁了上好，最幸福。你kiam2知素娟e5丈夫常常扑伊。也明美已經轉去in父母e5厝。我嫁hou7生理人，歸年無一絲仔thang歇睏，若tu2著節期，攏著到半暝12點我chiah會thang關店。今聖誕過去是新年，koh來就是春節，也beh赴開學…就koh tu2著聖誕，年頭磨到年尾，年頭又koh到。這tiap8是送貨出來，無，煞有thang歇睏，我若做你，m7知beh偌幸福--leh。」
麗玉看見貴珠有影加真瘦，面色真bai2,總是想著家己無久也beh做人e5話柄，boe7免得心酸。伊想in都m7知leh，耀華是一個看錢親像生命e5守財奴。
Hit時秀玉也開嘴：「有影to著，你上好命，耀華是聰明伶俐koh有疼情丈夫，阮e5頭家若有耀華e5 100份1 ma7成好，伊若趁著錢，就是poah8-kiau2,lim酒kap交際用了了，你實在最幸福。」麗玉感覺tiam3 chia只有增加伊e5艱苦因為in boe7了解伊e5心情。總是也m7-ai3 hou7 in知昨暝e5事，就kap in 相辭向銀行直直去，心內想講：「今好，hou7耀華家己去過孤單無味e5聖誕節kap過新年，因為伊講我m7是賢妻良母。」
總是一面真奇怪，為何阮hiah e5同窗朋友thai2攏teh欣羨我e5婚姻。耀華有甚mih較贏人？有甚mih較可取？伊那想in朋友所講e5話，boe7免得同感；我e5丈夫m7-bat無理e5受氣，本身也無不良e5嗜好，逐日暗飯後，就chhoa7約翰kap我去公園散步，有家庭e5觀念，伊家己真儉省，有時tui3我e5要求真m7甘破費，總是無hou7我失望。總--是昨暝為著120箍e5玩具…伊看伊邊仔e5約翰iau2細漢，boe7曉thit-tho5,kiam2-chhai2是有影。
 
伊koh想耀華昨暝所講e5話；講，ai3伊e5婦人人會曉扑算，有影我kan-ta為著約翰目前e5物質享受來想，m7-bat計劃伊e5將來，tui3 an2-ni感覺非常e5後悔。
Koh想著做查某囡仔e5時，驚了耀華無teh疼伊，常常ti7月光暝，向窗仔外家己祈禱講：「主ah！求你hou7耀華會疼我，無koh去愛其他e5查某囡仔，因為我真疼伊。」當伊回想到chia e5時，已經到銀行e5門口。
伊牽約翰入去，將1,000箍e5母、利，攏領出來，就坐車到李--先生e5傢俱店，將所欠伊e5 600箍還伊。Koh chhoa7約翰到一間便衣店，買一su卡其e5童裝，以及一雙球鞋hou7約翰。In轉來到厝，已經4點。
24暝是基督徒最歡喜e5時，人人家族團圓，有快樂e5聚餐teh慶祝主耶穌為著咱來出世。麗玉猶原無例外，tiam3 ti7灶腳teh無閒chhih-chhih，為著準備耀華in父子所愛食e5菜。約翰穿in阿母tu2-chiah買轉來e5新衫，感覺真滿足，家己ti7房內teh thit-tho5。
時鐘已經tan5 6下，暗頓也攏已經準備便。總是耀華iau2-ku2未轉來，麗玉濟濟擺走去門口探看耀華轉來boe7?平時6點伊就到厝，今 5分…10分lah…25分…30分。忽然麗玉e5心內boe7免得koh親像查某囡仔e5時，祈禱講：「主--ah！求你hou7耀華無koh受氣，趕緊轉來，今我無beh koh激伊e5受氣lah！」
伊祈禱iau2未了，耀華已經開門入來，兩支手koaN7真濟禮物。一下看著麗玉，就放下伊e5禮物，抱伊，直直ka7伊chim講：「麗玉，真失禮，昨暝我有講濟濟無情理e5話，求你赦免我e5 chhiong2-pong7…」
「耀華，我koh較過boe7得去，求你赦免…」Hit時約翰tui3房間出來，講：「爸爸，你看leh…」
耀華一下越頭就看看見伊e5約翰頭一擺穿粗布衫、球鞋，總是那顯出伊e5清秀，伶俐kap得人疼。當伊beh去抱約翰e5時，koh一擺親蜜來chim麗玉e5嘴唇。
外面e5北風那吹那冷，致到玻璃窗攏出聲，冷風有時tui3門縫貫--入-來，總是這間厝充滿著未曾有e5溫暖kap平安。
In三個人真歡喜teh開耀華所買轉來e5禮物，桌頂hiah e5燒燒e5菜湯也已經chheng3到無煙lah。
「Tiang，tiang.....tiang。」時鐘tan5 12下，tui3遠遠e5所在有聽見真好聽e5歌聲，「平安暝，聖誕暝…」直直倚來…（1963：11，26暝12點脫稿）。                                          
(台灣教會公報第924號，1963年12月)
 
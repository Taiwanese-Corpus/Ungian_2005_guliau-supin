支那e5 童話
狗kap貓e5 故事
黃六點譯
Ti7 古早古早支那有一個細細e5 鄉莊，ti7 hia有一個真散hiong e5 少年人kap伊e5 老母teh企起。因為老母已經真老，所以少年人將伊逐日做工所得著 e5 淡薄錢來teh養飼伊e5 老母。所以an2-ni in所食--e5 也是am2糜仔湯na7-tiaN7。原來這個少年人是真有孝伊e5 老母，也不止愛惜in所飼e5 狗kap貓。
後--來這個事hou7 神知影，神不止感心這個少年人 e5所做，就差使者提物 beh來賞in。有一日這個使者變裝做出外人來探in一家講︰「我是出外人請hou7 我toa3。」老母講，「親像這款 e5 草寮仔，也koh無物thang 供給你。」使者講︰「無要緊。」這個親切 e5 老母聽見這句話，就hou7 使者toa3 ti7 in兜。
較停一個變做出外人e5 使者講︰「我beh 煮chhe-chhau，就tui3 袋仔內提一粒黃金e5 寶珠出來，後--來就提in e5 鼎toe2 水，就將這粒寶珠he7落去，就將鼎he7 ti7 火e5 頂面。後--來這個出外人面就向鼎直直念chhe-chhau e5 名，到有teh 滾e5 聲，出外人就掀鼎蓋起來hou7 in 二人看。Ah﹗果然有影真好食 e5 chhe-chhau滿滿是︰「今來食」。後--來 in三人﹙出外人、老母、少年人﹚就食。親像這款 e5 物in 出世到今攏 m7-bat 食著，所以的確真好食，食 in所食chhun e5 貓kap 狗猶原真歡喜。
隔早起hit 個出外人m7知tui3 to2位去，後--來in想這個黃金e5 寶珠的確是神賞賜。後--來in一家食物不止豐富，經過也漸漸較順事。總--是ti7無久e5 中間這個不思議 e5 事續hou7 in e5厝邊知影。Che猶原是姑不chiong e5 事，總--是koh較害--e5 就是hou7 對面莊 e5 親情，就是 in 阿婆仔知這個事。
這個阿婆仔是歹人，也這個少年人是散hiong e5 家，所以攏m7-bat 行腳到。總--是到聽見這個事，就隨時來，的確ai3 看這粒不思議e5 珠。姑不chiong 提hou7伊看，後--來續的確 beh ka7伊借轉去，因為boe7 tit thang 借伊，就ka7伊辭，總--是伊真無歡喜就轉去。
經過 5、6 日有一e晝e5 時，in攏無人ti7-teh，kan-ta 狗ti7-teh na7-tiaN7。Ti7 這中間這個歹e5 阿婆仔暗靜來，入去厝內，將in真tui3重囥真好勢e5 寶珠ka7 in 偷提去。Koh無偌久，in 厝 e5 人轉來，beh提寶珠e5 時chhoe7無就真m7甘，少年人kap 老母攏真煩惱 teh 哮。
Tui3 chit -tiap8 e5 生活猶原著親像以前食am2糜仔湯，到昨昏食真好e5 chhe-chhau e5 狗kap貓一時beh食這款猶原boe7慣勢，因為無食boe7用tit，就小可ka7伊na3 leh，所以腹肚不時真枵到擋boe7-tiau5,後--來就想「是因為甚mih因端chiah久thai2無chhe-chhau」這隻狗是真khiau2,後--來就想的確是in hit個歹阿婆仔 ka7 in 偷提去。
Tui3 an2-ni 就將這層事ka7伊e5 同伴﹙就是貓﹚講明。In參詳講咱著來去ka7伊提轉來。貓講︰「我因為真軟chiaN2 boe7 thang 泅過溝，所以敢boe7 thang 達咱e5 目的。」狗講︰「若是an2-ni，我beh iang7你過溝」，in an2-ni 約束好勢就出發。
In到位 e5 時身軀較大e5狗boe7 thang入去厝內，所以tiam3外面聽候，後--來kan-ta 貓tui3 灶腳e5 am5空鑽入去。入去了暫時bih ti7 較暗e5所在，湊kham3有一隻老鼠tui3 hia 經過。貓想an2-ni不止幸福，就緊緊tui3 老鼠ka7伊掠leh。總--是老鼠真驚講︰「你無論講甚mih我攏beh順趁，請救我一條e5 性命，」用an2-ni 直直tui3 貓求。
貓講︰「Lin2 chia有一粒teh煮chhe-chhau e5 寶珠抑無？」老鼠講︰「有」。貓這時知妥當lah，就緊緊teh想方法，ti7-teh想 e5 中間老鼠
講︰「Hit 粒寶珠我beh來去提來hou7 你，請你放我好無？」貓想若放伊去 hou7伊走去就真害，就想講︰「M7免用an2-ni，你若ai3 性命，你著叫你e5 同伴提hit粒寶珠來。」姑不chiong 老鼠猶原著順趁，叫伊e5 朋友去提hit粒寶珠來ti7 貓 e5 面前。
貓看著寶珠e5 時就續boe7記得伊e5 老鼠就an2-ni 放伊去，將珠he7 ti7 嘴內，真歡喜，一下跳到狗e5 所在，就緊緊相chhoa7 beh 轉去。總--是到以前所過 e5 溝e5 時，狗tui3 貓講︰「貓君，咱這5、6 日攏無食，總--是我beh ka7你注意一項，因為你平素真愛食魚，咱beh 過溝e5 時若有看著魚e5 時的確m7-thang露現你 e5 本性，因為若開嘴寶珠隨時會ka落去。」貓講︰「請安心--lah。」總--是ti7伊e5 心內teh想講che是m7免注意e5 事，總--是果然溝經過beh了e5 時有一尾魚跳起來，看見an2-ni 不止oh禁tit伊e5 愛食 e5 貓，隨時boe7 記得伊前 e5 話，就開伊e5 大嘴beh ka7伊咬來食。Hit時伊嘴內所有e5 寶珠隨時ka落落去溝底。
狗kap貓攏大驚也是無法度lah﹗狗真受氣，因為刁工提來到chia e5 寶珠，狗也有ka7伊注意，這tiap8 hou7 貓失落去。In 續gong5-ngiah8 企teh看，總--是 ti7 in 身邊有人teh看，hit個人就是水雞兄，伊看了也是真同情in講︰「我beh 替lin2拾起來」就chhang3落去水底chhoe7 hit粒珠起來hou7 in。失志e5 貓kap 狗koh一擺出 in e5 元氣，ka7 水雞兄說謝就緊緊轉去 in e5 厝。
咬這粒珠e5 貓不止爽e5 款，親像伊家己得著珠e5 面，就真雄跳到主人 e5 面前，將伊嘴中e5 珠吐出，主人看了不止歡喜。
主人m7知狗kap 貓e5 經過，所以少年人kap老母攏想che攏是貓e5 功勞。所以真o-lo2 這隻貓，一面tui3狗不止歹款待伊，無甚mih ai3 hou7伊食，也無ai3 hou7伊toa3 ti7厝內。
後--來貓有thang kap主人toa3 ti7 厝內，食好物。總--是狗，雖然有大雨kap大風也是著toa3 ti7外面睏。
到昨昏不止相好 e5 狗kap貓，今仔日分開，貓有thang toa3 ti7 主人 e5 腳頭u頂，抑是ti7 桌邊sang2-se3。所以狗真受氣，tui3伊e5 朋友講這chan5事，狗朋友攏不止不平貓e5所做。後--來 in e5 感情就是狗若看見貓e5 時就beh ka7伊jiok，ka7伊創治kap ka7伊咬。Che是這個故事 e5 路尾。
(台灣教會報第543卷，1930年6月) 
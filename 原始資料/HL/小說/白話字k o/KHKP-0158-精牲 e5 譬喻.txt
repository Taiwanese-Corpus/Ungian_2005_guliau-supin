精牲 e5 譬喻
Tui3 漢字e5 月報翻譯--e5
有倩工e5 作穡人ka7 主人飼精牲，一下久小可會bat精牲e5 話。有一日ti7 關精牲e5 所在振動。牛忽然目珠大蕊ma3-ma3叫講：「好--ah﹗無人會贏--我；平地謀生 e5 草出在我睏食，ti7 hit中間主人好款待我。Lin2敢thang kap我比mah？」
馬tui3 邊仔駛鼻空管笑--伊，講：「主人iau2 -ku2 ka7我另外備辦一個所在；親像你敢thang kap人講mah？」
羊搖搖擺擺tui3外面來講：「Che攏是m7知家己e5 話，背重擔行遠路是甚mih人 e5 氣力--mah？若是我m7使掛牛擔，m7 bat hou7人騎，成日閒閒teh chhit -tho5,無人比我較快樂。Lin2 iau2-ku2 敢誇口mah？」
話講boe7煞，koh有teh 喉叫ti7 廳堂--e5 講：「我逐擺 teh食，主人的確著代先試滋味，koh出在我出入ti7 房間，攏無小可禁khi7。Lin2攏是外面人，thai3-tho2 m7降服 ti7 我腳下？」眾人看見卻是主人所疼 e5狗；就攏恬去無話。
無扑算 koh有一個企teh講，我知lah，拖車--e5,背重擔--e5,ka做絨布--e5,顧門--e5,攏家己掠做得改mah？親像我e5 門戶攏著主人開關，koh 驚了我吞be7落去，所以ai3 我食到飽，淺看我e5 肥白phauh-phauh大。Lin2應該著反悔話講m7著。Ka7伊看起來是烏面e5 大豬，歸群攏 m7歡喜。
Tu2-tu2仔teh 相爭口角e5 時陣，主人kap一個廚子到，講：「我有好e5 人客，請替我揀選好e5 滋味。」廚子斟酌看，到尾用一條索仔liu3 hit隻豬頷頸就去。
(台南府城教會報第158卷，1898年5月) 
細漢囡仔
蘭醫生娘
真珠iau2-boe7到度晬已經bat toa3亞美利加，歐羅巴以及澳大利亞。這個查甫囡仔出世ti7加拿大 e5 西爿；ti7-hia有英國人，也有紅面番。真珠若見著人，無論是白面抑是紅面，面仔笑gi7-gi7;tui3 an2 -ni 逐人都做伊e5朋友。凡若tu2著伊e5 人，不管伊e5 親人抑是甚mih外口人，攏總ai3愛kap伊行禮。真珠phut-phut跳，也kap人tim3頭。
真珠e5 父母m7是好額人，in所toa3 e5 厝是用杉家己起--e5;頭路是作穡。Ti7 冬天e5時陣非常寒，kian霜掛落雪，致到土teng7若鐵，所以ti7園--nih8 be7做tit工。
真可惜真珠e5 父母tu2著歹年冬，連連幾若擺，不得已著換所在。想了，定著beh 遷徙去澳大利亞，就全家坐馬車20外鋪路到火車頭拆單坐車，一日久到一個埔頭。隔明仔日落火船出港過大西洋，意思是ai3 beh ti7英國kap親人過年，後--來才beh去澳大利亞。坐船差不多一禮拜久，就到in e5 祖家，去真珠in 阿公e5厝。伊是hit 所在 e5 區長。
29 暝昏 e5 e晡，真珠e5 阿公tu2-tu2坐ti7 寫字桌寫批，講︰「緊回幾字來通知我e5 子多馬你知。因為你做代誌可惡koh 糊塗，我決斷m7 koh chhap你」。寫到hia，真珠e5 父母入來，手nih8 抱in e5 細子。In hit陣已經到位2、3日。聽門開，區長舉目看in入來，m7-ku2 面惡形，無歡喜 e5 款。
真珠 e5 老父開嘴講：「阮tui3 加拿大有toa3淡薄物beh ka7你恭喜過年。請你收，向望無棄嫌。」
區長伸手提這個小包，釋開看一雙鞋，用加拿大鹿皮做 --e5,真sui2。區長teh看in所送 e5 物 e5時陣，真珠 e5 老母就出聲講︰「阮beh過去禮拜堂chhoe7牧師，kap伊參詳主日學過年e5 鬧熱，請你且顧真珠。阮liam5-piN 轉來。」區長推辭講︰「我無閒，koh be7曉顧囡仔。」M7 -ku2伊e5 新婦kou-chiaN5講︰「M7免驚，伊的確怪怪。」講了，in就hou7 囡仔ti7 the椅也liam5-piN出去。
真珠 e5 阿公無甚mih歡喜，想ai3 beh叫差用抱伊去樓頂，因為批寫iau2-boe7了，總--是看囡仔ti7 the椅恬恬，所以舉筆續接寫講︰
「Koh你定定討錢，lam7-sam2開，所以我定著m7認你做子。」
寫an2-ni，聽真珠笑一下，越頭看囡仔險險跋--落--去。阿公起來，手nih8提批，倚來ka7伊chhiau5 四正。孫仔看批ti7伊e5 手，liam5-piN khiu2-teh 扑饒，在伊扑算這張批是準做in 阿公所beh送伊好thit -tho5 e5 物。區長e5面ba5-bun2笑，也無受氣，koh再坐，提一張新e5 紙，beh koh 重寫。這擺所寫e5 口氣較無hiah 嚴，就是講︰
「多馬平安。聽你e5 消息，我e5 心煩惱到極，總--是我的確猶原無thang koh 寄錢。」Kan -ta 寫hit句，聽 keN2 --著 e5 聲，舉頭看孫仔teh食tu2仔hit張頭擺寫e5 批。緊緊走倚去講︰「M7 -thang an2 -ni﹗你kiam2 m7知紙be7食tit？Hai7--lah﹗囡仔be7曉聽。老母an3怎樣無轉來？我kaN2著ka7伊tah ka-chiah。」Tah了，就ka7 伊peh開嘴，jim5 hit塊紙出來，續ka7伊抱。
今，多馬出世 e5 時陣，伊e5 老母月內過身。tu2著這個試練以後，區長 e5 心變做硬，怨恨上帝。Tui3 hit -tiap8到今罕tit bat 抱世間囡仔，所以這陣抱真珠，伊e5 心be7 免tit想前e5 艱苦續大大數念多馬e5 老母，也想著當時手nih8抱細漢多馬e5 時陣。想了心受感動。後--來he7真珠 ti7 the椅才koh坐ti7 寫字桌。總--是看第2擺寫e5 批真嚴，無老父 e5 情ti7 -teh，m7敢看，所以拆碎碎hiat -kak8去，koh提一張紙第3擺寫講：
「批寄來請安我所疼e5 子多馬」。「A2 -gu7﹗a2 -gu7﹗a2 -gu7﹗」
區長聽真珠 teh 出聲就gong5 -giah8 起來去窗仔門看外面teh落雪。土腳、樹枝、厝頂，逐項白chhang -chhang，真好看。看了，伊才會記tit這節聖經，就是以賽亞，頭一章，18節，講︰
「Lin2 e5 罪惡慣貫滿，色緻重親像赤，深親像紅，我beh hou7伊盡白那雪kap 暝一樣。」想了，知家己e5 重罪，求上帝洗伊e5 心白白親像雪。
「A2 -gu7﹗A2 -gu7﹗」
區長koh再聽hit 個聲koh倚去the椅。真珠一下看，就liam5 -piN 笑笑，chhun雙手，那親像ai3 in 阿公抱伊起來。區長ka7伊抱續ka7伊chim嘴，囡仔 e5 手teN7伊e5指頭仔hou7 阿公真歡喜。M7若歡喜na7 -tiaN7，伊e5 心雖罔本然較硬鐵，這陣抱孫仔，忽然變做軟那綿花。
Tu2-tu2 hit-tiap8門koh開，真珠e5 父母轉來。老母開嘴講︰「阮去hiah久，大失禮，總--是是因為tu2著朋友kap in講話，真向望囡仔無chhian5你 e5 工。今真珠著來樓頂去睏。」
區長m7甘願講︰「M7免hiah趕緊；請留伊，我真愛抱伊。」
老父講︰「驚了傷晏。細漢囡仔較早去睏才著。」父母續抱伊出去。
區長koh再坐寫字桌，拆第3張 e5 批，續提一張電報紙beh寄hou7 多馬，寫kan-ta 8字，就是︰「轉來 kap阮歡喜過年。」
寫了才叫差用kah伊著liam5-piN kong3電報。Hit個差用出去beh趁主人 e5 意思，頭家koh叫伊e5 總舖ka7 伊講︰「明仔再阮beh請人客真坐做鬧熱，你著吩咐上等 e5 廚子來備辦幾若塊桌，因為我e5 子多馬e昏beh 轉來，kaN2無beh koh出外去放蕩」。
總舖歡喜聽hiah e5 話因為tui3 多馬放縱，老父真受氣，致到幾若年久後生攏m7 -bat 轉來厝nih8。
Hit e昏多馬果然到，老父接納伊親像放蕩子e5 老父接納伊e5 第二子，就是ti7 路加15章所記。明仔再做大鬧熱，大家歡歡喜喜。真珠也來赴，面猶原笑笑，真有人緣。
Tui3 hit陣以後多馬kap老父toa3做伙，無koh相離別，和好相疼。
Koh無偌久真珠 e5 父母chhoa7伊去 toa3 澳大利亞。囡仔漸漸大漢，好品行乖乖。到大人就做牧師，一世人出力ti7 教會。M7-ku2所做e5 中間，無一項較贏這個故事所記--e5,就是世間 e5 時陣做上帝 e5 器具，hou7 硬心 e5 人反悔，歡喜接納伊e5 子。
想an2-ni thang hou7 咱會記tit 耶穌抱囡仔 e5 時陣講︰「上帝國 e5 人正親像這號e5 人。」
(台灣教會報第402卷，1918年9月) 
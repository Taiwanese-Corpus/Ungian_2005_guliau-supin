
兩個歹命囡仔
Ti7一個細細e5田庄，阮已經經過兩年--lah。Ti7 chu7年e5這e5時陣，tu2-tu2 復活節了e5 時，阮兩人hou7阿姨chhoa7來chia，受伊e5 照顧，ka7阿姨鬥做工，經過濟濟心悶  e5 日子．今阮有較大漢--lah。
會記得阿母beh離開世間e5 時，叫阮來眠床前，牽阮e5 手，用m7 bat聽--見e5 憂悶e5 聲對阮講：「我e5 心肝仔子，我beh離開lin2--lah，無論甚mih人都留我be7 tiau5。明仔再beh有人將阿母he7 ti7 柴箱仔，扛出去，lin2若精神會chhoe7 無阿母。總--是lin2 m7-thang siuN過頭煩惱，因為我beh去chhoe7 lin2阿爸，beh ka7伊講lin2攏已經真大漢--lah。Lin2阿爸beh hou7日本人叫去出征e5 時，你chiah兩歲，lin2小弟iau2 ti7 腹肚底，今lin2攏teh讀冊--lah。這中間m7是lin2阿母hou7 lin2大漢，是天頂e5上帝照顧lin2。今雖然阿母beh離開lin2,總--是天頂e5上帝無放sak lin2,beh hou7 lin2 ti7 地上成做一個有路用e5人。Kiam2-chhai2人beh chhoa7 lin2去別位，lin2著忍受，著聽人e5教示，等候阿母復活來chhoe7 lin2。主koh來e5日人攏beh 復活，lin2阿爸也teh等候hit日thang見著lin2。」
Hit 時我kan-ta知，beh有一個thang驚e5運命親像大kha布袋beh te2 阮兩個去遠遠e5所在。阿母因為無阿爸，勞苦著磨過頭，身軀帶病來離開世間。阮hit時攏m7知憨憨，只有知影阿母hou7人扛--出去na7-tiaN7。
阮來toa3阿姨e5厝e5頭一日，會記得阮兩人哭歸日，小弟仔問我講：「阿姊，chia是to2位--neh ?」我m7 知，kan-ta會曉講等候阿母復活，伊就會ka7 咱講。Tui3 hit時起，阮就be7 thang koh去讀冊。因為田庄無學校，beh讀冊ai3行真遠，koh著ai3錢。Ti7 chia也無禮拜堂，也無主日學，阮每日攏ti7田岸腳，趕鵝仔，飼羊仔na7-tiaN7。
 
來到這個無電火e5草地，ti7 暝--時小弟仔時時ai3講驚暗，其實我ma7真驚，阮兩人teh睏e5 細細e5 房間，風透e5 時kiN3-koaihN叫，有時老鼠仔khi7-khok8叫。小弟仔半暝beh放尿，叫我kap伊去。我ti7暝--時，時時ai3精神ka7小弟仔蓋被，才知早前阿母怎樣ti7 逐方面e5 疼心。
Ti7月光e5 暝--時，kap濟濟囡仔ti7 埕--nih teh thit-tho5 e5 時，阮be7 感覺甚mih，到ti7 半暝，精神e5 時，看著窗仔光光，也有tou7-peh-a2 teh哮e5聲，我bat傷心續哮--出來，叫小弟仔精神，兩人相kap悽慘哮，m7 知ti7 時阮才會thang koh見著阿母。
有一日，阮趕鵝仔去真遠飼e5 時，ti7遠遠看著一間厝，厝頂有十字架，阮e5 歡喜be7顧--tit。阮就趕緊去，阮兩個手牽手勻勻仔tui3 門入--去，靜chauh-chauh e5禮拜堂，阮跪ti7 hit e5台前，hou7阮thang koh一擺kap阿母相見，攏無人攪擾阮。Tui3 hit日起，阮才攏bat笑。到每禮拜日阮攏趕鵝仔到chia，thang赴主日學，因為這個是阮所有細細e5希望。阮chhoe7 著禮拜堂那親像chhoe7著阿母teh toa3 e5所在e5路。阮若來chia，那親像較近阿母e5厝e5款。有時小弟仔ai3我講故事hou7伊聽，我be7 曉講甚mih，kan-ta想起以前阿母講hou7我聽--e5 na7-tiaN7。Ti7暗暗e5眠床，兩人蓋ti7被底，目珠kheh kheh，我就講阿母所講--e5 hou7小弟仔聽。雖然阮攏聽到熟熟，iau2-ku2 hit時是阮上燒lo7 e5 時。阮kheh相倚來相kap講：「有一日，兩個囡仔beh chhoe7老父，in阿母提3項物hou7 --in，……」Hit時那親像teh眠夢，阮就漸漸睏--去。
Koh無偌久母親節beh到，阮有種真濟翦絨 花，beh ti7 hit日提--來。主日學，我插白花，將紅花送朋友。阮逐日teh算，那親像hit日beh見著阿母。                                 
(台灣教會公報第773號，1953年5月) 
原人情e5 奴才

余先生翻譯

Ti7西印度e5海嶼有一個奴才，因為伊調直佮好品行，伊e5
主公才來重用伊，hou7伊要緊e5責任來料理伊e5產業。有一日主公愛beh加買20個奴才，才教 hit個當職e5奴才去揀。伊去到賣奴僕e5位teh查看。Ti7 hia有一群teh發賣，從中有一個不止老koa3衰lam2 e5 人。Hit個奴僕來看無偌久，見著hit個老奴才就直直ka7伊相；相了對伊e5主人講：「你所beh買e5 20個，這個人著算在內。」主公不止奇怪伊所講--e5,來嫌--伊。但是hit個當職e5奴才懇求主公罔容允伊；販sau 就對伊講：「你若ka7我買20人，這個beh續送你。」買明白，就交奴才chhoa7 in去ti7 主公e5所在。Hit個當職e5奴才好款待hiah-e5今才買來--e5;總是hit個老koa3衰lam2 e5人伊koh較加倍款待伊，chhoa7伊去toa3 ti7家己e5厝，將家己e5眠床hou7伊睏，將家己e5桌hou7伊食，將家己e5杯hou7伊lim；看伊寒，就aiN7伊去照日，日若太燄，aiN7伊去椰樹影裡。主公看見伊款待伊到an2-ni-siN，就問重用e5奴才啥事趁這個法度。「Hit老人若m7是你e5親戚，你無hiah小心效勞伊？伊kiam2是你e5老父嗎？」
  奴才應講：「頭家--ah！伊m7是我e5老父。」
  「無，kaN2是你e5兄嗎？」
  應講：「M7是；伊m7是我e5兄。」
  「無，kiam2是你e5叔伯，抑是親堂mah？」
  應講：「頭家，m7是。伊攏無屬ti7我e5朋友。」
  主公問：「若是an2-ni，伊an3怎樣仔才會得你疼到an2-ni？」
  應講：「頭家--ah！伊是我e5對敵。前掠我賣hou7販sau，就是這個人；是因為聖冊命令我著赦免我e5對敵，伊若枵著飼伊，嘴礁著hou7伊lim。」
(台灣府城教會報第12張，1886年7月)

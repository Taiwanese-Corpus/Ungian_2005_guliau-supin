王宮kap御園
文安
古早 e5 時陣有一個外國王，伊e5 王宮行伍到極。又koh 近ti7 較鬧熱 e5 所在有一區花園，因為hit所在是真寒，所以有將玻璃起厝來顧hit區花木，驚了hou7霜雪凍死，有用真大 e5 心神teh栽顧，整頓到不止齊chaN2 好看；亦有栽種濟濟稀罕 e5 花，以及上等e5 果子，攏是伊調撰意愛--e5。
雖然開費濟濟伊亦甘願出；無嫌園費重，因為teh向望所beh結e5果子kap所會開e5 花，不管時thang去hia gu7賞，hou7心靜歡喜。
Tu2遇一擺是冬天e5 時，所以無開花，kan-ta有一欉葡萄，生一穗盡大pha盡sui2 e5,看見 e5 人無m7欣羨。Ti7 hit 玻璃厝，連過路e5 人亦看現現。
某日有一個散hiong e5 婦人人tui3 hia 經過，伊亦停腳金金teh相hit pha 葡萄，心內想講︰「若是我會tit買che葡萄上有福氣。」 伊欣慕che 果子，卻m7是家己愛食，其實是it著beh hou7伊所疼 e5 查某子食，因為hit 時查某子 有犯著重病，母疼子 e5情深；tui3 an2-ni 就想法度，暝日紡織做工趁錢。Tu2仔得著一箍銀e5 時，就緊去beh買hit pha葡萄，去到地tui3 顧園e5 人講起。
Hit個人無beh應伊，反轉恥笑伊，門sak倚做伊去。
婦人人心內鬱卒teh想kaN2是伊e5 錢無夠額，所以hit個園丁m7 肯將果子賣伊。
伊倒去厝nih8就詳細想看有甚mih步數thang koh加得著錢，想來想去攏無步，因為伊家窮落薄，攏無啥值錢e5 物thang變；只有眠床nih8一領毯仔是伊平時teh用--e5。伊就將hit領毯仔hiahN去當，當一箍銀。
人chham頂日 e5 錢攏共是2箍，趕緊koh去問hit個園丁看有甘願賣伊抑無？到位e5 時見一面，園丁發大受氣，歹聲嗽him2喝直直趕伊出。
Tu2好hit時王e5 查某子ti7 御園內遊賞，忽然聽見吵嚷e5 聲，就問是甚mih代誌。
園丁就liam5-piN將婦人人 e5所愛ka7 公主講明。聽了liam5-piN 差宮娥去jiok婦人人倒轉來。婦人人到公主e5 面前，驚惶ngiauh8-ngiauh8 chhoah 到be7顧tit。
看見公主無責罪，反轉施恩用好話安慰，婦人人就好膽將實情講hou7伊聽。
王 e5 查某子溫柔 e5 款式，只有當面念一句，講︰「你這個人較有錯誤，扑算阮老父是生理人，攏m7知影，伊其實是王，kiam2 m7甘放伊e5 皇恩，白白賞賜伊e5 百姓。」講了即時摘hit pha葡萄hou7 婦人人提倒去hou7伊e5查某子食。
今這個婦人人所歷過e5事，tu2-tu2 thang借來譬喻咱人有大欠缺，上帝歡喜施恩，hou7伊揀選e5 百姓。
罪人得救m7是為著家己 e5好所行，也m7是tui3 gau5祈禱，抑是te5錢準做功勞來得著永遠活e5 福氣。千萬m7-thang自誤。其實是上帝白白e5 恩惠。因為聖冊明明有講︰「攏無有好人。因為眾人已經犯罪。」
這世間 e5 皇帝尚請有恩典伊e5 百姓到an2 -ni，何況天頂 e5上帝萬有e5 主kiam2無欲將伊e5 大恩白白賞賜伊所創造 e5 人。
照聖經記載︰「耶和華講，嘴礁e5 人著到水邊，無錢e5 人著來chia，買水買奶，買食 e5 物，m7 免錢。」
(台灣教會報第378卷，1916年9月)

 
阿義所獻e5禮物
這個感謝節e5故事是ti7第二次世界大戰中，tui3中國傳--來e5。
阿義是一個14、5歲e5囡仔。有一日，teh行路e5 時真傷心，因為伊無父母，無兄姐，無親人，只有留伊家己一個na7-tiaN7。所以那行那想伊所tu2著e5境遇。Tu2一禮拜前，阿義ti7學校teh讀冊，家庭，厝內攏安全，無甚mih thang好掛慮，總--是今kan-ta chhun伊一個，是為著對敵e5炸彈炸了伊e5 厝，一盡受火燒滅。阿義e家族攏四散，阿義兩日久ti7街路四界行，四界chhoe7,chhoe7無伊e5 親人。百姓也攏四散逃走到西爿e5山去。阿義也對人走，行4日久，日--時著一直行，暗時著睏ti7路邊。腹肚若枵，阿義著tui3人討物來食，變做一個親像乞食e5款，實在真可憐。阿義boe7 tu2著這個悽慘e5 時，ti7伊e5 心內有囥一個向望，就是向望伊有一日beh經過大學得著學位。今無法度，因為無厝，也無錢，無學校，連家族也無去--lah。伊感覺真餒志，真無步。
忽然ti7路e5 oat角有看見一隊兵ti7路邊teh歇睏。阿義真驚，ai3閃避，就走tui3樹仔腳去，因為m7 知兵是屬ti7 to2一爿--e5。總--是閃無路，軍長已經看著阿義，用大聲喝伊講：「乞食囡仔，停一下；你看對面山腳有茶園，走去ka7地主講，兵，軍長beh歇暝ti7 in兜，著備辦所在kap煮chheN chhau hou7 8個人thang食到飽。歹命囡仔……你敢偷走。」
阿義聽an2-ni，ti7心內teh感謝。伊teh想，無的確伊也會得著地主e5好款待thang度飽，因為伊真枵。Koh一項，阿義歡喜幫贊國家e5兵，所以大步走，走到地主e5大門口扑門。顧門--e5起頭看這個破lam3 e5囡仔m7准伊入。總--是阿義一直講有要緊e5事ai3報主人知；到尾，顧門--e5才chhoa7伊入主人e5客廳。
 
主人問阿義講:「你有甚mih消息thang報？」阿義用真好禮e5話講明。主人聽了著驚講: 「今，慘--ah！Tu2好這時內面大欠工，男--e5出去做兵，女--e5 teh挽茶，茶teh beh收成，逐家非常e5無閒……」阿義隨時應講: 「大人！你若肯，我就歡喜鬥幫忙，我會koaN7水，鬥做工，東西，請hou7我做。」
一旦ti7門口已經有聽見兵teh扑門e5聲，所以主人就應講: 「好--lah，好--lah，請toa3 chia；緊緊去灶腳，著gau5聽煮飯e5話。」地主就緊去門口歡迎 8名e5兵隊入--來。兵隊有受地主e5好款待，隔日透早就離開去別所在。
阿義真歡喜伊有所在thang睏，有飯thang食，有工thang做，或--是擔水，捧飯，或--是掃地，挽茶，無論啥款e5工，伊真骨力認真做。所以一日過一日，阿義e5心歡喜快樂，漸漸boe7記得伊以前e5艱苦。
只有一項伊e5 主人hou7阿義真奇怪--e5,就是ti7 6日內家人kap倩工人攏出力做工，到第7日，逐家攏歇睏。Ti7 hit日全家族攏穿sui2衫，行三里e5路去一間說教所做禮拜。阿義頭一擺聽道理，聽攏無；總--是伊真愛吟詩，愛聽囡仔故事。伊感覺赴會e5 人攏真歡喜koh親切。阿義實在iau2 m7-bat tu2著親像這款！連顧門e5人也對伊表示好意。所以阿義每禮拜m7-bat 欠席，那去，那愛去。主人有時講耶穌e5 故事抑是說明道理hou7 阿義聽。Tui3 an2-ni 阿義漸漸bat天父e5 疼。
有一日，牧師報告beh 守感謝節( 收冬節 ) ，有請列位來準備。阿義聽了真歡喜teh想，「M7知我有甚mih thang獻hou7 天父。」主人也是teh準備禮物；因為伊e5 山攏是茶園，所以teh準備新茶thang做伊e5 禮物。逐日工人有挽幼幼e5 茶葉另外he7 ti7 一kha籃，是特別揀第一好e5 茶心茶beh做感謝節e5 禮物。因為感謝節teh-beh到，所以每 
一個大人抑是囡仔攏teh唸伊beh獻甚mih，伊beh獻甚mih。有e5 講：「我beh獻一隻羊仔。」「我beh獻雞卵。」「我beh獻一隻鴨。」有e5 講：「我beh獻一寡菜。」等。阿義那聽心那煩惱，因為伊無甚mih thang 獻hou7 天父。忽然間想著一項，就緊緊走去到一個湖邊割蘆竹，割了轉去厝--nih beh ti7 一所在暗靜做一kha籃仔。
感謝節禮拜日到。逐家teh準備禮物。阿義也是teh準備伊e5 禮物。阿義入去茶行家己唸講：「我beh將我e5 主人所beh獻茶心piaN3 ti7 我這kha sui2-sui2 koh新e5籃仔，因為新e5 茶心著te2 ti7 新e5籃仔較合！」Tu2-tu2 hit時主人開門入來beh提伊所備辦e5 茶心去禮拜堂。阿義看見主人，著一驚，續車倒茶心，koh茶心hou7風吹散。主人看見an2-ni真無歡喜講：「甚mih人摸我寶貝e5 禮物？」阿義真驚，即時ti7 主人e5 面前仆--teh，m7 敢開嘴，心肝phok8-phok8 chheng2 。主人越頭看著一kha sui2-sui2 e5 籃，就笑容對阿義講：「子--ah！今我明白你e5 意思。這時緊去茶園koh挽新e5 茶，露水iau2-boe7 hou7日曝礁，葉仔iau2青青，sui2-sui2。Che是天父e5意思。新e5 茶著ai3 te2 ti7 新e5 籃才著。你比我有備辦較好，較合e5 禮物！」
阿義聽這句boe7講--tit e5歡喜，就走到茶園挽sui2-sui2 新新e5 茶葉he7 ti7 新e5 籃，koaN7到禮拜堂。Ti7 禮拜堂人坐到tiN7-tiN7，逐家非常e5 歡喜。禮物攏排ti7 頭前，真鬧熱，真好看。阿義看伊所做e5 籃te2 伊e5 主人所獻e5茶，心肝歡喜tio5 跳，感謝天父e5 疼痛 kap伊e5 看顧。牧師祈禱e5 時teh 感謝天父所賞賜e5 好年冬，阿義也是teh祈禱講：「天父--ah，tui3這時我愛做你所歡喜e5子兒，愛一世人服事你。」

(台灣教會公報第791號，1954年11月)
將來
翻譯
某所在中學校有一個學生姓林名祺盛，平素放縱，無愛勉強。有一暝kap in e5 同伴toa3 學寮內poah8牌仔，到翻三點外鐘，才入去睏；先生所教e5 課程，無溫習半項。所以隔日teh讀冊 e5 時，問伊歷史，應be7 tit出；kah伊算術，算be7 tit來；叫寫英文，寫無路去；kah伊閱念國語，也是閱念be7 tit出。
伊hit時家己想︰「我企teh也be7比別人較細漢間，身穿也be7比別人較 bai2。論起文字，攏是應be7 tit出；雖然先生無責備，我家己kiam2攏m7知thang見笑？」所以hit日冊讀了e5 時，走入去到房內，就將冊出力tui3桌頂piaN--落去，吐一個大氣，講︰「我林祺盛，雖然無才調，lian5到續比王文壹比be7上mah？歷史伊應會出，算術也算會來；英文伊寫會著；國語也閱念會tit出。HaiN3 -ah﹗Tui3今了後，我著奮志、用心。將來無論甚mih課程，我著ai3代先預備好好，做到m7 -thang 輸--人，才be7 hou7 人恥笑；也thang 計較這個漏氣倒轉來，hou7人看看leh﹗」
將來林祺盛，若m7是今暝ti7李子美e5 房內teh 摸牌仔，就是hit暝ti7 楊鞠仁e5房間teh 行棋，課程猶原無備辦半項。
將來林祺盛，設使m7是這暝 ti7 王逸仁房內teh講笑談，就是hit暝ti7家己房間teh看小說；課程也是一項都無去預備。
林祺盛現在是這款，將來也是這款，koh 較將來猶原是這款。
有一早起，林祺盛iau2 toa3 ti7眠床teh做夢，忽然間聽見房門扑到pin3-pong3叫。有一張電報tui3 門縫nng--入來。伊就目珠joe5-joe5 teh，將hit張電報拆開來看，原來是報老父死--去e5歹消息。伊就be7禁tit 「哀--oh﹗」一聲，就大哭--起來。Hit時就去ka7校長稟故假。
今校長看見hit張電報自然著準伊倒去；倒來到in厝--nih8,be7免得著設法埋葬in老父 e5 事。到代誌明白了後，有一日in老母叫伊入去房nih8,ka7伊講︰「祺盛--ah﹗前lin2老父ti7-teh e5 時，雖然趁無偌濟錢，阮二人khiu5 -khiu5儉儉，家內 e5開用，kap你學校e5 所費，iau2 -ku2勉強e來sak去。現在是be7會lah﹗Lin2 姊夫ti7 北京e5郵便局teh食頭路。你去chhoe7伊，看伊會ka7你鬥chhoe7一個職業無？旅費若無夠，續將我e5 針仔頭插提去當。謀有事業thang做e5 時，你著盡心勤勤去做。我今年歲chiah濟lah，所靠是你一人。你若照前e5 款，m7知天地偌重，我就活活hou7你氣--死lah﹗」祺盛應，講︰「M7免你老人吩咐。我若謀有事業，自然著勤緊勉強來辦。若無，m7但若連累著姊夫，kap hou7你老人掛慮，我家己beh趁一碗飯食，ma7續費氣。阿娘﹗我實在ka7你講，我已經立志若ti7 北京謀著事業，m7但若好好去辦，時間外iau2 -ku2 beh 加看寡冊，求寡新e5 智識，thang備辦將來 e5發達。」
In老母聽到chia，就chah8--落去講︰「我子ah﹗你有這號 e5 志氣，我mih8使加吩咐？你若會an2-ne，就lin2老母ti7 厝--nih8 艱艱苦苦，也艱苦一個值。」祺盛kap in老母講chiah e5 話了，就定著一個日子款行李，kap in老母相辭，起身去北京chhoe7 in 姊夫--lah。
到北京 e5 時，in 姊夫好禮款待伊，就四界ka7伊chhoe7頭路，費了真濟心神，才謀定著，hou7伊toa3 郵便局做歐文撿信生﹙檢查外國 e5 批信﹚。SiaN3知伊到北京，就將toa3家內所講 e5話，一概放hiat-kak8。出勤無上一禮拜久，就做二，三層 e5 m7著；m7是批信撿錯去，就是無照時間出勤，較慢2點外鐘才到事務所。郵便局長看了be7用tit，就落命ka7伊辭。In姊夫雖然疼痛伊，也無法度thang鬥幫贊，姑不chiong送所費 hou7 伊，kah伊倒去厝--nih8。
今，祺盛 e5 老母，算是一個畏見笑，有氣節 e5好老母。Tui3 in丈夫死後，加倍 e5 勤苦，暝日紡織做針刺。原本有囥一個大向望ti7-teh，就是專專 ti7 祺盛 e5 身上；向望祺盛toa3北京，計謀事業，會tit 勤儉來成家致夥。有一日布織了e5 時，kap隔壁e5 大嫂講閒話，伊歡歡喜喜將祺盛beh 出門hit時所講 e5 話，講hou7大嫂聽。大嫂聽了就講︰「你有這款 e5 子兒，真thang恭喜；論到我就真可憐。」In兩個一人一句iau2 teh講 e5 時，忽然看見祺盛走入來，be7免得大驚giau5疑。In老母就趕緊問伊，講︰「你an2-choaN2樣liam5 -piN 倒來？」祺盛應，講︰「M7免講﹗M7免講﹗是我真歹運；心內想beh做好，都做be7成，就是an2-ni2 lah。」
「我到北京e5 時，阮姊夫ka7 我薦ti7 郵便局，做後面e5 撿信生。我本立志beh勤緊來辦，無想出勤e5 第2日，hit e昏ti7 戲園看戲，siuN7暗倒來。第3日睏到10點鐘才起來，就趕緊備辦食飯，到11 點鐘才到事務所。看見郵便局長都無加講話，掠做無要緊，後過較早來去，就會用tit。第6日早起，我企hit間厝 e5 隔壁，teh poah8牌仔。我也ham in i7;hit日是拜六。我teh 摸牌仔e5 時陣，本底想beh 起身來去。後--來想，今仔日半日na7 -tiaN7，無去無要緊；明仔日較早來去就會使tit。到第7日雖然是禮拜日，照例iau2有幾點鐘著辦事。我beh入郵便局e5 時，阮姊夫有一五一十ka7我講。我hit日倒ti7 眠床，也想beh來去；後--來想，今仔日是禮拜日，逐位都有歇，無去ma7是無要緊。我就an2-ni無去。」
「Tui3 an2 -ni 郵便局長嫌我，講，m7是siuN7慢，無照時間，就是欠勤。所以第2禮拜 e5拜一，我去事務所 e5 時，伊就當面kah我去chhoe7別物頭路。」
祺盛講到chia，in老母已經氣到暈lun7落去。祺盛趕緊ka7伊chhah--teh，就講︰「你老人m7免受氣到an2-ne。我不過這tiap8 行著歹運。看命--e5 ka7我講，若這個歹運過，就好lah。」
In老母攏m7 做聲。出在祺盛an2-choaN2 樣講，伊攏恬恬， m7 應伊。Tui3 an2 -ni一日過一日，lim、食、漸漸減少，暝日倒toa3 眠床--nih8,真正活活hou7伊氣--死了。
今這個祺盛tui3 in老父死後，已經就真散，koh接著in老母死，就將所企 e5 厝，賣來做喪費，到喪事明白，chhun一個若羅漢e5 款。有一日伊e5 舊同窗王文壹tui3 城門空經過，看見祺盛倒ti7 塗腳teh睏，kah一領破爛e5 草蓆，be7禁tit 大驚失色，就講︰「祺盛兄近來無看見。An2-choaN2變到an2-ne？」祺盛應伊，講︰「M7免講，m7免講，是我行著歹運。總--是che不過暫時an2-ne 做，將來就著改換，改換--lah。今你beh to2去？」王文壹講︰「我一月日前ti7 福音堂做禮拜。黃牧師送我這本聖經，我toa3 倒去厝nih8看，看了不止有道理。因為an2-ni，我決意beh入神學校來讀冊，thang備辦將來做傳道師，ka7社會做一點仔服務e5工夫。黃牧師是頭腦極清楚e5人；kap伊講話，較贏過讀偌濟冊。我今仔日beh來去探伊，你也做伙來去行行leh，好m7?若boeh，我褪一領裘仔lam hou7你穿，我穿裘仔就好。」祺盛講︰「An2-ne我就kap 你來去chhit-tho5-lo5-leh。」王文壹就褪裘仔lam起來hou7伊穿。二人相kap tui3福音堂來。到位 e5 時，王文壹就紹介hou7 黃牧師kap祺盛相bat。二人講幾句仔套頭話，祺盛就將tui3學校teh讀冊起，到in老母死 e5 歹運艱苦，一五一十，直直講hou7 黃牧師聽。
黃牧師已經聽了，就用端正e5 面色ka7伊講︰「朋友--ah，你 e5 毛病就是ti7這個所在。大丈夫現在立志，現在就著去行。現在m7去行，光陰似箭，日月如梭；目一nih8久，將來liam5-piN 變成現在。Koh一下m7去行，將來又變成現在。親像an2-ni 照舊無改變，一日拖thih8過一日，實在會誤人到死lah。聖經有講：「你著趁日--時做工；暝--時若到，你就be7做lah。」你ti7 學校，父母攏ti7-teh e5 時，thang講是你 e5 日--時。到這tiap8 卻是你 e5 暝--時；你就是beh做，氣力也be7趁你e5心願--lah。總--是你若肯決意反悔改變，iau2算be7 siuN7慢。」
祺盛聽了大曉悟，就講︰「原來是an2-ni；我tui3今以後，知家己著an2-choaN2來約束lah。」黃牧師講︰「你若有閒，chek -koan2來chia，大家談論。」祺盛講︰「真多謝真努力﹗」Hit時王文壹koh kap 黃牧師講幾句話，就kap 祺盛倒去。
林祺盛 tui3 這pang 受黃牧師 e5 教示了後，大大有醒悟，每禮拜日就來黃牧師hia禮拜。黃牧師看伊漸漸有真正反悔改變 lah，就貼錢hou7伊ti7 神學校讀冊。到這tiap8卻成做救主一位e5 勇將--lah。
照頂面這層所看，夠額thang知救主有大權能，會改人 e5 舊性，換人 e5品行。
俗語講︰「山可移，性不可改。」人ti7 這世間攏有伊一項 e5 毛病，一項 e5破格ti7 -teh。濟濟 e5 poah8-kiau2人，bat hou7 官府掠去摃尻川，到瀾hap-hap；一擺過一擺伊也be7見笑，be7 改變。做賊--e5也是an2 -ni，hou7 官--人掠去關，一過koh一過，變成慣盜，看監獄若準親像in 兜。食鴉片也是an2 -ni。有時犯罪hong5 掠去關，tui3 an2 -ni就改--起來，若是出來就koh食。猶原一擺過一擺，攏改be7起來。
總--是若tui3耶穌聖教設立 e5 醫館，來求改薰--e5,就攏改到離離離。Che 是無別物 e5因端，因為受著救主 e5 教示，知che m7好就m7敢koh去犯著。M7但若食鴉片--e5,就是poah8-kiau2、做賊，以及放縱慣勢，貧憚成性，逐號e5 歹人，一下受著道理 e5教示，就會換新來重頭生。莫kioh8 hit個林祈盛，原本是有才調 e5 人，不過放蕩貧憚 e5 習慣，伊也想將來著改變，將來m7 -thang an2-ni。M7-ku2 boe7受聖經 e5 教示，iau2 -ku2是軟chiaN2無力，無決斷 e5 心，所以一下得著道理，就做主大路用 e5 軍官。
耶穌bat講︰「我來m7是beh招好人，是beh 招歹人反悔na7 -tiaN7。」真正是有影。
(台灣教會報第504~505卷，1927年3~4月) 
故事
王守勇
I. 老母教子，子教老母。阿義食飽暗，tuh-ka-che7 ，仆 tithe7椅睏。老母行倚去，ka7伊叫， 講︰「子ah﹗暗lah，著去眠床睏。」阿義目珠niauh-金看時鐘，講︰「阿母--ah﹗才9點leh，iau2-boe7晏。」老母應，講︰「真暗lah﹗雞鳥已經去睏真久lah。」後--來阿義就去睏。明仔早起，阿義透早就爬--起來，看見老母iau2 teh睏，就去掀蚊罩門，講︰「阿母--ah﹗晏lah著爬--起來﹗雞鳥已經爬--起來真久lah﹗」聖經講︰「所種合所收。」
II. M7 -thang boe7記tit我﹙Vergissmeinnicht；Forget-me-not﹚。Ti7世間有真濟款 e5 花。Ti7 古早上帝有ka7 in 號名，逐個攏有得著好e5 名；親像橡眉花、百合花、玉燕花，抑是桂花，chiah -e5 攏家己o-lo2 in e5 好名，不止滿足。總--是有一欉細細仔e5 花，家己頭aN3-aN3 ti7 水溝仔墘teh哭。花伴問伊，講︰「你哭啥事？」應，講︰「我續boe7記tit 我e5 名。」後--來續chhiN慘哭。啼哭 e5 聲hou7 上帝聽見，所以hit暗，天使落來ka7 hit叢花講︰「M7 -thang boe7記tit我，一個名beh hou7 你，an2-ni kaN2 boe7記tit houN3？」這欉花真感謝上帝，因為有koh 賞賜伊e5 名。這tiap8伊e5 面笑容，穿海粉綠 e5 衫，目珠金sih-sih親像星，攏無一點目屎掛目墘。生做小粒籽，不止恬治，若看見人，kan-ta 講︰「M7-thang boe7記tit 我，M7-thang boe7記tit我」 就是逐日歡喜造化是，teh享受福氣。
同釘十字架 e5 一個講：「耶穌ah﹗你ti7 你 e5 國來e5 時著記tit我。」耶穌就ka7伊講︰「我實在ka7你講，今仔日你beh kap我ti7樂園」 ﹙路加 23:42，43﹚。
(台灣教會報第513卷，1927年12月) 
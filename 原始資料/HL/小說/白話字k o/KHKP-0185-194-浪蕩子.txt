浪蕩子
萬姑娘翻譯
早前ti7 大英有這個查某囡仔姓李，名美麗。年歲真幼chiN2父母攏過往lah﹗可憐，這個孤單e5 查某囡仔無人照顧養飼。佳哉伊有一個母舅姓魏，雖然到30外歲，猶原無建置家後。
美麗 e5 老母臨終hit時寫批hou7伊e5 兄弟，請伊將外甥女chhoa7去in 兜照顧養飼，著看做家己 e5 查某子一般樣。批寫了，就叫美麗e5 lau2-ma來吩咐講︰「我若死你著提這張批續chhoa7小姐去魏老爺in兜，kap伊toa3 hia聽候到小姐長成，才會做tit。」Lau2-ma 一下聽見che話就講︰「太太 e5 病無的確chiah沉重，向望太太會快快好。」美麗e5 母吐氣一聲就講︰「我知今仔日的確beh 死lah﹗我真甘願離開世間上天，ti7-hia有上帝，有救主，koh有美麗e5 老父。我tiam3 天堂一定得著享福；總--是可憐我這個查某子iau2細漢。Lau2-ma你著gau5照顧，gau5教示伊。你bat上帝 e5 道理，就著講hou7伊聽，hou7伊tui3世間會bat 愛敬天父，信靠救主，ai3 好，換歹。照an2-ni-seN 行到久就會入天堂；我ti7-hia 會koh 見著伊e5 面。」
美麗e5 母chiah e5 話講了，就ka7 美麗祝福講︰「願上帝安慰保護我e5 世間查某子。」講了就m7知人暈暈去。醫生來摸脈講︰「M7好--lah﹗太太已經斷氣--lah﹗」
美麗啼哭無煞be7 tit 過心。Lau2-ma 牽伊e5 手細聲ka7伊講︰「天堂比咱chia 快活tit濟--lah﹗太太無koh再破病，be7 koh再痛疼，tui3今伊見上帝e5 面；福氣攏齊全--lah﹗」
美麗哮講︰「著--lah﹗我m7是ai3阿娘koh來受苦；若是我也應該快快死thang kap 阿娘相同享天堂 e5 福。」Lau2-ma就講︰「你在生學你老母e5 模樣倚靠耶穌，信趁上帝，自然有這號e5 向望；總--是著聽候上帝beh 召你 e5 時到，才會tit 升上天堂。」Lau2-ma逐日照 an2-ni 安慰美麗e5心。
到送葬了後就chhoa7美麗伊母舅in 兜。母舅看見外甥女就想著伊e5 老母be7禁tit 啼哭問 lau2-ma︰「看太太死是甚mih病？請甚mih醫生？Ti7時過往？」Lau2-ma一項一項ka7伊講明；koh將太太 e5 批送hou7 魏老爺看。In母舅批看了真無安然；m7-ku2 be7 推辭tit家己teh想，永常時m7 ai3囡仔吵鬧；今仔日外甥女來，驚了也有這款；總--是無ta-oa5 收留tiam3 in 兜，beh 啥知美麗來chia攏無攪擾伊；逐日tiam3 樓頂跟toe3 lau2-ma，抑是tiam3 花園chhit -thou5 狗仔。
魏老爺若食e昏飯逐日吩咐lau2-ma chhoa7伊落樓kap伊食淡薄果子，若是別位tu2著就叫外甥女著去chhoe7 lau2-ma m7使cho7-chak伊。
有一日魏老爺 ti7 花園teh 遊賞看見美麗tui3樹腳走出來去抱hit隻狗仔e5 頷頸ka7 扑倒tiam3 ti7 塗腳。狗仔大聲哮，一下爬起來美麗也hou7伊扑跋倒。魏老爺m7知甚mih緣故，就問美麗︰「你teh做甚mih物？緊緊ka7我講--lah﹗」美麗就來講︰「我beh 關死hit隻狗仔。舅爺你m7知伊是獅仔，我是大衛；伊來，是beh食我e5 羊，所以我beh hou7伊死，」魏老爺講︰「你che是teh講甚mih話？」美麗就講︰「舅爺敢be7 記tit聖經有講大衛王扑死獅仔救伊e5 羊mah？我ti7-chia the chhit-tho5 就是這個款式。」
魏老爺講︰「你m7 -thang an2-ni chhit -tho5,驚了狗仔會咬你。你iau2有甚mih chhit -tho5 e5 法度？」美麗就講︰「你看這欉樹盡kou-ta5 我掠伊做哥利亞就用石頭tim3伊死，親像大衛扑死hit個大漢人e5 款式。」魏老爺問講︰「你chhit-tho5 攏是害死人 kap 物mah？」美麗笑講︰「M7是lah﹗舅爺你看hit欉樹浪蕩子出門破費錢財。在外面受苦，就是那tiam3樹腳心內反悔罪想beh回家。舅爺，koh看hit 欉有紅葉e5 樹。Hia是父母 e5 家，我走到hit tah講：「我得罪父--lah；求父赦免。」我就坐tiam3 hia食餅心內真快樂。」
魏老爺問︰「你an2-ni teh chhit-tho5攏是tui3聖經來--mah？」美麗講︰「我kai3歡喜聖經nih8故事，lau2-ma 日日講hou7我聽；我所愛就是浪子回頭。舅爺你kiam2無愛hit個故事mah？」母舅無應伊做伊入厝內去，心內無平安，因為家己想幾年前伊也是歡喜看聖經日日祈禱。總--是發錢了後hou7外事kap情欲遮kham3道理，就續be7 結果子lah﹗雖然每禮拜去拜堂敬上帝，ku2 ti7厝內無看聖經，也無祈禱，親像將上帝放be7記tit一樣。
今仔日聽見美麗 e5 話心內teh想︰「我若hit 個浪蕩子離開天父。」到尾伊猶原m7肯認罪來歸服上帝；所以心內iau2-boe7安然。美麗m7知舅爺是an2-ni；也m7是刁故意講出hia e5 話。若是上帝用這個囡仔e5 話 hou7 魏老爺 e5 心慢慢醒悟。美麗來e5 時伊e5 母舅無甚mih歡喜，總--是漸漸變換心內那gau5疼伊；雖然是an2-ni有一日受氣罵伊。這個是為著甚mih代誌leh？是為著美麗chhoa7 狗仔去厝內chhit -tho5。Hit時teh 扑球hou7 狗仔來jek。狗仔teh jek球khap著桌櫃就將極古早，極貴氣e5 花矸，chhia倒塗腳扑破。
第2日tui3 馬婆婆hia 倒來；hit暝伴母舅食果子。美麗講︰「今仔馬婆婆款待我真好，提好餅hou7我食。Hit隻貓仔頷頸有結紅帶，koh一幅畫圖kui3 ti7 壁頂，就是浪子回頭，伊e5 老父接納好款待。我ka7 馬婆婆講，我真愛hit幅，定著beh拾錢買來kui3 ti7 我e5 房間。馬婆婆ka7我講，伊愛hit幅chhak有緣故，總--是伊教我，m7-thang ka7別人講，也m7是驚舅爺你知；kan-ta m7 ai3 舅爺tui3別人講。」魏老爺講：「m7免驚，我無beh出破m7機密 e5 事。」
美麗細仔聲講︰「因為馬婆婆有一個浪蕩子，伊名叫做多馬；九年前出門去，也無寄批來，也無倒來。Teh講 e5 時馬婆婆就流目屎，m7知伊e5 子ti7 hit tah 驚了會tu2著艱苦；做老母e5 心就過be7 tit去。我就ka7伊講，hit個浪子去別所在受苦飼豬會曉想beh回頭；我願多馬也會親像hit個。馬婆婆看見我安慰伊e5 心就拭目屎去提一塊糖霜hou7 我食；後--來馬伯伯chhoa7我倒來。我ti7 路--nih8 問伊若多馬回家來認罪；你beh體貼容允抑無？伊就講，m7但體貼容允伊，koh beh 歡歡喜喜接納好款待伊。
我聽che話就teh想父母疼子到an2-ni；苦憐我也無父，也無母。有時暝時be7睏tit，我祈禱上帝心內若准聽見上帝ka7我放心，講，伊是我e5 父lah。昨日牧師講上帝有浪蕩子，我想che話真奇怪。舅爺，照你看有這號e5 浪蕩子抑無？魏老爺kan-ta 講：「m7免多言；你講濟濟話hou7我頭殼暈。」
美麗就無koh 出聲恬恬坐，tiap8仔久魏老爺講︰「你若歡喜去馬婆婆兜卻thang，總--是m7 thang 帶狗仔沿路去，樹林內有野雞，驚了伊咬。」美麗講：「多謝，舅爺我真歡喜去；tui3 今仔日我beh逐日替多馬祈禱，求上帝感動伊e5 心hou7伊快快倒來。舅爺你肯an2 -ni 祈禱抑無？」魏老爺講︰「你替伊祈禱就夠額--lah。」美麗koh 講︰「照an2-ni -seN舅爺來替上帝hia e5 浪蕩子祈禱，thang，m7 thang leh。」魏老爺講︰「今是8點鐘--lah，你著上樓，去睏，較好。」美麗就走去。魏老爺teh想hit個查某囡仔be7曉tit，我就是離開上帝 e5 浪蕩子。伊為著甚mih常常tui3我講這個事leh？
過幾若日lau2-ma beh 入城上街去買物；因為路途20 里hiah ni7遠，就坐馬車。問美麗看beh kap伊去無？美麗講︰「Beh去。」就去問舅爺看伊beh寄伊買甚mih抑無？魏老爺講︰「你kan-ta 替我買紙筆就好，我beh寫一張字hou7你。你將這張hou7 hit kham2店看，自然thang提hou7你攏無買m7著。一個金錢交--你，ka7伊換，chhun--e5,hou7伊找銀，找chhun--e5 beh hou7 你零星用。」
美麗提hit個金錢ka7舅爺講：「多謝」；家己想永日無hiah濟錢，今仔日有thang 買濟濟物。美麗就歡歡喜喜帶lau2-ma 坐車去lah。過半日魏老爺看hit張馬車倒來看美麗面nih8有流目屎 e5 跡，lau2-ma 也無平安 e5 款式。魏老爺問看有甚mih因端。Lau2-ma講︰「攏是美姑娘 e5 失錯，伊m7 聽我e5 嘴，伊做伊走hou7我chhoe7半日，真艱苦。走來走去，雨傘kap ha5包攏扑m7見lah。伊去坐ti7巷仔ho5-heng3 kap一個老仔光棍teh講話。」魏老爺講︰「Che，就是真奇怪lah，我be7明白。美麗你thang來冊房勻勻仔講hou7 我聽。」
美麗拭目屎 toe3 舅爺入去就講：「我be7 曉tit lau2-ma無beh hou7我kap hit 個人講話，伊kan-ta 受氣哄喝我。」美麗koh講就續哮提手巾拭目屎。
魏老爺安慰伊ka7伊莫tit哮，ai3伊明明白白照次序來ka7伊講。美麗就講：「起頭是lau2-ma ti7 店內買物准我企ti7 外口看鬧熱，kah我m7 -thang 振動；著聽候伊來。我忽然間看見一個艱苦人衣裳攏破爛慢慢仔行親像kai3軟弱 e5款。我想是多馬倒轉回家--lah。我續be7記tit lau2-ma吩咐e5 話，走進前問伊e5 名，看是多馬抑m7是。伊笑講，m7是。我koh 問伊看是出門e5 浪蕩子抑m7是？伊koh講，m7是，父母過往濟濟年。我就問伊，有離開上帝抑無？伊就講，驚了是an2-ni。我就ka7伊講，上帝e5 浪蕩子應該著回頭認罪。我續kap伊沿路行，沿路講話。行到一條小巷，就坐ti7 gim5-kiN5頂，問伊e5 名姓。伊講姓李名約翰，就世間守禮拜看聖經，敬上帝。雖然無父母lah，iau2有一個叔是好人，ti7倫敦城開店，ai2伊去幫贊，總--是伊較愛家己主意，所以m7 肯去。幾月前伊破病be7 做工真散hiong艱苦到極。我就ka7伊講，若離開上帝自然會受苦lah。」
魏老爺講：「人離開上帝無的確散hiong，有hit號有錢人離開上帝遠遠，濟濟發錢財leh。」美麗講：「che真奇怪，總--是hit號人心內自然無平安。我就苦勸李約翰著反悔改變，著去chhoe7 in叔。」伊講：「路真遠，人boe7好，be7行，無法醫。」我將ha5包釋開看iau2-ku2有3個銀就提出來借伊做路費。魏老爺講：「Hit個光棍提你 e5 錢mah？」美麗講：「是我歡喜借伊。伊問我甚mih名姓，ti7 to2位企？」伊講：「到倫敦城做幾日e5工的確beh寄還我。代先伊m7 信上帝疼伊。」我ka7伊講：「上帝一定是疼你，因為聖經有講，上帝疼眾人愛眾人得著救lah﹗」
魏老爺講：「你kap伊teh講 e5話m7免攏講，lau2-ma ti7 tah落chhoe7著你？」美麗tam3頭講：「我猶原坐ti7 gim5墘頂看見lau2-ma，面紅到親像火，來雄雄khiu2我起來。」伊罵我講：「到beh半日艱艱苦苦tehchhoe7;beh 啥知我坐ti7巷仔內kap 乞食 ho5-heng3 teh 議論話。」伊講我kai3 m7好。舅爺，你想我e5 罪有大抑無？魏老爺講：「M7聽lau2-ma e5話跟toe3 hit 等號e5 人是不應該--lah。」美麗koh問：「上帝有受氣抑無？」魏老爺講：「囡仔m7 聽嘴，上帝自然m7 歡喜。」美麗流目屎講：「我tiam3 chia 跪落去求上帝應允我，赦我e5 罪thang，m7 thang mah？」魏老爺講：「Thang lah﹗」美麗就恭恭敬敬跪落去講：「我今仔日m7聽lau2-ma e5 話求上帝寬諒赦免，koh求上帝施恩hou7 李約翰，感化伊e5 心，hou7伊歸服天父得著救。」美麗祈禱明白就起來。魏老爺講：「這tiap8 你thang上樓去chhoe7 lau2-ma。」美麗就上樓去ka7 lau2-ma chhe7 m7著。
Lau2-ma 牽伊e5 手，kah伊莫tit哮，講：「我甘願赦免你。」

過十幾日美麗接著批就是李約翰寄--來--e5。批內有3箍e5銀票。魏老爺將批讀hou7 伊聽，講：「李約翰到倫敦城in 叔接納好款待，hou7 伊toa3 ti7 店內幫手。伊有戒酒守禮拜也倚靠救主決意做好人。Koh講in叔有朋友是做教師。約翰將多馬e5事講hou7 伊聽。伊應允講，的確著用心chhoe7伊到著。」
美麗聽了有歡喜到be7顧得。魏老爺講：「你想hit個人是靠得主--mah?」是不錯。心內暗靜想上帝用美麗幾句話去救hit 個人，是真奇怪。Koh想hit個乞食受伊感動得救，我為著甚mih iau2-ku2 boe7歸服上帝來得救？
Hit日e晡魏老爺騎馬出去行tho5。Hit隻馬忽然驚--著跑走，魏老爺跋落馬cheng著樹根。就烏暗眩。馬跑走，魏老爺續暈--去，tiam3 hia睏一點鐘久。Tu2著人拖車對hia過，一下看--見，會認得是魏老爺，就輕輕aiN7伊上車，趕緊載到in兜。醫生來看，講：「三條筋扑裂，頭殼也有受傷；m7 知會害--be7。」美麗聽--見了就啼哭beh入去舅爺e5房間，總--是醫生m7 准--伊。講：「蓋要緊著安靜，be7堪tit囡仔吵，聽候老爺較好才thang入去。」
過10幾日老爺果然較好就准美麗入去，kan-ta 教伊m7 thang講濟話，美麗歡喜到極帶一包物入去，勻勻行到床邊看見魏老爺面貌不止消瘦，頭殼包一條白巾。
美麗注神直直看伊講：「我逐日想beh來照顧舅爺，m7 ku2 lau2-ma m7 准，總--是我濟濟擺teh祈禱，求上帝救舅爺e5病好好。上帝聽我，歡喜今仔日會得來，我有一包beh孝敬舅爺，這tiap8來thau2開，thang抑m7 thang--leh ?」
魏老爺細仔聲講：「Thang--lah !」美麗就將包巾thau2開提出一幅e5畫圖he7 ti7 遮風頂，請舅爺看。魏老爺就看見有一e5白頭毛e5老人，滿面快樂，接納一個破衫e5少年人。畫圖下底有寫幾字講：「我beh倒來去就近老父ka7伊講，我得罪天，kap ti7老父e5面前。」魏老爺看了就知是浪子回頭e5畫圖。
美麗出--去，魏老爺iau2-ku2是注目teh看hit幅畫，心內teh想：「美麗卻m7 知我是上帝e5浪子。伊為著甚mih提這幅來hou7 我？到底那看那愛。想上帝是天父beh接納回頭e5浪子。我an3-choaN2 m7回頭；koh想我幾若年違keh8上帝e5命令，驚了伊m7肯接納我。Koh想現時病有較好boe7必然hiah緊死；到尾m7-ku2一定著死。死後的確受上帝e5 審判，天父這款疼人；我又辜負伊e5 恩典；m7 知應該受甚mih刑罰--leh。日過日an2-ni想，心內be7得安然。」
過幾日就問lau2-ma 看美姑娘ti7 tah落，這幾日攏無看見伊。Lau2-ma 講：「我驚了伊來chak你。伊卻逐日beh來，我m7 准伊來。老爺若愛看伊，我就來去叫伊來。」美麗歡歡喜喜就到，問舅爺有平安。魏老爺問伊：「這幾日teh創甚mih？」美麗講：「我昨日去馬婆婆in兜看見一隻兔仔關死ti7 lam仔內。Hit個姓馬--e5,ka7我講，是散hiong人創籠仔beh去掠野雞；可惜兔仔hou7 伊掠--著。姓馬--e5真受氣講，樹林就舅爺e5,閒人m7 thang入；若hou7 伊看見人ti7-hia teh 下籠仔tiuN-oah8-tauh，的確beh掠伊來問罪。我心內想，驚了是多馬倒轉--來，伊e5 老父卻be7認--得，掠做偷掠雞e5人；就無beh接納--伊。我koh想歸服上帝比歸服世間e5老父是好得濟--lah !」
魏老爺問伊講：「An3-choaN2 樣an2-ni ？」美麗講：「因為上帝攏be7認錯。」魏老爺就講：「人到hiah久離開上帝驚了回頭是較遲--lah，上帝m7 肯接納--伊。」美麗講：「Beh thai3會an2-ni ?上帝是疼眾人，kan-ta愛in回頭，就beh赦免--伊--lah！」魏老爺無koh應答。美麗就koh講：「昨日我問馬婆婆，多馬若回來有好衣裳thang hou7 伊穿--無？伊就chhoa7我上樓頂，將箱開hou7 我看。我看箱內有褲，也有馬褂，帽仔，逐項都攏備辦好好。伊講多馬偷走hit日無將chia e5物帶--去。這9年e5中間伊就ka7伊照顧。逐禮拜e5拜六攏提出來曝日--lah，求上帝救多馬快快轉--來。」
我問有手指抑無；伊講：「無--lah！」魏老爺問：「啥事thai3著手指？」美麗講：「舅爺你be7記得浪蕩子回頭，伊老父將手指掛伊指頭仔mah？舅爺有一kha手指thang hou7 伊抑無？」魏老爺講：「多馬是一個貧窮e5人m7 免用手指--lah。」美麗憂頭目結親像失望e5款式。魏老爺看伊e5 面帶憂容就ka7伊講：「聽候伊實在轉--來才來提。」
美麗看伊幾日前提來送e5畫圖掛ti7 壁頂，就問：「舅爺是歡喜hit幅畫圖--無，我一下看見就快樂--lah！」魏老爺問：「為著甚mih快樂？」美麗講：「我想浪蕩子倒來本家kiam2 m7 是快樂e5事？」對遠兜倒來m7 知ti7 路--nih8延chhian5 偌久--lah上帝e5浪蕩子回頭，舅爺你想著偌久e5時候，才會歸服上帝？」魏老爺慢慢講：「真久--lah。」美麗又koh問：「是偌久--leh，是一半日，抑是兩日，抑是兩禮拜--mah？」魏老爺講：「驚了離開真遠，回頭是oh tit--lah。」美麗ka7伊講：「人an3-choaN2 離開上帝，我bat問lau2-ma。Lau2-ma 講上帝是無所不在，攏總無離開人；總--是有人將上帝放be7記--得；m7 肯kap伊交陪和好，因為伊愛做歹事。魔鬼就入伊e5 心，所以上帝be7得thang tiam3伊心內toa3。舅爺你想有這個人抑無？」魏老爺細仔聲講：「驚了有淡薄。」美麗又koh問：「In若認罪ti7 上帝，愛做好人，上帝就歡喜寬容，赦免--伊，宛然親像hit個父抱著子e5頷頸--leh。」魏老爺講：「M7 免濟嘴hou7 我頭殼暈。」美麗就起身勻勻仔開門上樓頂去--lah。
魏老爺漸漸較勇，美麗日日來坐ti7 床邊kap伊講話；無偌久魏老爺起--來穿衫tiam3冊房teh坐。有一日美麗滿面歡喜就講：「舅爺--ah伊來--lah！」魏老爺問講：「To2一個來--leh？」美麗講：「是多馬倒--來--lah！」Lau2-ma tu2仔ka7我講；我beh去姓馬in兜，總--是lau2-ma 講暗--lah，日頭已經落山，我m7 好勢面出去；求舅爺准我去。浪子回頭總著thai5小牛仔，舅爺有肥e5牛仔我去叫in來thai5,好m7 好--leh ?」
魏老爺就講：「Che是糊塗話，lau2-ma 講得著，暗--leh，你m7-thang出去；koh的確 m7-thang掠我e5牛仔去thai5。」美麗流目屎講：「我真久向望伊回頭，現在有一家歡喜teh lim食，我an3-choaN2 無ti7 in hia-- leh？」魏老爺講：「你明仔日才去，這tiap thang去chhoe7 lau2-ma，m7-sai3 tiam3 chia cho5-chok。」
美麗就敗興失望無法度，kan-ta退去樓頂心內be7免得想馬家an3-choaN2 樣快樂，總--是m7 知有作樂抑無？」
第二日食早起飯了後lau2-ma chhoa7美麗去姓馬in兜。馬婆婆看，歡歡喜喜出來接in，就問lau2-ma 看：「小姐今仔日thang hou7 伊tiam3 chia chhit-tho5 kap我食e晝飯，好抑 m7好？」Lau2-ma 講，「好，家己有事beh先倒--去。」美麗就toe3馬婆婆入內面。Lau2-ma 倒--來，到e晡就發落人去chhoa7美麗轉--來。
美麗快快上樓頂有濟濟話teh ka7 lau2-ma 講；lau2-ma 聽了幾句教美麗著去冊房講：「舅爺愛你去hia講話。」美麗落樓來扑冊房e5門。舅爺講：「入--來。」伊就開門看見舅爺che7大te3椅近ti7 火爐頂問伊：「今仔日做甚mih代誌？」美麗講起馬婆婆in兜e5事，問：「舅爺你愛聽多馬倒--來e5代誌--mah ？」魏老爺講：「你講hou7 我聽好。」美麗就好興開嘴講：「馬婆婆看我去in兜趕緊來開門；我講果然真正是多馬轉--來--無？伊講，有影倒--來--lah！就流目屎牽我e5手chhoa7我入內面，就看見多馬ti7 hia teh食飯。伊看著我e5面，飯就無食kan-ta peh起企無做聲。我看伊穿in爹一領外面衫，我想伊kap in爹平大漢。我就ka7伊講，久久向望你回家，代先伊m7 過--意；總--是問伊幾句。伊就ka7我講伊這幾年經過e5伐誌講，伊去遠兜，卻攏無飼豬。伊過海去美國tiam3 hia幾若月日顧羊；後--來tiam3 ti7 一個大城，代先有工thang做；m7-ku2抵著破病，錢銀開了，be7免得受苦。到病好趕緊搭船倒來英國iau2-ku想無beh回家，所以ti7 倫敦城koh tiam3幾年。可憐ti7 hia有濟濟無下落e5人因為伊去食酒做歹事。伊ka7人趕車，有一日食酒醉，趕馬錯誤，hit張車ka7人去撞倒牆仔。」
魏老爺講：「伊所做e5歹事你m7 免的確攏ka7我講。」美麗講：「伊是一個浪子自然是m7 著。伊也講，m7 敢倒--來，是聽候到反悔改變做好人才會得倒--來。總--是有一日ti7 街--nih8人teh傳教，苦勸罪人著歸服上帝，伊心內就無平安。」
Hit時遇--著一個人，舅爺hou7你臆看會著--be7?魏老爺講：「倫敦城e5人真濟，我臆 be7著--lah！」美麗就好笑講：「是李約翰。舅爺你會記得我教伊去chhoe7多馬；竟然伊去chhoe7--著。因為約翰聽見伊是姓馬，就問伊號做甚mih名，知伊是叫多馬，就將in兜e5事ka7伊講，父母為著子兒傷心，日日向望伊倒--來。多馬代先講伊be7堪tit koh去見父母。總--是約翰苦勸伊著快快倒--來講，父母的確寬容你；實在teh向望你回家。」
雖然是an2-ni多馬iau2-ku2頓teN 半月日kiam2 m7 是真lam7-sam2--mah ?」魏老爺講：「真正是lam7-sam2到極。」美麗講：「我將che事情講hou7 lau2-ma 聽，伊講，世間e5浪子是an2-ni做，知天父肯寬容赦免--伊，iau2-ku2是teh延chhian5 聽候家己反悔改過，才beh歸服上帝。
舅爺你想上帝e5浪子是這款抑m7 是？」魏老爺講：「驚了是an2-ni--leh !」美麗koh講：「多馬決意beh回家，m7-ku2 無hiah快。我不止奇怪，總--是伊定著注意坐火薰車直直到本鄉里，約翰e5舅爺就提路費hou7 伊。但是我想坐車m7 值著行路，我向望伊緊緊走--倒--來。」魏老爺問：「An3-choaN2 樣m7 愛伊坐車kau3-te3較快--mah？」美麗講：「聖冊無講起坐火薰車，kan-ta講浪子走long3倒--去。」魏老爺be7禁得好笑講：「驚了你失望，到底多馬倒--來是an3-choaN2 樣？」美麗講：「E半晡回家看見老父企ti7 門口，teh le3鳥銃。我問多馬講，你e5老父有抱你e5頷頸抑無？伊講，無，kan-ta牽伊e5 手，大聲叫馬婆婆出來。」
馬婆婆是ti7 後壁teh洗衫聽見丈夫大聲叫，就停手用圍身裙拭礁，就出--來。伊看見多馬就啼哭身軀ngiauh8-ngiauh8-chhoah8。多馬牽in娘e5手kap伊入內面坐，就講：「阿娘be7堪tit倒--來，我有做歹事連累父母見笑。」伊e5 老母無罵--伊，抱伊e5 頭殼疼痛伊講：「落難tu2著見笑倒轉--來，母子受安慰kiam2 m7 是應該--mah ？」多馬ka7我講che話，伊就流目屎；我不得不也啼哭。我往日想浪子回頭的確是歡喜快樂，但是多馬teh傷心--lah！
舅爺你想伊為著甚mih啼哭--leh？魏老爺無做聲kan-ta看烘爐e5火炭，暗靜teh想。美麗講：「驚了我e5話講傷濟hou7 舅爺艱苦--lah ！」魏老爺講：「我be7艱苦，你做你講。」美麗koh講：「馬婆婆看見我就叫，來食e晝飯。」我問講：「是浪子回家e5筵席--無？」伊笑笑講：「是--lah。」我就坐位，我看是豬肉，m7 是牛肉；總--是馬爺爺代先念。伊就合手親像感謝上帝來講：「我今thang快樂來食，因為我這個子死復活失落koh得著。」伊講了馬婆婆就講：「是心所願。」
阮逐家就食飯，多馬ti7 hit爿連聲teh吐氣，我勸伊講，應該著快樂。伊講：「m7 是m7 歡喜，是家己恨這幾年lam7-sam2無回家。」我看伊e5衣裳m7 是馬婆婆hou7 我看hiah e5。伊講：「細領，be7穿--tit--lah !」總--是伊e5 老父beh ka7伊買新--e5。我講：「只欠吹簫，彈琴，唱歌e5聲音。」馬婆婆講：「心內作樂--lah！」 美麗講：「阮攏是歡喜到極，恨be7-tit thang天下e5浪子攏總歸家回頭享福--lah！」
魏老爺講：「恐畏有e5 浪子e5父母無親像馬格。」美麗講：「卻是可憐，總--是天父e5浪子回頭是蓋好--lah！Hit e5李約翰歸服上帝我e5心歡喜到極。驚了有人m7 信上帝肯容允伊。所以才m7 來。我kai3願看見上帝e5浪子回頭。」魏老爺問：「多馬倒--來現在teh做甚mih事誌？」講：「伊e5 老父beh教伊明仔再來見舅爺，請舅爺將工hou7伊做。」
魏老爺kah美麗去chhoe7 lau2-ma，家己入睏房，心內真無平安，企ti7 hit幅浪子e5畫圖下，暗靜teh想：「我beh歸服；m7-ku2是oh，求上帝憐憫我，叫我倒來去。」想到半暝，就peh上眠床睏。
過日早起姓馬--e5真正chhoa7 in子來拜見魏老爺，求伊倩多馬幫贊伊鬥看樹林。多馬講：「雖然名聲m7 好，我已經反悔改變歸服上帝想愛做好人，懇求老爺試驗hou7 我一個機會，我實在改過--lah！」
魏老爺講：「An2-ni會做--得」，約定著工錢，勸伊幾句話。父子感謝不盡就去--lah。魏老爺心內teh想：「我m7 值著hit個多馬--lah。伊已經回頭，我因何m7 歸服天父--mah？天父有慈悲疼痛kiam2無比馬家較大--mah？怎樣我teh驚上帝m7寬容赦免--leh！」
Teh-beh過年tu2好逐家盡無閒teh piaN3內面，也挽花挽葉整頓所在裝飾好看。」美麗也走來走去，創chia，創hia，刁故意ai3魏老爺知，歡喜伊e5 所做。
Hit暝忽然起大風；美麗企倚窗仔teh看講：「Ma-ma，我若走--出--去m7 知風有夠額力thang飛我到天頂--無？」Ma-ma講：「M7-thang阮iau2-boe7甘願beh hou7 你離開世間。」美麗講：「M7-ku2我有時真愛去。Ma-ma你緊緊來看--leh。可莉仔hou7 風搖來搖去，哮到sih8-sih8 soaihN8-soaihN8。我真愛伊著hou7 風掃倒be7會koh起來。」Lau2-ma 講：「你m7-thang an-ni講，大欉樹若倒有時大危險--leh。今我beh去樓腳，你著乖乖m7-thang走--出去。」美麗企hia愛趁lau2-ma e5話，湊巧看ti7 外面一隻貓仔子大聲teh哮ai3入厝內。美麗看了擋boe7-tiau5無張持走--出去是ai3抱伊入--來。
Hit時魏老爺ti7 冊廳，teh寫字；聽著倒樹e5聲，koh看美麗hou7 樹teh--teh ; 心肝噗噗chheng2,走--出去，沿路求上帝憐憫伊活。Kau3-te3,佳哉看見hou7 樹枝葉仔磕著na7-tiaN7；頭額腫起大癗紅ki2-ki3;囡仔暈--去。魏老爺抱伊入內面用藥救伊活。
美麗精神盡驚khiu2伊母舅e5衫切切求伊m7-thang准可莉仔害伊到死。Koh講：「可莉仔真愛ka7我teh--死，上帝tu2好照時出頭來救我。」魏老爺m7 甘hou7 伊去樓頂親像前e5款，家己抱伊定定 chim講：「細子--ah ! 你今仔日險險死。」美麗就講：「我若死會直直到天頂，我真愛去；扑算上帝iau2-boe7欠用我；若有伊就叫我去。」
Hit e昏伴魏老爺食果子面憂憂講：「舅爺--ah ! 你知可莉仔有teh--死甚mih？」魏老爺講：「可莉仔是hit欉樹teh你是抑m7 是？Kiam2有害著別人--mah？」美麗講：「有--ah ！死翹翹，m7 是人是一隻細隻貓仔子。我走出去就是beh救--伊。今救boe7著--lah，替我死。」美麗目屎就流--出--來。
魏老爺講：「M7 免煩惱，貓仔子滿四界濟濟隻。」美麗m7 ku2 iau2 teh 煩惱伊講：「可憐事！無人疼惜e5物，顧園--e5聽著也是講，佳哉是貓，m7 是美麗；無想著貓母會憂悶伊e5 子。Ai3--ah ! 我若較早一時仔就會救伊一條性命。」
魏老爺無ai3伊心悶就問：「多馬有bat來chhoe7你--無？」美麗講：「有--ah ! 有，伊昨日有來鬥贊媽媽kap我發落內面piaN3到清爽。多馬是好參詳e5 人。舅爺--ah ! 我愛問你一項，今teh-beh過年你知人teh送來送去。我也有買幾若項愛送人，總--是我真愛送耶穌一項，chhoe7來chhoe7去，攏無tu2好e5物。Be7曉想出一項會hou7 伊歡喜收；m7知若將一項縛掛ti7窗仔外暗時伊會差天使來提--無。我扑算伊大歡喜收因為伊知我真正愛送--伊。M7-ku2 m7 bat著甚mih。舅爺多謝你贊我鬥想。」魏老爺講：「伊無欠用咱e5 物，伊ti7 世間有講，若振濟散hiong人是那親像teh hou7 伊本身一樣。這個金鈸仔我hou7 你，明仔再若去拜堂你thang提hou7執事贊散hiong人。」美麗想tiap-a2久搖頭講：「今 m7-thang，che be7用得，金鈸是你e5,m7 是我e5。舅爺--ah ! 你本身beh hou7 伊甚mih？金有--teh，kiam2 bo5 別物thang hou7 伊--mah ?」
魏老爺聽hit句：「Kiam2 bo5 別物thang hou7 伊--mah ?」心肝刺chhak8一下，緊緊起來想，這個囡仔e5嘴 m7 准我e5 良心會安然。心內忽然講：「今 m7-thang kap上帝做對敵，這個款著煞，身軀靈魂著一定獻hou7 應該著得著e5主。細仔聲講：「細子--ah！暗--lah，著好睏平安。」
美麗倚伊講：「舅爺--ah！你koh chim一下親像e晡e5款式，hit時hou7 我大數念我e5老父前teh chim，teh疼--我。」魏老爺做an2-ni chim伊講：「祈禱e5中間愛你求上帝著准伊e5 浪子一下倒轉--去。伊真愛去，你著切切替伊求。」美麗應好，koh倒轉來問hit個名，看魏老爺無相ai3講出，就無 koh問，做伊去。
魏老爺坐ti7 冊廳teh食薰；心內be7平安，耳空內有濟濟聖經節teh叫伊醒。雖罔暗，koh寒，m7-ku2 iau2有囡仔boe7去睏，ti7 外面teh吟詩，「頂面榮光歸ti7 上帝，地面和平人得著恩典。」伊koh想著上帝e5話講：「我永永疼--你用常常吞忍款待--你。」家己想有影，上帝hiah濟年kan-ta用疼款待我留我e5性命，koh救美麗。若有人著感恩上帝，hit人就是我。魔鬼也有teh 迷伊講m7 免hiah緊，慢chiah--teh，你已經久久照家己e5意見，koh想一下。魏老爺m7 聽魔鬼e5聲liam5-piN 跪--落大聲講：「父--ah，我有得罪天也有得罪你，今了後be7堪tit叫做你e5子。」對an2-ni有得著安心決意屬主。
過日魏老爺teh抱美麗就忽然想著一張批，ka7伊講：「我有接著你姨仔e5批對Ou -su7-tat8-li2-a 寄。伊愛你去hia，愛照顧你親像家己e5子。伊有囡仔伴幾若個thang kap你sng2。Ti7 chia攏無，kan-ta我，其餘攏是大人。」美麗頭殼khoe3 ti7 伊e5 身軀，哮，正是哮講：「扑算著去，hit 時我來chia，聽差佣teh講，你真無愛囡仔。M7-ku2你有好款待我，我想in e5話無影。Kiam2-chhai2 kau3-te3姨仔無愛，害--ah！上帝若欠用，我就ai3去。媽媽講，伊ai3我著服事伊ti7 世間。總--是無人愛我，那貓仔，你有講，m7 免掛慮貓仔子滿四界。」
魏老爺講：「目屎著拭拭，貓仔濟濟著，m7-ku2美麗只有一個na7-tiaN7。我愛你toa3 chia贊我；今著回批ka7 lin2姨仔講，m7-hou7 你去。」美麗就抱伊頷頸chim攏無煞講：「舅爺多謝。」Koh問：「上帝e5浪子有倒--來--boe7?」魏老爺雖罔無建置家後，前也無甚mih疼細子，今實在有疼這個孤單姑娘，抱伊，心內感謝上帝差伊來hou7 伊知路thang轉來歸服ti7 天父，續應伊講：「有--ah，應驗聖經所講，上帝有用一個細子chhoa7伊倒--來。今伊e5 心大平安，咱兩個著求上帝贊伊好膽干證主無見笑。」( 今印明白 ) 
(台南府城教會報第185~194卷，1900年8月~1901年5月) 
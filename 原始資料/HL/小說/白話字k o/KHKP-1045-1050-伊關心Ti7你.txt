
伊關心Ti7你
賴仁聲
Beh暗lah，我ti7讀冊廳teh讀冊，忽然牧師娘tui3外面入--來，ka7我講：「伊轉來lah；」續講伊今仔日ti7彰化醫館口tu2著翠霞。我問伊講：「是to3一個翠霞。」伊應講：「是tiam3-ti7瑞鹿hit個。」伊趕緊beh去煮e昏頓，就做伊越去灶腳。
我e5心真緊，liam5-piN想著我20年前去任in e5教會龍水當時e5情形。Hit時翠霞約32、3歲，當龍水教會e5執事，hoaN7教會e5會計，常常提錢來hou7我，常kap阮坐閒談過去e5事，所以我kap我e5婦人人攏kap伊真親蜜，伊也真熱心服事主。
論到這個姊妹有夠歹命，伊e5老母守寡，守伊kap一個小弟。老母做長老，人攏叫伊「耶穌Han2--ah」，Han2官teh賣茶箍，那賣那傳耶穌，特別第7日無賣專守禮拜，巡會友傳耶穌，所以hit地方e5囡仔若tu2著伊就念「 6日賣茶箍，7日傳耶穌」，tui3 an2-ni耶穌Han2--ah e5名續tiau5--leh。上帝賞賜伊m7若有勇健e5腳thang lok8-lok8行賣茶箍。koh hou7伊會曉ka7人做產婆。Tui3幾十年前伊就感覺有這個需要，就hou7伊e5查某子去讀產婆（助產士）儉腸neh肚來培養這個查某子到成功。翠霞20 thong2 歲，離這年30 thong2年tui3產婆學校畢業，ti7 in龍水街仔thang講真好名，生做sui2,伶俐koh好女德，雖罔家庭無好額，iau2-ku2媒人相khok8頭。後來嫁hou7瑞鹿街仔e5陳醫學士，通街仔攏會喊起來，che有濟濟原因：（1）翠霞是散hiong家出身koh老父早過身，beh thai3會堪得匹配陳家in會--得過，in是日本東京「日本醫科大學」齒科部出身e5齒科醫學士。（2）陳學士in兜有幾若e5兄弟be7分開，大家族，無信主，大家反對chhoa7 hit號落教婆，koh門風無對。但是這個親事an2-choaN2會成？原因（1）陳先生ti7日本有teh求道，常ti7教會出入，有了解基督教；koh翠霞e5老母熱心想加救一個人。（2）陳先生無要緊門風、嫁妝，伊重實際、女子gau5、sui2、伶俐、好品行，自an2-ni就ka7 伊送定娶過門。
Ah！福氣--ah！翠霞小姐人攏講是「冇粟跳入倉」。可惜好景無久，親像「月下美人」，雪白e5名花，當倚半暝盛開，siap時間一目--nih就凋謝。翠霞小姐出世ti7散hiong家，早就經過孤兒e5生活，失落老父，tui3寡婦e5老母來培養，幾分有較自悲感。佳哉丈夫真體貼，m7-ku2美中有一項不足，就是陳--先生m7敢公然信主，原因是通瑞鹿街仔無半e5信耶穌入教，koh兄弟親情五十，知己e5朋友大家都譏刺冷笑，講伊驚某chiah te3 in某去食教，所以起頭kap翠霞小姐做陣去龍水禮拜兩擺仔就放煞去--lah。當時瑞鹿無拜堂，攏著來龍水，相離約台哩6哩連路，beh坐火車無利便，in厝齒科醫院行到瑞鹿車站，koh龍水車站行到禮拜堂2站合做伙約台哩3哩路。三十外年前公共汽車無chiah利便，所以翠霞小姐若beh轉來禮拜，拾起腳用行--e5較快，陳--先生beh te3伊an2-ni行無慣，就那放冷去。
隔年生頭上仔是查甫--e5,人e5譏刺看輕就較少。An2-ni上帝恩典頭尾過7年生3個後生，大--e5號做英哲，第二--e5 號做英男，第三--e5號做英明。先生ai3一個查某子，thang鬥io小弟--仔，先生娘ai3分信主--e5,向望kap伊較同心，果然就tui3台中ti7熱心信主e5家庭分一個查某囡仔名淑卿來做查某子，分來e5時tu2 11、2歲lah，先生娘翠霞真疼伊，hou7伊接續讀公學校（國民學校），後來畢業，考入初中。An2-ni一家6個，koh大伯小叔khiN5-khiN5 teh做，伊醫院內牙齒治療床幾若張，long3-long3滾teh做。土話講：「當紅，當chheng3」，兄弟仔用翠霞姊妹e5丈夫做中心khiN5 teh做。大家相安無事，大姆叫伊二嬸，細嬸仔叫伊二姆，大家笑gi7-gi7,厝邊鄰右大家先生娘長，先生娘短，是年八節禮物人相爭送。錢有、勢有、子有，生理當旺。但是俗語講：「天有不測e5風雲，人有旦夕e5 災禍，平地起風波，雨 tui3天窗潑--落-來」。翠霞28，9歲，英明chiah 1 歲外，陳--先生染著急症2，3日e5中間一病不起，kap世間、某子、親戚永遠相辭做伊去。翠霞tui3死哭過來，放4個子，家己iau2少年，四邊無一倚，也無一個信主e5人thang安慰，子上大--e5 6歲，koh來4歲，續尾--仔2歲，其實1歲外。實在ai3哭無目屎，歸e5人攏凝--落去，boe7食，歸身軟趖趖。伊家己哭，子一個chiah大，一個hiah大，攏khiN5- khiN5 lam2-lam2做一堆，連分e5查某子也哭。平時淑卿真有孝，真聽嘴，真gau5讀冊，好品行，gau5 鬥io小弟，hou7翠霞疼入心，an2-ni 5個母--仔-子房間門關teh哭，有時續boe7記得煮飯，真正目屎準飯吞，有時睏精神，目屎流到枕頭tam5-lok-lok。人情那紙張張薄，世事那行棋局局新，昨昏hou7人迎迎請請e5先生娘，忽然變寡婦，有--e5同情，有--e5 bih嘴，同情e5少，恥笑譏刺e5較濟。一時翠霞宛然tui3山頂hou7人chhia落深淵，m7知如何是好，烏暗天地。
翠霞tui3好景日光普照e5山尖，忽然摔落去萬丈e5深淵e5一個少婦，實在攏烏暗天地，四面看無路，人亡家散，人無--去-lah，陳--家散--去-lah，土話俗語講起有影，「日頭赤iaN7-iaN7，隨人顧生命」，大難臨頭各自飛。今中心人物無--去-lah，限一月日內著繳還開業執照，陳齒科只好關門大吉。當紅，當chheng3,生理long7-long7滾，治療床幾若張，甚mih人m7知瑞鹿陳齒科。忽然著關店，koh著繳牌。Ah！氣勢一落千丈，啼笑皆非，真正是beh怎樣講？大兄tah8大孫，家伙做 4 份分，翠霞分1份，幾分田koh一kham2 店，田縛人作，收m7成物，一kham2店，店口稅人開布店，後面母仔子家己toa3。助產士因為餒志無ai3出去見人，koh囡仔細漢纏--leh，續放廢廢。將an2-ni beh渡5個母子，經濟實在有夠艱苦。
精神上leh，koh較慘！眾人攻擊那萬箭穿心；昨昏e5大伯、小叔、大姆、小嬸、姑、姨、舅、妗，親情五十，厝邊朋友，相tu2頭，面越tui3邊--仔，有--e5 bih嘴，有--e5冷笑，有--e5譏刺。照in e5意思，今仔日陳--家會tu2著這個災禍，攏是tui3翠霞，伊是煞星，落教婆--仔，帶鉸刀爿，鐵掃帚，母守寡，有種傳，今伊也煞死翁，鐵掃帚陳--家今仔日hou7伊掃一下三分五裂。紅運攏落衰--lah，一切e5罪攏歸hou7伊。翠霞只有恬恬boe7曉分訴，也無tang3分訴起；所以常常關ti7內面哮，真無愛出來，無愛見人，無愛講話，真正是kiah8頭m7起。一時續giau5疑自細tui3熱心e5老母所接受e5上帝。Kiam2有影有上帝？上帝kiam2有影逐所在ti7-teh？Kiam2有影至公、至義，也是慈悲憐憫e5上帝？那想那giau5疑，若有影有上帝，伊thai3無看顧我？伊thai3 hou7 我tu2著an2-ni？我犯著甚mih？那想那giau5疑，kiam2有影是無所不知，全能e5天父？那有影我ti7 chia孤鳥入狼群，魔鬼逞威親像吼獅beh吞食，我暝日哀哭求叫伊e5名，伊那m7知，主耶穌講伊是救主，上帝講是天父，到時攏m7-bat你，an2-ni koh敬拜kiam2有利益？
心常常chat8-chat8真餒志，平時定teh吟e5聖詩，伊chit-tiap8讀m7-bat，也無意思ai3 koh吟。
親像聖詩講：「天父我知一生光陰，
是你為我安排，
所以將來雖有反複，
我願照主所ai3,
今求天父現時贊我，
專務服事敬拜。」
這節詩伊一時讀無？
1、上帝若是天父，我自細就敬拜，老母是熱心e5長老，暝日teh傳道理，我過來世俗中，m7著hou7我大發展thang榮光上帝e5名。An2-chaiN2-iuN7 ka7我安排少年著守寡，講是：「是你為我安排，」伊家己想我有甚mih得罪上帝到hiah thiam2,著 hou7上帝安排an2-ni？
2、「所以將來雖有反複，我願照主所ai3」。伊家己想是十二萬分e5無得ta-oa5,心肝真m7願順服，真埋怨命歹，上帝e5憐憫ti7 to2位？真m7願。
3、「今求上帝現時贊我，專務服事敬拜。」在伊teh想，我現時心亂嘈嘈四面看無路，頭前有滿滿e5苦難試煉，我beh an2-choaN2來拖這4個子，渡過這個苦海，成hou7 in成人？我iau2有心thang kap你「專務服事敬拜」。在伊想che是順境e5人teh講e5涼風話。
世間真現實，伊iau2少年這擺伊tu2著--lah！俗語講：「富者深山有遠親，散人路邊無近人」。Koh講：「錦上再添花，雪中不送炭」。實在是an2-ni，好額人toa3 ti7深山都有親戚，散hiong人ti7路邊都無人beh近倚。錦綢都自底sui2 lah，chiah koh ka7伊安金花，散人ti7霜雪中teh寒也無人beh送火炭，che是世間e5平常。
伊感覺「世間人情冷暖無常」，一發餒志。這時續無ai3去禮拜，攏tu分e5查某子淑卿去禮拜，thang續kap外家e5生母聯絡，淑卿若來禮拜，外媽就問：「阿母thai3無來？」淑卿總是應講：「阮阿母講無閒」，m7就講：「頭殼疼」，「囡仔無乖」，足濟理由thang推。總講見笑無愛見人e5面，也續無愛見上帝e5面。An2-ni靈性那墜落，有平安無？無，那無平安，心那艱苦。Hit時翠霞常吐氣，今我到底著怎樣？ 
有一禮拜淑卿去禮拜，hit時伊都國民學校5，6年lah，聽道理聽有。轉--去hit暝ka7 in媽媽講：「媽媽，人牧師講，路是人行出來--e5,人若定恬恬企m7行去，頭前永遠都無路。人若信上帝e5應允，聽趁伊e5話好膽進前，雖然後面有追兵，頭前有大海截tiau5--leh，咱腳若kaN2踏--落去，水也beh為咱分開。人e5義務只有『信趁，進前。』其餘咱m7免掛慮講：頭前路ti7 to2位？上帝自然會為咱開路，也會續獻出火柱雲柱ka7咱chhoa7路，m7若an2-ni，連咱此去beh食甚mih beh lim甚mih，伊都續ka7咱考慮好好。也咱也m7免煩惱後面會追兵beh an2-choaN2？上帝自然會替咱整理到清清楚楚，hou7咱到攏免後顧e5憂悶。」翠霞這時聽了真感激，也真見笑，續想講我一時thai3會chiah餒志，chiah糊塗。今我定關門，母子定lam2 teh哭有啥利益。
Chiah想著一句話講：「人生是偉大e5探險，m7-thang回頭，m7-thang為過去留戀，也m7免為過去憂傷。每日盡可能，盡所有e5力量努力，beh來e5日子iau2真長--leh。只有著giah8頭挺腰來進前。仰望上帝，khiN5-tiau5主耶穌，te3伊走。進前，koh進前！世界的確攻咱boe7倒。
Tui3 hit時伊就koh奮志復到伊e5信仰，每禮拜koh去禮拜。時日teh過真緊，目--一nih經過幾若年。大後生英哲也入國校，查某子也考入初中。有一日翠霞看著chiah e5子一個chiah大，一個hiah大，看beh成到甚mih時chiah會親像人，也hiah e5學費看beh tui3 to2位來？不覺續吐一個大氣，koh想著in先生，想講伊一人今仔日若ti7-teh，一家團團圓，春風滿面。想到chia目屎續流出來。Hiah e5子看媽媽teh流目屎，真天真越來khiN5媽媽，翠霞觸景生前一發傷心續哭出聲，hiah e5 細漢--e5也te3伊哮。若是大漢--e5英哲提手巾仔ka7 in媽媽拭目屎續講：「媽媽你定叫阮m7-thang哮，凡事著巴結，著吞忍祈禱，你講主耶穌kap咱ti7-teh，咱m7免驚。雖有大風大湧，主beh喝風kap湧hou7伊平定。這擺咱e5主是無kap咱ti7-teh是--無？上帝常醒顧咱到攏無害，這擺咱e5上帝是tuh-ku是--無？媽媽，你thai2無祈禱，thai2無將咱e5艱苦事交代伊。因為伊kiam2 m7是關心ti7咱，媽媽你若koh哮，阮m7 kap你好，因為阮會hou7人笑。」翠霞聽這個8歲子講an2-ni，心大感動，自an2-ni tui3眠床道爬起來，續想愛笑。家己想，我thai3會chiah軟弱，啥事失落信心。其實m7若翠霞，就你，我攏是an2-ni。常常ai3用家己e5智識來想siuN濟，計劃siuN遠e5代誌，續將hiah e5掛慮來囥ti7心內煩惱流目屎。M7是講無祈禱，有。有時也bat ti7祈禱會請大家替伊祈禱，m7-ku2 hit個煩惱掛慮猶原囥ti7心內。牧師若問講：「某人，你chiah久an2-choaN2？心有較清抑--無？」應講：「牧師，差不多lah！」「你kiam2 m7是有常常祈禱？」「有lah！祈禱都凡祈禱，煩惱都凡煩惱。祈禱一時心肝極清，祈禱了起來，猶原嘛是照舊。」翠霞也是an2-ni。
到20年前，牧師來上任in龍水，伊e5信仰大進步。伊起頭所bat e5祈禱，就是向上帝求討，較無想著祈禱iau2有別物e5要素。其實祈禱要緊第一著o-lo2、感謝，koh有謙卑認罪。Iau2有將咱e5事ti7上帝e5面前陳述懇談，親像父子e5親。Kap咱e5主做至好朋友來交陪，ti7伊e5寶座前傾心透露咱e5真情。上續尾chiah是求討。Koh一項，祈禱e5時m7-thang boe7記得--e5,就是將一切赦hou7主交代主，m7-thang將某部份留--teh，私khia iap tiam3後面，表面上chiah來祈禱。也祈禱m7是kan-ta講hou7上帝聽，iau2-ku2也是ai3恬靜聽看上帝ka7你講甚mih。也照伊ti7祈禱中所指示你e5去行，an2-ni你e5祈禱才有效。祈禱m7是叫人上帝成你e5慾望，祈禱是人用虔誠e5心來chhe7出，安靜來聽tui3某件事上帝e5旨意是怎樣？也願上帝e5旨意得成，也求伊贊咱有氣力thang承順伊，也hou7咱有氣力鬥榮光伊。
翠霞tui3明白這個道理了後，伊e5人生大變。伊今感覺上帝hou7伊守寡，這4個子是beh hou7伊ti7世俗中來榮光主e5名。特別beh用百般e5艱苦來訓練伊kap伊e5細子。想到chia，今m7是煩惱憂悶m7願。是ai3感謝。Tui3 hit時翠霞一發熱心敬拜上帝。
可惜牧師任龍水4年外就轉任去別位，後來較m7知伊e5消息。聽見講後來伊做長老，也將伊做發起人來開拓一間教會ti7瑞鹿鎮，也ti7無久e5以前有新拜堂e5落成式，牧師娘有去赴。願榮光歸hou7上帝。今牧師娘講今仔日有tu2著翠霞也講有kap伊談起最近家內e5事。牧師真ai3知。看這個歹命e5姊妹tui3伊真心靠主，主怎樣款待伊？

(台灣教會公報第1045-1050號，1969年1-3月)


Joe7-li2 華盛頓
偕睿廉譯
差不多160 年前有一日幾若人ti7 美國南爿e5 樹林teh 做工。中間有一個少年人真大漢，也真粗勇，約略有18 歲。伊ti7 樹林行來行去。忽然ti7 溪邊有聽見婦人人 e5 聲teh喝救人。聽見聲這個少年人隨時走出樹林去到溪邊。Hit時看見幾若人teh khiu2這個婦人人，因為伊強強beh 跳落水nih8。婦人人出聲講：「放我去，放我，我e5 子teh-beh tu7死lah，放我。」聽見chiah e5話，少年隨時會記得這個婦人人 e5 細漢子，伊真乖，也真sui2。Hit e晡伊teh thit-tho5 ti7溪邊，跋倒續hou7 水割去。
溪nih8 e5 水真大，koh攏是湍，溪中攏有大石；有濟濟人看見囡仔hou7 水流去，也m7 敢去救伊。In kan-ta企teh看。少年人一下到，隨時褪伊e5 衫，目珠四界看，看見一點白白ti7溪中央，伊隨時chong5 落溪流。伊知hit點白白 --e5是囡仔e5 衫。婦人人 koh 出聲講：「感謝上帝伊beh 救我e5子，我所疼 e5 子ti7 -hia lah，伊koh 浮起來。」眾人走去溪邊，看見囡仔，liam5 -piN hou7溪流扑浮起來，無久又koh hou7 水割沉落去。有時流落湍，有時流tui3大石 e5 身邊過。有時水捲螺，ka7伊扑到li -lin go5。有時沉落去真久，有時liam5-piN koh浮起來。雖然是an2-ni 少年人直直泅，決意beh救hit個囡仔。囡仔 e5 老母真注神 teh 看。Teh看 hit個少年人出力泅致意beh救伊e5 子。有時伊泅到真倚，koh 3 丈，koh 2 丈，koh 1 丈就救著。Iau2-ku2 雖然離一丈伊也boe7會泅較倚。
伊今重倍出力。伊知koh無遠就到第一危險 e5 所在。Ti7 chia 溪流，親像風颱了，非常 e5 透。船到chia 也常常沉落去。危險 e5 所在已經到lah。伊koh大出力，囡仔險險hou7伊khiu2著。M7-ku2 khiu2無著就koh流去。伊koh再phe死iah，phe死泅。今又koh khiu2無著。真可惜。
Hit時囡仔 e5 老母到極煩惱。Koh一擺少年人下命泅，眾人看到tiau7去。今伊果然救會著抑boe7?到chia水若親像滾。大人kap 囡仔攏hou7 湧kham3去。今koh浮起來。少年人koh出力iah 2、3下，眾人出聲喝萬歲，囡仔hou7伊khiu2著lah。老母歡喜到boe7顧tit。總--是歡喜liam5-piN koh再變做憂悶。In兩個koh再沉落去。今in 流落湍，hou7 水扑來扑去。佳哉是一目nih8久na7 -tiaN7。In koh 浮起來。今伊泅倚kiN5。一手抱囡仔，一手iah，眾人緊走倚來ka7 in khiu2起來。老母歡喜到若beh痟，就出聲講，願上帝報答你 e5 恩。伊的確別日beh hou7 你成做gau5人。感謝不盡。
少年人果然成一個gau5人。無久伊當兵，做官，路尾做美國頭一個大總統。伊e5 名聲今仔日滿天下。Joe7-li2華盛頓就是伊 e5 名。
(台灣教會報第399卷，1918年6月)
∮BONG報小說
Beh去極樂世界e5加班車

Voyu Taokara Lau 


〈一〉

A德ka7 薰咬--leh，iau2 be7 赴點toh8,人先趕緊ui3 phong3椅peh--起-來，行去門kha口tham頭teh 看。
「Kam2 tng2--來-a？」A風ka7 問。
「大兄，m7免hiah 緊張--lah，母--a2 講i beh 順續去社頭看姨婆--leh，無hiah 緊tng2--來-lah。」A明kha-thiap8-khun5  坐leh 講。
A德翻頭，ka7 薰ui3嘴--nih sa--落-來，行來ti7 phong3椅邊--a2,問講：「無，taN 是beh an2-choaN2 chiah 好？」I 人大bu2-han3,掛1支烏框目鏡，ti7 米國教冊有3~4年e5 時間，hou7 人看--著to7 有1個學者e5 pan7。
坐ti7 kiN--a2 e5 A風頭le5-le5 出聲講：「大兄、二兄，我無贊成報警察，甚至chit 件tai7-chi3 是愈少人知iaN2 愈好，無，a母taN 了後是beh an2-choaN2 ti7 chia khia7起？Lan2 少年--e5 koh thang 講別人an2-choaN2 想lan2 無khng3 ti7 心--nih，in 有歲e5人--a，nah e7 堪得人hiah-e5 長短kha話。」
「我nah e7 m7 知？Chit 世間beh nah e7 有做kiaN2兒si7細teh 報官liah8 ka-ti7 e5 pe7 母--e5。總--是到chia 來--a，lan2 有iaN2 是真oh chhui-chhiau5。」A德ka7 薰點toh8,hiong5-hiong5 suh 1嘴，giah8頭吐tui3 天pong5 起--lih。
「大兄、小弟，」A明接嘴講：「lan2 總be7-eng7 得ka7 a母縛--起-來，hou7 i 缺憾1世人，i 老大人食到尾--a2,無好好a2 享受，koh tioh8 tak8工為著對不起a-pa3 teh 艱苦，an2-ne lan2 有iaN2 無資格做人kiaN2兒，m7-koh 若準long2 無beh chhap手，i koh kioh是為lan2 無iuN2孝，無teh 替pa5--a2 kap i 想，ah 若ka7 tau3 chan7手，去hong5 chang--著，he 絕對是ti7 電視頂hian7-si3 ，見笑tai7--ouh，我大人大種--a，若soah 為著hit種tai7-chi3 去食免錢飯，的確e7 geng5--死。」
「好--a-lah！好--a-lah！」A德目頭結結講：「Lan2 an2-ne 講來講去，m7 知講幾kai2--a，lin2 若long2 liah8 be7 tiaN7，to7 hou7 我chit 個做大兄--e5 來辦。」A德講e5 時chun7 雙手chhah-koh，目光釘ti7 壁頂：「A母e5 tai7-chi3 to7 是lan2 e5 tai7-chi3,到chia 來--a，ma7 只好liau5--loeh-a，若講驚piak-khang，lan2儘量細膩to7 是。」
3個兄弟a2 隨人toa3 ti7 美國、頂港kap 後山，平常時無tiaN7 見面，若m7 是老pe7 過身，beh hou7 3個人ti7 kang7 1個時chun7 long2 chong5 tng2 來厝--nih，chit 個oa2 ti7 山kha iap-phiah e5 庄頭，除了過年，實在是真罕得有e5 tai7-chi3。
3個人e5 老pe7 金土--e5,kap in 牽--e5──gin2-a2 e5 老母A心2個人守ti7「山a2-kha」e5 祖厝。山a2-kha，算是台灣e5 地號內底e5 菜市a2名，金土--e5 in 祖厝koh-khah 過to7 是山，另外3 peng5 kui phian3 long2 是ka-ti7 e5 田，long2總有beh 5甲e5 地，講--起-來環境算be7 bai2,是講kiaN2孫a2 有kiaN2孫a2 e5 想法，田園koh-khah 闊，田塗koh-khah 肥，ma7 無法tou7 說服in 留ti7 chia 來choh-sit。金土雖bong2 60外歲--a，to7 想講ka-ti7 身體iau2 chiaN5 giam2-nge7,祖公a2 留--落-來e5 田無愛hou7 i pha荒，平常時a2 m7-chiah 猶原bong2 teh 種choh。
山a2-kha beh 到市內有1 te3--leh，無論是去店--nih 買肥料，iah是ka7 chhek-a2 載去thio3 ，平常時a2 金土long2 是駛i hit隻鐵牛a2 teh 出入。心姨--a2──厝邊隔壁long2 an2-ne teh 叫金土in bou2──be7-hiau2 駛車，A風--e5 choaN-a2 kui-khi3 買1台o-to2-bai2 hou7--i，hou7 i ti7 田--nih e5 tai7-chi3 無hiah-ni7-a2 無eng5 e5 時chun7,thang 騎去chhoe7 親chiaN5 朋友bong2 pho3-tau7,有時a2 ma7 e7-sai2去到市內採kang2。
差不多個外月前，天色烏陰烏陰，ui3 半暝開始phun3 雨mi5-a2,一直到隔tng2 工中晝long2 無停，金土chai2 起到田--nih 巡巡--leh，tng2 來食晝了後，ka7 A心講beh 去市內買肥丹，to7 cho3 i 棕簑moa--leh，駛i hit隻鐵牛a2 出門。
心姨--a2 e7-pou去隔壁庄A好--a2 hia開講，4點koh 特別趕tng2 來煮飯，想講thang 赴金土--a2 tng2 來食暗，nah 知iaN2 等到8點外iau2 無看著人影，心內tioh8 急，緊kha3電話hou7 toa3 ti7 後山e5 ban-a2-kiaN2 A風，A風接著電話，想講che 有iaN2 怪奇，若pa5--a2 e5 人，無beh tng2 去食飯tiaN7-tioh8 e7 先kha3電話tng2--去，kam2 chiaN實出tai7-chi3--a。
母a2-kiaN2 電話kha3 leh si3-ke3 khok8-khok8問，9點beh oa2 10點hia，chiah ti7 市內e5 派出所問著講e-pou有1隻鐵牛a2 kap 火車sio long3,人hong5 送去到市內上大間e5 基督教病院。
A明透暝ui3 台北phoe to3-tng2--來，等趕到病院e5 時to7 beh天光--a，A德toa3 美國，hit時chun7 人iau2 ti7 hoe-leng5機頂，風--e5 看著a母坐ti7 病院巷路e5 椅liau5-a2 頂，面色白si2-sat，目chiu 金金相tui3 塗kha，A風坐ti7 邊--a2,手tah ti7 in 母--a2 e5 肩kah頭teh ka7 安tah，總--是做老母--e5 頭一直long2 無taN--起-來。
「Ma5--a2,he kam2 是pa5--a2?」A明開嘴ka7 問。心姨--a2 無應--i，kan-taN khoaN-khoaN-a2 tam3頭。
實在是hit個e7-pou，金土肥丹買好，ti7 tng2--來e5路--nih，beh 過鐵支路e5 時，無tiuN無ti5鐵牛a2 後輪soah 因為落雨來tiau5 ti7 鐵支路邊e5 塗moai5--nih，sak ma7 sak 無法--i，hit tah khah 稀微，鐵路局無chhiaN3人teh 顧，金土chiah tng-teh 苦無人來tau3-saN-kang7 e5 時，火車soah 來--a，金土原底走e7 離--e5,m7-koh 現現看鐵牛a2 e5車頭chah8 ti7鐵支路頂，i是beh an2-choaN2 cho3 i 去，金土--a2 khia7 ti7鐵支路頂iat8手，想beh ka7 火車擋--落-來，可能是落雨看無siaN2 明，火車無擋tiam7,金土想無步beh跳離開e5時soah poah8倒，hou7火車kauh--過。

〈二〉

心姨--a2 自金土--a2 過身了後，飯食be7 落，睏ma7睏be7 好勢，3個後生看i an2-ne，決定long2 beh請1個月e5 假，留ti7 厝--nih 陪老母，順續參詳beh an2-choaN2 安tah a母日後e5 生活。
Nah e7 知iaN2 2禮拜過--a，心姨--a2 long2無khah 好，tak8工面憂面結，kui個人san2 1 lin3,做後生--e5 看著an2-ne，long2 煩惱kah beh 死。
「Ma2,mai3 koh 艱苦--a，好--無！」心姨--a2 上thiaN3 e5 ban-a2-kiaN2 A風ka7 苦勸。
「風--e5,母--a2 自lin2 老pe7 過身了後，tak8暗long2 夢著i，你知--無？」
「Ma2,你kap pa5--a2 tau3-tin7 生活hiah 久--a，hit種感情m7 是1~2工to7 e7-tang3 放hou7 去--e5,che goan2 long2 了解，m7-koh 你ai3 ka-ti7 保重a7,a-pa3 i 一定ma7 希望你ka7 ka-ti7 照顧hou7 好勢，雖bong2 a-pa3 無ti7-leh--a，goan2 long2 e7 ka7 你iuN2孝--lah，ma2!」
「風--e5,是lin2老pe7 teh hou7 我煩惱--lah，i tak8暗long2 tng2 來ka7 我講i iau2 teh ti7 鐵支路下kha，be7-tang3超生neh，我真正chiok 煩惱--i-e5。」
「Ma2!你siuN 過siau3念--i，m7-chiah e7 去夢著an2-ne--lah，我相信a-pa3 i chit-ma2 tiaN7-tioh8 chiok 好--e5,你m7 免koh 煩惱--a-lah。」
總--是hit個夢long2 無放心姨--a2煞，i tak8暗an2-ne hou7 chak-cho7,烏目kiN5 long2 走走--出-來，kui個人ma7 變kah 神神，無愛講話。
3個後生看a母an2-ne m7 是辦法，決定beh chhoa7 i去醫生館hou7 先生看mai7--leh，對樸實e5 庄kha 人來講，來病院看精神科，是想long2想be7 著e5 tai7-chi3,若m7 是A德ti7 美國toa3 1段時間--a，有khah 開化，用各種理由ka7 心姨--a2 直直苦勸，若無，i 根底to 無想beh 去。
A德陪心姨--a2 去到病院掛精神科，to7 是金土出tai7-chi3 了後hou7 人送--來e5 kang7 hit間病院，先生是1個半lo2老、頭殼額liu3-liu3 e5 cha-pou人，i 看心姨--a2 long2 無神采，koh 聽i 講金土tak8暗來chhoe7 e5 tai7-chi3,kan-taN 知iaN2 ka7 安慰，叫i 心肝放hou7 輕鬆，過身e5 人有過身e5 人e5 世界，lan2 活--leh e5 人去替in 操煩ma7 無khah-choah8,koh ka7 A德講，chit個年歲e5 人來死ang，對心理e5 打擊原底to7 真大，ai3 好好a2 ka7 勸，tiaN7-tiaN7 關心--i，陪i si3-ke3 行行--leh，尾手ma7 有開chit8-koa2藥a2 hou7心姨--a2 食。
Hiah-e5 藥a2 食了hou7 人真好睏，心姨--a2 雖bong2 tak8 工猶原ti7 差不多e5 時間起--來，總--是不時頭long2 hin5-chhia-chhia，連睏晝 ma7睏beh 到13殿去。I ka7 後生怨嘆講che 藥a2 kan-taN hou7 金土來kap i ko5-ko5纏e5 時間加khah 長nia7-tiaN7，i 無siaN2 愛食。
「Lin2 老pe7 cha暗koh 來chhoe7 我哭，講看ti7 ang-a2-bou2 做夥50年e5 情分，叫我一定ai3 ka7 救，m7-thang 放i ti7 hia 拖磨。」
Koh 過1禮拜，心姨--a2 實在be7 堪得tak8暗hou7 chak。Tu2-a2 好隔壁庄e5 A好來sio chhoe7坐，有講著台中慈聖宮e5 陳大仙joa7 gau5 tu2 joa7 gau5,hou7 心姨--a2 koh-khah sahN心beh ka7 tai7-chi3 做1個解決。I hit暗食飯e5 時to7 講著想beh 去台中問chit8下a2清楚，若是陳大仙有iaN2 hiah siaN3，i 應該e7-tang3 知iaN2 講金土--a2 chit-ma2 到底好--無，心姨--a2 想講che 算是上尾1步--a，若陳大仙ka7 oan5夢 講hiah-e5 tai7-chi3 確實是無iaN2，i ma7 thang 好sia2心 。
做後生--e5 看ma-ma an2-ne teh 艱苦，ma7 只好順i e5 意，chit kai2是A明駛車，1家伙a2 做tin7 piaN3起lih 台中chhoe7 hit個陳大仙。Hit tah所在真oh chhoe7,in seh8 真久，問幾na7 10個人，chiah chhoe7 著hit choa7 ui3 省道oat--入-去e5 石頭a2路，路草真bai2,4個人ti7 車內chhek8 kah kiong7-beh peng2腹，直直駛beh oa2 10分鐘chiah 看著1間破廟a2,邊--a2 有kui排ke7厝a2,廟e5 頭前有chhai7 1 te3舊lak-lak e5 塑膠khanpang，頂頭寫「慈聖宮」。
In chhim2入去廟--nih，to7 有1個cha-pou-gin2-a2 出來案內，in ka7 表示講有tai7-chi3 beh 問陳大仙，gin2-a2 講內底iau2 有人--leh，請in sio2 等--chit8-下，廳a2 內底2 peng5 long2 有he7 椅liau5,差不多4~5個人坐ti7 hia。「Hoan7-se3 ma7 teh 等beh 問tai7-chi3,」A風用手chah8--leh ka7  A明講細聲話：「看e7 出--來，chhoe7 陳大仙e5 人koh be7 少。」
In 等beh 10分鐘了後，chiah hou7 hit 個gin2-a2 chhoa7 入去內底1間oa2 邊--a2 e5 房間，1個頭毛thi3 kah 短短chhang3-chhang3 e5 中年cha-pou人坐ti7 桌a2 頭前teh 看冊，身軀穿1領白色e5 布liu2-a2衫，下身穿1 su半長短e5 烏褲，房間壁--nih 掛2幅毛筆字，寫kah 真草，看無siaN2 有，另外1 peng5 壁--nih 吊1 su 棕簑，無論是家具iah是kui間房間e5 chhiaN5-keh，long2 烏hoaN2 烏hoaN2，看--起-來舊舊舊，m7-koh m7 是hit款有古早味，或者是古早mih8 hit款氣氛，kan-taN 是單純hou7 人1種破sam3 寒酸(han5-soan) e5 感覺，無講kai3 好。
心姨a2 chhim2 坐tiaN7，hit 個號做陳大仙e5 中年人giah8頭看--i，開嘴問講：「Beh 問siaN2 mih8?」心姨--a2 有sio2-khoa2 gai7-gioh8,chit8時a2 beh ka7 chiah-e5 tai7-chi3 ng3 1個生份人講--出-來，有iaN2 m7 知beh ui3 toh 講起。
「我想beh 問goan2 ang。」心姨--a2 頭chhih-chhih講。
「Beh 問i chit-ma2 an2-choaN2 是--m7?」
「HeN3。」心姨--a2 頭無khian3 繼續講：「自i 走hit工到taN，我tak8暗long2 夢--著-i，講siaN2-mih i teh ti7 鐵支路下kha be7 thang 得超生，我chiok 煩惱--e5,有iaN2 真煩惱。」心姨--a2 講--著是輕聲細說，m7 知是人thiam2--a iah是心內ut-chut，講be7 開聲。
陳大仙注神看心姨--a2,停beh 半分鐘，be7輸teh 想siaN2，chiah 應講：「你夢--e5 無m7-tioh8,i e5 神魂確實iau2 teh ti7 hia，be7-tang3 抽退。」
A德in 3兄弟a2 聽i an2-ne 講，有sio2-khoa2 gong5-ngiah8 ，m7 知iaN2 chit khou 仙--e5 是頂真teh 講--e5,iah是pan7-phoe 心姨--a2 聽人講hiah-e5 反對e5 話聽chiaN5 che7--a，m7-chiah 1嘴掛雙舌，tiau-ti5 ka7 講hou7 kah聽，liah8準khah-theng5-a2 人客捐錢e5 時，e7 khah大出手。
Beh hong5 喊(hiam3)做「仙--e5」當然be7-eng7 得kan-taN e7-hiau2 應嘴，陳大仙tun3-teN--chit8-下，koh 繼續講--落-去：「大嫂，你若有想beh ka7 lin2 ang tau3-saN-kang7,an2-ne kha手ai3 緊--ouh，若過四七28工了後，chiah beh 開手to7 be7 赴--a，chin2時間無che7--a，kam2 m7 是？」
心姨--a2 聽著i an2-ne 講，心肝頭soah tio5--1-下，28工，an2-ne m7-to7是後禮拜4，taN 今a2日to 拜6--a，i 心內tioh8急翻頭ng3 3個後生講：「害--a，到後禮拜4 chhun 無幾工neh。」
「Che 是i 上尾1 kai2 e5 機會，lin2 一定tioh8-ai2 ti7 後禮拜4子時，也to7 是tu2-tu2 12點，ka7 i 出tai7-chi3 e5 時，身軀to2--loeh hit所在e5 鐵支gia5 hou7 離塗，an2-ne i e5 神魂chiah 有thang走--開，無，恐驚koh 來to7 無機會--a。」陳大仙teh 講e5 時，目chiu thi2 kah 大大lui2,聲sau3 ke7沉，hou7 人聽--著e7 chhang3毛管。

〈三〉

心姨--a2 自聽陳大仙an2-ne 講，to7 chiaN5頂真teh 準備beh 去挖鐵支路，3個兄弟心內滾leng3 ，m7 知beh 如何是好，chiah e7 趁禮拜a母出門去買mih8件，koh 順續去社頭看姨婆e5 時間，做夥坐leh 參詳，taN 既然大兄做主beh 暗靜  ka7 a母tau3-saN-kang7--a，真che7 tai7-chi3 tioh8-ai3 chhoan5辦phah算，in 按算等心姨--a2 tng2--來，to7 beh 講hou7清楚，趕緊落手。
「A母，goan2 e7 ka7 你tau3 kha手，hou7 a-pa3 thang 安hioh，你m7 免煩惱。」A德chhoa7頭ka7 心姨--a2 講。
「總--是beh 挖1 te3 鐵支路起--來m7 是sio2-khoa2 tai7-chi3,lan2 m7-taN7 ai3 趕e7 赴時，koh ai3 顧著火車teh 行，be7-sai2 影響著安全，taN chhun 無4工，lan2 ai3 khah 趕緊--leh chiah e7-sai2。」A明接leh 講--落-去。
「Ma2,goan2 3個人e7 分路去調查火車e5 時間，準備萬力  kap 其他e5 ke-si，暗tng3 食飽to7 隨來去辦。」A風講。
3個兄弟a2 為著beh hou7 老母放心，決定beh 合齊ka7 chit件gong7 tai7-chi3 辦hou7 好勢。講--起-來beh 挖鐵支路m7 是簡單e5 khang-khoe3,特別是kha 手ai3 me2,時間ma7 ai3 chun2-chat，be7-sai2 害火車來敗馬--去，koh 來，日--時be7免得有人e7 來來去去，beh chhong3 siaN2-mih 工程ma7 tioh8 than3 3更半暝，in hit幾暗真無eng5 teh 研究鐵支路e5 結構，beh an2-choaN2 來拆，hou7 破壞上少、beh an2-choaN2 回復，thang hou7 火車來照phang2。
拜2 hit暗，in ka7 一切long2 chhong3好勢--a，包括調查車班e5 時間，按算siaN2-mih時chun7 開始拆、開始挖，e7 赴半暝12點e5 對對，koh siaN2-mih時chun7 tioh8 緊回復，chiah be7 去影響著koh 來e5 車班。
總--是千變萬化，m7 值得造化，拜3中tau3,A風hiong5-hiong5 狂狂ui3 車頭走to3-tng2--來，面色白si2-sat，kiong7-beh be7 赴喘。
「風--e5,an2-choaN2？」A德看i tng2--來，teh 招i 做夥食晝，hit時心姨--e5 食飽出門--a，講beh 去廟--nih 拜拜，求菩薩hou7 eng暗一切順序。
風--e5 chai2起10點外to7 出門去車頭，確定講eng暗e5 車班是m7是有改移，ka-chai3 風--e5 有1個國校同窗ti7 鐵路局食頭路，派tng2 來ti7 chit個車頭，車班e5 情況問i 上清楚。
「大兄，害--a-lah，A弘講eng暗有加班車，到站e5 時間差不多11點40分，我有算--過，若車停5分到10分起行，到平交道hia to7 差不多beh oa2 12點--a，時間chiah-ni7 逼，lan2 tiaN7-tioh8 e7 be7 赴--lah！」A風sio2 hioh 喘，話soah 講kah 不tap 不chhit。
A德kap A明飯be7 顧得thang食，箸giah8--leh，嘴開開，話long2 講be7 出--來。
Beh 10外秒後，A明ka7 箸khng3--leh，頭無khian3,目chiu 相桌頂講：「Chit siaN好--a，che 若hou7 a母知，chiah 看beh an2-choaN2 收山。」
A德ui3 椅a2頂peh--起-來，行去到壁邊，面ng3 壁：「千算萬算，m7值得天1劃。」I 吐chit8下khui3 講：「M7 管an2-choaN2，lan2 long2 be7-eng7 得hou7 a母失望。」

〈四〉

拜3暗頭a2開始變天，png時雨長長短短，koh 不時雷公、sih-na3,雷鞭光iaN7-iaN7 1 choa7 1 choa7,ka7 烏ma3-ma3 親像kui 大te3 烏布e5 天頂拆kah si3-si3散散，心姨--a2 khu5 ti7 鐵支路邊，kui 身軀ak kah tam5-kou5-kou5,手theh8 1支鐵棍a2,出力teh kha3,piaN3勢teh kiau7,雨落kah chiaN5粗，雨水潑tui3 塗kha e5 聲，ka7 所有e5 聲soah long2總掩kham3--過。
A風moa 1領雨moa，走來到位，i ang7聲teh 喊ka-ti7 e5 老母，總--是風koa3雨，hit個聲太cho5,心姨--a2 long2 無反應。A風he7 命chong5 來到心姨--a2 hia ka7 sak--開，火車母hit 2 pha 火chiaN5 緊逼oa2--來，ka7 i 自頭到kha 尾chhio7 kah 光光光。
心姨--a2 ui3 塗kha peh--起-來，be7 顧得kui身軀lok8-kou5-a2-moai5,khong7-khong7-
phian5  來到風--e5 邊--a2,手hoaN7 ti7 i 雙peng5 e5 嘴phoe2,目chiu thi2 金金，嘴開開hoah 無聲。
黃hoaN2 e5 路燈下，血水toe3 kui 塗kha chhoah流e5雨水si3-ke3 teh 走，A風真虛lam2,心姨--a2 tioh8 ka7 耳khang oa2 ti7 i e5 嘴，chiah 聽有i teh 講siaN2。
「A母，真失禮，goan2 無料講e7 加chit個車班出--來，goan2 原底long2 chhoan5 好勢beh 來he7手--a，goan2 m7 是tiau-kang beh 騙--你-e5。」心姨--a2 目屎1滴1滴lak ti7 A風e5 頭殼額頂，ka7 ki2-chaiN2  oa2 ti7 嘴唇，意思叫i mai3 koh 講--a。
「A母，你mai3 koh 煩惱--a，tu2-chiah hit班車，tiaN7-tioh8 是beh去極樂世界e5 加班車，我有看見a-pa3 坐ti7 車--nih，我e7 好好a2 照顧a-pa3,大兄kap 二兄in e7 ka7 你iuN2孝。」
A風無法tou7 koh 講話--a，心姨--a2覆ti7 i 身軀頂，無心無肝，潑雨kap tan5 雷e5 聲，kham3 過i 淒慘e5 哭聲，雨愈落愈大，已經看無駛kah遠遠遠e5 尾班車--a。
□

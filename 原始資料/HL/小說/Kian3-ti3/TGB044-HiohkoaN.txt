Hioh-koaN5
Kian-ti3

涼冷e5 thau3早, 冷風sng3-sng3叫, goa2 ui3 lai7-li5-a2行--出-來. Hioh-koaN5過--a, goa2 an3-sng3先來去食1碗豬kha麵線chiah tng2--去.

今年hioh-koaN5 1個月, goa2就ti7 lai7-li5-a2 toa3 1個月. Chit-chan5 tai7-chi3, tam7-poh8-a2心適, tam7-poh8-a2 ham3. 講--來話頭tng5, goa2 tauh8-tauh8-a2講hou7 lin2聽.

頂學期結束, goa2 an3-sng3 beh ti7台北2~3日chiah tng2--去. Hioh-koaN5頭1工e-pou, goa2騎outoubai2 si3-ke3風so, 先ti7學校附近lau-lau--leh, ui3後piah門seh8去頭前門, koh ui3頭前門khou過後piah門.

學校後piah門出--來, hia有1條路, 看--起-來eh8-eh8-a2, 路口soah chhai7 chiaN5 che7 kangpang. Kian3-pai2行--過看--tioh8, long2感覺chiaN5 houN3-hian5, chit條路會thang3 tui3 toh位去? HuiN5-tit8閒閒, 就騎入去看mai7.

TaN開始, 路iau2 be7 phaiN2行, 行無100公尺soah變chiaN5落kia7, 路--nih koh 1孔1-piah. Goa2看頭前有1-e5雙叉路口, 想beh oat--過, 想be7到車a2 soah hiong5-hiong5 tiaN7--去. 詳細看, 原來無油--a.

Goa2 ka7車chhah ti7路邊, tu2-chiah落kia7 e5路, 1-e7 oat8頭隨變上kia7. Goa2看--tioh8 ma7 hoe3-hoa--去. 頭前e5路chhau2 goa2無熟, 若beh chhoe7加油站, 穩當ai3 seh8 hoan頭. Chia ah8無公車, ah8無地(te3)叫計程a2, kan-taN chhun pou7-lian2--a.

Tng當goa2頭殼mouh leh燒, chiah看tioh8邊--a2 chhai7 1台kha踏車ti7 hia, koh無鎖--leh. Goa2就ka7借來騎.

是an2-choaN2講是「借」? 因為goa2 kan-taN暫時騎--1-下, liam-mi會騎tng2來還(haiN5). Che m7是偷theh8, 極加是偷騎, liah8--tioh8 ma7 be7 an2-choaN2. 治偷teh用e5法律管be7 tioh8. Goa2就安心a2騎, 用路邊khioh e5『寶特瓶』koaN7 1罐92--e5 tng2--來.

Tng2來到chhah outoubai2 e5所在, soah看tioh8 1-e5少年--e5 kap 2 e5警察khia7 ti7 hia. 警察ka7 goa2 chah8--落-來, 問講:「Chit台車kam2是li2 e5?」Goa2應講是, 邊--a2 hit-e5少年--e5氣phut-phut, hoah講goa2烏白講, 車a2明明是i e5. Goa2聽kah bu7-sa3-sa3, 警察叫goa2落車, hit-e5少年--e5隨講:「Lin2看, chit台車後piah有tah goan2學校e5停車牌, 頂面koh有goa2 e5『學號』.」

到taN goa2 chiah知iaN2 in是teh講kha踏車, m7是outoubai2. 想beh解說, 警察m7-taN7 be7-gian3聽, koh叫goa2去警察局錄口供.

原來chit台車確實是i e5, hou7人偷牽--去就phiaN ti7 chia, chiah koh hou7 goa2偷騎--tioh8. M7-koh警察無beh 相信goa2講--e5, 硬講是goa2偷牽--e5, koh問講:「Li2 e5 outoubai2 kap汽油--leh ?」

「Ti7 tu2-chiah lin2 ka7 goa2 chah8--落-來hia a……」Goa2 sio2-khoa2 khi2-mou-bai2.

「講話mai3 an2-ne大細聲, 行照駕照theh8--出-來!」

I接過goa2 e5行照駕照, 看--1-e7, beh收入去lak袋a2. Goa2 chhun手beh ka7 theh8--tng2-來, hit-e5警察退後1步, 銃sa--leh ng3 goa2 chit-peng5開1銃, ka-chai3閃了緊, 銃子彈tioh8塗kha. 現場其他人long2驚1-tio5, 隨chong5來ka7 goan2 2 e5 long2 chhah去邊--a2. 有人想講是goa2開銃, ka7 goa2押ti7塗kha.

「Kan2! Kan3 lin2 lau7-su! Pun3-so3! 有牌e5 lou5-moa5...…」Goa2硬死ka7 chhoh, in發現m7是goa2開銃, chiah ka7 goa2 chhah--起-來.

過無1禮拜, goa2就hou7法院判1個月『拘役』, 罪名是『普通竊盜罪』.

關--入-去無joa7久, 就有1-e5人來看--goa2, he就是gun2教授.

Goa2 ka7 i aisiatchuh, 叫i 1聲「老師」, i tim3頭問講:「內底chiaN5 su3-si7 houNh?」

「差不多--lah, 無錢thang『易科罰金』, 只好入來食免錢飯.」

「無錢--ou?」I ka7 goa2 khau-se2:「Li2是無錢thang上訴, ah是『刑事訴訟法』讀了siuN bai2?」

「無a, 若beh講讀了bai2, 警察kap法官m7-chiah是m7-bat字koh兼無衛生.『普通竊盜』是『自訴罪』neh, 人ah8無告--goa2, 警察就送來法院, 法院ah8無詳細看, 就ka7 goa2判1個月. Goa2 ti7警察局ka7 in chhoh, hit條『侮辱公署』m7-chiah應該起訴!」

教授聽goa2講煞, 無講話, 目nih-a2 chiah koh問:「車a2正經是是li2偷牽--e5-ou?」

「警察講有就有, 法官講是就是. Goa2 cheN3講無, soah號做『顯係狡辯之詞』, 更加證明車是goa2偷牽--e5.」Goa2喘--1-e7繼續講:「Che就是lin2 Legal-soziology講--e5『習慣法上的有罪推定』a!」

講到chia, i m7知beh笑ah是beh hau2, soah puh 1句:「SiuN ham3--a.」

Chit句話害goa2笑--出-來:「老師a, chit-e5世界就是因為有chiah che7 bu2法律e5人, m7-chiah會chiah-ni7 ham3! Che是li2上課bat講--過-e5 neh! Koh再講, li2是學者, goa2是學生, long2 bih ti7學院內底, soah批法律批kah大細聲, kam2有khah-choah8? 無的確chit-e5 ka7 goa2判刑e5法官, koh bat hou7 li2教--過-leh!」

監獄e5人ti7 chit-e5時chun7入--來, 講時間到--a, 就ka7 goa2押--tng2-去, goa2就an2-ne un ti7 lai7-li5-a2過goa2 e5 hioh-koaN5.

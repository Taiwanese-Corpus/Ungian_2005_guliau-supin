細隻兔e5故事
(欠p1~2) 
chhe7 to3 ; 總是伊e5憂悶e5聲 hou7幾若隻粟鳥仔支聽--見。In 飛來chin7致意求伊家己出力leng3--開。  
某先生提一個塗篩來，ai3 tui3 彼得e5頂面來翕--落去。總--是彼得tu2-tu2 ti7 hit時leng3--開，伊e5衫粘ti7網--nih8。伊就走到toe2 ke-si e5厝仔，跳入一個沃花桶。設使若無水ti7內面，就真好勢bih。
某生先想彼得的確bih ti7厝仔內e5某所在，kiam2-chhai2 是ti7花khaN下底。伊就細膩一個一個掀起來看。
Koh一tiap仔久彼得扑kha-chhiuN3，某--先生就緊趕jip伊，亦beh用伊e5腳來踏伊。伊就跳tui3窗仔出--去，chhia倒三khaN花。
這個窗仔是siuN細。所以某--先生be7得過，亦伊走sian7 m7-ai3 jip，就倒去做伊e5工。
彼得坐teh歇睏，伊haN7 haN7 喘，koh驚到gi7-gi7 chun3,攏無想著tui3 ta2-loh8一條路倒--去。Koh伊是真tam5,因為伊有入去hit個沃花桶。
Koh一tiap仔久，伊就行來，行去，慢慢tong7,勻仔行，四界看。
伊chhe7著一個門ti7壁--nih8, 總--是鎖--leh，亦無空thang hou7一隻肥e5細隻兔仔soeh tui3下底--入去。
一隻老老鼠仔走入走出，過這個石戶碇，咬豆仔到樹林in 兜。彼得問伊tui3 ta2-loh8 thang到大門，總--是伊e5嘴有大粒豆仔ti7--leh7 boe7應。伊就ka7 伊搖頭。彼得煞哮。
伊就試看beh chhe7路直直tui3花園過去，總--是那久那亂。Koh一tiap仔久，伊到ti7一個潭仔，是某--先生teh舀水e5所在，一隻白貓teh看寡金魚，坐到tiaN7-tiaN7-tiaN7只有有時伊e5尾搖cheh，顯明伊是活--e5。彼得想較好伊著走m7-thang kap伊講，因為伊bat tui3 伊e5過腹兄弟聽見貓e5代誌。
伊koh倒轉向hit間厝仔，總--是忽然間伊聽見鋤頭聲chin7近ti7伊，siak8-siak8-siak8。彼得趕緊走ti7樹仔腳。總--是tiap仔久親像無代誌，伊就出來peh上ti7塗車偷看--過去。代先伊看某--先生teh掘蔥。伊e5 ka-chiah向彼得，後--來看見ti7 hit爿是大門。
彼得輕輕仔落車，照伊所會e5緊走直直tui3果子樹仔後面去。
某--先生看見伊ti7花園角，總--是彼得無要緊。伊nng3 tui3門下過--去，亦路尾平安出花園入ti7樹林。
某--先生吊彼得e5細領衫kap鞋做假人來驚鳥仔。彼得攏無停腳，抑是看後面，到伊到in兜ti7大欉e5衫樹。 
伊chin7 sian7所以伊phiah8落去ti7兔空e5塗腳，ti7 chin7好koh軟e5沙頂，目珠瞌--去。伊e5母無閒teh煮食。伊teh想m7知彼得e5衫怎樣。是ti7兩禮拜久e5中間彼得有失落第2領e5衫kap鞋。
真可惜這e-hng彼得無甚mih平安。
伊e5老母hou7伊去睏，亦hou7伊食一帖藥。
總--是Put8-si，Mou5-si kap Mi5-be2 ti7 e-hng頓thang食麵包、牛奶kap hou2-m7。
問：彼得m7聽老母e5教示有tu2著甚mih艱苦？
(1)險hou7人掠--去。
(2)失落伊e5衫kap鞋。
(3)致到破病。
(4)無thang食e-hng e5好頓。
聖經講：「著聽老父e5教示，m7-thang 棄sak老母e5指教。」箴言1 章8 節。  
一塊雲
Ti7 夏天一早起chin7熱，有一塊細塊雲tui3海--nih8起--來，亦輕輕仔浮，歡歡喜喜，經過ti7清e5天。
離開ti7一個因為曠亢，致到赤赤礁礁拋荒e5地chin7遠，這塊細塊雲會看見chiah e5可憐e5人ti7地--nih8 the做工艱苦，ti7 chiah-e5 chin7熱e5田，hit時伊家己浮ti7早起時微微e5風，chia、hia，無看見半項。
伊就想：「Aih8!我m7知會幫贊chiah-e5下底可憐e5人；hou7 in 做工較快，抑是hou7枵e5人thang食，嘴礁e5人thang lim--boe7?」
Tui3這時一塊雲那久那較大，hou7伊e5心koh較大向望會淡薄仔幫贊地--nih8 e5人。
Ti7地--nih8 那久那熱；這個日燒到chin7雄，所以人tui3 hit個日線e5燒到暈--去，tu2 tu2親像beh熱死，總--是in姑不chiong著做工，因為in chin7散hiong。有時in企teh kiah8頭看雲，親像teh求講：「Aih8 ah！你會幫贊阮-- boe7。」
雲應講：「Beh ouh！我beh 幫贊--lin2。」伊就輕輕仔落來較近ti7地--nih8。
伊teh落e5時忽然間記得一項代誌。就是伊ti7細細e5時，有聽見講雲若siuN近ti7地--nih8會死。伊記得這個e5時，就m7敢較落-來，轉--去，ti7微微e5風，想koh想。
到路尾伊就企teh chin7 tiaN7，好膽kiau-kiah8講：「Lin2地--nih8 e5--ah！無論tu2著怎樣我beh幫贊--lin2。」
這個思想hou7伊忽然間非常大koh有力。伊m7 bat想著會chiah大。
親像一個有權會降福氣e5天使，企ti7地上，kiah8頭、thi2開伊e5翼，經過田--nih8 kap樹林。
伊是chin7大，chin7威風，所以人kap活物看見-伊，敬koh畏。Chiah-e5就kap草仔仆ti7伊e5面前；總--是攏總e5活物知伊是好e5意思。
雲就koh講：「是ah！我beh幫贊--lin2;lin2著接納--我，我beh用我e5生命hou7 lin2。」
伊講這句話e5時，有chin7光照--出來，雷e5聲滿天khu7 khu7哮，雲滿滿e5痛講be7出；伊落去到ti7地--nih8,放sak伊e5生命才做一陣福氣救命e5雨。
Hit陣雨，是雲toa7 e5所做，就是伊有死，總--是是做伊e5榮光。經過攏總e5土地hou7所有落到e5所在有一個好看e5虹出現亦攏總天--nih8 e5光線有現出伊e5色；就是路尾一項e5疼伊所-- e5。
無偌久就無--去，總--是tui3 hit tiap8了後chiah-e5有hou7雲救e5人kap活物記得伊e5恩典tiin7 e5心到久久。
(1)問。雲想beh利益人就怎樣？就家己那變那大。(2)雲怎樣才會利益--人？甘願克己。(3)雲家己得著甚mih？Hou7伊救e5人kap活物。久久記得伊恩典。
聖經講：「M7 thang單單顧家己e5代誌，亦著顧別人e5代誌。」腓利比2章4節。
Koh講：「有一句話thang信thang o-lo2,就是基督耶穌臨到世間救有罪e5人。」提摩太前1章15節。 
細隻紅雞母
一隻細隻e5紅雞母kap伊e5雞仔ti7田--nih8,伊chhoe7著一粒小麥。
就問講：「是誰beh栽這粒小麥？」
鵝就講：「我m7。」
鴨亦講：「我m7。」
這隻細隻紅雞母講：「我就beh。」亦伊去栽這粒小麥。
這欉麥熟e5時，伊問講：「是誰beh 提chiah e5麥到磨--nih8?」
鵝就講：「我m7。」
鴨亦講：「我m7。」
這隻細隻紅雞母講：「我就beh。」
亦伊提chiah e5麥，去ti7磨--nih8。
後來提麵粉倒來伊問講：「是誰beh 用這個麵粉，做麵包？」
鵝就講：「我m7。」
鴨亦講：「我m7。」
這隻細隻e5紅雞母講：「我就beh。」
麵包燒好e5時，伊問講：「是誰beh食這個包？」 
鵝就講：「我beh。」
鴨亦講：「我beh。」
這隻細隻紅雞母講：「無，lin2無thang食。我beh家己食，Tok8,tok8!」伊就叫伊e5雞仔來幫贊伊食。
(1)問。紅雞母怎樣thang 得著麵包？有種麥，磨做麵粉，也燒麵包。
(2)鵝kap鴨怎樣無thang食麵包？因為貧憚m7 ai3做工。
聖經講：「若有人m7肯做工就m7 thang食飯。」 
薑餅尪仔
早有一擺有一個細漢e5老婦人人，kap細漢e5老查甫人，in家己企ti7一間細間舊厝。In攏無細漢查某囡仔，抑是查甫囡仔。所以一日這個細漢e5老婦人人用薑餅做一個查甫囡仔；ka7 伊做chi-ku-lat8衫。用肉桂籽做liu2仔；目珠是用sui2 koh phauh e5葡萄做，嘴用紅色e5糖做，亦用甘糖做一頂sui2-sui2 細頂e5帽仔。
這時這個細漢e5老婦人做好，就ka7伊穿衫，亦nih8伊e5腳，親像穿鞋e5款式，下ti7一個盤。後--來就將這個盤下ti7火爐也關門。伊想：「今我有一個我家己e5細漢查甫囡仔。」
到燒火e5時，伊開火爐門，拖出這個盤。這個細漢e5薑餅、查甫囡仔，跳出來塗腳，亦走出門口到ti7街路--nih8。這個細漢老e5婦人人kap這個細漢老e5查甫人照in所會e5緊，jip--伊，總--是伊笑也大聲講：「走，走，看lin2會偌緊。Lin2掠我boe7著，我是一個薑餅人。」
In 掠伊be7著。
這個細漢e5薑餅囡仔直直走，到ti7路邊有一隻牛。
牛講：「細漢薑餅e5囡仔，停--ah，我ai3食--你。」
這個細漢薑餅e5囡仔笑，續講：「我會走離開一個細漢e5老婦人人，kap一個細漢e5老查甫人。我亦會走離開你，會ouh。」
Hit時這隻牛jip伊，伊越過去看，講：「走，走，看你會偌緊。你掠我boe7著，我是一個薑餅人。」
牛掠伊boe7著。
這個細漢e5薑餅查甫囡仔直直走，koh走到一個草場有一隻馬。這隻馬講：「請停，細漢e5薑餅囡仔，你看了真好食。」
總--是這個細漢e5薑餅囡仔大聲笑，講：「Ou ah！Oh ah！我會走離開一個細漢e5老婦人人，一個細漢e5老查甫人，koh一隻牛。亦我會走離開--你，會--ouh。」
Hit時，馬 jip--伊，伊越過去看講：「走，走，看你會偌緊，你掠我boe7著，我是一個薑餅人。」
馬掠伊boe7著。  
無偌久這個細漢e5薑餅囡仔到ti7粟倉，有濟濟摔稻e5人。Chiah e5人鼻見這個薑餅囡仔ai3 ka7 伊--掠來，講：「細漢薑餅囡仔，m7-thang走hiah緊，你看了真好食。」
總--是這個細漢e5薑餅囡仔比代先較出力走，亦伊走e5時叫講：「我會走離開一個細漢e5老婦人人，一個細漢e5老查甫人，一隻牛，koh一隻馬。亦我會走離--lin2,會--ouh。」
Hit時伊看見已經走離開摔稻e5人，伊越過去看，大聲ka7 in 講：「走，走，看lin2會偌緊。Lin2掠我boe7著，我是一個薑餅人。」 
亦摔稻e5人掠伊boe7著。
後--來這個細漢e5薑餅囡仔比代先走較緊。伊直直走，到伊到一坵田，有濟濟割稻e5。Hiah e5人看見伊真好看，in jip 伊叫講：「聽候一下，聽候一下，細漢薑餅囡仔！ 阮ai3食你。」
總--是這個細漢薑餅囡仔比代先較出力笑，亦親像風直走。
伊講：「Oh hou3!Oh hou3!我會走離開一個細漢e5老婦人人，一個細漢e5老查甫人，一隻牛，一隻馬，koh一個粟倉e5摔稻e5人。亦我會走離開--lin2,會--ouh。」
Hit時伊看見伊有走出hiah e5割稻e5人，伊越過去看講，大聲ka7 in講：「走，走，看lin2會偌緊。lin2掠我boe7著，我是一個薑餅人。」
亦chiah e5割稻e5人掠伊boe7著。
Tui3這時這個細漢e5薑餅囡仔chin7氣頭，是伊想無人掠伊會著。Tu2 tu2 hit tiap8伊看見一隻狐狸tui3田--nih8過來。狐狸看見伊就走--來。總--是這個細漢e5薑餅囡仔大聲ka7伊講：「你掠我boe7著。」狐狸就走較緊，薑餅囡仔亦走較緊。伊teh 走e5時笑笑講：「我會走離開一個細漢e5老婦人人，一個細漢e5老查甫人，一隻牛，一隻馬，一個粟倉e5摔稻e5人，koh一個田--nih8 e5割稻e5人。亦我會走離開你，會ouh。走，走，看你會偌緊。你掠我boe7著，我是一個薑餅人。」 
狐狸講：「Mih代，我若會亦無beh掠你。我無想beh攪撓--你。」
Tu2-tu2 hit時，這個細漢e5薑餅囡仔到ti7一條溪。伊boe7泅過去，亦伊ai3走離開牛、馬kap人。狐狸講：「跳ti7我e5馬，我beh載你過去。」
所以這個細漢e5薑餅囡仔跳ti7狐狸e5馬，亦狐狸泅入溪。離岸無偌遠，伊越頭講：「細漢e5薑餅囡仔，你ti7我e5馬siuN重，驚了你會扑tam5。跳tiam3我e5 ka-chiah。」
這個細漢e5薑餅囡仔就跳tiam3狐狸e5 ka-chiah。Koh 較去淡薄，狐狸講：「我驚了水beh淹著你，跳tiam3我e5肩頭。」
這個細漢e5薑餅囡仔就跳ti7伊e5肩頭。
到ti7溪中，狐狸講：「慘--lah，細漢e5薑餅囡仔，我e5肩頭是浸著，跳tiam3我e5鼻我才會hou7你離水。」
所以這個細漢e5薑餅囡仔跳ti7伊e5鼻。
Tu2 tu2狐狸到ti7岸e5時，伊頭kiu一下，ka7伊sahN一下。
這個細漢e5薑餅囡仔講：「Ai--ah！我去四分一--lah！」 Koh一聲伊講：「HaN5，我去一半--lah！」又koh一聲講：「我生命！我去四分三--lah！Hit tiap8了後，這個細漢e5薑餅囡仔攏無koh講一句。」
(1)問。薑餅尪仔有gau5走抑無？有，牛、馬kap幾若人攏掠伊boe7著。
(2)後--來怎樣hou7狐狸食去？因為狐狸用詭詰e5步來騙伊。
聖經講：「細子--ah，歹人lin2 引誘lin2 m7 thang趁--伊。」箴言1章10節。
Koh講：「Hou7咱無做囡仔，中著人詭詰e5計，kap欺騙e5法術，hou7一切別教e5風搖動，吹來吹去，趁逐項e5異端。」以弗所4 章14節。
細隻狼kap 獅
Bat有一個大e5樹林，ti7 這個樹林有一隻大隻獅，就是樹林e5王。不論甚mih時伊ai3食，就tui3地--nih8 e5石洞出來出聲哮。伊哮幾聲，攏總chiah e5 細隻e5獸chin7驚，所以in tui3 in e5 空出--來，走chia走hia，來閃避。總--是獅會看見in ti7 ta2-loh。亦伊sahN in，害死in，ka7 in吞落去。
伊常常an2-ni做，到路尾無一項物活ti7樹林，只有chhun獅kap兩隻狼，一隻細隻狼父kap一隻細隻狼母。
In走真濟擺到chin7 san2 chin7 sian7,亦be7 koh走較緊。有一日獅chin7近，這隻狼母真驚講：「Ai！狼父！狼父！我想咱e5時到--lah！獅的確會咬著咱。」
狼父講：「Chheh！憨！憨！狼母！來，咱koh走--一短仔！」
In就直直走chin7緊，亦hit 擺獅掠in無著。
總--是ti7路尾有一日獅來koh 較近e5時，亦細隻狼母chin7驚到beh死。伊大聲講：「Ai，狼父！狼父！我想咱e5時到--lah！這擺獅獅會食--咱。」
這隻細隻狼父講：「無，狼母，m7免煩惱，你照我ka7你講e5做，就無代誌。」
Hit時hiah e5 kau2怪e5細隻狼所做e5,就是相牽手來到ti7獅e5所在，tu2 tu2親像in e5 意思ai3 kap伊相 kap tiam3。
獅看見in來，企--起來，哮一聲chin7雄，亦講：「Lin2 chiah e5歹命物！Liam5-piN beh hou7我ka7 lin2食--去！Lin2怎樣無較早來？」
狼父頭aN3到真chhih講：「是ouh，獅父，阮本較早beh來；阮知阮應該著來；阮亦ai3來；總--是逐擺阮起身beh來，就有一隻chin7雄e5大隻獅tui3樹林出--來，哮，hou7阮驚，所以阮走--去。」
這隻獅，大聲哮，講：「你teh講甚mih？無別隻獅ti7這個樹林，你知mah？」
細隻狼講：「有影，有影，獅父，我知別人亦扑算an2-an2;總--是實在有koh一隻獅。伊e5較大你親像你e5較大我一樣。伊e5面是加chin7雄，亦伊e5哮e5聲是koh較thang驚。Aih8!伊是比你加偌thang驚--leh！」
Tui3 an2-ni這隻獅企起來哮到樹林會choah。伊講：「Chhoa7我去chhe7這隻獅。我beh食伊，亦後--來beh食lin2。」
Chiah e5細隻狼跳去頭前，亦獅行ti7後面。In chhoa7伊到一個所在，有一個圓koh深e5井，有清e5水。In seh8 ti7這爿，獅企ti7 hit爿。
細隻狼講：「獅父，伊tiam3 ti7 hia--lah！伊ti7下底！」
獅來近倚看tui3水落--去，亦koh一隻獅e5面tui3水內看--出來。
伊看見an2-ni koh大聲哮，搖伊e5鬃，亦嘴齒giang3 giang3。水內e5獅亦搖伊e5鬃，giang3伊e5嘴齒。
頂面這隻獅koh搖伊e5鬃，hm7 hm7哮，亦展一個雄e5面。總--是水內e5獅亦tu2 tu2親像an2-ni，來學伊。頂面這隻獅擋boe7 tiau5。伊就跳落井內，jip hit隻獅。
總--是你的確知無koh別隻獅，只有是水倒照e5像na7-tiaN7。
所以這隻可憐e5老獅leng3來leng3去，boe7得 thang上崎崎e5井邊，伊就淹--死。
伊浸死了，chiah e5細隻狼相牽手，那跳那seh8 這個井，亦唱講：「獅死--lah！獅死--lah！
阮有害死beh害阮hit隻獅！
獅死lah！獅死lah！
Hoh！Hoh！Hoh！」
(1)問。樹林內第一猛e5獸是甚mih？獅。
(2)獅怎樣會跋落水？因為驕傲，致到憨憨中著狼e5計。
聖經講：「專務謹慎，持守、警醒，因為lin2 e5 對敵魔鬼，親像哮e5獅四界行，chhe7 thang吞咬e5人。」彼得前書5章8節。 
Koh講：「歹人e5路，親像烏暗，家己m7知因為甚mih跋倒。」箴言4 章19 節。 
鄉社e5老鼠kap城--nih8 e5老鼠
Bat有一隻細隻e5老鼠企ti7鄉社，請這隻城--nih8 e5細隻老鼠來做伊e5人客。Hit時城--nih8 e5細隻老鼠坐落去食，伊真奇怪看見鄉社e5老鼠無別物thang 食，只有大麥kap五穀。
伊講：「實在，你所食e5攏無好！你著看我怎樣teh食！我逐日有逐號e5好物thang食。你著來kap我toa3,來看企ti7城--nih8是偌好。」
這隻鄉社e5細隻老鼠chin7歡喜，koh幾日就去城--nih8來探伊e5朋友。
這隻城--nih8 e5老鼠，chhoa7鄉社e5老鼠到頭一個所在來看，伊所toa3灶腳e5櫥。到第一低e5架仔，ti7幾若個瓷khaN e5後面有一個大紙袋袋赤色e5糖。這隻細隻城--nih8 e5老鼠tui3袋仔咬一空，請伊e5朋友家己tam看--leh。
這兩隻細隻老鼠仔tam koh tam，亦這隻鄉社e5老鼠，想伊一世人m7 bat食一項物chiah好味素。伊tu2 tu2 teh想城--nih8 e5老鼠chin7好命，忽然間門開piang7一下，亦一個煮食e5來提麵粉。
這隻城--nih8 e5老鼠仔細聲講：「走！」In 就趕緊走到ti7 in所入--來e5空。這隻鄉社e5細隻老鼠走離了iau2 teh gi7 gi7 chun3,總--是這隻城--nih8 e5細隻老鼠講：「無代誌！伊laim5-piN會去，咱才koh出--去。」煮食去了後，就關門，in 暗靜輕輕仔koh出--來，亦城--nih8 e5老鼠koh hou7伊看淡薄新e5物。伊chhoa7這隻鄉社e5老鼠到ti7頂層架仔e5角，有一袋乾e5李仔乾開--leh。In 出力tioh、拖，就一粒李仔乾lak落來ti7 架仔，才來食--伊。這個比赤糖較好食。這隻細隻鄉社e5老鼠chin7愛這個味，食到boe7 thang趕緊落--去。總--是tu2 tu2 teh食e5中間，門khiak8-khiak8,亦一聲明明大聲“tau8”一下。
這隻鄉社e5老鼠講：「He甚mih？」城--nih8 e5老鼠細細聲講：「Chhih！」亦做伊趕緊走入空，鄉社e5老鼠m7免講，伊亦知照伊所會e5緊te3伊走。In走離e5時，城--nih8 e5老鼠講：「He是老貓；伊是ti7城--nih8第一gau5咬老鼠；設使伊若咬著你，你就了--去。」
這隻細隻鄉社e5老鼠講：「這個真hou7人thang驚。今咱m7 thang koh去櫥--nih8!」
這隻城--nih8 e5老鼠講：「Boe7 ouh，我beh chhoa7你到地陷，有koh較好e5物ti7 hia。」所以城--nih8 e5老鼠chhoa7伊e5細漢朋友落地陷樓梯入一個大櫥有濟濟格。Ti7 chiah e5 架仔有幾若甕e5牛奶油，亦有牛奶餅，有e5 ti7架仔內，有e5 ti7外面。Ti7頂面有吊幾若koaN7煙腸，亦有芳芳e5蘋果下ti7桶--nih8。味真好chheng3到鄉社e5老鼠e5頭殼。伊走去架仔這位食一塊牛奶餅，hit位食一嘴牛奶油，到伊看見有一塊koh較油chin7好味e5牛奶餅，ti7一個奇怪、細細e5架仔ti7一個角。伊tu2 tu2 teh beh chhun伊e5嘴去ti7牛奶餅，城--nih8 e5老鼠看見講：「M7 thang！M7 thang！Hit個是活tauh。」
細隻鄉社e5老鼠停起來講：「甚mih是活tauh！」細隻城--nih8 e5老鼠講：「Hit號是活tauh。你e5嘴齒若khap8--著牛奶餅e5時就有物tui3你e5頭殼teh--落來，亦你會死。」
細隻鄉社e5老鼠看活tauh，看這個牛奶餅，亦看城--nih8 e5細隻老鼠，就講：「請莫得koah-siau3我，我想我beh倒--去。我beh食大麥kap五穀平平安安，較好食赤色糖，李仔乾kap牛奶餅，逐時驚到beh死。」  
所以這隻細隻鄉社e5老鼠倒去in兜，亦歸世人tiam3 ti7 hia。
(1)問。鄉社老鼠kap城內老鼠，ta2-loh8一隻較有好物thang食？城內老鼠。
(2)Ta2-loh8一隻才較安心？鄉社老鼠。
聖經講：「食穿夠額著知足，設使圖謀好額，入ti7引誘迷惑，纏著羅網，沉沒ti7無理有害e5私慾，到尾的確沉淪。」提摩太前書6 章9 節。
兔兄創治鯨魚kap象
有一日細隻兔兄走tui3山--nih8過，chiauh-chiauh，hit時伊看見鯨魚kap象相kap講話。細隻兔兄仆--leh來聽in teh講甚mih。
今beh講in 所講--e5:
鯨魚講：「象兄，你是ti7礁地第一大e5物。我是海--nih8第一大e5物。咱若來相合，就會出在咱e5意思來管世間攏總e5物。」
象就講：「Chin7好！Chin7好！這個是合我e5意思，咱thang an2-ni做。」
細隻兔兄就笑，笑講：「In管我boe7著。」伊就走去提一條長koh勇e5索，kap伊e5大鼓，亦收這個鼓ti7遠遠e5細欉樹仔。後--來就去海墘到鯨魚hia。
伊講：「Eh，費神thang疼勇e5鯨魚先生，請你施恩惠ti7我？我e5牛粘ti7塗馬，離chia一里路e5四分一e5遠。我puih8伊boe7 thang 出--來。總--是你是真有力，真好心，亦我好膽倚靠你幫贊--我。」
鯨魚真歡喜伊chiah好禮，liam5-piN講：「好。」
兔就講：「Houh！我beh縛一頭，我長e5索仔連ti7你，亦beh走去縛hit頭ti7我e5牛，我創便e5時，beh扑我e5大鼓。你若聽見著真出力tioh，因為牛是tiau5 ti7 真深e5塗be5。」
鯨魚講：「Hngh！伊若tiau5 到ti7角--nih8,我亦beh拖伊出--來。」
細隻兔兄縛這個索仔尾ti7鯨魚，就走，chiauh，chiauh，到ti7象e5所在。
伊就kap伊叩頭，講：「Eh，費神，有力好心e5象，請你施恩惠hou7--我。」
象講：「啥代？」
細隻兔兄講：「我e5牛粘ti7塗be5,離chia一里路e5四分一e5遠，亦我puih8伊boe7 thang出--來。你若beh好心幫贊--我，你自然會。」 
象就慷慨講：「Beh ouh，的確beh。」
細隻兔兄講：「Houh，我beh縛一頭長e5索仔ti7你e5鼻，亦hit頭ti7我e5牛。我tu2 tu2 縛an2-ni e5時，beh扑我e5鼓。你若聽見著照你所會e5出力puih8,因為我e5牛是chin7重。」
象講：「M7免驚，我會puih8 20隻牛。」
兔chin7有禮應講：「我亦決斷你會。獨獨的確起頭著輕輕，才那久那出力，到拖伊出--來。」
伊就縛這頭索仔ti7象e5鼻到an5 an5,走入樹仔，亦坐落去來扑大鼓。
鯨魚就puih8,象亦來puih8,ti7一tiap8仔久索仔an5到boe7會koh chhun較長。象講：「這隻非常重e5牛，總--是我beh拖伊。」伊就chhih8伊前腳ti7地--nih8,亦chin7出力拖伊。
鯨魚講：「Aih ah！Hit隻牛粘到hiah tiau5。」伊就摔伊e5尾落去水--nih8,亦chin7出力拖--伊。
伊較出力拖，象koh較出力拖。Tu2 tu2 hit時鯨魚看見伊家己teh beh到ti7地--nih8。這個緣故是因為象企真在，來抵tng伊。亦緊緊拖淡薄仔，索仔轉一lin3 ti7伊e5鼻。
總--是hit時鯨魚看見伊家己teh beh到地--nih8,伊chin7氣這隻牛，亦代先鑽伊e5頭落去海底。He是koh拖一個！象hou7伊tioh開伊e5腳那來到ti7海邊e5水墘。伊是真受氣，將所有e5力chhih8家己an5 an5,亦照所會koh拖。Ti7這擺e5 tioh，鯨魚就koh出水。
伊講：「是誰teh拖我？」Hit時兩個攏看見別人所縛e5索。
象大聲講：「我beh將你來做牛thit-tho5。」
鯨魚受氣講：「我beh hou7你知創治我是無便宜。」
伊就koh puih8。總--是這擺索斷，鯨魚chhia-pa-lin3-tau2,亦象兄hou3 tui3後面去。
Tui3 an2-ni in兩人真見笑，無koh 相kap講話。所以hit個代誌煞--去。
亦細隻兔兄坐tiam3樹仔，笑、笑，koh笑。
(1)問。鯨魚kap象怎樣hou7兔騙--去？因為自高愛展有力。
聖經講：「心志驕傲放肆--e5,後--來的確跋倒。」箴言16章18節。  
細隻半雞子
Bat有一隻西班牙雞母，孵幾若隻sui2 sui2細隻雞子。伊看見一隻koh一隻，tui3卵殼出--來，真膨真軟，就真歡喜，總--是第四隻出殼e5時，只有一枝腳，一個翼，一蕊目珠，就是半隻雞子。雞母m7知beh怎樣做？伊驚了會mih代，就出力保護伊無受害。總--是無偌久會行，這隻半雞子第一活動，比伊e5兄弟較歹。攏無要緊半項，亦不論ta2-loh8伊ai3去，就去。伊行真好看，「chhiak8」，「chhiak8」，真緊。
有一日這隻細隻半雞子講：「老母，我beh去京城，來見王！ 你請！」
這個可憐e5雞母，用真濟法度禁止伊m7 thang chiah憨，總--是細隻半雞子做伊笑，講：「我beh去見王。我tiam3 chia siuN靜。」伊就chhiak8, chhiak8 tui3 田--nih8 去。 
伊去無偌遠就到ti7一條細條溪。這條溪hou7野草that leh真慘。
水細聲講：「細隻半雞子，我是hou7 chiah e5野草keh--leh be7振動，我差不多beh了去，因為無所在thang流，請用你e5嘴尖，來幫贊我sak chiah e5竹仔kap野草去。」
細隻半雞子講：「Heh！我be7 thang hou7你cho5-chak；我是beh去京城見王！」伊無聽溪所求e5,做伊去，chhiak8,chhiak8。
Koh去--一短仔，細隻半雞子到ti7火e5所在，有寡tam5 e5 柴teh激薰，真艱苦。
火就講：「細隻半雞子，你tu2赴時來救--我。我因為無空氣差不多beh死。我求你用翼，ka7我iat8 cheh。」
細隻半雞子講：「Hng2!我boe7 thang hou7你cho5-chak；我beh去京城來見王。」伊就笑、笑去，chhiak8,chhiak8。
伊去chhiak8,chhiak8 iau2遠，亦近ti7京城，到ti7一堆e5樹仔，ti7 hia風kek到滿滿。風hng hng哮，求ai3脫離。
風講：「細隻半雞子，你tu2 tu2仔好來幫贊--我。你若會sak chiah e5枝kap葉去邊仔，我就會喘氣；幫贊--我，較緊。」
細隻半雞子講：「Heh！我無時thang kap你纏。我beh去京城來見王。」伊就去，chhiak8,chhiak8 hou7風去kek死。
Koh一tiap仔久伊到京城ti7王宮。這個細隻半雞子chhiak8,chhiak8 tui3顧門e5兵跳--過去，亦koh chhiak8過衙門。總--是hit時伊tui3灶腳窗仔--過，煮食e5探--出來亦看見。
伊就講：「Tu2-tu2這個thang做王e5飯頓。我teh欠用一隻雞。」
伊就tui3伊e5翼掠--來hiat ti7 teh hiaN5 e5茶kou2水。
水淹過細隻半雞子e5毛，到伊e5頭殼，入ti7伊e5目珠，chin7慘到極。
細隻半雞子就大聲叫：「水--ah，m7-thang淹著我！較落--去，m7 thang上到chiah懸！」 
總--是水講：「細隻半雞子！ 細隻半雞子！我teh艱苦e5時，你都無beh幫贊我。」就做伊na2 較懸。
今水漸漸燒，那燒，非常e5燒。細隻半雞子大聲叫：「M7 thang 燒到chiah 燙。火ah！你是beh ka7我燒--死！M7 thang ouh！」
總--是火講：「細隻半雞子！細隻半雞子！我teh艱苦e5時，你都m7 thang幫贊我。」亦做伊那較燒。
Tu2-tu2 hit時細隻半雞子，想伊teh beh kek--死，煮食e5掀蓋起--來，來看這隻雞。伊就講：「慘--lah！這隻雞be7食--tit，已經變做火炭。」伊就tui3細隻半雞子e5腳掠起來，hiat tui3桶仔出--去。
Ti7空中tu2著風捲去，比樹較懸。Hou7伊直直seh8到真暈，伊想伊會死，就講：「M7 thang ka7我吹到an2-ni。風-ah，hou7我落--去。」
風講：「細隻半雞子！ 細隻半雞子！ 我teh艱苦e5時，你都無beh幫贊我。」
風就直直吹到ti7禮拜堂鐘樓e5頂面，下伊ti7 hia到chin7 tiau5。
伊就企hia 到今仔日，只有一蕊目珠，一枝腳。亦boe7會koh「chhiak8。」總--是伊會慢慢轉，風吹e5時，就用伊e5頭向伊來聽風講甚mih？ 
(1 )問。半雞子肯幫贊tu2著艱苦e5抑m7肯？伊顧己m7肯幫贊別物。
(2)半雞子後--來tu2著艱苦，求幫贊有得--著抑無？無，別物m7肯幫贊--伊。  
聖經講：「Lin2 ai3人怎樣款待--lin2,lin2也著an2-ni 款待--人。」
細隻羊仔
Bat有一隻chin7細隻e5羊仔，伊e5腳chun3 chun3,iau2-ku2家己chin7歡喜thit-tho5。
有一日伊起身去探伊e5媽，那跳那想，伊會thang tui3伊e5媽得著逐項好e5物，就chin7歡喜。
伊tu2著一隻細隻狼。狼看見這隻細隻羊仔，講：「細隻羊仔！細隻羊仔！我beh食--你。」
總--是羊仔跳跳cheh講：「我beh去阮媽e5厝，ti7 hia我食較肥，你才來食--我。」
細隻狼想想 --leh，就放羊仔去。
無偌久伊tu2著一隻神鷹。這隻神鷹看見一隻幼幼羊仔ti7伊e5面前，就真枵e5款講：「細隻e5羊仔！細隻e5羊仔！我beh食--你。」
總--是細隻羊仔，跳跳cheh，就講：「我beh去阮媽e5厝，ti7 hia我食較肥，你才來食--我。」
這隻神鷹想想--leh，就放羊仔去。
無偌久伊tu2著一隻虎，koh一隻豺狼，一隻狗kap一隻大鷹。In攏總看見這隻幼幼e5羊仔講：「細隻羊仔！細隻羊仔！我beh食--你。」
總--是羊仔tui3逐隻ka7伊跳跳cheh應in，講：「我beh去阮媽e5厝，ti7 hia我食較肥，你才來食--我。」
後--來伊到伊e5媽e5厝，就趕緊ka7伊講：「An2媽，我允人beh食較肥，所以應該著照約，請hou7我這tiap8 tiam3 ti7五穀房。」
伊e5媽講伊chin7乖，就hou7伊tiam3五穀房。Ti7 hia這隻貪食e5細隻羊仔tiam3七日久，食，食，koh食到差不多boe7振動。
伊e5媽講伊已經夠額肥，beh做逐項都會做--得，今thang倒--去。總--是這隻kau2怪e5細隻羊仔講an2-ni boe7做--tit，因為伊是chin7 pauh，chin7 nng，ti7伊倒去e5時，的確有物beh食--伊。
細隻羊仔講：「我beh ka7你講，你著怎樣做。你著用我死e5細兄弟e5皮來做一個鼓仔。我才坐tiam3內面亦勻勻仔lin3--過去，因為我是an5 an5親像鼓。」
所以伊e5媽就用伊e5兄弟e5皮，做一個sui2 sui2細細e5鼓仔，下羊毛ti7內面。羊仔子un5-lun5-khun5 sui2 koh燒，亦lin3過去歡歡喜喜。
無偌久伊tu2著一隻大鷹，伊就叫講：「鼓仔！鼓仔！你有看見細隻羊仔--無？」
羊仔先生做伊khun5-lun5 ti7伊e5軟軟燒燒e5 siu7,應講：
「伊跋落去火--nih8 lah！
你亦beh去！
去--ah，細個鼓仔！
Thin-thong，thin-thong ！」  
鷹就吐氣chin7憂悶，想這個幼幼e5物hou7伊走去--lah，講：「Chin7衰lah！Tu2-tu2 ti7 hit時細隻羊仔lin3--過去，笑吟：「Long3 thin3 thong3!Long3 thin3 thong3!」

逐隻獸kap鳥tu2著伊，平平問伊講：「鼓--仔！鼓--仔！你有看見細隻羊仔--無？」
這隻細隻卡狡怪e5羊仔應講：
「伊跋落去火--nih8 lah！
你亦beh去ah！
去--ah，細個鼓仔！
Long3 thin3 thong3」
後--來in攏總吐氣，想這個幼幼e5羊仔去hou7伊走去--lah。
路尾細隻狼勻仔pai2--來，chin7憂悶e5款式，致意teh想亦叫，講：
「鼓仔！鼓仔！
你有看見細隻羊仔--無？」
細隻羊仔un5-lun5-khun5 ti7 伊e5密密細細e5箱，歡歡喜喜應講：
「伊落去火--nih8 lah！
你亦beh去！
去--ouh，細個鼓仔！
Thin thong。」   
總--是伊今boe7 koh lin3--去，因為細隻狼一下就認得伊e5聲叫講：「Houh！你家己有peng2 lin3轉--無？今著tui3 hia 出--來。」
Tui3 hit tiap8狼拆破鼓仔，也ka7伊吞--落去。
(1)問。羊仔有甚mih kau2怪？Gau5用騙步。
(2)騙步會出現抑無？會，後--來受查出。
聖經講：「因為jia kham3 e5代誌，be7有無露出--e5,囥密 e5代誌，be7有無hou7人知e5。」
烏梅仔e5樹
有一個細漢e5囡仔坐ti7伊e5老母e5腳頭u，ti7西勢e5大窗仔邊看tui3花園出--去。Hit時是秋天，風chin7透，chiah e5黃色如樹葉落落ti7草仔--nih8,kap ti7石頭仔路。In老母teh chhiah襪仔，金金e5針直nng3--過去，目珠做伊看tui3黃昏暗kng-kng e5天氣。
到暗--lah，這個細漢查甫囡仔頭殼khoa3 ti7 in老母e5身軀tiaN7-tiaN7-tiaN7，後--來in老母就aN3 落去看伊e5古錐圓圓e5面。
伊無teh睏只有真致意teh看烏梅仔樹，有一枝長長e5烏紅色e5枝ti7籬笆外，hou7風搖cheh，搖cheh。
伊e5老母那loah8伊軟軟黃色e5頭毛講：「我心肝仔，你teh想甚mih？」
囡仔講：「阿母仔，梅仔樹teh講甚mih？伊tui3籬笆後面頭tam3-cheh，tam3-cheh；teh講甚mih？阿母仔。」
老母應講：「伊teh講我看見一個福氣e5細漢囡仔ti7 燒燒起火爐e5 房。風teh 吹真冷，也暗暗靜chiauh，總--是這個細漢囡仔是燒lo7,歡喜，平安ti7 伊e5老母e5 腳頭u。我kap伊thim3頭，伊看我。我想伊若知伊是偌福氣。」
「今看，我攏總e5葉是暗紅色。逐早na2 礁la-khi3。Koh無偌久就無力差不多boe7粘ti7我e5枝。北風beh攏掃--落去，亦無人會記--得。後--來雪beh落來來ka7我包--leh。亦後來雪beh koh溶--去，也冰雨來kham3我，真lai7 e5風beh siak8-siak8叫，掃ti7我e5光光e5枝。」
不論甚mih人若tui3 chia過，我kap伊tam3頭，日暝攏是悽慘經過。
總--是ti7這間福氣e5厝是chin7燒koh光，這個細漢囡仔歸日thang thit-tho5伊e5冊kap thit-tho5 e5物。伊e5父母照顧--伊，疼--伊。Ti7 e昏時tiam3 ti7 in父母 e5腳頭u，ti7炎炎e5 火爐前，讀好聽e5故事，kap吟古早e5歌hou7伊聽，福氣e5 細漢囡仔。 
我ti7外面chin5 tui3雪過--去，看見一choa7 紅紅e5光tui3 hau7-peh-chheh 縫出--來，我家己 tiam3 ti7 chia 暗暗thim3頭，想伊是偌好。 
今我tiam3 chia 吞忍聽候。我tu2著雪、雨，koh 寒，我無啥憂悶只有是歡喜。因為我e5根頭是有iau2 活 koh 燒lo7。我知hit個青翠kap sui2,是siu chin7穩當ti7 我e5 細細赤色e5 iN2內。日暝直直過，雪漸漸溶--去，土地勻仔較軟，天清清，細隻鳥仔飛來，飛去，teh叫講：「春天--lah！春天--lah！」我知我攏總e5 枝汁勻勻仔teh 來。
「日光那燒，天氣那溫和，幼幼e5草仔葉發真chat8 ti7我e5腳，真好e5雨幫贊我金金e5 iN2 膨大。」
Koh無偌久我就發葉到成做一領sui2 sui2 青青e5衫，亦我就chin7体面歡喜來thim3頭。這個細漢囡仔走來看我叫講：「Ah！老母仔，這欉細欉烏梅仔樹活--lah，sui2 koh青翠。來，來看--ouh！」
我聽見，就ti7夏天e5風e5中央thim3我e5頭。In逐日看見我那較sui2,到路尾我就開花，sui2 koh 芳。
「Koh幾若日我就lak我e5 白花iap8 ti7草--nih8,亦你看有青青細粒e5果子。我就細膩hou7 in ng3日；ti7暝--時suh露水，勻勻仔熟，那較大，較紅，較熟，到路尾烏烏，金金，真好味。我照所會e5 kiah8懸hou7細漢囡仔thang 走來，走去。伊大聲歡喜叫，挽tiam3 ti7伊古錐e5手，走去分hou7伊e5老母，講：「老母仔，你看這個是會吞忍e5烏梅仔樹所生--e5。」
Ah！這時我實在真歡喜，設使我若會，就ai3講：「Thang 提 in，所疼e5 細漢囡仔。我siu teh hou7你，hou7 in 久久得著日kap 雨。Thang 較甜kap熟。」
我頭thim3 koh thim3真囑意，因為我e5工有做明白。 
這個囡仔tui3 窗仔看見我，想講：「這欉細欉烏梅仔樹chin7好心。我看就疼--伊。我知伊家己平安tiam3 hia teh thim3頭，亦後e5夏天beh生果子thang hou7 我koh挽。」
這個細漢囡仔就笑笑亦歡喜聽這個故事。伊e5老母抱伊相kap 去食e昏飯，這欉烏梅仔樹iau2-ku2 ti7風--nih8 tam3來 tam3去。 
(1)問。烏梅仔樹tu2著風霜有艱苦抑無？有。
(2)霜雪有利益烏梅仔樹抑無？有，hou7蟲死，hou7 土地鬆kap肥，夏天thang koh生果子。
(3)人若無經過艱苦會成器抑boe7?Boe7。 
聖經講：「就是ti7患難中也歡喜，因為知患難生起吞忍，吞忍生起老練，老練生起向望，向望無致到見笑。」
一隻細隻田鼠phe命去做
Bat8一擺有一隻細隻赤色e5田鼠，一日伊出去田--nih8 beh看有甚mih。伊走tui3草--nih8過去，兩目金金看，鼻tuh 逐項e5物，伊就看見一粒滑滑金金e5像樹子ti7草--nih8. 是一粒細細金金、sui2-sui2 e5籽，伊想beh提--倒去。所以chhun伊e5 腳掌來摸--伊，總--是這粒細粒籽直直lian3--去。伊走去jip--伊，koh直直lian3 tu2 ti7伊e5頭前。後--來到一個所在有一欉大欉橡樹，伊e5根滿滿ti7地--nih8。 這粒籽就lian3 tui3 一條圓e5樹根腳落--去。 
細隻田鼠仔先生走到這條根，亦tuh伊e5鼻tui3這粒籽去。伊看見一個細細圓圓e5空ti7塗腳-- nih8。伊就nng3--入去，看見有幾若層e5樓梯thang3落去ti7地內。這粒籽直go5--落去，輕輕仔tok8-tok8 ti7伊e5 頭前，所以伊也tit8--落去。直落、落、koh落籽直go5,去、去、koh去，田鼠也去。路尾忽然間伊看見一個細細e5門ti7 樓梯腳。
光光e5籽go5到門khok8--一下，這個細e5門liam5-piN開，籽就lian3 tui3內面入--去。這隻田鼠照伊所會e5緊落路尾層樓梯，門tu2 beh關，sak--過去。內面有一間細間房。Ti7伊e5 面前有奇怪e5細漢尪人企--leh。伊有戴一頂細頂紅帽仔，穿一領細領紅衫，koh穿一雙細雙奇怪e5紅鞋，鞋頭尖尖。
伊就ka7田鼠講：「你做我e5監犯--lah！」
田鼠講：「因為怎樣？」
細漢e5尪人講：「因為你ai3偷提我e5籽。」 
田鼠講：「Hit個是我e5籽；我chhe7著--e5。」
細漢e5尪人講：「無，m7是。我得--著lah！你boe7 thang koh看--見。」
這隻細隻田鼠照伊所會e5緊，四界看這間房看攏無籽。後--來伊想伊beh tui3這個細樓梯上去到in兜。總--是門鎖--leh亦鎖匙尪人收--leh。伊就ka7這隻可憐e5老鼠仔講：「你今著做我e5差用，ka7我chhu眠床，掃房，kap煮食。」
所以這隻赤鼠做細漢尪人e5差用。逐日ka7細漢尪人chhu 眠床，掃細漢尪人e5房，煮細漢尪人e5湯。亦逐日細漢尪人tui3 這個細門出--去，到e晡才有倒--來。逐擺伊續鎖門亦toa3鎖匙去。
路尾有一日伊chin7趕緊出門， iau2-be7關e5時就choan7 choan7匙，所以攏無choan7著。伊去，m7知因為伊chin7趕緊。 
這隻細隻田鼠知今有機會thang走倒--去。總--是伊m7 ai3 無一粒sui2-sui2光光e5籽。伊m7知下ti7 ta2-loh8,所以逐所在chhe7。伊開逐個細屜來看攏無ti7屜--nih8;伊看ti7逐個架仔亦無ti7一個架仔，伊就chhe7逐個壁櫥亦無ti7 hia。路尾伊peh上一塊椅，開一穩當e5 細細e5門，chhe7著ti7 hia。
伊趕緊用伊e5前掌提koh用嘴咬，就走--去。伊就sak開這個細e5 門，直直peh上細e5 樓梯，到ti7樹根下e5空，走tui3田--nih8去，路尾就走到in兜。
Hit時伊ti7 in兜就下這粒光光e5籽ti7桌頂。我ioh 伊有出力下--落去，因為這個籽piak8一個就破開，tu2-tu2親像細e5 箱仔。
你扑算怎樣！有一koaN7 細細e5珠仔ti7內面。就是第一 sui2 e5細koaN7珠，攏是寶石做，亦是夠額大hou7老鼠夫人用。所以細隻田鼠就用這koaN7珠送伊e5姊妹。伊想chin7 sui2到極，伊無掛e5時就收ti7這個金金e5橡籽盒仔。 
這時細漢尪人攏m7知伊去 ti7 ta2-loh8,因為伊m7 知田鼠所企e5所在。
(1)問。田鼠怎樣會得著橡樹籽？
1.勤勤chhe7,2.吞忍聽候。
聖經講：「見若求e5得--著，chhe7 e5 tu2著，扑門--e5 ka7伊開。」路加11章10 節。  
細隻紅雞母kap狐狸
Bat有一擺有一隻細隻紅雞母，家己企ti7一個田莊。有一隻老狐狸奸詐，koh狡怪，有一個洞ti7山--nih8 e5石盤近ti7伊e5厝。濟濟暝這隻老狐狸常常醒醒the家己想，若會liam5-piN 得著這隻紅雞母來tiam3 ti7伊e5大茶鈷來煮做大頓是偌好。總--是伊掠boe7著，因為雞母是chin7智識。逐擺beh出去街--nih8就續鎖門，伊若koh來也liam5-piN鎖門，下伊e5鎖匙ti7伊e5圍身裙e5袋仔，ti7袋仔koh收鉸刀kap餅。
路尾這隻老狐狸想一個法度，beh 掠這隻細隻紅雞母。Ti7早起時早早伊ka7伊老e5老母講：「E昏我倒--來e5時茶kou2水著滾，因為我beh掠這隻細隻紅雞母來做e昏頓。」伊就提一khia大khia袋仔，phoah8 ti7伊e5肩頭，行到ti7細隻紅雞母e5厝。細隻紅雞母tu2仔tui3門出--來，teh khioh寡柴thang hiaN5火。所以這隻老狐狸bih ti7 柴堆e5 後面，ti7雞母aN3落去khioh 柴e5時，伊就soeh入厝亦bih ti7 門扇後。
Koh一tiap仔久這隻細隻紅雞母趕緊--入來亦關門，鎖--leh，伊就講：「我歡喜我今穩當tiam3內面。」 Tu2-tu2伊 teh講e5時，伊越lin3轉，看見一隻真雄e5老狐狸企--leh，有一個大e5袋仔ti7伊e5 肩頭，這隻細隻e5紅雞母真驚！伊就放下伊歸phe3 e5柴仔，飛tui3大枝楹仔起--去。 Hioh ti7 hia，伊ka7 ti7下底e5老狐狸講：「你做你倒--去，因為你掠我boe7著。」
狐狸講：「Kiam2-chhai2 會也敢！」
今你想狐狸怎樣做？伊企ti7塗腳--nih8 tu2-tu2 ti7 紅雞母e5下底，亦toe3 伊e5尾直直seh8,伊那seh8那緊，這隻可憐e5 細隻紅雞母看了真眩，企boe7 tiau5就跋--落來，這隻老狐狸就拾起來ti7伊e5袋仔，背ti7伊e5肩頭，起身倒去beh到ti7茶kou2水滾e5所在。
伊行chin7遠e5 路著peh上山，這隻細隻紅雞母iau2-ku2 chin7眩m7知ti7 ta2-loh8。總--是暈過了，伊就緊提伊e5細桿鉸刀tui3 伊e5圍身裙e5袋仔出--來，亦chhiauh8--一下！伊鉸一空ti7 袋仔就thong2伊e5頭出來看，伊是ti7 ta2-loh8。伊到ti7 tu2好e5所在e5時，就鉸一空較大，家己跳--出來。Ti7 hia有一塊大石頭，細隻紅雞母ti7一目nih久e5時緊拾伊，下ti7袋仔，然後伊照伊所會e5緊到ti7田莊e5厝，入--去亦用大支e5鎖匙鎖門。
這隻老狐狸toa3這塊石頭直直去，m7知有各樣，Hngh！直直 ka7伊撞。伊到厝--nih8 e5 時chin7 sian7。總--是伊chin7歡喜無要緊半項，teh想e昏伊有thang食。伊e5老母tu2仔開門e5時伊問講：「水有滾--無？」
伊e5老母講：「有。你有掠著這隻細隻紅雞母--無？」
老狐狸講：「有ouh，我開袋仔e5時，你著掀茶kou2蓋，我beh chhek8 這個袋仔，也紅雞母會落去。你著翕這個蓋，m7 thang hou7 伊跳--出來。
伊e5粗心e5老母講：「會做--得。」伊就企近ti7 teh滾e5茶kou2邊，備辦thang kham3蓋。
狐狸就提這個大koh重e5袋仔起--來，tu2-tu2 ti7掀開e5茶kou2頂亦搖--一下。Phiak8!Thim5!Phiak8!石頭出去ti7滾水--nih8,水攏噴ti7老狐狸kap老狐狸母，兩隻攏燙燙--死。
總--是細隻紅雞母tui3這tiap8 了後，平安tiam3 ti7 伊家己e5細間田莊e5厝。
(1)問。狐狸kap伊e5老母怎樣 hou7 滾水燙--死。因為ai3食紅雞母肉。
聖經講：「所以叫hit所在做貪食e5人e5墓，因為貪食 e5人攏tai5 ti7 hia。」民數記11 章34 節。
Ek-pun7 kap伊e5 姨e5故事
Ek-pun7常常去伊e5姨hia，差不多逐日有hou7伊物，thang 提倒來hou7伊e5老母。 
有一日in姨hou7伊一袋chin7 sui2、黃、油koh赤赤e5 kek8.
伊就提--伊，nih8拳頭母到真an5,an2-ni捏到in兜。到厝e5 時，無剩半項，只有一把e5油。
伊e5老母講：「你有甚mih物？」
囡仔應講：「老母ah，是kek8。」 
老母講：「Kek8!你生做無智識。攏m7知法度thang提kek8。Beh提kek8是著用淡薄仔葉包好勢，下ti7你e5帽仔，帽仔戴ti7頭殼，才倒--來。你有聽見--無。」 
囡仔講：「好，老母。」 
隔日hit個囡仔koh去伊e5姨 hia。就hou7伊一磅牛奶油，是 beh寄hou7 in老母，是chin7 sui2、真鮮、真好e5牛奶油。
這個囡仔就用葉包，下ti7伊 e5帽，戴ti7頭殼--nih8,亦倒--來。Hit日chin7熱，牛奶油liam5-piN 就iuN5--去。直直iuN5、iuN5，lui7落來ti7伊e5頭額，後--來到ti7面--nih8,耳仔、頷頸。到厝nih8 e5 時，攏總e5牛奶油湳湳歸頭殼。伊e5老母看見就講：「慘！甚mih ti7 你e5帽？」
囡仔講：「牛奶油--lah，老母--ah，an2姨hou7我。」
老母講：「牛奶油！你生做hiah 無智識。m7知法度thang 提牛奶油-- mah ？」Beh 提牛奶油著用寡葉包，tu7落去溪仔gan3-gan3 hou7伊冷。後--來提tiam3你e5手，細膩提到厝。」
囡仔講：「好，老母--ah。」 
無偌久有一日，這個囡仔koh 去伊e5姨hia。這擺送伊一隻出世狗仔thang toa3倒去飼。 
這個囡仔用寡葉包，tu7 ti7溪仔。Ti7 hia 伊直直ka7伊tu7水；後--來提ti7手--nih8倒--去。伊到厝--nih8 e5時，狗仔子死。伊e5 老母看見就講：「慘！你提甚mih來！」
囡仔講：「一隻狗仔，老母--ah。」 
老母講：「狗仔子！你生做hiah 無智識。M7是用hit號法度來掠狗仔子。Beh掠狗仔子著提一條長e5索仔，縛一頭 ti7狗仔e5頷頸，下tiam3塗腳-- nih8,才牽hit條索仔倒--去，著 an2-ni。」
囡仔講：「會做--得，老母--ah ！」
隔日囡仔koh去伊e5姨hia。Beh倒來e5時，伊e5姨hou7 伊一瓣麵包thang提hou7伊e5老母，是赤赤、脆脆新e5麵包。
這個囡仔縛一條索仔ti7這個麵包頭，也拖這條索仔到厝--nih8,hit號款。伊到厝--nih8 e5 時，伊e5老母看見有物ti7索仔尾，講：「慘！你有koh提甚mih ti7 索仔尾？」
 囡仔講：「麵包--lah，老母--ah！姨--ah hou7--我。」
伊e5老母講：「麵包！！！Heh！你生做hiah 無智識。攏無一點仔智識！今我無beh ka7你講用甚mih法度提物倒--來。你m7免去看lin2姨，亦無thang去。我 beh家己去，總--是我這tiap8 beh ka7你講一項。你看ti7 chia有6個餅我做--e5! 我tu2 tu2下ti7戶碇beh hou7 in 冷，今你著聽。你著細膩hoah8過chiah e5餅。」
囡仔講：「好！老母。」
後--來這個囡仔e5老母戴帽圍領巾，亦koaN7一籃ti7伊e5手，去an2姨hia。
這六個餅下做一choa7 ti7戶碇--nih8 hou7 伊冷。
Houh-houh，這個囡仔就真細膩beh怎樣行ti7 chiah e5餅。伊行tu2-tu2 ti7 chiah e5逐個e5中央。
這個囡仔無人會知伊會tu2著怎樣，ka7我講這個故事e5人也m7知。總--是你ioh會著。 
(1)問。Ek-pun7怎樣hiah憨？因為無用頭殼想代誌。
(2)後--來tu2著甚mih艱苦？受扑。
「智慧 e5子hou7老父歡喜，愚憨e5子 hou7老母憂悶。」箴言10章1 節。  
囡仔叫「豺狼」
Bat有一個飼羊e5囡仔，離開鄉社無偌遠teh顧伊e5羊群。有一擺伊想伊beh變一個猴弄來創治鄉社e5人。所以伊走到社--nih8 大聲出力叫講：「豺狼ouh！豺狼ouh！來幫贊--我！豺狼beh 來咬羊--lah ！」
Chiah e5 好心e5人就放伊in e5工走來田--nih8幫贊--伊。總--是in到e5時，這個囡仔直直笑in e5著磨；無豺狼ti7 hia。  
Koh 一日這個囡仔koh an2-ni創治--in，chiah e5鄉社人走來幫贊伊，koh hou7伊笑。 
後--來有一日，一隻豺狼thiah入這個羊椆，beh害死羊仔。囡仔大驚就走beh叫幫贊，大聲ki-ki叫講：「豺狼！豺狼！有一隻豺狼ti7羊--nih8,幫贊ouh ！」    
Chiah e5 鄉社人聽見，扑算是 koh teh la5-eng5,無一個有一點仔致意抑是較近倚--伊。所以這個飼羊囡仔失落攏總e5羊。
人常常攏白賊到tu2著代誌 e5時，講真實無人beh信--伊。   
講實話--e5 thang久長，講白賊e5 liam5-piN敗。 箴言12 章19 節。
田蛤仔王
你bat聽見憨田蛤仔e5舊故事--無？有寡田蛤仔ti7 一個水堀相kap 定著in著一個王。In常常齊全平安經過攏無王。總--是in 忽然間定著甚mih心志著有一個王。In 差一個使者到ti7神明hia，來求伊差一個王來管理--in。
神明看in是真憨，亦差一個王be7害--in，伊hiat一塊柴頭ti7潭仔內。
Phiak8--一下，田蛤仔真驚，鑽入in e5 空去bih，離開柴頭王。
總--是一tiap8仔久看見hit個王be7振動，in 行過，就去坐 ti7伊頂面。Koh無偌久in看見實在boe7害--in，就看輕--伊，路尾in koh 差一個使者去chhe7 神明，請伊koh差一個新e5王。
神明差一尾鱔魚。 
Chiah e5田蛤仔是chin7歡喜，亦chin7驚鱔魚王teh leng3,teh泅ti7 in e5中間。總--是日過日，看鱔魚攏無害--in，就無驚。In無驚鱔魚王e5時，就無恭敬--伊。
無偌久in koh差一個使者到神明hia，求伊hou7 in一較好e5王，較有路用e5王。
神明路尾受氣in e5憨。伊講：「我beh hou7 lin2一個王，tu2-tu2 照lin2所ai3--e5。」伊就hou7 in 一隻白鶴。Chiah e5 田蛤仔liam5-piN到ti7水面，來請安新e5王，白鶴用伊e5嘴尖tok in ka7 in吞吞--落去。
In一隻一隻bok8--起來，白鶴就一隻一隻食--落去。
伊真正會堪得做in e5王。
(1)問。田蛤仔ai3得著會害in e5 王著抑m7著？是真憨e5所想。 
(2)田蛤仔王，怎樣款待田蛤仔？一隻一隻吞落去。
「暴虐e5 君王，壓制散hiong人，親像哮e5獅、chhe7食e5熊。」箴言28 章15 節。
日kap風
有一擺日kap風teh相爭是誰較勇。逐個信伊家己較有力。In teh辯駁e5時，看見一個行路e5人teh行上一個鄉社，穿一領大衫。
風就講。今有機會thang 來試咱e5力。來看咱ta2-loh8一個夠額有力thang hou7 這個行路e5人褪伊e5衫，hit個會an2-ni 做，就會承認是較有力。
日就講：「Thang用an2-ni 做約。」
一tiap8仔久風就吹，這個人e5衫phu7-phu7飛，亦一大陣e5 雹kap雨扑--伊。總--是伊那落，那冷這個行路e5人那nih8伊e5衫較an5來圍--伊。風boe7會hou7伊褪--去。
 今是著日--lah！伊就射伊攏總e5光線ti7這個人e5肩頭。那久那熱，這個人開伊e5衫，後--來掀ti7後面，路尾就褪--起來，an2-ni日得著贏。
(1)問。狂風怎樣boe7 hou7人褪衫？用強風是空空著磨。 
(2)日怎樣會hou7人褪衫？用軟法就人會順服。
「講話溫柔，hou7人消去受氣，言語強惡hou7人激氣受氣。」箴言15 章1 節。
細隻狼kap鱷魚
細隻狼不止愛食有殼e5水族。伊常常tui3溪邊落--去，tui3邊仔勻仔chhe7蟳chhih8 hit號e5類。有一擺伊 teh chhe7蟳e5時，真枵，伊chhun伊e5手掌beh jih8一隻蟳，無代先詳細看下底是甚mih。
當伊chhun伊e5手掌合一個e5 時，一隻大e5鱷魚ti7塗糜內咬著伊e5手掌。
細隻狼就想講：「今慘！這隻大隻e5鱷魚咬我e5手掌ti7伊e5嘴。Koh一tiap8仔久伊beh 拖我去ka7我吞--落去。
我今beh怎樣做？Beh怎樣做？」
伊就忽然間想講：「我beh騙--伊。」
伊就用不止歡喜e5聲親像攏無代誌講：「Oh hoh！Chin7 gau5 e5 鱷魚先生！聰明e5鱷魚先生！你扑算hit個蘆葦君是我e5 手掌houN7！我向望你食了chin7軟。」
這隻老e5鱷魚bih ti7塗糜kap蘆葦葉下面，無看見半項，伊想講：「Chheh！我是失錯-- lah！」所以伊開伊e5 嘴放細隻狼去。
細隻狼照伊所會e5緊，走--去。伊走e5時叫講：「多謝，鱷魚先生！ 好心e5 鱷魚先生！你chin7好心放我去。」
這隻老鱷魚sut伊e5尾，beh koh合伊e5下頦，總--是siuN 晏，細隻狼hou7伊咬boe7著。
後--來這隻細隻狼走離溪穩當。總--是差不多koh一禮拜chin7 愛食蟳e5狼，無別物thang hou7 i過gian3。伊知叫伊的確著食蟳。所以koh落去溪邊四圍不止細膩看。伊無看見老鱷魚，總--是伊家己想：「我想我 m7 ai3 tu2著艱苦。」所以伊企定定大聲講：「我攏無看見細隻蟳ti7這個所在，我常常看見in thong2出來ti7水--nih8。我就chhun我e5 手掌來掠--in。我teh想今仔日m7知有teng7 e5細隻蟳ti7嘴--nih8無？」
這隻老e5鱷魚bih ti7 溪底e5塗糜，聽見細隻狼講e5時，伊想「Oh hoh！我beh 假做細隻蟳。伊chhun伊e5掌入來e5時，我就ka7伊掠來食。」
所以伊kiah8伊e5烏尾e5鼻ti7水頂來聽候。 
細隻狼看一下就講：「鱷魚先生，多謝！好心e5鱷魚先生！你是極好心來hou7我看你是ti7 hia！我beh去別位食！」伊就走親像風hiah緊。
這隻老鱷魚霧白ti7嘴-nih8,真受氣，總--是細隻狼去--lah。
Koh兩禮拜久，細隻狼攏無來溪--nih8。後--來有一日，腹肚內擋boe7 tiau5只有蟳會hou7 伊平安，伊知伊第一少著有一隻蟳thang食。伊就chin7細膩落去溪--nih8四圍看。
伊看無老鱷魚e5記號。 
總--是伊m7 ai3 tu2著艱苦。所以伊企chin7 tiaN7，家己講話，照伊平常e5 款式。伊講：「我攏無看見細隻蟳ti7岸--nih8,抑是thong2出來ti7水--nih8,我平常看in pun5 phok8仔tui3水下起--來。Chiah e5細e5 phok8仔phu3、phu3、phu3,後--來bok8、bok8、bok8,hou7我知細隻蟳ti7 ta2-loh8。所以我會chhun我e5手掌入去掠--伊。我teh想今仔日m7知會看見細e5 phok8 仔boe7? 」
老鱷魚bih ti7塗糜kap水草下底，聽見an2-ni，伊想：「Chhih！He是chin7快，我beh來pun5細e5蟳phok8仔！亦伊就beh伸伊e5手掌入--來，我會掠著--伊。」
所以pun5,koh pun5真大力，chiah e5 phok8仔起到chin7濟 chhi7-chhi7滾。
細隻狼m7免人ka7伊講是是誰teh創hiah e5 phok8仔，也家己會知。伊趕緊看一下做伊走--去。
總--是伊去e5時，那吟講：「多謝--你，鱷魚先生！好心e5鱷魚先生！你是ti7世間第一好心e5鱷魚，來hou7我看你ti7 ta2-loh8,chin7好！我beh 去別所在e5溪食早起頓。」 
這隻老鱷魚chin7受氣，所以爬上岸--nih8去jip 細隻狼，總--是可惜伊掠boe7著，因為伊走chin7緊。
這個代誌了後，細隻狼m7敢 koh冒險去近水，所以無koh食蟳。總--是伊chhoe7著一個園有野無花果，真好食，伊逐日去hia 來食。
今這個鱷魚查知，伊tiaN7著giau5疑e5細隻狼！我beh hou7 chiah e5 無花果振動，伊就會扑算是風吹--in。」 伊liam5-piN 家己chheng3--起來，亦振動，hou7 chiah e5 細無花果phun3--起來，伊e5 ka-chiah 就看見見。
細隻狼無聽候koh看一下。伊走親像風hiah緊。出園總--是伊走e5時，tui3後面叫，鱷魚先生！Koh再多謝--你，你不止好來hou7 我看你ti7 hia。我boe7會照我所愛，停teh ka7你講多謝。你請。」
An2-ni這個老鱷受氣到狂。伊咒誓無論怎樣一擺beh 食一隻狼。所以伊爬，趖tui3地--nih8去到ti7細隻狼e5厝，爬、趖入ti7內面bih ti7厝內，聽候細隻狼倒--來。
無偌久細隻狼那跳--倒來，歡喜無掛慮，只有四圍看。Tu2-tu2伊來e5時伊看見這個塗腳攏是jiau3 e5痕，親像有chin7重 e5物拖--過去。細隻狼停teh看講：「He是甚mih！He是甚mih！」
伊就看見伊e5厝e5門，有khoeh8著，邊仔亦破，tu2-tu2親像有不止大e5 物--過去。細隻狼講：「Che是甚mih！Che是甚mih！我想我beh 查考--leh！」
所以伊企定定家己講話，(你會記得伊平常所做) 總--是伊大聲講：「Chin7奇怪，我e5細間厝無ka7我講，細間厝怎樣你無ka7講？我倒--來e5時逐項e5物攏好勢你常常ka7我講。我teh 想我e5細間厝`甚mih代誌。」
這個老鱷魚想伊的確著假做細間厝；若無細隻狼無beh入--來。 所以伊照伊所會e5 激一個chin7好e5聲(M7免講你亦知)講：「Ouh，細隻狼！」
Ai ah！細隻狼聽見hit個e5 時，伊一下chin7驚到極。伊講：「是老鱷魚。我這擺無kap伊結尾，伊的確 beh hou7我結局。我beh怎樣做？」
伊趕緊想，就伊講chin7好聽。伊講：「細間厝，多謝--你，真歡喜聽見你好聽e5聲。所疼e5 細間厝，我一tiap8仔久就beh入--來。總--是我著拾寡柴thang煮e晝。」 
伊就去拾柴，真濟。亦堆chin7 chat8 ti7門--nih8,圍這間厝才放火燒。 
火直直chheng3煙，亦燒到老鱷魚成做薰e5魚。
(1)問。鱷魚怎樣變做薰魚？因為計謀beh食細隻狼。
「所以的確食家己結e5果子，充滿家己設e5計謀，憨人背道理的確害家己e5身軀。」箴言1 : 31-32.    
一個查某囡仔
(故事開頭不完整)
故事來寫，也有時做詩。
四姊妹仔工課明白e5時，就幫贊in老母做工課piaN3內面，亦常常去粟倉內thit-tho5。第一好e5 thit-tho5是poaN故事。Lui5-sa掠poaN故事比別人較愛。 
In 用這個粟倉做戲園，亦chiah e5大人來看in teh 做。In peh上ti7疊草e5半樓做台，亦chiah e5大人坐ti7塗腳e5椅。Chin7好thit-tho5。 
In 常常做chin7好e5故事，是「天路歷程」e5故事，你若m7 bat讀--著，會曉讀古冊e5時，的確著讀伊。Chiah e5細漢查某囡仔常常下穀ti7 in e5帽仔做記號，in是行天路e5人，親像較早行天路e5人e5款。In就tui3 厝後起身上山，經過樹林tui3 巷仔去。亦做到行天路e5人到te3,teh食蘋果kap 智仁勇koh 去e5所在。
Lui5-sa 愛這號e5 thit-tho5,亦伊家己寫hou7囡仔來做。 
總--是伊有一項比thit-tho5 kap寫故事Koh khah好e5,就是chin7疼伊e5老母。
無偌久伊大漢看見伊e5老母做工拖磨chin7憂悶。伊照伊所會e5做厝內e5工，總--是只有一項，伊e5老母第一欠幫贊--e5,就是銀。伊著用銀買米糧kap衣裳kap 倩人來幫贊做工。攏無夠額銀thang做chiah e5代誌。Lui5-sa e5老母那久那lam2,有時就破病。我boe7曉 ka7你講Lui5-sa經過這個怎樣e5苦心。 
後--來Lui5-sa直直想伊著來幫贊伊e5老母kap老父kap伊e5姊妹，比別項e5代誌較要緊。伊chin7出力做工趁錢。Ka7人做衫。伊較大漢e5時，就教寡查某囡仔讀冊，亦寫故事ti7 新聞紙。除去伊家己所著用e5以外，伊所趁逐圓是下ti7伊e5所疼e5家內用。伊cham2然有幫贊伊e5家，總--是亦是chin7少，照Lui5-sa家己想伊親像無做甚mih。
一年過一年，伊那無顧己，亦那出力做工。伊所知e5工第一好是寫故事，總--是無thang 得著真濟錢，亦有人ka7伊講是扑損時。
伊到大人e5時，一日有一個冊館主，請Lui5-sa 寫一本冊， hou7查某囡仔thang讀。Lui5-sa 身軀無甚mih好，sian7-sian7,總--是伊常常講：「我才試看，今是我有機會thang做工e5時」，所以伊就ka7這個冊館主講：「我試做。」伊teh想beh寫冊e5時，就記得伊bat kap伊e5姊妹 ti7大間樸實e5厝，ti7鄉社有真好e5時。所以伊寫攏總e5代誌做一個故事；伊講起伊所疼e5老母kap伊e5智識e5老父kap 攏總e5姊妹仔，koh ti7歡喜e5時， kap thit-tho5 e5代誌，以外伊也有講ti7 hit個艱苦e5時，ti7無物 thang用艱苦e5代誌。 
這本冊寫了e5時，名伊做「細漢e5婦人人」 就寄伊hou7 冊館主。
Lin2囡仔著知這本細本冊 hou7 Lui5-sa出名。chin7好聽，讀了亦可憐，koh實在tu2-tu2 親像咱家己e5情景，逐人chin7愛讀。濟濟人買，亦tui3 an2-ni 得著chin7濟錢。Koh 幾年了後，Lui5-sa e5 向望有得--著，伊買一間好e5厝，hou7家內e5人企；伊送伊一個小妹到歐洲讀冊；伊送伊e5老父chin7濟冊。總--是第一好e5,是伊會看見伊所疼e5老母，chiah sian7 chiah lam2,會thang歇睏kap平安。M7免koh hou7所疼e5老母做苦工，亦有真濟sui2 e5物，thang享受ti7伊年老e5時。
Lui5-sa這tiap8了後，寫濟濟好聽e5冊；伊做米國一個第一出名e5婦人人。總--是我想第一thang o-lo2 e5代誌是我所bat ka7你講e5,就是伊chiah gau5疼伊e5老母，亦用伊全身來hou7伊歡喜。
(1)問。Lui5-sa有甚mih見長？Gau5寫事，poaN故事，做詩。
(2)Lui5-sa 有甚mih好德行？Gau5 体貼父母，幫贊家，疼小妹，koh 謙卑。
(3)Lui5-sa所經過e5境遇怎樣？代先家內散hiong， 做平常e5查某囡仔，後--來寫冊，做出名e5人，得著濟濟錢。
用福氣應允人e5,頭一條誡，是講敬lin2 e5父母。
一欉細欉杉樹
Bat有一欉細欉杉樹san2-san2,尖尖，亦金金ti7 hit大樹林內，ti7寡真大欉真am7、真懸koh 青e5杉樹e5中間。這欉細欉杉樹不止無歡喜，因為無親像別欉hiah大。鳥仔飛來樹林歇ti7大樹e5枝，亦作siu7 ti7 hia e5時，伊常常叫in講：「落--來，落--來，歇ti7我e5枝。」
總--是in應講：「無，無，無；你是siuN細。」
Chin7好e5風來吹樹林hng-hng哮 e5時，大欉樹就彎--落來，搖來搖去，khap8著別欉樹，亦細細聲kap in講話。細欉杉樹就kiah8--起來講：「所疼e5 風，請落--來，kap我thit-tho5。」 
總--是伊常常講：「Hng2 boe7,你是siuN 細，你是siuN細。」
Ti7 冬天白e5雪，輕輕仔落，kham3 chiah e5大欉樹，做親像好看白e5雨kap衫。這欉細欉杉樹，khoeh ti7別欉e5下底就叫講：「Aih ah！所疼e5雪，請亦hou7我一teng2-ho7。我也ai3 thit-tho5。」
總--是雪常常講：「無，boe7、boe7、boe7,你是siuN細；你是siuN細。」
第一慘--e5是人來ti7樹林，toa3 in e5 beh拖e5雪車。In將大欉樹剉落來亦載--去。一欉受剉 toa3--去，別欉就相 kap講話亦頭na2 thim3。這欉細欉杉樹teh聽，聽見in 講，你若親像an2-ni 剉去，你會成做大船e5 桅，亦經過海洋看見chin7濟奇怪e5物；抑是你做一間好e5厝e5一項，ti7一個大城來看偌大e5世界。這欉細欉杉樹，chin7愛去看世界，總--是伊是siuN細；hiah e5人就 an2-ni過去。 
無偌久，ti7冬天一早起chin7冷，有人toa3雪車來，in就逐位剉樹，後--來到ti7一環e5細欉杉樹hia，看看--leh。
In就應講：「Chiah e5攏過頭大。」 
Ah！這欉細欉杉樹 kiah8 kah直直直！
一人講：「Ti7 chia有一欉tu2-tu2會做--得。」伊就摸這欉細欉杉樹。
細欉杉樹歡喜親像鳥仔，因為伊知in beh來ka7伊剉--去。伊受剉了後下ti7雪車，伊teh想真囑意，伊kiam2-chhai2 會做船圍，抑是城--nih8 好e5厝e5一所在。 
總--是到ti7城--nih8 e5時，in 將伊chhai7直直ti7一個桶，下ti7路邊，ti7一choa7杉樹e5 中間，攏是細細欉，總--是無親像伊chiah 細。細欉杉樹今就 thang來看新e5世界。
人直直看chiah e5樹，就買--去。總--是常常in 看見細欉杉樹e5 時，就搖頭講：「伊是siuN細，伊是siuN細。」
到路尾兩個囡仔相牽手來，細膩看攏總e5細欉樹。In看見這欉細欉杉樹e5時就講：「阮beh買這欉，伊tu2-tu2 好。」  
In 就提tui3桶出--來，亦相kap拖--倒去。這欉歡喜e5細欉杉樹，用伊攏總e5時，想伊是 tu2-tu2好合所beh做--e5,伊也知伊tui3 kap chiah e5 囡仔去，boe7 thang 做船桅抑是厝。 
伊直直teh想，hit時in拖伊經過幾若個大門，亦koh下ti7一個桶，ti7一個無甚mih ke-si e5 房e5桌頂。In liam5-piN去。亦就相kap扛一khia大籃koh 來。就有幾若個sui2-sui2 e5婦人人戴白帽仔，穿男衫，ha5白圍身裙，提幾若包細包e5物。Chiah e5 囡仔提物tui3籃--nih8出--來，來kap伊thit-tho5,tu2-tu2照伊bat 常常求風、雪kap鳥仔所做e5。伊知in輕輕仔摸伊e5頭，kap大枝、細枝。伊就家己照伊所會e5遠遠看--落來，伊看見伊有吊金kap銀e5鍊仔。有白白，輕輕e5物歸條sui5 ti7伊e5四圍； 伊e5枝有下細粒金e5 jin5 kap水紅、桃紅e5球kap銀e5星；亦有sui2-sui2細枝紅kap白e5臘燭，ti7伊e5枝；總--是路尾第一奇怪--e5是chiah e5 囡仔有吊一sian sui2 koh白，teh飛e5尪仔天使ti7伊e5頭殼。這欉細欉杉樹歡喜奇怪到boe7喘氣。伊這tiap8是甚mih款？因為怎樣hou7伊chiah榮光？
Koh一tiap仔久逐人攏去，chhun伊一個。略仔beh暗，這欉細欉杉樹就聽見奇怪e5聲，tui3 關--leh e5門過來。有時聽見一個囡仔teh哮。伊chin7靜chiauh，那久那暗。忽然間門開，這兩個囡仔入--來。兩個sui2-sui2 e5婦人人相kap來。In到ti7細欉杉樹，緊緊點攏總紅kap白e5臘燭。後--來這兩個sui2 e5婦人人就扛這塊有細欉杉樹e5桌，輕輕sak--伊，緊緊tui3門--nih8出--去，經過一個通巷入ti7別間房。
這欉細欉杉樹忽然間看見一間長長e5房，有濟濟細張白e5 眠床，囡仔the ti7眠床e5枕頭，亦koh有囡仔ti7大liau5 e5 椅，koh有e5 teh io抑是teh坐ti7細塊椅。伊奇怪想怎樣chiah e5囡仔看了chiah白、chiah sian7;伊m7知伊是ti7醫館。伊boe7 koh想別物，因為chiah e5細漢e5白e5囡仔，大聲叫hou7伊到boe7 喘氣。In叫講：「Hoh！Hoh！Hm7!Hm7!Chin7 sui2!chin7好看！ah！Kiam2 m7 是chin7 sui2 ！」 
伊知in teh 講伊，因為in攏總e5金金e5目珠直直teh看伊。伊企直直親像一枝桅，亦逐個尖葉尾歡喜到gi7-gi7-chun3。
無偌久有一個囡仔無啥力e5 聲講：「這欉是我所bat看見第一 sui2 e5救主誕樹。」到路尾細欉杉樹就知伊是甚mih；伊是一欉救主誕樹。亦tui3伊e5光光 e5頭殼到伊e5腳，滿滿歡喜，因為伊是tu2好來做ti7世間一號第一好e5樹。
(1)問。細欉杉樹雖然boe7做船桅，抑是城--nih8 e5厝e5 要緊物，總--是有做甚mih？有做sui2 e5 救主誕樹。
 (2)囡仔雖然boe7擔當世間e5大e5職，iau2-ku2會做甚mih要緊e5工？ 做基督e5代表。
見若家己謙卑親像囡仔--e5,伊ti7天國做大。  





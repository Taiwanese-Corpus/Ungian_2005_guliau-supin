∮怪奇ham3-kou2
		上北火車
A-bong2 
「各位旅客，透早 1：00上北到樹林a2 e5快車，ti7第1月台beh起行--a，iau2-boe7上車e5旅客請趕緊上車！」
車長khia7 ti7車門邊--a2看，等人long2上車好勢，就會sai2 ka7運轉手比beh起行。火車起行，鐵車輪ka7鐵枝路tng3 kah khi-khi-khok8-khok8,鐵車輪ti7鐵枝路頂拖kah ki-ki叫，換鐵枝路ka7車廂haiN3 leh行。
這班透早 1：00 e5快車，普通時a2 khah chio2 人坐，ai3到拜6、禮拜，有真che7想beh ti7車頂khun3,趕透早到台北e5人，chiah會坐這班快車。
暗班車無小姐，kan-taN有車長、運轉手ham7 1個toe3車e5 cha-pou 職員，若是beh算有靠火車趁食--e5,koh有1個ti7蘇澳上車、kha 跛跛 teh賣便當e5 a伯--a2,chhun--e5 就是khai錢坐火車趕路e5出外人。
拜6透早 1：00，火車準時ui3花蓮車頭發車，火車聲ti7奇萊平野pin3-piang3叫，車長巡過 1-choa7,kui車出外人long2 khun3 kah kouN5-kouN5叫。
Ti7車門邊，有人會ka7門開起來sian3風。若是看著這種人，chiaN5做 1個車長，tioh8-ai3 ka7門關oa2--來，koh ai3叫旅客注意安全，hong5講e5人ma7會真配合ka7門關--起-來，等車長行--過chiah koh開，算是hou7車長這個身份 1個面子。
巡 1-choa7了，車長會tng2去i e5 hioh-khun3室，等過和平車頭，i chiah koh出來ka票。有真che7人會偷走票，chiaN5做 1個車長，i ma7感覺有 1-koa2 tai7-chi3無kai3妥當，車廂chiah舊，gau5慢分，kang7款票錢koh無一定有位thang坐，若m7是食鐵路飯，坐車免錢，i ma7想beh偷走票。
火車駛慢beh入站，月台頂無半個人，ma7無人落車，到台北chin3前，這款車頭koh有chiaN5 10個。
月台走tui3後壁去，無joa7久火車就駛入去pong7空，車長beh開始做上重要e5 khang-khoe3,i ui3 hioh-khun3 室行tui3車廂，手貼車門頂e5玻璃，ka7門sak--開，第 1車無半人，空空連 1隻貓a2狗a2都無，連Kha-bang2 ma7 long2無看--著，kan-taN久年活ti7車內e5 ka-choah8 teh si3-koe3 loah8-loah8-so5。
車長看 1下人gang7--去，tu2-a2和平車頭ah8無人落車，nah會 1車百外個人long2無--去? I行tui3第 2車，車門sak--開，有 2個人khia7 ti7雙peng5門邊，目chiu 濁濁 ka7看，車長be7赴開嘴，hit 2個先hoah「我無票！」，講了跳tui3外口去，車長趕緊ka7手機a2 giah8--起來hoah運轉手：「有人跳車！緊停車！」
運轉手tong3-a2(煞車)催--落，車輪ka7鐵枝路咬an5-an5,鐵枝路ki-ki叫koh噴火星，pong7空內底na2 teh 放煙火。車停定（tiaN7），運轉手kou2手機a2通知花蓮、和平kap南澳車頭。講soah，緊跳落車底巡，車長ma7 giah8 手電chhoe7車kha，toe3車e5職員緊走來tau3 chhoe7,kui choa7快車tak8粒輪a2 long2無看著 tu2-a2跳車hit 2個。
In chhoe7到催tong3-a2 koh過beh 1 Khi-louh，無血滴，無肉幼a2,koh khah mai3講有kui-sian人。明明看著2個人跳--落-去，chhoe7無就 ka7當做無tai7-chi3,車koh ka7駛行，chhin3-chhai2 hoe 1個理由有交帶就好--a，火車慢分是su3常--e5,ma7無人會去計較。Tak8-e5 tng2去ka-ti7 e5 khang-khoe3,車長續--落去beh去 2車ka票。
車長入去到 2車，無人！ Kap 1車kang7款，人long2無--去。
I 心內teh想：「M7-tioh8--a! Kam2會去tu2著 siaN2-mih lah-sap--e5?」，i行去第 3車beh看有人--無，接車e5雙peng5門邊，2個人看著 i來，hoah講：「我無票！」，隨跳--落-去。做車長chiah 久，頭 1-pai2 tu2--著，kam2講chiah--e5人chiah ge5-siau5鐵路局? 3車、4車、5車，一直到上尾車long2無人，車門邊e5人long2目chiu 濁濁，hoah 1句：「我無票！」就跳--出-去。
管這班夜快車e5責任ai3做kah到，i決心beh巡到上尾節 e5上尾 1個門，車長這個位chiah做會起。
上尾hit個門本chiaN5是beh接後 1節車廂--e5,若無接，出--去就是鐵枝路。車長看著運轉手kap toe3車e5職員khia7 ti7門邊，in kap chin3前跳車e5人kang7款，目chiu 濁濁 teh看車長，車長be7赴開嘴問in是an2-choaN2，2個人就 hoah講：「我無票！」，ui3上尾節 e5上尾hit個門跳--出-去。
車長軟kha，kui sian人un--落-去，phi3 ti7門頭前，目chiu 濁濁，嘴--nih seh8-seh8唸：「我無票…我無票…」。

吳大獅(1)	陳雷

吳球這個人一生e5命kap伊e5人生作仝款，細細粒na2 kan-lok8，ko7-ko7 lian2無一日安定。Che咱叫作kan-lok8-a2命。TaN這年，大概是1843年e5腳tau，tu2好字到命thau2，靠in叔--a牽khioh，ti7北頭洋hia pak8 -te2六分地來耕作，定頭金kap磧地金攏是先ka7 in叔--a借--e5。
注死hit年政府欠錢，賦租改制，『本色』改作『改折』。以前大租、小租就是算一甲繳幾石米，che叫作『本色』。Chit-ma2納租e5時，ka7 chia e5租照米價折作銀來算，一甲繳幾khou銀，叫作『改折』。TaN這個官廳kap大租戶若是beh起租賦，to7是用這個法度。He米價顧在官廳定，市價若是一khou e5銀元，伊to7定作二khou來算。結局仝hit個租現現to7加納重倍，按呢teh凌治。Hiang2時作sit人年頭年尾作牛作馬，若是年冬好，租繳了家己chhun khah無一半，儉腸neh肚，十日iau一日，猶會得bong2過。Chit-ma2 『改折』了後，十日iau五日，連bong2過ma7無法得。這個吳球to7是明明這款e5 kan-lok8-a2命。
	這日施九緞叫莊芋去北頭洋催租，吩咐講：『今a2日若koh無oan5，to7廢租。』這個管櫃來到溝a2 kiN5，遇著吳球、黃臭kap陳魚三人teh thoaN3草，大聲to7 hiu：『恁三個，sit也tioh8緊作，租也tioh8緊納。』吳球應伊：『你這個老芋又koh來！ka7你講過--幾-工to7去納。』莊芋hoah：『Che gin2-a2話beh講幾擺？我問恁，這個租恁是beh納抑是m7納？』吳球應：『Ka7恁九緞--e5講，作人m7免hiah刑孽（gek8）！按怎che租作一下起重倍？是算tioh8抑是m7-tioh8 ？』莊芋講：『Che『改折』官廳定--e5 。你若m7 bat，去衙門問。』黃臭罵：『改折！我使恁娘le2改折！阮chia收e5總hou7你ma7猶無夠！』陳魚也罵：『我一khou人hou7你找--lah！』莊芋受氣，講：『加話免講。董事吩咐，今a2日若是無oan5，sit頭to7免作，租廢掉！。』薰吹咬--leh，oat8頭to7行。溝a2底這三個聽講廢租，頭khah大天，也驚也氣，烽火to7 toh8，chong5 oa2--來，he莊芋e5頭殼chang--leh to7 tui5。TaN這個老歲a2頭殼無毛戴一頂碗公帽，那會堪得三個作sit--e5 tui5，一人cheng一下，倒倒ti7土腳peh be7起--來。
	莊芋轉來到店--裡，一個面腫歪歪，一tah烏--e5，一tah紅--e5。問是啥人拍--e5，才知影吳球、黃臭、陳魚三人m7納租koh拍人。施九緞hoah：『Ah8有影ka7 in公--a借膽！』是緊走來chhoe7庄正。這個庄正楊a2來年歲大，腳手帶風溼，m7愛chhap事，講：『你khah讓--leh，hou7 in an7--幾-日-a。』九緞講：『這個租已經oan7三遍--a，chit-ma2 koh拍人，beh按怎會讓--得？』楊來講：『To7是這個『改折』無人納會起，m7是kan-na in三個。』施九緞受氣，大聲念he官廳e5令文：『各佃戶應納大租、小租，依限完納，不得抗缺。違者投訴總董庄正副查明清還。如再不遵，即稟官追求…』楊來無法度，出面來調查。
	吳球、黃臭、陳魚三人聽講庄正beh調查，緊去chhoe7吳大獅，to7是吳球e5阿叔，借伊錢koh牽khioh 伊pak8租hit個。這個阿叔無作官也無作kian7，m7-ku2佳里街a2人人bat伊，算是hoah會起hoah會落e5人。一來是佳福寺e5主持，地方e5事chhap真che7，koh來是八卦會e5會頭，兄弟內叫作盟主。這個八卦會是以早天地會e5兄弟a2會，ti7佳里、學甲、將軍、七股chia有寡聲勢，上無也有三、四百人。內面地方人士，羅漢腳兄弟lam7 lam7作一下，好事phaiN2事、光--e5暗--a5攏有。平時無事，拍拳練武，祕密來往。有代誌e5時，hoah一下聲嗽，東西南北攏到，相招來照顧。所以衙門官廳e5人對in驚koh chheh，凡是會phiah --得-e5 to7無去惹--in。
	這個吳大獅搖頭講：『當時這個租是鐵租。』吳球問：『阮阿叔，啥物是鐵租？』吳大獅講：『風颱水災，無論有收無收，攏tioh8照額納租，一斗to be7減--得。』吳球hoah一聲『我苦oe5！』吳大獅koh搖頭：『又koh是口頭契約。』吳球應：『無寫字kap有寫字仝款，咱kap伊君子信用。』吳大獅講：『你成實tak8項m7 bat！你kap九緞--e5君子信用，伊kap你口頭無字，隨時會使起租廢約。』吳球koh哀一聲『我苦--a！TaN beh會活？！』問阿叔這個庄正beh按怎會(hoe7 )？吳大獅問：『我問你，以前『本色』，你納租外che7？!吳球講『納5石6斗。』koh 問：『日子按怎過？』吳球應：『十日iau一日tu2好bong2過。』koh問：『chit-ma2『改折』，租納外che7？』『納11 khou 2角』『日子按怎過？』吳球、黃臭、陳魚三人khia7 hia，目睭看土腳，同齊應：『儉腸neh肚，十日iau五日。』吳大獅講『咱作sit--e5年頭年尾作牛作馬，比精牲khah m7值。He精牲上無猶有食一個飽。』想想--leh，吩咐講：『恁taN先轉--去，庄正我才來會 。』
	這日庄正叫吳球、黃臭、陳魚三人去問。一個kiaN2楊大炎ti7身軀邊，to7是這個庄正耳空重聽無，ai3 人通聲。楊來問：『恁三個啥代誌拍莊芋一人？』吳球應：『Ai-ioh，啥人烏白講會爛嘴舌。伊老大人田溝地行be7慣勢，ti7 hia poah8一倒，佳哉阮三個趕緊ka7扶--起-來。』楊大炎ti7伊耳空邊hoah聲。楊來koh問：『莊芋三遍去催租，是按怎m7納？』吳球應：『Ai-ioh，又koh嘴noa7 kiau2嘴舌，啥人烏白講--lah！阮ka7伊講，這季收成慢，oan7--幾-工-a to7去納。伊講，taN無打緊，你khoaN-khoaN-a2是。』楊大炎toa3耳空邊hoah聲，問一來問一去，問be7對頭。楊來受氣，叫大炎念he官廳e5令文：『各佃戶應納大租小租，依限完成、不得抗缺。違者投訴總董庄正副查明還清。如再不遵，即稟官追求…』大聲hoah ：『限恁三個明a2 chai2 完租。若無，縣裡稟官追求！』話講了to7 beh起身，那知這時外面he3-he3叫，拍鑼拍鼓，二、三十個兄弟大細，有e5 gia5棍，有 e5 gia5槌，也有e5 aiN7鋤頭，圍oa2 --來。Ka7看，頭殼hiah8-a2攏pak8一條烏巾。He楊大炎目睭利，看m7是勢，溜--leh先走。這個楊來臭耳無聽聲，腳手慢鈍，tu2好peh腳beh起--來，一個六尺koan5 e5 大漢對對遮ti7面頭前，講：『庄正，你chia坐！』雙手ka7楊來chang--leh，一khou人gia5起來jih8 toa3椅a2坐。這個六尺大漢是siaN5？M7是別人，to7是蕃a2塭李天送。按怎李天送也來ti7 chia？咱講這個八封會e5兄弟，圓--e5扁--e5，滑--e5溜--e5 tak8項有，這個蕃a2塭kap漚汪e5賊股to7是滑--e5溜--e5，早to7 lam7 ti7  hin。Hit日吳大獅ka7兄弟講，董事欺負咱兄弟，庄正ti7後壁hou7伊靠山，咱來去ka7伊教示。所以這日二、三十人，天送--a giah8棍，阿虎--a giah8槌攏來ti7 hia。
	天送--a講：『庄正，你chia坐！』楊來驚，m7敢tin2動。這時吳大獅入--來，雙手拜一個禮，講：『庄正，失禮。請你勞煩一--choa7。』一陣人掛椅a2 ka7伊扛leh行，鑼鼓chhi7-chhaN7，一路來到佳福寺。Chhai7 toa3觀音e5頭前。吳大獅講：『庄正，你有代誌，m7免去縣--裡，ti7 chia ka7咱觀音講。』庄正耳空重聽無，kan-na急beh放尿，hit枝手一直比伊hit枝爛鳥a2。吳大獅受氣：『恁娘le2！你好膽欺負阮兄弟，koh敢toa3觀音面頭前無禮！』用索ka7 pak8--起-來，叫天送--a、阿虎--a一人khia7一邊，m7 hou7伊soa2腳。外面人圍--leh，又koh拍鑼拍鼓，鬧熱chhih-chhah。He北頭洋作sit--e5，kap吳球、黃臭、陳魚仝款，攏『改折』納be7起。到hit下晡--來，聽講庄正掠來ti7 hia，beh ka7觀音菩薩會失禮，chhiN5-chhiN5作一堆，包圍佳福寺，beh拍庄正。吳大獅講：『TaN hou7神明來作主。咱小hou7伊an7--leh，這個庄正chit-ma2活--e5比死--e5 khah有用。』才無hou7人拍死。
	這個楊大炎雙腳khin7-khong7直直走，來到大興利店口，大聲hoah ：『庄正hou7人掠--去-a！』叫入來問，才知影二、三十個兄弟，強盜掠人，有e5 giah8棍，有e5 giah8槌，也有e5 aiN7鋤頭，頭殼包一條烏巾a2！施九緞心內叫一聲『TaN苦--a！代誌大！』趕緊轎坐--leh，jiok8來到郭甲e5大厝。是按怎代誌m7好，jiok來chhoe7郭甲？Che也是有一個自古早以來e5緣故。
	咱講郭甲in七代祖公郭潮春，鄭成功時作鎮前將軍，賜代代墾首，to7是咱這時e5大租戶。佳里、北頭洋、蕃a2寮、潭a2 kiN5 ，三五甲e5土地攏伊e5。Ah8這個施九緞，也有一個幾代祖叫作開南先峰施明，to7是鎮南將軍郭潮春e5部下。郭潮春作墾首了後，ka7北頭洋e5土地交hou7施明去放租，pak8人耕作。按呢代代傳落來到施九緞，咱叫作小租戶，to7是田地e5中間者，也會使講是第二地主。He作sit人親像吳球、黃臭kap陳魚in，官廳e5田賦以外，猶有大租戶e5大租kap小租戶e5小租，to7是按呢teh食力phaiN2過日--lah。所以這日施九緞代誌m7好，jiok8來chhoe7郭甲。
	郭甲問：『啥人大膽掠庄正？』施九緞講：『 To7是兄弟二、三十個，giah8棍giah8槌也有aiN7鋤頭，頭殼pak8一條烏巾。』郭甲hoah一聲：『TaN慘--a，代誌大條--a！又koh是吳大獅e5出頭，che八卦會e5兄弟那會惹--得？！』趕緊寫一張秘密批信，馬上叫人透暝走馬去知縣。Che知縣姓謝名上棠，kap郭甲有菜瓜籐牽親，煙土烏貨，樟腦白貨e5生理ma7有鬥ti hin。Hit 暗批到手，拍開來看，大驚一tio5。北頭洋頑民抗租，八卦會匪類作亂，掠庄正作人質，聲勢三、四百人。叫一聲『TaN苦--a！』馬上通知總兵唐國鱉， 準備出兵。原來這個台灣縣官廳上驚作sit --e5抗租，兄弟會ti7後面使弄造反。Hit 回林爽文e5天地會，to7是按呢拍kah入府城，差一sut a2連官廳to無去！害！害！這個八卦會kap天地會又koh 仝hit le5死兄弟！

李算本 		陳雷

	洪牛蹄一手ka7賴蔥chang--leh，一手gim7一粒柚a2大e5拳頭母to7 cheng。這時有人hoah：“牛蹄停手！”一個查甫人30 thong2歲，穿一領長liau5，戴一頂碗公帽，tam3一個頭彎腰to7拜，講：“勇漢失禮！”Giah8頭一ka7看，taN害--a，這個勇漢e2 e2五尺koan5，雙手若鐵扒，雙腳若石thiau7，二個腳pou5像紅龜粿hiah大模，穿一領桶裙，原來是一個查某--e5！大驚一tio5，koh拜一下，講：“請問貴姓大名？”陳食ti7一邊ka7賴蔥講：“這個to7是阮北頭洋e5義學a2先生。”賴蔥緊講：“我叫賴蔥。一路專工來請教先生。”
李算本chhoa7賴蔥轉去厝--裡請茶，問伊講：“M7知有啥指教？”賴蔥ui3袋a2內theh8 hit張紙hou7李算本看，倒旁hit半than2橫一choa7一choa7，ma7是蕃a2字看無。李算本搖頭：“Che蕃a2字掠than2橫，無人看有。”賴蔥心內想，taN苦--a，我一choa7路來，結果伊也m7 bat字。To7是he tou7-kun2-a2字看--起-來攏仝款，李算本m7知是新港文，也ma7 be7曉分紅毛蕃a2字。正旁hit半直直一choa7一choa7寫kah烏烏密密，to7是毛筆e5正字，攏猶清楚認會出--來。一字一字ka7讀：

	立招耕字史椰甲社蕃金仔大萬成仔萬芳阿尾大萬等有承租應分水田伍丁生落土名在竿X林庄前東畔東至六X西至大宇的田為界南至水溝為界北至水圳為界四至界址明白今因無力耕作托中引就與漢 林X觀前來出面承耕當日憑中三面言議定時收過值磧地佛面銀式百捌拾伍大員正銀即日仝中田隨付銀主掌營耕作歷年配納大租粟壹拾石正到社交納給出租單存照日自乾隆參拾伍年XX至乾隆肆拾七年拾月終為滿至期X業主備契內積地銀一齊送還銀主取出契字如是無X 田依日付銀主再耕掌管不敢阻當保此田係是承租物業與社內蕃親人等無干亦無重張X 以及交加來歷不明為礙如有不明等情芳萬仝出首抵當不干銀主之事此係二比甘願各無反X 憑立招耕字壹紙付執為X 
	即日仝中收過契內磧地佛面銀貳百捌拾伍元貞正完足再X 

		當日批明其田成仔該管參丁
		           金仔該管參丁
				 阿尾該管參丁	為中併知見  （印）  代筆 （印）
	
	乾隆參拾伍貳月		日立招耕字史椰甲社蕃	金仔大萬
									成仔萬芳
									阿尾大東

To7是史椰甲社khah早ui3蕭壟社分--出-來，hit當年be7堪得外人入社侵佔土地，望安招耕e5地契。賴蔥聽m7知啥物意思，李算本講：“Che to7是蕃a2契。”“啥物是蕃a2契？”“古早蕃a2地hou7人時寫e5契約。”“蕃a2地ti7 to2位？”“To7是hiang3時史椰甲社，ti7 chit-ma2學甲莊社a2。”koh講：“He社chit-ma2無--a。”“Thai3會無--a？”李算本比hit張蕃a2契講：“地hou7--人，社to7無--去-a。”賴蔥想beh koh問，李算本講：“今a2日暗--a，你taN toa3 chia歇睏。” 	
賴蔥倒ti7雞寮a2內睏be7去，頭殼內想，若是地hou7--人，社to7無--去，是按怎地beh hou7--人？想來想去，這個問題定著在ti7 hit個蕃a2契。To7下一個決心，明a2 chai3 beh kap李算本參詳 。
隔轉日透早天未光伊to7 peh起，ka7雞a2、豬a2飼飽，雞寮、豬椆拚清氣，等到李算本beh出門，ka7伊遮ti7門前，跪落去拜。李算本奇怪，講：“賴蔥緊起--來，有話好參詳。”賴蔥m7起身，頭chhih-chhih講：“先生今a2日教我讀字。”李算本講：“Che字m7是一日to7學會曉--e5。”賴蔥講：“一日be7曉，二日ma7無要緊。”李算本講：“He字幾偌萬字，你若是有心，幾偌年ma7學be7了！”賴蔥才知影，he字猶hiah-nih che7，phak ti7土腳m7起--來，大聲講：“賴蔥甘願作牛作馬，學會曉字。”李算本看伊決心koh志氣，oat入去ka7 in某講：“布--a，我看這個查某gin2-a2勤巧，tak8項會作，猶是留落來ka7咱tau鬥腳手。”He布--a姓洪，ui3漚汪嫁來北頭洋十外冬--a猶無生，應講：“我看這個查某be7輸二個查甫。”To7 ka7伊留--落-來。Hit日李算本chhoa7伊去學-a2 kap gin2-a2坐一排，算是啟蒙第一課。
講--來賴蔥勤巧，一人作二人e5 sit頭，又koh記池好，he字隨教隨會。無半年e5功夫，『人之初』也會曉讀會曉寫。布--a ka7翁講：“我看這個蔥--a好查某，hou7咱孫-a2作牽手上實在。”李算本應：“我to7是teh等你開這個嘴！”咱知影hit個時代，社會欠女性，若是羅漢腳beh chhoa7某，實在難koh  oh，所以這chan5代誌李算本早to7有拍算，ka7布--a講：“TaN緊去漚汪叫伊來。”
代先ka7賴蔥講：“TaN你也十八--a，字也bat be7少，我ka7你chhoe7一個查甫人作牽手。”布--a去漚汪chhoa7孫a2來。入門一看，六尺e5漢草，一個面烏niau pi3-pa3，若鼎hiah大個，雙旁than2橫二板粗路e5刺青，ui3鼻頭thang3到耳a2邊。僥倖m7是別人，to7是hit暗ti7廟前khian石墩e5勇漢。Che勇漢看是賴蔥，拳頭母gim7--leh，出手to7 cheng。賴蔥手緊目睭緊，hit粒拳頭母ka7掠--leh，出腳poe2--一-下，he牛蹄規khou人若一隻牛，phiang5 --一-下siak ti7土腳。Peh--起-來，hoah一聲：“你taN死！”chhiN5--來beh koh拍。李算本hoah ：“牛蹄be7使無禮！”叫二人來面頭前坐。布--a捧茶出--來，一人lim一au。李算本ka7牛蹄講：“蔥--a作你e5牽手。”Ka7蔥講：“牛蹄作你e5牽手。”牛蹄聽了有真，受氣變歡喜，嘴peh 開笑，比飯碗khah大個。轉半個身，ka7蔥講：“牛蹄m7拍蔥。”蔥應：“牛蹄拍蔥，siak tiam3土腳peh be7起--來。”四個人攏lim茶ha7-ha7笑。
賴蔥搬去漚汪，kap牛蹄ka7人作sit作工。漚汪chia to7是以前漚汪社e5所在，oa2 hit條漚汪溪，一四界水che7土肥，稻a2、芋a2、甘蔗、se2-a2 tak8項有。Cheng7望安招耕蕃契以後，土地漸漸hou7人侵佔，社--裡e5人有e5 soa2走，有e5 m7願走留--落-來，攏改作姓黃、姓楊，也有姓洪，學he漢人lau2 a2 e5生活。總--是攏無依無oa2，kan-na臨時ka7人作sit作工，真是艱苦。
當時ti7佳里、漚汪、北頭洋這角勢有一個八卦會，to7是以前天地會分--出-來e5兄弟會。不過hit時林爽文大事才過30外冬，無人愛講起天地會這個代誌，所以號八卦會這個名。Hin內面一個會頭叫作盟主，to7是咱佳里佳福寺e5主持吳大獅。這個佳福寺當時是佳里上大廟寺，香火興koh旺，thang3去到篤加，三五甲，角帶圍…。吳大獅厝--裡有幾分a2地，m7是富裕戶，不過三頓也免煩惱計較。平時利用佳福寺e5關係，交朋友招勇漢，七--a八--a tak8款人攏有。Hin內面也有一個知己，to7是北頭洋教義學a2 e5李算本，學問上飽，請伊作八卦會e5香主兼軍師。TaN這個八卦會e5兄弟，平時無事比武練拳khian石墩，若是咱chia艱苦人有代誌hou7人欺負，he兄弟hoah一聲招招幾十個to7去討公道。He官廳、大租戶、小租戶知影八卦會人che7，koh有武功kap ke-si，攏幾偌分lun2--in，m7敢去jia2--in，所以兄弟一年一年che7，ti7 chia漸漸to7有一個勢頭起--來。


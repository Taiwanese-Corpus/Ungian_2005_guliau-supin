第  一	部
 
      					       西史補記							一
							(1)

Chit暗hit陣賊bih ti7林投內底，圍一個圓khou仔恬chiuh-chiuh看火燒。He火iaN-iaN chhio7-tioh8四圍密密生e5林投，na2大粒黃金e5真珠teh發光。Chit時大林頂有一choa7 ke7-ke7 san2-thiu e5月眉，he闊khng3 e5烏天像一個大蓋(koa3)，ka7 chit粒黃金e5真珠ba7-ba7 kham3 tiau5 leh,m7 hou7外人看tioh8,驚祕密漏洩出去。
	單單陳鴨一個踞(ku)ti7火邊飼火，金紙一張一張拗(au2)作koeh8,tan3入去火--裡燒。He火見tioh8風透，火舌吐長長來掠金紙，吞入去火肚燒，an2-ni火toh8 koh光iaN7 起來。Liam5-mih一thah8金紙燒了lah,變作一角一角e5紙灰，按火肚吐出來，順燒風飛高(koan5)起lih。陳鴨嘴念：「金紙燒一堆，有(iu2)應公保庇，事業大成功，緊緊tng2來去。」
	TaN你ma7會想龜怪，這賊平時作phaiN2慣勢，thai2會好工半暝bih ti7林投內底燒金拜有應公？Toh8是in賊e5規矩，beh cheng-piang3搶人chin3前，先燒金通知神明，請神明tau3腳手，cheng-piang3大利，好孔e5公家分。這叫作「出搶」，好聽講作「出請」。
	Liam5-mih金燒了，火hoa--去，林投頂e5月眉toh8 peh高起lih。Chit時滿天星粒，大林內e5蟋蟀teh ki歌，遠遠田蛙(kap)仔也叫。陳鴨hoah一聲「變」，hia賊圍oa2--來，借tioh8 bi-bi e5月光，me火灰來抹面。陳鴨叫：「斗--a2,你也來phah虎貓(niau)。」
	這 ma7是in賊e5規矩，搶人chin3前me火灰來抹面。糊hou7花花niau-niau,chhun二kong3目睭。An2-ni花貓打扮，一來神明好認，thang ka7 in保庇，二來烏貓pih-pa3,用來嚇驚人，三來是惡面壯家己e5賊膽，四來是賊面hou7人認be7出來，所以叫作phah虎貓。又koh一項，cheng-piang3 e5時，頭鬃長長phah散ia7-ia7。若是phaiN2運月光腳碰--tioh8,be7 輸chhiang7-tioh8枉死城出來e5青liau5鬼，pong7-tioh8受難池e5好兄弟，kan-na驚toh8破膽，有chit-e5要緊e5機關，。所以陳鴨叫：「斗--a2,你也來phah虎貓！」
但是chit-e5中間，單單斗--a2 be7曉拍虎貓。He面chut8一chhok烏一chhok白，khah像(seng5)作戲仔 ，na2有像賊？Toh8是chit日tu2好斗--a2作16 tng2大人，頭一遍cheng-piang3,kap人學作賊，所以be7曉phah虎貓。陳鴨be7放心，ka7伊吩咐：「Khah停咱請入厝，你kap大家跟腳，m7-thang家己烏白chong5。」koh講：「時到請soah,聽人kong3鑼，馬上相辭，m7-thang chhian5遲。」原來這賊雖然phaiN2相(siuN3)惡膽，卻是siong7 kai3心虛禁忌，m7敢講「搶」這字，long2講作「請」，seng-li2 chiah會順序。
An2-ni吩咐soah,giah8頭看，半天一choa7南北e5銀河，be7 輸掛一大koaN7 鑽石phoah8 鍊。陳鴨hoah一聲「拜」，虎--a theN3一枝旗來，向天iat8三下，向地iat8 三下。大力khut一個腳馬，直直chhai7 ti7 土裡。He旗一面三角尖，破布hiah大塊，頂面畫一字大字「鴨」，掛旗篙tu2-tu2 5尺一人高。陳鴨跪落去拜，chit時siaN3 -siaN3北風透，he旗仔向東iaN7-iaN7飛。Hia e5賊股也跪落去，頭khap ti7土裡拜，an2-ni風才停去，旗也定(tiaN7)去。陳鴨hoah:「I-ioh!I-ioh!」賊股toe3伊hoah:「I-ioh!I-ioh!」，圍旗仔seh8。陳鴨手裡sa一干酒，灌一大嘴，虎--a也灌一嘴，過來羊--a也灌一嘴，tu2好seh8一個lian3-tng2,一人一大嘴。酒灌乾(ta)，齊聲hoah:「I-ioh!I-ioh!」排作soan-liu一股，向東toh8行，今暗來去cheng-piang3。這灌酒喝I-ioh,ma7是規矩。一來是壯賊膽，koh來是擋畏寒，所以be7-sai2 lim che7,一人一大嘴nia7-nia7。

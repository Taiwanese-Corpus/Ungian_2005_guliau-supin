漚汪koh過-去khah oa2 海hit-e5莊腳社仔有一個小租戶叫作林精，厝--裡有koa2錢。Chit日食飽siuN eng5,聽講漚汪有一個「siong7勇漢」，胸坎刺一隻雄力牛，心內不服，叫矮a2來漚汪放聲，ka7牛蹄講：「阮社仔有一隻牛脾氣phaiN2，tioh8牛風m7 tin2動。lin2漚汪若有人牽伊會行，toh8是牛主人。」牛蹄問：「這牛敢會tak人？」矮a2講：「PhaiN2牛siong7愛tak人。」「這牛幾支角？」「這牛khah惡ma7是二支角。」
7-1


牛蹄應：「若是an2-ne,我來去牽。」賴蔥聽了奇怪，be7放心，講：「我也來-去。」三人來到社仔，he矮a2一路kong3鑼一路hoah hiu:「看！來看！勇漢鬥惡牛！」kha-chhng後toe3一大堆houN3-hian5--e5 beh來看牽牛。
林精看矮a2後面toe3一個牛爺大漢，大步行--來，一個面烏niau pi3-pa3,na2鼎hiah大個，中央掠than2橫刺一choa7粗路e5青a2,an3 chit-peng5耳thang3到hit-peng5耳，心內toh8有三分驚--伊五分lun2--伊。緊叫人捧一碗公酒來止嘴ta。牛蹄gau5 lim酒，雙手碗公捧--leh,頭hiaN3-hiaN3，khuh-luh khuh-luh toh8灌，作一khui3 lim kah ta-ta。林精歡喜，hoah:「真勇漢！」問矮a2:「牛ti7 to2位？」矮a2應：「Ti7大路頭釘腳。」大家toe3伊過橋來到大路頭，雙peng5田--裡he 黍a2 tu2-chiah割收，日頭赤iaN7-iaN7，路中央一隻大隻赤牛，比人khah koan5。He牛頭na2廟--裡e5大鼓，一peng5一支角，尖尖khiau-khiau beh三尺長。phaiN7一隻牛車，khia7 ti7路中央釘定m7 tin2動，kan-na hit支牛尾溜溜sut。牛蹄行oa2-去，斟酌ka7看，taN苦--a,二粒牛lan7核na2 soaiN7-a2 hiah大粒，toh8是牛kang2無閹，莫怪惡牛tioh8牛風m7 tin2 動。伸手來牽牛索，leng7 --leh hoah:「佛！佛！」toh8是he牛e5名。He牛頭giah8 koan5,mou5--一下一聲，牛目ka7相，kan-na四腳m7 tin2動。牛蹄雙手大力tioh ，he牛頷頸(am7-kun2)giu2 長長，牛鼻會痛，牛頭大力haiN3--一下，牛索soah phiak8--一下chhoah斷-去。牛蹄倒siang3-hiaN3，poah8  ti7路邊田溝--裡。Peh--起來，hoah:「死精牲！」chong5--來 sak牛。He牛koan5 koh大，na2一phiaN2石壁，sak也死be7 tin2動。牛蹄sut牛，牛受氣，雄雄頭aN3--落去 koh gia5--起--來 ，tu2好尖尖khiau-khiau e5牛角tak tioh8 kha-chhng,掛人haiN3 --起來，siak an3田溝a2去。賴蔥叫一聲：「TaN死--a!」趕緊chong5-去，扶起來看，僥倖kha-chhng tak一空，褲也破去，佳哉人無phah phaiN2損。Hia e5看鬧熱e5 long2起愛笑，一人一支長手比：「漚汪siong7勇漢！漚汪siong7勇漢！」(待續) 

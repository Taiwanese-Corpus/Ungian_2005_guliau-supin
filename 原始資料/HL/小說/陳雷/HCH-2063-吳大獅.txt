He社仔姓林e5 long2叫叫來厝裡，林精講：「漚汪姓王e5明明看咱古意，連咱公a2媽也欺負。」Hit-e5林西風kap林精仝叔伯，講：「舊年修理了無夠khui3,chit-ma2又koh來chhoe7死！」Toh8是社仔姓林e5 kap漚汪姓王e5 be7合，有結甕（ang3)底e5冤仇。因為咱社仔kap漚汪中央有一條溪a2叫作三分溝ui3 hia過，北peng5姓林e5田地，南peng5是姓王e5 e5。為tioh8爭chit條溝a2水tiaN7-tiaN7分be7平，不時冤家。舊年欠水，冤了siong7厲害，kui陣giah8家司相phah,kong3死一個王拔。M7-ku2姓林e5人khah che7有勢，無伊e5 ta-oa5,long2 khioh恨ti7心肝內。
	Chit時一堆人hi-hi ha3 -ha3 ，有人講：「來去ka7告。」有人講：「phah hou7死。」一人一句。林精講：「來去問二叔公。」Chit-e5二叔公林水螺toh8是林西風e5公a,已經70外a,目睭青暝一半，算是咱社仔內姓林e5 siong7大輩，所以來請教伊。林水螺摸he kong3破e5神主牌，手尾a2 phih8-phih8-chhoah,hoah:「媽祖婆a,chit-e5冤仇若無報，姓林e5 kiaN2孫beh thai3會超身出頭天？！」
	一陣10 goa7個cha-poue5,有e5 giah8柴刀，有e5 sa棍a2,也有aiN7鋤頭，hi-hi he3-he3 e e向南來到三分溝。Tu2好對面一陣人7、8個，ma7是giah8刀sa棍aiN7鋤頭，khia7 ti7 hia teh等in。He二陣人一陣khia7一peng5,無人敢過溝。林西風戴一頂笠a2,giah8一支扁擔，khia7 ti7頭前罵：「姓王e5,lin2娘leh!To2一個無lan7-核e5免bih,作你過來！」Chit-peng5有人hoah:「姓林e5 lin2娘leh!靠lin2人che7,作你來！lin2父chit支柴刀phut hou7你死無看！」柴刀giah8 leh比，扁擔khok8-khok8 武，hoah來hoah去，嚷一晡猶無人動手。chit-e5矮a2 kap林精khia7 ti7後面，靠勢人che7 ngeN7 beh phah。注死認tioh8對面hit-e5王烏毛，伸手大聲嚷：「伊lah!Toh8是伊lah ！」He烏毛m7認輸，走來頭前hoah:「我lah!lin2父ti7 chialah!你beh an2怎？我一支lan7鳥hou7你咬！」He姓林e5聽了烽火toh8,kui陣beh衝過來。Tu2好chit時，對面有人hiu一聲，na2雷公tan5, 
遠遠一個勇漢na2牛直直chong5來，hoah:「Hou7死！hou7死！」He勇漢一身六尺koan5,thng3-pak-theh,胸坎刺一隻大牛，面掛一個烏鼎，一手弄一支番刀khiau-khiau,一手舞一支棍a2直直，hoah:「Beh死e5 long2來！」跳an3溪裡去。He水pin-pin piang3-piang3,phun3 kah be7輸拚西北雨，雷公sih-nah,soah有聽tioh8聲無看tioh8影，m7知是熊a2是虎，是牛a2是狗。驚toh8半死，hoah一聲「害a!」long2隨人顧性命，peh起腳拚leh long7。Chhun一個林西風khia7 ti7 siong7頭前be7赴走。He牛蹄跳上岸，也無看，he棍 a2 hut hut sut,林西風雙腳khong7腳khiau3,siak ti7土腳peh be7起來。
	Chit回漚汪姓王e5 phah贏，單單靠牛蹄一人。大家知影牛蹄厲害，叫番婆去講：「你來kap阮仝姓王，咱ma7 thang好作兄弟。」牛蹄重情義，改姓王，到伊39歲hit年寒熱a2死，hit中間beh chiaN5十年，凡是漚汪姓王e5 long2無人敢來欺負。 


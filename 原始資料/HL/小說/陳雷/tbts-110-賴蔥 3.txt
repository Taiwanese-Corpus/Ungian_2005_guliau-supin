賴蔥 (3)		陳雷
(I)
	這個雷朗等到半暝，猶無看龜加、阿拉腳轉--來，想講taN這二個去掠匪盜，敢會去hou7匪盜掠--去？Be7放心，走來問頭蓮。頭蓮去報隘長，來到寮a2，規間暗暝摸，輕聲叫無人應。Giah8燈ka7 chhio7，
土腳倒一khou人，四肢直直，叫一聲“隘長”，那叫會應！Ka7看，僥倖--a，to7是頭殼kham3一個酒甕。想講今暗隘長大醉，ka7酒甕mouh--起-來，soah ai-ioh-oe5，hit粒頭已經無--去-a！大驚一tio5，寮a2內chhoe7，to也chhoe7無一粒人頭。問雷朗：“你有看in koaN7啥出門去？”雷朗講：“龜加一手giah8刀，一手koaN7一個包a2重重，ui3山路去。”頭蓮hoah：“TaN苦--a！包是hit粒頭koaN7轉去顧厝…”雷朗講：“老a2 phaiN2，老a2死，頭殼顧厝！”頭蓮講：“隘長死，咱也無命。”Che是按怎講？To7是ti7隘a2，老a2攏m7信用蕃，驚in反，所以攏總相連保，一個出代誌，tak8個攏食罪，所以頭蓮講：“隘長死，咱也無命”。這時隘丁攏oa2--來，也巴枝講：“老a2 phaiN2，老a2該死！”一直beh chhoe7 hit粒頭。頭蓮講：“龜加koaN7轉去顧厝。”ka7大家講：“隘長死，ti7 chia咱攏無命。”雷朗、也巴枝講：“頭蓮行、阮kap頭蓮去。”Chhun--e5哈歪，加憂，麻母豬拉攏去phaiN7刀kap弓箭，先ka7寮a2放火燒，洪青蕃放ti7內面燒。六個隘丁透暝ui3山崙e5小路走，na2走na2 hoah：“鹿a2來，鹿a2去，鹿a2 chhoa7路to2位去？…”一路無停腳，走來到阿拉腳hia，寮a2已經空空無半人。Koh走去龜加hia，這時雲kap霧攏清--去-a，風ma7恬--a，遠遠chheng5-a2腳san2-san2 lo3-lo3 khia7一個人，月光下一個面白chhi3-chhi3。Chong5 oa2--去，無腳也無手，kan-na一粒頭pak8 koan5-koan5，面歪一旁，目睭金金teh看…。也巴枝oat8一個頭，向後面尖尖e5 koan5山大聲hiu：“u-u…u-u…u-u…”大家toe3伊叫，he u-u e5聲向遠遠烏色e5山內hit旁去。等一時a2，seh8一大lian3回聲倒轉--來，變作悶悶憂憂e5 khau3聲，si-si sng2-sng2…。大家恬恬無出聲，頭蓮講：“隘長，你taN chia顧厝，等阮轉--來ka7你槌腳。”
	趕緊大家叫叫作一伙，透暝起腳緊行。十六個人排一choa7行he山路。行有--一-站-a，來到hit tah am3-sam3 e5烏樹林，聽著chhi-chhi-chhu7-chhu7 e5水聲，to7是熟悉e5 u-u溪--lah。He溪水ti7 hia落kia7，chong5著khia7直e5山壁，水花chheng3--起-來，若一網活魚teh跳水。He查某人行了腳sian7，liau5落溪--裡洗清涼。六個隘丁khia7 ti7 koan5--起-lih e5溪岸看，這時天已經teh beh拍phu2-a2光，樹林內恬chiuh-chiuh無蟲叫，也無暗公鳥teh hu7。雷朗問：“To2位去？”頭蓮看he西旁e5天，tah一ian5厚（kau7）厚厚e5烏雲，kham3到土腳，he無停e5溪水親像苦心e5目屎直直流，m7甘離開…。東旁e5山崙已經看會著茶綠e5光影，ui3 hia koh peh--起-lih，天頂有bak薄thi-thi e5紅hoaN2，親像bih ti7後山e5日teh beh出--來。這時，規片野地e5滿山紅、百合kap金銀a2花趕透早時teh beh開，已經會醉e5清芳kap山hit旁e5微微a2風過--來，頭蓮giah8長長e5蕃刀，指hia講：“Ui3 chia去！”

（II）
	Toe3 he u-u溪行，漸漸離開koan5-koan5 ke7-ke7 e5山坡，來到平地。接落去大溪，koh行三日，來到ka-pa-soa。庄--裡e5人ka7 in遮ti7庄頭，叫段地來，to7是庄--裡e5社頭。段地叫：“阿拉腳，你kap朋友攏平安？”阿拉腳講：“阿叔，che代誌講--來比行--來e5路khah長。”
	Ka-pa-soa e5人留in落--來，搭一間竹a2厝hou7暖，koh一間hou7阿米枝。段地請尪姨來作向：“龜加家己一個，kap阿米枝牽手好--無？”尪姨問Ah-li-chu e5神靈，講：“大好。”龜加出草去二日，拍山豬來hou7阿米枝，to7搬來kap阿米枝toa3。結局Ka-pa-soa這個所在土地肥，有種芋、米kap se2-a2（黍），in to7 ti7 chia toa3--落-來。隔轉年，阿米枝生一個查甫嬰，出世頭毛長koh che7 ，號作Muh-kuh-gih-iang，to7是頭毛e5意思。段地替伊號一個名，叫作慶餘。Ui3 hit年起，龜加改漢姓黃，叫作黃蕃。阿拉腳改姓賴，叫作賴走，包心改名作賴蔥。自按呢，kap庄--裡e5人仝款，以前Sih-la-iah e5名攏無koh再用--a。
	賴走gau5走愛拍獵，攏chhoe7賴蔥出草拍山豬，教伊放弓箭。賴蔥有力，目睭lai7，弓箭比賴走khah真。賴走ka7人講：“賴蔥生成是一個查甫kiaN2。”
	Hit日去拍獵，草--裡雄雄sih8-sih8 suh8-suh8 e5聲，賴走一腳步踏--出-去，tu2-tu2 hou7蛇咬--著。未赴哀刀to7 phuh--落-去，he蛇斬作二koeh8，ka7看，一隻牛角花三尺長，ah8 thai3無頭？！To7是he蛇咬了大力，蛇頭猶咬ti7腳m7放。賴走哀一聲，又koh phuh一刀，腳指頭a2攏斬斬--去，血貢貢流。趕緊he腳紮（chat）a2 thiah來pak8腳te5。賴蔥ka7老pe7 aiN7 leh走，作一khun3走轉來到厝。He蛇毒厲害，已經行氣，hit枝腳反烏腫歪歪，人艱苦khui3喘be7 li7，嘴角一直phu7波，話講be7出--來，kna-na指hit te3壁，be7赴等暖--a轉來見面to7去--a。Tu2好才40出頭。
	暖--a ui3壁頂theh8 hit個草袋a2落--來，內面二te3 pang-a2，索a2 pak8--leh。賴蔥問：“Che是啥？”暖--a thau2開看，內面一張紙、than2橫一choa7一choa7，烏烏密密e5字。賴蔥也m7 bat看過字，用指頭a2尾摸，平平摸be7出來是啥物。暖--a講：“Che to7是字。”“字是啥？”“咱講e5話寫--落-來to7是字。”賴蔥問：“Che字teh講啥話？”暖--a搖頭：“Che恁祖--a留--落-來-e5，伊才知影。”
	賴蔥去問叔公，段地讀hit張紙，倒旁hit koeh8是橫橫一choa7一choa7 ，烏烏密密e5字，正旁hit koeh8直直一choa7一choa7 ，to7是漢字。段地講：“Che地契--lah。”“地契是啥物？”“ 咱古早地hou7人e5時講e5話。”“地hou7人e5時講啥話？”段地想想--leh，一晡久才講：“Che阮阿公、阿媽以前e5人才知影。”
	Koh等十外工，hit個賣雜細e5來，賴蔥theh8地契去問--伊：“Che字teh講啥？”這個陳食來ka-pa-soa賣雜細已經十外冬--a，搖頭講：“我m7 bat字。”賴蔥問：“啥人bat字？”“阮hia kan-na教義學e5先生bat字。”賴蔥講：“你chhoa7我來去見先生。”
	一路ka7伊鬥sak車，kap陳食來到北頭洋，已經暗--a。經過廟口，一堆人teh看鬧熱。一個少年家thng3-pak-theh，雙手mouh一粒半人koan5 e5石墩，‘hat’一--下一聲，大力khian--出-去。He石墩飛出去七、八尺hng7，siak ti7土腳，tng3一個窟半尺深。眾人hoah：“勇漢！勇漢！”koh來一個大漢，差不多六尺koan5，ma7是thng3-pak-theh，頭鬃pak一條烏巾，胸前刺一隻水牛，石墩mouh--leh，雙腳khuh腳馬，koah一聲：“去”，成實he石墩haiN3出去一丈外，siang3 ti7土腳，tng3一窟成尺深。眾人歡喜，hoah：“大勇漢！大勇漢！”賴蔥問：“這個啥人？”陳食應：“漚汪上勇漢洪牛蹄！”賴蔥講：“你chia小等。”chong5--leh跳--出-去。學勇漢雙腳khut--落，雙手mouh石墩，那mouh會贏？眾人hi-hi ha7-ha7笑。賴蔥雙手來gia5，‘hat’一--下一聲，soah石墩theN3 koan5--起-來，眾人面前seh8一lian3，hoah一聲“去”，he石墩若poah8桶siang3--出-去，對對cheng著hng7-hng7一欉龍眼樹，phi-phi- phiak8-phiak8，li-li lak8-lak8，規欉樹a2倒倒--落-去。Chong5 oa2去看，he樹頭腳桶hiah粗，chih8作二koeh8，半粒石墩tai5 ti7土--裡，那sak會tin2動。一ka7量，tu2-tu2好二丈hng7，眾人hoah：“上勇漢！上勇漢！”
當teh鬧熱，有人問：“雞母oe5，這個是to2位來--e5？”賴蔥oat8頭beh行，雄雄一枝大thiau7遮ti7面前，擋伊e5路，m7 hou7伊行。Giah8頭一看，to7是一個六尺大漢，胸前一隻牛，一個面若鼎hoah大個，烏niau pih-pa3，雙旁二choa7刺青，按鼻頭到耳a2邊。He大漢雙手來sa賴蔥，一粒柚a2大e5拳頭母gim7--leh to7 cheng。 

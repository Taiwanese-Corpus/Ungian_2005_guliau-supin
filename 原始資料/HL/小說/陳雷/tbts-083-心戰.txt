心戰		陳雷
(I)
	Ti7 hit年，che算是一件稀罕困難e5病例。所以手術成功了後，電視、新聞報真che7，o-lo2伊是台灣上gau5 e5心臟外科專家，ma7是國際一流e5權威。
	這個病人to7是聽著洪教授e5名聲專工按印尼來e5。洪教授詳細檢查了，ka7伊講：「陳先生，你年歲chiah大ah，又koh經過三擺心臟病發作，這粒心已經phaiN2一半，無夠力來負擔你e5身体。所以你不時行路會喘，無行ma7喘。」老人問教授，有啥物辦法通好醫。教授講：「你這個狀況kan-na會lu2來lu2 bai2，be7 lu2來lu2好。除了換心以外，無啥物辦法。」老人講：「若是按呢，我無躇躊，你馬上ka7我換一粒。」教授搖頭：「陳先生，che m7是換豬心，隨時beh to7有。你ai3等候。有人死去，願意ka7伊e5心臟捐出來，才有通換。」老人問：「Ai3等外久？」教授講：「無定著。Chit-ma2社會上無人愛捐心，有時ai3等半年一年，ma7無一定to7有。」老人無歡喜講：「教授，我今年72歲ah，ti7印尼財產事業一大堆，我be7等得！你趕緊想辦法ka7我chhoe7一粒心，費用外che7完全m7免考慮，錢m7是問題。」教授無歡喜講：「陳先生，che m7是錢e5問題，是有心無心e5問題。我chit-ma2 ka7你登記ti7緊急候列e5名單，若有，馬上ka7你通知。」
	一月後，陳先生koh來看洪教授。教授檢查了講：「狀況有khah bai2去。M7-ku2心臟猶未有。」老人講：「無要緊，我家己有帶來。」教授奇怪問：「你有帶啥來？」老人叫伊e5後生入來。He後生穿西裝、梳金頭，tu一張名片hou7教授，講：「我是陳水森。我專工按印尼替阮老父帶一粒心來。」教授無瞭解伊e5意思，問：「你怎樣帶心來？」He後生chhoa7一個查甫gin2-a入來。看起來17、8歲，烏烏細漢細漢，目睭gong7神gong7神。後生ka7伊講印尼話，伊to7行oa2來，嘴內iN iN u7 u7，be7輸5歲gin2-a teh講話。後生ka7教授講：「伊雖然頭殼gong7 gong7，m7-ku2腳手好勢，身體勇健，我tak8日攏用滋養品飼伊，心臟一定是勇e5。」教授驚一tio5，指hit個gin2-a：「Che…che… 」一直搖頭。後生講：「教授，你m7免煩惱。伊是番a，生作gong7 gong7，父母m7 ti2。我3萬盾ka7買來。」按lak袋a jim5一張紙出來，theh8 hou7教授，講：「証件攏ti7 chia。」教授ka7看，紙頂面有漢字寫：「同意書。我kiaN2阿母沙.豬拉東賣hou7陳水森。現金3萬盾全數付清。木巴.豬拉東，年月日。」後生ka7 gin2-a手骨掠leh，講：「Che是賣斷e5，chit-ma2這項代誌完全由我決定，你一切m7免掛慮。隨時beh換攏會使得。」
	這時洪教授才完全明白伊e5意思，to7是in買這個gin2-a beh來換心。想be7到世間會有這款e5代誌！著驚koh受氣，目睭皮tiuh-tiuh-chhoah，khia7起來，對二人e5面喝：「Che換心是天賜e5，m7是錢買e5!恁等候，有隨時ka7恁通知。」
	也是tu2 a好koh佳a哉。三日後發生一chan5車禍，有人hou7車tong7死，心臟捐出來。洪教授接著通知，馬上安排，ka7陳先生緊急手術。開刀ka7伊e5胸坎破開，pin2-a骨剪斷，ka7 hit粒phaiN2去e5心ka掉，thiN7一粒新e5勇e5 hou7伊。He換好e5心臟，一粒圓圓若豬心hiah大粒，又koh phih-phok8 phih-phok8 ti7老人e5胸坎窟(khut)內面活活跳。實在醫術高明，一禮拜後，陳先生to7會家己起床，peh起來行，be7喘be7 sian7，be7輸作一下少年幾偌十歲。成實e5，成實是換一粒心e5奇蹟，khioh一條性命，作一個新人仝款。

(II)
	3個月後，又koh有一個老人來chhoe7教授。問起來才知影是陳水森e5朋友，專工按印尼來。教授問伊陳老先生e5近況，伊講手術了後，一切順是，狀況真好，事業拍拚，be7輸少年人e5 khui3力。To7是陳先生特別介紹伊來。
	教授一看，這個老人嘴唇烏綠，坐ti7輪椅喘。詳細檢查了後講：「你e5心臟真是衰弱無力。」老人問：「有啥物辦法好醫？」教授講：「這個心已經phaiN2去ah，ai3換心。」老人問：「Kap陳老先生仝款？」教授tim3頭。老人講：「若是按呢，m7免躊躇，你馬上ka7我換一粒。」教授搖頭：「Chit-ma2無心，你ai3等候。有人死，心臟捐出來，才會thang換。我chit-ma2 ka7你khng3 tiam3緊急候列e5名單，若有，隨時ka7你通知…」老人講：「Che你完全m7免考慮。我是專工攏有準備好才來e5。」教授聽m7知伊e5意思，按怎攏有準備好？老人叫後生chhoa7一個gin2-a入來，17、8歲e5腳tau、烏烏細漢細漢、gong7-gong7 khia7 ti7 hia。教授才雄雄會記得，3個月前陳先生ma7是按印尼chhoa7一個這款e5 gin2-a beh來換心，chhoah一大tio5，喝講：「Che…che be7使得！Be7使得！換心是天賞賜e5，m7是錢買e5！」
	那知後生應伊講：「按怎be7使得？陳先生in會使得，按怎阮to7 be7使得？」教授講：「陳先生伊真佳哉，tu2好有人車禍tong7死，疼心救人，心臟捐出來…」後生面對面ka7教授一直看，親像ti7這個少年教授e5面頂beh chhoe7一個過去掩kham3 e5大祕密，看一晡才講：「你敢m7知影？」教授問：「M7知影啥？ 」你成實攏m7知影？」教授搖頭，後生才講：「Hit個車禍tong7死e5，疼心救人e5，心臟捐出來e5，hou7你出名e5，to7是伊按印尼買來e5番a！」
	教授坐toa3 hia若e2-kau2 e5，一個嘴開haN7- haN7，話soah講be7出來。一目看hit個老人坐ti7輪椅頂喘，面一直烏綠去，m7知beh如何處理。伊liau5-liau5-a khia7起來，一步一步行離開in三個人，頭殼gong7 chhia-chhia，be7輸槌a huh著，na2行na2念：「我m7知影…，我攏m7 知影…」行轉來辦公室，tng3 toa3 phong3椅裡，神神一直想，伊這半世人認真拍拚得來e5成就，伊對醫學救人百分之百e5信心，雄雄像大地動e5 koan5樓作一崩崩倒倒去…。因為to7是伊，親手ka7人thai5 e5 gin2-a心臟換hou7 hit個老人，伊to7是hit個偷theh8心e5幫手。而且敢m7 to7是，因為伊奇妙e5醫學技術，hou7 hit個心phaiN2去e5老人變作自私野蠻e5謀殺者？


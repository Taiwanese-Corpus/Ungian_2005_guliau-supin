Chit-e5茶--a2來到佳里興e5街頭，人heh-heh叫：「郭阿舍掠大賊，m7知死iah8活？！」趕緊一擔(taN3)賣雜細擔(taN)leh,seh8一個大lin-long,來到郭甲大厝。擔仔chhai7--leh,大聲toh8唱：「白粉紅膏抹幼面，sa-se茶油loah8頭金，短針長線th?N sui2衫，阿娘仔chit扮siong7-kai3新....」。一擔賣雜細chhai7 toa3大門口，一直唱，m7走。內面hit-e5第二細姨紅蓮siong7-kai3 ai3裝sui2打扮，聽tioh8門口人叫，ka7 Chong5--a2講：「你去ka7 koaN7一干茶油來。」Chong5--a2出門來，叫一聲：「茶--a2....」He茶--a2一看，奇怪--ah,Chong5--a2一個面白蒼蒼，二個目khou烏kaN3-kaN3 ，na2陰間e5遊魂，問：「Chong5--a2,ah8你無phah粉，thai2一個面白死殺？」Toh8是chit-e5 Chong5--a2,昨暗kap賊相碰頭，驚一下膽破去，神魂猶未tng2來。所以一個面白siak-siak,二個目khou烏kiak-kiak,一枝嘴be7輸屎糊tioh8,話soah亂tau3講be7好勢，應：「Ai-ioh,講死m7-thang!阮阿娘--a2 茶koaN7一干。」茶--a2聽了奇怪，m7是頭路，問伊：「Chong5--a2,ah8你今仔日面仔白死殺，腳手phih8-phih8-chhoah,講話be7 tau3-tah,是啥物大tai7-chi3?」Chong5--a2講：「昨暝m7知，驚一下你死，去chiah koh倒tng2來碰tioh8賊。」TaN苦lah,he話頭tau3話尾，七--a2 tau3八--a2,na2聽有？學伊講：「Ai-ioh,你昨暝驚一下死去，才koh倒tng2來碰tioh8賊？」Chong5--a2 tam3頭，hoah:「碰tioh8!碰tioh8!」茶--a2問：「ChiaN5實--e5?Ah8 he賊生作啥款？」Chong5--a2講：「賊5尺，鬼5尺。」心內hoah叫，taN害--lah,阮斗--a2  tu2-tu2人5尺。問：「人講he賊牛馬王，牛頭馬面？」Chong5--a2講：「有頭無面，m7成gin2-a2 phah虎貓。」TaN慘--lah,阮斗--a2 16 tng2大人，be7曉phah虎貓。Koh問：「人講he賊銅身鐵骨，m7驚刀，m7驚槌？」Chong5--a2應：「土腳扁擔phah kah死，頭殼柴刀斬斷去。」一枝手pi2家己e5頷頸一直tok。茶--a2 chhoah一tio5,hoah一聲「冤枉--ah!TaN beh按怎是？」Chong5--a2搖頭：「無打緊！Tan3 ti7大林 貓(ba5)仔飼。」茶--a2念一句阿彌陀佛。Chong5--a2 hoah:「阮阿娘--a2 茶一干油。」He茶--a2大門口phui3一嘴noa7,大力土腳cham3,一擔目屎忍leh,一擔賣雜細擔leh,hoah講：「無賣！無賣！」oat--leh toh8行。
Chong5--a2空手入去厝內，第二細姨紅蓮問：「Ah8你茶油koaN7 ti7 to2?」Chong5--a2應：「無賣！無賣！」土腳phui3一嘴noa7 ，大力toh8 cham3。紅蓮驚一tio5,受氣用khoe扇頭kong3伊e5頭殼心，罵：「Ah8你chiaN5實teh chhoe7死！」原來chit-e5紅蓮，以前是風塵界茶店e5 cha-bou2,世俗事bat真che7。凡是江湖人phui3嘴noa7 cham3 土腳，toh8是teh chiu3-choa7報冤仇e5意思。
Hit kui大片e5大林，生ti7佳里興外西peng5 hit頭e5坡崙，cheng7古早toh8是密密e5林投，四五個人高，內面bih牛角花e5毒蛇kap大隻貓，所以普通時無人到，kan-na賊siong7-ai3出入。He陳鴨kap茶--a2一頭chong5一頭hoah:「斗--a2,我來lah!」Na2有應聲！單單耳孔邊風suh-suh叫，hit頭貓仔teh哮(hau2)。陳鴨路熟，nng3-chng3來到一個peh崎e5坡崙，正peng5一個pong7孔，he嘴狹(eh8)狹，林投kham3--leh。陳鴨giah8刀chho3林投，ku落去，beh nng3入去pong7孔探看。雄雄sng3-sng3叫，一隻大貓衝出來，對對kap陳鴨相碰。He大貓ka7陳鴨lam2 leh,二個chiN作一伙，peng2一個身，siak ti7土腳。陳鴨一手掠貓，一手sa刀，目睭be7赴看，刀仔一直tuh8。TaN m7知tuh8幾下，he貓大哀，一下反liong3 ，siang3 ti7土腳，be7 tin be7動。陳鴨放手ka7看，二個目金金，腹肚邊一枝刀。趕緊beh poe2 hit枝刀，出力ka7 giu2,na2 giu2會贏？Toh8是tu2-chiah生狂拚死，連食奶e5力ma7用了去lah。土腳khioh一枝槌來kong3,na2 kong3 會tin動，he貓已經死lah。Oat頭去la7 hit-e5 pong7孔，槌仔chhng入去poe2,內面又koh sng3-sng3叫，二隻貓仔囝chong5出來beh咬人。一隻前一隻後，續手kong3 hou7死，chiah人nng3入去pong7空內，土腳摸，sa-tioh8一khou柴。拖出來看，夭壽，na2是柴！一枝人腳腿，皮kap肉ge3 beh了lah,chhun腳指頭仔猶ti7-teh。陳鴨mouh hit枝腳腿，chin5一晡，na2認會出來？茶--a2抱來斟酌看，頭一直tam3,未講目屎toh8先流出來。
二人抱hit 枝腳腿tng2來，溪仔底清水洗清氣，燒香ka7拜。用一塊草蓆捲好勢，mouh去烏溝尾野地埋，toh8是散鄉人e5墓埔，四界一大圍e5白茅kap菅芒。結果ma7是低(ke7)低一堆舊土，圓圓一個墓龜。Koh chhoe7一粒人頭大e5石頭，chhai7 tiam3中央作記認，chia toh8是孤囝陳斗e5所在lah。二人看看leh,khia7 chhai7-chhai7 m7甘離開。Hit時天to也已經近tioh8黃昏，日頭斜西照來，烏溝尾e5野地kui片赤紅，he搖hian2 e5白茅kap菅芒親像火teh燒。陳鴨心內火teh燒，水teh chhiang5,火是怨是恨，水是悲是哀。Phui3一pu5 noa7,用赤腳tiam3土腳cham3,講：「阿姊，咱來去。Chit-e5冤仇若是無報，我m7是佳里興陳鴨！」
Chit-chun7賊股後來ti7佳里興堡hit角勢猶有作真che7事，也m7是一時講會了e5。Kan-na kap郭甲有牽連e5部分，才koh khioh 起來講。  (待續)

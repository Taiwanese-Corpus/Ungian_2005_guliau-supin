					 四
						(1)
阿餘出世e5時，頭鬃長koh am7,in老母ka7伊號名毛龜義央(Muh-kuh-gi-iang)，toh8是「頭毛」e5意思。Hit年龜加改姓黃，名作薯。In叔公段地也ka7毛龜號一個漢名，叫作慶餘。總是ti7 加根砂庄內，人叫伊阿餘毛龜，二個名lam7作伙叫。
阿餘毛龜10 goa7歲a2 kap老父去作seng-li2,toe3伊去佳里興街koah鹽koah糖，aiN7 tng2來加根砂賣。加根砂人san3無錢，he糖、鹽定定用賒(sia)e5。黃薯m7-bat字，be7曉記賬(siau3)。阿餘毛龜記ti5好，long2會記得啥人tiang5時賒goa7 che7,an2-ne kap老父 tau3顧seng-li2。
Hit日kap老父去佳里興koah貨，hit間雙發利大店tu2好kap大興利chhoah8對面，雖然無大興利大間，m7-ku2也是koah店，ti7佳里興chit角勢，糖鹽toh8是單單伊一間，算是獨佔e5 seng-li2,than3錢na2 than3水。Hit-e5頭家吳朋chiah3 30出頭，生作小koh hiouN，一粒na2 kan-lok8。Koh有chhoa7二個bou2,大bou2叫作深愛，顧賣糖e5 hit-peng5。細姨叫作常滿，顧賣鹽e5 hit-peng5。二個long2 kau7嘴koh khiang3腳，所以店內不時鬧熱seng-li2好。Chit日黃薯入來店裡，chit-peng5大bou2叫：「咱阿兄，chiah久無來買糖甜！」黃薯滾笑應：「大姊，你糖有人hiam5無甜。」「Ai-ioh,啥人大金嘴烏白講，若是阮糖無甜，hou7你koah免錢。」身軀搖搖haiN3-haiN3，笑微微me一me糖hou7阿餘毛龜：「阿弟，tam一下，這糖比蜜khah甜。」一句來一句去，to2一個人客走會去？！He細姨看大bou2 hit-peng5鬧熱，也toh8大聲叫：「咱阿兄，若是糖無甜，猶是買鹽khah有利。」黃薯看he細姨，chiah 20 thong2頭，穿一身黃花紅底e5大綢，phah sui2面水粉e5胭脂，抹頭毛烏金e5茶油，一對金耳鉤tin-tin tang-tang,na2有khah輸八月e5紅桃teh熟欉？ Oa2來講：「阿妹a2,你e5鹽，有人hiam5死鹹。」細姨假受氣：「咱阿兄，又koh啥人海斗嘴！我ka7你講，鹽mthang7嫌，是買鹽e5死鹹。」Ma7是一句來一句去。TaN黃薯chiah-e5話屎講soah,糖也買鹽也買，khng3 tiam3竹籠 (lang2)內面，kap阿餘毛龜一人一籠，aiN7 leh toh8出來。He大bou2細姨店口hoah:「咱阿兄，路裡細ji7行。」是按怎koah店出貨tioh8 an2-ne hoah?這也有其中e5緣故。Toh8是加根砂到佳里興雖然m7是遠路，m7-ku2中間tioh8行過一tah烏竹林。這烏竹kap普thang竹無仝，大欉了皮變烏去，be7輸紅甘蔗hiah粗，上gau5 bih蛇，tioh8-ai3細ji7行，所以普thang時無啥人ai3 ui3 hia過。(待續) 



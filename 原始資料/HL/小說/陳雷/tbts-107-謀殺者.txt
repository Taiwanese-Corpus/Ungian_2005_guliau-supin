謀殺者          陳雷

	Hit個gin2-a2 hou7人按圳溝救--起-來hit日，in老母ka7伊lam2--leh meh-meh-khau3 m7放，be7輸真知影，若放--去to7會koh無--去。按呢mouh一暝，隔轉早chong5去仙公廟燒金，ka7神明chiu3-choa7下願，ui3這日起tak8日敬神拜佛食長齋。In老pe7 chhoan5一副豬心豬肝，一隻蕃面鴨角，koh一擔官田e5菱角去金印--a in tau，ka7伊拜ka7伊謝。“這個國生--a我生--e5，m7-ku2是你才有--e5 。”這句話講四、五遍，招伊結拜換帖作兄弟。
	Hit日sit頭作soah按hia過，tu2-tu2聽著溝a2底人teh hoah救命，無顧看to7跳--落-去，順he水勢一手ka7伊chang--起-來，抱起來溝a2頂。Ka7看，僥倖--a，to7是磅嬸--a in後生。這個國生--a灌一肚水，直直吐，佳哉猶有khui3，險險to7無死！抱轉去in厝，磅嬸--a看he kiaN2一身軀死人色，be7 輸死豬a2 thai5好倒ti7 hia，叫是已經去--a，mouh--leh大聲khau3 ：“我kiaN2 oe5！我e5心肝a2 kiaN2 oe5！…”        
	這個國生--a kap春--a仝歲，二個不時結作伙，相好若兄弟。金印--a in查某人量--a，hit日看國生--a hou7人抱--轉-來，目睭仁吊吊，規身軀死人色，be7輸陰間轉--來e5水鬼，心內to7無歡喜，迷信koh kau7 khian3-sng2，七念八念：“這個gin2-a2有帶（tai3）命底--lah！”金印--a罵伊：“查某人這枝嘴！你無看人gin2-a2乖乖，冊攏讀第一名。咱春--a敢toe3伊會著？”
	 M7-ku2人講日--時想鬼，暗時作夢。這個金印--a前--a罕得作夢，hit日soah作一個bai2夢。夢見in春--a坐ti7灶腳teh thou2大khui3，煩惱kah一個面jiau5-jiau5，目睭皮koaN7水。三、四十歲--a，看--起-來比伊khah老。 Tu2想beh問，to7精神--a。連續二日仝hit個夢。Hiang3時人khah khiam7，m7甘去問拆（thiah）夢--e5，孤孤悶悶khng3 ti7心頭。
	隔幾工又koh夢著春--a，ma7是憂頭結面，beh khau3 beh khau3，問伊啥代，應講：“pong7-pong7 tauh8-tauh8 beh to2 sa chiah che7錢？”金印--a問：“外che7 錢？”春--a應：“五百萬--lah！”“Chiah che7錢beh創啥？”“國生--a teh討！”驚一tio5，be7 赴問to7 koh精神--a。天已經光iaN7-iaN7，國生--a phaiN7一個冊包ti7門口teh等。春--a伸手ka7老pe7討si2-siu3-a2錢，金印--a想起tu2-chiah夢--裡e5代誌，順嘴罵：“討chiah che7錢beh創啥？”春--a應：“Ham國生--a去買冰枝。”金印--a看he國生--a，衫褲穿kah清氣清氣，手--裡一本冊teh讀，心內講：“夢bong2夢，m7通烏白想！”
	嘴按呢講，心koh放be7落--去，隔二日又koh作夢，問in春--a：“國生--a討錢beh創啥？”春--a應：“國生--a poah8大kiau2輸人錢。”“我to知知，細漢乖乖gau5讀冊，大漢khioh-kak8作phaiN2 kiaN2。看會出--來-lah！看會出--來-lah！”罵：“Mai3 chhap--伊！這款phaiN2 kiaN2 mai3 hiu3-lan7--伊！伊輸kiau2 kap咱無代。”春--a搖頭：“阿爸你m7知。國生--a chit-ma2大尾--a。”“按怎大尾？”“咱chia兄弟攏伊teh hoah起hoah落。若無錢--去，放tiau7 beh掠銀印--a tu2數。”“銀印--a？”“阿爸，我kan-na這個kiaN2，你kan-na這個孫！”soah醒--起-來，國生--a來ti7門口，狗teh吠。春生--a伸手討冰枝錢，金印--a手ka7掠--leh，罵：“Mai3 chhap--伊，這款phaiN2-kiaN2 mai3 hiu3-lan7--伊！”      
 	過--來規禮拜心悶悶。暗時倒--leh，目睭金金m7敢睏，驚去夢著春--a。眠床頭翻來peng2去，in某問，才講he夢hou7伊聽。“我to知知--leh，這個gin2-a2有帶命底--leh-lah！”起來泡牛滂茶hou7伊lim ，lim--落to7會睏，夢著春--a teh khau3，“去--a-lah！去--a-lah ？”“啥人去--a？”“銀印--a hou7國生--a掠--去-a-lah。無錢to7 beh hou7死！”金印--a講：“救gin2-a2 khah要緊，錢先hou7--伊才講。”家己身軀邊e5錢kheng5-kheng5--leh，鬥鬥五百萬，布袋袋--leh to7去chhoe7國生--a。
	Che國生--a坐ti7路邊teh等--伊，四khou圍是koan5-koan5 ke7-ke7 e5草埔，邊--a一間細細e5有應公祠，li-li lau3-lau3，漆攏落無--去-a。這個國生--a看--起-來原在十三、四歲，kan-na hit個面e5 hiah8 -a2 kap鼻頭一大jiah lu3破--去。金印--a罵：“國生--a，你好膽死！掠阮銀印--a beh創啥！”國生--a講：“阿伯，pok--一-枝。”tu一枝薰hou7伊。金印--a罵：“你這個豬狗精牲，無情無義！若m7是恁pe7 ka7你救，你猶有今a2日這條命！”He薰大下suh一嘴，頭殼hin5 seh8 lin-long。“哈！哈！to7是這條命你救--e5，chit-ma2攏你e5！好bai2你擔當！”poe2一枝短刀出--來，大大力ui3土--裡tuh8--落-去。He刀直直插ti7土--裡，深深深chhun一枝柄，ka7看，he土soah流血出--來。雄雄國生--a身軀soah無--去，chhun一粒頭浮--leh沉--leh，親像ti7水--裡teh beh淹--去-a…“救命--lah！…救命--lah ！…”。著驚hoah：“錢攏ti7 chia！”布袋piaN--leh，錢chhia-chhia出--來。Ka7看，規土腳一thah8一thah8死人用e5金紙，那是錢！Chhoah一tio5醒醒--起-來。
	一身軀chhin3汗，腳尾手尾冷ki-ki，嘴內猶有臭薰味，taN m7知是醒猶未？Ka7看，外面風透，窗a2門si-si soaiN2-soaiN2，猶是半暝暗眠摸niau。坐起來喘大khui3，想講taN怪--a，若m7是人死，那有hiah che7金紙錢？Lu2想lu2無自在，耳空內ki-ki叫，有聽著國生--a尖尖e5聲teh hiu：“這條命攏你e5，好bai2你擔當…”
	目睭金金m7敢koh睏，等到天光狗吠，國生--a來ti7門口，phaiN7一個冊包，theh8一本冊teh看，金印--a念：“這個gin2-a2有帶命底--leh-lah！”Ti7 hia to7下一個決心。
	Hit一工國生--a又koh按圳溝hia過，金印--a ka7叫：“國生--a，你家己一個beh to2去？”國生--a應：“我teh liam田嬰。”金印--a ka7 iat8手：“來，你來kap我掠水雞。”國生--a kap伊peh起溝頂，hit時西北雨tu2 soah，圳溝e5水kong3-kong3流。國生--a驚水，講：“阮阿母吩咐，溝a2水大，m7通oa2--去。”金印--a講：“阿伯ti7 chia ka7你顧，無要緊。”Khia7 ti7 koan5-koan5 e5溝a2頂，四圍一大片e5稻a2青青綠綠，已經齊齊一尺koan5。這時日頭tu2 tu2落--去，田--裡攏無人，kan-na幾隻大隻白鴒鷥hou7五彩e5天照kah紅hoaN2紅hoaN2，ti7 hia行來行去。雄雄出一下大力，ka7 chhia落--去。國生--a be7曉siu5水，身軀沉--落-去，chhun hit粒頭tu7 ti7 水--裡浮--leh浮--leh，koh liong3二下，be7赴哀to7無--去-a。
	伊khia7 toa3溝a2頂等，久久無koh浮--起-來，才大聲hoah：“救人--ouh！救人--ouh！”掛衫掛褲跳--落-去，ti7溝a2底sa著國生--a e5腳，hou5--起-來khng3 ti7溝a2頂，ka7看，已經早to7死--去-a。Hit個十三、四歲e5 gin2-a2面，hiah8-a2 kap鼻頭一大jiah lu3破--去，kap夢--裡-e5仝款仝款。抱轉去in厝，磅嬸--a看he kiaN2一身軀死人色，目睭金金，嘴a2開開，水也無吐，知影已經去--a，lam2--leh大聲khau3：“我kiaN2 oe5！我e5心肝a2 kiaN2 oe5！…”
	法醫來驗屍，鑑定是淹水死--e5。出山hit日，金印--a燒足che7金紙錢hou7國生--a，ka7 in pe7母講：“我若早一步to7好--lah！”He老pe7講：“這個gin2-a2該去--e5，第一擺救有著，第二擺也tioh8去。”而且庄--裡相命--e5阿有--a講，陳國生有帶命底，in老母食長齋也無彩工。磅嬸--a khau3 kah有目睭無目屎，怨家己長齋食無清，hit日偷tam一te3麻油炒豬肝。 

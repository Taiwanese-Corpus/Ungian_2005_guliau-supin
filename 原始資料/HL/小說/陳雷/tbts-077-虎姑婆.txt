虎姑婆		陳雷
1
美國加州南部這個所在氣候熱，koh定定有地動，所以台灣人來chia toa3攏會慣勢。Los Angeles本地免講，ti7四圍附近親像Irvine這個所在，to7真che7台灣來e5移民ti7 hia作生理食頭路。
Ti7 hia大家攏知影陳太太Lily，因為台灣人中間，伊e5厝ti7好額人區，koh上蓋大間。陳太太in翁ti7台灣作特種布料e5製造，內銷兼外銷，不止成功有than3錢。幾年前來Irvine買一間大厝，hou7 in某kap二個kiaN2 toa3，家己台灣美國來來去去，一年幾擺，to7是咱所講e5太空人e5生活方式。
不而過陳太太一個人ti7美國顧kiaN2實在是真盡心。關於這點，kap伊toa3上近e5黃太太Rosa ti7代誌發生了後ma7是按呢講，實在m7是伊e5錯誤。Hit個大漢查某kiaN2 Jessie 12歲，tak8日去學校攏用車載，近近a ma7 m7甘hou7伊行。Hit個細漢查甫e5 Michael才5歲，猶未去學校，ma7是車出車入，chhoa7伊去學siu5水，學phiN-ia-nouh，學sng2電腦。Koh有一點，kap陳太太有熟悉e5人攏知影，伊真注重gin2 a e5語言教育。不時ka7人講：“咱gin2 a來ti7 chia，家己e5話m7 thang hou7 be7記得。”M7 ku2陳太太講e5「家己e5話」，事實m7是家己e5話，ti7厝內伊kap gin2 a攏講hit lo7中國話，罕得講英語，正經家己e5台灣話是cheng7 ti7台灣to7真少teh講ah。又koh tak8禮拜六攏一定ai3駛成點鐘e5車，chhoa7 gin2 a去中文學校學中文。
也to7是這個原因，陳太太Lily chhiaN3佣人hit時有ka7黃太太講：“成好運，chhoe7著這個韓太太會曉講國語，順續教阮Jessie kap  Michael。” 黃太太講：“Ah你ti7厝裡m7是攏家己有teh教？” 陳太太講：“無仝 lah，咱che thai2有算！人in講he才是正港e5國語。咱gin2 a hiN7空利，beh學tioh8學hit款標準e5。” 黃太太bat kap韓太太講過話，聽無啥有，上海腔足重e5。
韓太太Nancy kap陳太太Lily差無幾歲，tu2好足愛講話。伊ka7陳太太講，伊kap in翁攏是上海某大學畢業e5。in翁是電腦工程e5博士，日時上班，伊家己一個ti7厝裡無聊，所以出來chhoe7代誌bong2作。陳太太本人是台灣家職畢業e5，hou7伊講一下，家己soah phaiN2勢，薪水to7算khah koan5 ho7伊，khah粗重e5 ma7 phaiN2勢叫伊作。
有一項陳太太上放心e5，to7是韓太太看起來真疼gin2 a，特別是Michael上愛chhoe7伊chhit-tho5。伊ka7陳太太講，看著Michael to7想著伊ti7中國e5 kiaN2。僥倖真久以後才知影，韓太太講chiah che7話e5中間，to7是kan-na這句話上蓋實在。伊theh8相片hou7陳太太看，成實一個查甫gin2 a，kap Michael平che7歲，又koh生作足仝面，雄雄看分be7出來。陳太太想，伊按呢kap細kiaN2分開chiah hng7，m7知外苦心。莫怪看著Michael，to7 be7輸看著家己e5 kiaN2，心內十分同情伊。Hit年聖誕節，買衫、買鞋koh買gin2 a chhit-tho5 e5汽車、仝款e5 chhoan5二份、一份hou7 Michael、一份hou7韓太太寄轉去中國hou7 in後生。

2
舊曆過年了後hit暗、無想著台灣電話來，講陳先生車禍出事，著傷入院，等teh beh開刀。陳太太急kah規暝無睏，隔轉日韓太太來，聽著這個代誌，ma7 toe3伊急，講：“你緊轉去看恁翁。” 陳太太講：“Jessie ai3讀冊，Michael無人顧，beh按怎？” 韓太太安慰講：“作你去，免煩惱。Gin2 a kap厝我替你顧。” 陳太太想講韓太太gau5疼gin2 a，看起來人也實在實在，to7講：“按呢我轉去，看一下to7轉來。” 韓太太ka7伊講：“你一choa7路hiah hng7轉去，陳先生開刀ai3人照顧，上無ma7 toa3二禮拜，等到出院才轉來。” Koh講：“Chia e5代誌你放心，我ka7你顧。有啥事拍電話聯絡to7是。” 陳太太急beh去看翁，theh8二千khou先交hou7韓太太作厝內所費，一直ka7伊萬事拜託soeh多謝。韓太太一手theh8錢，一手ka7陳太太giu2 leh：“老實講，咱平平是中國人，鬥相工是應該e5。” 講kah有頭koh有尾，有影koh有跡，陳太太心內真hou7伊感動，講：“咱中國人上有人情味。” 吩咐Jessie kap Michael乖乖聽阿姨e5話，媽媽liam5-mih to7轉來。Hit日家己一個坐飛機轉去台灣。
過來韓太太規日來ti7陳太太hia，替伊顧gin2 a看厝。陳太太tak8日拍電話轉來，gin2 a歡喜ka7叫：“媽媽，阿姨煮e5成好食。” 陳太太koh ka7韓太太萬事拜託soeh多謝，講陳先生已經手術二擺，猶未好勢。韓太太ka7伊安慰：“作你放心，阮翁下班了ma7有專工來看。免急，陳先生好勢才轉來。”
那知拜一hit日，Jessie放學轉來，厝裡無半人。想講大概阿姨chhoa7小弟出去，liam5-mih to7會轉來。等到天beh暗，猶無看人。Pak肚iau，冰箱內面chhun半罐牛奶，thin5來lim。Choan7電視來看，he電視teh作Halloween e5鬼故事，像咱台灣e5虎姑婆會食gin2 a。Jessie愛看鬼a故，bih ti7房間內看，驚kah腳手尾冷ki ki。Liam5 mih外面天暗暝摸，大厝內面gin2 a家己一個，概成厝腳壁角攏有鬼，怪聲siN7-soaiN7叫，驚kah擋be7 tiau5，拍電話叫台灣e5媽媽。陳太太雄雄接著電話，聽Jessie teh khau3，驚一tio5，kan-na知影是阿姨kap小弟無轉來，無頭也無尾，趕緊拍電話hou7黃太太，拜託伊專工去看mai7。黃太太kap黃先生透暝駛車chong5去，可憐一個gin2 a kham3 ti7被kou2內面，驚kah嘴唇烏綠be7講話。
黃太太ka7 Jessie chhoa7轉去厝裡，隔轉日koh來陳太太hia巡，ma7是看無人。Lu2想lu2 m7 tioh8，去警察局報案。警察講，無夠36點鐘，猶be7使報失蹤。結果koh等一日，去ka7 in登記在案，大人gin2 a二人。失蹤e5大人kan-na知影叫作韓太太Nancy，講話上海腔，無電話號碼，也無地址。警察ka7黃太太吩咐，toa3厝裡等，若有人拍電話來，馬上ka7 in通知。
按呢koh等二日、無消息。陳太太台灣電話一直kha3，急kah chhoah頭鬃。尾a be7等得，ka7翁放ti7病院，家己一個又koh坐飛機轉來Irwin。一看，成實Michael無去ah，ka7 Jessie lam2 tiau5 leh，驚kah m7敢放開。因為伊ti7台灣時常有聽人講，gin2 a hou7人綁票，hou7人掠去thai5 e5代誌，無想著來美國也會有。警察安慰伊，講若是綁票beh愛錢，應該早to7有電話來ah。
黃先生tak8日駛車替伊四界問四界chhoe7，be7輸青盲e5 teh碰壁，碰無出路。TaN按呢當teh想無步，才發現厝內Jessie kap Michael e5護照攏無去，金a手只、phoah8 lian7 ma7 phang5去。Koh去報警，警察想be7曉，若是beh愛錢、金a、護照偷theh8去賣，是按怎連gin2 a也chhoa7去？
按呢二禮拜過去，二個月過去了…，無半tih消息… 。陳太太tak8日駛車四界去，ti7路裡、ti7 mall內面，遇著人to7問，theh8 Michael e5相片hou7人看。到尾a，連暗時也去厝邊隔壁ka7人long3門，問人有看著Michael無？附近e5人攏會瞭解同情伊，知影伊家己geng5心食罪。…若無伊ka7 Michael放leh，家己轉去台灣，…若無伊轉去hiah che7日，…若無…、若無…，Michael to7 be7無去lah。

3
二年後ti7  NewYork Bronx所在，有一個查某人chhoa7一個查甫gin2 a去小學一年級，報名作Michael Chen，kap這個查某人有熟悉e5人攏知影，伊e5翁叫作錢強，翁某攏ti7中國城餐館作工，kan-na這個gin2 a。但是攏無人知影，二年前伊按加州坐飛機e5時，身軀邊有一個五歲e5查甫gin2 a，叫作Michael。這個gin2 a乖乖toe3伊一路飛來到中國上海，落飛機了to7無人koh再看著伊。三日後，查某人坐飛機離開上海來美國，身邊原在有一個查甫gin2 a，kap Michael仝面平大漢，手裡掠一隻細隻汽車teh sng2。這個gin2 a m7 bat出過門，m7 bat坐飛機，一路問東問西。Beh過關以前，伊e5老母一直ka7吩咐：“會記得，你e5名叫作Michael。”
結果Michael Chen hou7人騙去中國，放sak ti7 hia，後來怎樣咱m7知影。是m7是ti7中國hou7人賣去作kiaN2？是m7是hou7人賣去作路裡e5乞食，像咱ti7 香港e5街a看會著斷腳斷手e5 gin2 a teh分錢？抑是早to7 hou7人滅口消跡去？Che一直攏無人調查出來。總是ti7南加州Irwin kap Los Angeles附近，he天氣熱koh定定有地動e5所在，陳 太太Lily不時theh8伊e5相片問過路人，敢有看著Michael？二冬、三冬、幾偌冬ah，猶koh日日按呢teh chhoe7無伊。

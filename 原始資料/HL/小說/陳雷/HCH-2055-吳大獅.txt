賴蔥搬去漚汪，kap牛蹄ka7人作sit作工。漚汪chia toh8是以前漚汪社e5所在，oa2 hit條漚汪溪，一四界水che7土肥，稻a2、芋a2、甘蔗、se2-a2 tak8項有。Cheng7望安招耕蕃契e5時代以後，土地漸漸hou7人侵佔，社--裡e5人有e5 soa2走，有e5 m7願走留--落來，long2改作姓黃、姓楊，也有姓洪，學he漢人lau2-a2 e5生活。總--是long2無依無活，kan-na臨時ka7人作苦sit作短工，真是艱苦。
當時ti7佳里、漚汪、北頭洋chit角勢有一個八卦會，toh8是以前天地會分--出來e5兄弟會。不過hit時林爽文大事，官廳thai5人chiah過了30外冬，大家猶會記在，無人愛講起天地會chit-e5代誌，所以號八卦會chit-e5名。Hin內面一個會頭叫作盟主，toh8是咱佳里佳福寺e5主持吳大獅。Chit-e5佳福寺當時佳里上大廟寺，香火興koh旺，名聲thang3去到篤加、三五甲、角帶圍、公kai3宅、蕃a2寮……。吳大獅厝--裡有幾分a2地，m7是富裕戶，不過三頓也免煩惱計較。平時利用佳福寺e5關係，交朋友招勇漢，七--a八--a、五四三--e5 tak8款人long2有。Hin內面也有一個知己，toh8是北頭洋教義學a2e李算本，學問siong7飽，請伊作八卦會e5香主兼軍師。TaN chit-e5八卦會e5兄弟，平時無事比武功練拳頭khian石墩，若是咱chia艱苦人有代誌hou7人欺負，he兄弟hoah一聲，招招幾十個toh8去討公道。He官廳、大租戶、小租戶知影八卦會人che7,koh有武功kap家司，long2幾na7分吞lun2,m7敢去惹--in,所以兄弟一年一年che7,ti7 chia漸漸toh8有一個勢頭起--來。(待續)


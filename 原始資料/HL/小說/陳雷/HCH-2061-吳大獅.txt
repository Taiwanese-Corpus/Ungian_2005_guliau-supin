     烏毛想，chit二個是啥物好sit頭，kap矮a2 tau3孔？tng2來報番婆。番婆問：「阿某去叫咱兄弟，thai3 kan-na你一個來？」烏毛講：「阿某kap小弟去社仔kap矮a2講好孔--e5。」chit-e5番婆taN hit-e5賊頭也m7是白作--e5,一聽toh8知影chin內面e5孔頭，定tioh8 chit-e5矮a2 chhap手ti7 hin,ka7烏毛講：「你kap我來-去。」
     二人來到社仔，一路無看tioh8阿某in兄弟，kan-na矮a2 ti7輝耀祠內面teh suh鴉片。番婆oa2-去好禮問：「矮a2兄，有看林阿某，豬--a in兄弟？」矮a2看番婆帶人來，phah算m7是好孔--e5,心內防伊三分，講：「這二個，宗親na2宗親，有食chiah有親。…TaN ma7 m7知goa7久無看見--a。」番婆心內罵：「你 好死！Kap lin2父講sng2--e5。Chit-e5賬（siau3)算你e5!」講：「這二個認真tioh8該死。」矮a2問：「Ai-ioh,m7通an2-ne講，是啥tai7-chi3?」「Hit一日，thai5牛koh放火燒厝。」矮a2心內hoah:「TaN苦--a,chiaN5實來beh算賬。」假無意講：「Thai3 hiah雄？」Na2講na2 peh--起來，薰吹theh8--leh toh8 beh行。烏毛ka7遮路，講：「有認tioh8一個矮a2賊。」矮a2狂，chhin3-chhai2應：「Ai-ioh,矮a2也teh作賊，ah8 m7 toh8是家己chhoe7死？！」koh加問伊一句：「goa7矮？」烏毛少年人火氣大，擋be7 tiau5,出手ka7 leng7 --leh,大力chhiu5 --來，he矮a2一粒頭tu2-tu2好到伊e5下hai5。「Kap你平平chiah矮？」hoah一聲，大力toh8 cheng:「你 m7知死！緊認，放你一條命！」矮a2 m7應，烏毛ka7伊拖來紅桌頭前，he桌頂齊齊chhai7一choa7神主牌，in社仔姓林--e5祖公祖媽，碗公碗媽，hau7-siah-a2飯le7 long2 ti7 hia。矮a2驚，hoah:「M7是我！」烏毛講：「來，你若無，來ka7 lin2公a2媽chiu3一個choa7。」He矮a2 na2 beh chiu3-choa7,跪leh叫：「M7是我！M7是我！」M7認toh8是m7認。烏毛hou7伊叫kah火攻心，一支神主牌a2 sa--來toh8 kong3,對對kong3 ti7頭殼心，ai-ioh-oe5,目睭烏暗hin5,天地lin7-long7 seh8。He神主牌雖然講是有神也有主，總--ma7-是柴作--e5,kong3 一下pit作二peng5。無夠開，koh sa一支來hmh,ma7是be7堪得一下koh再二下，pit作二koeh8--去。(待續) 


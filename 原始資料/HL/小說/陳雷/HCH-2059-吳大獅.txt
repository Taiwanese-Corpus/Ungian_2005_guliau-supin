Hit一暗矮a2 chhoa7三、四個羅漢腳裝作cheng-piang3賊，三更來到牛蹄hia,bi來牛椆偷牽牛。He牛脾氣bai2,半暝hou7人吵醒，na2牽會行？！矮a2 tioh8狂hoah:「佛！佛！kap我來-去，乖乖我ka7你so  lan7核。」大力giu2 he牛索，牛受氣，mou5--一下一聲，牛頭aN3--落，用牛角來tak。Hit-e5羅漢腳khia7 ti7邊--a,m7 bat牽過牛，掠狂tioh8青驚，soah一支斧頭giah8--起來kong3,對對mau tioh8牛頭心。He牛勇無倒，mou5一聲，又koh來tak,矮a2 hoah:「走！走！」He羅漢腳m7走，斧頭giah8起--來又koh hmh。對he牛頭心連續四、五下。He牛koh哀一聲，phiang7落去土腳。TaN hit暗tu2好賴蔥tng2去ti7 加根砂看老母，無ti7--leh。牛蹄kouN7-kouN7叫大好睏，kan-na老母醒眠，半暝聽tioh8牛hau2,叫牛蹄講：「牛佛m7好！」牛蹄醒，聽tioh8牛叫，chong5出來看。He cheng-piang3賊long2 peh起腳走。牛蹄jiok賊，月光腳影tioh8,he賊面long2 phah虎niau,be7認得啥人。Jiok來到牛椆，牛佛倒ti7土腳，頭殼心pit作二peng5,已經死--a。牛蹄大哀，牛 lam2 leh哭。雄雄厝寮hit peng5光iaN3-iaN3，紅hoaN3-hoaN3，燒hut-hut,phih-phiak-phiak,一片e5大火半天hiah koan5。趕緊chong5倒tng2--來，面頭前一phiaN5火壁，已經無看厝寮，叫：「Zana!Zana!」無看toh8 衝--入去。大火內面chia摸hia摸，sa tioh8一支腳，抱--leh toh8走，佳哉chong5有出--來。He老母khng3--leh,跪ti7土腳借大火看，目睭金金，嘴a2開開，頭鬃燒無去--a,面皮臭火ta燒一半，na2認會出--來？人已經去--a,kan-na胸前hit本馬太福音雙手an5-an5 mouh tiau5--leh,奇怪koh 無燒-去。
	賴蔥ui3 加根砂tng2--來，一看，he厝寮燒kah一堆烏烏tah-tah,叫無人應。Chong5去牛椆，土腳一隻牛，頭殼pit作二peng5,he牛蹄坐ti7牛身邊se7-se7念：「佛！佛！你叫我也無聽--e5!佛！佛！你叫hiah大聲，我ma7無聽--tioh8!」賴蔥hoah ：「牛蹄，啥物tai7-chi3?」牛蹄ka7牛頭mouh--leh,「In thai5佛，放火燒。」「Zana!Zana ti7 to2?！」牛蹄chiah khoaN5-khoaN5-a2 khia7起，向牛椆後面e5溝a2直直行，過-去一大區豬母乳，中央一欉老khok-khok khiau龜e5茄苳，正peng5一tah翻好e5新土，四khou圍排一choa7大粒細粒e5石頭。He土kap草long2 tam5,toh8是hit下晡tu2-chiah落過西北雨。賴蔥khia7 hia看，石頭頂khng3 一本冊，猶好好無phaiN2-去。掀開toh8是馬太福音11章17節：「Ni-taka-tang-tang-kame tmatei, ka assi-kamou ni-tmangi-tangi.」（阮為lin2 hau2,m7-ku2 lin2無悲傷流目屎。）koh讀：「Mau-ymd-a5 mou-qua jau-an ta ymoumi ka siba ka banounouh, ka pa-ouli-au mau-kamou. 」（來就近我，lin2工作勞苦e5人；我beh hou7 lin2安hioh。）伊toh8吟詩，唱「造化e5神，你ti7早時。」Ti7 hia祈禱了，冊拭ta,theh8 tng2來牛椆。阿月母巒本名Buran,1749年ti7漚汪社出世。到83歲過身，一世人m7 bat離開chit-e5所在，toh8是chit-ma2台南縣將軍鄉漚汪莊e5番仔厝hit tah。(待續) 


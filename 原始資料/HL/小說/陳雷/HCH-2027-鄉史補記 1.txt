台灣鄉土長篇小說連載

鄉史補記(1)
				/陳雷  Tan5 Lui5
話頭(一)
Ti7台南縣散鄉e5鹽分地帶，kap佳里興相隔壁，有一個小所在叫作學甲。以前以前，chia也是一個富裕e5鄉庄。TaN現在，若是去到hia tiuN-ti5看，ma7猶看會tioh8一koa2 hiang3時好額人e5物件。
有一時，學甲e7-sai2講是姓黃e5鄉里，凡是看會tioh8、踏會tioh8 e5 long2是in e5土地。人講用行e5,按透早到透暗to行be7出姓黃e5田園。Chit-ma2 ti7 hia猶有真che7姓黃e5家戶，大部分是學甲公e5後代。關於chit-e5學甲公，有一koa2奇巧e5傳說，老大人hit輩猶有人講會出來，khah少年e5 toh8無人知影lah。總是公路邊hit間黃氏宗親祠大厝內面，也有一koa2記錄e5文件，thang作參考。
Hit-e5 cheng-piang3賊hou7人斬頭e5時才24歲，照講在世無親無chiaN5，單身一個。頭斬了，衙門e5工a2 ka7伊拖出去無人所到e5野地，chhin3-chhai2土腳挖一窟，一堆土kham3-kham3 leh準是，無棺材，也無khia7牌a2。
TaN chit-e5 cheng-piang3賊雖然作人真雄，搶錢搶人，也bat thai5人，總是到尾來，toh8有一點後悔歸善e5心意。He顧監（kaN）e5看伊孤單一個，無人theh8物來巴結，無油水e5好處，long2無beh chhap伊。加減也ka7虐待，有時罵phaiN2嘴，有時拍皮肉，iau-so3也不管--伊。Hin內面，單單有一個少年新來e5叫作阿餘，m7 bat衙門e5風俗規矩，無計較伊，會ka7伊同情，theh8水hou7伊lim ，ma7 chhoe7物hou7伊食。
講也是真不幸，chit-e5 cheng-piang3賊beh hou7人斬頭e5前一暗，雄雄腹肚ka2-kun2起大痛。顧監e5講是天意teh責罰，ku3-chai7伊哀，無人beh chhap伊。Kan-na chit-e5阿餘不忍心，來看伊，偷偷theh8水hou7伊lim。Chit-e5賊ka7伊講：「我陳直來chia監牢一個月，be7輸地獄，受盡虐待，kan-na你一個掠我作人款待。TaN明a2載我toh8 beh去--a,siong7無你也hou7我知影你e5名。」顧監e5講：「我名作慶餘，人叫我阿餘。」He賊講：「我身軀頂空空無半項，盡有e5這條褲帶也已經toe3我半世人，請你theh8去，算是我答謝你。」褲帶thau2起來toh8 theh8 hou7伊。阿餘看伊誠意，phaiN2勢推辭，褲帶theh8來ha5 toa3家己e5褲頭，tu2好縛二lian3。隔tng2日中晝，阿餘koh來看he賊，人teh beh押出去thai5 。He賊oat8頭過來細聲ka7阿餘講：「chhun e5看會tioh8、摸會tioh8 e5 long2你e5!」阿餘看陳直一khou人，chhun e5看會tioh8、摸會tioh8 e5 toh8是一身軀e5破衫破褲，心內愛笑koh同情伊。Kam2是beh去以前，驚了破膽，講心虛e5話？細聲ka7勸：「無要緊，你taN安心去。到hia ka7神明chhe7 m7是。」He賊無koh應，toh8押出去斬頭。
阿餘tng2來厝，ka7 in bou2環--a講cheng-piang3賊e5代誌。褲帶thau2起來hou7環--a看。一條烏烏長長，雙頭拍二個結。環--a講：「我來洗清氣。」一條褲帶摸來摸去，摸tioh8有位teng7-teng7厚厚，m7知啥物。用鉸刀ka7線剪開，內面chiN一塊布條（liau5)a2 。抽出來燈火腳看，龜怪有一choa7烏墨字：「鵝頭墓a2埔，老榕一百步。人去身無去，向東大風度。」M7知啥物意思。環--a問：「這賊beh去chin3前，有ka7你講啥？」阿餘講：「那有，伊講chhun e5看會tioh8、摸會tioh8 e5 long2我e5。」環--a問：「Ah伊看會tioh8、摸會tioh8猶有啥？」阿餘講：「Thai3有，一身軀e5破衫破褲nia7。」環--a聽了龜怪，ka7阿餘講:「你先去看，he墓a2埔hia有啥物。」阿餘想，kam2是chit-e5 cheng-piang3賊teh chhong3-ti7我，he墓a2埔toh8是人去了鬼toa3 e5所在，那有啥thang好看！
隔幾工，家己一個bi去墓地，toh8是khah早人趕鵝e5所在，所以叫作鵝頭墓a2埔。ChiaN5實中央一欉am7-am7 e5大榕，有牛車輪hiah粗，lo3-lo3長e5榕鬚拖到土腳。阿餘khia7 ti7 榕頭，四khou lian3-tng2 ka7看，零零（lan5)散散（san)e5墓，chhun e5 toh8是草。目睭利（lai7)利koh ka7 瞻（chiam)，遠遠對東一間細細e5土地公祠。向東ka7行，tu2-tu2一百步來到一個圓圓e5墓龜，長草am7-am7,koh有一支牌，頂面簡單五字：「陳公直之墓」。大驚一tio5,明明chit-e5陳直死了hou7人choh ti7野地，na2會koh有一個墓ti7 chia?
Tng2去講hou7環--a聽，環--a問：「Ah he墓牌年月日寫tiang5時？」阿餘講：「Toh8是無。」環--a講：「我聽講he cheng-piang3賊khian3-sng2,平時phaiN2事作siuN che7,m7知tiang5 時beh hou7人掠去斬頭，恐驚身屍choh ti7野地，無人收埋(tai5)，所以先問神明，揀一個所在。TaN chit-ma2 beh拜託你ka7伊安埋。」ang-bou2兩人想一暝，咱作人一件好事，khah贏拜一世人e5佛。Toh8 kheng5一koa2錢，拜託衙門e5工a2偷偷去野地ka7陳直e5身屍kap斷頭khioh tng2來，用牛車載tng2來佳里興。(待續)

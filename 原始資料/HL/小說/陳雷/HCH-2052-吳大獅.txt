賴蔥去問叔公，段地讀he鹿皮，倒旁hit koeh8橫橫一choa7一choa7,烏烏密密e5字，正旁hit koeh8直直一choa7一choa7,toh8是漢字。段地講：「這地契--lah。」「地契是啥麼？」「咱古早地hou7人e5時講e5話。」「地hou7人e5時講啥話？」段地想想--leh,一晡久chiah講：「這阮阿公、阿媽以前e5人chiah知影。」
	Koh等十外工，hit-e5賣雜細e5來，賴蔥theh8地契去問--伊：「這字teh講啥？」chit-e5陳食來加根砂賣雜細已經十外冬，搖頭講：「我m7-bat字。」賴蔥問：「啥人bat字？」「阮hia kan-na教義學e5先生bat字。」賴蔥講：「你chhoa7我來去見先生。」
	一路ka7伊tau3 sak車，kap陳食來到北頭洋，已經暗--a。經過廟口，一堆人teh看鬧熱。一個少年家thng3-pak-theh,雙手mouh一粒半人koan5 e5石墩，“hat”--一下一聲，大力khian--出去。He石墩飛出去七、八尺遠，siak ti7土腳，tng3一個窟半尺深。眾人hoah:「勇漢！勇漢！」koh來一個大漢，差不多六尺koan5,ma7是thng3-pak-theh,頭鬃縛一條烏巾，胸前刺一隻水牛，石墩mouh--leh,雙腳khuh腳馬，koah一聲：「去」，成(chiaN5)實he石墩haiN3出去一丈外，siang3 ti7土腳，tng3一窟成尺深。眾人歡喜，hoah:「大勇漢！大勇漢！」賴蔥問：「chit-e5啥人？」陳食應：「漚汪上勇漢洪牛蹄！」賴蔥講：「你chia小等。」chong5--leh跳--出去。學勇漢雙腳khut--落，雙手mouh石墩，那mouh會贏？眾人hi-hi-ha7-ha7笑。賴蔥雙手來gia5,“hat”--一下一聲，soah石墩theN3 koan5--起來，眾人面前seh8一lian3,hoah一聲「去」，he石墩na2 poah8桶siang3--出去，對對cheng-tioh8遠遠一欉龍眼樹，phi-phi-phiak8-phiak8,li-li-lak8-lak8,kui欉樹a2倒倒--落去。Chong5 oa2去看，he樹頭腳桶hiah粗，折(chih8)作二koeh8,半粒石墩tai5 ti7土--裡，na2 sak會tin2動。一ka7量，tu2-tu2好二丈遠，眾人hoah:「上勇漢！上勇漢！」
當teh鬧熱，有人問：「雞母oe5,chit-e5是to2位來--e5?」賴蔥oat8頭beh行，雄雄一枝大柱(thiau7)遮ti7面前，擋伊e5路，m7 hou7伊行。Giah8頭一看，toh8是hit-e5六尺大漢，胸前一隻牛，一個面na2鼎hiah大e5,烏niau pih-pa3,雙旁二choa7刺青，按鼻頭到耳a2邊。He大漢雙手來sa賴蔥，一粒柚a2大e5拳頭母gim7--leh toh8 cheng。
	Chit時有人hoah:「牛蹄停手！」一個cha-pou人30 thong2歲，穿一領長liau5,留一支辮，戴一頂碗公帽，tam3一個頭彎腰toh8拜，講：「勇漢失禮！」Giah8頭一ka7看，taN害--a,chit-e5勇漢矮矮五尺koan5,雙手na2鐵扒，雙腳na2石柱，二個腳pou5像紅龜粿hiah大模，穿一領桶裙，tiN5一條頭巾，原來是一個cha-bou2--e5!大驚一tio5,koh拜一下，講：「請問貴姓大名？」陳食ti7一邊ka7賴蔥講：「chit-e5 toh8是阮北頭洋e5義學a2先生。」賴蔥緊講：「我叫賴蔥。一路專工來請教先生。」(待續)

阿拉腳搖頭：「這 m7是你e5事(tai7)。」包心講：「阿爹講hou7包心知，包心鬥煩惱。」In bou2暖問：「又koh hou7人tau錢糧？」阿拉腳tam3頭，衫thng3起來hou7伊看，kui腳脊烏--e5紅--e5青--e5,long2是傷。暖哀一聲：「又koh lau2-a2 phah人！」阿拉腳講：「隘長問cha-bou2囝幾歲，叫cha-bou2囝去領錢糧。」包心講：「包心來去討錢糧。」暖講：「包心m7-thang去！」阿拉腳講：「Lau2 -a2食人心suh人血，去你toh8知慘！」包心問：「Lau2 -a2幾條命？」阿拉腳講：「Lau2 -a2 phaiN2，ma7是一條命。」包心想：「若是an2-ni好解決。」
暗頭a2,包一條頭布，thah8一領短衫短裙，裙頭ha5一條布帶，闊闊tiN5作二lian3,ka7老母講：「我
來去行行。]He草寮頭前e5細路toe3山崙走，沿路long2是am7-am7 e5菅芒二人koan5,當teh開花。來到隘口，有人hoah:「啥人來？」Toh8是tiN5 頭巾、phaiN7蕃a2刀e5隘丁，ka7伊擋--leh。包心講：「龜加阿叔，我來領糧。」龜加會認得包心，心想又koh是隘長teh作怪，凌治人e5 bou2囝，受氣ka7 伊giu2一邊，細聲chhu7:「你m7知死活！Lau2 -a2叫，m7-thang來！」包心講：「無來阿爹無錢糧。」龜加罵：「來你toh8知苦無命！…你無看lin2龜加阿嬸…」包心siong7愛龜加阿嬸，舊年ma7是來討錢糧，了soah家己去chhoe7死…。嘴齒筋咬--leh,目屎忍(lun2)--leh,裙頭hit條紅布帶thau2 hou7龜加看。龜加看無真，用手摸，chhoah一tio5,一句話未赴講，包心toh8已經chong5按內面去--a。
TaN chit-e5洪青番家己一個坐ti7土腳lim酒，寮a2內一pha火暗暗，雄雄一個烏影閃--入來，驚一tio5 伸手去sa刀，尻川徙(soa2) 一peng5 beh peh--起來，嘴hoah:「啥人來？」包心應：「隘長，我來領錢糧。」koh是cha-bou2囡a2聲，歡喜ka7看，十六、七歲a2,短裙短衫，矮tng3矮tng3,雙腳be7輸紅龜粿hiah大模。這羅漢腳無bou2無猴，看tioh8 cha-bou2,khah thiam2  iau狗鼻tioh8肥肉，na2有放伊走。一koaN7錢piaN ti7土腳，講：「Chia坐，陪我lim酒。」倒一碗酒hou7包心。包心一手sa碗，頭hiaN3 hiaN3，一碗酒kop8--一-下灌kah乾乾。洪青番歡喜，koh再倒一碗，ma7 kop8--一下落肚，連續三碗。He包心酒甕mouh來，也倒一碗，講：「隘長lim--一碗。」洪青番na2 beh認輸，an2-ni連續lim五碗，一甕酒灌kah乾乾。頭殼soah ma-se旋繞(seh8)kan-lok8,目睭花花看金瓜，一個羅漢心na2一khou 蕃薯吊ti7火甕內面pu5,pu5 kah燒hut-hut,pu5 kah外面臭火焦(ta)，pu5 kah內面軟鬆鬆……，腳手toh8生毛，na2八腳毛蟹來摸包心，包心m7 hou7伊摸。Giu2伊e5裙，掠伊beh chim。包心無thang hou7伊chim ，出手ka7 chhia一下，phiaN7 ti7土--裡食土砂粉。洪青番懊惱起phui3面，sa尖刀來tuh8 伊e5心頭窟。「乖乖你toh8無死！」一手來thau2伊e5裙帶。包心假作驚，乖乖顧在伊giu2。He裙帶thau2半lian3,腰頭soah一枝teng7-teng7--e5,尖尖三寸長，tu2好猶未落--去。包心目緊手koh khah緊，鐵chng3 a2 sa--leh,一手來chang洪青番e5頭鬃。洪青番頭鬃留長長，sa一me順勢kui個人拖--來，jih8 ti7土腳，一腳cham3 toa3伊e5腹肚頂。He腳na2石thiau釘--leh,洪青番be7 tin2 be7動，kan-na hit支嘴罵：「死蕃a2…」包心受氣，鐵鑽a2相(siong3)真真斬--落去，soah tuh8一下siuN大力， pi-pi piak8 piak8,kui排e5 pin2 -a2骨折折去。一支鑽a2對對鑿ti7心頭，he心猶teh跳，跳一下toh8 ui一下。洪青番死鴨硬嘴poe,猶teh罵。包心出手cheng,拳頭母na2鐵錘，cheng一下下hoai5 soah lau3--去，嘴歪一旁，罵be7出聲。

鄉史補記(2)
				/陳雷 Tan5 Lui5
話頭(二)
等到天暗，ang-bou2二人ka7陳直車來墓a2埔。Ui3大榕向東一百步e5所在，照伊e5意思，he墓龜toh8來深深掘一孔，beh來ka7伊安埋。掘到半人深e5所在，雄雄khiang一下一聲，soah掘be7落去。M7信，大力koh掘一下，又koh khiang一聲，ma7是掘be7落去。伸手ka7摸，hoah講：「Be7活ah!」soah摸tioh8一me石a2 ！環--a ti7土孔頂用火chhio,aN3落去看，僥倖oh,圓圓扁扁一塊一塊，na2是石a2 ！He阿餘khioh一塊來手裡看，lut清氣，阿娘喂！白白閃閃，現現一塊大龍銀。M7信koh sa一塊來身軀lu3,ma7是白sih-sih,又koh 一塊龍銀。二個ka7 khok看mai7,khin-khin khiang-khiang,錢teh唱歌。趕緊aN3落去雙手挖(ou2)，soah挖一個甕a2出來，腳桶hiah大個，tiN7-tiN7 long2總是khiang-khiang叫e5龍銀。出力ka7 hiap8,那mouh會tin動！環--a看伊mouh be7贏，ti7土孔頂hoah:「我來--a!」作一下跳跳落來，跋倒tng3 ti7土坐。Tng3一下大力，尻川(kha-chhng)痛，伸手去摸，kui把e5龍銀。 僥倖，he尻川tu2好tng3 ti7 hit甕龍銀e5頂面，hoah講 ：「餘--a,這錢財toe3 ti7我尻川頭。」
二人ti7 hia舞一晡，一個甕a2才mouh tin 動。生(chhiN)狂mouh了lau3手，soah chhia一倒。He龍銀 li-li la-la,tin-tin tong-tong,chhia kah一棺材。一ka7看，佛祖--a,也有金，也有銀，也有珠，也有玉。二個人四蕾目睭lin-lin long-long khok8-khok8 lian3,thai2會赴看？Kui棺材m7是黃--e5 toh8是白--e5,m7是圓--e5 toh8是扁--e5。阿餘問in bou2:「環--a,這kam2 long2是真e5?」環--a khioh一腳金環來掛，ni一塊玉心a2來摸，koh sa一koaN7真珠phoah8 鍊khng3 ti7嘴咬，咬be7落，講：「真e5,真e5。」緊張kah腳手chhoah,歡喜笑一下尿soah siam3出來，ka7 ang講：「餘--a,我暝時作夢見若chhoah尿，人toh8醒。Chit-ma2尿出來ah,人猶ti7 chia,物猶ti7 chia,這…這m7是真e5猶是啥？！」阿餘講：「環--a,ah若m7是teh作夢，我thai2會目睭hoaN2-hoaN2，頭殼重重，腳手浮浮，na2像(chhiuN7)無翼(sit8)也會飛？」Chit時遠遠雞啼，天teh拍phu2 光，阿餘問：「TaN beh按怎？」in bou2捧一phong2龍銀，大嘴笑西西：「Beh按怎？TaN chiah- e5物…我來食好穿好，歡喜chhit-tho5。」阿餘講：「Chiah-e5物m7是咱e5。」環--a問：「M7是咱e5,啥人e5?」Koh講：「你be7記得，he賊beh去chin3前有ka7你講，chhun e5看會tioh8--e5、摸會tioh8--e5,long2你e5。TaN chiah-e5物件，現現看也會tioh8摸也會tioh8,m7是你e5猶是啥人e5?！」阿餘搖頭：「這物m7是咱e5,也m7是陳直e5。」In bou2講：「明明埋ti7伊e5墓內面，按怎m7是伊e5?！」阿餘講：「Che long2是作賊搶來e5,m7是伊e5,也m7是咱e5。」環--a看hia e5金，hia e5銀，hia e5玉，hia e5珠，霧霧sa3-sa3,聽有koh聽無，問in ang:「TaN beh按怎？」阿餘伸手去甕a2內ni三塊龍銀出來，toa3衫裡lu3 hou7金，khng3 ti7手裡，講：「Chit三塊龍銀m7知啥人e5,先借來用。」趕緊ka7甕akoh2埋好勢，好禮ka7陳直khng3落土孔埋，厚土kham3一個墓龜，墓牌khia7好，chhong3-chhong3周至，已經天光。
過來衙門e5頭路辭掉，tng2來學甲。Ka7 hit三塊龍銀賣掉作本錢，改作賣雜貨e5 seng-li2,lu2作lu2大。尾--a兼作糖e5買賣，than3有錢，ti7學甲hak be7少田，toh8是北門e5好額人。算起來大約是日本來chin3前，滿清國道光e5時代。後來伊e5後代尊伊作學甲公，toh8是學甲黃--氏宗族e5開山太祖公。有人講是陳直hit 塊墓地好風水，「老榕一百步，向東大風度」，致蔭伊e5後代e5關係。不過風水這代誌，我外行。若是請教有經驗e5地理師，in講咱不懂。He龍風紫氣，in看會tioh8,咱看be7 tioh8,所以be7-tang3作一個確定e5評論。
不過時間久了，有人ka7 chit項代誌講複雜去，講學甲姓黃--e5 家族原來是cheng-piang3賊e5後代，七--a鬥八--a,大約是無正確。也有人狡(kau2)怪，m7 知去to2 聽--來，講學甲黃--家本來是咱chiah-e5 番a2e後代，為tioh8 chit-e5講法相cheN3 be7 soah。Toh8是tu2好hit時，榖興里e5詹先生，伊是台南縣文獻委員會委員，有ka7 chit種代誌寫入去鄉史內面，變作正史。不過聽講內容加減有無清楚，立場也有偏差e5所在。Toh8是an2-ni,關於chit-e5賊kap 番e5爭論，因為牽涉tioh8祖先kap囝孫e5名聲，m7是小khoa2  e5  代誌，真che7 鄉親前輩ka7伊批評，表示不滿，講he鄉史hou7人so圓a2湯，內容「白賊話一大堆」。
不過我有an2-ni teh ka7想，咱chia e5鄉親前輩，是有正業e5人士，為鄉里e5名聲，應該是be7烏白講，失家已e5面主。另外一方面，鄉史代表一鄉，m7是寫來hou7人消遣娛樂e5物件。而且詹先生伊人我有熟悉，人格咱有肯定，對chit點鄉史所代表e5意義，伊應當真有理解才tioh8。
所以為chit項代誌，我姑不而將閒人chhap閒事，四界訪問，凡是鄉親朋友，不管有讀冊、無讀冊--e5,long2總請教，特別咱庄腳m7 bat 字--e5 ，雖然無讀冊，代誌bat 真che7 ，ka7問問詳細。Toh8 是an2-ni,尾--a chiah瞭解，這故事e5內容原來真a2深闊，也真正久長，想be7 到he歷史e5根頭m7 tiaN7生ti7 西部e5 嘉南平地，也有thoaN3去到東部e5山內去。所以加減認真勤勞，ka7 chiah-e5資料khioh-sip8起來，按頭到尾整理一遍，寫作一節「鄉史補記」，算作是正史以外e5補充資料。雖然無鄉土諸誌hit款正式，總是寫作e5時，盡量採取歷史家e5態度，用字注重文雅，內容原則上烏toh8是烏，白toh8是白，無so圓a2湯，有chit點e5好處。(待續)

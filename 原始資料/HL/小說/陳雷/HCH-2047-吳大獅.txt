三
						(1)
Chit-e5北頭洋抗租chin3前差不多25冬e5腳tau,ti7善化西堡chit-mai2大內、山上hit tah oa2焦吧哖入山e5蕃界，有外來e5漢人ti7 hia佔地開墾。墾首安定人黃沙連kap幾個租戶ti7蔑仔腳khia7一個隘口，對付匪盜kap山蕃。Chit-e5隘口有一個隘長叫作洪青番，ma7是安定人。以前作賊hou7人掠去關，放--出來了無依無生，hou7黃沙連叫來蔑仔腳作隘長。下面七、八個隘丁，long2是sih-la-iah(Siraya)e5蕃a2。這蕃a2按怎來--e5?Toh8是Sih-la-iah人本來toa3 ti7灣里溪、曾文溪流e5平地，ui3東旁烏山嶺出--來到西旁北門入海e5所在。He烏水溝過--來e5漢人來了後，漸漸be7堪得壓迫攪擾，有e5向東bih去koan5地e5蕃界，也有e5 m7願搬soa2留ti7原地，變作無田無園、無依無活e5人。所以姑不而將來作隘丁。一來替人相thai5賣命，koh一來hou7人作牛作馬，開墾種作，兼作屯丁，真是艱苦身命。
這Sih-la-iah e5隘丁siong7驚「lau2-a2「，toh8是in叫漢人「騙仙a2」 e5名。Chit-e5「lau2-a2「洪青番作隘長，lim酒poah8-kiau2 long2真愛，又koh phaiN2性癖（phiah)，khap8 be7-tioh8拖隘丁來罵來phah。Chit日又koh lim酒，倒ti7草蓆叫隘丁槌腳。Chit-e5隘丁生作五尺短短，粗勇有力，雙手若鐵扒，雙腳若石柱，一手輕一手重teh ka7槌腳。洪青番na2 lim na2 teh醉，身軀飛飛，頭殼ma-se,問阿拉腳：「你牽手幾個？」阿拉腳聽作「你牽手幾歲！」應講：「30外。」洪青番歡喜問：「cha-bou2囝幾個？」阿拉腳聽作「cha-bou2囝幾歲！」應講：「16、20。」洪青番聽一下目睭long2金--起來、伸手jiau3 he郭耳孔soa7-soa7叫，問：「Tiang5時chhoa7一、二個來我看mai7。」阿拉腳hou7伊問了無啥自在，tun3-teN m7應--伊。洪青番伸手sa酒beh lim,soah一個酒干chhia-chhia--倒，受氣罵：「lin2娘leh!好膽ka7 lin2父一干酒chhia-chhia--倒！」出手toh8 paN 。「死蕃a2!你teh好食睏！」叫人ka7 pak8--起來，吊toa3樟a2樹頭。
到皮破才放--落來，罵：「死蕃a2,chit回放你soah。這酒錢看你tiang5時賠會了！」薪水食糧toh8 tau --leh m7放hou7--伊。Chit-e5洪青番toh8是poah8-kiau2愛錢，khap8 be7-tioh8不時tau隘丁e5錢糧m7放。若有人去討，toh8吊起來樹a2頭，所以無人敢出聲。Chit日洪青番ka7阿拉腳講：「叫lin2 cha-bou2囝來領錢糧。」阿拉腳聽一下，koh氣koh驚koh geng5,嘴齒筋咬--leh,雙手拳頭母家己胸坎直直cheng。以前洪青番叫龜加in bou2來領錢糧，hou7伊欺負一暝。前--a也巴枯in姊--a來領錢糧，ma7是hou7伊欺負一暝。若是cha-bou2囝 m7來，無錢也無糧…，若是cha-bou2囝來，…。TaN是beh怎樣才好？
Tng2到厝，憂頭結面，物m7食，酒直直kop8,小khui3喘了接大khui3。In bou2看m7是勢，ka7問，kan-na haiN3頭，比hit二個cha-bou2囝罵：「咱chit二個，猶是死死--leh,無khah好！」In某驚一tio5,「Ai-ioh,你作老父--e5 thai3會講chit款不su3話！？」受氣m7 chhap--伊。He細漢cha-bou2囝包心，hit時16歲，m7-bat聽老父講chit款話，oa2來輕聲問：「阿爹，我kap阿姊m7好，二個死死--leh,無khah好。」
阿拉腳siong7包心，na2會甘in死死--leh,無khah好？Toh8是人teh煩，一句話雄雄講m7-tioh8出嘴，收be7赴tng2--來，一時凝(geng5)心激辯(kek)腹，目屎soah垂--落來。包心m7-bat看老父流目屎，toe3伊流，講：「阿爹，啥物代誌？ka7包心講，包心來去發落。」(待續)



賴蔥倒ti7雞寮a2內睏be7去，頭殼內想，若是地hou7--人，社toh8無--去，是按怎地beh hou7--人？想來想去，chit-e5機關定tioh8在ti7 hit-e5蕃a2契。Toh8下一個決心，明a2-chai3 beh kap李算本參詳。
隔tng2日透早天未光伊toh8 peh起，ka7雞a2、豬a2飼飽，雞寮、豬椆拚清氣，等到李算本beh出門，ka7伊遮ti7門前，跪落去拜。李算本奇怪，講：「賴蔥緊起--來，有話好參詳。」賴蔥m7起身，頭chhih-chhih講：「先生今a2日教我讀字。」李算本講：「這字m7是一日toh8學會曉--e5。」賴蔥講：「一日be7曉，二日ma7無要緊。」李算本講：「He字幾na7萬字，你若是有心，幾na7年ma7學be7了！」賴蔥chiah知影，he字猶hiah-nih che7,phak ti7土腳m7起--來，大聲講：「賴蔥甘願作牛作馬，學會曉字。」李算本看伊決心koh志氣，oat入去ka7 bou2講：「布--a,我看chit-e5 cha-bou2 gin2-a2勤巧，tak8項會作，iah8是留落來ka7咱tau tau3腳手。」He布--a姓洪，ui3漚汪嫁來北頭洋十外冬--a猶無生，應講：「我看chit-e5 cha-bou2 be7輸二個cha-pou。」Toh8 ka7伊留--落來。Hit日李算本chhoa7伊去學a2 kap cha-pou gin2-a2坐一排，算是啟蒙第一課。
講--來賴蔥勤巧，一人作二人e5 sit頭，又koh記池好，he字隨教隨會。無半年e5功夫，「人之初」也會曉讀會曉寫。布--a ka7翁講：「我看chit-e5蔥--a好cha-bou2,hou7咱外甥-a2作牽手siong7實在。」李算本應：「我toh8是teh等你開chit-e5嘴！」咱知影hit-e5時代，社會欠女性，若是羅漢腳beh chhoa7-bou2,實在難koh oh,所以chit-chan5代誌李算本早toh8有phah算，ka7布--a講：「TaN緊去漚汪叫伊來。」
Tai7先ka7蔥講：「TaN你也十八--a,字也bat be7少，我ka7你chhoe7一個cha-pou人作牽手。」布--a去漚汪chhoa7外甥a2來。入門一看，六尺e5漢草，一個面烏niau-pi3-pa3,na2鼎hiah大個，雙旁than2橫二板粗路e5刺青，ui3鼻頭thang3到耳a2邊。僥倖m7是別人，toh8是hit暗ti7廟前khian石墩e5勇漢。這勇漢看是賴蔥，拳頭母gim7--leh,出手toh8 cheng.。賴蔥手劍目睭lai7,hit粒拳頭母ka7掠--leh,出腳poe2--一下，he牛蹄kui khou人na2一隻牛，piang5--一下siak ti7土腳。Peh--起來，hoah一聲：「你taN死！」chhiN5--來beh koh phah。李算本hoah:「牛蹄be7使無禮！」叫二人來面頭前坐。布--a捧茶出--來，一人lim一au。李算本ka7牛蹄講：「蔥--a作你e5牽手。」Ka7蔥講：「牛蹄作你e5牽手。」牛蹄聽了有真，受氣變歡喜，嘴peh開笑，比飯碗khah大個。Tng2半個身，ka7蔥講：「牛蹄m7 phah蔥。」蔥應：「牛蹄phah蔥，siak tiam3土腳peh be7--起來。」四個人long2 lim茶ha7-ha7笑。(待續)

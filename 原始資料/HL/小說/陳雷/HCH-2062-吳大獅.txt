也是注該chit日beh有tai7-chi3,這二塊神主牌a2 m7是別人e5,toh8是in社仔林家開山太祖公，一個叫作林前觀，一個叫作林后觀e5。Ti7 khah早hit當時，chit-e5社仔toh8是Sih-la-iah人e5史椰甲社。前觀、后觀chit二個兄弟來到社裡，羅漢腳a2 m7 bat半人，無依無活，有時偷，有時ka7人作一thoaN sit過日。後來前觀看社裡cha-bou2人有厝有地，toh8去hou7人招，kap搭義暖（Tagira)作牽手，漸漸he田long2變作伊e5。尾a kap小弟ka7社裡e5人金仔大萬、成仔萬芳、尾仔大萬承租田地，toh8是咱講e5,phah番a2契，也叫作番大租，契約20冬。Tu2好beh到期hit年遇tioh8林爽文天地會反，無三禮拜kui台灣佔了了，chhun一個鹿港kap府城。兵火phah去到咱府城，差一sut a2連官廳toh8 phah無-去。為tioh8 chit-e5反，滿清皇帝派湖南兵二千、貴州兵二千、廣西兵二千kap四川兵二千，long2總八、九千人，坐數百隻戰船tui3鹿港登陸。戰事前後三年，thai5 死人無數。尾a林爽文失敗，kap南部莊大田hou7官廳掠去凌遲死。林后觀hit時想講租期beh 到，想phaiN2心beh佔史椰甲社田地，利用chit-e5機會kap官廳tau3孔，偷告史椰甲社金仔大萬、成仔萬芳、尾仔大萬kap天地會有來往。結果金仔大萬、成仔萬芳kap尾仔大萬long2 hou7人斬頭，田地抄封沒收，社裡e5親族a2,cha-poue5掠去作隘丁，cha-bou2e賣作kan2。He官廳賜林后觀「義民」，田地封hou7伊。Chit項tai7-chi3 ti7林氏宗親族譜內面也有寫：「乾隆51年逆賊林爽文反，先太祖林公后觀忠勇抗賊，立奇功，賜義民，賞封田，以是立…。」所以每年正月初四林爽文hou7人掠tioh8 hit日，社仔林氏kiaN2孫long2 tioh8來拜開山太祖公。但是族譜內面，林前觀hou7史椰甲社人招e5 tai7-chi3 toh8 long2無講，kan-na寫：「迎先太祖媽楊氏阿耳」chit幾字，連太祖媽e5 名搭義暖（Tagira ）也無寫出來。結果chit二項tai7-chi3事實e5內容，in林氏kiaN2孫long2無人知影。
	王番婆看烏毛連續kong3 破二塊神主牌，大驚一tio5,知影tai7-chi3大a,假無意罵：「你chit-e5矮a2,今a2日留你chit條乞食命，看你敢koh狗怪！」ka7烏毛giu2 leh,oat8頭出去，緊腳tng2來漚汪。
	Chit-peng5矮a2林冊hou7神主牌kong3頭殼，目睭烏暗hin5,天地seh8-lin-long,be7輸一個神魂hou7 in祖公祖媽請-去-a。頭殼摸看mai7,hiah8-a2頂一lui na2 poat-a2 hiah大粒。土腳ka7看，二塊神主牌long2破-去，大驚一tio5,神魂chiah醒倒tng2來。到chia來，tai7-chi3 khah大天，趕緊走馬a2 chong5去報林a2精。林精來到te3一看，土腳神主牌mouhleh,驚kah phih8-phih8-chhoah,跪leh khok8 -khok8  拜：「太祖公太祖媽，ka7 lin2 chhe7 m7是，請lin2 m7-thang受氣……請lin2保庇……。」(待續) 



阿玉a2 		陳雷

「豬換狗，阿玉-a2換阿斗」一目仙--e5若講，用hit一蕾pok--出-來e5目睭ka7伊看。陳鴨koh問：「討這個債是ti7 tiang5時？」念ti7心內，嘴無出聲。因為這個一目仙--e5卜卦，kap人無仝，be7使出聲，kan-na問ti7心內，伊to7知影ka7你卜。 「月若十五圓，人to7心頭tiN7，…」伊pok一嘴薰，按呢講。
	陳鴨走去問阿姊：「我問伊這個債beh按怎討？這個冤beh按怎報？伊講豬換狗，阿玉a2換阿斗！這個阿玉a2是啥人？」茶--a講：「你m7知。我頂日ti7郭a2舍hia，Chong5--a來買粉。我問伊，恁阿娘a2 gau5打扮，粉買chiah-nih che7。伊講，m7是--lah，是beh hou7阮阿玉a2抹kha-chhng。我講，是啥貴人？我che chiah好e5白粉，面m7抹，koh有通抹kha-chhng。伊講，m7是--lah，阿玉a2 kha-chhng濕氣，抹你e5白粉才會好。僥倖oh，he好額人e5金kha-chhng比咱e5面khah好款待。」陳鴨問：「Ah8這個阿玉a2是啥貴人？」To7是in阿娘a2紅蓮e5嬰--lah，猶未肚che3。」陳鴨講；「TaN好--a，chit-ma2我這個斬頭e5冤仇to7是算ti7伊e5身軀頂。」
	Hit暗這二個賊股來ti7大林，無燒金，也無拍虎niau，恬恬坐ti7林投腳等。一干酒lim了，he十五e5月圓，已經peh到頭殼頂e5半天。陳鴨喝一聲：「這時來去！」一前一後，二人趕腳來到郭甲e5厝。
	牆a2腳頭尾ka7看，he大厝暗暝無動無靜。陳鴨講：「你chia等，我入--去，代誌chhong3好隨出--來。」khut一個腳馬，跳上羊a e5肩胛頭，出力haiN3一下，翻身poaN過牆a2去。TaN這個賊頭陳鴨，一身tu2好有三項e5功夫。一項是目睭e5功夫，暗時會曉看鬼靈。一項是嘴e5功夫，會曉叫蟋蟀。Koh一項是四肢e5功夫，會曉學niau-a2輕身跳。所以poaN過牆--來，無聲無說。Liam腳bi來到西旁e5大花園，ku ti7一chhok蓮蕉邊。Che西旁to7是細姨a2紅蓮toa3 e5所在，一排五間大房。Tu2好一間燈光光，嬰a2 teh khau3。陳鴨bi oa2--去，窗a2 phang ka7看，一個查某人二粒奶現現，chiah大粒，坐ti7椅頂teh飼嬰。Liam5-mih奶飼soah，嬰a2睏去，抱入去bang2-ta3內khng3，oat--leh to7出--來。一手phong2奶，一嘴念：「Beh肚che3--a，半暝猶teh食奶。」陳鴨bi leh看，等到火hoa--去，久久無動靜，好禮oa2來ka7門e開，輕輕--a閃一個身to7入--來-a。
	借著外面e5月光，摸來到眠床頭。Bang2-ta3掀一角，薰吹頭to7 tu--入-去，連續大khui3 pun5 5、6下。等一時a2，成實bang2-ta3內to7 kouN7-kouN7叫，人已經睏--去-a。拍開看，he少年紅蓮掠than2橫睏，taN這暗天熱，紅蓮a2衫無liu2，胸a白白現一半，奶a2 lau3一粒。Che陳鴨看了手ngiau，伸手去ka7摸，soah也摸be7醒。To7是he薰吹m7是pun5咱普通suh e5薰，是in賊股用e5迷魂香。所以這個紅蓮睏死死，摸奶也be7醒--lah。
	陳鴨伸長手摸來摸去，滑liu-liu，幼mi7-mi7，雄雄摸著一球nng2-nng2 koh掛一枝柄。奇怪ka7看khah真--leh，to7是一枝細枝lan7-chiau2-a2 ，僥倖暗暗摸m7-tioh8，摸tioh8嬰a2 kha-chhng。原來這個郭a2舍chhoa7一個大某，二個細姨，初一、十五攏去ti7大某hia睏。這暗放紅蓮a2家己一個，抱嬰a2 ti7眠床睏作伴。半暝嬰a2腹肚iau teh hau2，叫奶母來飼奶，那知陳鴨作後尾入--來，一枝迷魂香，一睏到天光。
	陳鴨奶摸無，摸著嬰a2 kha-chhng，pui3面起受氣，to7罵：「夭壽gin2-a2，注你beh死--e5！」嘴齒筋咬--leh，刀a2 poe2--出-去，一手giah8 koan5-koan5講：「豬換狗，阿玉a2換阿斗！」Tu2好hit枝刀beh hou7落去，雄雄紅蓮翻一個身，才看著taN害--a，hit頭thai2猶有一個嬰a2？Chhoah一tio5，手soah擋--起-來，thai5無--落-去。臨時嬰a2抱來排作一伙看，夭壽--a，二個仝面a2仝面，若模a2印--e5，taN beh hou7死e5阿玉a2是to2一個？！
	郭甲hit年青春32，大某kap細姨攏無生，才koh chhoa7這個少年紅蓮a2菜店查某。頭冬作一捆生二個，雙生a2一對，koh攏是查甫相虎--e5。歡喜kah拜天拜地，拜hau7-sia5-a2拜飯le7。叫一目仙--e5來卜卦問名，一個號作金山，一個號作玉山，to7是金kiaN2 kap玉kiaN2。所以這時陳鴨目睭花，一個變二個，m7知beh thai5  to2一個？一時躊躇，soah m7敢落手。講也是tu2好，這時嬰a2作夢，嘴a2目a2微微a2笑。陳鴨hit暗酒lim che7，目花花，soah若像看著細漢阿斗teh笑，嘴kap目文文--a笑……。無想著一個鐵拍e5心be7輸麻糬烘著火nng2-nng2去。刀gim7 ti7手--裡，嬰a2看ti7目--裡，thai2 thai5會落--去？也m7知是啥物緣故，無張持ka7抱--起-來，mouh-leh to7行，嘴內念：「豬換狗，阿玉a2換阿斗。」
	抱來到牆a2腳，ki7-kiak8 ki7-kiak8蟋蟀a2叫。外面羊a2聽--著，長索拋過--來。陳鴨ka7嬰a2包好勢aiN7--leh，giu2索to7 poaN過--來。
	羊a2看陳鴨phaiN7一包大包--e5，想講taN m7知是啥好物，勤勤--a2 toe3轉來到大林。林投腳緊ka7 thau2開，ai-ioh8-oe5，內面一個嬰a2睏死死，chhoah一tio5，問：「Ah8 che嬰a2一個是值外che7？」陳鴨haiN3頭：「免問--lah。二個雙生，若模a2印--e5，m7知是to2一個。」羊a2著急喝：「二個攏hou7去！」鐵尺poe2出來to7 beh kong3。陳鴨出手擋：「神明講，豬換狗，阿玉換阿斗。」Thai5 m7 tioh8個，你to7知死，kap神明算be7直。」巾a2包--起-來，aiN7--leh to7行。
	天未光來到阿姊hia，包袱tng3 ti7土腳，喝講：「姊--a，這包先寄你chia。」Oat8頭to7走。茶--a睏一半目睭bui-bui起--來，看土腳膨龜一大包，叫是小弟今暗大發，m7知是啥物？KoaN5起來桌頂，嶄然--a秤秤有重。Thau2開看，be7活--lah，有腳有手，有頭有面，明明一個嬰a2，那是金銀好物？一時想be7曉，這個小弟今暗去報chiu3-choa7 e5冤仇，討無頭e5怨債，thai2會無頭無尾mouh一個嬰a2轉--來-leh？
	這時天光，藥氣過了，嬰a2醒--來。目睭金，看著生分to7 hau2。Che茶--a家己io過二個kiaN2，嬰a2 khau3 e5代誌也m7是外行。抱--起-來aN2 ti7胸前io。嬰a2驚，大聲hau2。無法度，衫thau2開，phong2一粒奶出來hou7伊含（kam5）。To7是按呢taN be7活--lah，因為凡是人世間e5查某人，一旦奶hou7嬰a2 suh，he作老母e5一koaN7感情to7 ui3 hit粒奶suh--出-來，人e5本性--lah。He嬰a2手摸奶，嘴含奶，suh一晡suh無，又koh khau3。「嬰a2乖乖阿母惜，阿母無奶。」茶a2 ka7伊tah，手soah tam5-tam5，嬰a2放尿。衫ka7伊攏總thau2開beh換ta，才阿彌陀佛看著嬰a2胸前一te3青翠青翠e5寶玉，若佛光teh閃sih，有香菇hiah大te3。ThaN2 ti7手裡斟酌看，一面刻一隻虎，peng2旁刻一枝koan5山，下面koh有二個字。茶--a m7 bat字，想想--leh，心內大概a2知影hit個扮勢，ka7嬰a2胸前e5玉a2 pak--落-來，恬恬收起來khng3。
	陳鴨轉到厝，一人坐ti7 hia想。TaN今暗一腹內chiu3-choa7 e5冤仇無報，koh抱一個嬰a2轉--來，是beh按怎好？Lu2想lu2懊惱，又koh轉來阿姊hia。He茶a2見面問：「Ah8成實豬換狗，連嬰a2也抱抱轉--來！」陳鴨應：「姊--a，你m7知。」Ka7雙生a2 e5代誌講hou7茶--a聽。「二個若一個模a2印--e5，m7知beh thai5 to2一個。」這時茶--a心內明白，原來神明e5意思。「豬換狗，阿玉a2換阿斗」，to7是換活--e5，m7是換死--e5！長長吐一個khui3講：「TaN to已經抱--轉-來-a，這個嬰a2我來飼。」陳鴨這時跪--落-去，向門口拜，喝：「可憐我斗--a，無頭e5債未討，一身e5冤無報！」茶--a也艱苦，心頭拍幾偌個結，m7知beh按怎應。想想--leh，才講：「M7是m7報，是時間未到。」Ka7小弟講出一個兩全e5好辦法。  

(3)
	牛蹄chhoa7賴蔥tng2--來，溝a2邊一間竹寮，大聲toh8叫：「Zana!我tng2--來-a。」寮a2內烏暗sam3 ，一個cha-bou2人坐ti7壁角teh pok薰。一身軀破衫，頭殼頂tiN5一條烏布，老khok-khok差不多70外--a,面a2 jiau5-jiau5,hiah8-a2對中刺一choa7青，an3鼻頭thang3去到hiah8-a2頂。He目睭金tak-tak,na2暗時e5 niau-a2目。「chit-e5是啥人？」伊問。牛蹄應：「Zana,我e5牽手。」Zana toh8是「老母」e5意思，chit-e5牛蹄ti7厝--裡kap老母long2講Sih-la-iah話。賴蔥也應：「我是包心。」ma7是應伊Sih-la-iah話。He老母看賴蔥ha5 一領短短e5桶裙，雙手na2鐵扒，雙腳na2石thiau7,腳模be7輸紅龜粿hiah大個，薰吹khng3--leh,牛蹄toh8扶伊起--來。He老母細細漢，腳脊khiau龜，khia7--起來猶未到牛蹄e5半koeh8 胸坎。扶一支枴a2-- -，paiN2--leh paiN2--leh去theh8麻糬出來請賴蔥。Koh ka7手骨二koaN7珠鍊a2 pak--落-來，一koaN7紅--e5,一koaN7綠--e5,掛ti7賴蔥e5手骨，一peng5一個，嘴講：「Hae!Hae!」toh8是「好」e5意思。
這老母名作母巒，toh8是「月」e5意思，外面人叫伊阿月母巒。Tak8日早早起身，long2先唱歌，「天使所報請lin2致意，大闢e5城救主出世，本做上帝獨生聖子，咱tioh8敬畏救主尊名…」。賴蔥聽伊念歌，m7知意思，問：「Zana,你唱這是啥物歌，thai3會chiah好聽？」母巒講：「這是聖詩，天使所報請lin2致意」。」「聖詩是啥？」「O-lo2上帝唱e5歌。」Toh8是母巒作gin2-a2 hit時，漚汪社內面有教會，che7-che7人信主耶穌敬拜上帝。漚汪社無-去了後，教會也toh8無-去，留ti7漚汪e5人，漸漸long2改拜佛像，無koh信上帝，也無人唱歌吟聖詩。母巒tak8日ti7厝--裡吟詩祈禱，少年時唱e5歌猶會記--得。
賴蔥愛聽he歌，早時也起來toe3伊唱，學he歌。母巒講：「你愛聽這歌，toh8是心內e5門已經phah開，主ti7你內面。」ka7伊講道理。Theh8一本薄薄e5 冊出--來，雙面二塊柴pang夾--leh,掀開念： “Ka Raraman oho ka kmi-dung kmytta,pae’ ae-likouh-ah  pae’ae-vli ymhou-an tou panaeh-da。”（你e5天父ti7暗中看你，事後會公開報賞你）。Koh讀： “Ph’ei-kame wae’i k’atta ki paoul-ian ka mamas-ing.”（今a2日hou7阮tak8日beh食e5麵包。）toh8 是新約馬太福音。賴蔥感覺真奇怪，以前m7 bat聽過chit款e5講法，問：「這是啥？」母巒theh8 hit本冊hou7伊看，講：「這是聖經。」「聖經是啥?」母巒講：「Toh8是上帝e5道理。」He冊橫橫一choa7一choa7密密e5 tou7-kun2-a2字，賴蔥講：「這紅毛番e5字，thai3會曉讀咱e5話？」母巒問：「啥人是紅毛番？」賴蔥講：「Toh8是古早ui3海外來e5番。」ui3袋a2內面theh8 hit 張紙出--來，講：「Zana,你看，這 toh8是紅毛番a2字。」母巒掀開看讀，念Sih-la-iah e5 話：「立招史椰甲社番金仔大萬成仔萬芳阿尾大萬……」笑講：「這 m7是紅毛番字，這 toh8是咱Sih-la-iah e5字--lah!」賴蔥驚一tio5,問：「咱e5話也有字？」母巒tam3頭，講：「Chit本冊toh8是新約馬太福音。我作gin2-a2時，社--裡che7-che7人吟詩讀福音、o-lo2上帝。Chit-ma2社無-去-a,che7-che7人改學拜佛，long2 be7曉吟詩讀福音。」賴蔥聽了感心，問伊上帝e5道理。母巒讀馬太11章28節：「Mou-ymd-a5 mou-qua jau-an ta ymoumi ka siba ka banounouh,ka pa-ouli-au mau-kamou。」（來就近我，lin2工作勞苦e5人，我beh hou7 lin2安hioh。）Chit時賴蔥chiah知影，chiaN5實Sih-la-iah話kap漢人e5話仝款有字，歡喜強peh 起來跳，hoah講：「咱e5話也有字！」請求阿月母巒教伊Sih-la-iah e5 tou7-kun2-a2字。以後賴蔥chiah完全明白，he地hou7 人e5 時講e5 話。(待續) 




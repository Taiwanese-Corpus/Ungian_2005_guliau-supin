傳道者(上)  /陳雷
     盧重義長老今年74歲，作人樂觀，身體猶足勇健，不時家己一個出國，四界去旅行。不過伊有一個習慣，to7是遊覽愛兼傳道，去到to2位，有機會to7講福音hou7人聽。少年e5時，bat去巴西作生理移民，ti7 hia toa3過成十年，也看過真che7艱苦人想be7到e5悽慘代誌。這個習慣大概to7是hit個時陣tui3 hia開始--e5。
     這幾年伊常常去中國旅行，聽講最近有發生一件龜怪e5代誌。舊年to7無koh再去。不過關於這個故事，伊本人m7 bat ka7人說明--過，是經過伊e5細漢後生hia聽--來-e5。
     大概四、五年前，伊ti7上海有熟悉一個地下教會e5朋友，經過這個朋友安排，去江西e5草地旅行講道。來到一個細細e5庄腳叫作石口，khia7家無外che7,大部分姓石，穿破衫toa3土厝，真是散赤。長老toa3 ti7一個作sit人e5厝內，姓石名大斤，是三代e5基督徒，真是虔誠，看--起-來五、六十歲，in某chiah 20外。原來這個所在散鄉，查甫人四、五十歲chiah有才調chhoa7某，ah查某gin2-a2十外歲a2 to7 hou7人嫁出門--去，所以庄--裡真che7攏是這款老翁少年某。
    大斤招人來厝--裡聽長老講道，有七、八個人，一個70外歲e5阿婆講是外庄行路來--e5,長老真感動，替in祈禱吟詩，講道理，大家聽了真入耳（ni2)。Tu2好聚會soah e5當時，雄雄聽著一聲悽慘e5叫聲，親像野獸teh叫。長老驚一tio5,問大斤啥物代誌，大斤講：「長老免驚，無啥物事。」這時又koh叫一聲，長老chong5出去看，原來厝後面一個細e5豬椆，內面一隻豬倒ti7 hia teh叫。Oa2近去看，ai2-io7-oe5,m7是豬！有腳也有手，明明是一個人！He人倒ti7土腳noa3,規身軀e5屎尿，頭鬃長lo3 lo3散ia7 ia7,ka7面kap身軀kham3一半。一枝腳hou7鐵鍊鍊--leh，ti7 hia chhoah be7開，大聲哀叫。He聲像豬a2 hou7人thai5 hit時teh吱，長老聽kah起ka-leng2-sun2雞母皮。問大斤：「靠主名憐憫疼惜，這個人是按怎pak8 ti7 chia？」大斤應：「長老m7免不安。伊已經按呢真慣勢--a，liam5-mih家己to7恬--去。」長老beh入去豬椆內，大斤ka7擋：「你m7通入--去，伊會咬人拍人。」He人看有人入--來，mouh去壁角，身軀kiu作一球phih-phih-chhoah。長老ku落來對伊講：「你m7免驚，我be7傷害你。」Hit個人頭giah8--起-來，規個面烏ma2 ma2,一ian5厚厚e5土kap屎尿，kan-na有二個目睭仁，看be7出是人e5面。長老jim5一條巾a2 ka7伊拭目睭khou拭面，chiah看出來是一個十外歲a2 e5查某gin2-a2,鼻目嘴攏有。長老hoah：「這個是啥物人？Thai3會按呢hou7人準精牲款待？」大斤吐一個khui3,講：「長老，這個是我e5查某kiaN2。」長老驚一tio5,hoah：「主--a，請你赦免，請你原諒伊。…你e5查某kiaN2是作啥物phaiN2代誌，犯啥物大罪hou7人pak8 ti7 chia？」大斤講：「伊無犯罪，也無作phaiN2代誌！…伊起siau2!」 「起siau2?！…」 「Siau2真厲害。伊m7知影伊是人，想講伊家己是豬，規日土腳noa3,四腳pe5,已經二冬--a攏be7好。」長老問：「有去看醫生食藥a2無？」大斤恬恬，搖二個頭。
    長老拜託in koaN7水來，he查某gin2-a2看著水，一下to7 aN2--落-去，面tu toa3水桶，lim一大睏水猶be7到khui3。雙手ka7長老掠--leh，m7 hou7伊走。長老看，雖然分be7出是人抑是精牲e5表情，he目神是深深a2 驚惶、恐怖kap哀求。長老gim7伊e5手，ka7伊講：「請你m7免驚，無人會koh再放捨你。」伊向大斤請求：「請你ka7伊放--開。」 大斤搖頭，連續五、六遍m7肯，目屎soah lian3--落-來，講：「長老，我若ka7伊放--去，伊會hou7庄--裡e5人拍--死，受傷害。」長老講：「請你祈禱有信心。我ka7你保證，你若ka7伊放--開，伊be7受傷害。」 Theh8五張一百khou e5人民幣hou7伊：「Chia e5錢hou7你去看醫生食藥a2,買清氣e5衫hou7伊穿。」大斤ka7錢收--起-來，in某跪落去感謝，koaN7水來ka7查某kiaN2洗頭洗身軀。大斤ka7鐵鍊a2拍開，扶伊e5查某kiaN2雙腳khia7--起-來，腳軟koh un--落-去，幾偌擺chiah khia7-tiau5。長老問：「你叫啥物名？」伊koh聽有，應：「冬。」長老講：「冬，你liam5-mih to7會好。我明年koh再來看--你。」
    圍ti7豬椆四邊e5人看kah gang7 gang7--去，目睭chiah大蕾看大斤手--裡e5銀票，親像是天頂poah8--落-來-e5,一世人m7 bat看過hiah che7錢！大家chhi7-bu2-chhi7-chha7,接頭接嘴，m7知teh講啥，若像是teh問：「這個敢是世間e5 gong7人？天頂e5天使？…是魔鬼？…是騙仙a2?…」 (下集待續)

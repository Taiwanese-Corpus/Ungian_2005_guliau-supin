起停盤	陳雷
1.	
『我永遠ti7你e5身邊，你笑我toe3你笑。你hau2我ka7你拭目屎，…咱仝一條性命，我是刺毛虫，你是刺毛虫變出來e5 ia5-a2，我永遠kap你分be7開…』茵蕙手裡theh8 hit張批紙，na2讀目屎na2 thop8-thop8-滴，紙滴tam5--去，字to7霧--去。
Hit暗ti7房間內，家己一個hau2 kah目屎ta。過轉日早起，二蕾目睭紅koh腫，m7敢去上班。老母知影猶koh是仝hit項代誌，最近不時為著che khau3，看kah心痛，m7敢siuN問 ，驚去刺激著伊，kan-na kha-chiah後一直吐大khui3。早to7有ka7伊講--過-a，咱普通食頭路人e5家庭，無錢也無地位。Chit-ma2 e5少年人，beh等到伊畢業猶hiah che7冬，phaiN2按算--lah。茵蕙hit時大學2年，青春少年，chia e5話那有teh聽，攏應講：『我kap伊仝一條性命，永遠分be7開。』

2.	
Ti7 亞洲證券公司teh出入e5人客，攏叫陳永勝『霸王--e5』。一來是因為伊人生作粗phiang7，一個面不時紅膏赤(chhiah )-chhih，be7輸thai5豬--e5 lim燒酒。Koh一來是意見che7，na5喉大空，若是伊講話，規樓攏聽會著。但是上要緊是伊有錢，非常好額，m7是因為伊作過銀行襄理e5關係。主要是伊gau5 i7股票，有than3著大錢。咱台灣以前股票俗，有錢to7買股票起來khng3，股母生股kiaN2，be7輸niau2鼠a2 teh thoaN3。尾--a台灣經濟發展，股票大起價，to7是按呢than3著大錢。銀行襄理辭掉，專心來i7股票。Koh oan5-na7 gau5，行情看會準，落to7買，起to7賣，lu2 ka2 lu2 che7。照黃太太e5講法，厝kap股票算算--起-來，beh kah成億--e5。
		『這枝今a2日定著破24--e5。』大家攏聽著伊按呢講。成實開盤無2點鐘，to7起到24 khou。『猶koh會起--leh，26才是頂線。』伊又koh按呢講，所以hia e5婦女股票族--e5黃太太玉、金太太珠、王太太寶，hit日到12點收盤猶無人放手。
		『霸王--e5，明a2 chai3 26衝會到--be7 ？』金太太珠細聲問，勝--a講：『看今a2日這個扮勢，明a2 chai3 定著起停盤 。』結果王太太寶坐ti7頭前聽著，ka7黃太太玉講：『明a2早khah早來--leh。咱洗頭毛改作下晡--lah。』黃太太玉無應，頭一直tam3。
		勝--a轉來到厝，hoah：『今a2日e5盤實在有夠sui2--e5，tak8枝to紅pha3-pha3！』in某來富--a無歡喜應--伊：『你規日kan-na thaN2你hia e5股票，厝裡查某kiaN2按怎攏無管！』勝--a問：『咱靜美tak8日出門去學校，轉來tiam3厝裡讀冊，敢有啥問題？』來富--a講：『問題to7是ti7 chia--lah！規日chiu3 ti7厝內，也be7曉出去chhit-tho5交朋友。』 『交朋友e5代誌，咱m7免替伊煩惱，等大漢，自然to7會--lah。』『等大漢？！已經大學4年--a-neh，liam5-mih畢業，ah8若出國去留學，to7 koh khah無機會--louh。』
		『Ouh8 …』勝--a按呢應，想想--leh，這個來富--a講了也是有理，應講：『靜美--a若m7 ai3出去交朋友，咱叫朋友來厝裡hou7伊交。』來富聽了奇怪，問伊：『Beh按怎叫朋友來厝裡hou7伊交？』勝--a講，按呢生--按呢生…。來富--a聽一下嘴開開，hoah講：『按呢to7親像是用買--e5，那會使得？！』勝--a罵伊：『你成實m7-bat代誌。Chit-ma2是啥物時代？股票會使用買--e5，大厝、汽車會使用買--e5、內衫內褲攏用買--e5，ah8 che咱若看有kah意，那be7使用買--e5 ？！』所以來富--a來chhoe7 in姨a2，hit個in翁ti7醫師公會作會長，拜託伊介紹一個好--e5來hou7 in靜美--a交朋友，吩咐講：『ai3醫學院--e5。』 Tu2好這個姨a2 bat一個朋友，這個朋友e5後生有一個醫學院e5學生teh ka7補習，to7 ka7伊介紹過--來。
		面試hit日，三人坐ti7客廳，the--e5是德國牛皮e5 phong3椅，照--e5是Chheh-khuh(捷克)水晶e5吊燈，lim--e5是意大利e5 ka-pi expresso。來富--a看這個學生，生作四正四正，有禮有體，心內歡喜5分，問伊：『你teh讀醫學院？』明致--a講：『我台大醫學院6年。』來富--a心內歡喜6分，問：『畢業了beh 開業to2一科？』明致--a講：『我khah愛外科。』勝--a講：『阮靜美今年大學經濟系4年，beh請你來補習。』明致--a應：『經濟我khah m7-bat。』勝--a講：『補習英語，畢業了beh去留學。』明致--a講：『我英語無講真好。』勝--a講：『你m7免siuN顧謙。讀台大醫學院--e5聯考攏600外點，tak8科ma7這枝--e5。』比一枝大頭姆hou7伊看，雄雄lu3一句英語問伊：『Mr.Wu，how old  are  you？』明致--a無想著伊會ka7考試，順嘴to7應：『yes。』勝--a講：『你看，按呢那有問題？』來富--a心內8、9分e5歡喜，插一枝嘴問：『你敢有女朋友？』『我有一個女朋友，熟悉5冬--a。』『猶未訂婚？』『等我畢業才beh訂婚。』『In tau teh chhong3啥？』『老父ti7區公所食頭路，已經退休--a。』來富--a心內想，食頭路人無錢也無地位，按呢che簡單，歡喜to7有10分，一直ka7勝--a bih嘴nih目。勝--a講：『你專工來教阮靜美，別位攏mai3去。』一點鐘補習費3千khou，兼算來回車馬費。He明致一算，一禮拜來三擺，一個月3、4萬khou，比食一個頭路--e5 khah好空，隨to7答應in。
		一個月後，來富--a問查某kiaN2：『老師補習了按怎？』靜美講：『我ka7伊問問題，伊攏講yes kap no。』來富--a問：『Ah伊人按怎？』查某kiaN2嘴角微一下，面轉一hoaN2紅，無應to7走--去。來富--a知影，心內有拍算。
		Koh來hit禮拜，明致來補習，來富--a ka7伊參商：『你chit-ma2 toa3 hia離學校khah遠。我ti7 chia 對面有一間厝空空無人toa3。你搬--來，按呢beh補習、去學校攏khah方便。』Chhoa7明致去看厝，一間闊闊闊，三個睏房，一個大廳，一間冊房，灶腳、浴室攏是全新e5裝璜，phi-phi-pha3-pha3，金金siak-siak，電視、冰箱、眠床、冷氣tak8項有，無輸董事長e5別莊。明致--a看kah be7講話，5分鐘才tuh一句：『Che--che chiah大間…』來富--a ka7伊giu2--leh，tiam8  he kun2金絲e5 phong3椅坐--落-來，講：『明致--a，這間厝作你toa3。你kan-na認真教阮靜美，專心對待伊，按呢to7上好--a。…咱親像家己e5人，費用你攏m7免煩惱。』
		明致瞭解伊e5意思，搬入來新厝toa3。家己一個闊khng3 khng3，beh食beh用tak8項有，koh有人來拚掃。來富--a ka7查某kiaN2講：『Chit-ma2老師toa3對面，m7免麻煩伊來。你家己去伊hia補習。』所以靜美to7來明致chia補習，有時講yes，有時講no，大部分時間是開講話仙，二人漸漸來熟悉。這個來富--a看kah歡喜ti7心內，不時koaN7食--e5 koaN7用--e5來看明致，照顧頭照顧尾，be7輸家己--e5。有時a2 ma7會ka7明致暗示，這間ti7新公園邊三樓e5大厝是登記靜美e5名--e5。『阮二個老--e5，kan-na靜美一個，財產m7留hou7伊得，beh hou7啥人？』定著這個明致--a讀醫學院e5 gin2-a2，聯考攏600外分以上，m7是gong7-gong7--e5，意思ma7攏聽有to7是--lah。
		講--來咱人也是真奇怪，若是食苦受難khah久to be7慣勢，若是快樂享受koh成緊to7會適應。這個明致搬來了後，toa3好食好穿好，koh有輕可錢通than3，soah liam5-mih來慣勢--去。感覺若像這款生活條件kap環境是生成to7應該有--e5。特別是伊讀醫學院，畢業出來作醫生，上無ma7 tioh8 ai3有這款e5厝，享這款e5受。漸漸伊才來瞭解，伊交茵蕙5冬--a，是按怎厝裡攏一直反對。Ti7 in田庄e5海寮hia，人攏散kah驚--著-a，老母不時teh罵：『Kan-na sui2是會食得？會用得？！』若有人來作hm7人，m7是kah田kah厝，to7是kah魚塭a2 kah股票。M7-ku2伊目睭內kan-na茵蕙一個，明明無田無厝，無魚塭a2無股票。莫怪庄裡e5人，親成--e5五十，朋友--e5六十，攏替伊e5父母怨嘆，無彩kan-taN生這個後生才情，讀kah醫學院作醫生…
		Chit-ma2伊ka7想--起-來，以前實在是少年人浪漫e5愛情主義，青春期無實際e5理想迷思。因為伊bih ti7學校內，攏無注意著外面社會e5狀況，實在除了愛情以外，人生猶有真che7重要e5物件，這點伊chit-ma2才忽然間看--著-lah 。
		Lu2想lu2明白，to7有一個決定：過去--e5放hou7過--去，將來--e5 be7使無--去。但是這個新覺悟e5道理beh按怎ka7茵蕙講，伊才會tang3理解--leh？
		這日伊專工chhoa7茵蕙來新公園這間第三樓e5公寓。門拍一下開，be7活--lah，若董事長e5別莊，phi-phi-phiak8-phiak8，金金siak-siak，內面食--e5看--e5用--e5 tak8項有。茵蕙m7相信，明致家己一個toa3 ti7 chia！Ka7看，桌頂是伊e5冊，房間吊伊e5衫，m7是家己目睭teh作怪？明致講：『Che…che攏toa3免錢--e5 。』
茵蕙聽無，目睭掠伊看。『我作家教，一個月薪水3、4萬，這間厝toa3免錢。』明致講。櫥a2拍開，吊規排新tang2-tang2名牌e5衫褲。冰箱拍開，食--e5 lim--e5 khng3 kah tiN7-tiN7。茵蕙問伊：『Che是啥物款e5家教--leh？』才知影有一個獨生查某kiaN2，大學生4年，畢業beh去留學，無愛出去交朋友，叫明致來教英語…。這時伊才作一下全部瞭解，為啥物這幾個月以來，漸漸伊lu2無拍電話hou7--伊，漸漸lu2無eng5 kap伊見面，漸漸lu2無koh講，in是仝一條性命，永遠分be7開…。『真久我to7想beh ka7你講--a… 』伊耳空內若像有聽著明致teh講，嘴裡念『我知影--lah…，我攏知影--lah ，…』That tiau5 e5聲khe5 ti7 na5喉，走be7出--來，oat8頭to7走，chong5離開hit間闊long3-long3、內面tak8項有e5大厝。

3.
無外久時機變bai2 ，連續幾個月，tak8日股票＜跌停板＞，按萬外點落到2千點。霸王陳永勝i7大輸大，了kah ta-ta，hou7證券行斷頭，全部破產，險險跳樓。
明致轉來舊底toa3 e5所在，kap朋友公家一間房間。無外久koh想起伊kap茵蕙，仝一條性命，伊是刺毛虫，伊是刺毛虫變e5 ia5-a2，in永遠分be7開e5代誌。

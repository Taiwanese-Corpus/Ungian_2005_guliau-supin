Chit時莊芋ti7店內一支鴉片薰suh了，人teh爽快，看福a來，叫：「福a,theh8薰來。」福a扶莊芋起來坐，耳孔邊hoah ：「Tai7-chi3大！」莊芋薰醉，一支薰吹頭khok-khok比，問hit-e5阿餘：「你啥人？」福a叫阿餘ka7賊a2放屎講e5話學hou7莊芋聽。莊芋人有歲，無勇身，驚一下鼻水流，kha-chhiuN3直直phah,薰soah醒一半，問阿餘：「你聽有真？」袋a2內jim5一分錢hou7阿餘，吩咐講：「出去tiam7-tiam7,一句無出聲。後日你koh來toh8是。」Ka7福a吩咐，你an2-ne生…an2-ne生…。
隔日暗頭關店，chiaN5實虎a來teh叫：「福a,咱lim酒欠一腳。」福a應：「今a2日人sian7,beh早睏。」虎a講：「無要緊，lim一碗chiah好睏。」硬ka7拖去樹a2腳，虎a na2 lim na2問 ：「福a,咱番a2寮，你goa7久無tng2去。」Toh8是虎a kap福a仝番a2寮人，an2-ne有熟悉。福a應：「你thai3 m7知？舊年我阿娘過身有tng2去。」虎a講：「Ai-ioh,咱菜腳嬸婆勇勇，thai3會雄雄過身去？」「過年加食一塊甜粿，hou7 粿keN2死-e5?」虎a thin5一碗公酒，chip8 一嘴，kui碗公捧hou7福a:「阮菜腳嬸婆人siong7好。」「甜粿siuN燒，keN2 ti7 na5喉頭，khe5 be7 出來，吞be7 落去…」福a講tioh8老母甜粿keN2死，心內鬱卒憂愁，雙手捧來，作一下一碗公灌kah ta-ta,吐一個khui3:「阮阿娘一世人phaiN2命，加食一塊甜粿toh8去…」He雞a ui3公廨宅hia來，m7是番a2寮人，也chhap嘴講：「福a,你阿娘後世人作夫人。」也捧一碗公hou7福a lim 。二個lim伊一個，照輪ka7灌。Liam5-mi天也oaN3a,hit暗天清清 ，月a2半圓，紅kong3-kong3 na2一peng5 sah8熟e5鹹鴨卵仁，toh8是賊a2作sit第一好時。虎a看看leh,這福a to也差不多到分a,講：「福a人sian7,咱tng2來去。」扶伊tng2去店睏。
He福a酒醉，phiang7 leh toh8睏。半暝賊來，厝頭尾khi-khi khok8-khok8掀厝koa3,he福a顧睏無聽見。Chit二個賊na2 sian7-thang5-a2 siong7 gau5 khang3壁，厝瓦掀開，頭toh8 nng3入來，kek niau鼠叫，chi7-chiuh8 chi7-chiuh8。過一時a2,下面暗暗無動靜，kan-na福a kiN-kiN kouN7-kouN7大睏十三殿。He賊放心，講：「今暗大發。」厝頭尾sut8 leh溜落來，tu2好雙腳點tioh8土，雄雄有人hoah:「Niau鼠！kong3 niau鼠！」四、五支棍a2拚死kong3 ，he7性命hut。可憐chit二個賊暗bin5-bong也無看tioh8啥，ku3-chai7人but8,ku3-chai7人mau,ku3-chai7人kam2 ，un ti7土腳peh be7起來。Hiah-e5人作一下chhiN5 oa2去，大索來捆。點火ka7看，siaN3-siaN3二隻niau鼠a2賊！Hit粒頭殼kong3 kah紅e5烏e5,phong3e naihe5,歪哥chhi7-chhoah8,跪ti7 hia叫m7敢。Chit時莊芋到位，罵：「老實講，siang2叫lin2來？」二個賊m7講，又koh kong3。雞a驚kong3,hoah:「虎a!虎a叫阮來。」莊芋叫伙記ka7賊吊起來吹風，天光早chiah來發落。
虎a ti7厝裡等到天光，無看in二個tng2來，be7放心，出來街a2探。來到大興利，e-e sak-sak圍一堆人。He gin2-a2 hoah:「賊！賊！掠大賊！」另外一個hoah:「Kong3 hou7死！Hou7死！」虎a聽了受氣，出手pa hit-e5 gin2-a2頭，罵：「死gin2-a2!有耳無嘴！」Ka7看，遠遠大榕腳高(koan5)-高(koan5)吊二個人，thng3光光，腳手倒 au2,na2肉粽吊ti7 hia tin7-tong7 haiN3。Oa2去認，ah8 m7是雞a kap二仙銅錢猶有啥人？(待續) 


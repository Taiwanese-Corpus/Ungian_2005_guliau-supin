
傳道者	
陳雷
（1）
盧重義長老今年74歲，作人樂觀，身體猶足勇健，不時家己一個出國，四界去旅行。不過伊有一個習慣，to7是遊覽愛兼傳道，去到to2位，有機會to7講福音hou7人聽。少年e5時，bat去巴西作生理移民，ti7 hia toa3過成十年，也看過真che7艱苦人想be7到e5悽慘代誌。這個習慣大概to7是hit個時陣tui3 hia開始e5。
	這幾年伊常常去中國旅行，聽講最近有發生一件龜怪e5代誌。舊年to7無koh再去。不過關於這個故事，伊本人m7 bat ka7人說明過，是經過伊e5細漢後生hia聽來e5。
	大概四、五年前，伊ti7上海有熟悉一個地下教會e5朋友，經過這個朋友安排，去江西e5草地旅行講道。來到一個細細e5庄腳叫作石口，khia7家無外che7，大部分姓石，穿破衫toa3土厝，真是散赤。長老toa3 ti7一個作sit人e5厝內，姓石名大斤，是三代e5基督徒，真是虔誠，看起來五、六十歲，in某chiah 20外。原來這個所在散鄉，查甫人四、五十歲chiah有才調chhoa7某，ah查某gin2 a十外歲a to7 hou7 人嫁出門去，所以庄裡真che7攏是這款老翁少年某。
	大斤招人來厝裡聽長老講道，有七、八個人，一個70外歲e5阿婆講是外庄行路來e5，長老真感動，替in祈禱吟詩，講道理，大家聽了真入耳（ni2）。Tu2好聚會soah e5當時，雄雄聽著一聲悽慘e5叫聲，親像野獸teh叫。長老驚一tio5，問大斤啥物代誌，大斤講：“長老免驚，無啥物事。”這時又koh叫一聲，長老chong5出去看，原來厝後面一個細e5豬椆，內面一隻豬倒ti7 hia teh叫。Oa2近去看，ai2-io7-oe5，m7是豬！有腳也有手，明明是一個人！He人倒ti7土腳noa3，規身軀e5屎尿，頭鬃長lo3 lo3散ia7 ia7，ka7面kap身軀kham3一半。一枝腳hou7鐵鍊鍊leh，ti7 hia chhoah be7開，大聲哀叫。He聲像豬a hou7人thai5 hit時teh吱，長老聽kah起ka-leng2-sun2雞母皮。問大斤：“靠主名憐憫疼惜，這個人是按怎pak8 ti7 chia？”大斤應：“長老m7免不安。伊已經按呢真慣勢ah，liam7 mih家己to7恬去。”長老beh入去豬椆內，大斤ka7擋：“你m7通入去，伊會咬人拍人。”He人看有人入來，moh去壁角，身軀kiu作一球phih-phih-chhoah。長老ku落來對伊講：“你m7免驚，我be7傷害你。”Hit個人頭giah8起來，規個面烏ma2 ma2，一ian5厚厚e5土kap屎尿，kan-na有二個目睭仁，看be7出是人e5面。長老jim5一條巾a ka7伊拭目睭khou拭面，chiah看出來是一個十外歲a e5查某gin2 a，鼻目嘴攏有。長老hoah：“這個是啥物人？Thai3會按呢hou7人準精牲款待？”大斤吐一個khui3，講：“長老，這個是我e5查某kiaN2。”長老驚一tio5，hoah：“主a，請你赦免，請你原諒伊。…你e5查某kiaN2是作啥物phaiN2代誌，犯啥物大罪hou7人pak8 ti7 chia？”大斤講：“伊無犯罪，也無作phaiN2代誌！…伊起siau2！” “起siau2?！…” “Siau2真厲害。伊m7知影伊是人，想講伊家己是豬，規日土腳noa3，四腳pe5，已經二冬ah攏be7好。”長老問：“有去看醫生食藥a無？”大斤恬恬，搖二個頭。
	長老拜託in koaN7水來，he查某gin2 a看著水，一下to7 aN2落去，面tu toa3水桶，lim一大睏水猶be7到khui3。雙手ka7長老掠leh，m7 hou7伊走。長老看，雖然分be7出是人抑是精牲e5表情，he目神是深深a驚惶、恐怖kap哀求。長老gim7伊e5手，ka7伊講：“請你m7免驚，無人會koh再放捨你。”伊向大斤請求：“請你ka7伊放開。” 大斤搖頭，連續五、六遍m7肯，目屎soah lian3落來，講：“長老，我若ka7伊放去，伊會hou7庄裡e5人拍死，受傷害。”長老講：“請你祈禱有信心。我ka7你保證，你若ka7伊放開，伊be7受傷害。” Theh8五張一百khou e5人民幣hou7伊：“Chia e5錢hou7你去看醫生食藥a，買清氣e5衫hou7伊穿。”大斤ka7錢收起來，in某跪落去感謝，koaN7水來ka7查某kiaN2洗頭洗身軀。大斤ka7鐵鍊a拍開，扶伊e5查某kiaN2雙腳khia7起來，腳軟koh un落去，幾偌擺chiah khia7-tiau5。。長老問：“你叫啥物名？”伊koh聽有，應：“冬。”長老講：“冬，你liam5 mih to7會好。我明年koh再來看你。”
	圍ti7豬椆四邊e5人看kah gang7 gang7去，目睭chiah大蕾看大斤手裡e5銀票，親像是天頂poah8落來e5，一世人m7 bat看過hiah che7錢！大家chhi7-bu2-chhi7-chha7，接頭接嘴，m7知teh講啥，若像是teh問：“這個敢是世間e5 gong7人？天頂e5天使？…是魔鬼？…是騙仙a？…”    
(2)
隔轉年長老koh來石口，大斤請伊來厝裡。伊e5查某kiaN2已經加真大漢，穿清氣e5衫，ka整齊e5頭鬃，完全是一個無仝款e5人。長老問：“你敢會認得我？” 冬搖頭：“我未認得你，m7 ku2我e5老爸不時ka7我講，你chhong3水hou7我lim，ka7我洗面，hou7我看醫生食藥a 。” 長老無想著會有chiah大e5進步，意外e5歡喜。大斤講：“長老，你講了無m7 tioh8。我ka7伊放開，伊無受傷害。你看，我已經失去e5獨生查某kiaN2又koh倒轉來ah。”長老koh theh8五百khou hou7伊繼續看醫生食藥a。
Hit日真che7人來聽長老講道，有e5是聽著長老舊年e5故事好奇來e5。講道了，一個少年來chhoe7伊，講：“長老，你講e5道理hou7我真感動心。請你來阮tau，我e5老pe7 破病siong-tiong7，請你講道理hou7伊聽。”長老kap大斤toe3少年人去in tau，ma7是一間破散e5土厝，一個老人倒ti7 chhu草e5壁角teh喘。長老oa2去伊身邊，吟詩讀福音hou7伊聽。He老人目睭kheh-kheh，m7知聽有抑聽無。這時外面雄雄奇怪e5叫聲，少年人馬上chong5出去，長老toe3伊後面，chong5來到厝邊一個豬椆，內面一個人倒ti7 hia teh叫。少年人sa一枝柴oe，一直ka7央C長老驚一tio5，趕緊ka7 giu2 leh，講：“che 是啥物人？你thai3按呢ka7伊責罰？”少年人停手，柴oe放leh，講：“Che to7是我e5老母！”soah khau3出來。Koh問chiah知影，這個老母cheng7舊年起siau2，ma7是m7知人，家己準作豬a，四腳pe5，不時to會叫，tioh8 ai3奶~會恬。長老ka7看，這個查某人規身軀e5屎尿kap土砂粉，一枝腳鐵鍊a鍊leh，tam3土腳noa3，像豬a kng3 kng3叫，liam5 mih koh me屎來食。長老不忍心，向少年人請求：“請你mai3 ka7伊央Aka7伊放開，chhoa7伊入去厝內照顧。”Theh8五張一百khou人民幣hou7伊chhoa7老母看病食藥a。少年人錢收去，koaN7水來ka7老母洗，鐵鍊a拍開，chhoa7伊入去厝內面。
長老kap大斤轉來到半路，又koh聽著有人哀叫。路邊人家厝e5豬椆內面，仝款有一個人起siau2  m7知人，hou7人pak8 leh，準作豬ti7土腳thun2 noa3。長老m7甘心，替伊請求，hou7伊thau2放。 Ma7 theh8 五百khou hou7伊看醫生食藥a。
沿路轉來到厝，長老chiah問大斤：“這個石口所在是m7是自來真che7人起siau2 ？”大斤搖頭：“以前kan-na冬一個。”
	第三年長老又koh來到石口。一大堆人來看伊，真che7是鬥鬧熱e5。大斤e5厝內te2 be7落，長老ti7厝外e5空地講道。Tu2 chiah講無幾句話，雄雄聽著哀叫e5聲，有近也有hng7，大聲細聲叫be7停。眾人e5中間有人hoah：“長老，長老，趕緊，有人起siau2 ah！有人起siau2 ah！”親像teh hoah火燒厝。長老停落來，beh走去看，雄雄路hit旁三、四個穿制服e5保安警察ui3對面jiok來。眾人看警察來、hoah一聲作一下走kah li7 li7。警察來到te3，ka7長老kap大斤掠起來，手扣扣leh，ka7 in ah轉去隔壁庄，關ti7派出所內面。
	Hit暗ti7 long5 a 內，大斤細聲ka7長老講：“長老，以後無法度koh再kap你見面ah。分手以前，有一項代誌我beh對你後悔，有一句話我beh講明白。”長老講：“我看你be7輸兄弟，請你有話講明白。”大斤講：“有人因為無得著你e5錢，怨妒目睭紅，去報警察來掠人。” 長老講：“我知影。” 大斤koh講：“Hia e5庄裡起siau2 e5攏是裝假e5。”長老看大斤tam3頭講：“我知，kan-na冬起siau2醫好ah。” 大斤驚一tio5問：“你知影？！” 長老講：“我知影，因為in目睭內是看著金錢慾望kap歡喜，m7是得著疼惜e5安慰kap感恩。” 大斤問：“你to知影，thai3 beh koh錢hou7 in？”長老停一時a，笑笑a講：“Ah，我e5朋友，我e5兄弟，你看，一個好好人甘願ka7家己看作豬，準作精牲thun2踏，敢be7比一個m7知人起siau2 e5 koh khah可憐可悲？”大斤無應伊，久久才講：“長老，阮想講恁台灣人真gong7呆好騙，實在是家己無目睭騙家己。”
	結果保安單位提出控訴，講長老「妖言惑眾，非法傳道。」石口真che7人因為聽伊妖言講道起siau2，ka7伊關起來。後來長老in tau e5人得著這個消息，趕緊叫伊e5細漢後生去中國走chong5打tiap8。M7知罰外che7錢chiah放出來。又koh ka7伊警告，以後不准入境中國。To7是按呢自舊年起，盧重義長老無koh去中國旅行。

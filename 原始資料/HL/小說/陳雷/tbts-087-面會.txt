面會		陳雷

我想這回設使m7是坐hiah暗班e5飛機，大概to7 be7去遇著這件代誌。總是ti7 Vancouver等候轉機e5時，已經是半暝過後，規個機場空long3-long3 ，無幾個人客，khih-mouh-chhih有khah稀微。另外to7是hit時我已經真thiam2 ah，愛睏神tiN5 leh，頭殼be7清楚，che難免也是一個緣故。
	這時機場內面e5店攏關ah，飛機e5時間猶真久，無別位通好去，所以原在gong7-gong7-a ka7坐，ka-pi khoaN-khoaN-a lim。
	無taN7-kiN3有眠去一時a，tiang5時伊入來隔壁hit頭坐，我ma7 m7知影。不過，第一目我to7有一個chheN-chhin3龜怪e5直覺，伊e5人氣質無仝。M7-ku2看起來koh面熟，m7知ti7 to2位bat見過？大嘴ka-pi lim落去，ma7猶koh想無。
	伊穿一su tah身e5 phong3-紗，藍海軟布e5短裙，長長e5烏頭鬃，水水e5紅胭脂，真是青春氣味，摩登小姐e5打扮，ma7是家己一個坐ti7 hia lim ka-pi。Liam5-mih theh8一枝薰出來beh suh，我用手勢ka7伊比，伊概成m7知影我e5意思，或者有誤解我e5意思，soah peh起來，行按我chia來。我講：「No Smoking。」Koh比罰金1千khou。伊笑一下，薰chhong3掉，choaN5大方ti7我對面坐落來。
	看起來kap我仝款，是teh等che暗班e5飛機。「你beh轉去台灣？」伊tim3頭。「Toa3 ti7加拿大？」伊搖頭。「來chia chhit-tho5？」Koh搖頭，這時笑神變無去，sim7一下才講：「來chhoe7人。」
	「你toa3 ti7加拿大？」我tim3頭。「去台灣chhit-tho5？」我搖頭。「南鯤鯓開會。」伊歡喜一下講：「南鯤鯓，離台南近近a nia5。」「你toa3 ti7台南？」「公園路hia。」我歡喜一下，「阮tau以前ma7 ti7公園路。」「Hit條大溝hia，夜婆洞e5對面。」我驚一tio5，to7是阮舊厝e5隔壁邊，chit-ma2遠東百貨公司e5對面。
	「你ti7加拿大真久ah houNh？」「30外冬ah。」「作啥事業？」「作醫生。」「醫生上好。」「你ti7台灣作啥代誌？」伊停一時a，想想leh講：「我拚車。」「拚車？！」我叫是聽m7-tioh8，koh問一擺，伊tam3頭。「拚車chhit-tho5。 」 我知影有一cham7，台灣e5少年時行拚車，ma7有按呢teh poah8輸嬴。M7-ku2這個長頭鬃，穿短裙，斯文摩登e5小姐thai2 e也會拼車？敢是無聊teh kap我講sng2 e5。
	「拼啥款車？」 「ou -tou-bai2。光陽150cc，時速200公里。」聽起來概成真內行，我知影hit陣，ou-tou-bai2大台e5政府不準進口，in拚車攏用細隻e5去改裝。「真危險houNh？」「Be7 lah。」「戴安全帽a houNh？」伊起愛笑。「你外行，那有拚車戴帽a？Beh拚會贏？」koh講：「Thng3赤腳lah。」「Thng3赤腳拚車？」伊目睭微微，一枝指頭a tuh天：「Ka7你講一個祕訣。Thng3赤腳，伊to7 ka7你保庇。」這款講法我kan-na ti7小說內面bat讀過。「真刺激houNh？」「HeNh ah。」「你拚車敢bat出過代誌？」
	伊想想leh，講：「Kan-na一擺，ti7健康路hia…」這時伊若像迷去，無張持目睭神神，嘴裡tuh-tuh念：「…大隻BMW chong5過來，刁工e5 lah，阿良hou7伊cheng一下chhu7出去，cheng著電火thiau7，ou-tou-bai2 au2作二koeh8，…」lu2 念lu2 細聲，目睭釘leh，be7輸teh ka7 我念chiu3。我頭殼起gong5，耳空ki-ki叫，無koh聽著伊teh講啥，現現目前出現一個大車禍e5現場，足che7人teh看鬧熱，to7是「飛車女」拚車e5結尾，10年前我寫e5 hit篇小說。Hit個thng3赤腳e5查某gin2-a2，cheng一下按ou-tou-bai2 siak落來，peng2二lian3，chiN著電火thiau7，規身軀攏血，倒ti7土腳，m7知人去……。Ti7  hia看鬧熱e5查某人na2看na2罵：「夭壽ouh！你看he 17、8歲查某gin2-a，倒按呢，雙腳開開看現現，一領裙lek hiah koan5，敢成實會看得？！」
	「阿…英…」我手尾a lak8-lak8-chhoah，按呢細聲叫出來。「Tioh8 lah。To7是阿英lah。」伊tam3 頭，雄雄身軀phin5 oa2來，目睭chiah大蕾問我：「你thai2會知影？你thai2會知影阿英？」「我…我知影一篇小說「飛車女」…」「He to7是我！He拚車e5飛車女to7是我lah！」親像學生gin2-a2考一百分hiah興。我注意看伊e5面，伊e5身軀kap腳手，lu2看lu2成，原來to7是hit個ui3佳里去台南，chhoe7無頭路，kap阿姊去拚ou-tou-bai2 e5飛車女阿英！
	Hit個掛目鏡e5查甫學生gin2-a2 跪ti7伊e5身邊，出力jih8伊e5胸坎，青狂 teh ka7急救。圍ti7邊a teh看e5人，一人一嘴，cheN3來chheN3去：「He死a lah，猶teh jih8啥？」Hit個giah8拐a e5老人khah有自信，用手裡e5薰吹指土腳e5阿英：「Kan-na看he血流hiah che7 ma7知影，he無ah lah。」遠遠警察車e5風螺lu2 tan5 lu2 大聲，無張持hit隻白狐狸e5 ou-tou-bai2 火燒chheng3 koan5起來，pong7 一聲作一下爆炸…
	阿英撞死ah，故事e5結局是按呢寫e5，我明明會記得。Chit-ma2伊thai2會來ti7 chia ，kap我teh講話？概成伊知影我心內teh想啥，續落講：「撞一下m7知人去。險險死！」但是hit二個葬儀行e5運轉手已經ka7伊kap阿良扛起lih車頂，hit個棺材形e5死人車載走去，thai2會koh無死？我擋be7 tiau5，一時倉pong7大聲喝：「ah8明明撞死ah，thai2講無死？」伊無應，雄雄變面，春天e5面色作一下loah8無去，像冰凍死去e5人坐ti7我對面。Lu2想lu2 m7-tioh8 ，一陣一陣陰thim e5冷氣對我e5面衝來，我身軀起ka-leng2-sun2 e5雞母皮。
	足久伊才問：「你真知？…你敢有真知？」我受氣應伊：「He故事我寫e5，我thai2無真知？」伊大笑：「你寫e5？你to7是陳雷？」He笑聲尖koh利（lai7），牽kah lo2-lo2-長，像受苦刑e5犯人teh哀叫，ti7闊long-long e5機場內面seh8 ling-long，走be7出去。
	「你thai2寫我死？你是按怎一定beh寫我死？」伊大聲問。「我…我…」「你怎樣寫我倒ti7 hia，雙腳thi2開開，裙lek8 hiah koan5，現現hou7人看？」「我…我…」「我m7是hit款e5 phaiN2查某gin2-a，你thai2 beh ka7我寫按呢？」我一時應be7出來，為啥物beh按呢寫。雖然he kan-na是一篇小說，m7-ku2內面e5人物攏親像是我艱苦親生e5。我m7是beh侮辱伊，ma7 m7是準伊作小說內面一個方便e5角色，一個無血無肉e5人物nia7-nia7。我是按怎beh寫伊死？Hit當時ma7 m7知影。是m7是因為hit個拚車e5社會暗中要求伊死，期待伊去死？Hia e5真che7看鬧熱e5人攏teh等伊，等beh看伊撞車死e5刺激？Hit個ou-ba-sang2 ma7 teh等，等伊出事死e5時，通得著贏大家樂e5名牌？Hit二個葬儀行e5運轉手ma7 teh等，因為in是作搶死人e5生理。我照in e5要求按呢寫出來。
	但是chia e5理由我無講出來，因為我無確實，可能是借口nia7-nia7？「你攏無想著我e5老母，我e5阿姊，in攏想講我死去ah…」To7是為著這篇10年前e5 小說，in teh受苦，伊teh不平。所以專工家己一人ui3台灣來加拿大chhoe7我？Beh ka7我講伊無死，伊m7是hit款e5 phaiN2查某gin2-a？
	「你to7是陳雷？」伊koh一擺足正經按呢問我。我tam3頭，伊受氣講：「你寫小說ma7是tioh8 ai3負責任！」Che我知影，對我e5藝術感kap人生觀負責任，其他敢猶有啥物規則leh？是m7是另外猶有對社會e5責任？我想beh ka7說明，寫「飛車女」e5經過，雄雄伊等be7 tiau5 khia7起來。「你若有時間南鯤鯓開會了，拍電話hou7我，我chhoa7你來台南chhit-tho5。」我theh8筆ka7伊講e5電話番寫起來，244-3838，chhoah一tio5，he尾a 6字to7是「飛車女」內面hit隻白狐狸ou-tou-bai2 e5車牌，hit二個ou-ba-sang2 teh等e5大家樂e5號碼。趕緊giah8頭起來，伊已經踏koan5屐a e5腳步行遠遠去ah。
	班機e5時間到，我peh上飛機，規路ti7機頂睏be7去，注意ka7 chhoe7，頭到尾攏無看著阿英。
	Ti7南鯤鯓開會e5中間，我一直考慮這個問題。尾a hit工，照伊hou7我hit個號碼拍電話去，一個老查某人接。「喂，請問阿英有ti7 leh無？」「你是啥人？」「我伊e5朋友lah。」停一時a，概成足久，老查某人才應：「ah8你m7知影阮阿英過身去ah？」「Ouh…」「成久ah lah。Beh10冬ah。」「Ouh…」「車禍lah。市內kap in姊a去拚Ou-tou-bai2…」「Ouh…」「Ah你chiah久ah，chhoe7 伊beh chhong3啥？…oe5…oe5…」雄雄我頭殼起烏暗hin5，耳空內chhi-chhi chha7-chha7，無停e5、ki-ki叫e5電話聲…。  
	 


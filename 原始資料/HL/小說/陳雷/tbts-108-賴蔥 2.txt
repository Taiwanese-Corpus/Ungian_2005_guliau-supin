賴蔥 (2)		陳雷

	包心講：“阿tia，啥物代誌ka7包心講，包心去解決。”阿拉腳搖頭：“Che m7是你e5代。”包心講：“阿tia講hou7包心知，包心鬥煩惱。”In某暖問：“又koh hou7人扣錢糧？”阿拉腳tam3頭，衫thng3--起-來hou7伊看，規腳脊烏--e5紅--e5青--e5，攏是傷。暖哀一聲：“又koh老a2拍人！”阿拉腳講，隘長問查某kiaN2幾歲，叫查某kiaN2去領錢糧。包心講：“包心來去討錢糧。”暖講：“包心m7通去！”阿拉腳講：“老a2食人心suh人血，去你to7知慘！”包心問：“老a2幾條命？”阿拉腳講：“老a2 phaiN2，ma7是一條命。”包心想：“若是按呢好解決。”
	暗頭a2，包一條頭布，thah8一領短衫短裙，裙頭ha5一條布帶，闊闊tiN5作二lian3，ka7老母講：“我來去行行。”He草寮頭前e5細路toe3山崙走，沿路攏是am7-am7 e5菅芒二人koan5，當teh開花。來到隘口，有人hoah：“啥人來？”To7是戴布a2帽、phaiN7蕃a2刀e5隘丁，ka7伊擋--leh。包心講：“龜加阿叔，我來領糧。”龜加會認得包心，心想又koh是隘長teh作怪，凌治人e5某kiaN2，受氣ka7 giu2一邊，細聲chhu7：“你m7知死活！老a2叫，m7-通來！”包心講：“無來阿tia無錢糧。”龜加罵：“來你to7知苦無命！…你無看恁龜加阿嬸…”包心上愛龜加阿嬸，舊年ma7是來討錢糧，了soah家己去chhoe7死…。嘴齒筋咬--leh，目屎lun2--leh，裙頭hit條紅布帶thau2 hou7龜加看。龜加看無真，用手摸，chhoah一tio5，一句話未赴講，包心to7已經chong5按內面去--a。
	TaN這個洪青番家己一個坐ti7土腳lim酒，寮a2內一pha火暗暗，雄雄一個烏影閃--入-來，緊張伸手去sa刀，腳chhng giaN一旁beh peh--起-來，嘴hoah：“啥人來？”包心應：“隘長，我來領錢糧。”koh是查某gin2-a2聲，歡喜一下。Ka7看，十六、七歲a2，短裙短衫，e2-tng3 e2-tng3，雙腳be7輸紅龜粿hiah大模。Che羅漢腳無某無猴，看著查某，khah thiam2 he iau狗鼻著肥肉，那有放伊走。一koaN7錢piaN ti7土腳，講：“Chia坐，陪我lim酒。”倒一碗酒hou7包心。包心一手sa碗，頭hiaN3 koan5，一碗酒kop8--一-下灌kah ta-ta。洪青番歡喜，koh再倒一碗，ma7 kop8--一-下落肚，連續三碗。He包心酒甕mouh--來，也倒一碗，講：“隘長lim--一-碗。”洪青番那beh認輸，按呢連續lim五碗，一甕酒灌kah ta-ta。頭殼soah ma-se seh8 kan-lok8，目睭花花看西瓜，一個羅漢心若蕃薯吊ti7火甕內面pu5，pu5 kah燒hut-hut，pu5 kah外面臭火ta，pu5 kah內面nng2 sang-sang……，腳手to7生毛，若八腳毛蟹來摸包心，包心m7 hou7伊摸。Giu2伊e5裙，掠伊beh chim。包心無通hou7伊chim ，出手ka7 chhia一下，phiaN7 ti7土--裡食土砂粉。洪青番au3-nau2起phui3面，sa尖刀來tuh伊e5心頭窟a2。“乖乖你to7無死！”一手來thau2伊e5裙帶。包心假作驚，乖乖顧在伊giu2。He裙帶thau2半lian3，腰頭soah一枝teng7-teng7--e5，尖尖三寸長，tu2好猶未落--去。包心目緊手koh khah緊，鐵chng3 a2 sa--leh，一手來chang5洪青番e5頭鬃。洪青番頭鬃留長長，sa一me順勢規個人拖--來，jih8 ti7土腳，一腳cham3 toa3伊e5 pak肚頂。He腳若石thiau釘--leh，洪青番be7 tin2 be7動，kan-na hit枝嘴罵：“死蕃a2…”包心受氣，鐵chng3-a2相真真tuh8--落-去，tuh8一下siuN大力，pi-pi piak8 piak8，連pin2-a2骨攏chih8-chih8--去。一枝chng3-a2對對ui ti7心頭，心猶teh跳，跳一下to7 ui一下，洪青番死鴨ngeN7嘴poe，猶teh罵。包心出手cheng，拳頭母若鐵錘，cheng一下下-hoai5 soah lau3--去，嘴歪一旁，罵be7出聲。龜加看包心chong5--入-去，bi ti7寮a2外看，這時趕緊chong5-- 入-來。害--a，洪青番倒ti7土腳，胸前一枝chng3-a2 。Hoah一聲“隘長!”，伸手來sa chng3-a2，大力poe2--出-來，he血若水龍kong3-kong3流，直直bu7。洪青番獨強koh suh二個khui3，to7死gian7-gian7去--a。龜加ka7包心chang--leh，hoah：“你作che好事！”包心目睭kheh-kheh，khia7定定beh hou7伊thai5，soah聽著伊講：“你taN趕緊轉--去！”土腳hit koaN7錢khioh--起-來，叫伊走。
	Toe3 he山崙e5小路na2行na2走，心肝iN-a2若鹿a2 kiaN2 tok8-tok8跳。這時山崙e5夜風su2-su2透，吹he二人koan5 e5菅芒，若矮爺lo2爺chia搖hia搖，伸手來beh掠伊…。雄雄頭前hng7-hng7二pha火，青青綠綠，liam5-mih有看，liam5-mih無看。TaN lou2--a，人講這tah山崙kau7鬼，暗時出來遮路。會驚想beh oat8頭倒轉走，又koh m7願hou7人掠去thai5。到chia來，向前也死，退後也死，心肝掠一橫，管thai7--伊，鬼ma7是人作--e5，起腳koh行。無三步，he火soah無--去。月光腳看，僥倖--a，thai3是鬼，to7是一隻鹿a2 kiaN2，暗時走m7-tioh8路，出來teh探看。
	趕緊ka7燈火pun5 hoa，借著外面淡薄e5月光，一手ka7洪青番e5長頭鬃chang--leh，一手giah8蕃刀來chui5 he am7-kun2。那知he刀鈍，chui5 be7落--去，起狂用斬--e5，tok五、六下才斬斷--去。龜加雙腳跪--落，頭殼mouh--起-來，ka7看，目睭猶金金，嘴歪一旁，伊嘴內念：“罔輕，今a2日報你這個仇，你通安心去。”Thiah洪青番e5衫來包hit粒頭， koaN7--leh to7行。隘口phong7著阿拉腳，細聲ka7講：“今暗有匪盜，你kap我--來-去。”
	二人行出隘口，踏上小路。He菅芒後面e5山崙這時bak著薄thi5-thi5 e5月光，起起落落，親像面頭前koan5壁beh遮in e5出路。阿拉腳問：“匪盜ti7 to2？！”龜加無應，作前直直行。阿拉腳問：“你手--裡koaN7這包是啥物？”龜加又koh無應，作伊直直行。雄雄停腳，頭前路邊近近一pha火，有豬血赤紅，若iah8-a2 teh飛。龜加bat看過這款火，to7是暗時toa3 ti7山崙e5鬼出來遮人，m7 hou7人過路。所以龜加m7驚，行oa2--去，嘴念：“罔輕，今暗替你報冤仇，你chhoa7阮轉到厝。”成實am7-am7 e5菅芒內面bih一隻thng3-theh e5無頭鬼。He火hut8--一-下hoa--去，鬼to7無--去-a。
	Chong5轉來到厝，衫裙攏是血，老母驚一tio5問：“包心啥代誌？”包心講：“包心替阿tia討錢糧。”一koaN7錢theh8 hou7老母，老母罵：“叫你m7通去！你看，這身軀 血…”Ka7包心lam2--leh to7 khau3：“包心hou7人欺負。”包心講：“包心無hou7人欺負。”老母問：“Che血按怎來？”“包心thai5隘長。”老母驚一下，一koaN7錢khiang--一-下poah8落土腳，hoah：“包心thai5人！我e5包心thai5人！…”掠青狂，厝內直直seh8 lin-long。
	Tu2好阿拉腳踏入門--來，問：“包心thai5啥人？”龜加toe3後入--來，大聲hoah：“人ti7 chia--lah！”手--裡hit包人頭to7 ka7 haiN3--出-去，he人頭若一粒椰子ti7土腳ko7，lian3二lian3停來ti7阿拉腳e5腳邊。用火ka7 chhio，ku落來看，僥倖--a，一粒人頭，規面ko7 kah全是土，chhun二粒niau-鼠目金金。斟酌ka7看，下-hoai5歪一旁，像西瓜teh phaiN2--去。TaN害--a，ah8 m7是隘長是啥人？Hoah：“洪青番死！”koh驚koh歡喜。龜加講：“老a2 phaiN2，老a2該死！”Hit粒頭ui3土腳mouh--起-來，破衫包--leh，koaN7--leh to7行，吩咐講：“我厝--裡先來去轉，liam5-mih來。”
	轉來到厝寮a2，內面也空空無啥，土腳一te3草蓆，邊--a一堆ta草。卻是寮a2頭前一欉大chheng5，成百年老，四khou圍二、三十枝e5 chheng5鬚釘ti7土--裡，be7輸大厝chhai7大thiau7。龜加跪ti7大樹頭，念：“罔輕，我枉屈你成冬--a，今暗報你冤仇，你taN安心--去。”一時geng5心，二粒拳頭母胸坎直直槌，beh cheng hou7破，lo3-lo3長hiu一聲尖聲，若chng3-a2 teh ui，是teh哀，也是teh叫，ma7是teh牽歌，che sih-la-iah e5祭聲向hng7-hng7看be7著e5山內hit旁去。伊ka7洪青番e5長頭鬃sa作二把，相tiN5拍一個死結，ka7人頭pak8 toa3大枝chheng5鬚頂面。這時三個lo3-lo3長e5尖聲ui3山內回聲倒--轉-來，是teh哀叫，ma7是teh hau2，teh牽歌…。伊知影罔輕teh應--伊，因為自古以來，sih-la-iah e5傳統攏講是按呢，山內e5回聲to7是死--去e5親人teh應話…。風kap霧ma7 toe3--來-a，人頭吊ti7 chheng5 a2腳搖haiN3，目睭掠伊看，嘴若像teh tin2動。龜加講：“隘長，你taN ti7 chia顧寮a2厝，等阮轉--來ka7你槌腳。”   
	蕃刀phaiN7--leh，走轉來阿拉腳chia，大家攏準備好--a，起腳to7行。龜加、阿拉腳作前，暖、阿米枝、包心toe3後，五人一choa7，恬恬行he山路。有--一-站-a，近近聽著chhih8-chhih8 chhuh8-chhuh8 e5水聲，oat8過一tah鳥樹林，成實一條光sih-sih e5溪流。He水ui3山--裡出--來，瀉落kia7，ti7 chia seh8一個oat角，cheng著石壁攏phun3水花，月光腳be7輸一網活魚跳無停。Che to7是細細e5 u-u溪，sih-la-iah話“轉--來-去”e5意思。暖liau5落溪，kou水來lim 。包心tu7 ti7溪--裡，洗衫kap裙頂面e5血…。岸頂龜加看溪水趕ui3烏樹林e5西旁去，tu2好樹頭e5暗公鳥u-u u-u叫，伊giah8蕃刀指hng7 hng7樹頂尾e5月，ka7阿拉腳講：“這旁去。”也to7是u-u溪向西出--去，上到尾--a流入去大條e5灣裡溪，ma7是koh轉去以前sih-la-iah人e5平地。


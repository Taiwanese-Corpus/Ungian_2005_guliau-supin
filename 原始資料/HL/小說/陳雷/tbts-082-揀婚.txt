揀婚		陳雷

	高友通校長e5三個查某kiaN2 to7是大漢e5碧玉生作上sui2，身材koan5 koh lo3 ，皮肉白koh幼，看起來秀氣koh高尚，be7輸美國電影名星Grace Kelly。讀台大護理系e5時，少年家a不時to7 toe3一大陣，hou7伊e5老母操心。畢業了後，留ti7台大病院精神科作護士，ma7是常常有醫學院e5學生來追求。但是m7知啥物緣故，交來交去到taN猶未有圓滿e5選擇。有人批評，講sui2查某gin2-a目睭生koan5 koan5 ti7 hia5 a頂，siuN gau5揀挑。 Ma7有人宣傳講，這個sui2查某gin2-a脾氣bai2，有一個特別e5怪癖。到底內容是怎樣，事實無人知影。
	最近也鶴阿姨介紹這位林博士e5時，碧玉e5老母be7放心，有特別ka7伊吩咐：“查甫gin2-a若是kan-na愛看外觀e5，不如hit款重感情e5。”這句話碧玉有記ti7心內，不而過，伊be7曉beh按怎分別，啥款是愛看外觀e5，啥款是重感情e5人。
	這位林先生是電腦工程兼太空工程e5雙料博士，ti7中央研究院作研究員。對碧玉會使講是見面to7合意，一看隨有情，不時按南港駛車來約會伊。碧玉看伊有學問，生作有人緣，見面koh有話講，對伊印象ma7是be7 bai2。按呢二人來往，經過2、3個月，漸漸lu2會投機。M7-ku2碧玉心內會記得老母hit句話，若是kan-na愛看外觀e5，不如hit款重感情e5。因為伊m7知影，這位博士到底是重感情e5抑是看外觀e5人，所以腹（pak）內e5情意m7敢he7深落去，恐驚koh再來失敗。
	按呢經過一個春天，to也一切順是。熱人來了後，博士才開始注意著一項龜怪e5代誌，概成這個碧玉有一個怪僻，不管好天phaiN2天，見面一定攏是穿長ng2 e5衫。代先無特別ka7張持（tiuN-ti5 ），想講大概是女性愛sui2，toe3時裝流行e5關係。尾a大熱起來，人teh時行短ng2  e5，伊ma7是流大粒汗穿長ng2  e5。博士想beh ka7問，koh驚phaiN2勢失禮。這個疑問想來想去，lu2想lu2無，soah放be7 落去，khng3 ti7頭殼內，lu2 ka2 lu2大gia5，親像tu2著一個科學工程e5大難題，暝日思考，想無一個tu2好e5答案。
	尾a想kah無步，去請教伊e5阿姊，關於碧玉穿衫e5代誌，講hou7阿姊聽。有影查某人e5心理阿姊khah內行，伊講：“Soah m7知，查某gin2-a愛sui2，驚大日皮肉phak8烏去。”博士講：“烏陰天無日，伊ma7是穿長e5。”阿姊講：“定著是體質lam2 ，驚畏寒。” 博士講：“好天出大日，流大粒汗ma7是穿長e5。”阿姊講：“無to7是伊人khah保守，phaiN2勢穿短e5 hou7人看。”博士講：“這陣攏穿迷你裙，一雙腿sui2噹噹。”阿姊hou7伊應kah無話，想想leh講：“阿無…敢會是…”oa2來博士耳a邊nauh一koaN7細聲話，博士suh一下khui3，吞一嘴noaN7，大聲喝：“莫怪！莫怪！”目頭結一結，問：“TaN beh按怎？”阿姊講，按呢生…按呢生…。
	Chhoa7小弟去seh8百貨公司看查某人e5 sui2衫。揀一領意大利名牌「無啥錢 」（Versace）e5時裝，一su 3萬khou，長裙無ng2，規套是半暝暗天e5烏色chhap台灣海峽深海e5 khong2色，樸素簡單，高尚飄撇。包裝好勢，專工親身mouh去送碧玉。Ka7伊講：“後禮拜你e5生日，這su衫我特別親手揀送你，Happy birthday！”碧玉足歡喜，講：“我生日穿這領hou7你看。”約hit工tam3開開大飯店跳舞慶祝。
	這日博士先來ti7開開飯店等。頭殼內一直想hit領衫。這個熱人以來e5疑問，今a日to7 beh有答案，緊張kah手te5 a流chhin3汗。雄雄聽著鳥a唱歌碧玉e5聲：“你看這領好看無？”Giah8頭一看，正正khia7 ti7面頭前，he碧玉笑微微,一身「無啥錢」e5洋裝，暗天e5烏色chhap深海e5孔色，胸前pin2一支鑽石花e5 pin2針，be7輸天頂e5星粒，閃閃sih sih，hou7伊頭目醉醉。詳細ka7看，be7活lah，thai3會又koh是長ng2 e5！無看he皮肉!原來頂面koh再thah8 一領，ma7是烏色lam7孔色。著驚koh失望，一時m7知beh按怎應伊。目睭直直ka7 chin5，按頭相(siong3)到腳，按腳相到頭，be7輸teh看thng3光無穿衫e5 mouh-teh-luh（model），thuh一晡，用手指：“你…你thah8這領be7 siuN熱？”
Liam5 mih he舞廳放lou-man-tit-khuh e5音樂，溫柔e5 oah-lu-chuh，藍色e5多惱河。博士好禮請碧玉跳舞。碧玉peh起來，khia7 ti7伊面前，雙手liau5-liau5-a ka7長ng2 e5衫一紐一紐thau2開，作一下攏總thng3掉去。僥倖oh，你看！內面攏無別領，kan-na chhun  hit su「無啥錢」e5洋裝，長裙無ng2 ，頭到腳是烏色lam7孔色e5絲a，規身是白粉幼棉棉e5皮肉，伊to7是koan5天大海teh飛e5天鵝，夢中妄想e5仙女下降…這時這個開開大飯店高貴e5場所，所有e5人客攏oat8頭過來，因為in m7-bat看過chiah-nih豔麗e5美女，chiah-nih肉感e5身材，穿chiah-nih高尚飄撇e5 sui2衫。Be7輸ti7 hit個當時，ti7 hit個地點，hit個夢想e5美國電影名星Grace Kelly雄雄親身來出現。規場恬chiuh-chiuh，kan-na lou-man-tit-khuh e5音樂，溫柔e5  oah-lu-chuh，藍色e5多惱河細聲細聲teh tan5…
但是che iaN2目e5光彩kap o-lo2 e5美麗伊有看見若無看見，有聽著若無聽著。因為伊kan-na注意著he無ng2暴露e5手，有一choa7紅貢貢e5 khi5，按白白白e5肩胛頭直直直thang3落來到手khiau。粗pe5 pe5，lo2-lo2長，一phong3一naih，be7輸一koaN7 灌好e5生腌腸。Chhoah一tio5，指hit個khi5：“Che…che是啥？”碧玉笑笑a應：“Che oh？…che我細漢騎車poah倒long3著，thiN7足che7針。”“Ah…ah thai3 chiah粗chiah大choa7？be7輸…be7 輸…”“Be7輸蛇？…無m7 tioh8 ，che叫作蛇khi5。”“蛇？！”博士一世人上驚蛇，退一步，na2驚na2看，ai-ioh-oe5，成實電火腳規隻koh會tin2動，像蛇teh so5。“Ah…Ah thai3 m7 ka7割掉？”“割be7掉，醫生講，割掉koh發出來也是仝款，lu2割lu2 大隻。”
慘ah，慘ah，明明是神明teh創治伊。這個 aN2 ti7身邊跳舞e5碧玉，變作一個身軀生蛇e5美女。Koh驚koh愛，taN是beh按怎好？是beh抑是m7？是好抑是m7好？頭殼gong5 chhia-chhia，be7輸土腳頂oah-lu-chuh e5腳步， lin-long-seh，一時be7 tang3決定。He真久khng3 ti7心內e5一件事，本來ti7這工生日beh ka7伊求婚e5話，that ti7 na5喉頭，soah講be7出來。
隔日去chhoe7 阿姊，ka7碧玉穿sui2衫手生蛇e5代誌講hou7阿姊聽。阿姊講：“我早to7知！定著是，phaiN2物暗kham3，siaN3-siaN3 hou7我講tioh8！”目睭chiah大kong3，大聲問：“猶koh有啥？”博士驚一tio5 ，猶koh 有？！阿姊講：“規身軀別位猶有生啥？”博士講：“看會著e5 to7是一隻nia7-nia7。”阿姊罵伊：“你娶某kap買車仝款，一項to be7使馬虎，看會tioh8，看be7 tioh8 e5攏ai3 看。”博士問：“看be7 tioh8 e5 beh按怎看？”阿姊oa2來耳a邊，講按呢生…按呢生…。
博士輕聲ka7碧玉講：“我kap你熟悉chiah久ah，tak8項代誌kap你攏坦白…”碧玉講：“Che我知影。”博士講：“有一句話，m7知beh按怎…”碧玉講：“無要緊，作你講。”心內歡喜kap期待。博士講：“若是終身大事，che be7使chhin3-chhai2得。”碧玉講：“Che我瞭解。”博士講：“概成咱若去買新車，beh買進前，tak8項ai3看hou7清楚，檢查好勢…”碧玉恬恬無應。博士講：“所以我想，猶是咱先來去作身體檢查，theh8一張全身健康證明書…”這時碧玉才完全明白伊e5意思，受氣koh失望，獨強lun2 leh，無拍青驚伊，好禮應：“Che…我ma7瞭解。親像咱買一台新車，ai3有一張品質保證書。”博士歡喜，講：“To7是按呢，to7是按呢。”停一下，碧玉講：“Ah無，你代先去檢查。”
博士去hit間新開e5高信大病院作全身檢查，交費4萬khou。Hip電光、超聲波、心電圖、通胃鏡、肺管鏡，大腸鏡、檢屎檢尿檢血、檢糖檢油檢鹽、…，內內外外，大空細空，攏總通過koh驗過。報告出來，一切正常。博士足歡喜，theh8來hou7碧玉看。碧玉看he報告，na2看面na2憂，目頭結一結，一直haiN3頭。博士奇怪問伊：“Che報告一切正常，全部甲等，敢koh有啥問題？”碧玉講：“你tak8科攏通過，一科無及格。”博士chhoah一tio5，問：“To2一科無及格？”碧玉講：“精神科一科。”博士m7知伊e5意思，事實he新開e5高信病院設備一流，每一科攏有高科技e5儀器檢查驗定，數字證明，獨獨精神科無。“我kap你熟悉chiah久ah，tak8日見面，你也m7是m7知，我無起siau2 ，ma7無神經病。”碧玉起愛笑， 講：“你無起siau2 ，也無神經病。M7-ku2你e5心kap感情be7輸一枝sui2面e5花干，可惜有pit一khi5 chiah大khi5。”ka7家己倒旁手ng2  lek8 chiah koan5起來，比hou7伊看：“你看，kap這choa7 khi5仝款仝款。”按椅a頂peh起來，koh講：“你講了無m7 tioh8。Che終身大事kap買車、揀花干仝款，tak8項ai3頂真，be7使 chhong2-pong7 chhin3-chhai2得。”Ka7博士iat8一下sa-io-na-nah e5手，oat8頭作伊去。
轉來厝，歡喜ka7阿母講：“阿母，我知影lah。”老母問：“你知影啥？”碧玉講：“我chit-ma2知影beh按怎分，啥款是愛看外觀，啥款是重感情e5人。”老母問伊：“按呢這個電腦太空e5雙料博士，伊e5感情有外重？”碧玉應講：“Kap我手這choa7 khi5平重。”
聽講最近新e5醫學科技會tang3用le-soh（laser）ka7這款蛇khi5整容改善。不過咱m7知影，高友通校長e5查某kiaN2碧玉尾a有去作這種手術無。



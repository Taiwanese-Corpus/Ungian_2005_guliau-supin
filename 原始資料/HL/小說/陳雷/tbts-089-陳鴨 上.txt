陳鴨（上）陳雷

這暗hit陣賊bih ti7林投內底，恬chiuh-chiuh圍一個圓khou a看火燒。He火iaN-iaN chhio7著四圍密密生e5林投，若大粒黃金e5真珠teh發光。這時大林頂有一choa7 ke7-ke7 san2-thiu e5月眉，he闊khng3 e5烏天像一個大koa3，ka7這粒黃金e5真珠ba7-ba7 kham3 tiau5 leh，m7 hou7外人看著，驚祕密漏洩出去。
	單單陳鴨一個ku7 ti7火邊teh飼火，金紙一張一張au2作koeh8，tan3入去火裡燒。He火見著風透，吐長長e5火舌來掠金紙，kng2入去火肚燒，按呢火to7 koh光iaN7 起來。Liam5-mih一thah8金紙燒了ah，變作一角一角e5紙hu，按火肚吐出來，順燒風飛koan5起lih。陳鴨嘴念：「金紙燒一堆，有應公保庇，事業大成功，緊緊轉來去。」
	TaN你ma7會想龜怪，che賊平時phaiN2作慣勢，thai2會好工半暝bih ti7林投內底燒金拜有應公？To7是in賊e5規矩，beh cheng-piang3搶人進前，先燒金通知神明，請神明鬥腳手，cheng-piang3有利，好空e5共家分。Che叫作「出搶」，好聽講作「出請」。
	Liam5-mih金燒了，火hoa去，林投頂e5月眉to7 peh koan5起lih。這時滿天e5星粒，大林內e5蟋蟀teh ki歌，遠遠田-kap-a也叫。陳鴨喝一聲「變」，hia賊圍oa2來，借著bi-bi e5月光，me火hu來抹面。陳鴨叫：「斗a，你也來拍虎niau。」
	Che ma7是he 賊e5規矩，搶人進前me火hu來抹面。Kou5 hou7花花niau-niau，chhun二kong3目睭。按呢花niau打扮，一來神明好認，通kain7保庇，二來烏niau pih-pa3，用來嚇驚人，三來是惡面壯家己e5賊膽，四來是賊面hou7人認be7出來，所以叫作拍虎niau。又koh一項，cheng-piang3 e5時，頭鬃長長拍hou7散ia7-ia7。若是phaiN2運月光腳碰著，be7 輸chhiang7著枉死城e5青liau5鬼，pong7著受難池e5好兄弟，kan-na驚to7破膽，有這個要緊e5機關。所以陳鴨叫：「斗a，你也來拍虎niau！」
但是這個中間，單單斗a be7曉拍虎niau。He面chut8一chhok烏一chhok白，khah成作戲a，那有成賊？To7是這日tu2好斗a作16轉大人，頭一遍cheng-pian3，kap人學作賊，所以be7曉拍虎niau。陳鴨be7放心，ka7伊吩咐：「Khah停咱請入厝，你kap大家跟腳，m7通家己烏白chong5。」koh講：「時到請soah，聽人kong3鑼，馬上相辭，m7通chhian5遲。」原來che賊雖然phaiN2相惡膽，卻是上蓋心虛禁忌，m7敢講「搶」這字，攏講作「請」，生理才會順是。
按呢吩咐soah，giah8頭看，he半天一choa7南北e5銀河，陳鴨喝一聲「拜」，虎a theN3 一枝旗來，向天iat8三下，大力khut一個腳馬，直直chhai7 ti7 土裡。He旗一面三角尖，破布hiah大te3，頂面畫一字大字「鴨」，掛旗篙tu2-tu2 5尺一人koan5。陳鴨跪落去拜，這時siaN2-siaN2北風透，he旗a向南iaN7-iaN7飛。Hia e5賊股也跪落去，頭khap ti7土裡拜，按呢風才停去，旗也定去。陳鴨喝：「I-ioh！I-ioh！」賊股toe3伊喝：「I-ioh！I-ioh！」，圍旗a seh。陳鴨手裡sa一干酒，灌一大嘴，虎a也灌一嘴，過來羊a也灌一嘴，tu2好seh8一個lian3-tng2，一人一大嘴。酒灌ta，齊聲喝：「I-ioh！I-ioh！」排作soan-liu一股，向南to7行，今暗來去cheng-piang3。Che灌酒喝I-ioh，ma7是規矩。一來是壯賊膽，koh來是擋畏寒，所以be7使lim che7，一人一大嘴nia7-nia7。
He賊一股bi著二更e5烏暗，一路來到佳里興e5庄頭。Ti7 hia孤單一間大厝，四圍直直磚a壁，齊齊二人koan5，to7是郭甲e5厝宅（theh8）。TaN這個郭甲，咱chit-ma2無人bat 伊，總是hiang3時佳里興hia，眾人作伊e5 sit頭，看伊食飯生活，to7是北門這頭第一阿舍。所以莫怪這暗大旗向南飛，he賊上愛來請so7是lah。
Che賊股bi來到牆腳，看he頭尾， 也無動靜。陳鴨iat8一個手勢，阿虎khut一個腳馬，羊a雙腳跳起lih，二個賊踏肩胛相thiap8，theN2 leh khia7起來，hai3-ioh sim3一下，liong3 leh to7過去ah。He羊a輕身會飛，腳手會粘壁，閃一個影，翻一個身，hut8一個to7跳落去。TaN牆a這頭，he顧更e5 hit暗天冷有lim酒，un2 ti7 niau2-poat8腳tuh-ku teh凍霜露。雄雄pok8一下一聲，拍精神來。明明m7是niau2-poat8生e5時陣，thai2會pok8一聲，niau2-poat8 poah8落來？輪一個身想beh  peh起來巡看。He羊a jiau3樹皮，kek貓腹肚iau叫，顧更e5罵：「又koh是你！恁父明a chai3掠你來剝皮！」un2 leh koh睏去。羊a liam腳bi來到身邊，腹肚尾poe2一枝鐵尺，相真真頭殼心to7 ka7 mau落去，對對hmh著頭殼無毛e5所在，khiak8一下一聲，像拜佛e5 teh khok8木魚， 賣涼e5 teh phut椰子，一粒光頭pit作二旁。這步叫作田嬰a2點珠，羊a e5工夫，比劍khah厲害。可憐老歲a tu2-chiah踏上愛睏路，猶未行到迷魂寺，to7 hou7人請去三太殿，一去不回，嗚呼哀哉！趕緊ti7伊身軀頂so，摸著一koaN7鎖匙。Oat過來拍開大門，又koh miau一聲貓a叫。He大門外e5賊，若一股臭水溝e5 hou7-liu，soan leh to7入來ah。
不過chia e5賊也m7是生分賊。一年幾擺，過年過節攏會家己來請。所以大門入來，別位無去巡，直透to7按米間去。講來hiang3時e5賊比較土直，m7比這時，無定著搶金搶銀。Chia e5羅漢腳無sit好作，無通依活，作賊cheng-piang3，khah常是搶食e5代先，所以直透to7按米間來loh。
這時hit個無耳錢a睏ti7寮a teh顧米，眠眠中間聽著khih-khih khok8-khok8 e5聲，叫是大鼠teh車拚，摸leh peh起來，to7 beh拍鼠。那知月光腳探頭出來，tu2好一choa7烏影按埕裡閃過。目睭皮大力nih一下看，be7活lah，一陣牛爺馬爺，長腳短手，giah8槌phaiN7劍，chong5按米間a去。明明若m7是陰間e5好兄弟半暝出巡，to7是咱chia e5 iau-go7賊koh來cheng-piang3！趕緊一粒龜頭thong2一半koh kiu入去，m7敢喝聲，soah倒leh kouN7-kouN7 叫假睏。是按怎這個無耳錢a顧米間niau鼠膽，看著賊to7假睏走去bih？To7是伊以前phaiN2運碰著賊，耳a割一個去，險險無命。所以看著賊準無看，m7敢喝聲。
He賊來到米間，拍開看，佛祖a，一袋a一袋，m7是米to7是糖，m7是薯就是芋，thiap8 kah規厝間lah！一看大利，勇漢e5作先，細漢e5作後，一人一袋，狗-hia7扛米，aiN3 teh to7行。TaN這個斗a，tu2-chiah 16，細hiuN khah無5尺，tu2好排ti7上尾，koh是第一回作賊，kan-na看he外表，m7-bat hit個內容。看人phaiN7一袋，伊也phaiN7一袋，gia5 leh to7行。雞母喂，那知he米有重，tu2好aiN7會贏，m7-ku2走be7行。
這時陳鴨手giah8 khau刀，看外面e5月眉已經thaN3過厝角尾，知影時間到。He刀向天畫一phiat，對地tuh一下，chhoa7頭to7出來。今暝無koh攪擾，按呢beh來相辭。TaN也是注該有事，這暗郭甲第二細姨紅蓮，半暝kau7尿，tu2-chiah起來放尿soah ，查某kan2 Chong5 a moh8腳桶出來piaN3尿。猶teh愛睏，目睭bui-bui，頭殼chhi5-chhi5直直行。Oat一個角，對對kap he 賊頭khok8頭相碰。會一個失禮，giah8頭起來看，ai-ioh-oe7，thai2 m7是人lah？！現現有頭無面，頭毛散ia7-ia7，m7是陰間e5枉死鬼，to7是咱chia thai5人e5 cheng-piang3賊。驚一下，想beh喝救命，na5喉消風，nai2哀會出來？Ban2腳想beh走，he雙腳若chheng5 a釘大根，那走會行？一khou人chhai7 chhai7 釘ti7-hia3，kan-na身軀phih8-phih8-chhoah。一時驚了過頭，一個鳥a膽soah驚破去，目睭前一陣青一陣紅，一陣白一陣烏，人昏昏倒倒去，一個腳桶piaN ti7土腳，一桶細姨a2 尿chhia kah一四界。He陳鴨tu2好khiau刀掠koan5 beh thai5人，猶未phut落去，尿phoah一身軀，喝一聲：「幹！」phui3一pu5 noa7 to7走。Ah8 to7是he作賊e5，m7驚刀m7驚血，上驚查某人e5尿hiam-hiam ，第一衰siau5 phaiN2頭彩。所以喝一聲「幹」，phui3一pu5 noa7，人無thai5 to7走leh long7。結果to7是按呢僥倖，he細姨a半暝一pu5尿，救查某kan2青春一條命。
這時無耳錢a bih ti7寮a內看，賊已經走無ah，chong5出大聲喊：「賊oh！賊oh！」鑼a一直kong3 。厝內人醒，也應聲：「掠賊oh！掠賊oh！」頭前後壁hi3-he3叫，凡是查甫e5攏chong5出來，aiN7扁擔，giah8柴刀，相爭jiok出來beh掠賊。
這頭陳鴨聽著kong3鑼，喝一聲「請」，chhoa7一股臭溝水e5 hou7-liu，soan leh to7出去ah。單單斗a一個toe3 ti7路尾，一袋米phaiN7 leh，拚死也走be7贏。看頭前人走遠去ah，後面人jiok oa2來，he米m7甘放，soah青狂koaiN7著腳，poah8倒siak ti7土裡。Tu2-tu2好一袋米teh ti7 kha-chah-piaN，peh be7起來。Ah8怎樣hia e5 賊股攏走了了，單單斗a一個一袋米phaiN7 be7贏，poah8倒ti7 hia？To7 是斗a今a日作16，第一回cheng-piang3，看人作賊簡單，m7知hit個內容kap機關。Hia e5賊有經驗，知影米有重phaiN7 be7贏，攏phaiN7蕃薯簽，所以一路liu3-liu3去，像臭溝水e5 hou-liu，滑liu-liu chang be7著。生kap死to7是一點訣ti7 hia。
這陣人jiok到te3，扁擔to7 kong3，柴刀to7 phut，鋤頭to7 kut，可憐he 斗a倒ti7土腳，拍kah死猶m7放手，相爭來chui5 am7-kun2 beh斬頭。怎樣會chiah-nih雄死，無認人to7拍死來斬頭？To7是郭甲大富，厝內不時囤糧積米，he賊無通食to7來搶，一年幾偌擺。又koh che賊厲害，四界放風聲，若是cheng-piang3賊，認刀無認人，見若沖犯著，若是好運無死e5，攏先lio5鼻割耳才放你去，叫作留命無留面，留鼻無留耳。所以hia e5長工短工，食人頭路，性命著顧。凡是賊來，攏先bih leh m7敢出來。等賊去了後，才大聲拍鑼喝賊，規陣chong5出來，toe3 ti7賊後面鬧熱，所以m7 bat掠著賊。郭甲hou7賊蹧躂夠額，想無辦法，ka7工a講：「有頭e5一兩銀，無頭e5五兩銀。」所以相爭chui5 am7-kun2斬頭。
Chia e5賊一路chong5轉來大林，bih入去林投內，來到大旗腳歇喘，叫作入港。To7是cheng-piang3轉來，圍一個圓khou a，點人點物，算輸嬴。He賊頭陳鴨算算leh，攏總蕃薯簽七袋，芋a一袋，兄弟八個，掛家己九個，khah算to7欠一個。趕緊大家joe7草來拭面，月光腳相借認。你看我，我看你，害a，to7是欠斗a一個。
規陣ti7 hia等一晡久，無看人來。Hit時月a已經oa2西，大林恬chiuh-chiuh，無張持一陣ka2螺a風透，大旗倒落去，正正又koh向南。陳鴨正旁目睭皮chhoah，倒旁也chhoah。原來這個陳鴨賊頭作久成精，講是暗時會曉看陰魂瞻鬼靈。To7是ti7 hit個目nih，眼前一個5尺koan5  e5人影栽落去，又koh peh起來走，已經頭無去ah！這時陳鴨心內明白，今暗斗a第一回作賊cheng-piang3失敗，變作無頭e5枉死鬼，已經去ah lah。
這陣賊股後來ti7北門附近猶有作真che7事，也m7是一時講會了e5。Kap郭甲有牽連e5部分，過來有機會才koh khioh起來講。  


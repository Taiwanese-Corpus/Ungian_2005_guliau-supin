	(2)

「豬換狗，阿玉--a2換阿斗」一目仙--e5 na2 講，目睭pok一蕾ka7伊看。陳鴨koh問：「討chit-e5債是ti7 tiang5時？」念ti7心內，嘴無出聲。因為chit-e5一目仙--e5卜卦，kap人無仝，be7-sai2出聲，kan-na問ti7心內，伊 toh8 知影ka7你卜。 「月若十五圓，人toh8心頭tiN7，…」伊pok一嘴薰，an2-ni講。
陳鴨走去問阿姊：「我問伊chit-e5債beh按怎討？chit-e5冤beh按怎報？伊講豬換狗，阿玉--a2換阿斗！chit-e5阿玉--a2是啥人？」茶--a2講：「你m7知，頂日ti7郭a2舍hia,Chong5--a2來買粉。我問伊，lin2阿娘a2 gau5打扮，粉買chiah-nih che7。伊講，m7是lah,beh hou7阮阿玉a2抹尻川(kha-chhng)。我講，是啥貴人？我這siong7好白粉，面m7抹，thang抹尻川。伊講，m7是--lah,阿玉a2 尻川濕氣，抹你e5白粉chiah會好。僥倖oh,he好額人e5金尻川比咱e5面皮khah好款待。」陳鴨問：「Ah8 chit-e5阿玉a2是啥貴人？」Toh8是in阿娘a2紅蓮e5嬰--lah,猶未度歲(tou7-che3)。」陳鴨講；「TaN好ah,chit-ma2我chit-e5斬頭e5冤仇toh8是算ti7伊e5身軀頂。」
Hit暗，chit二個賊股來ti7大林，無燒金，也無phah虎貓，恬恬坐ti7林投腳等。一干酒lim了，he十五e5月圓，已經peh到頭殼頂e5半天。陳鴨hoah一聲：「chit時來去！」一前一後，二人趕腳來到郭甲e5厝。
牆a2腳頭尾ka7看，he大厝暗暝無動無靜。陳鴨講：「你chia等，我入去，tai7-chi3 chhong3好隨出來。」khut一個腳馬，跳上羊--a2 e5肩胛頭，出力haiN3一下，翻身poaN過牆a2去。TaN chit-e5賊頭陳鴨，一身tu2好有三項e5功夫。一項是目睭e5功夫，暗時會曉看鬼靈；一項是嘴e5功夫，會曉叫蟋蟀；koh一項是四肢e5功夫，會曉學貓仔輕身，跳牆peh 壁。所以poaN過牆來，無聲無說。Liam腳bi來到西peng5 e5大花園，踞ti7一chhok蓮蕉邊。Chit西peng5 toh8是細姨a2紅蓮toa3 e5所在，一排五間大房。Tu2好一間燈光光，嬰a2 teh khau3。陳鴨bi oa2去，窗仔 phang ka7看，一個cha-bou2人大粒奶現現，坐ti7椅頂teh飼嬰。Liam5-mih奶飼soah,嬰a2睏去，抱入去蚊罩內khng3,oat leh toh8出來。一手phong2奶，一嘴念：「Beh度歲lah,半暝猶teh食奶。」陳鴨bi hia看，等到火hoa去，久久無動靜，好禮oa2來ka7門e開，輕輕a2閃一個身toh8入來lah。
借tioh8外面e5月光，摸來到眠床頭。蚊罩掀一角，薰吹頭toh8 tu入去，連續大氣pun5 五六下。等一時a2,chiaN5實蚊罩內toh8 kouN7-kouN7叫，人已經睏去lah。Phah開看，he少年紅蓮掠than2橫睏，taN chit暗天熱，紅蓮a2衫無liu2,胸仔a2白白現一半，奶a2 lau3一粒。這陳鴨看了手ngiau,伸手去ka7摸，soah也摸be7醒。Toh8是he薰吹m7是咱普通suh 薰用，是in賊股用來pun5 迷魂香。所以chit-e5紅蓮睏死死，摸奶也be7醒lah。
陳鴨伸長手摸來摸去，滑liu-liu,幼mi7-mi7,雄雄摸tioh8一球軟軟koh掛一枝柄。奇怪ka7看khah真leh,toh8是一枝細枝lan7鳥a2 ，僥倖暗暗摸m7-tioh8,摸tioh8嬰a2尻川。原來chit-e5郭a2舍娶一個大bou2,二個細姨，初一、十五long2去ti7大bou2 hia睏。Chit暗放紅蓮a2家己一個，抱嬰仔ti7眠床睏作伴。半暝嬰a2腹肚iau teh哮，叫奶母來飼奶。Na2知陳鴨作後尾入來，一枝迷魂香，一睏到天光。
陳鴨奶摸無，摸tioh8嬰a2尻川，pui3面起受氣，toh8罵：「夭壽囡a2,注你beh死e5!」嘴齒筋咬leh,刀ap2oe出來，一手giah8 koan5講：「豬換狗，阿玉--a2換阿斗！」Tu2好hit枝刀beh hou7落去，雄雄紅蓮翻一個身，chiah看tioh8 taN害lah,hit頭thai3猶有一個嬰a2?Chhoah一tio5,手soah擋起來，thai5無落去。臨時嬰a2抱來排作一伙看，夭壽ah,二個仝面a2仝面，若模仔印e5,taN阿玉a2 beh hou7死e5是to2一個？！
郭甲hit年青春32，大bou2 kap細姨long2無生，chiah koh娶chit-e5少年紅蓮a2菜店cha-bou2。頭冬作一khun3生二個，雙生a2一對，koh long2是cha-pou相(siuN3)虎。歡喜拜天拜地，拜hau7-sia5-a2拜飯le7。叫一目仙--e5來卜卦問名，一個號作金山，一個號作玉山，toh8是金囝kap玉囝。所以chit時陳鴨目睭花，一個變二個，m7知beh thai5  to2一個？一時躊躇，soah m7敢落手。講也是tu2好，chit時嬰a2作夢，嘴a2目a2微微a2笑。陳鴨hit暗酒lim che7,目花花，soah na2像看tioh8細漢阿斗teh笑，嘴kap目文文a2笑……。無想tioh8一個鐵phah e5心be7輸麻糬烘tioh8火軟軟去。刀gim7 ti7手裡，嬰a2看ti7目裡，thai3 thai5會落去？也m7知是啥物緣故，無tiuN-ti5 ka7抱起來，mouh-leh toh8行，嘴內念：「豬換狗，阿玉a2換阿斗。」


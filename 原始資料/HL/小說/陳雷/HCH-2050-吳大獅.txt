蕃刀phaiN7--leh,走tng2來阿拉腳chia,大家long2準備好--lah,起腳toh8行。龜加、阿拉腳作前，暖、阿米枝、包心toe3後，五人一choa7,恬恬行he山路。有--一站a2,近近聽tioh8 chhih8-chhih8 chhuh8-chhuh8 e5水聲，oat8過一tah鳥樹林，成實一條光sih-sih e5溪流。He水ui3山--裡出--來，瀉落kia7,teh閃光，ti7 chia 旋一個oat角，cheng-tioh8石壁long2 phun3水花，月光腳be7輸一網活魚跳無停。 這 toh8是細細e5 u-u溪，Sih-la-iah話「tng2--來去」e5意思。暖liau5落溪，kou水來lim 。包心tu7 ti7溪--裡，洗衫kap裙頂面e5血…。岸頂龜加看溪水ti7 hia分作二叉，一peng5趕ui3烏樹林e5西旁去，一peng5趕ui3 東peng5去。Tu2好樹頭e5暗公鳥u-u u-u叫，giah8蕃刀比遠遠樹頂尾e5月，ka7 阿拉腳講：「Chit-peng5去。」也toh8是u-u溪向西出--去，入去灣里溪，siong7到尾--a2 toh8 是大水澎湃e5曾文溪，soah koh tng2去本來Sih-la-iah人teh toa3 e5平地。
Chit-e5雷朗等到半暝，猶無看龜加、阿拉腳tng2--來，想講taN chit二個去掠匪盜，kam2會去hou7匪盜掠--去？Be7放心，走來問頭蓮。頭蓮去報隘長，來到寮a2,kui間暗暝摸，輕聲叫無人應。Giah8燈ka7 chhio7,
土腳倒一khou人，四肢直直，叫一聲「隘長」，na2叫會應！Ka7看，僥倖--a,toh8是酒醉頭殼kham3一個酒甕，無聽見。酒甕mouh--起-來，soah ai-ioh-oe5,頭ti7 to2 ？已經無--去-lah!大驚一tio5,寮a2內chhoe7,to也chhoe7無一粒人頭thang來鬥。問雷朗：「你有看in koaN7啥物出門去？」雷朗講：「龜加一手giah8刀，一手koaN7一個包a2 tui7-tui7 ，ui3山路去。」頭蓮hoah:「TaN苦--lah!包是hit粒頭koaN7 tng2去顧厝…」雷朗歡喜講：「Lau2-a2 phaiN2，lau2-a2死，頭殼顧厝！」頭蓮講：「隘長死，咱也無命。」這是按怎講？Toh8是凡若ti7隘口，lau2 -a2 long2?信用蕃，驚in反，所以long2總相連保，一個出代誌，tak8個long2食罪，所以頭蓮講：「隘長死，咱也無命。」Chit時隘丁long2 oa2--來，也巴枝講：「Lau2-a2 phaiN2，lau2-a2該死！」一直beh chhoe7 hit粒頭。頭蓮講：「龜加koaN7轉去顧厝。」ka7大家講：「隘長死，ti7 chia咱long2無命。」雷朗、也巴枝講：「頭蓮行，阮kap頭蓮去。」Chhun--e5哈歪、加憂、麻母豬拉long2去phaiN7刀kap弓箭，先ka7寮a2放火燒，洪青蕃hiat ti7內面燒。六個隘丁透暝ui3山崙e5小路走，na2走na2 hoah:「鹿a2來，鹿a2去，鹿a2 chhoa7路to2位去？…」一路無停腳，走來到阿拉腳hia,寮a2已經空空無半人。Koh走去龜加hia,chit時雲kap霧long2清--去lah,風ma7 恬靜，遠遠榕a2腳san2-san2 lo3-lo3 khia7一個人，月光下一個面白chhih-chhih。Chong5 oa2--去，無腳也無手，kan-na一粒頭縛koan5-koan5,面歪一peng5,目睭金金teh看…。也巴枝oat8一個頭，向後面尖尖e5 koan5山大聲hiu:「u-uiu8-uiu8-ui8」大家toe3伊叫，he u-u e5聲向遠遠烏色e5山內hit-peng5去。等一時a2,旋一大lian3回聲倒tng2--來，變作悶悶憂憂e5哭聲，si-si sng2-sng2…。大家恬恬無出聲，頭蓮講：「隘長，你taN chia顧厝，等阮tng2--來ka7你槌腳。」
	趕緊大家叫叫作一伙，透暝起腳緊行。十六人排一choa5行he山路。行有--一站a2,來到hit-tah am3-sam3 e5烏樹林，聽tiohchhi8-chhi chhuh8-chhuh8  e5水聲，toh8是熟悉e5 u-u溪--lah。He溪水ti7 hia落kia7,chong5-tioh8 khia7直e5山壁，水phun3--起來，若一網活魚teh跳。He cha-bou2人行了腳sian7,liau5落溪--裡洗清涼。六個隘丁khia7 ti7 koan5--起lih e5溪岸看，chit時天已經teh beh phah-phu2-a2光，樹林內恬chiuh-chiuh無蟲叫，也無暗公鳥teh hu7。雷朗問：「To2位去？」頭蓮看he西peng5 e5天，罩一ian5厚厚厚e5烏雲，na2蚊罩蓋到土腳，he無停e5溪水親像苦心e5目屎向西suh-suh流，m7甘離開…。東旁e5山崙已經看會tioh8茶綠e5光影，ui3 hia koh peh--起lih,天頂有bak薄thi-thi e5紅hoaN2，親像bih ti7後山e5日teh beh出--來。Chit時，kui片野地e5滿山紅、百合kap金銀a2花，趕透早時teh beh開，已經會醉e5清芳toe3 山hit-peng5 e5微微a2風過--來，頭蓮giah8長長e5蕃刀，比講：「Ui3 chia去！」(待續)

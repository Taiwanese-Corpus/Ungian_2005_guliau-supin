天使			陳雷

I）	
		雖然cheng7 4、5年前伊to7無teh chhap代誌--a，所有e5企業攏放hou7 hit二個後生去hoaN7，m7-ku2 ti7伊身軀邊e5人，親像司機羊a2攏猶稱呼伊董事長。Be7輸按呢叫，人才be7 be7記--得，這個王永來財團所有e5大企業攏是伊一個人空手拍拚--起-來-e5，到taN資產上無ma7成千億。
		不過人總--是人，有歲了後，身體無病ma7一年輸一年，有錢無錢--e5攏仝款。特別是舊年狹心病入院了後，伊感覺人老lu2緊。以前追求無限e5財富，若準人生是一項永遠e5代誌，chit-ma2才覺悟，世間上價值--e5 to7是『日子』這項物。若是所有e5財富會tang3換10冬、20冬e5少年，伊ma7歡喜甘願。
		醫生叫伊食bi-tha-min(維他命)，出門行路運動，be7使坐車。食清食chiaN2，好食e5油臊攏m7通tam。有人教伊食仙丹秘方，會發嘴齒生烏頭毛，結果嘴齒落了了，頭鬃白白--去。人老to7無效，事實be7計較--得。	
		In kiaN2看伊規日憂頭結面，活kah無滋無味，想beh hou7伊歡喜，去百貨公司買一條褲帶來送--伊，講：『阿爸，你一世人錢than3 hiah che7，ma7 tioh8-ai3用hiah che7。』看he數單，一條褲帶一百萬，鑲一choa7金tak-tak e5鑽石，khian-a2中央一粒大藍寶！伊心內haiN3頭：『阮kiaN2--a，你猶少年m7 bat，世間to7是這項kap錢無關係！』
		隔轉日叫羊a2駛車載伊去永來百貨公司，電梯坐到3樓，來賣褲帶e5所在。顧店e5查某人當teh無eng5，叫講：『美玉--a，人客你先照顧--一-下。』一個查某gin2-a2笑gi7-gi7出--來，好禮問：『阿伯，你愛啥？』be7輸金鈴a2 teh giang e5聲。Ka7看，這個查某gin2-a2 21、2歲a2，穿一領白色e5短衫，thah8一領ka-pi色有格a2 e5短裙。生作koan5-koan5，胸坎挺挺，像標準e5運動員。皮膚是日頭phak8--過e5粉紅e5淺銅色，金koh幼。像lu3 kah光光e5大理石。王永來掠伊看，m7知怎樣，面soah會燒，一句話講be7好勢：『這…條褲帶m7知會使還--一-下-無？』查某gin2-a2應：『阿伯，無要緊。你若無合意，我替你還掉。』十分溫純e5笑意，koh講：『失禮，hou7阿伯加行一choa7。』王永來講：『阮後生買--e5，che…咱老人khah無合--lah。』查某gin2-a2講：『Be7--lah，阿伯，你看--起-來比阮阿公khah少年。』『我83--a。』『kap阮阿公平che7歲。』查某gin2-a2 na2笑，王永來面soah燒hang3-hang3，心臟phok8-phok8跳，講：『換一條khah普通--e5 to7好。』另外揀一條5百khou e5皮帶。查某gin2-a2講：『阿伯若是be7合，才koh theh8來換。』
		轉到厝，顧厝e5阿月a2問--伊：『董事長，你今a2日ti7外面作啥？一個面紅紅？』隔轉日，車坐--leh又koh去百貨公司。來到3樓，hng7-hng7 to7有人叫：『阿伯，你褲帶有合無？』仝款白色e5短衫，ka-pi色e5格a2裙，hit個查某gin2-a2笑微微teh問。『有合--lah 。』想想--leh講：『Koh買--一-條。』查某gin2-a2講：『阿伯，koh買一條khah少年--e5，好--無？』揀一條淺ka-pi色e5皮帶，邊--a有tng3花，khian-a2頂面二尾鑲金e5金魚。王永來真歡喜，新褲帶ha5--leh轉--來。阿月a2看著koh問：『董事長，你今a2日去to2？一個面紅紅紅。』
		過幾工，伊又koh去。先去二樓賣查甫人衫e5所在，買一領有花e5 Hah-oah-i(Hawaii) ah-lou2-hah e5絲a2衫，配一領意大利『無啥錢』(Versace)e5長褲。舊e5衫褲換掉，規身軀新新，來到3樓。Hit個查某gin2-a2看--著to7叫：『阿伯，chiah che7工無來？』仝款白色e5短衫，ka-pi色e5格a2裙，規個烏金e5頭毛放來到肩胛頭，若清水洗過e5絲a2，sim3--一-下sim3--一-下。『阿伯，你穿chiah新，差一sut a2認be7出--來。』王永來歡喜問：『你敢有khah少年一--sut-a e5褲帶？』報伊看一排新新人類時行e5褲帶。圓--e5扁--e5，粗--e5幼--e5，五花十色tak8項有。揀一條neh-khu-tai hiah大板e5金鏈a2，掛一個太空船e5 khian-a2。查某gin2-a2講：『 阿伯，你lu2來lu2少年。』
		過--來伊tak8禮拜來百貨公司買褲帶。見若看著伊to7發面hong5，心臟直直chhiang2，kap少年hit時，看著sui2查某gin2-a2 hit款e5反應仝款。漸漸ui3伊e5心khut a2底有一個新e5奇怪e5要求，家己也想be7到e5慾望，lu2來lu2強。伊一直lun2--leh m7敢講--出-來。
		Lun2到hit日才ka7美玉講：『我有一項代誌beh拜託--你，請你m7通奇怪。』美玉講：『阿伯，阮ti7  chia to7是beh服務顧客，你m7免細字』。王永來講：『這項代誌kan-na你有法度』美玉講：『阿伯，是啥代誌？』『是按呢--lah，…』王永來一句一句詳細講，驚伊聽了無真，又koh ui3頭講一遍。美玉lu2聽目睭lu2大蕾，千萬無想--著，這個80外歲看起來chiah古意e5老歲a2會有這款奇怪e5要求，比少年家a2 khah食力！M7-ku2伊講了hiah nih頂真，hiah-nih有誠意，hou7伊少年e5心感動，一字『m7』講be7出--來，to7答應--伊。
		王永來真歡喜，講：『拜一車來ka7你載。』美玉講：『阿伯，我tak8日攏tioh8-ai3來上班。』王永來講：『無要緊，我tak8項攏安排好勢--a。』拍手機hou7伊e5後生王金泰，to7是chit-ma2永來百貨公司e5大頭家董事長。講伊ti7 3樓，叫伊馬上來。王金泰叫是啥物要緊e5代誌，隨to7到位。3樓e5主管看大頭家董事長到位，緊也chong5--來。王永來ka7後生講：『這個店員真好心，拜一beh去我hia ka7我鬥腳手。你hou7伊m7免來上班。』He後生想講，大概老父無伴愛人陪，ka7主管交代，鄭美玉拜一m7免來上班，薪水照發。

II)
		拜一羊a2駛車來載伊去北投e5大厝，大大間e5別莊ti7半山頂，紅hia7白牆，牆a2頂規排白色野牡丹。鐵門入--去，王永來ti7 hia teh等--伊，chhoa7伊入去一間大間房間，四圍全部是規大phiaN2 e5玻璃窗，窗a2外面看會tioh8--e5 to7是一片青翠e5花園。窗a2邊chhai7一te3大te3大理石，一個中年人掛目鏡teh斟酌看，用手teh摸。He石a2差不多一個人koan5，有lam7淡薄粉紅e5淺銅色，專工按花蓮取--來-e5。王永來講：『這位to7是黃水牛先生。』這個黃先生目鏡thuh koan5掠美玉一直看，按頭chin5到腳，koh按腳chin5到頭，親像beh ka7伊看thang3--過，teh看伊e5肉kap骨，一晡才tam3頭，講：『王先生，這位小姐kap這te3石頭tu2 tu2好雙生一對。』王永來講：『請你盡你人所作會到--e5，liau5-liau5-a2是，m7免趕狂』Ka7玻璃厝e5鎖匙交hou7伊，oat leh to7出--去。
		伊khia7 ti7 hia看恬恬e5四邊，鞋a2 khng3一旁，ka7長長e5裙帶kap短衫e5 liu2 a2一粒一粒thau2開，he裙kap衫to7 poah8落ti7土腳。雙手theN3 koan5，頭鬃poe2--一-下，規個頭毛放開--去，tu2好phoah8來到肩胛頭。赤腳踏起lih8台a2頂，面向這旁， chhun--e5內面攏總thng3掉，規身軀光光，khia ti7玻璃厝e5中央，和平安靜，充滿自信。因為伊家己真知影，伊無穿衫e5美麗比有穿koh khah完全。外面日頭光經過有色e5大蕾花反射--入-來，照著伊siaN5人e5豐滿e5裸體，變作一領半通光e5薄衫，像彩虹ka7伊掩--leh，伊khia7  ti7 hia be7輸是一身已經刻好e5美神e5石像。
		Tak8禮拜一美玉來hou7黃先生刻像，時間一禮拜一禮拜過。按呢beh 2冬了後，王永來85歲--a，hit一日，黃先生才ka7伊講：『明a2早起，日頭出--來了後，你才入--去。』ka7鎖匙交還--伊。隔日早起，日頭大出。伊ka7玻璃厝e5門拍開，內面恬靜靜，中央chhai7一個人像，一te3大te3烏絨布kham3--leh 。行oa8--去，輕輕a2 ka7烏布giu2--開，無想著下面一個thng3光光e5美玉。伊e5面hou7早時e5日頭光照著，淡薄粉紅，頭毛拍開若絲a2網，胸前e5乳koan5-koan5挺--起-來，飽飽e5乳水teh beh tin--出-來。伊一腳踏半步，身軀aN3前teh beh跳舞。He優美e5大腿肉感親像會sim3，伸手ka7摸，滑滑koh幼mi7-mi7。He美玉笑微微，開嘴teh beh講話，差一sut a2叫伊名出--來！這時外面厝角鳥chhih-chhiak叫，ka7伊叫醒--過-來。Seh8一個頭看，to也m7是teh作夢，是歡喜teh醉。窗a2外四圍白色、紫色、紅色e5九重葛，ti7日頭下be7輸五彩e5大尾iah8-a2 teh飛，teh無eng5 in熱--人短短e5生命…。忽然間，伊單獨一人khia ti7 I-tong3(Edon)e5花園，ti7 hia美神ka7伊e5少年又koh交還--伊-lah。
		伊ka7人像chhai7 toa3大門入來e5大廳中央，厝頂吊一pha kam2-ou7-a2大e5三chan3 e5水晶燈。每一遍按hia過，to7 khia7 leh ka7看，kap伊講話。Hit一暗，伊睏be7去，koh來人像頭前，khia7 toa3 hia看真久，he人像be7輸teh kap伊講話。伊一時擋be7 tiau5，行oa2--去，雙手ka7人像lam2--leh，面phak toa3伊e5胸前，u3 toa3伊e5乳頂面，大聲講：『你to7是我teh chhoe7無e5青春。』
		雄雄聽著thih-thok8 thih-thok8 e5聲，按人像e5胸坎內面出--來。想講是家己頭殼teh作怪，耳a2 u3 khah an5 ka7聽，又koh thih-thok8 thih-thok8 e5聲音，清清楚楚，明明是心臟teh跳，著驚退一步看，he人像猶teh笑，一腳踏半步teh beh跳舞，親像開嘴teh ka7伊講：『我hou7你這個祕密，kan-na你知影，m7通講--出-去。』
		伊ka7這個祕密保守--leh，攏無講hou7人知。Tak8暗落來kap人像約會，ka7燒hut-hut e5面phak toa3清涼e5胸坎，u3 ti7伊e5乳頂面，聽伊心跳，thih-thok8 thih-thok8，thih-thok8 thih-thok8…。伊若跳緊，伊to7 toe3伊跳緊；伊若跳慢，伊to7 toe3伊跳慢，ti7無聲e5大廳跳風流優美e5 oah-lu-chuh。
		但是hit一暗，雄雄oah-lu-chuh e5音樂無--去，kan-na有phok-phok-phok，phok-phok-phok e5聲。Lu2跳lu2緊，be7輸火車teh chong5，緊kah伊toe3 be7著，khui3喘be7 li7，差一sut a2 poah倒--昏-去。隔轉日ma7是仝款，音樂攏無--去-a，kan-na phok-phok-phok e5聲，hou7伊頭殼會暈（hin5）。
		伊心內感覺奇怪，叫羊a2駛車載伊去百貨公司，來到3樓，chhoe7無美玉。問顧店e5小姐，小姐講：『阿伯，你是伊e5啥人beh chhoe7--伊？美玉昨暗車禍，入去ti7病院。』趕去病院看，he美玉倒ti7白床巾e5病床，看--起-來人好好，目睭kheh-kheh teh睏。美玉e5老母透暝ui3新營小腳腿拚來ka7顧，講：『醫生講，攏無傷，kan-na腦震動，睏be7醒』王永來ti7耳a2邊叫：『美玉，美玉。』ma7是be7醒。
		伊包一間特等病房，koh chhiaN3三班特別護士24小時輪流看顧。家己一日來幾na7遍，坐toa3病床邊，講話hou7伊聽：『你趕緊精神，我有一個祕密beh講hou7你知影。…』
		這暗，伊ka7耳a2 u3 toa3人像e5胸坎認真聽he聲，phok-phok-phok，phok-phok-phok，漸漸lu2跳lu2慢，lu2來lu2弱，像細隻掠魚船出港e5時，he phong3-phuh-a2 phok-phok-phok e5聲，lu2去lu2遠，lu2走lu2細聲，尾--a規個攏恬--去。雄雄伊心肝頭一支尖刀tuh8 --入-去，痛kah胸坎強beh piang3破，擋be7 tiau5 un落去土腳，phiang ti7人像e5腳邊，to7 m7知人--去-a。
		這時美玉倒ti7特等病房e5病床，伊e5心臟lu2跳lu2慢，lu2來lu2弱，ti7護士無注意e5中間，呼吸停止。伊年輕美麗e5面和平溫純，看--起-來概成是咱人類幻想中e5天使，chit-ma2 m7知啥物原因hou7天頂e5主人叫轉--去-a。暫時倒ti7 hia hou7人hip相起來teh欣賞，印ti7大張相紙頂面仝款，清清楚楚，最後kan-na留一個真sui2 e5，充滿生命e5熱情e5印象nia7-nia7。     
 

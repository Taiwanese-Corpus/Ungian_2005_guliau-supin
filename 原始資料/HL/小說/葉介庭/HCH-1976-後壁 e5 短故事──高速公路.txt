後壁 e5 短故事──高速公路
   /葉介庭Iap8 Kai3-teng5
「是 m7-是 beh 行高速公路?」 
「HeNh。」 
「真 暗 a， 駛車 khah 小心 leh。」
「知 lah。」
M7-知為甚物，你 e5 聲 it-tit ti7 我 e5 頭殼內面無法度離開。 真 phaiN2 用字去解釋 你 e5 聲音。 聽起來 hou7 lang5 有 beh 睏 beh 睏 e5 感覺。 輕輕-a2, sio2-khoa2 sau-聲sau-聲， 親像你 e5 聲帶真 寶貝伊家己， m7-kam (iah8-是 m7-敢?) 用 siuN che7 力。 An2-ne 想起來， 你 m7-bat 對我大聲過， 連 teh罵我 e5 時陣 long2 ma7 是 an2-ne 慢慢-a2 ka7 我講nia7-nia7。 
看 tioh8 手錶-a2 e5 時陣已經是 2-點 goa7 a。 應該過斗六交流道 a。 
「Kap 你作伙， 真 好。」 
「嗯。 你 ma7 仝款。」
「咱 今-a2-日 去 be7 少所在。」
「HeNh。」 
「你有歡喜無?」 
「…有 a。」  
咱是 m7-是 2 年前 sek8-sai7 e5? Hit陣是 8-月 e5 款， 熱人 e5 日頭當猛 leh? 我 ti7 台北一 間咖啡店打工， 賣soaiN7-a2 冰 (hit e5 時陣soaiN7-a2 冰 koh 真 時行)。 你是第一 e5我 無 chhia-to2 冰 e5 人客。 你 ka7 我講， 你 是 ui5 嘉義坐客運起來 e5。 高速公路塞車， 到台北 e5 時陣已經 chiaN5 oaN3 a。無想 beh chiah8 7-11， chia koh kan-na 我 e5 店是開 e5。 是 beh 來台北 chhoe7 朋友 e5, 你講， 伊 tui3 舊年開始to7 long2 真 少 kap 你連絡， beh 來看伊是過了 an2-noa2?  Lu2 講  lu2 oaN3， 到最後你竟然 ti7 桌-a2-頂睏去 a。  我無法度收擔， ma7 只好 ti7 靠壁 e5 膨椅睏。 起來 e5 時陣你已經無 ti7-teh a。
Koh 幾工， 你koh 出現 ti7 我面頭前， ma7 koh 是 ti7 店 beh 關門 e5 時陣。 面有流過目-sai2 e5 款。 你問， 是 m7是 e7-tang3 麻煩載你轉去嘉義? 無買回程 e5 票。 我 ma7 m7-知是起甚物痟， koh-來 e7 記得 阮已經 ti7 高速 公路向南台灣去 a。過後龍收費站以後我對你講第一句話， koh 來 你to7 koh 講 kui 路講 be7 soah。到嘉義 ka7 你放落去了後天 ma7 光 a。 轉來台北了後， 我馬上to7 hou7 頭家 fire 掉， 因為 hit 暗離開 e5 時 be7 記得關門， 店 long2 hou7 lang5 搶 liau2-liau2 a。
    「我 kap 伊分手 a。」 
「Siang2?」
「To7台北 hit-e5 朋友。」
「Oh。」
「多謝你 an2-ne 時常來嘉義看我， hou7 你每遍 long2 走 chiah-nih8 遠...」 
「無 lah, mai3 講講 chia 有 e5 無 e5...」
你 一冬前開始破病 e5 時陣， 我 koh khah chiap8 駛車去嘉義 chhoe7 你。 你叫我 mai3 koh 來 a, 講甚物無法度好好-a2 陪 我。 破病， koh 有氣力講 hiah che7 e5 話。 Lin2爸爸 ti7 中國做生理， 我無 來看你 siang2 e7來? 其實你to7 tiam7-tiam7-a2 歇睏， an2-ne 我 ma7 真滿意 a。 
醫生有 ka7 我講過， 有時 chhoa7 你出去行行 leh 對你 e5 病 e7 有幫助。 To7 an2-ne, 我chiah 時常載你 si3-ke3 seh---咱有去過鹿港， 西螺， 東石 e5 海口; 麻豆， 新化， kap 烏山頭 水庫…你 chit-ma2大概 long2 無甚物印象 a。 我  e5 車 ma7 an2-ne 常常 ai3 牽去修理; 當然 ma7 無甚物時間 e7-tang3 好好-a2 食頭路。 我 be7 感覺怨嘆to7 是 a。 
有一pai2 咱是 beh ui5 日月潭轉來， 高速公路 tu2 好塞車。 你忽然間 ti7 車頂發作， koh 無 看過 chiah-nih8 嚴重 e5。 我 ma7 be7-hiau2 處理， 南台灣 e5 細路我 koh 無熟， kan-na一個 心緊張 kah beh hai7。 你是刁持 ti7 塞車 e5 時陣發作 e5, 是 m7? 兩點鐘 以後 chiah 到病院， 馬上to7 sak 入去緊急手術。 我 ti7 加護病房外口 e5 土腳 等 kui 暝， 連便所 ma7 m7-敢 去， 驚講醫生 出來 chhoe7 無 lang5。 最後 e5 判斷 是: 病情惡化， ai3 入院 ， 情形無 saN 樂觀。 你鼻孔插 管， 頭鬃long2 hou7 剪掉， tiam7-tiam7-a2 倒 ti7 hia。 
「到 台北 e5 時陣kha3 電話 hou7 我， OK?」
「OK。」
「Nah，」
「Hm7?」
「我愛你。」 
「...」 
M7-知 an2-choaN2 回答。 
想東想西， 已經 beh 到中壢交流道a。 Koh 看錶-a2, 4-點 半 a。
暗時 e5 高速公路是真恐怖 e5 所在。 酒醉 e5, 拚車 e5, 加超速 e5 thou-lak-kuh, 砂石a2車， 無膽 e5 人是留 ti7 厝裡 khah 有影。 Ui5 嘉義到台北 chit 條 高速公路我行 goa7 che7 pai2 a 我 ma7 m7-知。 橫直是熟到我看兩 旁 e5 物件to7 差不多知影駛到 to2-位 a。 Ti7 嘉南平原 e5 心情應該是開闊 e5, 是 放蕩 e5; ti7 新竹苗栗 e5 山裡應該是收斂 e5, 敬畏 e5; m7-koh 其實 long2 孤單 khah che7, 一條 路 kan-na 我 kap 收音機 nia5。  
但是今-a2-日無 beh 聽甚物， kan-na 想 beh koh 回想你 e5 聲音 nia5。 這是我 siong7尾 一遍行高速公路。 (作者是哈佛大學高級台語班學生)


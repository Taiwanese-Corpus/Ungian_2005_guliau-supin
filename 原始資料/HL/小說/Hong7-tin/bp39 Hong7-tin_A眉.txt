∮BONG報小說
A眉
Hong7-tin
員林收費站已經退ti7 A眉e5 kha-chiah 後，i un-un-a2 喘一大口氣，車窗外猶原是hou7 人留戀e5 彰化平原，計程車司機tiam7-tiam7 載i 離開，收音機傳來江蕙e5 歌聲，A眉e5 心情開始變薄，好親像是1場惡夢，kui 個人hiong5-hiong5精神--起來。想be7 到ka-ki7 竟然會真正1個人，坐計程車離開照顧12冬e5 家庭，想著hit 2個讀小學e5 kou2-chui 後生，in e5 每1個表情，long2 hiah-ni7 迷人，A眉想be7 到ka-ki7 竟然會甘忍心，放kiaN2 ti7 厝--ni，做i 1個人像閃避瘟神hit 款，偷偷tiam7-tiam7 來離開。
流雲ti7 車窗外e5 天頂飄來散去，A眉忍著目屎，m7 願koh 再傷悲。I m7 知beh an2-choaN2 安排以後e5 人生，只是想beh 脫離悲情e5 命運。Kap A明已經做12冬e5 翁bou2,初當時in 2人ma7 算是一見鍾情，少女A眉感覺A明是1個外表粗直、內心溫柔、認真phah 拚e5 cha-pou 人，kap A明做夥e5 每1個日子，long2 值得人留戀，所以原本無愛嫁翁e5 A眉，soah 為著beh 嫁hou7 A明，hou7 in 老pe7 傷心失望。因為in 老pe7 m7 甘hiah-ni7 貼心e5 cha-bou2-kiaN2 20歲就嫁去別人tau，而且A明1khou liu3-liu3,cha-bou2-kiaN2 be7-sai2 嫁i 食苦，何況A眉hit 5個小弟小妹long2 leh 讀冊，厝內面需要A眉e5 薪水tau3 維持。平常時溫柔聽話e5 A眉，為著ka-ki7 e5 終身大事，變kah 真倔強，i m7 顧老pe7 反對，ui3 紡織廠e5 宿舍搬去A明in tau toa3,過10個月了後，in 老pe7 不忍心看cha-bou2-kiaN2 艱苦，chiah 答應這層婚事。
結婚hit 日，A眉in 老pe7 m7 肯去A明in tau 做親家，ma7 不准in 後生載in 老母過--去，得be7 著老pe7 誠心祝福e5 A眉，決意beh ka-ki7 揹起愛情e5 十字架，此後e5 人生，m7 管發生siaN2 款e5 tai7-chi3,i 會tang3 oa2 靠e5 人只有A明，絕對be7-sai2 koh 去麻煩老pe7 老母。
初結婚，兩人糖甘蜜甜，無joa7久，A明e5脾氣soah愈來愈大，性地愈來愈bai2,只要A眉無順i e5 意思做，i 就無歡喜，後--來i 開始起kha動手教示A眉。聽in厝邊講，A明自少年時chun7就是庄內有名e5惡人，lian7 in pe7母都驚--i。如今chiah知e5 A眉，心內非常痛苦，che 是ka-ki7 選擇e5 路，後悔已經boe7 赴--a。
頭1pai2 hou7 A明搧嘴phoe2 e5 暗暝，A眉收著1張充滿恩愛、懺悔e5 情phoe，hit 時，原本心肝底e5 目屎，hou7 A明e5 情話曝ta--去。 但是，無議誤，後--來A明e5 情phoe 愈疊愈koan5,A眉e5 目chiu 前開始落大雨、thau3大風，最後，只留下1堆燒kah 臭火ta 、烏so5-so5 e5 紙薰煙。
上kai3 houA7眉傷悲e5 往事，就是結婚第二年e5新正年頭，初三hit日e5 chai2起時，A明kha3 電話hou7 in丈人爸，叫i來in庄管教in cha-bou2-kiaN2，因為A眉lian7過年時也m7 hou7 i kap兄弟poah8-kiau2。A眉in老pe7是1個真注重家教kap名聲e5 人，i 無愛hou7人講i教--出來e5 kiaN2 是1個m7 bat道理e5 人，而且i 想講cha-bou2-kiaN2嫁--出去是別人e5,總--是ng3望會tang3得人疼惜。想講hou7 kiaN2婿面子，kiaN2 婿ma7 會看i e5 面子好好照顧cha-bou2-kiaN2，所以，i 1去到kiaN2婿in厝--ni，就ti7眾人面前按A眉e5嘴phoe2 搧--落去，然後開始教示cha-bou2-kiaN2做人家後e5道理。嘴愈唸心soah愈疼，想be7 到會ti7  別人tau phah ka-ki7 e5心肝kiaN2 hou7 外人看，怨嘆i 當初m7 聽勸，如今，cha-bou2-kiaN2 已經是別人tau e5 新婦，做老pe7--e5 koh-khah m7 甘，ma7 be7-tang3 chiong7 i chhoa7 tng2 去外家厝。A眉嘴phoe2 燒燒烘烘，i 根本都無解說e5 機會kap 心情，想be7 到翁婿會kha3 電話hou7 in 老pe7,害i ti7 眾人面頭前失面子，kiong7 beh 哭e5 A眉，chiong7 目屎吞落去腹肚內。
因為驚A明koh kha3 電話去ka7 in 丈人tau5,A眉開始吞忍，凡事盡量照翁婿e5 意思去做，而且盡力做1個好家後，A明愛食siaN2 就煮siaN2，煮好koh 親手捧到i e5 面前hou7 i 食。an2-ni 了後，A明ma7 加真好性地。Hioh-khun3 日，A明會駛車載in 母-a2-kiaN2 si3-ke3 去chhit-tho5,ma7 時常陪A眉tng2 去外頭，kap in 丈人有講有笑。後--來A明升做廠長，koh 成做公司e5 股東，in e5 家境忽然間富裕--起來，紅磚a2 厝換做樓a2 厝，箱a2 車升級做轎車，A明上kah 意聽著人o-lo2 in 牽手好命底。
A眉in 外家ma7 真替i 歡喜，講i 出運--a。in 老母時常對in 2個小妹講：「Lin2 若beh 交 cha-pou gin2-a2,就ai3 交像lin2 這2個姊夫這款kut 力phah 拚e5 人。」A真kap A玉並無完全同意老母e5 話，in 無kah 意開嘴合嘴long2 是「錢上好」e5 二姊夫A明，討厭i 有錢就hiah-ni7 臭屁，而且感覺姊夫並無尊重in 二姊；顛倒是khah 無錢e5 大姊夫對大姊khah 尊重。但是，為著beh hou7 二姊面子，ma7 無愛引起老母操煩，in 2人long2 無坦白講--出來。但是，in 看A眉e5 眼神， 姊妹就互相了解--a。雖然A眉並無向小妹講過翁bou2 e5 傷心事，m7-koh，a姊目頭前e5 寂寞，小妹看會著。

＊        ＊        ＊

人e5 忍耐是有限度--e5,A眉究竟是1個有血有肉、有情有愛e5 人。這1、2冬A明愈來愈愛poah8-kiau2,雖然i 自認為這只是i e5 娛樂，koh 臭屁講：「Beh 贏我e5 錢，無hiah-ni7 簡單！」起初，i 只是罕得準時tng2 來食暗頓，無joa7 久，i hou7 A眉等到半暝，後--來，i lian7 hioh-khun3 日ma7 long2 無時間陪bou2-kiaN2去chhit-tho5,當然i ma7 無愛kap A眉tng2 去外頭厝。甚至i 去日本出差10工，1tng2--來，ma7 先走去phah 麻雀，1通電話long2 無，害A眉煩惱kui 暝無睏。A眉無法tou7 了解翁婿為怎樣會hiah-ni7 迷phah 麻雀，kam2 講是i 去外口交cha-bou2 ？kam2 講i 無愛in 母-a2-kiaN2 ？A眉愈想愈驚惶。
有1暗，半暝三點外，A眉忍不住，走去kiau2 間叫A明tng2--來，hit koa2 kiau2 伴khau 洗A明講：「A明--a2!緊tng2 去睏！若無lin2 bou2 就beh hou7 你好看--lou！」 A明感覺A眉刁故意beh ti7 眾人面前hou7 i 無面子，i kaA7眉拖tng2--去，翁-a2-bou2 1到厝--ni 就開始冤家，A明be7 堪得hou7 A眉罵，出手真hiong5 死，phah kah A眉烏青凝血，滿身疼痛。想be7 到愛情一場空e5 A眉，忽然間親像siau2 狗母，竟然kaA7明身上e5 西a2 衫拆kah 碎糊糊，A明也起siau2 發狂，chiong7 A眉逼到2樓e5 樓臺邊， 愛人soah 變做生死之決e5 冤仇人。 這個時chun7,in hit 2個細漢後生tui3 房間衝--出來，na2 hau2 na2 hoah 講：「爸爸你是beh 害死媽媽是--m7 ？你mai3 koh phah 媽媽--la！gun2 無愛--你lou la！」 看著細漢後生tioh8 青驚e5模樣，A眉e5 目屎流boe7 離，A明ma7 chhoah 1tio5,tai7-chi3 nah 會變成這款？
1禮拜了後，A明koh 開始走去phah 麻雀--a。I 就是手會癢，i 並m7 是無愛bou2-kiaN2，但是m7 准i 去poah8-kiau2 就siuN 超過，tak8 工kap i 冤家，phah 麻雀只是1種娛樂，總比去khai cha-bou2 、lim 酒家khah 好--a。A明感覺ka-ki7 是1個真kut 力趁錢e5 翁婿，hou7 in 母-a2-kiaN2 食好穿sui2,m7 bat hou7 in 欠用過1sian2 5釐，為怎樣kui 日到暗long2 hou7 i 歹面色看？koh jiok 來kiau2 間大細聲，所有e5 人long2 hou7 i 得失了了，害i e5 面子削落地。I若因此無koh 去poah8-kiau2,kam2 m7 是會hou7 庄a2 內e5 人笑i 是1個無lan7-pha e5 cha-pou 人？
後--來2人long2 感覺真thiam2,開始談判離緣e5 條件。A眉驚財產hou7 翁婿poah8 kah 空空空，堅持厝地ai3 先過戶hou7 後生，每1個後生ai3 koh hou7 in 2百萬e5 存款，而且gin2-a2 ai3 歸--i，橫直A明只愛poah8-kiau2 也無愛顧kiaN3。A明愈聽愈受氣，A眉分明是beh 佔i 便宜，一切long2 是i ka-ki7 phah 拚--來e5,A眉無權an2-ni！Beh 到in tau e5 時chun7,i hiong5-hiong5停車，kaA7眉拖--出來，tan3落去路邊e5 臭水溝，oat8 頭做i 去。翁婿竟然會ti7 tak8-e5 e5 目chiu 前，做出chiah-ni7 hiong5 死e5 tai7-chi3,A眉peh--起來，真m7 願，jiok 過去用磚a2 long3 破車窗，A明liah8 狂，大力kaA7眉thuh 向巷a2 邊e5 破鐵桶，紅紅燒燒e5 血ui3 A眉e5 目chiu 前1滴1滴滴落塗kha。

＊        ＊        ＊

ChiaN5 久m7 bat 好好a2 睏1醒--a，A眉倒ti7 眠床頂，A明e5 薰味按棉被內散--出來，A眉感覺kui 身軀疼痛，嚨喉已經哭kah beh 無聲，e-pou e5 日光照落窗邊e5 鏡臺，閃閃sih-sih e5 光線中，koaN5--人e5 冷風吹過胸坎。「你nah m7 去死！」A明tu2-chiah beh 去poah8-kiau2 chin3 前，koh ui3 棉被頂踢--落去，A眉人真虛弱，lian7 tin2 動--1下ma7 無。目屎早就絕望，只chhun 無氣力e5 眼神，i 看著壁頂kui 家夥去chhit-tho5 e5 相片，想著i hit 2個kou2-chui e5 後生，in 為著in 翁-a2-bou2 冤家，時常long2 會驚A眉放in 做i 走，1放學就kaA7眉toe3-tiau5-tiau5。A眉感覺ka-ki7 tioh8-ai3 振作，ai3 為後生好好活--落來，只是i m7 知到底beh an2-choaN2 做chiah 好。
Ti7 火焰中，過去e5 恩愛情景1幕1幕飛tui3 窗a2 外，想be7 到，A明e5 悔過書竟然尖尖1疊，燒long2 燒be7 完，青春就an2-ni 火化--去，koh-khah m7 甘願，ma7 是無力挽回，到taN 後悔少年時m7 聽老pe7 勸，ma7 已經無意義。A眉感覺i 必須ai3 離開這棟hou7 i 起siau2 、傷心e5 樓a2 厝，chiah 有法tou7 好好思考以後e5 人生。 外家厝是be7 tng2--得e5 故鄉，大姊已經嫁去別人tau，ma7 be7-tang3 去ka7 i 添麻煩，過去e5 cha-bou2 gin2-a2 伴嫁翁了後ma7 long2 失去連絡，A眉會tang3 去e5 所在，只有台南小妹hia。2個小妹做夥toa3 ti7 台南，A真leh 讀研究所，A玉leh 做會計，in 姊妹a2 e5 感情一直真好，只是，想be7 到，做人a姊--e5,竟然會為著這款tai7-chi3 去投靠小妹。A眉2個月前就ka7 行李款好--a，只是m7 甘離開後生。
決心了後，A眉peh 起床，i 想beh 好好a2 煮1頓飯，i知影A明be7 tng2 來食，m7-koh  i 想beh 為ka-ki7 kap 後生好好煮1頓。以早，A明上o-lo2 i 煮e5 菜，講若無食著A眉煮e5 飯，腹肚long2 感覺無飽足。Koh 想只是加添傷悲，i 想beh 重新振作，想beh hou7 後生過單純、歡喜e5 日子。食飽了後，A眉ka7 後生講i beh 先出去chhoe7 頭路，等生活穩定，i 真緊就會來接in 過去toa3 做夥。Gin2-a2 m7 肯，講媽媽若是beh 走，一定ai3 chhoa7 in 做陣去，講爸爸只愛poah8-kiau2,in 無愛kap 爸爸toa3 做夥。A眉感覺前程茫茫渺渺，眼前實在無自信，m7 敢chhoa7 kiaN2 做夥走，只好假影答應，暗暝後生驚i 偷偷走，堅持beh kap i睏，隔tng2 工透早，gin2-a2 吵講無愛去學校，A眉再三保證，in chiah 肯去上課。
送後生去學校了後，A眉去拜託隔壁e5 a嬸，i 時常看A明對A眉起kha 動手，na2 勸A眉忍耐，na2 拭目屎，講一切long2 是命。A眉講tak8 日冤家ma7 m7 是辦法，i 想beh 暫時離開2、3工，2個gin2-a2 chiah 麻煩a嬸ka7 i tau3 顧--1下。
庄a2 內e5 小路，想be7 到hiah-ni7 長，以前A眉long2 是坐A明e5 車，m7 bat ka-ki7 行chiah hng7 e5 路。I koaN7 行李，慢慢a2 行向大通路e5 計程車行。冷霜霜e5 冬風吹過路邊hit 排麻黃a2,吹亂i e5 頭毛，這時A梅騎ou-tou2-bai2 停ti7 i e5 身邊，i ma7 是phaiN2 命人，in 翁ti7 外口飼cha-bou2,放in 母-a2-kiaN2 自生自滅，A梅靠一貫道e5 信仰來支持ka-ki7,i ma7 時常招A眉去聽道，m7-koh，A眉無法tou7 ti7 宗教內面得著解脫。A梅na2 流目屎na2 勸A眉mai3 走，講cha-bou2 人菜籽a2 命，等A明食老i 一定會改好--起來，天公伯--a2 自有安排。後--來i 看著虛弱e5 A眉決意beh 走，就堅持beh 載--i。
自an2-ni，結婚12冬，A眉頭1pai2 ka-ki7 1個人坐車去外地，後生早就吵叫i  chhoa7 in 去台南chhoe7 a姨chhit-tho5,m7-koh A明一直m7 肯撥時間出--來。
嘉南平原ti7 車窗外生thoaN3，A眉忽然間希望ka-ki7 變成小路邊e5 1欉樹a2,1欉樹a2 i 只是tiam7-tiam7-a2 khia7 ti7 平原中間，只要認真曝日頭、lim 雨水，i 只是單純e5 倒ti7 天地e5 胸坎。

＊        ＊        ＊

計程車Un3-chiang3看A眉破病kah 嚨喉kiong7 beh 無聲，叫i ai3 去買沙士摻鹽lim，ai3 去看醫生。A眉ti7 成功大學落車，用kiong7 beh 無聲e5 嚨喉，問人會計所e5 教室ti7 toh 位，這時已經beh 中晝。A真1下課就看著1個表面假堅強，實際上卻十分虛弱e5 a姊，I koaN7 行李，ti7電梯口等。Gong7 a姊！nah be7-hiau2 先kha3 1通電話，好ka-chai3  i 今a2 日e-chai2 有課。A真知影a姊是1個真倔強e5 人，一向long2 m7 肯hou7 人看出i e5 心酸，所以，今a2 日a姊會來oa2 靠--i，tai7-chi3 一定是真大條--a。A真心內chiok m7 甘，i 心愛e5 a姊竟然會變kah chiah 可憐。為著beh ka7 氣氛long7 khah 輕鬆，A真搶過行李，姊妹a2 相招去食中晝。
Tai7-chi3 總--是ai3 對小妹講明白，A真愈聽心愈geng5,i 是4個姊妺中上有正義感e5 人。A真早就真無kah 意二姊夫，i 叫a姊kap 姊夫離緣，罵a姊無應該hou7 姊夫蹧躂，koh 替i 洗衫煮飯，hou7 i 軟塗深掘；koh 罵a姊khong，hou7 i phah 假--e5,竟然1張驗傷單ma7 無，koh ka7 i phah  a姊e5 悔過書燒了了，1點a2 證據long2 無留--落來。A眉講i 太傷心--a，所以chiah 會chiong7 phoe 燒燒--去。Gong5 a姊！哭ma7 m7 是辦法，A真堅持beh chhoa7 a姊去台南病院開驗傷單。
E-pou e5 病院冷冷清清，姊妹2個坐ti7 長長椅a2 頂，theng3 候驗傷。A眉感覺真稀微，想be7 到ka-ki7 會有這個需要。結果，只等著1張無清無楚e5 驗傷單，醫生e5 表情真冷淡，好親像無kah 意替人開驗傷單。Theh8 著a姊e5 驗傷單，A真e5 心情真沈重，ti7 法律上，聽講驗傷單至少ai3 3張，kam2 講beh 叫a姊koh hou7 姊夫白phah 2遍！
夜色罩濛霧，細漢小妹A玉下班tng2--來a，姊妺a2 難得見面，心內雖然艱苦，ma7 tioh8-ai3 好好把握tau3-tin7 e5 時間。A眉kha3 電話hou7 後生，講i 過--2工就會tng2--去，in na2 哭na2 交帶A眉，叫i ai3 買chhit-tho5 物tng2 去hou7--in。姊妺a2 3個做夥行ti7 鬧熱e5 中正路，可惜大姊無ti7 chia。A眉講，假使後生若會tang3 做夥出來chhit-tho5 就好--a。
暗暝10點，大姊kha3 電話來，講i kha3 真che7 通電話long2 無人接。I 怪A眉無去chhoe7--i，講eng 暗A明走去in tau 叫in ka7 A眉交--出來，in chiah 知影A眉離家出走。I講A明若siuN 假siau2,beh 報警察去liah8--i，mai3 以為in tau e5 人會sai2 hou7 i phah chhit-tho5。
後--來厝--ni ma7 kha3 電話來，A眉in 小弟講a-pa 叫i tng2 去厝--ni，有tai7-chi3 hou7 i 靠。A真開始怪in 老pe7,i講以早in 老pe7 去姊夫in tau phah a姊hou7 姊夫看，莫怪姊夫會愈來愈hia-pai，ma7 害a姊m7 敢tng2 去厝--ni。Che 是報應，老pe7 會phah 別人tau e5 cha-bou2-kiaN2 （a母），然後i 心愛e5 cha-bou2-kiaN2 ma7 去hou7 別人phah。Kam2 講che 是台灣cha-bou2 人必須ai3 面對、吞忍 e5 命運？A真心肝leh 凝血。In 老母接過電話，哭講：「我e5 心肝kiaN2！」最後，A真講A眉人leh 破病，過--2工chiah tng2 去彰化。
Beh 12點e5 時chun7,A明ma7 查tui3 A真chia 來。I ti7 電話中命令A眉馬上坐車tng2--去，講A眉離家出走害i 無面子，假使A眉若m7 緊tng2--去，hou7 i 氣--起來，就mai3 怪i 反面無情。A真聽1下kui 腹肚火，講A眉已經hou7 i phah kah chhun 半條命，無可能koh ka7 i 送入虎口，叫i mai3 軟塗深掘。
東寧路經過e5 車聲kap 對面Biru店e5 酒醉聲，一直傳tui3 窗a2 內，倒tiam3暗-bin5-bong e5 房間內，3個姊妺a2 各人有各人e5 心事，互相m7 敢hou7 對方知影。A真認真思考以後e5 發展，現此時e5 法律猶原是維護男性權益e5 法律，法院無可能chiong7 gin2-a2 判hou7 無經濟能力e5 a姊，而且驗傷單ma7 無夠，a姊心內所想--e5 long2 是i e5 後生，i若失去gin2-a2 e5 監護權，無可能會有幸福e5 日子。但是，若無離婚，姊夫若koh phah a姊beh 如何是好？
A眉真想i hit 2個kiaN2，m7 知in 睏--未？有食飯､洗身軀、寫功課--無？若是得be7 著後生，離緣就失去意義。Aih！只要mai3 去管i phah 麻雀，當做無i e5 存在，母-a2-kiaN2 ma7 會tang3 過平靜e5 生活。A眉真懷念過去散赤的 e5 日子，hit 時e5 A明加真體貼、溫柔。Aih！koh 想只是加添傷悲。
A眉thou2 大氣e5 聲音傳到A玉e5 耳孔，自細漢a姊就趁錢hou7 in 讀冊，一直long2 真疼惜ka-ki7 e5 a姊，今a2 日變kah chiah-ni7 憂愁，A玉m7 知ka-ki7 會tang3 替a姊做siaN2-mih tai7-chi3。窗a2 外烏暗e5 天色漸漸變青，早起e5 鳥a2 ti7 檨a2 樹頂leh 唱歌。

＊        ＊        ＊

火車已經過嘉南平原，A眉講i m7 bat 坐過火車，A真kap A玉long2 m7 相信，A眉解說講，i 以早做cha-bou2 gin2-a2 e5 時，long2 騎腳踏車去紡織廠上班，結婚以後long2 是坐翁婿e5 車，所以，i 無機會ka-ki7 去坐火車。A真想be7 到a姊對姊夫e5 依賴hiah-ni7 重，這幾工，i 發覺a姊猶原愛姊夫，所以chiah 會chiah-ni7 傷心，看be7 開。天色已經漸漸反烏，想be7 到ti7 暗暝e5 路途中，A真kap A玉beh 陪in a姊tng2去厝--ni，假使a姊若koh kap 姊夫講和，an2-ni A真m7 知beh an2-choaN2koh 叫hit 個人姊夫，因為i ti7 心肝頭kap 電話中long2 已經chiong7 hit 個人當做是冤仇人。
冷風koaN5 kiuh-kiuh e5 暗夜，kui 家夥long2 ti7 厝--ni，實在是真hou7 人感動。A眉忽然間真後悔，當初ka-ki7 若是會tang3 吞忍--落去，今a2 日就m7 免有這款e5 場面，hou7 kui 家夥替i 操煩。A明是1個真愛面子e5 人，i m7 肯來，叫A眉ka-ki7 乖乖tng2--去，1點a2 反省e5 口氣都無，hou7 A眉in tau e5 人火氣愈toh8 愈炎。
A眉in 老pe7 雖然真氣kiaN2 婿，m7-koh，i 感覺tai7-chi3 be7-sai2 衝動，ai3 冷靜處理。序大人總--是ng3 望kiaN2 兒會tang3 得人疼惜，但是嫁--出去e5 cha-bou2-kiaN2 是潑--出去的水，ka-ki7 選擇e5 路，只有ka-ki7 擔--起來，be7-tang3 怨別人。做老pe7--e5,有1工會老、會離開這個世間，be7-tang3 保護in 1世人。
後--來A明hou7 in親大姊kap 姊夫硬chhoa7來A眉in tau，但是i 真m7 情m7 願，A眉in 小弟小妹氣kah kap i 相嚷。A明真ut-chut，A眉害i 變成大惡人，萬惡罪魁，一切long2 是i e5 m7-tioh8,一切long2 是i ai3 會失禮。為an2-choaN2 會變成這款e5 後果？若m7 是可憐後生beh 得老母，i 何必tiam3 chia hou7 人蹧躂。SiaN2 人叫A眉beh 惹i 受氣，i ma7 無愛起kha 動手--a。
A明愈想愈煩，tak8-e5 互相無好聲說，A眉in 老pe7 叫tak8-e5 冷靜，hou7 i 來處理，結果無人beh 停--落來，忽然間，in 老pe7 大力摔破1支老人茶kou2,A眉看著老pe7 hiah 受氣，心頭1驚，1口氣soah hiong5-hiong5 喘be7 好勢，kiong7 beh 昏死--去。世界就an2-ni tiaN7--去，tai7-chi3 變kah hou7 人tioh8 青驚，所有e5 人long2 圍向A眉，A明ma7 驚kah 無管面子，跪落去ka7 丈人會失禮，ui3 in 兄弟e5 手中ka7 A眉搶抱--過去，趕緊beh 送A眉去病院，A玉驚kah 一直哭。
四邊一片暗-bin5-bong，A真theh8 hit koa2 茶kou2 碎片去埕尾tan3 掉，想be7 到這個茶kou2,koh 是以早姊夫買來養孝丈人爸--e5 ……。有tang時a2,人生e5 變化實在是hou7 人m7 知beh an2-choaN2 chiah tioh8,一切好親像是天公伯--a2 leh chhong3-ti7--人。然後，tai7-chi3 忽然間就莫名奇妙，告 1 段落--a！

＊        ＊        ＊

A眉hou7 透早就起床e5 鳥a2 叫醒，看著A明phak ti7 床邊leh 睏，i 想過去、想未來，決定以後無beh koh 管A明poah8-kiau2,只要i hou7 in 母-a2-kiaN2 食穿無憂，日子平安就好--a。Chai2 起時白siak-siak e5 日光照落病房，A眉看向窗外，藍色e5 天頂只chhun tam7-poh8-a2 流雲飛來散去，永遠be7-tang3 掌握著天公伯--a2 e5 表情。

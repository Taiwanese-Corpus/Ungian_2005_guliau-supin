跛腳戰事
Ahi

第一小組，第一小組，聽著請回答？目前阮佇第三戰區的便所邊，並無發現敵軍的形影。請問恁遐的狀況？敢有發現敵軍?第一小組∼∼第一小組∼∼聽著無？第一小組∼∼∼
韋仁伊雄雄chong5 ui3教室入來，我知影伊想欲講按怎，毋ku2伊的目屎ka7 伊的喉孔塞(that)咧。韋仁仆(phak)佇桌頂，大聲hau2出來。
這款的光景毋是啥mih稀罕的大條代誌。韋仁也大箍兼hau3呆，三不五時teh予人創治，哭對伊來講是比食奶koh較簡單輕可的代誌。毋ku2即pai2無仝，伊是ui3外面chong5轉來的。代誌一定無遐呢簡單。平常時也阮佇教室ka7 創治，若是行出教室大門一腳步，阮即班上團結，啥人敢欺負阮班的？伊皮to7等咧liu3哦！
韋仁也予人cheng即件代誌佇阮開會討論了後阮有真大的發現。即件代誌應該毋是干taN7 sng2尪仔仙所引起的糾紛。尪仔仙即款chhit-tho5 mih仔的規則逐家倒頭唸嘛唸會出來，那有講欲用硬拗(au2)的欲給人的主將拗過。(是按呢啦！尪仔仙teh對決的時雙方輪流thu3家己的尪仔仙，只要啥人的尪仔仙硩(teh)佇對方的尪仔仙頂頭啥人to7贏。欲對戰的時雙方攏會提主將出來車拚，若是輸去的時，chiah提小卒仔換主將。佇阮遐，阮講是「棄卒保帥」。 )  
其實即chan7糾紛嘛毋是joa7了不起，雖罔欲佮人sng2 to7愛照聘照行，未使siau2-phi2-gian2 koh兼拍人，毋ku2阮tiaN7-tiaN7嘛是按呢。只是即pai2 若無替韋仁也討即口氣實在是講未得過。Soah毋知隔壁班的teh想啥，閃避球拍未贏，想孔想縫欲來創治阮班的。
真正是使(su2)人siuN7氣，敢佇我的頭殼頂動刀......Kui班佇即個時陣掩鼻也的掩鼻也、chong5 ui3窗也邊的嘛是有。按怎樣咧！是因為我hit句tiaN7-tiaN7掛佇嘴邊的話:「我若siuN7氣我to7 siuN7欲放屁；我若放屁恁to7知死！」Chin 2時的我是siuN7氣非常，非常siuN7氣。所以屁有較 hiam，希望恁mai3見怪。  
好！to7按呢決定。即pai2若無予in chhin -chhioh chhin -chhioh我即個外號屁仙、丙班的班長boai2做。
「若欲愛拍贏戰事，上重要的是愛知影敵人teh想啥。」這是老師教的。阮班成績雖罔毋是kai3讚，毋ku2老師講的阮攏有teh ka7 信tau2。按呢應該會tang3算是乖gin 2仔啦！Heh∼∼乖gin 2仔毋是阮即陣比牛koh較牛的查甫，是阮班的查某。僥疑houN，查某gin 2仔那會對戰事有趣味？查某gin 2仔毋是攏愛sng2紙尪仔抑是樹乳索仔nia5。毋是我咧死choaN3，嘛毋是阮班的查某gin 2仔佮人無相siang5,是隔壁班的上愛提閃避球pou2 阮班hit陣娘子軍。阮班hit陣娘子軍會tang3講是吞忍太久咧，即pai2若無給鳥鼠仔冤討轉來，in 是無法度消thau2in 的憤慨。
即陣娘子軍一聽著阮準備欲佮隔壁班的相戰，比阮欲上(chiuN7)戰場的koh較興，一聲to7講欲做戰爭的軍師。
「若欲愛拍贏戰事，上重要的是愛知影敵人teh想啥。」即句to7是軍師英也想出來的。伊講這是阮導的佇社會課的時講過的！(我na2無啥印象？我會記得睏神給我講恁導的一直行偎來，欲給伊趕走！)
是講英也嘛teh khong-kham2,阮是欲按怎知影in teh想芋也抑是瓠也？用腳頭u想嘛捎無。毋ku2咱確實愛拜服查某的心思，阮想無的in 攏想便便起來囤(tun2)。英也手ki2大目阿勇講:「大目勇也in 小妹(be7)毋是佇隔壁班，叫in 小妹愛哭的去探看有啥動靜無？」
除了叫愛哭的做阮的抓扒仔以外，英也伊koh教阮講未使坐佇chia等人拍來。伊講即步是先出招的贏面占一半。
「送戰帖(thiap )過去！」我實在是毋敢相信我耳孔聽著的。英也敢是我熟似的hit個英也？連送戰帖伊to7想有！我想，in 老父可能是國防部長，無伊那會啥mih攏捌透透？
戰帖欲寫啥？阮攏免想！有軍師英也to7有夠也。英也的文筆本chhiaN5 to7真好，老師tiaN7-tiaN7叫阮即寡比牛koh較牛的查甫gin 2仔佮伊加學(oh8 )寡。伊的戰帖是按呢寫的(其中幾若字我看無，但是意思應當未差siuN濟才著？):
貴班班長:本人張貴英代表阮丙班全體對恁班查甫提出兩大疑點：
第一，請問恁班的查甫是按怎欲處處針對阮班的同學？老師tiaN7-tiaN7三交待四吩咐講相逢to7是有緣，老師講愛經過十年的修行才會tang3坐仝船；修行百年才有仝一粒枕頭thang睏。雖然你我毋捌坐仝船嘛無睏tau3陣，但是老師koh講汝咱仝學校嘛算是有緣。是按怎恁欲處處khia孔？敢是恁比賽輸未起？比賽本底to7有輸贏，毋是恁輸to7是阮贏(連這英也伊to7毋食虧)...... 
 SiuN濟也！英也毋知是食著啥mih藥？老師、偉人，啥mih 伊想有的，毋taN7正khau，順續倒削攏寫寫入去。上kai3 重要的是即張戰書寫出阮班欲佮in 班做一個了結。解決的方式是戰爭，時間是一禮拜後的中晝食飯飽歇睏的時。
戰書送到隔壁班的隔轉工，隔壁班也送一張字紙過來。字紙干taN7簡單兩字－歡迎。
遐呢siah-phah？其中必有緣故？毋管chiah濟啦！較tim3-tau2也應付咧，應該未差到toh去。
水！水銃。即pai2一定欲予in 澹澹澹(tam5)，若無實在是難消我心頭的憤慨。佇我即個班長宣布chah水銃來學校備戰的隔轉日，啥mih花草的水銃攏有。動物的體形的、機關銃的、kha2賓銃的，一堆阿sa2 普lu3 奇形怪貌的水銃攏藏佇阮平常時也老師叫阮藏參考書的講台下腳。阮chhoan5了chiah呢chiau5-chng5,我看即pai2in 是欲提啥mih來佮阮比。  
一工過去、兩工過去、三工過去也。是按怎愛哭的那會攏無消息過來？隔壁班的那會攏無動靜？又koh是一工過去、兩工過去，約定的戰事明也中晝to7欲開戰，敵軍猶是完全無消息？ 一直到放學的時，愛哭的才欲哭欲躡(nih)走來阮班hau2無停。
原來哦！隔壁班的早to7有提防阮會出即步，啥mih消息攏毋予愛哭的知。按呢koh無打緊，in koh恐嚇愛哭的，叫伊未使siuN大嘴，若無欲予伊好看。愛哭的會hong5叫愛哭的to7是因為伊無膽koh愛哭，人給haN2一下nia5,伊to7驚到kiong5欲滲(siam3)屎。我想伊是袂勘(kham )得hong5恐嚇的壓力，任阮怎樣給安搭伊to7是哭未停。即聲那會得？Kui間教室koh充滿我憤怒的炸彈，連愛哭的嘛因為欲掩鼻也，不得已來停止伊的哭聲(早若知我彈兩粒仔予伊to7好！)。
  既然in 對咱不仁，咱嘛免siuN客氣:「眾兄弟姊妹，家私攏給chhoan5來。」 
銃支to7免siuN講，除了有嚇驚人的紙藥也空砲彈以外(這 to7是過年時也阮提來kek派頭的啦！美國西部「牛仔」gia5的hit款，joa7 phaN7咧。)「BB槍」的威力上驚人，即支「BB槍」佇軍師英也的嘴內講號做風銃，伊講即款銃是食風的。(奇怪，英也到底是捌joa7 濟？食風敢to7會飽？)上重要的是若予即支風銃的塑膠銃子彈(toaN7)著！哀父喝(hoah)母叫阿媽嘛無效，疼死to7會哦！我無給恁hau-siau5,人講毋捌看過豬嘛捌食過豬肉；我毋捌看過 「BB槍」嘛捌予「BB槍」彈過！hit的哀父喝母叫阿媽的人to7是我啦！      
另外咧？沖天砲、水鴛鴦等等的砲彈嘛攏捎捎kui堆，阮教室的講台下腳根本to7是一個細型的軍火庫。大目勇也伊發覺佇戰爭的時組佮組之間的聯絡真無方便，本chhiaN5伊想講欲用沖天砲做引信，毋ku2軍師英也的建議koh較讚。伊講:「阮爸爸有一對對講機，會tang3提來借阮用。」英也to7是英也，啥mih死人骨頭to7變會出來，誠讚！看起來成功一定是阮的啦！眾兄弟恁講著毋著啊！
第一小組∼∼∼第一小租∼∼恁遐敢是有狀況？聽著請應話？
仙人拍鼓有時錯，哀∼軍師英也koh再怎樣gau5想步；阮koh再按怎chhoan5武器攏總是有孔無榫的事工。因為a3「通通到訓導處集合∼」對講機傳來烏面蔡的聲音。烏面蔡是阮訓導主任啦！伊上出名的to7是伊手nih hit支siu3箠(chhe5 )也，摔(sut)落到te3是會唉痛到未唉哦！
死囉！那會予烏面蔡chang著。當阮na2 僥疑na2行入去訓導主任辦公室，隔壁班的徛佇教室門腳口，sui5的sui5的面頂攏掛著奸臣也笑。尾也，阮班予烏面蔡罰(hoat8 )掃便所一個月，罪狀是:「違反校園槍砲管制條例。」？


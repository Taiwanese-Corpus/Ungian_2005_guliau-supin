∮BONG報小說    A-khioh賞社會級Ho7-lo2小說組──白鴒鷥賞

消失e5 Apollo 13號
A-hi 
經過chiah che7 年了後，我koh tng2 來到chit phian3 培育kha-sian e5 沙phiaN5。Kho2流ka7 我所有熟sai7 e5 mih8-kiaN7 long2 chah 走--a；ah lam7流chah--來-e5- leh？Soah m7 是我記ti3--nih e7-tang3 想--著-e5。
連chia e5 主人－－kha-sian、kong-tai7、海和尚kap 蚵a2 long2 慢慢流失--去-a。我gin2-a2 時e5 記ti3 be7 輸是1場夢。夢醒了後kan-taN chhun chit8-sut-a2 夢e5 痕跡留ti7 我心--nih。
注神看kui 沙phiaN5 e5 pun3-so3,我心肝窟a2 hit koa2 逃kah chhun 1滴滴a2 gin2-a2 時e5 記ti3,ma7 toe3 海湧1波1波行--來。我想，我應該koh 做sio-siang5 e5 夢--a，chiah-ni7 che7 年來一直ti7更深夜靜來回不斷e5 夢。
「Thai5 豬--e5……」
無m7-tioh8,in teh叫我--a。「Thai5 豬--e5」是我e5 外號。Chhiang5-chai7,m7知iaN2 e5 人long2 認為goan2 tau 是leh thai5 豬--e5!4年a2 e5 時，我用比冬瓜khah 短e5 kha，衝過教練e5 測驗，加入野球隊。了後，「Thai5 豬--e5」chit 個外號to7 一直ka7 我toe3 tiau5-tiau5。Ah 若是你beh 問我是siaN2-mih 緣故號做「Thai5豬--e5」？我想，你去問老猴iah 是大頭a2 in khah e7-tang3 了解。
「Thai5豬--e5,緊來--lah！大khou豬，人矮鼻短，行路oaihN--leh oaihN--leh。走khah緊--leh-lah！」
「死大頭a2,hou7 猴面教練操be7 thiam2 是--m7?罕leh 禮拜日hioh-khun3,你m7 hioh-khun3 是lin2 tau e5 tai7-chi3,我tioh8 補習neh。」
「補習？1工無去be7 hong5 補--去-lah，愈補愈大孔。Khah 緊--leh-lah！隔壁庄--e5 來--louh。」
「免ti7 hia 講hit 款5 4 3--e5-lah，走khah 緊--leh khah 有iaN2。隔壁庄--e5 上驚你e5 球，無你，kui 場to7 long2 免i7 --a。」老猴大聲一直hoah，害我khia7 ti7 海岸tiu5-tu5。Beh 去也m7 得；boai3 去也m7 得？
海phiaN5 球場e5 決鬥，是goan2 Hiong-san (香山) kap Hai2-san (海山) 2庄tak8 月日long2 e7 舉辦e5 活動。Tak8月日舊曆18，tng 海水退kah chham 日頭平hng7 e5 時，決鬥正式開始。Tai7 先，goan2 學野球比賽e5 方式，pin5頭紹介隊友ui3 Apollo 13號走--出-來。
Che 是goan2 gin2-a2時共同e5 ng3望，ng3望選tiau5 國手、phah 職業隊。猴面教練講老猴、大頭a2 kap 我e5 前途是一phian3光明，若好好a2 練，一定有好出路。
Apollo 13號是1隻走hng7 途e5 漁船，本名寫ti7 船尾，叫做「福興號」。Apollo 13號是goan2 chit tin7 gin2-a2 ka7 i 號--e5。ChiaN5久chiaN5 久chin3前(Che be7 輸是goan2 老pe7 e5 口氣)，Apollo 13號ti7 goan2 chia kho3沙。To7 an2-ne，Apollo 13號變成goan2 chhit-tho5 e5 所在。Chhiang5-chai7,goan2 long2 e7 想講Apollo 13號是烏鷹船長ti7 海--nih chhiau-chhoe7 寶物e5 交通工具。Goan2 tak8不時ti7 船頂sng2 海賊chhoe7 寶物e5 故事、chhiau-chhoe7 烏鷹船長e5 身影。M7-koh，chia 上kai3 鬧熱--e5 是khah-theng5-a2 beh 開始e5 海phiaN5 決鬥。
紹介球員e5 khang-khoe3 當然ai3 交hou7 我chit 個功課頭等--e5 來負責。
「Tai7 先beh ka7 tak8-e5 紹介--e5,是goan2 香山庄頭等e5 3壘手，番號3號，kha手me2-liah8,1粒頭比地球khah 大e5 陳大頭a2!」
「Lin2 a-ma2--leh！Kha 骨大細支e5 大khou豬，lin2 哥哥我是無名thang hou7 你叫，是--m7?叫我“陳永森”。」大頭a2 上無愛人叫i 大頭a2,看i na2 走na2 kiau7 e5 形，有iaN2 驚--人。
「韓老猴，番號1號。香山庄e5 王牌正手投手！……」
老猴e5 個性to7 khah ou-hng，無論choaN2樣kap i kun2 sng2笑，i long2 be7 siuN7-khi3。Ouh，tioh8--lah！講i 是王牌正手投手是有緣故--e5,因為……
「Koh 來，我beh 為lin2 紹介--e5 是香山庄e5 王牌to3手投手，為著今a2日e5 比賽，偷走書無去補習e5 陳Thai5豬--e5。……」
「Kan2!Thai5豬--e5 to7 thai5豬--e5!王牌to3手投手--leh。Sio2等--leh kong3 kah hou7 你變正手--e5。」海山in hit tin7 be7 堪得等--a，我想in 早to7 想beh 報頂回e5 冤仇--a！
講chit8-koa2 a-sa2-pu2-luh e5 話了後，我司會e5 khang-khoe3 算是解決--a。Koh 續--落-來-leh？
我ka7 各位poe2會1下a2 chit 場比賽e5 規則--leh。Ti7 chit 個世間chiaN5 罕得有chit 種規則。
Tai7 先，ka7 tak8-e5 報告--chit8-下！
第一，自海phiaN5 決鬥有歷史記載到taN，long2 無裁判，chit 場ma7 sio-siang5。
第二，chit 場比賽ma7 chham khah 早kang7款，kan-taN 有「out」kap「safe」。Ah 若是chhun--e5 e5 規則是簡單to7 好，想--著chiah koh 講。
第3，球場siuN 大，無「homerun」e5 牆koeh8,設使有ma7 是加--e5,用be7 著。
比賽規則報告煞了後。Playball∼∼∼
Ui3 playball 到gameset chit 段時間，m7 知goan2 2庄a2 頭sio phah過幾pai2?Be7 記得goan2 吵過幾pai2?我siaN2 long2 m7 知，我long2 bih ti7 Apollo 13號內底，m7 敢出來chham 人衝突。大頭a2 tiaN7-tiaN7 講我1 khou hiah-ni7 大khou-pe2,膽比豬hut8-a2 khah 細。M7-chiah in long2 叫我「Thai5豬--e5」，na2 叫na2 叫，看e7-tang3 hou7 我chham 人leh thai5 豬kang7 款hiah-ni7 有kioh-siau3--無？
M7-koh lin2 m7-thang 嫌我無lou7用neh！Tng 我e5 隊友kap 對方戰kah be7 收煞e5 時，chit 時chun7 我to7 siuN 過重要--louh！我e5 角色be7輸是調解委員會e5 主席。
「來來來~tu2-a2 chit 件tai7-chi3,本人認為lan2 e5 規則有需要修改……」2隊加加--leh 18個，chin2 有17個ti7 船a2 kha 聽我教示，m7-koh goan2 e5 規則ma7 是hit 3條，khng3 ti7 頂面！
日頭落海--a，比賽分be7 出in 輸iah是goan2 贏，to7 an2-ne 結--a。唯一e7-tang3 確定--e5,是後個月e5 18，ti7 chia 猶原有1場海phiaN5 決鬥。

「Oeh！Chit-ma2?Chin2 暗bong-bong neh？Be7-eng7--得-lah。你kam2 m7-bat 聽過ti7 hia 發生e5 故事？Mou5-sin5-a2 e7 liah8 gin2-a2 neh！有要緊e5 tai7-chi3?有要緊e5 tai7-chi3 be7-hiau2 chhoe7 lin2 娘--ou？SiaN2？田無交水無流？Ah~好--lah，m7-koh lin2 ai3 有人ti7 poh岸等--我-ou，我驚mou5-sin5-a2 liah8 我chham i 做伴。好！Lan2 照phin2 照行，無來--e5 是狗a2 kiaN2。」
是大頭a2 kha3--來e5 電話，講siaN2 有大tai7-chi3 beh kap 我參詳。怪奇？E7 有siaN2 大條tai7-chi3?Goan2 1年thang3 天m7 是讀冊、phah 球to7 是食飯kap khun3,連天頂破1孔kap goan2 long2 無ti7-tai7。怪奇！Goan2 老pe7 iah8知是teh 做燒酒仙--a2 iah是an2-choaN2？我ka7 講:「Pa5--a2,我有tai7-chi3 beh 去福興號1 choa7。」 現此時是暗暝neh，用kha頭u 想ma7 知i be7 答應！
He~ he~，tai7-chi3 絕對m7 是我想--e5 hiah-ni7 簡單。I m7-taN7 無煩惱我tioh8 行過無路燈e5 海phiaN5；連我beh chiuN7 Apollo 13號i 也無ka7 我擋？Tai7-chi3 hiong5-hiong5 變kah chiah giau5疑？
天公伯--a2 你tioh8 tau3保庇--ou，頭a2 我to7 ka7 lin2 講過我e5 膽khah 細過豬hut8-a2。現此時我孤1個khia7 ti7 poh岸，chit tin7 狗a2 kiaN2 有iaN2 無意思kah 有chhun，早to7 講好ai3 ti7 poh岸theng3候--我，chin2 soah ai3 我孤1個行過無燈火e5 沙phiaN5，ng3望chit時所有e5 mou5-sin5-a2、mngh-sngh--e5、妖魔鬼怪long2 teh hioh-khun3--a，上無，ma7 tioh8 等我kap hit tin7 狗a2 kiaN2 sio見了後，in beh an2-choaN2 活動我long2 無意見。
「祝你生日快樂~祝你生日快樂~Happy birthday to you~」
Chit 個歌聲tauh8-tauh8-a2 ui3 Apollo 13號流瀉--落-來，kang7 chit個時chun7 e5 kang7 chit個時間，1 pha 1 pha 電火球a2 漸漸代替天頂e5 星，ka7 Apollo 13號佈置kah be7輸新--e5 kang7款，Apollo 13號準備beh koh 出帆。
我peh起lih 船頂e5 時，goan2 hit 個猴面教練假無意a2 kek面chhiuN hou7 我看。SiaN2-mih 形--ou？Lin2 去看猴siuN7-khi3 to7 知。了後i 講：「Thai5豬--e5,生日ai3 phah kha-chhng neh，褲m7-tioh8 緊thng3--落-來。」
Koh 續--落-來-leh，hit tin7 狗a2 kiaN2 隨個a2 隨個ui3 船tou2 衝--出-來。當然--louh，chit tin7 狗a2 kiaN2 手--nih sa--e5 絕對m7 是禮mih8 (禮mih8 chit 種物件siuN song5--lah )。一直到lam7流e5 時，不得已ai3 離開--a，goan2 tak8-e5 身軀全全是lok8-kou5-a2-moe5,連猴面教練ma7 siang7款。

『爸爸，你們這裡過生日都這樣子嗎？好有趣喔！回台北以後我也要請我的朋友到這邊來過生日……』Goan2 kiaN2 A全一直ti7 我耳孔邊唸--leh 唸--leh。Ah 若我--leh？我kan-taN7 gi-gi-a2笑。看tui3 遠遠e5 海面，我是teh 看khah 早goan2 gin2-a2 時e5 夢--lah。
He 是我ti7 國校6年a2 上尾學期hit kha-tah8-a2 e5 tai7-chi3。Ti7 goan2 平凡e5 生活--nih 出現1個真遙遠e5 夢，he to7 是美國！

『各位同學……』是校長--lah！I hit種外省人e5 腔口，若無chhoe7人來翻譯--leh，lin2恐驚--leh e7 sa無chang2。
免驚，chit種粗重e5 khang-khoe3 交hou7 功課排頭等e5 我to7 OK--a。
校長講，教育部來1份公文，講beh 派tak8 縣市國校野球冠軍隊去美國做訪問比賽。校長koh 講，lin2 kam2 知iaN2 ti7 學校siaN2 人上大？無m7-tioh8!是校長。Ah lin2 kam2 知iaN2 學校上有錢--e5 是siaN2 人？Tioh8,to7 是家長會長 (校長teh講siau2話，出錢--e5 to7 上好giah8?騙鬼leh be7 食水！)，m7-koh 家長會長kap 校長我long2 m7-bat 去過美國neh。美國e5 原子彈chiok 厲害e5--ou！Lin2 ai3 加讀koa2 冊，將來long2 去美國好--無？
「好！」Chit 聲「好」應了有ang7 聲，ma7 kai3 天真！
校長聽著i 愛聽e5 回應「好」了後，koh 繼續講：「野球隊ai3 好好a2 phah 拚！美國lan2是一定beh 去，知m7 知？」
Chit 時chun7,野球隊e5 練習hiong5-hiong5 tiaN7--去，球員大聲hoah 出校長想beh 聽--著e5 答案：「知！」Chit聲ma7 是大聲kah e7 驚--人。
自hit工開始，野球隊ti7 學校行路有風。以goan2 e5 實力，beh ti7 地方phah 贏，be7輸是桌頂ni kam──輕輕鬆鬆--lah。Ti7 縣市決賽若mai3失覺察，美國夢e7-tang3 講是穩tak-tak。
「Kha 手khah me2--leh！」猴面教練本chiaN5 to7 無siaN2 笑容，chin2 為著beh 去美國，面皮piN kah an5-tong3-tong3。
為著縣市決賽、為著美國chit 個遙遠e5 夢，所有e5 人long2 真拚。老猴講：「水池a2 e5 魚a2 無人e7 偷釣。」大頭--a2 講：「去到美國koh 驚無bang3-kah thang 看！」I 連ka-ti7 上心愛e5 bang3-kah long2 boai3看！我--ou？無去補習有1段時間--a，因為an2-ne，hou7 goan2 母a2 唸幾na7工。Tak8-e5 long2 teh 做遙遠e5 美國夢，球員kap 教練是an2-ne，連校長kap 家長會長ma7 是。In kui 工long2 無eng5 leh 安排tioh8 冠軍了後e5 記者會，soah m7 知iaN2 in 想beh ka7 goan2 chit 間海口庄kha 學校e5 名聲thoaN3--出-去。
『漁民子弟，打球出頭天！』SiaN2款？Chit 個話題真chhiaN-iaN7 houhN。時到goan2 學校to7 名聲透京城--a。
當然--lah，若無theh8 著縣市決賽e5 冠軍，chit 場夢算白做--e5。學校e5 老師kap 學生long2 對goan2 真有信心，goan2 導--e5 叫goan2 去美國了後，1人ai3 寫1篇遊記，記錄ti7 美國看--著e5 tap8-tap8滴滴；goan2 班e5 cha-bou2 gin2-a2 ma7 一直拜託我ai3 chah 手信a2 hou7--in。上che7 人注文--e5 to7 『芭比娃娃』。

『爸爸！那你們有去美國嗎？美國是不是很大？』面對A全chit 個問題，我鼻a2 摸--leh，無意a2 無意，無ka7 應聲。

經過月外日e5 比賽，結果出--來-a。
Goan2 ui3 地方開始戰起，開始beh 實現goan2 e5 美國夢。像絞螺a2風kang7款，hou7 goan2 掃--過e5 球隊，tak8 隊to long2 大孔細lih8。一直到goan2 theh8 著冠軍比賽e5 入場票e5 時，tak8 個隊員心頭long2 真沉重。Chhun 半步，美國to7 e7 搬來台灣隔壁。真希望趕緊theh8 著冠軍機票，去美國看看--leh。
行，我ma7 chhoa7 lin2 來去球場看看--leh。
Hit 工，m7 知ui3 toh位chong5 出chit隊？聽講記者ti7 報紙頂koan5 寫講chit 隊是大烏馬！管thai7 in 是烏馬iah 白馬，khah-theng5-a2 kong3 kah hou7 lin2 變漏屎馬。Koh 再講，chit場是老猴做投手，i 球速緊、球種che7。投手是1場比賽e5 主角，投手若chan2,穩--e5-lah。
穩--e5 有2種，1種是「穩贏--e5」；另外hit 種號做「穩死--e5」！照我e5 分析kap 判斷，chit場比賽百面贏--e5。M7-koh iau2有我無算--著e5 所在－－心理。
老猴今a2日e5 球完全無速度，khian球na2 teh soan7 尿--leh，e7 贏chiah 有鬼，對方an2-choaN2 講ma7 是烏馬neh。我想，hit件tai7-chi3 koh 一直khoa3 ti7 老猴e5 心頭，害i 今a2日來失常。I e5 失常ma7 ka7 goan2 遙遠e5 美國夢kha3 cheng-sin5。比賽結果，10比3，5局「khou2-touh」 。

「Thai5豬--e5,來goan2 tau 巷a2口e5 大榕kha 等--我……」看i tio5 kah 褲kiong7-beh lak--去，講話koh 大舌，也無交帶清楚to7 叫我來，無tai7 無chi3 teh 學人假鬼假怪？
Chit pai2,kan-taN 我kap 老猴。I 看我行--過-來，真無奈ka7 我講：「你是lan2 班--nih 讀冊頭等--e5,chit種tai7-chi3 問--你，你應該知iaN2 beh an2-choaN2 辦。你做人ma7 be7-bai2,我ka7 你講chit chan5 tai7-chi3,你m7-thang 漏siap--出-去。」
「Be7-bai2 ma7 有1字bai2。雖bong2 我e5 嘴khah 密過米thai，m7-koh 米thai khah 密ma7 有phang7,萬一……」
「若有萬一，你chit隻豬to7 食飽飽等我thai5!」
老猴e5 自尊心比poh岸koh-khah koan5,莫怪i m7 敢約我ti7 Apollo 13號。
雖bong2 我e5 成績是頭等--e5,m7-koh che na2 像be7-tang3 證明siaN2。Ti7 我e5生 活--nih 永遠有比幾隻雞a2、幾隻兔a2 he7 kang7 籠a2 內koh-khah 困難e5 問題。To7 親像鹽kap 味素ti7 我眼內long2 sio-siang5,beh an2-choaN2 看講in 無sio-siang5?用tam--e5 chiah e7 知。
Chit件真phaiN2 剃頭e5 tai7-chi3,我是beh toh 生hit 種才tiau7 替老猴排解？尾--a2,我替老猴he7 1個決定：「孔子公有講過：“人che7,話to7 che7;話che7,意見ma7 che7。”」行--lah，lan2 來去船頂聽看大頭--a2 in 有siaN2 辦法--無？」我e5 決定to iau2-boe7 講煞，老猴e5 面to7 比猴kha-chhng khah 紅--a。
「你ai3 我剝你e5 皮是--m7?」Aih~ 老猴e5 面底皮實在太薄--leh。
「古早古早，美國有1個總統叫做『華盛頓』，你知iaN2 i 上出名--e5 是siaN2--無？」
「I 真老實，無細膩ka7 in 老pe7 種e5 樹a2 chho3 掉，i ka7 in 老pe7 坦白。所以in……」
「M7-tioh8,我beh 講--e5 m7 是che。我beh 講--e5 是i 講e5 1句話，i 講朋友有困難e5 時ai3 sio thin7!若無，i 是beh an2-choaN2 phah 贏南北戰爭？」Ng3望我che chit8點點a2 e5 智慧e7-tang3 騙過老猴。
Ka-chai3,老猴m7-taN7 無giau5疑，顛倒應講：「連美國總統ma7 an2-ne 講--ou……」
Ka-chai3,我hit teng5 騙--人e5 水餃皮無破--去，若無，我hiah-e5 水餃aN7 若走--出-來，我皮to7 liu3--a。行，lan2 ka7 背景徙tui3 goan2 e5 總部－－Apollo 13號。
Chit 段短短a2 e5 路對老猴來講是長長長，i tiau-ti5 ka7 kha 步慢--落-來，不時ka7 我講：「An2-ne kam2 to7 khah 妥當？」Ah 若我--leh，我是苦無thang 緊行到Apollo 13號。Chit 種對我平凡e5 生活來講是ham3 kah 有chhun e5 tai7-chi3,無tiaN7 大頭a2 in 有解決e5辦法。
「SiaN2？Tai7-chi3 chiah chhoaN！對方koh 是大學生！」大頭--a2 chhim2聽到te3,目chiu ma7 出現ham7 我聽著chit 件tai7-chi3 時e5 符號－－「！！」。
「Sai2 lin2 nia5--leh。你上好大聲替我放送。」老猴e5 面m7-taN7 紅kong3-kong3,i e5 面頂頭koh 有1種我講be7 出嘴e5 怨氣。
「是teh 驚siaN2？Goan2 老pe7 若出海，goan2 母--a2 long2 ma7 chhoa7 真che7 叔--a2 ti7 goan2 tau 出入。」烏面--e5 chit 句m7 知是teh 安慰iah是keng-the2 e5 話，hou7 場面koh-khah gai7-gioh8。
「Sai2 lin2 bu2--leh，siaN2 人m7 知lin2 母--a2 是公車！Theh8公車kap goan2母--a2 比？你theh8 lan7-chiau2 beh kap 人比雞腿--ou！」
「Kan2!Kang7款--lah，long2 是討契兄。」
「Kan2~ kan2!」
續--落-來，m7 知是老猴cheng 大頭--a2,iah是大頭--a2 cham3 老猴。顛倒是hiahN柴添火toh8 e5 烏面--e5 khia7 ti7 船頂看in sio tak。
Phah 煞--a，氣iau2-boe7 消，老猴tai7先出聲：「Kan2!在lin2 an2-choaN2 講，總講1句，beh tau3-saN-kang7 iah m7?」
是beh an2-choaN2 tau3?1個是in 娘、1個是大學生，老猴是beh goan2 an2-choaN2 ka7 tau3-saN-kang7?可惱a7……
我苦惱to iau2-boe7 苦煞，大頭--a2 to7 hiong5-hiong5 ui3 塗kha 翻身起--來：「Kan2 in chou2-kong-ma2,死大學生，死契兄，害我hong5 phah，chit 個niau鼠a2冤我beh 討--tng2-來。」Koh 來是烏面--e5 接話：「好！1句話，你主意to7 好，我thin7你到夠。」
Tak8-e5 long2 表明立場--a，koh 來to7 chhun 我--louh，m7-koh 我tiN3 tiam7-
tiam7。1個是老猴in 娘，goan2 an2-choaN2 chhong3,老猴long2 phaiN2看；1個是大學生，ti7 我12年e5 性命--nih，koh m7-bat 聽過讀國校e5 gin2-a2-phi2 ka7 大學生chhiang3聲！Koh 再講，我e5立場是：「大人e5 tai7-chi3 to7 hou7 大人去負責。」Che 是校長kap 家長會長講--e5。In 叫goan2 ka7 球員e5 本份做hou7 好，球隊經費e5 問題是大人e5 tai7-chi3。
我iau2 是堅持我e5 立場，大人e5 tai7-chi3 留hou7 大人去解決。
M7-koh 我e5 立場liam-
mi to7 消失--a，to7 因為猴面教練講--e5 hit 句話……
「你be7 記得猴面教練講過siaN2？」I 講：「Lin2 有緣chiah e7-tang3 做朋友，朋友有困難ai3 互相幫chan7。」
大頭--a2 tng beh ka7 頂頭hiah-e5 話搬出來講，我e5 立場to7 無--去-a：「好--lah！Lin2 an2-choaN2 講我an2-choaN2 做--lah，朋友m7 是做假--e5。」
「Tioh8--lah，驚驚nah liah8 有契兄？」
Tai7-chi3 定--落-來了後，goan2 4個khia7 ti7 Apollo 13號大聲hoah：「Liah8 猴大隊正式出發！」M7-koh 老猴e5 聲特別細。我想chin2 i 心肝頭hit 種sa 無chang2 e5 心情，是悲哀lam7 著心適e5 無奈。
讀冊頭等e5 我是chit pai2 行動e5 軍師，我hoan 咐in ai3 聽我e5 命令行，絕招若無到上危險e5 kham2站m7-thang 展--出-來……我話to iau2-boe7 煞，大頭--a2 kap 烏面--e5 是heng3 kah phut-phut跳。老猴嘴--nih kam5 1支草，無奈看tui3 天邊。
Tai7先，goan2 練球練煞to7 隨個a2 隨個照輪班，ti7 大學門口khia7 衛兵。Chit 步是ui3「大大冊局」 1本號做『《如何成為偵探》』e5 冊頂koan5 偷學--來-e5。Chit步雖bong2 是上gong7,m7-koh koh 是上高深e5步數。經過goan2 幾na7日e5 辛勞，目標出現--a。Hit個大學生騎野狼a2 載老猴in 娘，ui3 goan2 e5 目chiu 前離開，若beh 講in 去toh？M7知！
「目標已經出現--a，lan2 e5 行動e7-tang3 koh 再進行……」Ti7 Apollo 13號頂，我照例講1堆有孔無sun2 e5 廢話，to7 像是ti7 學校開班級會議hit樣。我話講煞了後，老猴giah8 手(i 有iaN2 ka7 當做teh開班級會議)：「Lan2 來去ka7 猴面教練借ke-si！」
I e7 hiah-ni7 liah8 狂goan2 long2 e7-tang3 理解，m7-chiah koh 有人giah8手(giah8 手ma7 e7 傳染？) tau3 贊聲：「Tioh8,to7 ka7 猴面教練講海山--e5 輸be7 起，be7 堪得等到18，想beh koh kap lan2 phah--1-場。」M7-koh chit件tai7-chi3 若an2-ne 處理，恐驚e7 be7 收山，我chit 個軍師無講--2-句-a2 hou7 tak8-e5 冷靜--chit8-下， 出人命to e7--ou：「Chit個辦法有khah phaiN2剃頭neh，學校kap 猴面教練long2 ng3望lan2 phah 贏縣市e5 決賽thang 好去美國，in 無可能hou7 lan2 kap 海山--e5 比賽，若受傷beh an2-choaN2？」我e5 想法講--出-來了後，tak8-e5 long2 無koh 應聲。
M7 知過joa7 久，可能是對風e5 聲ia3 -sian7,老猴sa 船頂e5 零件khian tui3 大海：「Kan2!」
An2-ne--lah，tai7-chi3 到chia 來--a，絕招若無展--出-來lin2 是be7 心服--e5。M7-koh 絕招有i 風險e5 所在，我有1步koh-khah 利--e5。我叫大頭--a2、老猴in tiam7-tiam7 聽，續--落照我e5 話去做：「大頭--a2,lin2 tau 是ou-tou2-bai2 店，你tng2 去sa 大鎖。」我koh 講：「烏面--e5,你去大大冊局買強力糊，細細罐a2 to7 好。」Tai7-chi3 chhiau5 煞：「好！To7 先an2-ne，lan2 e5 會議先ti7 chia 煞鼓，bin5-a2-chai3 練球練煞ti7 大學門口sio 等。」
我e5 想法真天真，beh 講gong7 ma7 是可以。Ti7 我平凡e5 性命--nih，一直想講老猴in 娘kap 大學生若無ou-tou2-bai2 to7 無路thang 去。若an2-ne，老猴in 娘無tiaN7-tioh8 to7 e7 tng2 去厝--nih？An2-ne goan2 ma7 算是功德1 chan5。功德我是無siaN2 敢想，老猴mai3 koh 憂頭結面，免為著大人e5 tai7-chi3 操煩，goan2 to7 真歡喜--louh。
To7 ti7 goan2 beh ka7 大學生e5 野狼a2 鎖大鎖e5 時，to7 ti7 goan2 beh 灌強力糊入去鎖匙孔e5 時，hit 個大學生chhi7 oa2--過-來，goan2 完全無發覺。
「Gin2-a2,lin2 teh chhong3 siaN2？」I 大聲phaiN2，害goan2 驚kah 半sio2 死。老猴想著in 娘為著chit個長頭鬃e5 大學生來放sak in kui家伙a2,chit8時心狂火toh8,1拳tui3 大學生e5 腹tou2 cheng--落。

「Kan2!死老猴，你無意思。Beh ka7 ham2 免通知nih？」
「M7 是我愛唸，ka7 你講用絕招e7 害，你to7 是m7 聽。Ti7 我平凡e5 生活--nih，頭pai2 入派出所long2 ma7 你害--e5。」
「Ka-chai3,ka-chai3 家長會長有夠力，若無，chit 件tai7-chi3 若hou7 野球協會--e5 知iaN2，美國？連鼻屎國ma7 無thang 去。」
Ti7 Apollo 13號頂頭，goan2 1句來1句去，老猴hong5 罵kah kiong7-beh 比洪武君e5 頭koh-khah 臭。老猴hoan7-se3 聽sian7--a，跳落Apollo 13號，tui3 beh 落海e5 日頭hit peng5 chong5--去。我，我ti7 紅phaN3-phaN3 e5 海phiaN5，看著老猴e5 目屎khoaN- khoaN-a2 流--落-來。
比賽因為老猴e5 心情受著in pe7母離緣e5 影響，我因為投手有隔場、隔日be7-tang3 koh 投e5 限制，an2-ne 來輸--去-a。本底想講美國to7 ti7 台灣隔壁e5 夢，ma7 來cheng-sin5。美國koh to3-tng2 去in chhiang5-chai7 ti7 世界地圖看--著e5 所在，離台灣有夠遠e5 遠。老猴koh hau2--a，kap 頂回無kang5--e5 是chit pai2 有kui 10個陪i hau2,猴面教練ma7 算在內。

『爸爸，我問你的話你都不回答我。爸爸，你們的Apollo 13號呢？』
我猶原so i e5 頭，嘴a2 ngi-ngi。連我ka-ti7 ma7 m7 知Apollo 13號ka-lauh8 ti7 toh？

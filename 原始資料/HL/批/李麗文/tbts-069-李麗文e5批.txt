李麗文e5批
08/09/1999 New York

 台文e5朋友逐家好，
我真多謝這次台語文化營hou7我機會來講咱台灣ti7過去15年來e5電影。
雖然我chhoe7著e5電影攏會tang3算be7 bai2 e5電影。但是真che7咱台灣人e5感情kap過去台灣人所行過e5歷史，攏會使講ti7電影史內底是一大片e5空白。
Ti7 Hawaii 短短e5三工內，我講e5台語會使講比我過去10年講e5 khah che7，表達會khah豐富。
Ti7三、四年前我to7 teh想語言是人e5人格e5一部份，是性命e5一部份。Ti7  我上黃金e5 成長e5 10外年內底，我去hou7人洗腦扭曲我e5人格，hou7我看be7起家己e5父母，家己e5語言，hou7我kap家己e5父母、親chiaN5生疏，hou7我對講北京話e5人有自卑感。
設計這個政策e5人m7-na7是bai2而且是evil。 伊造成一群e2-kau2 be7曉講聽台灣話e5人，kap be7 曉寫台文e5文盲。因為咱媒體由報紙、電視、電影、 教科書 (聯考e5 制度實在厲害， 洗腦thai5靈魂--上好e5刑具，無聲無血) ka7 chia e5人當做消失e5人，貳等人。伊hou7新一代e5台灣人tu2開始就有自卑感(入學了)，落尾hong5同化，無法度kap父母、阿公、阿媽溝通。
這個政策比中國文化大革命koh khah恐怖 (中國文化大革命只有10年，消滅台灣文化e5政策已經半世紀，現在猶koh存在)。伊hou7子女kap父母e5感情生份，hou7 大部份e5台灣人埋葬家己本來e5身份人格。
一個大部份人無尊重家己父母、無愛家己e5社會那會快樂？心靈那be7空虛？那be7有暴力？ 莫怪連大學生、大學教授借錢ma7 beh買一粒20萬hou7心靈速成平安e5蓮花座，所以神棍一大攤。
這幾工kap真che7關心台灣文化e5台灣人作伙，hou7我感覺過去死起真che7年e5部份koh活起來，m7-na7是一種驚醒，而且是一種e5 renaissance。
我希望咱同齊ti7這個世紀尾，來拍拼做一個無限期e5台灣文化Renaissanc e5運動，ka7咱失蹤ti7真遠e5過去e5家己摧轉來。重新去發現、重新去面對、重新去疼惜、重新去省視、去改進。
Che是我第一遍試寫台文，是恁e5努力成果e5證明。真多謝！ (錯誤e5部份請指正)
p.s.
咱會使 hou7家己一個公元2000年e5 mission --- 一個人一年認捐三個台灣人，無論是朋友、同事、親chiaN5，為著beh鼓勵in欣賞台灣e5文化 (文學、戲劇、電影、音樂) ，開始慢慢仔請in學台文， 然後請in ti7 in e5專業也是興趣(hobby)為台語文化出作品。 (舉例來講，我是學電影、學戲劇導演e5，我會使導演咱台文e5戲劇作品，抑是kap人合作翻譯我真ka3意e5 Shakespeare kap Ibsen e5作品作台文來搬。) 然後才請in每一人鼓吹三人，慢慢擴散去hou7伊變成後世紀上有意義e5 niau2鼠會。
另外，我希望以後e5台語營會tang3增加時間介紹、欣賞、製作台文e5作品(比如講請林央敏、陳雷先生唸e5一段小說、散文、抑是胡民祥、陳明仁先生唸一段e5詩作，陳雷、陳明仁先生e5戲劇a3)
麗文

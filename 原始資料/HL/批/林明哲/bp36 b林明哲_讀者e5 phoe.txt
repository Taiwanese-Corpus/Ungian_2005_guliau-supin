∮讀者e5 phoe

Loonng X：
平安！我有看著第35期e5 BONG報你寄hou7 A仁、A惠e5 phe chiah 知影你chit-ma2 ti7 成功嶺teh 做兵。Ka7 你報告好消息：我boeh 結婚--a！ 婚禮9/19 ti7 花蓮玉里，9/25ti7 台北，詳細e5 時間地點我會寄喜帖hou7--你，若有放假，一定ai3 來參加。
Ti7 phe 內底，你有講著你tak8 工boeh 睏chin3 前long2 會讀聖經，我真正感動，因為我ti7 舊年7/26受洗禮，成做1個基督徒了後ma7 是不斷teh 讀聖經，而且得著真大e5 成長kap 祝福。我已經重頭生，是1個新造e5 人，是上帝國e5 百姓。Loonng兄你kam2 有決志boeh 信耶穌，或者是你已經受洗禮？
我知上帝long2 一直kap 你做夥，看顧你e5 需要，保護你e5 安全，而且安慰你受傷e5 心靈，用thiaN3 補足你e5 空虛kap 軟弱koh 賜你氣力。感謝主耶穌，為lan2 世間人e5 罪釘死ti7 十字架頂，流I e5 寶血，洗淨lan2 一切e5 不義，hou7 lan2 會tang3 kap 上帝和好，3 工後耶穌基督ui3 死koh 活，贏過死亡e5 權勢。
基督徒有1項公開e5 武器，會tang3 幫贊ka-ti7 ma7 幫贊別人，就是祈禱。
不時kap thiaN3--lan2 e5 上帝來講話，I會聽lan2 e5 祈禱，除去心內e5 煩惱。聖經有記載耶穌e5 學生出去傳福音e5 時，hoaN7 手為病人祈禱，病得著醫治；為hou7 鬼附身e5 人祈禱，人得著thau2-pang3 。Che long2 是lan2 做會到--e5,而且boeh 做koh-khah che7,只要lan2 pheng7 信心靠耶穌基督e5 聖名來求，聖神就會做奇妙e5 工ti7 lan2 e5 性命中。
Loonng兄，祝福--你，願上帝e5 恩典、耶穌基督e5 thiaN3-thang3 、聖神e5 感動kap 你saN-kap ti7--teh。A-men！

明哲ti7 花蓮玉里08/24/99

【編者講--e5:林明哲khah 早ti7 清華大學創辦台研社，是少年1輩e5 台語文寫手。現此時ti7 花蓮玉里玉東國中教數學，9/19 beh kap Pangchah 族e5 陳秀麗小姐ti7 玉里加蜜山教會舉行婚禮，中晝ti7 玉里食桌，9/25拜6中晝ma7 beh ti7 土城中央路1段22號海霸王海山店大德廳辦桌請台北e5 親chiaN5 朋友，lan2 祝福--in！林明哲e5 通訊方式：花蓮縣玉里鎮忠仁路22-1號，TEL：03-8887460】


醫學生回應「開刀e5 心情」
Henry Tan5-TeN7
做一個醫學院學生，我自然對韓孝輝「開刀e5 心情」(BONG報第九期)不止a2 有興趣。韓老師透過簡單e5 語言講出患者ti7 現代西醫制度內tu2--著e5 無奈、孤獨kap 無力感。一個人khah 傷重ma7 iau2-koh 是人，m7-koh 對入院hit 工就失去自由--lou，無人權，ah 當然就m7 是人--a。自hit 工開始，i 變做「病人」，變做一種會tang3 寫報告e5「例」，i e5 身體已經m7 是i ka-ti7 e5--a。I hong5「醫學化」--a，ti7「治療」e5 過程，i tiaN7-tiaN7 流血流目屎，ah 醫生護士照常無血無目屎，極加安慰一下意思意思就算交帶--a。Ti7 冷ki-ki e5 手術房i koh tiaN7-tiaN7 是唯一褪pak-theh--e5。若是tu2 著phaiN2-khang--e5，hoan7-se3 tioh8-ai3 先chhoan5 禮物、款紅包chiah 會tang3 有權利體驗著失去人e5 尊嚴e5 滋味，了後結果好bai2 kiam2-chhai2 tioh8 koh「補」--一下，koh chhoan5 一kai2。
當然--la，m7 是講tak8 個醫療人員long2 是無情e5 魔神a2，iah 是講見走病院就一定會「失身」，總--是，整體來講，mai3 講台灣，lian7 西方e5 醫學猶原欠進步，醫學生e5 訓練過程猶原無夠人道e5 關懷，也就是對人kap 人e5 身體上基本e5 尊重。Ka-chai3 台灣本底人情味就khah kau7，一般人破病iau2 有親chiaN5 朋友去「監獄」看--i、做伴，提供寶貴精神e5 養分kap 治療。Khah 可憐--e5 是hou7 社會放sak e5 人，in 破病tioh8 傷e5 機會hoan7-se3 khah koan5。

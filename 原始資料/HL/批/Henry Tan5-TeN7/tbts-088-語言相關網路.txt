【電子批】	
『語言相關網路』

Ti7台灣，「方言」是政治名詞；國外“dialect”ma7是tiaN7-tiaN7 ti7學術界出現，精差in會淡薄a2解說講：“中國方言”互相be7通得。（總是，che7 che7學者猶原會講，“雖bong2話be7通，文字相像”咱當然知影“文字相通”這句無正確，kan-taN部分e5詞thang表達出來na7-nia7。）
下腳是一張我以前寫hou7美國e5 Yamada語言中心e5批，針對in處理“Chinese”這個“語言”所產生矛盾e5所在來表達意見。In所講e5“Chinese”，我發見是hit-lo7“標準華語”。我當然無希望in ka7咱e5網 he7 tiam3 “Chinese ”下腳e5“台灣”。 我建議in按照in目前e5分類提供另外一個類。可比講，in ka7 ui3 十七世紀荷蘭話分出來e5“南非話”（Afrikaans）設獨立e5類別，表示有關係e5話會tang3成做無仝“語言”。In koh ka7英語，Welsh，Gaelic分開，按呢表示仝國e5話oan-na7會使是獨立e5語言。印度e5 Hindi kap Urdu，東南亞e5 Ma-lai話kap In-li話真相oa2，ma7攏分做二類。照按呢看，有“明顯差別”e5 Ho7-lo2話、客話、廣東話、上海話…應該tioh8分開chiah tioh8 。（按照中國人傳統e5分類，中國所有e5話除了官話，攏是方言；方言會tang3成做官話，官話ma7有可能變方言。）
	實際上leh？你若去看che7 che7所在e5分類，攏講號做“方言”。問題m7是Kiat-gak8兄所講e5，“台語可能m7是漢語”；問題在ti7有語言學者認為，“台語m7-na7是漢語，koh是漢語e5“方言”！
	我無希望Yamada語言中心oan-na7照這個模式處理。
	我希望有一工台灣e5語言學家會使針對“Ho3-lo2/客語是漢語方言”e5論點提出聲明。我e5感覺是，中國語言學者ti7國外ma7是繼續sak“方言論”，ma7 be7少西方學者kap in配合。
										   --Honggiau 11月初5



敬啟者：
關係Yamada語言中心(YLC)網站刊登e5「語言郵便網目錄」，我beh報恁知一個號做“TAIGU”e5郵便網，大部份用Ho3-lo2話寫作，也就是一般所teh講e5台灣話，廈門話，福建話，Ho7-lo2話，抑是閩南話。
“TAIGU”是正港使用台灣話e5網，無親像恁目前列ti7“中文(Chinese)/台灣”e5 hit koa2 [台灣華語] 網。下面是簡要e5說明：
“台語網（TAIGU）主要e5宗旨是beh將台灣語言kap語言教育改革，語言運動，口語文學，文化評論，kap其他相關e5議題(包括歡迎新會友kap消息通知)分享hou7網路頂每一個人。大部份討論用Ho3-lo2話（主要用有百年歷史e5白話字e5 ASCII版本），有tang時ma7會用英文kap客語。阮歡迎有關台灣原始語言（南島語）e5討論。網友包括語言學家，語言教育者，作家，語言實踐者，老師，學生，電腦工程師，語言/文學愛好者等等。”
關係YLC e5目錄對“語言”e5分類，我ma7 beh表達我淡薄e5意見。YLC將Africaans/Dutch，Basque/Catalan/Spanish，抑是Indonesian/Malay 攏當做獨立e5語言，致使我頭起先認為“中文”e5範圍包含siuN闊，容易產生混亂不清。經過進一步e5調查，我發現YLC所講e5中文通常是teh講中國、新加波、kap台灣等國家推sak e5北京官話。所以，我beh建議恁若beh將TAIGU列入恁e5網站，請按照恁處理Africaans/Dutch/German/Yiddish, English/Welsh/Gaelic, Hindi/Urdu等e5方式，ka7 khng3 ti7中文以外e5類別。

Lou2-lat8。	--Henry H. Tan5-TeN

(這張電子批是tui3台語網選錄出來e5。原文是全羅kap英文，編輯室翻譯做漢羅。)

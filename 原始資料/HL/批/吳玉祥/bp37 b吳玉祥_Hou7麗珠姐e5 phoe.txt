∮921大地動了後
Hou7 麗珠姐e5 1張phoe
吳玉祥
麗珠姐：
真感謝你9月21 hit 工透早e5 問安。厝內e5 人攏chiau5 平安，ma7 long2 感心你e5 關懷。這pai2 e5 地動驚天動地，造成e5 苦痛、悲傷實在是hou7 人想boe7 到--la！
會記得hit 1工tu2-a2 翻點，大概是1點外，我 koh leh phah 電腦，chiah 想講beh 來睏，hiong5-hiong5 電火soah hoa--去，電腦e5 影像ma7 烏--去，想beh 伸手去禁電腦e5 開關，oa5-a！Boe7 赴--a！天搖地動，kui 間厝好親像行船去tu2 著風湧，khia7 to khia7 boe7在，pin-pin-pong3-pong3,1 koa2 物件long2 倒落去塗kha tau 。厝內又koh 暗bin-bong 伸手不見五指，beh 走去『陽台』bih ，long2 無法tou7 行kha 到，beh 走出去外口bih，he是koh-khah 無可能。講正--e5,hit chun7 有想講，這聲無命--a。kui 個頭殼空空，ma7 m7 知影beh an2-choaN2khah 好。這個時chun7 ma7 有想著台北to 搖到an2-ne，花蓮、台東一定koh-khah 厲害（因為印象中khah 早e5 地動long2 是這2個所在khah 嚴重）。想boe7 到『震央』是南投、台中，ma7 無想到這pai2 會比最近Turkey e5 大地動koh-khah 嚴重。
到taN 已經過半個月--a，總共死2千外人，受傷--e5 ma7 有3、4千人，到這chun7 koh 有真che7 人無厝thang toa3 。運氣khah 好--e5,會sai2 toa3 學校、兵營，m7-koh 中部災區上kai3 傷重， lian7  學校 ma7 long2 總倒倒--去，只好睏Thiantou，但是最近天氣無好，雨水厚又koh tu2 著風颱beh 來，實在hou7 人beh 哭無目屎。只好希望天公伯--a2 tau3 保庇：hou7 咱一切順利、平安chiah 好。
這pai2 e5 地動ma7 hou7 lan2 感受真深，地動e5 消息傳出去無joa7 久，雖然台灣無siaN2-mih 邦交國家，m7-koh 真che7 國家親像日本、法國、韓國、西班牙、墨西哥、土耳其、德國……等等，long2 總拚過來tau3 saN-kang7,hou7 lan2 知影這個世界是溫暖--e5,台灣m7 是孤單--e5。只有hit 個中國，tiaN7 -tiaN7 ti7 國際上真壓霸講siaN2 -mih 台灣若是an2-choaN2 an2-choaN2，i 就beh an2-choaN2 an2-choaN2 ，有時i ma7 會假好衰，講siaN2 -mih 『中國人不打中國人』。這pai2 這個壓霸面--e5 koh ti7  hia leh 假仙，捐無幾sian2 錢（台灣人khah 早捐hou7 in--e5 ma7 有5、6千萬），隨ti7 10月初一khai 50億辦「閱兵」，目的就是beh 恐嚇台灣；另外koh 叫別個國家ai3 經過i e5  同意chiah 會tang3 來援助，俄羅斯e5 救援隊就是因為in 刁東刁西，chiah 會慢12點鐘到位。In ti7 國際上koh 假好心，講siaN2-mih感謝各國對台灣e5 關懷，聽--著實在是kiong7-kiong7 beh 吐！好ka-chai3 李登輝iau2 算有志氣，無接受in hia 壓霸錢，若無，用著hit 種錢，我看是會衰幾na7 代。
Koh 有1koa2 親中國e5 電視台、報社，自khah 早就一直chhoe7 李登輝e5 麻煩，這遍應該是全國合作來救災e5 時chun7 ，in ma7 是利用這個機會，ti7 報紙借題批評，按救災e5 小毛病，ti7 電視頂kui 日一直重播。親像新莊有1棟大樓『博士的家』倒--落來，台北縣政府beh 先安排災民去toa3 兵營，na2 會知影in 1聽--著隨倒彈，要求beh 去toa3 國民住宅，ti7 記者面前phi3-phe3 叫，就an2-ne，這段ti7 電視放kui 日。M7知e5 人看--著一定會想講hiah-e5 大官  是leh 變siaN2 -mih oaN2-ko，hit  koa2 記者也boe7-hiau2 去訪問縣政府是an2-choaN2 beh 安排去toa3 兵營？也無去參觀兵營e5 設備有好勢--無？這款e5 記者kam2 有專業水準！這款e5 報導kam2 有公平！
Khah 早聽人leh 講「台灣命運共同體」，long2 想講台灣人kui 日顧趁錢，kam2 會去想著台灣e5 命運？這pai2 真正看著「命運共同體」！出tai7 -chi3 了後，捐款已經有幾na7 億，有人捐1日薪水，ma7 有捐2日薪水、1禮拜薪水--e5……，ma7 有人頭路放--le，Thoulakhuh 駛--le si3 -koe3 做義工去載救濟品，ma7 有人ka7 災民煮食；無發生意外e5 縣市分攤認養災區，正港是有錢出錢，有力出力。Hou7 人感動、流目屎e5 「台灣命運共同體」已經來形成，an2-ne 以後chiah 有法tou7 來應付A共a2 e5 文攻武嚇，ti7 國際m7 -chiah boe7 hou7 人看boe7 起。
因為電力設備有受損，電力無夠，這2禮拜輪流失電。Khah早ti7 公賣局上班，失電上好，long2 免做；chit-ma2 ti7 銀行long2 無kang7 ，失電ma7 是ai3 照做，等電若來chiah 緊phah 電腦，所以long2 會khah oaN3 下班。m7 -koh 這pai2 失電，tak8-e5 long2 無怨嘆，因為這個時chun7 會tang3 平安來上班已經是真保庇--a，心內kan-taN teh 祈禱電力公司加油，緊hou7 tak8-e5 有電thang 用：台灣加油，緊回復元氣！
聽講日本e5 景氣漸漸leh 回復，希望lin2 公司生理會tang3 koh-khah 好，今年年底獎金會tang3 加領--1koa2,ma7 希望Yosikhou kap in 翁工作、生活一切順利、ma7 請你替tak8-e5 向親家問好。
厝內long2 真平安：麗玉牽1隻車，ti7 A德in 公司上班；麗華ti7 池上便當上班；Nou2-kiap 猶原老康健，si3 -koe3 你兄我弟，快樂風神過日，1失電i 隨去買1pha 結ti7 皮帶e5 手電a2,ti7 樓kha 廟口看著人就展寶—看著an2-ne，你應該會tang3 放心。
已經翻點--a，無法tou7 koh kap 你講--落去lou 。Oiasminasai ，暗安，保重。

A祥  1999/10/6  半暝1點


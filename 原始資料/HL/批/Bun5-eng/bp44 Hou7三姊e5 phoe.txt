∮心內話
Hou7 三姊e5 phoe
Bun5-eng
三姊：
最近情況好--無？我寄最近我寫e5 幾篇文章kap 1 koa2 資料hou7 你。
目前ti7 高雄leh 推動台語教學有2 phang5 人：長老教會kap 高醫醫師團。教會教台語e5 歷史已經有百外年，m7-kuh 設定e5 目標kan-taN 是beh hou7 m7 bat 字e5 教友會hiau2 看聖經；牽連e5 1 koa2 問題一直無做研討整理，也an2-ne 台語學long2 tiaN7 ti7 hia 無進步。高醫這peng5 加入語言學做基礎：1 方面會得了解語言是choaN2-iuN7 變化，以後可能會an2-choaN2；另外也會得解決問題；上重要--e5 是會tang3 建立khah chai7 e5 基礎。
除了chiah-e5 工作，chit-ma2 ma7 chiok 需要為台語「加新整舊」。「整舊」是beh chhoe7 出舊資料，好比：
1. 口傳e5 歌謠，ka7 整理變成書面語。
2. Eng2 過有人用全羅小說、日記，ma7 是研討e5 好資料。
「加新」是會得吸引khah che7 人投入，用台語羅馬字寫文章、小說kap 詩。
鄭醫師koh 少年，素質koh koan5,ti7 高醫做台語做gah 鬧熱滾滾。拜一暗goan2 中級班e5 學員saN-kap 去lim 咖啡，鄭醫師分hou7 goan2 1 張i 整理e5 古詩，簡單 koh 有味(我ti7 頂面寫「真精彩」hit 張)。
我有感染著這種熱度，嘴na2唸，手就giah8 筆寫。所以延到chit-ma2 chiah 寄，soah 1 寄就4 份。

Bun5-eng 2000.4.18

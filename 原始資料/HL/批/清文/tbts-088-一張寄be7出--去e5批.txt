一張寄be7出--去e5批               清文          


Pa5--a2：
Hit日，我去阿兄in厝，看著khah早hit張舊相片，m7知你iau2 koh會記--無！就是我6歲hit年，無意中chhoe7著一張相片，chim-chiok看相片--nih e5人，阿pa7穿se-bi2-loh，阿母梳頭抹粉，穿真長e5 ou-bah，lin2 二個抱大兄、二兄，阿姐khia7 ti7阿母身邊，我相來相去，攏chhoe7無我，我相片theh8--leh，走出去店口chhoe7--你，阿pa7你坐ti7事務桌a2邊leh寫字，我tu相片hou7你看，問你是按怎這張相片--nih攏無我，你ka7相片theh8起來看，chiah講：
「你iau2 be7出世--a。」
我m7甘願，爬去你e5身--nih，坐ti7你e5腳腿，雙手對你e5頷頸lam2--leh，問你：「若按呢，我ti7 toh位，lin2 nah m7等我！」
Pa5--a2，你ka2-na2應無siaN2會出--來，笑笑講：「你iau2 koh ti7石頭孔--a！」
「石頭孔是啥物所在！nah會be7赴來hip！」
你hou7我lou2 kah無法度，tui3褲袋jim5出五角銀，beh hou7我去kam2 a2店買糖a2，我iau2是m7放你soah ，坐ti7你身--nih，ka7你lu5，你就對我講：
「好好好，另工chiah koh chhoa7你作伙去hip一張，你乖乖去買物件，阿-pa7 beh開手形hou7--人。」
我聽你按呢講，chiah嘴翹目翹，錢gim7--leh去買mih8，m7 koh你無影koh chhoa7我去hip相，是--lah！hit幾年你e5生理作kah真chhiaN5 iaN7，應酬一大堆，nah有hit種米國時間，你chheng5-chai7半暝chiah tng2--來，若tng2--來，你會掀開bang2罩，看我有踢phoe7--無！你身軀有臭酒味，若beh oa2來ka7我chim，我就tiau-kang假睏，ka7面oat8去邊--a2，我bat問你是按怎攏無ti7厝--nih，你就講：「阿pa7 ai3 than3錢hou7你買sui2衫--a。」m7 koh我想無，nah會than3錢就ai3 than3到半暝，隔壁阿khim5 in 阿pa7，ma7是than3錢hou7伊買sui2衫，就會sai2 tak8暗ti7 in厝。
你chheng5-chai7無ti7--leh，若ti7--leh阿母就kap你冤家，無leh冤e5時，阿母上ai3 ti7你e5面頭前，問我伊若離開厝--nih，我beh toe3伊，iah是beh toe3你，我感覺阿母chiok奇怪，nah會攏beh問我，尾--a2，我chiah知影，我是阿母手--nih e5 hit口劍，劍tu2 ti7你e5嚨喉ti5 a2，伊ai3你mai3 siuN超過，若無，伊beh hou7你血水a2 chim chim流，伊一擺過一擺問--我：
「阮二個你beh揀toeh一個！」
我ma7一擺過一擺閃這個問題，我知影是你出chhe5 e5感情，傷著阿母，雖bong2伊嘴--nih講，伊e5肚量有joa7闊，伊be7 ti3意你外口有joa7 che7查某，伊ma7 kap你hiah-e5查某有講有笑。一直到你去熟sai7著台北hit個 阿姨a2，阿母chiah開始緊張，這tau2你是leh poah8感情，m7是leh hong5場做戲，liau5 --落-去，就真oh koh爬--起-來，m7 koh伊iau2是真有風度，阿姨a2若kha3電話來，伊ma7是會ka7你講，cheng7差會講話ka7你khau-se2。
照講我ai3 khia7 ti7伊hit peng5，是你反背--伊，ai3受處罰，m7 koh若beh叫我講「無ai3阿pa7」，我ma7做be7到，伊攏ai3 ka7我問kah我無法度應，去bih ti7棉phoe7內，阿pa7你leh ka7 hoah：
「好--a-boe7！Mai3 koh ka7問，好--無！」
阿母chiah會tiam7--去，hit時我leh想，阿pa7是阿pa7，阿母是阿母，二個我攏beh ai3，伊na2攏無想--著，pe7 kiaN2、母kiaN2 e5感情m7是豆腐，是麥芽ko，m7是會sai2用刀去ka7切--e5，我挾ti7中hng，真phaiN2作人。是按怎lin2大人e5代誌，beh牽拖tui3我chia來，我就是無ai3揀，我chheng5-chai7 leh 想，nah會lin2大人感情會hiah-nih複雜，hit時是gin2 a2，想無，chit-ma2年歲有--a，chiah phou2-meh-a2知影，世間上phaiN2 liu2 lak8就是情愛，che m7是考試，無標準e5答案。
我bat聽過阿母講，我m7是lin2有按算beh生e5 gin2 a2，chiah會ti7 二兄 2歲e5 時，kui家伙a2作伙去hip hit張相。本底我iau2 koh ti7阿母腹肚內，你就ka7朋友講，lin2某若生，設使是查某--e5就hou7--in，是查甫--e5，就beh留起來ka ti7飼，真tu2好，我是查某--e5，lin2朋友ma7走來看我幾na7 choa7，阿母看我紅紅幼幼，對方in m7 bat飼過幼嬰a2，be7放心，chiah ka7人講，等嬰a2 khah到hun--leh，chiah hou7 in抱--tng2-去，nah知嬰a2趕著奶水，愈來愈phong3皮kou2 chui，kap人會笑kah khi3 khi3叫，看著你就beh tah hou7你抱。嬰a2 5~6個月--a，你只好去ka7你e5朋友會失禮，講gin2 a2實在m7甘hou7--人。我20歲hit年，hit對kap我無緣e5 si7大人來厝--nih chhit tho5，看著我，就leh問：
「這個m7就是beh hou7--阮hit個？」
阿母笑笑講：
「HeN7--lah！HeN7--lah！」
「實在chiok無意思，食西瓜半暝a2反症，害阮gin2 a2 mih8攏chhoan5好勢，chiah講m7甘hou7--阮。」
雖bong2我是lin2無按算在內e5 查某kiaN2，m7 koh你soah上疼--我，我一世人會tang3做你e5查某kiaN2，是天公伯賜hou7--我上大e5福氣，na2阿母講--e5，你心肝大細心，青瞑ma7看會出--來，伊講你若leh kap我講話就輕聲細說，kap阿兄阿姐講話，就大聲peh8喉，你e5朋友若來厝--nih，看著我，攏會笑我是你e5糖sng丸，講soah尾kiaN2食khah有奶，你攏是笑笑a2應--人：
「平平是kiaN2，nah有差！」
Ti7我記池--nih，阿pa7你對我受氣--e5，是我ka7飯khaN--nih e5蕃薯poeh去邊--a2，你唸我罕得幾時，lin2阿母chhoah蕃薯落去煮飯，蕃薯簽無幾枝，我koh ka7 poeh去邊--a2，我m7是無ai3食蕃薯，是kan-taN無ai3蕃薯chham飯食，無kah意就是無kah意，敢一定ai3理由，你na2食na2唸我hiah phaiN2嘴斗，後擺若捧人e5飯碗，敢捧人會起！你講你老爸早死，13歲就ai3 kap人gia5秤a2 ti7市場作生理，三頓若有蕃薯簽thang食kah飽，就ai3 oat8去邊--a2偷笑--a，我nah hiah驚食蕃薯簽，後擺--a，beh ka7我嫁去海口，hou7我tak8三頓攏食蕃薯配菜pou2。我笑ti7 心肝內，知影你是leh ka7我haN2，m7 koh beh haN2，ma7 tioh8講一個有影e5所在。我ti7冊--nih、地圖--nih，攏chhoe7無海口這個地號名，我tiau kang無ai3問--你，到kah出社會--a，chiah知影海口ti7 siaN2 mih所在。pa5--a2，你chit ma2一定leh笑houNh！
Pa5--a2，你kam2知，khah早我讀冊e5時陣，你tak8工koaN7便當去學校hou7--我，同學攏真欣羨我有上chhiN e5便當thang食，m7 koh我若看著你跛--leh跛--leh e5影，心內就真be7得過，叫你m7免koaN7便當hou7--我，你總--是講，便當chhoe--過就phaiN2食，雖bong2教室ti7三樓，m7 koh你ka7當作leh運動。有時你ma7會chhong3 ti7--我，tiau kang hou7我睏siuN oaN3，be7赴去學校。你唸我讀冊gin2 a2 hiah無注心，tak8工ai3人叫起床，實在無體統，去學校hou7先生罰khia7應該--e5。m7 koh你若看我ti7 hiah chong5出chong5入，你iau2是be7過心，叫我學生衫khah緊去換好，你ti7樓kha發車等--我。
講--來，你一生勤儉，m7 koh若是我beh ai3 e5物件，你m7 bat ka7我推辭，kan-taN我小學beh去畢業旅行hit pai2，hit cham7是你這世人上暗淡e5時陣，事業失敗，財產hou7人查封，愛人a2變心，腳骨摔斷--去。腳是接好勢--a，m7 koh ma7注定你後半世人變做跛腳，一時親chiaN5朋友走kah無看影。阿母ma7怨嘆--你，有路去路，無路chiah beh tng2來chhoe7老主顧。我chheng5-chai7聽著你ti7房間吐氣e5聲。學校e5先生講beh去畢業旅行，我m7敢ka7阿母講，kan taN ka7你偷偷a2講，我chiok想beh kap人去畢業旅行。你面--nih有痛苦e5表情，你講你lak袋a2袋pong7 chi2，無錢thang hou7我去chhit-tho5，後擺你若than3錢會補--我。
我想，你是看著我失望e5眼神，若無，你nah會偷偷a2寫批hou7阿兄，叫ti7台北leh學sai a2 e5阿兄寄錢tng2--來，hou7我去畢業旅行，阿兄真正有寄錢tng2--來，你theh8 hou7我，叫我趕緊theh8去交，我ka7你講台北我去chiok che7 tau2--a，siaN2 mih仙公廟、動物園、烏來、碧潭，我攏去過--a，無希罕，錢hou7 阿母買菜，咱就會sai2食真che7工。pa5--a2， 這時你目chiu--nih有光影，你驚我看--著，ka7頭oat8去邊--a2，m7 koh我iau2是知影，he是你傷心e5目屎。
阿母這幾年，真少koh講著你hit段歷史。有影時間是收sok孔嘴上好e5仙丹，一桶kiaN lang5水若無去ka7 la7 tin2動，「kiaN lang5」自然就會chhe7底。伊e5驕傲kap自信，磨了有khah少。我chiok想beh問--你，hit時伊若有加一koa2 hit個阿姨-a e5溫柔體貼，你是m7是就be7有hit段感情？
Pa5--a2，ka7你偷講--ou，阿母chit ma2若講著你，攏是leh o-lo2你e5 kut力拍拚，o-lo2你對ka-ti7勤儉，對某kiaN2慷慨，伊攏講iau2是翁婿khah會靠得。有影，除了你hit段走私e5感情hou7伊艱苦以外，對伊少年到kah你目chiu kheh--去，中hng你腳斷--去，伊toe3你食3年e5苦。chhun e5時間，你攏是hou7伊過phaN3手開e5生活。你beh過身chin3前，i擋你mai3 koh作生理--a，你ka7講，趁你iau2 koh有法度than3錢，你beh加減kheng5--一koa2 hou7伊後擺thang做所費。你hou7伊買真che7衫， ka真che7布起來囤。你驚你若去--a，換少年--e5  e5手頭，就be7-tang3 ku3在伊phaN3手開。m7 chiah你就破病倒ti7眠床中，iau2 koh堅持無beh hioh-khun3。你做到你性命上尾hit一工，siaN2 mih人ma7無法度ka7你擋。
時間愈久，阿pa7你e5行影就愈清楚，便若看一擺ka ti7 kha cheng2頭e5傷khi5 ，就想著4歲受傷hit時，阿pa7抱我3步做2步行，趕狂beh去醫生館，血水a2 kap我e5目屎ko5 kah你kui身軀。你嘴--nih講：「惜、惜、惜，m7好hau2，siaN2人叫你hiah chhia-chhiN！」He是我對你上早e5記池，hit個記池親像我e5傷khi5 ，傷好--a khi5 ti7--leh。伊會伴我過這世人，親像我對阿pa7你e5心悶仝款。
Pa5--a2，你過身ma7 15年--a，ti7 chiah久e5時間--nih，hou7我慣勢無老pe7 leh theN3天。 過去e5一點一滴，親像leh hou7我看一齣m7免戲票e5電影。m7 koh世間無食be7了e5酒toaN，koh khah無poaN be7了e5電影。你人生e5戲齣poaNsoah--a，戲園清場，我ma7 ai3離開ah。ti7戲園外口chiah koh來想，這齣戲e5戲文寫了有sui2-khui3--無！主角poaN了有tau3 tah--無！
這張批是我寫hou7你e5頭一張批，也是一張寄be7出--去e5批，天地曠闊，m7知你ti7 toh位，過了有好--無！身--nih e5病疼攏無去--a-mah！
Pa5--a2，你在生e5時，chheng5-chai7講，欠siau3 heng5錢，是做人e5起工，若按呢欠情--leh？我欠你e5情是beh按怎heng5！
                                                                                              妹--a2


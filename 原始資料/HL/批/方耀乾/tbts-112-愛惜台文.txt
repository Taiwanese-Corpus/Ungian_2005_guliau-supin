【電子批】						愛惜台文

鄭良偉教授、洪惟仁教授、各位愛台灣、愛台語e5前輩大家平安：

我想不管是支持POJ抑是TLPA e5友志，攏是愛台語、愛台灣--e5。其他che7 che7發明台語拼音系統e5專業人士，ma7是愛台語、愛台灣--e5。做一個台文運動e5後輩，我真感心恁用一生e5粒積kap氣力來推sak台語，我kan-na是滿腹e5感謝kap欽佩。總--是，咱有這個智慧來研究台語、發明系統，咱敢無這個智慧靜落來思考，hou7台語永遠青翠、旺欉、生湠落去？咱e5力量kap資源本成to7比台灣華語khah輸，而且輸thiam2 thiam2。咱若無khah有一致e5做法，最後e5結果，咱ma7料想會到。反對台語e5人免出一兵一卒，kan-na khia7 koan5山看咱相踢to7好。Chiah che7冬--louh，咱敢beh koh按呢戰--落-去？恁攏是我敬愛e5人，請慎重思考。 
全國實施母語教育beh兩冬--a，基層e5教師kap學生、家長攏有共同e5困擾：台語標音系統na2會chiah-nih亂。足che7教師chiaN5有熱誠beh來推廣母語，學生ma7想beh來學好母語，希望咱m7-thang因為符號e5代誌，拍斷台語復興e5機會。第三冬e5母語教育beh koh開始--a，咱ai3把握機會。M7-thang hou7熱情消風--去。
以我e5輩份，我是無資格發言，不過我足擔心咱e5母語ti7咱teh互相消磨中間ta--去。若想著台語是因為咱各人、各派e5種種因素，致使無法度大步向前行，我心to7 geng5，to7睏be7去。下腳是我e5建議，其實是chhin3飯一碗，不過請耐心聽看mai7。
一、希望大家會tang3聲明尊重所有e5系統，而且感謝大家e5付出。因為足che7前輩是用in一生e5粒積、熱誠來推sak台語。
二、三大系統mai3堅持非「我」be7使。按呢才有可能取著最大公因數，制定一套大多數e5人會tang3接受e5方案出--來。
三、會tang3請鄭主委、抑是洪會長，邀請台文界公正人士(語言學者、文學創作者、基層教育者等)，用二至三個月密集性e5會議來制訂一套教材，hou7基層教師/學生用。
四、各派有「對話」e5可能性，咱才會tang3解決問題。
五、我是台語文學創作者kap研究者，我足清楚，這個上基本e5 khang-khoe3會解決，教育基礎才拍會在，文學創作者才會tang3寫出好e5作品，咱e5台語才會永遠旺欉，台灣文化e5主體性才會tang3建立。

以上。 
後輩方耀乾拜上




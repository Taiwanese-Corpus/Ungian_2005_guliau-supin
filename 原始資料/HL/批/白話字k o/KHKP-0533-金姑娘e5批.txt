金姑娘e5批
讀教會報e5朋友，平安。高姑娘佮我已經到位ti7 Canada （加拿大），經過5月半日久e5路程，亦有視察真濟各樣e5所在。今ai3 beh ka7 ti7 台灣濟濟朋友請安。
舊年1928 A.D。10月尾阮離開台灣，第一第先停睏ti7 Hongkong(香港)。Ti7 路中有經過廈門佮汕頭，香港是真sui2 e5所在，差不多通阮所經由e5都市第一sui2 --e5 1個。
Tui3 香港阮1暝昏e5路程坐細隻船去Kang-mng5。Hia 有加拿大e5宣道會ti7 hia，3年前hiah-e5 宣教師、牧師、醫生，佮先生因為戰亂e5緣故趕緊逃走去香港。佳哉教會e5厝無受扑害，亦今已經幾若個宣教師轉去hia 做工。逐家不止歡迎，安然無事。
Tui3 香港阮有去廣東。廣東是真緊變換，城牆攏拆，較闊e5街路有teh 造，真濟大間厝有teh 起。Ti7 革命e5時代已經有完成chiah-nih8 濟，我想國家平定e5時陣的確會大發展。
Tui3 香港到Singapore(新加坡）也5日e5水路漸漸較燒lo7,12月天親像台灣熱天e5氣候。每日有落雨，所以氣候有較溫和。樹木不止濟樣，亦真sui2。人口真複雜，逐國e5人攏有ti7 hia。馬來人以外有真濟南印度e5人，亦有真濟中國人，較濟是tui3 廈門佮汕頭去。英國長老教會亦有宣教師ti7 Singapore佮周圍e5地方teh 做工。
Ti7 Singapore阮換船坐10日久到Calcutta(加爾各答）印度，路中有停2日ti7 Rangoon(仰光）緬甸。阮到chia 亦有抵著廈門人，koh 去就攏無抵著。
印度是非常大e5國，有濟濟種e5氣候、溫度佮光景。人口真濟，300,000,000人。較濟是屬2種Hindu佮Moslem(回回教派)。言語人族、風俗佮宗教攏無相同，兩爿不止競爭。國內分做濟濟省，有e5 是印度人e5王族所管，有e5 是英國政府直轄。人口hiah 濟，農業iau2-ku2是照古早e5法度，所以百姓親像不止散hiong e5款。較濟toa3 ti7 庄社，有幾10抑是幾百戶na7-tiaN7。厝是土做--e5,厝頂蓋草。學校e5囡仔不止少，亦查某囡仔iau2 較少有機會thang 讀冊。查某囡仔13抑是14歲，有e5 iau2 較早，就出嫁。KoaN7定了就攏be7 變換得。雖然iau2-boe7訂婚e5 時，查甫人過身，查某人就變做寡婦，be7使得koh 再去嫁，這款e5風俗hou7幾若萬個囡仔寡婦悽慘、艱苦。幾若個較開化e5查甫人佮婦人人有teh 運動撤廢這個風俗。
真濟西洋e5宣教師有去ti7 印度做工。基督教會e5人數雖然少，m7-ku2 真有勢力，出力teh 解除種種e5歹舊慣。加拿大聯盟教會有工作ti7 中印度，亦有宣教師佮教會做工e5人ti7  10所在，hia e5總人數有3,000,000人。
Tui3 Bombay(孟買）起身9 日久經過Arabian Sea(阿拉伯海）佮紅海，路尾日經過Suez Canal(蘇伊士運河）就是人所建築e5運河ti7 沙漠e5中間。
阮有彎路去Palestine(巴勒斯坦)，真心適peh 去到Jerusalem(耶路撒冷)，就是ti7 懸山，四圍攏石頭，2000尺比海面較懸。Tui3 hia 阮就落去Jericho(耶利哥)佮Dead Sea(死海)1300尺比海面較低。路中經過加奈山e5山腳，過伯大尼過耶穌受試e5山，到約旦河口。阮想前咱e5救主e5來歷，想伊ti7 chiah-e5 山谷、平洋、河海活動。Che 是留teh hou7咱thang 數念伊e5 一生，比拜堂、大厝、十字架抑是別款e5厝，人起，來紀念伊，較會hou7人感激。Tui3 耶路撒冷阮坐自動車去拿撒勒到Tiberias，4、5點鐘久na7-tiaN7，路中經過Nablous佮Jacob’s Well (雅各e5井），這個所在是真正e5古跡。阮ti7 chia lim井水，想著在早耶穌ti7 chia 佮撒馬利亞e5婦人人講話，苦勸伊m7-thang kan-ta照顧肉體na7-tiaN7，著欣羨靈魂e5補償。
現時e5巴勒斯坦是hou7人注目，m7-na7 伊e5 過去e5歷史，是聖經e5所在，亦伊e5 現今佮將來會hou7人注目。伊e5 百姓（猶太人）tui3 外國攏teh to3來本國，ti7 chia 經營農業來hok8-to3 in e5國體。有e5 是因為宗教才倒--來，有e5 是因為政治佮國民e5思想。In 逐家不止致意、盡力，咱thang 看in e5將來是怎樣。
Kan-ta 4日ti7 Egypt (埃及)ti7 Cairo (開羅)e5周圍參觀光景。Pyramids(出名e5 3角形e5墓)Sphinx(出名e5石像)佮博物館，內面有真濟寶貝，是tui3 古早皇帝e5墓所掘起來 e5。阮亦有去看1號古早墓佮廟，亦有去看回回教e5拜堂。經過地中海著愛4日久，海湧是通阮e5路程第一大。到Italy(義大利)有真濟古跡是歐洲第一出名e5,親像聖彼得禮拜堂，非常sui2、非常好看，亦iau2-ku2有真濟別位e5大禮拜堂。意大利，逐位攏是葡萄園，佮美術、圖畫、刻像不止趣味，不止好看。阮toa3 hia 4 禮拜，ti7 hia 真心適，時間若親像真短真快過。
阮坐火車經過Switzerland(瑞士)，真sui2 e5湖佮山e5景緻。Tui3 hia 經過巴黎到倫敦城。Thang 歡喜koh 再一擺到咱本所在，英語會通。倫敦是世界第一大都市，人口是通台灣e5人數e5重倍。雖然hiah 大，有濟濟公園佮開闊e5所在。Ti7 春天有濟濟青翠e5樹木、sui2 色e5花。伊e5 街路不時濟濟人往來無閒。真濟歷史上出名e5厝佮古跡。若是beh趕緊看攏總e5所在，一禮拜亦無夠，著一月日才看會了。總--是若beh斟酌看，著一冬才看會了。
Tui3英國到Montreal(加拿大e5大都市），平常著ai3 7、8日，亦ti7 5月e5時陣不止寒。內地e5江湖e5冰攏teh iuN5，流出去外海。冰山，就是歸山e5冰浮ti7 海面，tui3 北爿e5水路流落來南爿。不時罩霧。水螺e5聲不時teh tan5,暝日hou7人驚惶。
總--是8年久e5離別了後，經過5月日e5旅行了後，看濟濟心適趣味e5所在、光景了後，阮逐家有這款特別e5感激thang koh 1擺到位ti7 本所在。
逐國有家己e5 sui2 e5形狀，總--是加拿大ti7 5月佮6月e5時，是be7 較輸別所在。霜雪已經無lah，花木ti7 花園抑是自然開ti7 草埔e5所在不止茂盛。Ti7 市內e5街路e5兩爿有大欉樹，伊e5 樹葉青翠hou7人真欣羨。Ti7 市外，草佮五穀佮番薯園是若親像一個闊闊絨e5地chian 。
加拿大是非常sui2 ti7 春天佮夏天。真歡喜，thang koh 佮阮e5 親人朋友做夥。致意ka7 lin2 逐家請安。
(台灣教會報第533卷，1929年8月)

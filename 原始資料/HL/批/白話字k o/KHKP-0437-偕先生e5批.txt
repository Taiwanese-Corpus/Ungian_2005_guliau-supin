偕先生e5批
淡水中學校列位生徒平安！
Tui3阮佮lin2相離開到chit-tiap8,ti7路中有得著平安。水路真平坦。雖罔ti7 大洋天氣不只冷，常常有落雪，iau2-ku2風湧不只恬靜。
Tui3橫濱到加拿大搭船15日久，ti7 路中無甚物thang看，只有幾若尾鯨魚na7-tiaN7。一日有一尾不只大尾，大約有4丈長，浮倚ti7船--nih8。伊e5頭殼差不多有一丈闊。
到Vancouver，有教會佮朋友來等接阮 。阮ti7 hia 2日久，toa3 ti7早年通世界馬拉松選手e5人e5兜。Hit 個選手是名叫 Dick Grant。伊細漢e5時若搭火車，抑是坐馬車就眩；所以姑不chiong著練習走。Tui3 an2-ni伊成做世界e5 選手。
離開Vancouver阮koh坐火車，經過洛磯山來到這e5所在。加拿大e5火車不只大張。暝時有備辦眠床，日時有灶腳thang hou7人煮食。An2-ni所費較省。若是ti7車內食堂食，逐項真貴。雞卵 1粒4角銀、弓蕉一koeh8  6角銀、甘--仔一粒7角。但是ti7車內有鐵灶，家己備辦就真省。ti7車內阮逐頓有煮飯，不只利便佮心適。別e5 tah-kheh 不只拚勢，攏是高等e5總鋪，真gau5煮。經過洛磯山，景致夠極sui2。山頂攏是雪，山腳是樹林佮田園。若是懸e5山攏是一萬尺以上。洛磯山過了（2日，1暝）就經過一個大平洋。這e5所在出麥佮牛、馬真濟。
現在阮tiam3這e5所在是ti7庄--nih8,較懸海1800尺。天氣ti7 chia不只冷；昨昏佮今仔日有落雪；水ti7外面有堅冰半寸厚。若是lint2?台灣teh iat8扇真熱。Ti7這庄--nih8所在e5百姓不只開化佮文明。做穡人較濟家己有自動車。厝內家家戶戶也有電話。頂禮拜阮ti7一間庄--nih8 e5公學校做禮拜。主理禮拜--e5,是一個做穡人；jih8-琴--e5,是大學e5卒業生。有6張自動車佮2張馬車載chiah e5作穡人去禮拜。車攏是in家己--e5。
現在阮toa3 e5所在離這個小街市鋪半路。這e5街市只有700人。Iau2-ku2所在不止--a發達。有3 個醫生，3 個辯護士，4間禮拜堂，1間旅館3層樓，1間小學校，1間中學校，也一kham2 店佮府前街上大kham2 e5平大。
昨昏街--nih8 e5人有請阮去演說。我有講起淡水中學校e5事hou7 in聽。In不只ai3知咱台灣e5事誌。
Koh兩禮拜阮beh離開chia去多倫多城。多倫多是大所在有50外萬人。Tui3 chia到hia，坐火車著3日久。向望ti7 hia得著好機會thang報in知咱台灣e5消息。
這張批到位e5時lin2已經teh試驗。望lin2大家小心照顧lin2 e5身體。也常常致意保守lin2 e5品行。願咱e5天父日日照顧庇佑lin2。
順筆請安。大正10年5月12號
偕睿廉寫。
(台灣教會報第437卷，1921年8月)

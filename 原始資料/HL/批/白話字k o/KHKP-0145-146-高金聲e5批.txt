
高金聲e5批
今年正月間大學e5學生，高金聲，有去到福州入hit所在e5英華書院，ai3學英國話kap各樣e5西學。Hit時大社教會e5執事，潘Ta-mou-li2,聽知，伊就順機會差伊e5 後生Mau5-keh kap伊相kap去。In兩人已經到位入學，teh讀冊；今將in e5消息印ti7下底：
正月24日才開學。學生有200外人，外國先生4人，本地e5先生8人。Hit日teh開學，代先著寫約字，後--來點名，點了chiaN3拜先生，續分約字hou7 咱，咱著將約字kap束金銀房稅提去交監院，伊就出收銀單。到明仔日teh讀冊e5時，若有hit張才領有冊。這學內煮食e5人6人，苦力3人。伙食攏hou7 in包，一月日著兩箍。學堂以及樓頂樓下攏是苦力teh拚。
我ti7 2月29日有tu2著一個人來chhoe7我，我攏 m7-bat伊，伊講伊是台北府e5傳道先生。亦有聽見伊講這台南府e5實情，所以我扑算伊是老實，我就拜託人去ka7施--先生講，施--先生卻歡喜接納--伊。
現時阮這學--nih8早暗已經有做禮拜--lah,前是kan-ta早起時na7-tiaN7。到這幾日才知學生e5實額有236人。近來這學--nih8逐禮拜e5拜二也有設祈禱會。這福州本地e5祈禱會是逐禮拜拜四e昏。亦逐月日有設一擺少年e5人e5祈禱會，兄弟聚集相勉勵。
Ti7 這位有幾若項代誌真奇。Ti7 禮拜堂--nih8查某囡仔會使--tit企起講話親像查甫人e5款。兄弟有時teh祈禱會，較濟人隨人祈禱，thang禮拜堂嚷到hoa7-hoa7哮，牧師猶原是an2-ni。
有一個廈南人去福州企起，翁某賣糖仔趁食，khiu5儉  來hou7 伊e5 子去英華書院讀冊讀到4、5年續死--去。今這陣翁某teh ka7人顧墓。
3月10日我有去一個兄弟e5厝赴祈禱會，看見來赴會e5人真活動。這個人hou7 人祈禱這個兄弟，伊本然是ti7 英華書院讀冊，tiam3 ti7學內是真歹，攏 m7 愛道理。讀無偌久就出去別間讀；後--來去天津學醫生。到這pang轉--來一概變款，續變做真熱心e5人，有時講起伊e5 歹款來勉勵--人，有時去街--nih8賣冊。有一日伊去賣冊e5時tu2著幾若個官坐轎牌限出，伊就企--teh聽候in來。到hiah e5 官到，伊就用聖冊分hou7 伊，官府有歡喜接納。
Ti7 這3月15日學--nih8有放假兩日久；15我有去美埠會e5拜堂禮拜，hit 時是teh數念耶穌死e5日。thang拜堂真鬧熱，人坐到that-that tiN7，內面四界排到專專花盆。本地人kap外國人攏去赴。Teh聚會e5 時一個人做主理，伊先講幾句道理，後--來請外國先生3個起來講幾句勉勵兄弟，也請3個本地先生起來講。到了後就揀12人gau5吟詩--e5,起來吟詩。吟了就量12點出在兄弟企起來講，hit日真濟人企起來講。去赴會e5人就是美以美、美埠會安立間 e5人。本然無這個會，若到耶穌hou7 人釘死e5日就隨人聚集；今是真熱心e5兄弟伊就出來四界請逐學堂e5學生kap逐口灶e5兄弟去hia聚集。我到hia聽道理真正歡喜親像入到聖--e5所在。現時福州話iau2-be7講，總是會聽cham2然濟。
這陣ti7 這英華書院內e5道理cham2然搖choah，濟濟少年人不止有心ti7道理，廈門e5人抑是福州e5拜上帝e5人逐禮拜聚集做勉勵會。有e5 無聚集--e5 in攏出去逐所在教主日學抑是傳道理。書院內另外有設一個少年e5基督會，大家相鼓舞ai3道理興旺。我聽人講早年ti7 這學--nih8 學生真歹，今到這時我看見攏be7,扑算是對這個少年e5基督會所感化--著。
(台南府城教會報第145~146號，1897年4~5月)
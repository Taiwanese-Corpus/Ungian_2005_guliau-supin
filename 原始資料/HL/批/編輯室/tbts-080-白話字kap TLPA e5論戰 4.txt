【電子批】	

白話字kap TLPA e5論戰

 (四)
戴教授平安：

1.	白話字m7是教會「活e5傳統」：
白話字若講是長老教會e5傳統，是tioh8 e5。M7-koh若講是一個「活e5傳統」，che toh khah勉強ah。現此時神學院e5學生學白話字toh na2親像Irland e5學生學Gaelic仝款，有學無teh用。總是，白話字e5文獻be7因為TLPA變做糞埽 -- 咱看hia e5白話字e5小說作品幾lo7本taN已經翻做漢羅ah。In e5價值是絕對e5，be7因為白話字e5輸嬴hou7無去。

我同意ti7政治運作這部TLPA確實有一套，看教育部對華語音標e5制訂一工一款話，大概這個決策e5程序m7是hiah-nih仔理想抑是透明。
2.	反對TLPA e5理由:
這個理由對我來講是上有力e5，m7-koh對教育部kap一般人可能m7是理由。簡單講，TLPA無做文字e5按算。用TLPA toh註定二條路thang行：
a.做漢字e5注音；
b.無聲調符號（diacritics）e5漢羅，全羅。
做一個初學者我反對無注聲調。Ui3美工e5觀點我反對數字取代diacritics。功能上，讀數字可能比讀diacritics khah慢（我無證據）。
當然，TLPA猶原有可能加一套diacritics e5設計。準講白話字不幸輸hou7 TLPA，可能toh ai3去建立TLPA「第二式」（用白話字e5 diacritics e5 TLPA）。（M7知有人按呢做無？）
					弘堯  8月初8

(五)
Tak8家好：

看tak家chiah-nih熱烈討論，我ma7 beh講一koa2我個人e5意見。
(1)	根據我所知，張裕宏老師是支持白話字e5，意思是講，伊已經放棄伊原來設計e5 hit套，伊ti7  Ctex軟體頂面設計白話字e5 Font就是真好e5例，事實上，幾年前我kap伊開講，若是無記m7-tioh8，伊是支持白話字e5。(2)	我反對TLPA e5理由是，in是一陣學者去設計出來e5，hit陣台灣語文學會成立，有二個目標，一個是選定標音系統，一個是規範漢字。第一點，in做到ah，問題是，in選e5方式是別人會攏有問題，家己提出一套出來。這種心態其實真bai2，m7是beh選一套推薦大家使用，是beh創造一套叫大家ai3來遵守，koh khah害e5是，掛學者e5名去舞一齣。第二點，想ma7知，無可能有結果。
(3) 	英文是拼音，白話字是標音，我想是有淡薄差別。(4)	雖然TLPA有針對漳州kap泉州khah特殊e5腔口設計，m7-koh實際上teh使用e5，大概攏無去用著，依目前e5出版品（binkan 文學，kap詞典）無啥用著（m7是攏無用著）。做研究e5時陣，愈正確愈好，m7-koh IPA to7已經有夠，一般teh使用，我想，用著e5機會其實無大。
(5)	世界上e5文字，敢有將聲調用字母抑是數字表示e5？可能ai3請知影e5人回答。
(6)	標準語e5概念進前有人提起過，我個人感覺無hiah-nih急來定標準語。Beh設計另外e5符號來表示漳/泉e5差別我khah無贊成，我想ti7學習上不止仔費氣，因為咱語言e5學習先學家己e5腔口才去學別人e5，若是koh設計同時表示漳/泉e5符號，第一是增加學習e5負擔，第二是可能會hou7家己e5腔口錯亂（因為有e5所在e5腔口是部份有thau3-lam7部份無，有一個符號，你可能soah m7知影你是to2一種腔口e5。 
以上是我個人e5意見。
允言   8月初8

(六)
Tak8家好:
我本來無想beh參加意見。Henry兄提出我e5名來，我寫我e5看法hou7 tak8家參考。
我是客人，我m7是基督教會e5人。我對白話字用無久。
客話e5白話字(kap河洛e5白話字無啥仝款)是我e5母音標（第一個音標，第一個去學e5）。我ma7去學TLPA、通用、漢語拼音、IPA kap注音 #2 等等。Bat用白話字、通用、TLPA、IPA注音#2來寫客台語。最近用通用kap白話字nia7-nia7，我對這二個感覺會使當做文字。(http://home.i1.net/~alchu/hakka/hakkafa1.htm)內底有各種e5客台語e5音標。
我無歡喜TLPA，注音#2。我e5看法是用上近英文e5音標開始。以後去學其他e5音標真簡單。先學通用、TLPA、IPA無要緊、改用白話字無問題。白話字boe7因為按呢變糞埽去。最近看著張富美（僑務委員長）主張用通用。我想可能是kap我仝款e5想法。
真一上  8月初8

(這幾張批是tui3台語網選錄出來e5。
原文是全羅，賴柏年翻譯做漢羅。)


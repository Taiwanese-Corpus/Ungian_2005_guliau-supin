【電子批】		 公開場合e5語言

Paul kap大家平安：
客話當然是台灣話。我一直認為，咱beh避免ti7台灣人聚會e5時不時tioh8用北京話，koh beh照顧著be7曉講大多數e5語言e5人，唯一e5辦法to7是做同時e5翻譯。
我若是ti7客家人e5聚會，m7-koh我聽無客話，我一定be7要求規場e5人講北京話。我認為按呢對我e5客家朋友是一種侮辱，因為in是去hia參加客人e5聚會。我一定會請別人替我做個人e5翻譯。台灣公報 (Taiwan Communique) e5 Gerrit Van der Wees參加台灣人e5聚會e5時to7是攏按呢做。伊m7-bat要求大家攏著ai3講英語，m7-koh伊會真感謝替伊做翻譯e5人。咱大家攏知影，Gerrit真愛台灣，ma7真愛來參加台灣人e5聚會。
同時e5翻譯是唯一be7 hou7任何一個語言支配全場e5方法。任何人會使tiam3臺仔頂用伊e5母語發言，其他e5人會使用耳機聽翻譯。
Ti7 Cleveland e5台灣人教會，過去攏有teh做現場e5翻譯(可能這陣猶有)。牧師ti7臺仔頂用Ho7-lo2話講道，但是in有提供英語kap北京話翻譯e5耳機。哎啊，in無客話e5翻譯。M7-koh，若是對某種語言有特別e5需要，to7會提供有hit個語言e5翻譯。
Ti7台灣，同時e5翻譯上弱e5一點to7是khah欠老練e5翻譯人員。所有台灣主要e5國際大飯店攏有這種e5設備來舉辦國際性會議。in有英語 - 北京話、北京話 - 英語、英語 - 日語、日語 - 英語、日語 - 北京話、北京話 - 日語等等e5翻譯，m7-koh，真少會曉對台灣話kap其他e5語言做真好e5翻譯。但是，che是會tang3訓練e5。
恁敢會tang3想像阿扁仔開始ti7演講kap記者招待會回答問題e5時用Ho7-lo2話講，同時koh翻譯做客話kap其他e5語言？或是，葉菊蘭ti7電視頂頭講客話，同時有人ka7翻譯做Ho7-lo2話？(電視仝一個影像e5 channel會使有無仝e5音聲e5 channel)
當然最終e5解決辦法to7是要求每一個人去學其他個語言，tui3細漢e5時著ai3開始學。Ti7加拿大，無一個受歡迎e5政治人物kan-taN會曉講一個語言nia5。
			                   世模
(許世模是現任台灣獨立建國聯盟美國本部主席。這張批e5原文是英文，編輯室翻譯做台文。)


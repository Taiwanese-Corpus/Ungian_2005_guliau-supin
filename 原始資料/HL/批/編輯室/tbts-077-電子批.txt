【電子批】	  

下面e5這幾張電子批是tui3台語網選錄出來e5。原文是全羅，由多倫多台文通訊讀者聯誼會e5會友翻譯做漢羅。

         《台語課kap HOTSYSR 》
		   陳敏麗譯

Tak8家好:
我這學期有教台語讀寫e5課。兩禮拜前要求學校e5電腦中心裝HOTSYSR。頂禮拜阮to7 ti7電腦教室上台語課。另外阮ma7有上網路去看台語文e5資料。網路e5台語文資料真che7，對台語教學有真大e5幫贊。
阮e5學生大多數攏是用注音符號（CIHH）teh輸入漢字。我ka7 in介紹HOTSYSR e5輸入法e5時，in攏感覺HOTSYSR e5功能比CIHH khah緊ma7 khah好用。我有紹介in簡拍法，雙音節kah直拍法。我teh demo e5時陣才發覺講新版e5 HOTSYSR 有加khah che7詞，特別是人名有真che7簡寫to7會tang3拍出來e5。親像，Tlu(鄭良偉)，Lhc(呂興昌)，Tbj(陳明仁)，Spt(蕭平治)。Thong7好sng2 e5是，我拍Thk，竟然出現我e5名，學生講：“想be7到老師chiah-nih偉大，連電腦to7有伊e5名”。聽一下hit工加食幾a碗飯。我想咱teh推sak台語文e5時陣，實在ai3加強調咱台語文e5方便性kap實用性，hou7逐家對台語文產生工具性e5依附（instrumental attachment）。
介紹in台語網站ma7是真好e5教學法。網路有真che7台語文e5資料thang好hou7 in做參考。我先走去呂興昌教授設e5網站「台灣文學研究室」，http://www.ncku.edu.tw/~taiwan/taioan/。紹介內底e5台語文資料，然後koh ui3 hia粘去別個網站。 Chia e5網站有真che7無仝款e5台語文類thang好hou7 in參考。
	我建議咱ti7學校teh教冊e5人，會tang3要求學校裝HOTSYSR。
			     學謙    2000年5月10日

 				

	  《台灣女性用e5語言》
    周安美譯

學謙兄，佩芬以及網路e5兄姊，
我真同意你e5寶見。過去羅漢腳過烏水溝到台灣，100個有99個娶原住民女性做某。但是台灣老母攏漢化。Hou7 in e5囝kap in家己攏講羅漢腳仔e5話。平埔族e5話攏消失。 
後來日人時代，查甫人去公學校學著日本話，台灣老母ma7真認真學日本話。 
戰後來台e5老兵無論娶平地查某或是娶原住民e5女性，chia e5家庭所生e5囝，絕大部份ma7攏講北京話，無講in老母e5話。 
所以，所謂「Mother Tongue」這個理論，ti7台灣是講be7通e5代誌。
台灣女性「新婦仔命」處處食人e5飯，事事hou7人問，m7敢家己做主。Che kap猶太女性有真大e5差別。猶太語言完全是猶太女性ti7家中e5堅持，才發揚khong3展出來e5。 
台灣女性運動是m7是對這方面來研究才khah有意義?
平安		
陳柏壽 Honolulu，HI  5月23日
   
陳牧師平安 ， 
我同意你講「母語」ti7台灣ai3重新定義。黃宣範教授teh研究台灣通婚家庭e5時陣，伊有講著對chia e5人來講，啥物是「母語」，抑是講啥物因素影響著in e5家庭語言e5選擇。伊調查e5結果是chia  e5通婚家庭，大概是老父是新住民，老母是台灣人。In e5母語大部份攏是「老父講e5話」。「母語=阿爸e5 話」。當然代誌m7是簡單。省別其實m7是主要e5因素，khah重要e5是，老父e5話「tu2好」是官方語言，是社會上有地位e5語言，是學校教育e5語言，是決定「sui2，bai2 ，巧，gong7」等等e5價值觀。所以我感覺咱ai3注意影響語言選擇e5背後社會結構e5因素，特別是語言政策，語言教育。
最近阮語言教育系辦一個晚會，其中有一個北京語e5答嘴鼓。Ti7 hit個答嘴鼓內底，咱著會tang3看著語言e5社會地位是按怎。Hit個表演，講北京話e5是查甫e5，講台語e5是查某e5。結果規個表演 所傳達e5信息是北京語是理性、優美e5相等，台語是chhit-tho5人e5語言，是無知識e5人講e5話。尾仔，teh 檢討e5時陣，我就ka7 in罵kah臭頭去。我講in族群歧視，侮辱台灣話kap台灣人。
最近一個唱歌e5獎，台灣話是「方言」。國語推行委員會ma7是ka7台語、客語當做是「方言」。 我teh ioh咱e5母語若繼續hong5叫做「方言」，ti7學校、社會無地位，無功能，無好e5形象，按呢beh ng3望人講母語著真oh。
				      學謙   5月23日


		《TLPA e5經驗》
       吳雁玲譯

我ti7台中縣e5公民大學(就是社區大學)開一門「台灣語文」。當然，我是教台灣羅馬字。學生中有真che7老師。in常常theh2一寡學生演講比賽e5公定文章來請教我，因為in讀無啥有。我ka7講，che m7是台灣傳統e5台文。總是in攏講，che是教育部公認e5台文，in ti7學校攏是用這個TLPA e5拼音。分hou7學生kap老師e5資料攏是這套。in講著ai3用教育部認定e5台文拼音才tioh8。in要求我教TLPA hit套。當然，我ka7講我TLPA be7曉。
咱攏真古意，chiaN5 choe7無聲e5人。TLPA hou7 m7知影e5人攏想講he就是教育部公認e5台文。--咱猶ti7 chia teh創啥物？
咱開e5世界台語營，對推行咱teh用這個台文，敢有啥物路用？抑是台語營對文字方案無beh表示態度?
        戴正德上  5月29日

正德兄kap網路e5朋友大家好：
有關TLPA e5經驗，我e5處理方式是按呢，先教白話字，然後才轉換做TLPA。
我是彰化縣鄉土語文比賽音字項目e5指導老師，自98年開始，到今年第3屆e5全國鄉土語文比賽，我攏用仝款e5方法teh處理TLPA e5問題，因為鄉土語文比賽照大會e5規定音字項目ai3用TLPA e5音標。先教白話字，學生以後才有法度看以前e5台語文獻，通常我攏ti7比賽前1個月才教in白話字kap TLPA e5轉換。

白話字kap TLPA e5轉換原則:
聲母部份：
      ch- c		chh- ch
韻母部份：
1.	ou-oo		kou-koo	sou-soo
2.	ou-u		oa-ua		oe-ue		
oan-uan		oat-uat
3.	eng-ing		ek-ik
4.	hiaN-hiann	oaN-uann           

聲調部份：
白話字用調號來表示第幾聲，TLPA用數字表示第幾聲。
      彰化TBTS讀者聯誼會聯絡人
   		陳福當上   5月29日


 



 
   

【電子批】		羅馬字ti7台灣

(一)
蘇先生：
我想beh ti7台北時報 (Taipei Times) 寫一篇有關羅馬字ti7台灣e5問題e5文章。基本上，這篇文章是beh強調羅馬字m7是kan-taN用來幫助ti7台灣e5外國人，而且政治因素m7是台灣無啥願意採用「漢語拼音」系統e5唯一e5原因。我感覺ti7學校內e5母語教育應該使用羅馬字母，至少ai3用做教學e5工具，另外我ma7認為現在e5羅馬字系統kap「漢語拼音」互相be7-tang3配合。
你，抑是恁刊物內底e5任何一個人，若是會tang3回答下面e5幾個問題，對我一定有真大e5幫助。

1.	「漢語拼音」kap恁e5刊物所使用e5羅馬字系統(長老教會所發展e5 hit套)互相敢會互合(compatible)？ 
2.	你感覺敢有可能修改「漢語拼音」來應用ti7台語，抑是「漢語拼音」kan-taN會tang3用ti7北京話？
3.	Hol3o話、客話kap北京話攏是中國-西藏(Sino-Tibetan) 語系e5一部份，有真che7 發音仝款，你感覺台灣敢有應該採用一套會tang3 hou7 chia e5三個語言通用e5羅馬字系統，抑是無仝e5語言應該採用無仝e5系統？
4.	恁e5刊物目前所使用e5系統敢有改來用ti7寫客話kap原住民話？ 這個系統敢會tang3充分表達這兩個語言kap台灣Ho7-lo2話e5發音？
5.	一般來講，台灣e5羅馬字化應該採取啥物方向？

我敢會使ti7我e5文章內底引用你e5回答？
無論如何，我希望這篇文章若是寫了後，會tang3用來教育toa3 ti7台灣e5外國人有關台灣e5羅馬字化e5問題。因為恁e5刊物(ti7恁e5五月hit期有表示)支持tiam3小學使用羅馬字母來教台灣e5語言，我感覺恁e5看法應該真有價值。
 									Matthew Ward 敬上 6月26日

(二)
Ward先生：
	真歡喜知影你beh寫一篇有關羅馬字ti7台灣e5文章。我有得著陳雷先生e5協助來回答你e5問題。陳雷是一位醫生，一位台文作家，伊ma7是台文通訊e5編輯之一。你當然會使ti7你e5文章內底引用阮e5回答。

1.	「漢語拼音」敢是teh講「ㄅㄆㄇ」e5系統？若是是，「漢語拼音」kap羅馬字是兩個完全無仝e5系統，互相是”not compatible”。 「漢語拼音」若是teh講用英語字母寫中文e5拼音，che kap台文羅馬字ma7是有真大e5差別，因為所用e5字母有真che7無仝e5所在，特別是聲調方面e5差別真大。
2.	照語言學者Hawaii大學e5鄭良偉教授e5分析，台語kap北京話e5差別比英語kap德語e5差別koh khah 大。雖然in兩個語言有相仝e5所在，但是無仝e5部份ma7是真大。若是beh修改「漢語拼音」來用ti7台文，會比用羅馬字加真無理想，無效率。
3.	Ho7-lo2話kap客話中間比in kap北京話e5關係加真接近。所以Ho7-lo2羅馬字kap客話羅馬字有真che7共同e5部份。Ho7-lo2話雖然有e5學者講是屬ti7 Sino-Tibetan語系，ma7有人認為m7是。事實上台灣e5 Ho7-lo2話有lam7著真大部份e5南島語系e5成份。照語言學家王育德博士e5分析，台語有差不多20-25% e5語詞是屬ti7南島語e5，m7是漢語內e5。Ho7-lo2羅馬字、客話羅馬字kap 「漢語拼音」(或是北京話羅馬字) 是互相be7通e5。因為in語詞kap聲調e5差別真大。咱當然會使hou7三個系統(Ho7-lo2羅馬字、客語羅馬字kap北京話羅馬字) 採用e5書寫方式khah 接近leh (比如使用一koa2類似但是m7是完全相仝e5字母，親像英語、法語kap德語有用一koa2相像e5字母)，但是這款e5可行性需要有語言kap政治方面e5技巧來解決。
4.	Ho7-lo2羅馬字kap客話羅馬字真接近。你若學一項e5羅馬字了後，真容易koh學另外一項。In有真che7字母kap聲調是相仝e5 (請比較客語kap Ho7-lo2語e5聖經)。目前客語刊物大部份ma7是用kap台文通訊仝款e5漢羅合用e5方法。原住民大部份有in e5羅馬字系統。照現任台灣基督長老教會議長Yabu Syat牧師所講e5，差不多九個原住民e5族有in家己用羅馬字寫e5聖經。In e5羅馬字kap Ho7-lo2、客話e5羅馬字差真大。因為in e5語言是完全南島語系，in大部份是用全部羅馬字，無用漢羅合用e5方法。
5.	Ho7-lo2 kap客語e5羅馬字化應該用現在已經使用e5教會羅馬字做基礎來推行。甚至會使直接採用目前teh使用e5這套。羅馬字ti7台灣已經有150年e5經驗kap基礎，所保留e5文獻ma7是真che7。這150年內，已經充分證明教會羅馬字e5優點、效率kap對Ho7-lo2話、客語100% e5適應hah8用。目前ti7 台灣雖然有be7少無仝系統e5拼音字，但是in攏總是用教會羅馬字做基礎改變出來e5，大部份是ka7教會羅馬字e5字母、聲調e5寫法改無像nia7-nia7。漢字kap羅馬字合用只是目前過渡時期e5方法，m7是長期理想e5台語書寫法。將來台語e5書寫ai3完全羅馬字才是理想，有效率，ma7 chiah會適應現代世界性e5經濟、科技e5需要。

除了頂面e5回答，陳雷醫師ma7會寄兩篇張學謙先生寫e5論文hou7你做參考。希望你已經接著六月份e5台文通訊，你e5文章登ti7第一頁。
												蘇正玄 敬上  6月29日

(三)
蘇先生kap陳雷先生：
	首先，我已經接著六月份e5台文通訊。真多謝。我用我e5台語課本，ka7文章讀幾na7擺。真多謝翻譯這篇文章e5人。
	多謝恁提供我資料。我想che對我beh寫e5文章有真大e5幫助。我猶有幾項代誌beh向恁提起：
	「漢語拼音」事實上是中國大陸e5羅馬字系統，ti7台灣e5外國人中間非常流行，in鼓吹ai3用這個系統來拼台灣街路e5名。
	大部份ti7台灣e5外國人認為「羅馬字化只有是beh幫助阮來讀街路e5路標」。但是，對我來講，羅馬字對教學台語、抑是寫台灣e5本土語言是真重要e5。我真想beh寫一篇文章來教育其他e5外國人：羅馬字化m7是taN teh幫助外國人nia5。
	我相信，恁ma7按呢相信，長老教會所發展e5 Ho7-lo2羅馬字系統已經ti7台灣使用150年，而且ma7有改用ti7客話，這個系統應該做羅馬字標準化e5基礎。
	M7-koh，真che7 ti7台灣e5外國人要求政府採用「漢語拼音」，這個系統kap Ho7-lo2羅馬字差別真大。我恐驚這項代誌若是發生，台灣e5教育系統會拒絕恁e5雜誌所使用e5 Ho7-lo2羅馬字系統，致使in可能會去修改「漢語拼音」來應用tiam3 Ho7-lo2話kap客話。
	當然，台灣會使ka7現在e5 Ho7-lo2羅馬字應用ti7 Ho7-lo2話kap客話，另外ka7 「漢語拼音」應用ti7北京話。M7-koh，按呢可能會無效率，因為ti7真che7情形，這兩個系統會用無仝e5字母來表達相像e5發音，抑是仝款e5音用無仝e5字母來寫。
	我個人感覺上好e5辦法to7是，採用Ho7-lo2羅馬字系統(親像恁所鼓吹e5) ，另外koh用Ho7-lo2羅馬字系統做基礎來發展一套新e5系統來hou7北京話使用。
	我認為發展台灣e5本土語言比hou7外國人歡喜khah重要。我希望其他e5外國人，若是有受著這方面e5教育，in對台灣應該選to2一套羅馬字系統，心胸會加khah開放。
	我ti7台灣有讀著一篇文章，按呢講「咱應該m7 thang採用「漢語拼音」，因為無適合應用ti7 Ho7-lo2話kap客話。咱應該使用現在e5 Ho7-lo2羅馬字系統，另外koh用這個系統做基礎來發展一套hou7北京話使用e5羅馬字。」
	我感覺我同意這個觀點。另外一個我猶會tang3支持e5，to7是使用現在e5 Ho7-lo2羅馬字系統來應用ti7 Ho7-lo2話kap客語，而且用「漢語拼音」來做北京話e5拼音系統。恁對這兩個選擇e5看法按怎？
											
											Matthew Ward 敬上 6月30日
(這三張批e5原文是英文，編輯室翻譯做台文。Matthew Ward是台灣景文技術學院e5講師。)

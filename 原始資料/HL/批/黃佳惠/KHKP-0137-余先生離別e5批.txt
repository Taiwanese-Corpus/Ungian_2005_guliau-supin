余先生離別e5批
我所疼所欣慕e5 兄弟姊妹以及少年e5 朋友，請你准我對lin2講起幾若句話。       
 照lin2知先生娘來台灣不止愛toa3 ti7 lin2 chia ，iau2-ku2有犯著重病到應該著倒去祖家，因為向望伊若toa3 ti7 唐山會較勇健，英國e5 教會有派我徙去ti7 汕頭較 內山e5 所在，就是客人e5 中間，ti7 hia做主e5 工。我離開台灣其實m7 是本意，算是姑不chiong，就是合ti7 上帝e5 旨意。
我toa3 台灣已經十數年，當chiah 久捷捷有佮lin2交陪，是hou7我e5 心歡喜到be7 顧--tit。lin2常常疼痛我，對重上帝准我傳e5 教示，我應該著ka7 lin2說多謝，我往往數念lin2,亦雖然我e5 身無 thang 較久長ti7 chia ，iau2-ku2我愛lin2明明知我e5 神時時佮lin2 ti7--teh 。    對我來台灣到今我獨獨有意思愛贊lin2 bat 主，也常常愛歸榮光ti7 伊，我真正歡喜因為ti7 這十數年e5 中間有看著台南e5 教會大進步，到這 tiap8 有設法度不止齊備，亦我大大向望教會 thang漸漸興起，總是若愛得著這號這號e5 利益逐家，不論是男婦老幼，的確著盡伊e5 本分，亦時時著欣慕倚靠聖神e5 權能。除這以外實在無別路 thang進益。        
 
咱toa3 ti7 這世間是若親像出外。咱榮光e5 兜ti7天--nih8。Ti7 hia 攏是福氣了了。咱tiam3 ti7地面上tauh8-tauh8 著著磨，也有時抵著試煉憂悶e5 事誌。Iau2-ku2咱決斷m7-thang餒志放sak真理。的確著結連ti7主。逐時著全全倚靠伊。若失落本份就be7免得受害，抑若無反悔實在beh永遠沈淪。我所疼e5 好朋友，請你准我求lin2著脫離這個上大e5 災厄。 Ti7 死後無thang 移易，所以對這陣著決意toe3主，無hou7甚物人甚物物迷惑lin2 e5 心。Che正是我迫切e5 話，我e5 全心所愛。因為咱e5 國ti7 天--nih8,因為主beh koh來 審判眾人。亦因為咱thang向望hou7主變化咱卑賤e5 身軀學伊榮光神靈e5 體，咱逐家著屬主堅固企在。（看腓立比第3章尾佮第4章頭）
願所疼所欣慕e5 會友做盡忠到路尾，就咱雖然ti7這世間若無koh再相見面，iau2-ku2 thang 定定向望會得做夥聚集ti7咱e5 救主耶穌基督e5 位前，thang相佮享受永遠無限量e5 福氣。心所願。余饒理寫--e5。
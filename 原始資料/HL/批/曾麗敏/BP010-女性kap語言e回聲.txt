「女性kap 語言」e5 回聲

曾麗敏
佩芬女士：
PhaiN2-se3，請台文BONG 報代轉這張phoe，希望你看會著。有關女權是我一直teh 思考e5 問題，你ti7 台文BONG 報第九期hit 篇「女性kap 語言」koh ka7 我ti7 心肝內tim7 真久，感覺phaiN2 解決e5 問題引--起來。無掛ka-ti7 手--ni 有一堆趕beh 改e5 期末考考卷，chhek一koa2  時間，寫phoe kap 你交換我個人tam7-poh8-a2 淺見。
我bat ti7 三、四年前投稿一篇「台語文運動kap 女性處境」hou7 台文通訊，m7 知an2-choaN2 無看刊--出來也無退稿（編者：附ti7 本期另文）。真phaiN2-se3 beh 問你幾個問題，你m7 知有khah 關注研讀koa2  女性主義研究e5 冊--無？性別研究kap同志理論研究這方面--e5 leh？我會問這款問題實在是為著lan2 自細漢m7-taN7 ti7 正規教育中像你文章所講--e5，受「政府」洗腦，koh 事實上lan2 ti7 到taN iau2 改變無joa7  che7 e5「父權國家」統治下，一工二十四點鐘面對--e5 會sai2 講『何處不性別』（Kiam2-chhai2 你個人女性意識e5 覺醒度會tang3 ka-ti7 認為「程度不止a2 koan5」，就會認同這款講法。）。我個人ui3 八年前有系統去讀前衛出版社kap 自立晚報文化出版社所出版e5 冊，確定「台灣人」e5 自我認同，我ma7 ti7 史料中想著台灣原住民e5「滅族史」（就是漢人開發史e5 對立面），koh系統的去讀有關台灣原住民e5 冊（親像晨星kap 台原出版社--e5)，了後，女性ti7 台灣si3-koe3 受父權思想價值壓迫也hou7 我思考著女性認同e5 問題，就ti7 kui 路讀kap 思考e5 過程中，開始讀台文通訊，也寫我hit 篇第一篇台文作品「台語文運動kap女性處境」。我想，歷史上e5 大論述long2 假作聲勢、haN2--人e5 khah che7，想beh 取代--i e5(親像急beh phah 破大中國思想e5 本土主體論述），是m7 是ma7 應該ai3 反省ka-ti7 ti7 beh phah 破前一個霸權e5 同時，無智覺中也落入另外一個霸權？
我個人對目前台灣女性e5 人身安全kap 性命尊嚴感受真深，身為女性ti7 這款父權文化下選擇e5 生活方式，性命內涵並m7 是這款性別文化下e5 性別角色所期待--e5，一路行--來，更加艱苦，kang7 款也是這種壓迫經驗hou7 我koh-khah 會tang3 體會，去hou7台灣主流文化價值sak 去流外e5 弱勢族群－－原住民、勞工、同志kap 女性。為著an2-ni，我面對現此時e5 台語文運動，就加一個Feminist perspective，無siaN2-si3，女性意識若一覺醒就是一條不歸路--a。這時chun7 che7-che7 國外各界e5女性主義學者（醫界、文化人類學、社會學……）long2 用女性主義e5 視野重koh 來檢視男性觀點所主導e5 His story(history)，文學上an2-ni，ti7 其他語言學上e5 ma7 kang7 款，m7-chiah 我想beh 講--e5 是，語言，i 絕對m7 是kan-taN 做溝通工具nia5，iau2-koh有性別意涵kap 反應出兩性權力無公平e5 社會現象。
真phah-sng2--e5 是你ti7「女性kap 語言」講著：「最近e5 女性運動，基本上是teh 追求反父權、反威權、反壓迫……，就真違反女性運動e5 本質，真phaiN2 hou7 人信服。」我個人認為ti7 語意上koh 有koa2  ai3 講hou7 清楚e5 所在。我舉交通大學顧燕翎副教授1996年12月14ti7 東吳大學主辦e5「性批判研討會」論文『台灣婦運中性慾政治之轉變－－受害客體抑或情慾主體』e5 最後幾句做例：『1996年11月30日彭婉如的犧牲提醒我們，儘管我們的性慾可以有多重的、流動的身分，我們的性別身分只有一個。』我想beh ka7頂面幾句換做：『1996年11月30日彭婉如的犧牲提醒我們，儘管我們的母語可以是北京話、福佬話、客家話、原住民話，我們的性別身分只有一個。』
這幾年來e5 台灣人認同到現此時e5 女人認同，hou7 我teh 看待一般所講e5 台灣獨立建國運動方面加一個khah 嚴e5 視野，就是講ti7 台語文運動中，兩性平權e5 觀念kap 實踐是be7 tang3 欠缺--e5！
有ka7 你chak-cho7 e5 所在，請你原諒，實在是忍幾na7 年e5 話，無tiuN-ti5 去hou7 你文章e5 討論點引--出來。

敬祝你平安、順事！

1997年6月18 e-pou 時
曾麗敏 敬上 


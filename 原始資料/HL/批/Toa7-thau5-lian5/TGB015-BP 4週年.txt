Bong2報 4週年----寫hou7 A惠
Toa7-thau5-lian5

A惠:

時間過了chiaN5緊, Bong2報 4週年--a, 3週年e5活動ka2-na2過無joa7久, 1冬又koh過--去-a.

已經be7記第 1-kaiN3去Bong2報是siaN2-mih時chun7, ma7 be7記第 1-kaiN3看tioh8你是siaN2-mih感覺, kan-taN會記若是有去Bong2報, 你long2 chiok無閒--e5.

Ti7 chia chin3前, long2是聽Abon kap 1-koa2朋友講lin2 e5情形, 親像巢窟咖啡店, 溫暖e5 Bong2報, 溫柔koh豐富e5 A惠, kou2-chui koh好tau3-tin7 e5 A仁……, 若是統計--1-下, 應該算你e5消息khah che7, 坦白講, hou7我對你有 1種崇拜koh尊敬e5感情.

Koh來, 繼續聽in講你e5消息, ma7開始kap你接觸. 讀你hit本《愛母語, m7是愛選舉》, 看tioh8你 1路kiaN5--來e5心路過程ham7心事.

Hit-kaiN3你來花師演講, 聽你講參與台語文運動kap婦女運動e5經驗, 對你e5了解koh進 1步--a, 其中有1句你講:「Mai3放棄說服別人e5機會」, hou7我感受不止a2深, kap你, ka2-na2 koh khah oa2--a.

有chiaN5 che7關係婦女運動e5想法想beh ka7你請教, ng3望有機會會sai2 cho3-hoe2討論.

我想, 台灣e5婦女運動一定會開展出另外 1種kap全世界無kang5 e5面貌ham7形式, 因為lan2壓迫e5來源有父權體制, 資本主義結構kap殖民統治, ti7 chiah-e5下kha, 族群.文化.語言.傳統ham7現代查某gin2-a2 e5觀念差別/衝突, long2結結做 1堆, lan2 koh有thang bu2--leh.

Tak8-e5人對這塊土地, 這個世界e5想法ham7 ng3望long2無kang5, beh an2-choaN2結合chiah-e5力量去改變這個世界, 是我一直tih想--e5, m7知影你e5想法siaN2款?

這cham7-a2花蓮long2一直落雨, 天氣變kah chiaN5無穩定koh冷, m7知台北e5情形choaN2樣?

21.22是「聯合迎新」, ma7是Bong2報4週年e5活動, chiaN5 phaiN2勢, 活動去chhiong--tioh8, 無法tou7參加, ng3望到時花蓮kap台北long2有好天氣.

Koh有, 替我kap素枝a姨Ai-sah-chuh--1-下, 我chiaN5 kah意--i, chiok親切ma7 chiok溫暖--e5, 親像親人kang7款, 後choa7若去台北, chiah koh去Bong2報seh8-seh8--leh, ham7 lin2 phah-la7-liang5。

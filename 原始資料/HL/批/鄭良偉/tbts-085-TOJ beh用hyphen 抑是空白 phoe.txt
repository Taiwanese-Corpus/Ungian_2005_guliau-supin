LMJ/TOJ beh用hyphen 抑是空白 ?
回答張復聚醫師e5問題
Hawaii大學  鄭良偉

各位關心台文e5好朋友﹕
	張福聚醫師 11/21 e5 E-mail有講著台語羅馬字hyphen e5問題以外，koh提起著一個真重要e5問題﹕就是兩個音節beh分開寫做兩個詞抑是合寫做一個詞e5問題，我感覺che不但是一個真實際e5問題，ma7是一個真有學術價值e5課題。
	中國e5漢語拚音猶未五十年，討論這方面e5專著已經有幾na7筆。
	台語羅馬字已經有150年e5歷史。但是卻猶未有人用實用指南e5角度去介紹。
	Ma7猶未有人用學術研究e5角度去探討書面語詞kap音節e5記憶kap認知現象kap原則。

台語ti7這方面比較漢語有兩項絕對khah有利e5研究條件﹕
(1)	台語有百外年e5羅馬字文獻，合寫抑是分寫可以做統計kap分析。提供有根有據e5資料kap事實。
(2)	台語有變調kap聲調中立化e5現象，可以做分詞e5極寶貴e5原則問題kap心理現象比較。

另外台語e5電腦資料有文庫、詞庫kap文法。
台灣有各科各門e5現代行為科學學者kap研究生。親像閱讀速度、錯誤率、社會背景分類、第一語言e5習得、第二語言e5學習、詞匯頻率，各種因素對hyphen，分詞，無分詞e5 text有啥物相關因果關係，攏有真先進e5研究人類行為e5理論kap方法。上悲哀e5就是台灣人chia e5學問絕大部分攏是teh為華語、英語、日語服務。

台灣當前，政府是新e5，但是舊時代e5保守派猶是運用舊勢力，主導台語研究kap教學，暗中委派中國學e5學者來hou7台灣話安樂死。Ti7台灣當今e5學院學者攏是過去為著反攻復國，完成統一使命，來ka7台灣人灌輸中國固有文化，推行標準國語， 所培養出來e5人才。

咱若有相信台灣人e5語言ti7台灣人學者e5眼中，ma7猶閣有算做是人類e5語言，咱ai3發出理智、強烈e5聲音，指明台灣e5語言教育所需要e5語文研究kap教學課程。

我呼籲認為台灣人ma7是人e5語言學界kap台語界來關心這項事，鼓勵研究生去用有關LMJ/ TOJ e5題目去寫碩士甚至博士論文。

鄭良偉 上

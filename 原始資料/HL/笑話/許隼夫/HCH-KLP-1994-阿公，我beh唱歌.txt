阿公，我beh唱歌 
/許隼夫

有一個阿公chhoa7孫仔出去公園thit-tho5, 孫仔ka7阿公講：「阿公我beh放尿！」阿公ka7伊應講：
「戇囡仔，四邊chiah濟(choe7)人，講放尿真phaiN2聽neh!」
「阿公，ah8無beh按怎講khah好ah!」孫仔問伊，「後pai2講『我beh唱歌』，阿公就知影了，」阿公答。
「好啦，阿公，後pai2我chiah講我beh唱歌lah!」阿公就chhoa7伊去便所。
過幾若日，有一暗， 孫仔kap阿公作伙睏。 睏到半暝，孫仔ka7阿公搖一下身軀講：「阿公，阿公，我beh唱歌！」阿公半睏半醒，頭殼gong5-gong5講：「戇囡仔，三更半暝beh唱啥物歌ah?」
「阿公，人愛唱歌mah!」孫仔koh ka7伊搖khah大力。阿公真愛睏，心茫茫，ka7伊應講：「好lah,好lah,beh唱就ti7我e5耳孔邊唱就好了！」
孫仔就khia7起來，褲thng3落來，ti7阿公e5身邊，放尿choaN7 ti7阿公e5耳孔邊。

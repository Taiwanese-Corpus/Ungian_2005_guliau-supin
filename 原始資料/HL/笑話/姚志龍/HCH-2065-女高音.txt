女高音
姚志龍 Iau5 Chi3-liong5

  阿龍是一個真乖巧kph聽話e5細漢gin2-a2,頭殼真聰明，m7-ku2真愛講話，意見亦真che7,伊e5阿姨真疼惜伊，chhiaN7-chhiaN7 ka7伊chhoa7出chhoa7入。
  一個好機會，有國際水準e5合唱團ti7高雄文化中心teh演出，親像chit-e5四五歲e5 gin2-a2 是be7-tang3入去聽音樂會..e5,好ka-chai3阿姨kap顧門口e5工作人員有sek8-sai7,koh是chin好e5朋友，勉強toh8 hou7 in兩個人入去聽音樂會，m7-ku2 朋友有ka7阿姨kap gin2-a2特別e5交代，ti7 表演中絕對be7 sai2講話，一定toh8 ai3守規矩， chiah-e5 tai7-chi3阿龍long2記kah真清楚。
  真正是有夠gau5唱--e5 ! chiok好聽..e5。當女高音teh “solo” 獨唱 kah真精彩、真入神e5時，阿龍已經真久無講話，檔be7-tiau5..a!Toh8將嘴tu-oa2去阿姨e5耳a2邊，輕輕仔講: 阿姨！阿姨！你看hit-e5人 khia7 ti7頭前，gia5一支箠a2,一直teh比，na2 比beh打hit-e5 khia7 ti7台仔頂 e5阿姨--neh!害伊驚kah大細聲哀哀叫，台a2頂有hiah che7人ti7 hia看, na2會long2無人oa2去救伊？！Hou7 hit-e5阿姨ti7台a2頂teh hoah-hiu?

∮PoaN3 kong2-chhio3
作sit人
呂子銘
有1 個庄頭tak8-e5 作sit long2 真拚勢，m7-koh 收成總--是如此a2如此，生活實在真艱難，庄--nih 服祀e5 土地公ma7 m7-bat 有過1 tng3 khah chheN-chhau e5 keN-tng3。
有1年，村長想著1 個 phiat 步，to7 去招眾人ka7 土地公he7 願，講：「若是今年保庇庄--nih 五穀豐收、六畜興旺，me5年土地公生一定備辦“萬牲頭”來答謝。」
土地公聽了真歡喜，to7 召集i 管轄(hat8) e5 五路將軍、角頭營兵ka7 全庄e5 田sit、頭牲a2  顧hou7 好。有iaN2 hit年chiok 好收成，tak8-e5 long2 歡喜kah 笑hai-hai。
第2年土地公生hit日到，村長kap 眾頭人to7 開始叫庄--nih tak8-e5 chhoan5 1萬隻頭牲a2 來拜，答謝土地公。庄--nih 1時soah m7 甘，m7-koh 講--出e5 話、潑--出e5 水，beh an2-choaN2？眾人to7 想講：1萬隻豬頭、羊頭、魚頭long2 kang7款，to7 準備but-a2 魚幾na7 siaN7，絕對超過1萬隻。
土地公想講今年e7-tang3 好好a2 sut--1-tng3,五路將軍ma7 等kah chiok gian3--e5。Nah 知soah hou7 信徒pian2--去，第3年無koh ka7 保庇，kui庄收成to7 變無早前e5 3成。

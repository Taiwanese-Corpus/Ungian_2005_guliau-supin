Chhio3 phoa3 lang5 e5 chhui3

車路口chong5 紅燈

洪錦田
都市所在ti7 上下班時間，若無that 車，he chiah 是感覺怪奇--le。
有一工，兩個上班族e5 小姐相載，大概a2 是趕beh 赴上班tng3 Khah-douh，一下衝過頭，黃燈soah 擋be7 赴，一直衝到對面e5 車路，眾人看kah 凊汗直流，lian7 交通a2  ma7 be7 做--得，pun5 pi-a2 ka7 in iat8--落來。TaN 害--a，這聲猶koh 是－－送你一張紅卡--a。
交通a2 就叫in 行、駕照theh8 出來hou7 i 看mai7--le。小姐人a2 kui 面e5 無奈，急beh 上班koh m7 願納這條冤枉錢，ka7 執照theh8 hou7--i。交通a2 na2 寫紅單，na2   khok8-khok8 念講：「小姐，你都也chiaN5 好膽an2-choaN2？Chong5 紅燈？Kam2 講m7驚死？Ka7 你開罰單是教你講後pai2 騎車ai3 tiuN-ti5,寶惜性命khah 要緊，另工你就會chim-chiok 。」
小姐人a2 想講beh ka7 求情，m7-koh 看i 筆giah8--le 就chut，加講ma7 無khah-choah8,就an2-ni 據在i 去寫。交通a2 寫到一半，用中文beh 寫『闖紅燈』 e5 『闖』soah   be7-hiau2 寫，問hit 兩個小姐講：「小姐，借問--一下，he『闖紅燈』  e5  『闖』是beh  an2-choaN2 寫？」小姐人聽i 問，笑一下腸a2 險險a2 phah 結球，就倒吊目，肉bun2-a2 ka7 khau-se2講：「TaN ma7『好』--a，冊讀kah 會hiau2 做大人(tai7-jin5)，be7-hiau2『闖紅燈』，去long3 壁好--la。Beh 寫緊寫，gun2 chiah 無hit-lo7 米國時間toa3  chia 等！」
交通a2 hou7 in 一下ge，kui 面na2 貓kian7--le，na2 寫na2 氣chhoah-chhoah 講：「免siuN 歡喜，你liah8 準講hit 字『闖』我寫無路來就無你法？Tah，寫好--a，lin2簽一下a2 名就theng3 好走--a。」小姐ka7 紅單接過面，一看，是an2-ni 寫--e5:『紅燈不停，還一直走……』兩個小姐peh 上Outoubai，油催--le，沿路na2 攬leh 笑，也soah be7 記得趕beh tng3 Khah-douh e5 tai7-chi3。

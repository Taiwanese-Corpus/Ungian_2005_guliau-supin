攏無beh修理！		溪柳

有一擺，一個台商tui3西安坐飛機beh去中國e5另外一個都市。伊坐ti7飛機後尾e5座位。飛機起飛一點鐘後，服務人員分一張表hou7大家填，這個台商看了心內非常ngai7-gioh8。原來是beh hou7人填講，若是萬一死亡ai3 beh交待e5代誌。
過無外久，一個服務人員theh8摃槌仔kap螺絲ka2行過來，口氣無好ka7這個台商講：「起來！起來！」。這個台商to7隨時peh起來。Hit個服務人員ka7椅仔ian2起來，向下面用摃槌仔kap螺絲ka2 ti7 hia khi-khi-khok8-khok8。一khun3仔了後，koh ka7椅仔ian2落來，講：「好啦！好啦！」。這個台商感覺真奇怪，to7問伊講：「是啥物代誌？」，hit個服務人員應講：「他媽的！飛機輪收be7起來，已經向頂頭報告一冬啊，攏無beh修理！」。

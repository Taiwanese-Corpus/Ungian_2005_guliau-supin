Lai2  Sang3			黃聲宏  

最近ti7一個會議中，有二個人對議題e5意見be7合，互相tak來tak去。
Hit個橫肉面--e5 khah壓霸，指責對方：「豈有此理！你真正ke7路。除了三通以外你猶有to2位thang行？你nai2 m7知影直航三通是目前台灣e5迫切需要，救經濟，救中華民國--台灣唯一e5出路。」
Khah客氣e5對方應講：「你m7免hiah-nih a2 Lai2 Sang3--lah，你e5智慧其實有na2無--leh！In大尾魚m7免講kah三通，一二通就ka7你這隻細尾a2吞kah無骨無影--lah。」
Hit個橫面肉--e5真m7甘願，即時回嘴講：「我無leh Lai2 Sang3，恁看，chit-ma2猶未三通，台灣e5大小企業工廠to攏搬soa2去大陸，敢m7是？」對方馬上回應：「三通落--去，in soa2 koh khah緊，台灣-中國之間soah變作中共e5國內線，台灣e5國防界線hong5 theh8掉，將來每年起碼有1~2百萬人tui3中國真簡單tioh8會tang3來台灣定居。親像chit-ma2 e5西藏，據在in安排--lah。」
	這時有人向在座e5某人看--leh看--leh。Hit個人也開始緊張，趕緊khia7起來講：「In teh互相指責e5 Lai2 Sang3 kap姓賴e5我個人一點a2 to無關係，m7-thang誤會，冤枉--我。」
在場e5人攏笑--出-來，氣氛大大改善。

[註解]：Lai2 Sang3是台語，起源ui3日語ELAI（偉，偉大e5意思）e5 LAI，ka7弱音e5頭一音E省--起-來，借出來採用--e5。『賴』這字ti7日語抑是北京語e5發音也是Lai2，姓賴e5人咱習慣上亦叫in Lai2 Sang3，完全無phaiN2意。但是普通會話中所teh用kap姓名無關係e5 Lai2 Sang3常常是用ti7諷刺，beh ka7人khau--e5。是偉大e5倒反語，有假gau5，hiau5-pai（驕傲，得意，sang2-se3…）e5意思。    

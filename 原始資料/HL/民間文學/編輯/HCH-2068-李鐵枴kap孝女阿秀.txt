李鐵枴kap孝女阿秀
　三百goa7冬前，台灣e5中部發生一次空前未有e5亢旱，炎天赤日頭，園裡e5稻a2曝kah long2焦去，田pit裂裂，圳a2無水。Ham5人beh食一滴a2水都成問題。toa3 ti7彰化e5人民，需要來回奔波行數十里，來八卦山下腳koaN7水，tng2去厝裡lim。但是因為天公伯m7落雨，山泉出水量愈來愈少，日時漸漸koaN7無水lah,一定ai3等kah三更半
暝泉水chiah會大港流出。所以，koaN7水e5人姑不將ai3 ti7黃昏時刻出發，趕暗時a2來八卦山排隊，水koaN7 tng2來夠厝已經是天beh光e5透早。
　有一戶四個人e5家庭，因為災情慘重，父a2-kiaN2前後來iau死，留落來老母kap cha-bou2-kiaN2相依為命。ChiaN5 tu2好，老母koh病倒ti7眠床頂；有一工阿母ka7八歲e5 cha-bou2-kiaN2叫來眠床前，對伊講：「阿母今a2日實在無法度去koaN7水tng2來hou7你lim lah,乖gin2 a2 eng暗你khah辛苦leh,toe3 tak8家去一choa7八卦山好m7?」講soah手指掛ti7壁e5葫蘆，「阿秀，你猶細漢，siuN重你koaN7 be7振
動，你tioh8 theh8 chit-e5葫蘆去貯，貯葫蘆e5水亦有夠咱母a2-kiaN2 lim一工lah!」In阿母再三叮嚀伊路裡ai3特別小心。
　阿秀theh8葫蘆，ka7老母講：「阿母，你放心，beh去八卦山e5路我chiaN5熟，一葫蘆e5水我亦抱會振動，我chit-chun7 toh8來去！」，年紀輕輕e5阿秀，踏tioh8暗摸摸e5夜色，插ti7人群toe3大人向前一步一步行，行到半路已經疲勞ia3-sian7 lah,行be7振動，人愛睏kah,目尾垂，不知不覺倒ti7路邊來睏去。等伊精神，已經三更半夜lah,去koaN7水e5人已經tng2來lah,teh趕路beh tng2去厝。阿秀心內hoah「害loh!」，今a2日若koaN7無水，阿母kam2會嘴焦死！伊不管三七二十一，起腳一直走，走ah走，一口氣走來到八卦山腳；但是來了siuN oaN3，泉水已經hou7人上焦去lah,阿秀非常懊惱，m7知beh如何？雄雄伊看tioh8泉水ti7壁縫猶koh一點a2一點a2 teh滴，伊趕緊葫
蘆蓋ka7伊掀開，覆tiam3土腳捧葫蘆sin5水。
　無joa7久，天ba5霧光；阿秀驚阿母掛吊，tiam3厝裡擔心，伊三步做兩步走，葫蘆攬leh,趕緊回頭拚，拚來到半中途，無張持去跋一倒，pong7一聲，葫蘆摔落去土腳。阿秀無管伊腳a2手chhe3破皮，嘴齒根咬leh,爬來chhoe7葫蘆，好佳哉葫蘆無摔破。伊忍受疼痛，葫蘆抱leh,khia7起來，oat頭一看，ka7伊絆倒e5是一隻黃毛狗。Hit隻狗a2因為iau koh嘴焦，已經無氣絲a2,倒ti7路裡，嘴舌伸長長，目睭牽紅絲teh看阿秀e5葫蘆。阿秀看tioh8 chit款e5情形chiaN5同情，
伊be7記得伊koaN7水e5艱苦，phah開葫蘆蓋，將水倒hou7狗a2 lim。狗a2 lim水了後精神來lah,khia7起來，向阿秀搖尾a2表示感謝。
　阿秀tng2來到厝，腳踏過戶碇，toh8聽tioh8 in阿母ti7 hia teh呻(chhan)，趕緊行入來房裡。阿母已經無氣力lah,問伊水到底有koaN7 tioh8無，伊身體燒kah,嘴焦喉渴teh beh khiau去loh。阿秀葫蘆攬來眠床前，請阿母先lim。阿母lim一khun3-a2,精神恢復，ka7阿秀攬leh,亦叫阿秀lim水。阿秀驚阿母lim無夠，m7 lim,最後兩人tihia7推來推去。Hit-e5時chun7,門口傳來一位老阿伯乞求e5聲：「好心好量e5太太、小姐，lin2若long2無beh lim,toh8施捨hou7我老乞食lim ah!可憐我已經兩三工無lim一滴a2水loh!」In母a2-kiaN2聽聲向門口探，看tioh8一位頭毛sam3-sam3鬚糊糊，濃眉大眼，倒腳跛，tu2一支枴a2 e5老乞食，尻脊phaiN7葫蘆，伸雙手，ka7 in哀求。
　「老阿伯，若是an2-ne,chhun chiah e5水hou7你lim!」阿秀好心將葫蘆theh8 hou7乞食。乞食跛ah跛，跛來接葫蘆，嘴說「多謝！lou2力！」seh8頭tng2身將葫蘆內chhun e5水全部ka7伊潑(phoah)去半空中。阿秀e5老母看chit-e5情形，大聲hiu:「老阿伯ah!你m7-thang an2-ne!」但是乞食na2像無聽tioh8,只是哈哈大笑，然後向阿秀也講：「Gin2-a2姊。因為你e5孝心、仁慈kap善良感動天，中部e5亢旱到chia結束lah。」講完，伊用枴a2向天公頂一指，一時a2,烏雲密布，雷公sih-na7 kheNh-kheNh叫，開始落大雨，雨水銅柯a2大，一直拚落來。厝邊頭尾a2走出來看，hou7雨沃，歡喜kah手弄腳弄，大聲喊喝。阿秀in母a2-kiaN2 tu2 beh ka7乞食叩謝，oat頭，乞食已經走無去lah。Chit時，阿秀恍然大悟，歡喜kah oa2 ti7 阿母e5身軀邊講：「阿母！a2 tu2-a2 hit位乞食阿伯是八仙內底e5李鐵枴！」

《鄉土傳奇》
蛇山kap龜山
黃勁連 Ng5 Keng7-lian5
　　Ti7屏東縣高樹鄉kap高雄縣美濃交界e5所在，有兩粒山，一粒叫蛇山，另外一粒叫龜山。蛇山e5形，彎彎曲曲na2像一隻蛇；龜山e5外觀na2像烏龜e5尻脊、圓圓凸起來。Chit兩粒山，互相牽連，koh互相對立。
　　Ti7山腳e5附近，有一條美濃溪，溪e5一頭有一條街叫龍肚街；每一冬e5雨期天若到，溪水氾濫，山洪爆發，大水淹過龍肚街，將農家e5粟仔，家畜kap財物沖走，損失慘重，無法度去估計。
　　因為每年做大水，所以當地e5人集合起來，參詳對付e5方法，準備將蛇山kap龜山兩peng5相接e5所在ka7伊phah通，hou7大水e5 tai7-chi3暢流無阻。
　　全鎮e5人民，tak8家贊成chit-e5辦法。家家戶戶giah8鋤頭，giah8畚箕，即時展開挖土e5 khang-khoe3。
　　工程進行e5頭一工，tak8家long2拚命leh工作，先ui3山腳挖起，當挖kah差不多，chhun小部分e5時，天色漸漸暗lah,tak8家tioh8收工，tng2去休息，準備第二工chiah koh來挖。
　　第二工透早，tak8家又koh精神百倍，相招、tau3-tin7來到山腳工作e5地點，但是chiaN5奇怪，明明昨昏挖e5一大片，怎樣今a2日又koh恢復原狀，na2像原來無挖過hit一樣。Tak8家m7知甚麼原因，但是頭tu7水lah總是ai3剃，既然已經開始lah,總be7-sai2半途而廢。An2-ne,tak8家又koh手牽手、心連心！phah拚挖；但是teh beh完工e5時，天色又koh烏lah,tak8家只好停工，各人tng2去厝歇睏。
　　第三工e5早起，村民koh來山腳，準備繼續進行猶未完成e5 khang-khoe3;但是仝款e5 tai7-chi3又koh來發生，昨昏挖e5所在，又koh恢復原狀，兩粒山接頭e5位koh連接作伙。
　　村民看chit款e5情形，m7知beh如何chiah好。Tak8家議論紛紛，最後決定派幾個人留tiam3現場，來觀察到底是甚麼緣故，hit暗有一koa2人無tng2去，睏ti7山邊。
　　到三更半夜，有村民聽tioh8蛇精kap烏龜精teh講話：
　　龜精講：「In chia long2是戇人，掠準我驚鋤頭，其實我驚e5是劍。」蛇精接落去講：「我ma7 m7驚鋤頭，我kan-ta驚鋸a2。」
　　Chit-e5消息，天光了後，一傳十，十傳百，kui庄頭long2知影chit-e5 tai7-chi3。
　　到第四工，tak8家趕緊準備鋸a2 kap劍，來到山腳下，有e5 giah8劍tuh8土腳，有e5 giah8鋸a2鋸山，經過一工e5 phah拚，暗頭a2將路phah通lah。
　　「Tak8家來看！溪水變紅色e5 lah!」有一個村民看tioh8,大聲喊hoah。
　　村民聽tioh8,相爭peh上山去看，果然不錯，溪a2水紅kong3-kong3。Chit時，tak8家認定蛇精kap烏龜精long2  hou7 in thai5死lah,溪a2水是hou7蛇精，烏龜精e5血染紅e5。
　　自an2-ne了後，不管雨期天，雨an2怎落，溪a2水亦be7氾濫做水災。龍肚街e5人從此過tioh8無煩無惱、安居樂業e5生活。

台灣人智慧歇後語 		溫惠雄

1.	和尚划船-無法度(無髮渡)
和尚無頭毛，划船過河是渡船，和尚划船是『無髮渡』kap『無法度』仝音。
(例)Ti7這年代beh養老待老是『和尚過船』- 無法度。

2.	剃頭店歇睏-無你法(無理髮)
剃頭店歇睏無開業是『無理髮』kap「無你法」仝音。
（例）宋楚瑜興票案A國民黨e5錢，hiah-nih che7，國稅局叫伊補九千萬khou，伊m7交，國民 
黨對伊真正『剃頭店歇睏-無你法』。

3.	啞口teh死囝仔-無話講
啞口e5老母無小心將家己e5囝teh死了，雖然真悲傷，但是『有口難言』『無話講』。
（例）國民黨統治下烏金時行，選出烏金縣市kap中央代表、委員、議長，接受買票e5台灣人，『食人一口，還人一斗』實在『啞口teh死囝仔-無話講』。

4.	青瞑e5看告示-無彩工
青暝是目睭無看見e5人，che是講m7 bat字e5人看告示，告示是古厝官府e5通告，現在商業e5「海 報」是廣告。
 『青暝e5看告示-無彩工』因為目睭看be7著告示寫啥物？當然無彩工。
（例）陳水扁選第二屆台北市長失敗，m7是第一屆市長無做好，是族群意識選馬英九，大部份外省人攏無選陳水扁，連外省人為主e5新黨提名e5王建瑄得無夠3%，攏選馬英九。陳水扁市長雖然真重用外省籍任職， 也努力爭取外省票，但是猶原『青暝e5看告示-無彩工』。

5.	食水龜無peh殼- 無老實(無落翅)
     水龜hou7大蟲吞落腹肚裡，伊e5殼完整，翅仔無落落去，是『無落翅』kap『無老實』仝音。
（例）宋楚瑜ti7第一次選省長後申報所用兢選費用，tu2-a kap中央選舉委員會規定仝款『無加一角，無減一針』。民進黨– 陳定南老實申報受罰三十萬台幣，宋楚瑜將第一次兢選費用收據火燒無代誌。宋楚瑜興票案，ti7美國買五間厝，實在無誠實，奸詐e5人。好佳哉伊選總統無tioh8，若無beh按怎教後代。宋楚瑜『食水龜無peh殼』- 『無老實』。

6.	海龍王辭水- 假細膩
民間信仰中e5海龍王是海神，toa3 ti7海底，也是雨水e5神。海龍王是無可能辭水e5，水愈che7愈好。
（例）某人腹肚真iau，有人講beh請伊食飯。伊講：『我食飽了！』是海龍王辭水-假細膩e5   表現啦。

7.	六月芥(koah)菜-假有心
芥菜真che7種，ti7 chia講e5是做鹹菜e5 hit種，葉仔真大重綠色，闊厚叫做包心菜e5大芥菜。Ti7 十二月生長時，芥菜中央新生出e5內葉會結作一團，叫做芥菜仁抑是芥菜蕾，ma7叫做芥菜心，「十二月芥菜 – 有心」。六月生長e5芥菜因為天氣溼熱e5關係，葉仔雖然旺盛，外表看起來有結「心」，其實內面無「心」，所以叫「六月芥菜 – 假有心」，是諷刺一個人e5假好、假仁、假義，表面仁慈、關懷，其實內心並m7是按呢。
（例）中國政府常常嘴講台灣人有骨肉之親，in e5野心是beh吞併台灣，真正是「六月芥菜 – 假有心」。

8.	日本人ha5 hun-lou-sih，ke2 khou3（假褲）
日本人摔角時所ha5 ti7 腰kap陰部e5「hun-lou-sih」是用丁字型布條做e5，叫做「假褲」，kap 「假 箍」仝音，假m7知影對方teh問e5代誌。
（例）宋楚瑜ti7總統選輸了，真che7屬伊e5族群連續四、五日到國民黨中央黨部叫李登輝下台伊講he kap伊無關係。真正是「日本人ha5  hun-lou-sih，假箍」。
  
9.	乞食phaiN7葫蘆 – 假仙
PhaiN7葫蘆：肩胛頭phaiN7葫蘆。葫蘆是pu-a2 「葫蘆」kap「福祿」仝音。
南極仙翁，李鐵柺等仙人畫像攏是葫蘆不離身，乞食phaiN7葫蘆是假仙人。
（例）比如講朱高正e5政治生涯，聽講伊ti7德國留學時，假名陳廣信做jiau3爬仔工作。轉來台灣參加民進黨，起初ti7立法院e5表現be7 bai2，peh上桌頂趕萬年立委。後來離開民進黨自創社民黨，koh參加新黨，又koh hou7人開除。伊實在有一套，台灣主要e5政黨攏參加過。伊e5兩句名言「拍五通電話，中國就be7拍台灣」、「政治是高明e5騙術」，所以朱高正真gau5，「乞食phaiN7葫蘆 – 假仙」。

10.	觀音媽偷食鹹魚-冤枉人
觀音媽是食素，善良、無邪(sia5)，若講觀音媽偷食鹹魚實在『冤枉人』，koh無禮貌。林瑞圖專門黑白講，ti7第二屆市長選舉時講陳水扁去澳門十一擺poah8-kiau2，開查某。事實陳水扁攏m7 bat去澳門。第二屆總統選舉，林瑞圖講陳水扁ti7台北市長任內發行彩券theh8一、二億e5紅包、彩券案根本無通過發行、nai2有可能theh8人紅包。聽講國民黨投票步隊ti7立委選舉時、分配支持伊，無收外che7紅包，才親像瘋狗咬人。實在「無食烏豆，叫人放烏豆屎」，                                      「白白布染到烏」。
（例）林瑞圖之流真gau5講「觀音媽偷食鹹魚-冤枉人。」

11.	Ti7便所內彈gi5-ta2 -臭彈
古早e5便所是真臭e5所在，ti7 hia彈gi5-ta2是「臭彈」烏白講，無責任亂講話。中國人上gau5臭彈，講啥物台灣是中國神聖be7使分割e5領土，be7記得一百外年前（1895年）中國戰輸將台灣割hou7日本。釣魚島現在日本佔領，為啥物m7敢向日本討抑是用武力解決，只有tui3 in講骨肉之親e5台灣人恐嚇，若無hou7統，beh用「鮮血」武力解決，m7准台灣人選台獨e5陳水扁，現在koh講m7准台獨e5企業ti7中國投資。對中國人最好是「敬而遠之」tak8日臭彈聽be7了。
（例）中國人是全世界上蓋「Ti7便所內彈gi5-ta2 -臭彈」e5人。

12.	PhaiN2心肝koh烏腸肚，beh死著初一十五，beh埋著ai3風kap雨，beh拾骨頭chhoe7無路。
PhaiN2心肝是心思邪惡e5人，烏腸肚是連腸肚攏變成烏色，是指惡毒奸詐phaiN2心肝e5人。
初一、十五是指舊曆七月初一、十五，照台灣民俗，初一大開鬼門，千萬iau鬼tui3地獄放假出來世間討食e5日子。十五是中元大普渡，hou7 iau鬼hau3-kou e5日子，是指大惡凶煞e5日，iau鬼出入e5時，會受惡鬼迫害。
「風kap雨」民間相傳，ti7埋葬e5時落雨，墓壙積水，死人入土會不安。台灣人死後beh拾骨時chhoe7未著路，chhoe7無墓thang拾骨。這四句是台灣人對phaiN2心惡毒e5人上phaiN2聽e5話。
（例）中國政府，聲聲句句台灣人是in同胞骨肉。中國beh統一台灣，若無to7 beh用武力解決。第一任台灣總統選舉，in反對李登輝當選，beh ka7 伊掃出去，做世界e5糞埽，koh 拍二粒飛彈。第二任總統選舉前，發啥物「白皮書」恐嚇台灣 ： 陳水扁若當選，beh血洗台灣。台灣人攏m7驚中國人e5恐嚇，顛倒選中國人上驚e5候選人 - 陳水扁作第二任台灣總統了。台灣人真正ai3覺醒認識清楚：中國人是「PhaiN2心肝koh烏腸肚，beh死著初一、十五，beh埋著ai3風kap雨，beh拾骨頭chhoe7無路」。 


七字仔鬥句新唸謠
照陽仔


1. 前面半月水為鏡

前面半月水為鏡，後壁青山作靠山；
青龍白虎雙護壟，出將入相疼鄉土。

2. 我滯太平讀宜欣 

我滯太平讀宜欣，嘴講台語有禮貌；
教師頂真好聲調，互我知識加真懸。

3. 宜欣校園sui2閣讚

宜欣校園sui2閣讚，圓滿氣氛真心適；
互阮gin2仔快快大，奉獻社會佮國家。

4. 一日平安一日福

一日平安一日福，逐工讀書會進步；
智慧有懸身體勇，歡喜幸福像神仙（好過日）。

5. 人若欲sui2加飲水

人若欲sui2加飲水，人若欲巧加看書；
幸福美滿纏著身，爽爽快快過一生（一世人）。

6. 有理走遍全天下

有理走遍全天下，無理寸步也難行；
人生追求情義理，逐項滿足好人生。

7. 台語文學有知識

台語文學有知識，文字文學有內涵；
口語文學真正讚，欲唱欲講攏會使。 

8. 天頂飛龍講siau2話

天頂飛龍講siau2話，土腳恐龍有影有； 
真真假假有時假，假假真真有時真。 

9. 查某有情會伶俐

查某有情會伶俐，查甫有義會長志；
查甫查某有協和，有情有義上有力。 

10. 人愛萬物天愛人

人愛萬物天愛人，真心鬥陣千百人； 
好時好日靠眾人，天光月暗日日短。 

11. 鄉土母語貫入心

鄉土母語貫入心，真情表達合人意； 
學術精神有價值，有心自主就緊學。 

12. 七字鬥句新唸謠

七字鬥句新唸謠，四句金言是玉語； 
七字新詩上界gio2,四句聯仔句句寶

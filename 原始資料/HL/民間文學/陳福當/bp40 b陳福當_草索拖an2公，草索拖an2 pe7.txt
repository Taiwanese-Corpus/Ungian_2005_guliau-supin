∮Chhin3 話bong2 thng7
		草索拖an2 公，草索拖an2 pe7
陳福當
以前有1個叫陳成e5 廈門人，i 真好額，開13間絲線行koh 有13隻大船，long2 ti7 台灣kap 中國走來走去leh 做生理，交陪--e5 long2 是有頭有面e5 貴人。
I e5 老pe7 chhiN-mi5 、臭耳人koh 臭kha ，khah 早teh 作田去kong3 著kha ，hit chun7 藥a2 無chit-ma2 hiah 好，科學ma7 無hiah 發達，所以kha 一直爛，醫be7 好，見穿就是羊皮裘a2 ，頭殼纏1條頭巾，long2 坐ti7 陳成e5 店門口，in 新婦看了chiaN5 be7 順眼。有人問講：「He 是lin2 siaN2 人？」in 新婦講：「He是khah 早e5 老長工--lah！因為無kiaN2 無兒無依無oa2 ，goan2 chiah 1碗飯hou7 i 食。Ah 若睏，goan2 chia 厝滿si3-koe3,房間chiah-ni7 che7 ，i 愛睏toh 位就睏toh 位--lah，goan2 無差i 1塊碗1雙箸--lah！」因為in 老pe7 坐ti7 店門口，這個新婦chiaN5 siuN7氣。
有1日，i 罵in 翁陳成講：「Lin2 hit 個老pe7 看你beh 設法--m7?你若m7 設法hohN，chiah-e5 財產long2 是我嫁妝kah--來-e5,你hit 13隻大船是我e5 名，這13間絲線行ma7 是我e5 名，權利long2 我e5。Lin2 老pe7 若iau2 m7 設法，看該當扛去山頂hou7 虎食，ah 無坐tiam3 hia，kam2 會看--得？Ah 你若m7 設法，我chiah-e5 財產long2 beh theh8 tng2 來goan2 外家，hit 2個gin2-a2 我ma7 beh chhoa7 走。」In翁be7 堪得i 日也吵暝也吵，吵kah kiong7-beh gong5--去，想講：「好--lah！an2-ne 無來設法ma7 be7 用--得。」心肝soah liah8-than2-hoaiN5。
陳成就叫i 2個gin2-a2(1個16歲，1個18歲）來講：「Lin2 2個過--來，去giah8 1支柴刀kap 鋸a2,去後壁竹圍a2,剉2支1丈--e5 kap 2支3尺二e5竹a2 ，aiN7 巾kap 索a2 long2 theh8 3、4條。Lan2 厝內大廳hit 隻大隻交椅theh8--出-來，叫lin2 a公坐hou7 好，用aiN7 巾ka7 縛--leh chiah be7 poah8 倒 ，ka7 扛來山頂食空氣，lin2 a公老--a，tioh8 來山頂食空氣，身體chiah 會勇！」
2個gin2-a2 就聽in 老pe7 e5 嘴，ka7 in a公直直扛，直直行，行到he 淺山e5 時chun7,2個kiaN2 講：「爸--a2!爸--a2!Mai3 hiah 入--去！內底虎hiah che7,mai3 入--去！」「口--a2無空氣--lah！Tioh8 扛來內底chiah khah 有空氣。」這2個gin2-a2 心內leh 想：「爸--a2心肝變--lah！A公ka7 扛來chia，虎chiah-ni7 che7,萬不二若hou7 虎食--去，看beh an2-choaN2 就好？」
自言自語到chia。In 老pe7 就叫in ka7 a公扛入去深山，ah 就koh 直直行，行到khah 內底--去， chiah 叫in hioh-khun3,in 老pe7講：「我1pu5 屎 teh 緊，我來去放屎--1-下，lin2 2個小tiam3 chia，khah-theng5-a2 我chiah koh chhoa7 lin2 tui3 hit 條路來去，來去看hit 2 kang2 水，1kang2 燒--e5,1kang2冷--e5,ah he 景緻chiaN5 好，chhoa7 lin2 來看景緻。」Hit 2個gin2-a2 khiau2,索a2 4條long2 thau2--起-來，4條aiN7 巾ma7 long2 thau2--起-來，索a2、aiN7 巾纏纏hou7 好，2個各人袋落袋a2,1個袋4條。In 老pe7 tng2--來講：「TaN來去--ou！Lin2 a公ka7 he7 chia 。」ma7 無詳細看he gin2-a2 已經ka7 索a2 thau2--起-來。
就an2-ne， ka7 in chhoa7 tui3 別條路，有影看著2 kang2 水，1kang2 燒--e5 ，1kang2 冷--e5,tiam3 hia chhit-tho5--1-下，了後koh chhoa7 in 行tui3 別條路tng2--去。Tng2 到 厝，in 2個gin2-a2 講：「爸--a2 爸--a2!chiah--e5 索a2 交你--ou！後日你若食老臭耳人，ah hoan7-se3 若koh 臭kha iah 是an2-choaN2 hohN，goan2 kang7 款beh 叫goan2 kiaN2 ka7 你扛去hia，hou7 你食山頂e5 空氣，看你感想an2-choaN2？」 In 老pe7 聽了驚一下魂飛九霄天外，驚一下an2-ne be7 講得驚，講：「ou5-ou！這2個猴gin2-a2 koh 會ka7 lin2 pe7 橫逆--ou！Ah 看an2-ne beh an2-choaN2？Chit-ma2 lin2-pe7 後日若老，講kang7 款ka7 lin2-pe7 扛去hia--ou！」
Na2想 na2 m7-tioh8,就ka7 gin2-a2 講：「TaN ……taN 緊來去！緊來去！緊來扛lin2 a公tng2--來。」陳成這 chun7 chiah 後悔。到山頂koh ka7 in 老pe7 縛好chhong3好，ka-chai3 iau2 無hou7 虎食--去，「若hou7 虎食--去看beh an2-choaN2？」In kiaN2ka7 唸講：「爸--a2!爸--a2!Chit-ma2 a公若去hou7 虎食--去，goan2 無a公，看你後日a2 beh an2-choaN2 ka7 goan2 2 個交帶？後pai2 kang7 款會ka7 你扛來chia，扛來hou7 虎食--lah！」
尾--a2,陳成chiah koh ka7 老pe7扛--leh，想1個計智講：「Chit-ma2 mai3 扛倒tng2 去lan2 厝，先扛來旅社hioh--1-下，tiam3 旅社chhong3 hou7 食，我來外口稅厝，稅若有，lin2 a公chiah扛去hia。」
落尾就去稅厝，厝稅好，koh chhiaN3 1個cha-bou2 Okap 1個a婆，cha-bou2 O去買菜e5 時，a婆thang tiam3 厝ka7 顧，ah 無i 目chiu無看，若poah8 倒就費氣--lou 。Cha-bou2 Okap a婆chhiaN3 好了後，就叫in 去街a2 買菜，1工買幾項，siaN2-mih 菜色寫寫--leh，講1工chiah-e5 菜色落去變就好，買tng2 來煮hou7 食，叫cha-bou2 Okap a婆tiam3 hia 食、tiam3 hia toa3,phah 月給hou7--in。
這個故事是leh ka7 lan2 講：Lan2 做si7細--e5 m7-thang對si7大人不孝，若不孝就會親像an2-ne，[草索拖an2 公，草索拖an2 pe7]，拖in a公e5 hit 條索a2 theh8 倒tng2 來就是beh koh 拖in 老pe7--lah。 

【Che是1個台灣俗語e5 故事，彰化大竹國小陳福當老師改寫】

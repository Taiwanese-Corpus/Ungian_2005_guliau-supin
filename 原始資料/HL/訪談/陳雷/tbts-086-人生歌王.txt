【人物訪問】  人生歌王
    ＜訪問早期e5台語歌星-文夏kap文香＞
	
訪問者：陳雷     時間：2001年2月11日    整理評註：李春惠

 
文夏先生是中國外來政權迫害台灣本土文化上蓋有象徵性e5一個人物。台灣早期e5台語歌星，in e5歌聲各有特色，到taN猶hou7人非常懷念。其中有紀露霞、文夏、洪一峰、郭金發、黃西田、吳晉准、白櫻…等。Ti7 hit個時代雖然台語歌真受歡迎，台語歌不時被禁唱，像電視也受限制，歌唱雖然是in e5興趣kap生活e5技術，但是會tang3 ti7 hiah困難e5環境下面無放棄，繼續堅持落去，實在是難得可貴。我想ti7台灣本土文化e5發展史上，in e5努力ma7是有真大e5貢獻。
	
陳雷先生今年轉去台灣e5時，ti7 2月11日特別安排時間，借青蘋果公司工作室訪問文夏先生kap伊e5太太文香女士。下面是訪問e5內容：
雷：請你簡單紹介家己kap學音樂e5情形。
夏：我是ti7麻豆出生e5，我無習慣講出家己出生e5年代。Ti7台南讀國民學校，畢業了後去日本讀中學。主要e5目的是beh學音樂，因為當時台灣猶無音樂學校，日本e5親chiaN5鼓勵我到日本入音樂學校，學e5是聲樂。唱台灣歌是家己學e5。學聲樂保持我e5聲音無變。
雷：學聲樂以外，其他樂器方面有學無？
夏：其他樂器：鋼琴、吉他ma7有學，ti7日本三年e5時間攏無浪費。
雷：你ti7日本e5啥物所在學音樂？
夏：日本東京。學三年了後koh倒轉來台灣讀高中(台南高商)，學生時代就開始作曲，組樂隊，樂隊大概是七、八個同學組成e5。Hit時猶無灌唱片，所以廣播電台需要音樂表演著來邀請阮去表演。當時社會有二團，學校也有二團，就是台南高工kap阮這團高商。大部份唱e5是西洋歌kap Hawaii音樂，一點a2家己作e5台語歌。也bat kap南工聯合演出。錄音機出來了後，由各電台輪流播送。
雷：你敢會記得家己第一首創作e5歌曲？
夏：高中二年作第一首歌叫做「漂浪之女」。高中畢業了後出社會，組文夏Hawaii音樂團。台灣頭一間唱片公司叫做亞洲唱片公司，來邀請我灌唱片，唱片歌名有「漂浪之女」、「南國賣花姑娘」…等。然後我ma7有chhoe7作家寫曲，有時作家家己ma7會來chhoe7我。
雷：當時你khah有接觸e5作家是啥人？
夏：有楊三郎、Nakhano、吳成家、姚贊福、周添旺等。 
雷：Hit陣是m7是有真che7歌是tui3日本歌改過來？  
夏：當時真che7人唱日本歌，khah少唱台灣歌。我因為khah有鄉土情，所以想到大家若是hiah-nih愛唱日本歌，就用日本歌ka7改做台灣歌，按呢大家已經熟ah，m7免koh學就會曉唱。其實講起來是日本代先ka7咱台灣歌改過去e5，比如講「何日君再來?」、「夜來香」…等。
雷：台灣歌ti7啥物時陣被禁唱？
夏：「光復」了無外久，二二八以後禁唱台灣歌，日本歌ma7被禁。社會ma7有真趣味e5一面，以前禁阮e5歌hia  e5人e5後代，對日本歌非常欣賞，聽著日本歌星來表演，二工前著排隊等買票。看著歌手就跪落去流目屎。比咱早前欣賞日本歌khah厲害。
雷：日本歌改台灣歌，歌詞是m7是你寫e5？
夏：大部份是我寫e5 ，因為我有學聲樂，知影to2一音ai3配啥物字才會sui2，歌詞ma7用白話，我作e5歌詞大家愛學。有名e5作曲家莊啟勝先生ma7同意我e5看法。
雷：你所唱e5歌kap家己寫e5有外che7？
夏：差不多有千外首。
雷：有外che7被禁唱？
夏：大部份被禁。[ 編註：差不多50首（ 4%）無禁著] 。電視台三台一日kan-na會使放二首。電視台
      真phaiN2控制，所以規氣m7放。
雷：禁唱敢有講指明啥物理由？
夏：禁唱e5是外行人，chhin3-chhai2 chhoe7 一句就講che無適當。親像「補破網」來講：漁民e5生活也m7是外好，掠魚轉來，網a2 phi起來e5時看著破e5所在，補補leh，che ma7是真平常e5代誌，一塊網a2 hiah大領，值be7少錢，nai3有講m7用就去買新e5，to2一國m7是按呢做？按呢就be7使，只講ka7台灣人e5生活寫kah hiah悲慘，無錢thang去買網a2 。也有假gau5 e5講「補破網」這首歌有思想問題，用政治理由強強au過。禁「望春風」，就講「春風」是共產，「望春風」是望共產來。當時文化局、新聞局hia e5食飽閒閒坐桌a2 ，tak8日teh chhoe7看今a2日有啥物歌thang禁？老實講除了最近為著競選teh用 e5歌以外，以前e5台語歌chham政治一點a2 to無關係。但是常常用政治e5理由硬au過。不但按呢連唱歌e5所在ma7有限制。
雷：啥物所在be7使唱歌？
夏：二二八以後，若是十個人ti7 hia做陣食飯、lim酒ma7有代誌。認為in是ti7 hia討論政府e5 phaiN2代 誌，親像ti7北投，he女歌手看著警察來若niau鼠a2看著貓，馬上桌a2腳著chng3入去bih，外可憐leh！Che攏是李登輝以前e5代誌，李登輝以後就khah本土化ah 。
雷：除了灌唱片以外，你有翻日本歌做台灣歌無？
夏：翻日本歌主要無愛hou7大家koh唱日本話。翻做台灣歌因為melody已經熟，換台灣歌詞nia7-nia7，m7免koh學就會曉。Hit時中國人講台灣話無水準，講台灣話ai3罰錢，che是大家攏知e7 。若是用日本歌來唱台灣歌，in就m7敢koh講無水準。另外一個原因是台灣作家少，老e5是老ah ，少年e5猶未出來，歌曲無夠灌唱片。上電視真困難，機會少，三台電視才會使放二首，「綠島之夜」真緊就被禁。Ti7這個時陣，我也有教文夏四姊妹(文香、文鶯、文雀、文鳳)唱歌，in攏差不多七、八歲，經過比賽著冠軍，真gau5唱，我ka7 in訓練，也作新歌hou7 in唱，有「採檳榔」、「十八姑娘」、「綠島之夜」…等。後來，電影公司叫我拍電影，我就開始去拍電影。
雷：你拍過e5電影叫啥物名？
夏：差不多是五十年代(1960年)左右，一年拍一 片，總共十年拍十片。我做主角，故事家己寫。Hit時觀眾愛看本人，我利用這個機會隨片登台，tak8場ma7客滿。拍過e5電影名是：「文夏流浪記」、「台北之星」、「流浪天使」、「阿文哥」、「高原遊俠」、「文夏風雲兒」、「台北之夜」、「走馬燈」、「流浪劍王子」(古裝片) 、「再見台北」。其中「台北之夜」是第一片電影，導演是郭南宏 ，電影公司有宏亞、永新等。
雷：電影拍了以後，有啥物其他e5改變？
夏：後來邵氏電影公司出來，資本大，koh拍彩色片，台語片toe3 be7著，阮電影就無koh拍。
香：台灣歌被禁，電影也拍be7落去，只好去日本演唱。Che是阮台灣歌星心酸e5一面，可能少年這輩e5 be7- tang3瞭解，但是年紀khah大e5就知影。好佳哉，「一枝草一點露」，ti7家己e5國家be7-tang3唱家己e5台灣歌，che是真悲哀e5代誌。但是日本卻來邀請阮去唱，阮ti7日本唱台灣歌hou7日本人聽，反應真好，唱一、二十冬。
雷：Ah你拍e5電影有被禁無？
夏：電影無禁，不過ai3包紅包。
雷：拍電影也tioh8包紅包？
香：電影需要通過審查才有准演證。
夏：Ai3紅包才會通過，嗯! 我敢講，你soah m7敢寫！
雷：敢囉，錄音機ti7 chia，我轉去會整理出來。
夏：包紅包m7是kan-na我，所有每一片電影攏ma7 ai3包紅包。
雷：日本轉來了後，敢有繼續演唱？
夏：日本轉來，有開演唱會，ma7 bat去歌廳、西餐廳、台南幾na7間歌廳演唱，現在西餐廳已經沒落了。最近有去台北百樂門夜總會唱一個月。最近e5作品是將唱片大部分改做CD，選一koa2歌曲出十五集(包括文夏四姊妹e5歌)，ti7清風kap 柯達灌真che7卡帶、CD。Ma7有繼續寫曲，但是因為猶未發表，不便ti7 chia公開。
雷：你對家己所寫e5歌，to2一首上滿意？
夏：Tak8塊ma7滿意，無我a-sai2寫。
      （這時文夏先生暫時離開去接電話，聽會出來電話裡koh kap人teh約時間。）
雷：看起來文夏先生猶真無閒。
香：伊猶是繼續teh表演，最近陳昇先生舉辦2001年跨年演唱會，邀請文夏先生做特別來賓，ti7 11點50分左右，由文夏先生「倒數計時」。
雷：文夏先生，作曲e5方式是按怎？敢有食薰作曲e5習慣？
香：伊無食薰，但是作曲是靠靈感。靈感若到，無管是ti7啥物時陣，啥物所在，有時是ti7車內，有時是ti7眠床頂tit-beh睏e5時，忽然間想著，就緊peh起來，theh8紙筆寫。一首歌完成e5時間無一定，先寫詞抑是先寫曲ma7無一定，有時為著接be7好勢，真費時間。看著按呢，hou7我非常欽佩以前e5老作家，in作曲內面e5意境，意思相當優美，表達愛情方面非常幼秀文雅，每首歌親像一個故事，實在無容易。
雷：你對現代台灣歌，有啥物看法？
夏：無仝款，流行be7久。
香：Che是因為現代歌曲受著教育方式kap外來e5影響，有teh改變。

這時忽然間，優美e5音樂來出現。大概文夏先生感覺講hiah久，用講e5不如用唱e5 kap用聽e5 khah實在，ma7會tang3增加訪談e5氣氛，充分表現出伊音樂歌唱者活潑e5一面。這首優美e5歌名是「夜半路燈」，是用交響樂伴奏e5，由文夏主唱，大家一面欣賞，一面聽著文夏kap文香e5說明。

這個訪問雖然chhoa7我經過台灣音樂發展e5苦楚，總是最後也是ti7輕鬆歡喜e5氣氛中來結束。Ng3望台灣歌曲ti7現在khah有條件e5環境中間，會tang3充分發揮，hou7台灣e5歷史ti7台灣歌曲e5伴奏中 ，展開伊五彩光明e5未來。

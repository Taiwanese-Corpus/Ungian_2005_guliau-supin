   人生e5三稜鏡      
      ＜訪問楊千鶴女士＞

楊千鶴女士是一個80歲e5現代阿媽，伊亦是戰前e5女作家，ti7 1941年代，bat擔任台灣日日新報社e5記者。後--來因為時代kap語言e5改變，hou7伊停筆半世紀 ，1993年才koh再寫作，出版＜人生的三稜鏡＞。今年10--月，伊kap伊e5查某kiaN2林智美教授，來Canada旅行，ti7廖泓淼醫師e5厝，接受蘇正玄、陳星旭kap張秀滿e5訪問，由張秀滿整理。

問：	阮知你有寫一本＜人生的三稜鏡＞，有人問講：「為啥物beh叫做人生e5三稜鏡？」，你敢會tang3簡單說明？
答：	真多謝你問我這個問題，有人認為＜人生的三稜鏡＞是我個人e5回憶錄，其實m7是，he是透過我行--過e5路來看咱台灣e5女性tui3 hit個年代按怎行--來，經過啥物？有啥款e5心理？我想che是台灣歷史e5一部份，親像透過三稜鏡來看人生，看著啥物，照著啥物，to7 ka7寫--落-來。有人講che是一本無完整e5回憶錄，其實m7是回憶錄，每一篇攏會tang3當做是散文，分開來讀。
問：	阮知影，你e5文筆真好。張良澤教授teh翻譯你e5文章e5時，伊有講你e5日文程度是伊e5十倍、百倍，伊koh講你有女性作家真細膩e5筆調，你敢是自細漢to7對寫文章有興趣？
答：	我想可能是按呢，最近有人寫批來kap我討論一koa2問題，我攏繼續teh寫。對方問我是按怎chiah有辦法寫無停，我相信che是興趣。若講話，我to7真han5-ban7，因為阮hit個年代，所受e5教育，無講話e5訓練。
問：	文筆好，敢亦是因為你看真che7冊？
答：	Ya！可能是愛看書(chu)。細漢e5時，我bat寫一篇坐馬e5經驗，老師hou7我甲上上，to7是chit-ma2 e5 A++。自hit擺了後，每一擺作文，老師攏會讀我e5文章。不過我寫字真bai2，因為這個原因，我無辦法學台文，進前我寫文章攏是用日文e5電腦拍字機(word processor)，chit-ma2直接ti7電腦頂拍字(拍日文)，這點台文無辦法，所以我到taN攏無學台文。
問：	其實台文ma7會tang3直接ti7電腦頂拍字，以後才ka7你講。你是屬ti7戰前e5作家，請你簡單介紹戰前作家寫作e5情形，in大部分是用啥物語言來創作？
答：	林衡哲有出一本冊＜復活的群像＞，tui3賴和開始有介紹著28個三十年代e5作家。用啥物語言寫，che kap作家e5年歲有關係。賴和是1894年生--e5，in hit輩攏是用現代（中文）白話文來寫，比伊小差不多10歲e5楊逵、龍瑛宗、呂赫若hit輩to7攏用日文寫。
問：	Chia e5作家內面，to2一位hou7你e5印像上深？
答：	我想是賴和。Ti7 hit個日本時代聽講伊是用白話文創作，我to7真欽佩伊。聽講伊hou7日本人掠去關，我感覺是我e5同胞teh hou7人關監，心內真艱苦。我ti7 1941年去彰化訪問伊，伊真溫和，hou7我印象真深。伊是真無閒e5醫生，患者真che7，我ti7 hia等，chhoe7空縫kap伊講話。我最近有看一koa2早期文人e5故事，有e5人kan-na閒閒做地主e5 kiaN2兒，賴和無仝款。伊是醫生，若tu2著艱苦人，攏無收診查費。Chiah無閒，暗時koh ai3寫文章。伊亦有辦一個＜南音＞雜誌。伊用台灣人e5話，寫出台灣人家己e5心聲，實在真感心。
       楊逵我ma7 bat見--過，若是張文環、呂赫若、龍瑛宗因為仝時代，大家是真熟e5朋友。
問：	日本時代ti7台灣e5女作家除了你以外，敢猶有其他e5人？
答：	有一個日本人叫做板口綾子，1993年我ti7東京有koh tu2著伊。最近巫永福有提起另外有一位姓張e5女士，伊e5文章刊ti7 1935年，hit陣我taN 15歲，猶koh teh讀冊，kap伊無熟sai7。
問：	Hit時陣為啥物女性作家chiah少？
答：	因為發表e5園地真少。
問：	你e5文章kap小說是ti7 40年代發表ti7 ＜台灣文學＞、＜台灣藝術＞kap＜民俗台灣＞。請你簡單介紹hit個時代e5刊物。
答：	有一個總督府e5刊物叫做＜台灣時報＞。我最近轉去台灣e5時，有去中央圖書館查hit陣e5資料。因為是官方e5刊物，真少有台灣人e5作品ti7頂面，kan-na bat刊過龍瑛宗、楊逵、呂赫若kap我e5文章。另外有＜台灣公論＞，是省政府e5機關報。「台灣藝術」有一點a2商業性質，是khah通俗e5雜誌，有一koa2影戲e5介紹。若是＜台灣文學＞、＜民俗台灣＞，che攏是無稿費e5刊物，但是程度真koan5，真有知識性，自然一koa2程度khah koan5 e5台灣人攏會oa2做伙。
問：	你hit陣投稿這幾個刊物，寫e5文章大部分是to2一方面？
答：	我是用台灣做中心來寫。我自來m7-bat感覺家己是日本人，但是我e5文章無反日。其實hit個時代ma7無真che7人真正反日。
問：	你敢會tang3簡單介紹你ti7日日新報社工作e5情形？
答：	日日新報社是日本人經營--e5，是真大間e5報社，我ti7 hia kap二個日本同事做伙負責家庭文化版。我e5文章大部分是介紹一koa2台灣e5特色，ma7有介紹台灣e5家庭料理。除了寫文章以外，我亦有做過真che7採訪，對象大部分是日本人，台灣人hou7我印象khah深--e7，有畫家郭雪湖，赤十字病院e5小兒科部長魏火曜，種菊a2 e5名人楊仲佐，to7是畫家楊三郎e5老父。
問：	你有經過日本kap中國兩個殖民時代，請你比較這二個時代台灣文學e5發展，相仝kap無仝e5所在。
答：	中國政府taN來e5時，攏是八股，啥物「反攻大陸」，敢有真正e5文學？
      	其實每一個作家大部份攏是theh8伊身軀邊e5代誌、身軀邊e5人來寫，親像莊腳人to7 theh8莊腳做舞台。M7-ku2 ti7日本時代，大家khah m7敢正經講家己e5心內話，這點蔣介石來e5時ma7仝款，in管咱管hiah嚴，啥人敢講出台灣人e5心聲？這點二個時代che7少攏有受著時代背景e5影響。不過日本政府來了後，是經過幾na7十冬，到1938年才完全廢掉漢文，若無賴和na2會tang3 hiah出名？M7-ku2中國政府一來，to7隨時ka7日文強制禁止。當時阮雖然亦認為家己是漢民族，但是hit種感覺---be7輸嚨喉hou7人強強nih8 --起-來，叫你be7使講話。一koa2習慣用日文寫作e5人，失去in e5園地，hit陣一koa2台灣人會想，咱tiang5時才會出頭天？總--是，我會tang3食kah chiah che7歲，目睭金tak tak，看著今a2日---
問：	你bat講--過，你感覺真無彩，無辦法用你e5母語來寫文章。你對台文寫作有啥物看法？
答：	我感覺真好，就親像咱teh講話，真親切，是真正台灣人e5語文。我希望台文e5寫法會tang3早一日一致，hou7 beh學e5人khah容易。但是有一點，to7是台文khah平常，khah無文學氣味。文學是ka7內心e5感覺用語文表現--出-來。台文照咱平時teh講話寫--出-來，真親切，真comfortable，m7-ku3咱若beh發展做文學，咱ai3 ka7台文提高一個層次。
問：	我想若有khah che7人寫，程度自然會提升。
答：	應該是按呢，上重要--e5，寫法ai3 khah緊一致。人朝鮮人to7有法度。
問：	你敢bat用中文寫作？
答：	我m7 bat。M7-ku2最近teh演講，有時需要用中文寫演講e5內容，大部份攏koh經過我e5查某kiaN2 e5整理kap修改。
問：	你是台灣e5第一位女記者，你對目前台灣e5新聞界有啥物看法？
答：	目前台灣e5新聞界我看be7起。其實古早e5記者素質真好，日本人有一句話講記者是「無冕王」。Chit-ma2 e5記者素質真差，ti7日本ma7是仝款。
問：	Chit-ma2真che7台灣婦女，ti7家庭內面放棄用母語kap in e5 gin2-a2講話，ka7中國話當做母語，ti7家庭內底使用，你e5看法按怎？
答：	我真反對。有一koa2人嘴講咱ai3做台灣民主運動，結果in e5 gin2-a2攏講阿山話，be7曉講台灣話。最近有人寫批hou7我，koh提起「國語」二字，我ka7抗議，he m7是國語，我攏講he叫「阿山話」。特別咱toa3 ti7北美洲，koh講啥物「國語」？台灣人講台灣話to7好。
問：	你對現代e5台灣女性印像啥款？
答：	實在是真無仝款。算--起-來恁khah好命，真自由，會tang3受著高等教育，雖然恁講ai3競爭，阮hit陣beh讀女子學校有種種e5限制，日本人e5學校，一班才會tang3有幾個台灣人。若比學問來講，可能現代e5女性學問khah好，m7-ku2阮hit陣可能khah有深度。我有一個朋友bat講：「咱hit陣讀國民學校六年，khah贏in chit-ma2 e5初中、高中。」古早人一字to7是一字，攏有吸收，chit-ma2 e5人khah浮浮。當然現代e5女性加真有出頭e5機會，ma7真gau5講話，hou7人真欣羨。M7-ku阮hit代ma7有阮e5好處。



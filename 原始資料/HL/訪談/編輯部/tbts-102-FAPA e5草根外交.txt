FAPA e5草根外交
＜訪問吳明基教授＞

吳明基教授是美國台灣人公共事務會(Formosan Association for Public Affairs) e5現任會長。今年伊受邀請去參加ti7 Quebec省渡假勝地Mont Tremblant舉行e5加拿大台灣同鄉會年會，ti7 hia做專題演講。6月28暗，伊ti7加台會接受張秀滿、陳星旭、李春惠kap蘇正玄e5訪問。

問：	請小khoa2介紹你家己。
答：	我是南投人。台中一中高中畢業。1963年台灣大學農化系畢業，做一冬兵了，去Madison e5 University of Wisconsin e5研究所讀生化。1969年畢業了後去Baltimore e5 John Hopkins大學做博士後研究，ti7 hia年外。後--來koh去Pittsburgh大學，toa3差不多2年，了後才正式開始我教學e5 career。我教學第一站是去University of Miami，ti7 hia是1974到1982。82年搬去Texas，ti7北德州大學醫學院e5生化系教冊，這陣是教醫學院醫科kap研究所e5學生。我參與咱台灣人e5活動有無仝款e5階段，我讀研究所e5時是ti7 Madison，60年代hia是全美上蓋關心台灣問題e5所在。我ti7 Pittsburgh e5時，hia ma7不止a2鬧熱，親像羅福全ma7 ti7 hia，hit陣主要是參與同鄉會e5代誌。去Miami了後，ti7 1978年成立台灣同鄉會，做創會會長。去Dallas了後，hia同鄉khah che7，ma7真鬧熱。我真早to7已經是台獨聯盟e5盟員，1976到1993年中間，因為入烏名單，be7-tang3轉去台灣。1995年我開始正式參與FAPA e5工作，做過委員、常務委員，一直到陳文彥教授出來選FAPA e5會長，招我做伊e5副會長。舊年7--月陳教授辭職，由我代理會長，到11--月正式接任會長。
問：	請你介紹FAPA成立e5歷史kap宗旨。
答：	FAPA是1982年ti7洛杉磯成立--e5。因為台灣kap美國無正式e5外交關係，所以有需要有民間e5力量來thap這個phang7，FAPA to7是beh扮演這款e5功能。Hit陣咱感覺對美國國會e5運作，會使照以色列AIPAC e5方式去做，AIPAC對美國國會e5遊說工作做了非常成功。1982 FAPA成立時e5宗旨，第一是beh促進台灣建立一個獨立e5國家，會tang3 ti7國際社會得著承認kap做伙共存；第二是，為著全世界台灣人e5權利kap福利；第三是為著台灣e5和平kap安全。
FAPA雖然已經成立有20冬，m7-koh到這陣宗旨猶是無變，咱所做e5 khang-khoe3差不多kap這三個宗旨有關係。這20年來，ti7台灣戒嚴、烏名單廢除以前，咱上蓋大e5 khang-khoe3是teh爭取台灣e5民主kap人權。M7-koh ti7總統直選、政黨輪替了後，咱e5人權kap民主差不多攏已經得--著-a，咱chit-ma2上蓋重要--e5是台灣e5安全。台灣已經是一個民主e5國家，台灣人應該ai3家己決定家己將來e5代誌。但是beh維持台灣人會tang3自由去決定家己e5前途，一個真重要e5條件to7是無外來威脅e5壓力，to7是ai3保障台灣e5安全，所以FAPA目前上蓋注重e5 khang-khoe3 to7是ti7 chia。
問：	請你介紹FAPA e5組織kap經費e5來源。
答：	FAPA有一個總部(headquarters)，總部是設ti7 Washington D.C.，有6個專職e5人員，每一個人攏有in e5專長。FAPA是一個grass root (草根)e5組織，目前ti7美國有48個分會，會員差不多有3000人。咱tu2-chiah有講咱想beh照以色列e5 AIPAC e5樣來組織，以色列ti7美國有500外萬人，in AIPAC e5會員有百分之一，差不多6萬人，in每年e5預算相當驚人，有2000萬，in有150個專職人員。咱若用in e5 1/10來算，咱每冬應該ai3有200萬e5預算，ai3有15個專職人員，咱若有50萬e5台美人，咱tioh8-ai3有5000人e5會員。咱若詳細來分析，che m7是達be7到e5目標。FAPA kap AIPAC有一sut a2無仝款e5所在，咱有tax exempt e5 status，捐款會使免稅，AIPAC e5捐款be7-tang3免稅。咱會員e5會費是有限，大部份e5經費攏是靠ti7美國募款，目前FAPA e5經濟情形是猶會使得。
問：	請你小khoa2介紹FAPA teh做e5 khang-khoe3。
答：	國民外交會tang3做--e5實在是太che7--leh。FAPA teh做e5對象主要是美國國會。FAPA是一個草根e5組織，配合咱ti7 Washington D.C. e5辦公室，kap議員抑是議員e5助理有直接e5管道。咱若是想beh去影響美國政府excutive branch實在是真困難。美國e5眾議院每二年選一擺，議員koh足che7，有4百幾人，真會tang3反應民間e5民情，所以咱會tang3透過草根kap議員建立關係。有這個關係了後，咱ti7 D.C. e5總部才去follow up，去chhoe7議員本身kap伊e5助理。咱是透過立法e5方式，beh來改變美國e5政策，FAPA目前teh做--e5差不多是這款方式。
問：	除了美國國會以外，敢猶有其他努力e5對象？
答：	美國e5政策真che7攏會受著think tank(智庫)kap媒體e5影響。長期來講，咱ma7 ai3去影響美國e5 think tank，去影響美國e5媒體，媒體kap智庫是足重要--e5。咱chit-ma2是有teh做，m7-koh che是無底深坑，直直ka7 thun7--落-去，無一定會看出啥物結果出--來。FAPA是真想beh做，m7-koh以目前咱e5財力，咱tioh8-ai3選一個上蓋有效率e5方法，咱若是專心用ti7國會，會tang3看出一koa2效果。
國會有真che7無仝款e5方式會tang3表達，上蓋簡單koh做上蓋che7--e5是resolution (決議案)。比如講，in會使通過一個resolution講台灣應該ai3獨立。Resolution雖然無binding power (約束力)，m7-koh好處是會tang3 keep the issue alive (hou7議題繼續ti7 hia)，所以有hit個功能。	
問：	到taN為止，FAPA有一koa2真有意義e5成就，請你介紹一--下。
答：	Beh tui3頭a2講起，可能有khah遠，我來講khah近--e5 to7好。兩、三年來，咱上蓋focus--e5主要有兩項。第一是TSEA(Taiwan Security Enhancement Act台灣安全加強法)，Act是美國e5法律，這項無完全成功，因為kan-na眾議院通過，參議院無過。不過某種程度來講，雖然這個無正式變做美國e5法律，但是Bush總統上台了後，咱所要求--e5差不多攏有做，所以間接的(tek)咱che7少有達著目標。當然若變做法律是有好處，伊一定tioh8-ai3照法律去做。第二，咱出真che7力--e5是台灣入WHO(世界衛生組織)e5代誌，che是不止a2困難。咱差不多所有e5步數攏有做--a，m7-koh台灣猶無法度入去。我想咱若tak8冬攏繼續sak，應該有一年會入去才tioh8。
咱最近khah大e5成就to7是ti7國會成立一個Congressional Taiwan Caucus (國會台灣連線) ，當然FAPA be7 tang3 take full credit。Che是一位少年眾議員Robert Wexler去台灣訪問轉--來了後招其他三個議員，兩個民主黨，兩個共和黨，做伙去推sak組成--e5。老實講FAPA有出真che7力去鬥khou。4月初9成立e5時有84個議員，chit-ma2已經111人，是國會內底上大e5 caucus。
問：	你看Congressional Taiwan Caucus將來會tang3發揮啥物作用？
答：	Che上重要--e5是一個symbol，有chiah che7議員支持台灣。實際e5操作方面，咱過去teh做khang-khoe3 e5時攏tioh8-ai3一個一個去chhoe7，chit-ma2有一個caucus，咱會使交hou7這四個發起人，hou7 in正式去通知其他e5人，咱tiam3邊--a sak，加足簡單，加真緊。
問：	目前FAPA主要e5工作目標是啥？
答：	我tu2-chiah有講著台灣安全加強法kap WHO e5代誌，除了che以外，咱最近有koh提出兩個resolutions。一個是「UN  for Taiwan」，第二個是叫做「Assent(同意) Bill」。 「Assent」ti7 Clinton總統任內e5時to7開始--a，Clinton雖然有做出對台灣有傷害e5言論，m7-koh ti7任內上尾--a 6個月內開始有teh改變，ti7 2、3擺e5機會有真正清楚講出美國e5政策：台灣是一個民主國家，台灣e5問題一定ai3 peaceful  resolution(和平解決)，無論啥物款e5決定，一定ai3經過台灣人e5同意。「Assent Bill」是台灣有權利決定家己e5前途。另外，阮有想beh提出「High level visiting right」，hou7台灣e5總統、副總統、國防部長會tang3去Washiongton D.C.訪問，當然che ai3配合阿扁--a總統e5意願。
問：	目前FAPA工作上敢有遇著啥物大困難？
答：	上大e5困難是錢e5問題，當然咱若做了愈好，錢會khah好khioh。咱以後potential e5困難，可能是會tui3中國這旁來。到目前為止，中國e5 lobby e5方式kap咱khah無仝款，上蓋無仝款--e5是咱有草根性，che是in無法度toe3會著--e5。咱台灣有一項真值得珍惜e5物件，to7是咱ti7海外有一陣人，幾na7十年來攏一直teh了時間、了家己e5錢為台灣teh奉獻，chia e5人是有草根性，in teh做親像FAPA這款e5 khang-khoe3，in所得著e5結果是中國無法度toe3--著-e5。中國出來e5留學生是無可能有這款e5 commitment。
問：	FAPA kap台灣政府方面敢有啥物關係kap合作？
答：	關係是無，合作是有。過去TECRO (駐美代表處) e5代表kap咱che7少攏有敵對e5看法，足che7擺攏是teh ka7咱giu2後腳，比如講咱sak--出--去-e5是Taiwan，in to7 koh另外sak一個Republic of China，所以hou7 hia e5議員足困擾。自阿扁--a總統就任了後，這方面實在改進足che7，chit-ma2 ti7 Washington D.C. TECRO office kap FAPA e5互動關係不止a2好。大部份e5 khang-khoe3若是會tang3做伙做--e5，差不多攏會做伙sak，比如講congressional caucus， TECRO ma7有鬥sak。台灣政府方面ma7有真看重FAPA teh做e5 khang-khoe3。
問：	FAPA敢有培訓台灣人第二代e5計劃？
答：	FAPA ti7 4、5年前bat試過成立一個youth chapter (青少年e5分會)，hit陣叫做Taiwanese American United。但是做be7成，無外久to7 hoa hoa--去。我感覺上好是hou7第二代家己去組in e5組織，咱才ka7 in支持，按呢會khah好做。第二代是足重要--e5，in有足che7好處，最起碼講話攏足好勢。阮今年2--月有chhiaN3一個第二代--e5專門來處理這項代誌，先tui3整理database開始。我希望會tang3辦workshop，重點khng3 ti7 lobby e5 khang-khoe3。正經beh ka7 in啟蒙，教台灣歷史、地理、文化可能並m7是FAPA beh做e5 khang-khoe3。FAPA beh選e5對象是已經對台灣有一sut a2認識，ti7 in選in e5 career (職業) e5中間，對公共事務、政府有趣味e5人，FAPA chiah ka7 in招--起-來，hou7 in去接觸無仝款e5機會。
問：	若m7是FAPA e5會員，beh按怎支持FAPA e5工作？
答：	當然上好是參加FAPA。若m7是FAPA會員，ma7會tang3做草根e5國民外交e5 khang-khoe3，比如講會使利用各種e5機會去bat恁e5議員，寫批hou7--in；選舉e5時ka7 in捐款抑是助選，che是大家攏會tang3做--e5。另外是ti7財政上kap精神上支持FAPA。恁若有興趣會使入去FAPA e5網站(http://www.FAPA.org)參觀。
        

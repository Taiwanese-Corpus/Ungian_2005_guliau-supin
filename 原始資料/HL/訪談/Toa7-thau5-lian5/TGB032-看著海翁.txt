看著海翁
----拜訪鍾寶珠老師

2001年後學期goan2社團(花師台語文社)an3-sng3 beh訪問1-koa2花蓮在地e5社運工作者, 寶珠老師是第1 e5拜訪e5對象. 3月25, 出日頭e5 e-pou時a2, goan2 ti7環保聯盟花蓮分會e5辦公室, 用布chah8光e5房間內底, na2聽寶珠老師講i參與花蓮環保運動e5過程, na2看i準備e5『幻燈片』.

寶珠老師ti7 1992年tng2來花蓮, tu2開始差不多有年半e5時間, long2 teh做花蓮人文方面e5田野調查. I本身是Hak-ngin3, 田野調查主要針對in家族e5移民歷史, Hak-ngin3 ti7花蓮開墾e5過程, 廟a2 e5意義kap原住民文化. Ti7調查e5過程內底, i ma7發現in本底toa3 ti7苗栗南庄附近, 厝--nih是種甘蔗--e5, 尾--a2因為大雨e5關係, 收成變bai2, 尾手聽講花蓮e5土地真肥, 就ti7 1910年hit kha-tah8-a2搬soa2來花蓮, 到chit-ma2 ma7有90年--a. Eng2過ui3 China來到台灣, 有所謂e5「渡台限制」, ai3羅漢腳a2 chiah有法tou7來台灣開墾發展, 因為an2-ne, 寶珠老師認為ka-ti7 hoan7-se3 ma7有lam7著Katagelan e5血統, 你若第1 kai3看著--i, 穩當會liah8準i是原住民.

1993年, 寶珠老師加入環保聯盟, i e5觀點ui3人文方面, 進1步提升到探討環境開發對kui e5原住民傳統文化e5衝擊kap影響. E7-kha是i參與花蓮e5環保運動chiah che7年, 對花蓮e5發展影響環境ham7原住民傳統文化e5看法:

☉Pangchah----
美崙a2山eng2過是Pangchah祖靈e5山, in e5傳說講khah-cha2有1 e5叫choh Alikaikai e5大sian人, i會食Pangchah e5人, koh會chau-that in e5 cha-bou2人, 落尾in發現1種植物會sai2 ka7大sian人趕走, he就是koaN-bang, in就ka7 5節e5 koaN-bang pak8-pak8--leh, theh8來嚇驚Alikaikai, Alikaikai chiah投降, 自an2-ne, chit e5所在變chiaN5 in祖靈e5山. Koh來日據時代, 國民黨e5『退輔會』long2 bat設ti7 chia, 因為chit tah地勢khah koan5, 會sai2看著海ham7花蓮市, 是1 e5 chiok重要e5戰略所在.

Tak8冬e5 5--月是Pangchah e5『捕魚祭』, khah oa2東海岸--e5是『海祭』, khah oa2平洋--e5是『河祭』, m7-koh因為河川整治, 海洋污染......chiah e5原因, Pangchah e5傳統文化被逼來改變, che就是生態環境e5破壞對原住民e5衝擊.

親像toa3 ti7奇美e5 Pangchah, in ti7 chia生thoaN3, oa2『秀姑巒溪』, 有in傳統e5洪水傳說, 成年禮(12~20歲), 年歲階級真嚴格, ma7有系統teh訓練in傳統e5歌舞, 做兵對in來講是chiok重要e5 tai7-chi3, 表示已經tng2大人--a; tak8冬『捕魚祭』, 是beh訓練每1 e5年歲階級應該做e5 tai7-chi3, siau3念感謝老母, 個人恩怨ma7 ti7 chit e5時chun7 choh結束, ti7 chit工kan-taN會sai2食魚, 生薑, hah-hah kap蔥a2. Chit種liah8魚文化有i e5意義ti7--leh, m7-koh國民黨政府soah叫in m7-thang tak8年long2辦『捕魚祭』, 2冬辦1 kai3就好, KMT政府認為in liah8魚會破害生態; 其實Pangchah in tak8年liah8魚long2會換所在, khah細隻e5魚a2 ma7會放生, 根本be7影響生態, KMT政府kan-taN theh8弱勢族群開刀, 犧牲原住民e5傳統文化, soah boai3去liah8 hiah-e5違法污染溪a2 kap大海e5人, koh khah boai3檢討ka-ti7 e5經濟發展政策ham7造chiaN5 e5環境問題, 完全khia7 ti7資本主義e5立場, an3-sng3 beh ka7 liah8魚文化變作生態觀光, sng2-tng7原住民族群e5傳統文化.

Beh chhoe7 Pangchah e5部落真簡單, 若看著Pachilu, 附近就一定會有Pangchah.

☉Silaya----
In koh叫做拜壺(ou5)族群, 主要ti7花蓮富里南部, hia e5漢人long2叫in「埔a2人」, m7-koh in無愛hou7人an2-ne叫, 因為an2-ne講加減有phiN3-siuN3 e5意思. Silaya hou7漢人同化了後, 若無講ka-ti7是平埔族--e5, 外人chiaN5 oh看會出--來; in teh拜祖先e5時, 有--e5 koh會用Silaya e5傳統方式, 親像編花khou, 若khah chim-chiok--e5, 猶原會sai2 ui3 chit koa2所在看出in是平埔族.

☉Kavalan----
長久以來in hong5 kham3 ti7 Pangchah部落內底, boai3突顯ka-ti7是Kavalan, 加減hou7 Pangchah同化--去-a. M7-koh lan2 iau2會sai2 ui3 in e5傳統chheng7-chhah----白衫烏褲裙認--出-來, 另外ma7會sai2 ui3 in祖公a2墓來判斷, Kavalan慣勢號Bake(a公) e5名, 所以in e5名tiaN7-tiaN7會Repeat.

☉La3-sap水, 石頭肉粽e5污染----
親像花蓮市e5 pun3-so3場(ti7七星潭khah過hia), 政府開1億e5經費起廢水處理廠, m7-koh大雨若來, iau2是有600 km2 e5 la3-sap水會流tui3太平洋--去, 中華紙漿廠kap砂石a2場e5 la3-sap水ma7 long2直接排去太平洋, 原住民就是ti7 chit種環境teh辦『捕魚祭』, an2-ne e5海kam2 koh有魚thang liah8? 就算liah8有魚, 魚kam2會sai2食? 美崙a2溪e5源頭chit-ma2 ma7無水--a, tak8年若到『捕魚祭』, 政府chiah koh買南洋a2 iah是淡水魚hou7原住民liah8, che kam2 m7是chiok笑khoe chiok ham3--e5? 另外海kiN5 ma7 long2 hou7石頭肉粽霸佔去--a, Pangchah若beh辦『捕魚祭』, 就ai3 peh過石頭肉粽到khah頭前e5海kiN5辦, an2-ne chiaN5 che7老人就無才調peh--過, kan-taN會sai2留ti7 pou3-hoaN7頂koan5看.

Chiah-e5石頭肉粽主要是挖山iah是石灰石做--e5, ti7開採e5過程, 無品e5包商ka7塗直接倒ti7溪a2--nih, 造chiaN5溪水be7通iah是『伏流水』, koh再講, 花蓮大細條溪a2因為『河川整治』ma7差不多long2 "pou3-hoaN7化"--a, kan-taN『秀姑巒溪』khah特別, i切過海岸山脈流到東海岸(花蓮溪是順海岸山脈teh流), 2 peng5 iau2 koh維持chiaN5完整e5水系, ma7因為i是『泛舟』e5觀光點, chiah無受著破害, 會sai2保存--落-來.

☉Ang5-bun5塗工業污染----
台灣ang5-bun5塗使用量不止a2大, 根據統計, ti7美國, 1 e5人1年平均用350公斤e5 ang5-bun5塗, 日本是300公斤, ti7台灣是1000公斤, 大部份long2用來做路, 做石頭肉粽kap公共工程, 因為廠商偷工減料, 品質無好, tiaN7-tiaN7 ai3用koh khah che7 ang5-bun5塗來補, m7-chiah lan2台灣e5 ang5-bun5塗會用gah chiah tho2-che3.

KMT kap花蓮縣政府ti7和平開發1 e5 ang5-bun5塗專業區, hit tang-chun7講chit e5專業區會sai2引動經濟繁榮, 環保會做gah上好, 增加就業機會......chiah-e5好聽話.

Ti7開發過程soah完全顛倒peng2, 環境破壞了了, 工作機會long2 bau2 hou7外勞, koh khah重要--e5是造chiaN5 e5社會問題, hou7在地人ke chiok無安全感. 雖bong2政府發hou7在地人500萬補償金, m7-koh在地e5原住民無「用錢」e5觀念, 真緊錢就開ta--a, koh回復eng2過san3赤e5日子, thau5路koh無te3 chhoe7......chit e5專業區造chiaN5--e5是對kui-e5社會環境e5衝擊, ROC政府kam2會sai2因為in是chio2數人, 就an2-ne對待--in?

花蓮是1 e5 chiok sui2 e5所在, 有chiaN5 che7 mih8-kiaN7值得lan2去探討, be7-sai2因為1時siau2貪, 就ka7 kui-e5自然環境long2破害--去, koh影響/阻擋原住民本底e5傳統文化, m7管是siang2, long2無權力an2-ne做.

*註: chit篇訪問稿是hit-chun7 kap寶珠talk了, 另外1 e5社員Ka-ian3(杜佳燕)聽Tape整理--e5, 因為寶珠慣si3用華語, 初步是用中文ka7整理--出-來, 尾手Toa7-thau5-lian5 chiah koh ka7翻做台文.

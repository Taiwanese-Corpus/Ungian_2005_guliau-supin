TaiwaneseVoice.net
＜訪問吳宗信教授＞

吳宗信先生是交通大學機械系e5教授，也是台灣聯通網(TaiwaneseVoice.net) e5創設人之一。今年熱天，伊來Vancouver參加學術研討會，受Toronto e5朋友邀請，特別來Toronto拜訪，ka7台灣聯通網(TaiwaneseVoice.net)介紹hou7 Toronto e5台灣同鄉。7月27日伊ti7蘇正玄兄e5厝接受陳雷、蘇正玄、張秀滿kap李淵雅e5訪問，由李淵雅整理。

問：	請你小khoa2介紹你家己。		
答：	我是台南市安南區e5人。阮阿爸、阿母是典型e5做田人，m7 bat字。我自細漢無啥物文字教育，真自然台語是我e5母語。印象足深--e5，ti7小學1、2年e5時，學校e5老師講啥我攏聽無，所以成績足bai2。到2年尾e5時，才開始聽有，成績才khah好。因為父母m7 bat字，所以成績單theh8--轉-來，印a2 ma7是家己tng3，in m7知影我e5成績是好抑是bai2。到我考著台南一中，in才發覺，ai-ioh! 阮kiaN2 ka2-na2真gau5讀冊。我是典型e5南部gin2-a2，南一中畢業了，讀台大機械系，續--落讀研究所。1986年大學畢業，1988年碩士畢業作兵。咱攏知，86年到90年這4、5年，台灣e5變化足大，我ma7有受著影響。但是kan-na影響到某一個層次，ti7政治方面e5影響無真深，90年來美國了後變化才khah大。我ti7 1995年年底轉去台灣，ti7美國我是讀Aerospace，轉--去我原本ti7太空計劃室工作，四冬前才去交通大學。
問：	你ti7美國e5時敢有參加啥物款e5留學生運動？
答：	我ti7 90年7月30日來美國，進前完全無台灣意識。我會記得beh來美國進前，去台大頭前e5冊店copy英文冊（hit時陣無注重copy right），ti7冊e5後面我寫“中國人--吳宗信”。當時雖bong2討厭國民黨，m7-koh猶原自認是“中國人”。Ti7台大e5時，我是腳球隊kap橄欖球隊e5球員，除了讀冊以外就是拍球，政治e5代誌是到讀研究所e5時才開始注意。90年來美國，hit年寒--人，有一日ti7圖書館看著海報，郭倍宏beh來演講，我想to7是報紙頂講e5 hit個土匪強盜。後--來我去聽伊演講，才知影伊kap阮仝款是留學生，看--起-來足斯文，開始感覺怪怪。尾--a有一位學長介紹我參加台灣同學會，了後koh加入讀冊會。真phaiN2勢，我來美國進前m7知啥物叫做“河洛話”，亦m7知啥物叫做“河洛人”，其實我ma7是讀台南一中e5時才知影台灣有“客人”。我ti7台灣同學會，非常活動。Ti7讀冊會讀著228，感動kah流目屎。我beh讀大學e5時，阮阿母ka7我交待二項代誌，一項就是be7使去peh山，另外一項就是be7使chhap政治。我參加讀冊會了才開始認bat一koa2台灣歷史，漸漸接受台灣應該ai3獨立e5想法，che是khah屬政治層面。92年參加台灣學生社，是一陣台灣學生e5串聯，串聯e5過程就是用Internet teh連絡。Internet對阮這輩來講是生活e5一部份，每一工攏用Internet teh通批。有e5朋友tui3頭到尾kan-na見一擺面，但是因為tak8日teh通批，感覺真熟sai7。參加學生社了後，除了讀冊以外就是全力投入學生社e5活動。我e5中國思想，ti7這時陣完全除--去，了後就參加台獨聯盟。
問：	你轉去台灣了後e5感想？
答：	阮這輩轉--去了後，每一個人攏ti7士農工商工作，gin2-a2攏猶足細漢，專業知識tu2-chiah beh開始發揮，大家攏足無閒。家己e5專業ai3達到一定e5標準，講話才有力，所以變kah真無閒，真少有人會tang3親像ti7美國hit款參與運動。而且因為無參與政黨，對台灣e5政治亦無法度出力。
問：	過去ui3美國轉--去e5留學生，ti7台灣有一個互相聯絡e5組織，chit-ma2敢猶有？
答：	阮有組一個台灣青年社，是學生社轉--去e5續接，人數差不多有100人。Tu2開始，每年猶有定期teh聚會，後來就lu2來lu2難，若有代誌就通過Internet聯絡。
問：	你按怎開始參與台語文運動？
答：	92年我去參加夏令會，ti7 hia第一擺看著台文通訊，看著漢字插一koa2  abc，想講che是啥物碗糕？後來才發覺是用台文寫e5文章，會tang3真直接寫出心內beh講e5話。我bat寫一篇「阿爸e5鐵牛a2車」刊ti7台文通訊，寫--出-來家己ma7感覺真感動。我接觸台語文是tui3羅馬字開始。有一個代誌hou7我感想真深，ti7 Michigan大學機械系有一位楊教授ti7作禮拜e5時排著伊讀聖經，因為伊theh8--e5是中文版聖經，用台語讀be7好勢，讀到一半伊choaN5坐--落-去。我心內想，伊無辦法用家己e5語言kap伊e5上帝溝通。
問：	啥物是5%計劃？
答；	我有想beh寫物件，但是我m7是真gau5寫文章，所以我就chhoe7出家己會tang3扮演e5角色。Hit時蘇芝萌tu2好創作HOTSYSR-HAKSYSR e5軟體，ti7 95年我轉去台灣e5時，就ka7這個軟體帶--轉-去，幫忙安裝kap推廣，亦負責一koa2技術性e5問題。5%計劃是我轉去台灣了後，結合一陣台語運動e5朋友，Loonng、建成--，開始翻譯外國e5一koa2創作、小說。因為beh募款真困難，最後有食頭路e5人一個月出收入e5 5%，募著4、50萬。第一冬足認真，一個月聚會一擺，總共出版13本冊（Lear王，鬼a2馬車，夏威夷原住民e5神話--）。會記得hit時我ti7太空計劃室上班，中晝歇睏e5時我就利用時間翻譯、拍字，拍kah手tioh8傷。後--來有人去做兵，大家士農工商真無閒，就停--落-來。因為出版e5時機m7是真適當，所以銷了m7是真好，ng3望將來這種工作會tang3全職化。當時我是真想beh做台語文字化e5 khang-khoe3，但是入去到台灣e5社會，才發覺台語m7是文字化e5問題，是無人講e5問題。親像人teh嘴乾，你koh煮飯煮菜hou7食，問題是伊kan-na需要先lim一杯水，止嘴乾。Che就是阮beh做台灣聯通網e5原因。
問：	對目前e5台語文運動，你有啥物感想kap建議？
答：	文字化e5工作一定ai3去做，但是ai3用國家e5力量去做，推廣母語教育，提高台語e5地位。目前學校台語e5師資亦是一個足大e5問題。台灣上嚴重e5問題是無講e5環境，因為gin2-a2成長e5過程beh透過台語chhoe7資源e5機會足少，所以父母會煩惱in e5 gin2-a2 ti7起發點輸人，自然就用北京語kap gin2-a2溝通，造成chit-ma2這個環境。因為台灣人有經過thai5母語e5歷史，致到siuN過功利，所以就ai3用功利e5方法去對待。親像beh chhoe7頭路tioh8-ai3考母語，按呢變做會tang3靠母語來生活。Che ai3國家制訂法律，包括大眾媒體，母語ai3有某種程度e5比例，公務人員ai3會曉講雙語--e5優先，按呢in會感覺學這個語言有路用。若beh按呢行，咱ai3去準備真che7 e5材料，che就是咱大家chit-ma2 teh作--e5。
問：	啥物是台灣聯通網？
答：	TaiwaneseVoice.Net是透過Internet做Webcasting網路播送。Che m7是新e5物件，目前ti7美國差不多有一萬個網站，ti7台灣猶足少。透過聲音e5播送，未來甚至會tang3做video e5播送。網路播送e5好處就是會tang3保存資料，任何時間攏會tang3入去聽。伊e5成本低，而且無地理e5限制，ti7台灣kap美國同時會tang3聽著當時發生e5代誌。阮就是beh通過這種e5方式來播送阮e5理念。另外就是chit-ma2 e5少年家攏用Internet，親像我e5學生in無teh用收音機、電視，攏透過Internet， beh看新聞ma7是透過Internet。Che是in生活e5方式，10冬、20冬以後，chia e5人就是社會e5主流，生活方式絕對ai3用Internet。你beh kap in接觸，beh hou7 in會tang3歡喜接受你e5物件，我想che是唯一e5方式。阮e5組織成員其實就是台灣學生會轉--去e5人，主要亦是獨盟e5一koa2少年家。大家ti7美國攏拍拼teh做關心台灣e5事務，轉去台灣卻無做著啥物，ma7感覺真phiaN2勢。做台灣聯通網，大家攏足歡喜。阮e5執行長林一方先生，伊ti7紐約是讀電影製作，是獨立製片，專門拍四、五十年來e5台灣運動。伊提起台灣聯通網這個想法，ti7 2001年開始募集資金，2002年成立公司開始運作，目前大約有10個全職e5員工。
Ti7台灣純粹做Webcasting e5，kan-na阮teh做。因為無其他e5收入，阮ai3 ti7內容chhoe7出koh khah che7 e5辦法。因為按呢也刺激阮去創作koh khah che7 e5內容。阮會tang3做現場轉播，全場紀錄，留做永遠e5資料，比電視e5轉播koh khah有效果。電視e5轉播kan-na幾秒鐘e5時間，無留落來啥物紀錄，講--起-來真無彩。
問：	台灣聯通網是按怎成立--e5？成立e5動機kap目的是啥？
答：	阮成立che最主要e5目的是因為看著台灣e5媒體，大多數攏hou7統派gim5 tiau5--e5。阮有意識著四、五冬後Webcasting是主流，統派--e5攏有teh準備，台灣立場e5人攏無，所以阮就落去試看mai7。當然內容是ai3經過包裝，hou7少年人愛入來看。阮這擺來北美，就是beh chhoe7看有幾個點會tang3結合，透過platform無地理e5限制，ng3望會tang3發展一個全美洲e5頻道，tui3 hia會tang3得著全美洲所有台灣人e5資訊。網路絕對是以後e5主流。
問：	目前TVNET節目e5種類主要是啥？有啥物特色？
答：	阮目前e5節目有郭怡岑小姐主持e5 ”每日新聞報導”，音樂性節目”永遠e5故鄉”，文學性e5 ”台語QK站”、 ”拍phu2光”，介紹越南e5 ”安娘喂俱樂部”，社區大學主持e5 ”三重埔e5曼波”，東京留學生負責e5”東京發信基”---。Khah特別--e5是Tibet  channel，西藏e5新聞報導。Ti7世界主流e5社會，真che7人關心Tibet e5問題，咱ma7有必要去了解，互相合作。節目有新聞性、娛樂性、知識性、文化性kap音樂性。有一個原則，就是ai3少年化kap多元化，照顧無仝e5族群，be7使違反台灣e5本位。語言方面60%~70%是用台語，其他華語、英語、日語、德語、西藏語，阮攏有用。
問：	目前聽眾主要對象是啥？
答：	原本e5聽眾是設定ti7少年家a2，尾--a想想--leh，市場內有台灣意識teh用網路e5人ka7吸--來，按呢阮就做be7了--a。當然少年家a2猶原是上主要e5對象。希望會tang3 ka7屬ti7少年家e5節目準備khah好，來吸引in。
問：	TVNET有啥物長期e5計劃？是m7是有beh發展網路e5電視？
答：	阮希望ka7全世界台灣人專屬e5頻道攏ka7結合--起-來。Tu2開始是khng3 ti7台灣頻道內底，然後才做一個獨立e5頻道，全世界會tang3透過che去溝通，拍破地理e5限制。
網路電視有包括ti7計劃內底，但是beh做che m7是hiah-nih簡單--e5。目前亦無適合，因為基礎建設無夠，頻寬無夠，聽be7-tioh8，ma7無效。但是che早慢是會來e5時代，koh五冬、十冬就會來。目前ai3先累積chia e5物件，來準備以後e5發展，hou7台灣人khah有世界觀。
TVNET是一個平臺，提供hou7全世界e5台灣人關心台灣e5社區，hou7第二代有一個交流e5所在，歡迎大家來ka7使用。

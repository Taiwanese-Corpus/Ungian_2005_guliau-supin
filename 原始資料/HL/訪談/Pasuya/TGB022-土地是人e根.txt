土地是人e5根
──kap松哥談台灣社會

松哥(賴青松), 大學時代是成大台語社成員. I是讀環境工程--e5, 出業了後, bat ti7宜蘭三星森林小學, 台灣生態研究中心kap「主婦聯盟•綠主張共同購買中心」做過kang-khoe3,1995年去日本生活俱樂部生活協同組合「消費合作社」連合會研修, 一直ti7第1線實踐, 接近土地kap人民. Tiam7-tiam7坐leh kap i開講, 感受--著-e5是真深e5人文關懷. 前1-cham7-a2 ti7台灣吵kah熱phut-phut e5《台灣論》, 前半段就是i翻譯--e5.

續--落-來是訪問e5記錄:
問: 你自大學就參加母語kap環保e5社團, 這koa2經驗hou7你siaN2-mih款影響?
答: 我本底tui3族群問題就真敏感.
Ti7這個體制統治下, lan2 e5母語hong5禁止, 資源e5分配koh差hiah-ni7 che7, 看著這種無公平e5現象, kam2有可能be7 siuN7-khi3?
Koh teh讀大學e5時, 我tiaN7-tiaN7騎鐵馬si3-ke3 seh8, ma7 bat ui3台南走去到高雄山區e5 Rukai(魯凱 )部落. Hit-chun7 hia koh是「山地管制區」, 入--去ai3辦入山證.
我去過幾lo7 pai2, 有 1-pai2 ti7 hia過暝, 暗時ti7 in部落內底loa7-loa7-so5, soah hou7部落e5少年家phah, 煞尾i soah硬招我去in tau過暝, kap in厝--nih e5人chih8接, 感受著in ti7現實社會無得著肯定, ma7無受著尊重, 部落hou7這個體制thun2 kah beh瓦解--a, koh hou7人講是in ai3 lim酒, 講in pin7-toaN7…… 
我ma7 bat toe3社團e5人去Au7-nge2(後勁), hia e5生活真艱苦, 是這個社會經濟發展e5犧牲者. 這個體制為著beh hou7財團than3錢, 決定beh ti7 chia起『五輕』, 地方發動抗爭, 煞尾ma7真悽慘.
政府kam2 m7是teh替人民服務--e5? Ti7 Rukai部落, ti7 Au7-nge2, 我看--著-e5, nah long2是體制teh蹧躂人民?
問: 你出業了後, 參與過siaN2-mih?
答: 我是讀環境工程--e5, tu2退伍e5時, 心內想beh做社會參與, m7-koh無siaN2敢摸統獨議題, 就參與環保khang-khoe3, 尾--a2發現he是無法tou7避免--e5, m7是技術問題.
我去主婦聯盟e5「綠主張共同購買中心」做專職, 過無joa7久有1個機會去日本受訓, he是日本e5生活俱樂部生活協同組合提供--e5, 我就走去日本.
生活協同組合是日本左派發展--出-來e5社區組織, 參與e5過程, 我看著社區內底, hong5認為無生產力e5 cha-bou2人, ti7 hia chhoe7著新e5力量, 結合消費, 生產, 環保e5理念, ka7社區經營--起-來, 經營20外年, 甚至ti7真che7所在, 地方選舉贏--e5 long2是這個組織e5 媽媽.主流社會認為無生產力e5 cha-bou2人, ti7 chia koh chhoe7著in e5性命力, 做kah koh比cha-pou人koh khah讚, che hou7我chiaN5感動.
問: Ui3日本tng2--來了後, 你繼續參與「共同購買」e5 khang-khoe3, kam2有tu2著siaN2-mih問題?
答: 有a! 去日本受訓, 參與合作社了後, 有1-koa2經驗, 檢討--起-來我chiah發現: 若ka7統獨khng3 ti7邊--a2, 單純做社會議題, 會tang3做kah真sui2-khui3, 統獨kap階級e5界線long2會tang3突破, m7-koh這koa2問題我kam2有影閃會開?
Ui3日本tng2--來了後, 我繼續做「共同購買」, m7-koh做kah真thiam2, 有時a2為著送2罐牛奶, 就ui3士林趕去Kan-tau7 (關渡), 為著beh建立信用. 後來soah做boe7落--去-a, 心肝頭會tiuN-tu5:「我是an2-choaN2 ai3為別人做?」
我不得不seh8 tng2來到核心問題e5思考.
若無靠理念做基礎, kan-taN靠服務品質是無夠--e5, 財團若走--來, 錢ka7 kong3--落-去, lan2就死--a, kam2 m7是?
若無理念結合, beh an-choaN2擴大組織kap同志e5基礎? 無an2-ne做, 別人就無法tou7了解你是an-choaN2 ai3做kah hiah phah拚, 是an2-choaN2 ai3做kah hiah thiam2.
我乖乖走--tng2-來, 發現這te3土地hiah『貧瘠』, 我ai3先去peng2塗, 落肥, 甚至ai3 ka7 ka-ti7 e5性命下落做肥chiah有夠, an2-ne, 你講我beh an2-choaN2做?
我oat8頭看台灣e5消費運動史, 我teh走chhoe7, m7-koh chhoe7 long2無.
我看日本e5資料, 發現in有真深e5哲學思考, 是100年累積--落-來e5經驗. 這chun7我chiah chhoe7著hit支Key: 台灣人無關心公共事務! 無che, beh叫人關心土地, 關心社會是無可能--e5!
問: Che kap「統獨」有siaN2-mih關係?
答: 人離土地愈hng7愈bo5 感情, koh khah免講siaN2-mih「關心公共事務」--a.
我做「共同購買」, 長期來, 一直kap作sit人做夥, 一直kap生產者, kap農村接觸, 問題愈看愈明.
像做「共同購買」, kap作sit人chih8接, 上chiap8 tu2--著-e5, 就是使用農藥e5問題. 作sit人使用農藥, 先毒--著-e5是ka-ti7, in上了解土地, m7-koh是現實迫in ai3用農藥, kam2 m7是?
Koh來看台灣kui個經濟發展, 農村chiok早e5時就hong5犧牲--a, chit-ma2台灣e5經濟tu2著問題, ma7 kan-taN一直teh hoah「三通」「產業升級」, kam2有人注意農村kap農業e5問題?
台灣e5根是農業, 農村若無--去, 台灣e5經濟發展就無基礎--a.
問: 你chiah-ni7強調農村kap農業, kam2是你ti7 chia看著siaN2-mih現象?
答: 台灣ui3「土地改革」hit-chun7, 就ka7農村犧牲--去-a. 「土地改革」配合「工業政策」, ka7農村e5人趕入去城市kap工場, koh加上「教育部政策」kap「語言政策」, 就an2-ne, 真粗魯就ka7人ham7土地e5聯繫, kui個ban2--起-來-a.
像語言e5問題, 其實ti7台灣庄kha(除了台北), 真che7 gin2-a2 kang7款用母語, 是入去學校了後, chiah hong5 au--過-e5.
Ti7台灣, 北京語kam2 chiaN5真變做tak8-e5 e5共同用語--a? Gun2弟弟teh做中央研究院e5問卷調查, kang7款e5內容, ti7台北做kah真順利, theh8去宜蘭soah做be7落--去, 因為人看無, ma7無了解hit-koa2文字kap語言beh表達--e5是siaN2-mih, 像『學區』這個詞, 就算開時間去解說, 宜蘭hia chiok che7人猶原無法tou7了解這個詞e5意思.
問: Che kam2 m7是教育體制造chiaN5--e5?
答: 無m7 tioh8! M7-koh che m7-taN7是教育體制e5問題, che kap人e5自覺kap反省ma7真有關係.
我oat8過頭來看, 真清楚就看--著: 長期來, 台灣e5學生運動是kap社會脫節--e5, siuN教條, siuN理論, siuN智識份子氣. 台灣m7管是學生運動ah是社會運動, long2 teh sng2『理論遊戲』, boai3實踐, 理論應該ai3 ti7實踐內底完成chiah tioh8.
ChiaN5 che7人long2無看著這koa2問題, kan-taN用台北e5觀點, 用智識份子e5觀點teh看tai7-chi3, koh強調ka-ti7是teh實踐, 若連che都看無, 講koh khah che7 long2是加--e5.
Beh了解這個社會, 就ai3了解農村, 像台語e5根ma7是ti7農村chiah chhoe7會tioh8, chiok che7台灣e5俗語, 反映--e5, 就是這te3土地e5人生活累積e5經驗kap智慧, 無去了解, beh an2-choaN2了解台灣社會? Beh an2-choaN2 chhoe7著台灣社會e5問題?
真正bat ti7農村作sit--過, chiah會真正了解siaN2-mi號做「根本」, 「根本」無在菜nah種會好? 「根本」無在, 運動nah phah會開?
外來政權ti7台灣發展工業, 發展資本化, 迫lan2離開母語, 離開土地, 做1個讀冊人ai3先反省著che, 到尾--a2, 一直去chhoe7答案, 就會發現: 統獨kap階級, 統獨chiah是核心問題, 知覺著che, 就ai3 koh倒tng2來走chhoe7人kap土地e5關係.
問: M7-koh「統獨」e5問題, 已經hou7人bu2 kah hoe-sah-sah--a, 甚至會hou7人講是無負責任e5做法……
答: 我主張「台獨」, 我an2-ne認為, an2-ne堅持, an2-ne實踐, 我絕對be7走, be7 theh8『綠卡』, koh會愈hoah愈大聲, 有1工我感覺m7 tioh8 e5時, 我會tiam7--去. An2-ne kam2無負責任?
顛倒是siuN beh閃避這個問題chiah是無無負責任!
真che7人煩惱講, 台灣若獨立, Chi-na會ka7 lan2 phah. 事實上, 台灣若獨立, ai3煩惱--e5是Chi-na. 台灣若獨立, Chi-na就死--a, 台獨會像利劍, 插tui3 Chi-na e5核心去, Chi-na文明會an2-ne瓦解. Ka7幾千年e5封建文明瓦解kam2有siaN2-mih無好?
台灣beh獨立其實真簡單, m7-koh獨立了後e5族群問題chiah是重點, 包括階級, 族群, 語言…這koa2問題beh an2-choaN2處理chiah是重點, 國名m7是重點, 進入國際社會ma7 m7是重點.
「統獨」關係--e5, m7是政治問題, koh khah m7是權力鬥爭e5問題, 「統獨」關係--e5, 是「台灣人史觀」e5問題, 是「台灣意識」e5問題, 是「台灣主體」e5問題, 是「人e5主體」e5問題!
問: 講著che, tu2好來談《台灣論》e5問題. 《台灣論》前半段是你翻譯--e5, 這本冊前 1-cham7-a2 ti7台灣oan kah熱phut-phut, 你有siaN2-mih看法?
答: Kobayashi Yoshinori(小林善紀)畫這本冊, 就像ka7台灣受傷puh8-lang5 e5空嘴e5紗布掀--開, 有人講ai3緊用水ka7洗清khi3, 有人講ai3緊theh8藥a2來, 媒體政客講ai3緊ka7布koh kham3--tng2-去, 等beh選舉e5時, in chiah beh koh ka7布掀--開. 簡單講, 《台灣論》事件就是teh oan che nia5.
你注意ka7看, 討論《台灣論》e5 Call-in節目, 像TBVS e5<2100〉, nah會hiah tu2好, Call-in--入-來-e5, 職業階層long2無kang5, 完全無重複, long2總teh批台灣意識, che 是m7是有問題? Che真清楚有媒體e5控制介入.
Koh來看報紙, hit段時間, ui3第1版到副刊long2 teh批《台灣論》, 注意--ou, 批kah連副刊都有, 有影是批kah siuN過頭--a, an2-ne就有chiaN5大e5問題--a, 若m7是thiau故意是teh chhong3 siaN2? Che koh會有siaN2-mih情形?
總講1句, 就是第8章台灣史e5部份ka7 in chhak8--著.
Koh來講「慰安婦」e5部份, in若有影hiah-ni7有正義感, in掌權e5時, 歷史課本nah會boai3改? Nah會boai3 ka7「慰安婦」寫--入-去? Chit-ma2 tu2著《台灣論》chiah teh吵, an2-ne一定有問題. 像『馮滬祥』, ti7立法院thong人知, 是chiok無注重女性--e5, 是an2-choaN2 chit-ma2 soah跳出來beh替「慰安婦」出頭? 是an2-choaN2 hit-koa2強調「女權」--e5, 平常時無teh批『馮滬祥』, chit-ma2 soah kap這個chiaN5無尊重女性e5人, khia7做夥teh批《台灣論》?
Tai7-chi3 long2真簡單, 一檢驗就知.
問: 《台灣論》e5論點你kam2有接受?
答: 《台灣論》e5論點我真無認同, he是軍國主義e5思考, ma7是teh替台灣1-koa2所謂「本土派」背書, 顛倒koh ka7真正e5問題kham3--起-來.
M7-koh lan2 ui3 chia會tang3看著真che7 mih8-kiaN7.
台灣這koa2 ka7「台灣意識」批kah tau3大聲e5政客, 若beh批就直接去批Kobayashi (小林), 是an2-choaN2 ai3 ka7金美齡liah8來做草人phah? 金美齡kam2代表日本軍國主義? 統派這個選擇本身ma7一定有問題.
問: Chi-na派kui工teh批日本軍國主義, kui工teh強調『南京大屠殺』, che真奇怪, 日本ah無ka7台灣an2-choaN2, soah hou7 in一直批; 北京一直teh haN2台灣, 甚至phah飛彈來到lan2門kha口, soah m7-bat看in 批過北京是「軍國主義」是「帝國主義」? M7-koh問題e5核心, ti7這個爭議內底, 猶原hong5 tan3 ti7邊--a2.
答: Ti7《台灣論》內底, 許文龍有1點講kah無m7 tioh8, 若國民黨統治kah khah好--e5, 大部份台灣人nah會Care是siang2 teh管. 是國民黨siuN au3--a, nah會an2-ne?
日本當初時「脫亞入歐」, 講好就去sak現代化, 這種民族chiah有前途. Chi-na kan-taN一直強調5000年e5法統, m7-koh siaN2都teh變, kan-taN封建無變. 台灣就卡ti7 chia, be7 tin2 be7動.
我ui3日本tng2--來e5時, 心內teh想, 台灣e5教育ka7 lan2教e5歷史, 是ui3南京到重慶koh到台北, an2-ne, 1945年chin3前, 台灣人ti7 toh位?
日本若戰贏, 台灣人chit-ma2 koh teh講日語. 若國民黨來, 無「228」……, 台灣人hoan7-se3講北京話會講kah真歡喜, kam2 m7是?
Lan2 teh看這個事件, 應該ai3先ka7「左右統獨」e5意識型態long2先poah--開, 左右統獨long2無m7 tioh8, 左右統獨ma7 long2無hiah-ni7重要. M7-koh ai3先承認問題, ai3先承認事實, 若beh ho-lih-ho-so5, nah講民族問題無重要, 是an2-choaN2《台灣論》會oan kah hiah jiat8(熱)? 無承認就無是非, 無是非就無法tou7解決問題, tai7-chi3就be7結束.
Ti7這個社會這個時代e5少年人, ai3 ui3 chia跳--出-來, 先看清楚這個社會生做siaN2款, 先了解這個社會, 了解i e5歷史, 了解i e5人民, khah謙虛來面對, 了解了後, chiah有是非, 有是非chiah知影問題ti7 toh位, 知影問題, chiah有能力kap方向去改變這個社會.

(這篇文稿是Pasuya訪問整理--e5)

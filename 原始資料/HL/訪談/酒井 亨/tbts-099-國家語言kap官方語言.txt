國家語言kap官方語言
                           ＜訪問程振隆立委＞                酒井 亨

編註：2月27日台聯程振隆立委對媒体宣佈『紀念二二八解決族群對立，請趕緊推動母語運動』 e5新聞稿，引起社會真大e5討論。3月初4，伊koh發表 『新國語(Ho7-lo2)推行運動』。媒体對國家語言kap官方語言m7是認識無清楚，無to7是故意歪曲，引起大眾e5誤會。酒井亨(Sakai Toru)先生特別ti7 4月初4下晡ti7程振隆立委e5國會辦公室訪問伊，ka7這個議題交代清楚。

問：	程立委這擺beh提案「台語beh成做官方語言」e5理由是啥物？請說明--一-下。
程：	He m7是『官方語言』e5代誌，ui3頭到尾to7是「國家語言」e5代誌，媒體報導攏分be7清楚這兩項事e5差別。我ti7立法院內底屬ti7教育委員會，所以有關教育e5問題ai3提出。這擺猶未正式提案，m7-ku2有質詢。最近黃榮村教育部長有表態講客家語、『閩南語』、所謂e5『國語』、英語攏是國家語言。但是，問題to7是khah早到chit-ma2有足che7人建議講「本土語言ai3成做國語」，政府官員ma7答應，m7-ku2 kan-na嘴講nia7-nia7。所以我愛強調講是ai3有具體e5做法，具體to7是錢--lah。Tak8個攏講「台語ma7是國家語言」結果攏無hou7伊錢。Chit-ma2所有e5錢攏theh8 hou7北京語nia5，無hit lo7錢，嘴講『國家語言』to無效--lah。「Ai3提升母語e5地位」是無問題，m7-ku2以後e5問題to7是各語文e5預算比例是按怎。無論是按怎，先ai3編預算--a。
問：	搶救母語是要緊e5代誌……
程：	語言m7-na7是溝通e5工具nia5。除了溝通以外，是beh按怎保存土地e5語言e5問題--a。土地e5語言be7使無--去，he是咱e5責任。Chit-ma2 ti7台灣每一個人e5國家認同無仝to7是因為根本無認同這塊土地e5問題。認同土地e5指標是文化，文化e5上重要e5部份to7是語言--a。恁若是去加拿大抑是美國e5時，攏一定ai3學英語，外省人去hia ma7是按呢。In若一直講北京語，會hou7人認為無iuN5入去hit個社會，無認同土地，結果會hou7人排斥。
	Chit-ma2台灣絕對多數e5 75%是Ho7-lo2人，若包括講客話e5人，85%受著戰後外人政權e5統治，to7是學本來是ui3外國來e5 hit個語言。In來了後控制語言，北京語當作國語。當然ui3 chit-ma2來講，50冬受控制了後tak8個攏會曉講北京語。所以我並無主張講ai3即時mai3講北京語。會使講北京語，我無建議講ai3禁止北京語。M7-ku2問題是愛beh講母語e5人beh按怎--leh？保持母語是tak8個人e5責任。Chit-ma2有足che7人建議講，tak8個ai3學英語，我be7反對，因為伊有國際性，有興趣e5人會使去學。M7-ku2母語e5問題是兩回事--a！母語ma7 be7使無--去，che是台灣人e5文化--a。
	有e5人講「按呢gin2-a2 tioh8-ai3學『國語』、英語、母語，負擔siuN重」，he根本是無清楚gin2-a2 e5語言能力。Gin2-a2 kap大人無仝，對gin2-a2來講學幾個語言是真簡單e5代誌，並無啥物負擔--lah！加一個語言真好，學了後母語會通，英語ma7會通，北京語ma7會通，成做生活e5武器，絕對對gin2-a2有好處。咱ai3考慮後代e5 gin2-a2 e5代誌。Beh學母語e5 gin2-a2 beh按怎？政府e5責任是ai3編預算，m7 thang kan-na嘴講nia5。
問：	文字e5部份beh按怎推動？
程：	教育部已經同意ai3研究母語e5文字e5問題。M7-ku2同意以後已經有半冬--a！半冬攏無啥物動作。我ai3 sak hou7你khah緊--leh！若無，m7知過了3冬、5冬，永遠to『嘴講』nia5。應該ai3 ka7繼續提醒ai3講母語，ai3 ka7保存，ai3有預算。
	有人誤解講「台語無國際性--neh，是按怎beh來教？」，我m7是講beh去美國、加拿大講台語，講台語是台灣e5代誌--a！
Ma7有人講「ai3教母語是強迫性--e5 」，m7-ku2 m7 thang誤解。其實，我e5建議ma7 猶siuN客氣，chit-ma2母語已經成做弱勢，kan-na ka7 in回復--一-koa2 nia5。我並無講be7使講北京話--a。當然會使講北京語。照道理來講，外來語言應該ai3廢掉，m7-ku2我無講ai3廢掉。
我e5考慮是希望外省e5 gin2-a2、後代，既然ma7 ai3認同台灣，be7曉台語是be7使--e5。實際上，chit-ma2 e5現實to7是外省gin2-a2 beh chhoe7 khang-khoe3，m7是chhoe7無to7是phaiN2 chhoe7。反對我e5建議e5外省e5大人ai3考慮著外省gin2-a2已經tu2著e5 hit款問題。現實來講，外省人無愛學台語to be7使！
反對我e5建議e5外省人大部份是已經退休抑是beh退休e5人，所以in本身be7曉台語ma7無要緊，因為in 無需要chhoe7頭路。M7-ku2少年人--neh？無teh考慮別人e5代誌，是真自私--e5！其實外省人e5基層e5人希望愛講台語。愈基層，hit款要求愈大。
母語教育m7-na7對85% e5『本省人』真好nia5，對外省e5後代ma7是絕對好--e5！
有人講「Tak8個人攏會曉講『國語』，後代ma7是，咱無須要母語--lah。」M7-ku2代誌無hiah簡單。Chit-ma2 e5現實是，若準講10個人內底，1個外省人，9個『本省』人，10個人攏會曉講『國語』，m7-ku2 9個人生活上大部份講--e5是台語抑是客語。Be7 gian3學台語e5外省人，其實in ma7無法度轉去中國，in反對母語教育，無愛學台語to7是kan-na khia7 ti7大中國思想nia5。我無反對外省e5一部份人去認同中華人民共和國，m7-ku2 in無資格反對別人e5代誌，尤其是外省gin2-a2 ai3 beh認同台灣e5代誌！
Beh認同台灣，上好e5標誌是語言e5認定。語言認定kap國家認同有密切e5關係。咱設使去『大陸』 『落地生根』當然ai3學北京語。M7-ku2你看，中共所統治e5西藏、新疆、內蒙古，hit旁攏teh教母語，小學4、5年以後才教北京語。In所講普通話e5教學，儘量去尊重當地語言，國校以後若有人興趣繼續愛學母語，ma7有提供hit種e5機會。
我e5建議ma7是按呢，咱ai3有選擇e5機會--a。愛講母語e5人，ai3提供in ti7大學有母語教學e5機會。Ti7 chit-ma2 e5台灣「tak8個攏講國語」to7是無提供其他選擇e5結果，實在無公平。
問：	足che7人無清楚台灣話e5定義，所以誤解講你e5提案是『沙文主義』，實在真奇怪。
程：	我所講e5台灣話包括台語=Ho7-lo2話，猶有客家語kap原住民語。
問：	問題to7是仝款一個人，一方面反對你e5提案，另外一方面ti7生活上若tu2著人講北京語，to7會講「講台語！」。實在伊e5 logic(邏輯)無一貫，是分裂--e5。
程：	Hit種感情kap邏輯e5分裂ma7是長期以來受著國民黨教育kap媒體e5洗腦e5結果--lah。按呢人e5思考e5水準慢慢a2消--去。實在是國民黨北京語教育e5結果，文化水準無提升。咱若去美國、英國、日本等等e5國家，博物館有夠che7，去看文化e5展覽、活動e5人ma7真che7，m7-ku2台灣--neh？設備真少，人ma7真少。
問：	用母語來發達學問、文化，實在效果真好。用外來語來建立文化實在真困難。
程：	既然khia7 ti7台灣，m7是ti7『大陸』，生活e5基本語言是台灣話。認同這個土地to7是認同文化，to7是認同語言--a。Khah早e5外省人，北京語e5問題，阮會tang3原諒，m7-ku2 be7使be7記--得。奇怪e5代誌是有人講「講母語」是『台獨』，其實母語kap台灣獨立無一點a2 e5關係。準講ka7母語表示『台獨』，請問chit-ma2 e5香港是按怎？In是中國e5一部份，m7-ku2猶原teh教廣東話，he敢是為著香港獨立按呢做？講「母語教育是台獨」，hit個人若準去香港反對廣東話，koh推動『國語』，按呢我會tang3接受伊e5意見kap一貫性。其實hit種e5人是無一貫--e5。
問：	Chit-ma2 ti7台灣有足che7奇怪e5爭論，應該是思考e5問題。
程：	欠思考，無思考to7是教育方法e5問題。An3 gin2-a2 e5時陣開始，學校要求gin2-a2 ai3聽老師e5話，所以大漢以後ma7是聽媒體e5話。恁若有teh思考，才會tang3知影「我是台灣人」，所以教育改革是真重要。
問：	Koh khah奇怪e5代誌是反彈m7-na7 tui3外省人來nia5，連所謂e5『本省人』、連獨派內底ma7有反彈。
程：	He是台灣人e5悲哀。思考有問題to7是教育e5問題。認同土地是ai3講母語。M7-ku2 50冬以來e5教育攏是teh ka7知識份子洗腦。In ma7是攏有受著國民黨教育，in講「台灣無文化，會曉講北京話才有文化」，hou7 in洗腦--去。Chit-ma2連老師to be7曉講台灣話。
問：	真奇怪是有人誤解，講會『引起省籍對立』。
程：	我e5要求是外省人攏ai3會曉講台語。既然『本省人』攏會曉講北京語，按呢to7無省籍e5對立--a。無對立互相尊重才有進步。其實我是無省籍概念e5人。我e5設計師、司機攏是『外省人』，he m7是刁故意揀外省--e5，kan-na看in e5能力nia5。M7-ku2 kap我年歲差不多e5人攏be7按呢。有足che7台灣人e5頭家若tu2著第一名是『外省人』，in to7無愛，soah愛第二名e5台灣人。顛倒像hit種e5人往往批評我做『沙文主義』『引起省籍對立』，實在真好笑。以後阮一定ai3包容，to7是ai3包容一koa2 beh認同台灣e5『外省人』。過去e5職業結構無公平，比如講，過去『外省人』會tang3優先來做公務人員，結果無才調--e5 ma7 teh做。面對民主e5腳步按呢to7 be7使，ai3改進，照個人e5能力來做khang-khoe3。
問：	Chit-ma2有一koa2好e5現象，學生a2愈少年愈有台灣意識，ai3加強這個現象，to7是教育e5責任。
程：	我希望學生社團kap民間團体要求e5聲音愈che7，愈強，按呢to7愈好。因為ti7民主社會，政府ai3對百姓負責，百姓若有代誌beh要求，政府ma7 ai3加強。百姓本身無意願e5代誌，政府to7 m7免去推動。所以這個問題ma7是民間團体ai3出聲，ai3行代先，百姓ai3 hou7政府知影。Chit-ma2猶koh有人講「我會曉講母語，敢猶有須要教育？」He是真自私，無思考，無智慧e5講法，伊be7記--得後代e5問題！教育e5問題是對後代e5責任。我本身ma7 teh辦學校(訪問者註：伊是清雲技術學院董事長)，tak8工攏teh顧教育問題。我希望tak8家攏ai3去討論--a。討論kap試驗了後，結果若無好做，抑是效果無好，我會接受無koh再beh做。M7-ku2我有自信tak8家討論母語教育e5結果，推展教育，效果一定會真好。我上驚e5代誌是有必要e5代誌，親像母語教育e5問題，tak8個無去討論，結果無去做，永遠to無發展。
	母語e5繼承，對後代是足需要，一定ai3教。教育e5內容m7-na7是講話nia5，當然ai3有研究書寫e5部份。
問：	足che7人猶koh無清楚『官方語言』kap『國家語言』e5差別，所以你e5主張ma7 hou7足che7人誤解。
程：	現階段我e5主張是beh推動hou7母語e5地位提升做『國家語言』。Beh講到『官方語言』猶koh有問題，因為文字e5問題ai3解決。M7-ku2一旦母語giu2起來到『國家語言』以後，有預算e5背景，會tang3結集豐富e5資源，按呢會成做將來beh解決『官方語言』時陣e5基礎，he to7是發展母語e5第一步。 國家政策一旦決定了後，文字kap『官方語言』是時間e5問題nia5。母語教育開始以後，有人感覺台語真sui2，比北京語koh khah sui2，按呢tioh8-ai3 ka7 hit種人giu2--出-來。
所以講第一個目標是認定做『國家語言』，ai3有教學，長期e5目標是『官方語言』。Chit-ma2是進前e5階段，tak8家ai3討論，方法mai3 siuN過理想化，按呢無好推進，一定ai3有會tang3做e5方法去做。按呢一步一步來，20冬以後會達成100％。Ui3 3歲gin2-a2開始，效果會真好。Gin2-a2學語言是環境來決定nia5，gin2-a2本身攏無『teh學習語言e5感覺』，自然to7學會曉。我相信『外省人』以後ma7一定會感覺台語真sui2。這個問題kap統獨是無啥關係--lah。



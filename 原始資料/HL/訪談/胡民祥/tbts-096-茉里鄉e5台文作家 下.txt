        茉里鄉e5台文作家
＜訪問胡民祥＞
       （下）

問：	台灣文化kap台灣文學對台灣獨立建國有啥物關係？
答：	關係是真深。一個民族beh建國，to7是ai3對家己e5文化真有自信。文化無好、bai2，是ai3看文化kap社會e5經濟水平是m7是有四配。咱e5生活方式、表達感情e5方式、表達思想e5方式攏是文化。目前台灣e5文化、文學kap台灣e5經濟to7無四配，台灣錢淹腳目，lim酒e5文化to7 kap咱社會經濟水準無四配。文學、文化所表現--出-來-e5，上直接--e5 to7是語言。咱m7-bat聽講有一個民族國家用別e5民族e5語言來作伊e5官方語言，抑是作伊e5生活語言。台灣人beh民族獨立，咱ai3認識著客觀e5規律，to7是用多數者e5語文做你e5語文，你e5官方語文、經濟語文，ma7是文學語文kap學術語文。所以台灣e5獨立運動若是大家無覺醒講ai3用台語文學做主流，猶koh有留--著唐山文化e5毒素e5時，對家己e5文化、歷史無認識，無開始行台灣文化、台灣文學這條路，台灣獨立運動to7 khia7 be7 chai7，be7 koh khah曠闊，會拍be7出--來。
問：	你e5意思是講台灣人若真正beh有獨立e5條件kap環境，to7是ai3有兩支腳，一支是政治，一支是文化方面？
答：	我想ai3有三支腳，另外一支是經濟。親像三輪車，有三輪e5時會khah chai7。到目前為止，台灣e5經濟kap政治已經真chai7，m7-koh文化猶無chai7。咱若有台灣文化做主體、做主流，三支腳to7會khia7 真chai7，按呢to7 be7倒。Beh建立台灣文化e5主體性，to7是ai3 tui3台語文落手。Che是長期e5 khang-khoe3，m7是短期to7會tang3完成，m7-koh咱m7免悲觀。
問：	你用台文寫作敢有tu2著啥物困難？按怎克服？對你個人來講，用全漢字寫kap用漢羅寫敢有啥物差別？
答：	應該是無啥物差別。TaN-a2開始tu2著e5困難，to7是一句話講--出-來，beh按怎ka7標記e5問題。用漢字寫e5時，有--e5 chhoe7無字，有hit個困擾，我ma7有經過hit個階段。我開始teh寫台語文e5時，hit陣猶無漢羅e5主張，我本身無學羅馬字，所以to7攏用漢字寫。若準chit-ma2 e5人beh寫台語文，落手上簡單e5方法to7是用漢羅寫。因為寫作e5時思路若斷--去，to7會無--去，所以應該漢字若chhoe7無，to7用羅馬字來寫。台語文字化e5第一步，to7是ai3用台語思考。真che7人看著羅馬字to7排斥，he是m7 tioh8--e5。若是排斥感會tang3除掉，羅馬字應該真簡單，若是有偏見，永遠to7看無。
問：	若是全部用漢字，有tang時a2一koa2漢字m7知影beh按怎讀做台灣話。
答：	有hit個問題是無m7-tioh8。事實上有e5人用e5字koh無仝款，到底beh發啥物音，有時a2會掠be7準。我感覺目前用啥物標記m7是足重要，你若感覺beh用啥物方式寫，to7儘量寫。將來beh整理過去e5文章，beh用全羅抑是漢羅，電腦化是足好處理--e5。親像中古時代e5英語文學e5拼字，有e5 ma7拼無仝款，若無ka7翻做現代英語ma7是看無。所以大家ai3儘量寫。
問：	請你講主編台灣公論報「文學專刊」kap「文學園」e5感想kap經驗。海外同鄉對專刊台文文章e5反應按怎？
答：	因為無做過書面e5調查，到底讀者e5反應按怎，事實上我ma7 m7知，但是我相信有人teh看。有人ka7我講，讀了真趣味。台獨聯盟本身e5人有ka7我反應，講辦了真好。對我個人來講是受益真che7，因為我家己ai3 chhoe7稿，有時家己ai3寫稿，認識真che7作家，互相認識，互相鼓勵。我當初接受邀請來做這兩個版面，是beh刺激家己，beh進一步來瞭解台灣文學，讀koh khah che7文學作品，m7-koh這個層次做了無講kai3成功，因為時間上做be7到。
問：	Khia7 ti7讀者e5立場，阮感覺這兩個版面對公論報有真正面e5影響。你最近準備beh辭掉公論報專刊主編e5 khang-khoe3，ti7最近e5將來敢有啥物計劃？
答：	我編文化專刊已經teh beh四冬--a，我想beh倒轉--來用khah che7時間來寫作，khia7 ti7另外一個面來支持公論報。我會koh繼續寫散文，有一koa2遊記整理猶未了--leh 。1993年，我去歐洲e5筆記有4 、5本，準備beh ka7整理--出-來。另外是去Hawaii e5遊記已經有整理，但是猶有幾篇猶未寫--leh。總統大選e5文化記事當然有teh寫。我ma7想beh繼續寫ti7茉里鄉kap我e5故鄉胡厝寮e5一koa2記事。另外to7是海外台灣人運動史e5小說，這方面過去有人寫--過，m7-koh猶無夠，che ai3足che7人來寫，我有想beh來寫。另外to7是想beh ui3經濟發展e5觀點來寫台灣文學簡單e5歷史。
問：	敢會使請你講koa2蔡正隆e5代誌？
答：	蔡正隆kap我是大學同窗，來美國了大家攏有koh聯絡。我1979年來Pittsburgh就職，伊ti7 hia kap我toa3到79抑是80年。阮是真知己e5朋友，伊知影我teh做啥，我ma7知影伊teh做啥。兩個人參與台灣獨立運動，ti7政治層次來講，伊參與比我khah深，伊做到台獨聯盟e5美國本部主席，我是khia7 ti7 khah文化tek8 e5角度來參與台灣e5獨立運動。
伊搬去Houston了後，離hiah遠，阮e5聯絡to7無過去hiah密切，m7-koh猶koh保持聯絡。等到1992、1993 e5時我知影伊身體無好。到尾a2，因為伊闖關轉去台灣，轉來了後頭路無--去，有一cham7去Florida chhoe7著頭路，身體已經無講真好--a。菜頭e5人真真，be7講假，伊真直，想啥to7講啥，伊若認定一項代誌了，絕對be7妥協。
以後我聽講伊競選台獨聯盟主席，我講，oa5，伊帶（tai3）這種病，可能是想beh ti7過身進前做koa2代誌。伊做聯盟主席了後，有teh思考運動ai3按怎sak。事實上hit陣聯盟已經遷台，政治運作e5中心已經soa2轉去ti7島內，ti7海外會tang3做--e5，其中一個是留學生e5組訓，外交方面e5 khang-khoe3有FAPA teh做。獨立運動e5舞台應該ai3 ti7台灣。過去ti7島內公開化e5政治運作是無可能--e5，政治運作理論e5建立、實際e5行動攏是ti7海外，所以hit時島外e5政治獨立運動絕對有teh領導島內。但是烏名單解除了，聯盟遷台了，海外e5政治運作變做無舞台。蔡正隆經過思考、接觸，最後感覺ai3做語文e5運動，這點伊掠了真tioh8。Ti7 海外做語文運動，一定會對島內產生足大e5衝擊。
伊是1994年熱天當選聯盟主席。1995年1月，伊拍電話hou7我講，咱來辦一個台灣語文營這種形式e5夏令會好--無？我講，真好。我本來to7有意思beh鼓勵菜頭行這條路，因為伊ti7真che7演講e5場合攏有講著語言e5代誌。伊真早to7有感受著台灣語文e5重要，Houston e5台語學校伊是催生者之一。
1995年7月，第一屆台語文營ti7 Houston舉行，非常成功，台語文kap政治界結合，意義真大。其實ti7 60年代王育德辦「台灣青年」e5時to7有一個台語講座。一個民族beh形成一個國家一定ai3有家己e5語文，王育德真早to7有看著這點，所以有影響著hit陣運動e5人，包括盧千惠、許世楷、黃昭堂攏有寫過台語文。張學謙有ka7這段歷史整理--出-來。獨立運動界，頭--a有王育德，尾--a語文e5物件無--去，到蔡正隆e5時chiah koh接--起-來。Chit-ma2 ti7加拿大koh teh繼續，意義實在真大。蔡正隆是一個目睭看真遠，真有眼光e5人。

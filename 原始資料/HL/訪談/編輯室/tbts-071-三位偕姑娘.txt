三位偕姑娘
-- 訪問 Anna，Isobel kap Margaret MacKay

第一位去台灣北部傳教e5馬偕牧師有三位查某孫toa3 ti7多倫多。In是馬偕牧師e5後生偕叡廉e5查某囡。Anna上大漢，Isobel第二，Margaret上細。In攏已經退休，無ai3 hou7人知影in e5年歲。三個姊妹一生攏無結婚。In現此時toa3 ti7多倫多市中心e5公寓，Isobel家己toa3，Anna kap Margaret toa3 ti7對面街。三位偕姑娘e5阿媽張聰明女士是台灣e5平埔族。In台灣話大部份攏聽有，講雖然無hiah順，m7-koh簡單e5對話猶無問題。三個人對台灣e5印象真深。In ti7多倫多定定會受邀請去參加台灣人e5活動。
訪問是ti7 1999年11月初5暗ti7真雅餐廳進行。訪問者：廖碧玉，羅益世，蘇正玄。訪問是用英文交談，編輯室整理做台文。

問：	恁敢是ti7台灣出世？
A：	是，我ti7淡水出世。
M：	我ti7大屯山出世。
I：		我ti7淡水e5一間白色e5厝出世。
問：	恁攏總ti7台灣toa3外久？
A：	我ti7 hia到16歲，中間離開冬半，戰後我koh轉去toa3冬半。
M：	我仝款中間有離開台灣，去神戶讀冊，到高中畢業我轉來多倫多讀大學。然後我有轉去台灣看阮父母，he是差不多1954抑是1955年e5時陣。我ti7 1968年kap阮老母做伙離開台灣轉來加拿大toa3。
I：	我ti7淡水出世，ti7台灣大漢，去日本讀冊，高中畢業轉來chia讀護理。
問：	請恁介紹恁e5父母。
I：	阮有一個真快樂e5家庭，真趣味，阮toa3 ti7真sui2 e5所在。阮兜有真che7小動物。阮老爸ti7 中學(淡水中學，以後叫淡江中學)教冊。阮老母也teh教冊，也有教主日學，所以真無閒。
M：	阮老爸George William也是ti7淡水出世。伊以後去香港讀冊。阮真愛聽伊講ti7學校e5情形。伊轉來chia讀大學，所以伊少年e5時to7離開厝。伊先入去chia e5學校，然後去美國e5 Clark大學，因為伊想beh做教育e5工作。伊toe3一位真出名e5心理學家G. Stainly Hall。彼間大學ti7這方面真有名。我e5兄哥也是去彼間學校，m7-koh伊讀e5是地理學。阮老爸是學生e5時，ti7歇熱hou7人派去加拿大西部e5 Saskatchewan省。彼陣阮老母kap伊e5老母toa3 ti7 in兄哥e5農場。伊是ti7 hia teh教冊。阮父母ti7 hia熟sai7，無外久，in to7決定beh結婚。In兩個人攏真愛講故事。阮真愛聽in講e5故事。阮老爸講伊細漢e5情形kap其他e5代誌。阮老母講兒童故事，聖經故事。阮真正真福氣聽hiah che7故事。
I：	阮老母是一位老師，伊ti7厝裡家己教阮，到阮離開厝去學校為止。阮去日本e5學校讀冊，是加拿大e5學校，實行Ontario (安大略)e5教育制度。
問：	恁無入去台灣e5學校？
M：	阮be7 tang3入去台灣e5學校。
問：	恁老母是用台灣話教恁？
I：	M7是，是用英語。阮老母是加拿大人。
問：	恁老母敢會曉講台灣話？
M：	伊台灣話講了真好。
問：	恁老母ti7台灣toa3外久？
M：	in ti7 1911年去台灣。阮老爸過身了後，伊koh ti7台灣留五年，繼續ti7 hia e5聖經中心做khang-khoe3。Ti7 1968年才轉來加拿大。
問：	恁對恁阿公馬偕牧師e5印象按怎？恁老爸敢有kap恁提起恁阿公？
I：	阮m7 bat見過伊。阮老爸會講起阮阿公kap伊所做e5代誌。對伊做e5代誌，阮taN知影一部份，並無完全了解。我知影伊kap伊e5學生有去逐位所在傳教。我想伊若是無kap伊e5學生出去e5時，伊大部份e5時間是ti7 Oxford College (牛津學堂)教冊。Hia也有一間女子學校，阮阿媽也有ti7 hia教。
問：	恁敢bat聽過恁阿公去山裡傳教e5代誌？
M：	阮有聽過。伊去真che7所在傳教，有e5所在有記錄起來，有e5是阮阿公寫e5日記有記載，另外有一本冊是一位英國人寫e5。有一個故事講阮阿公kap伊e5學生去山裡，in ti7野外睏，有一隻狗kap in做伙。Ti7透早天beh光e5時，彼隻狗開始吵in，in to7 peh起來，狗仔chhoa7 in離開。Ti7 in離開了後，有koa2 thai5人頭e5人 (head hunters)來彼個所在，佳哉in安全無代誌。M7-koh伊真疼hia e5山地人，伊也受in e5接受。
問：	恁對恁阿媽e5印象按怎？
I：	阮阿媽上出名e5是伊真好禮，真愛招待人客。伊真愛講笑，真好笑神，真受人敬疼。
M：	阮阿媽ti7我6、7歲e5時過身，所以我對伊e5印象無深。伊彼陣toa3 ti7台北，阮toa3 ti7淡水。伊真受人敬疼。我也真愛阮兩個阿姑，Mary阿姑 (陳太太)kap Bella阿姑 (柯太太)。阮感覺in真好。
問：	恁kap恁阿媽攏講台灣話？
A：	我想伊大部份是講台灣話，m7-koh伊也bat英語。
問：	恁阿公阿媽有幾個gin2-a2？
I：	兩個查某囡，一個後生。
問：	恁對淡水e5印象按怎？恁敢有去過台灣其他e5所在？
A：	阮真愛淡水。阮bat去peh山，peh玉山。阮規家去山裡chhit-tho5幾擺。阮真愛去大屯山，ti7 hia阮有一間細間厝。阮真愛彼個所在。阮離台北真近，阮bat ti7台北toa3一冬。阮tui3山頂看台北e5景色，台北ti7彼陣taN是一個小所在，四邊攏是稻仔田，kap這陣無仝款。Ti7天氣好e5時會tang3看著山，實在真sui2。
I：	阮老爸每年攏會chhoa7阮去chhit-tho5，阮是坐火車抑是坐sak e5車 (push car)。恁敢知影啥物是push car？就是ti7 鐵枝路頂用人sak。特別是落崎e5時真趣味。我be7記得阮老爸chhoa7阮去e5所在，m7-koh伊定定替阮安排旅行，hou7阮會tang3看台灣其他e5所在。我知影我六個月e5時，伊bat    chhoa7阮去日月潭。
M：	我感覺淡水是上sui2 e5所在，阮真福氣ti7 hia大漢。Hia有山有水。Ti7彼陣水真清。附近就是稻仔田。庄腳所在實在真sui2。台北離無真遠，一點鐘to7到。阮真愛坐火車。
問：	恁上愛食台灣e5啥物物件？
M：	水果。木瓜，soaiN7仔，poat仔，旺梨。攏比chia e5果子加真好食。
問：猶有愛食啥物？
M：	肉圓，肉粽，米粉，魯肉。阮早起時會食魯肉、魯卵。
問：	恁敢有兄弟？
A：	阮有兩個兄弟，一個ti7戰爭中過身。另外一個是退休e5地理教授，這陣toa3 ti7 Vancouver (溫哥華)。我是上大漢，來是Leslie，Ross，Isobel，Margaret。
I：	Ross最近才得著一個學術成就獎。伊有兩個查某囡kap孫仔。
問：請恁介紹恁e5經歷。
A：	我大部份e5時間是teh教幼稚園。Ti7 Knox長老教會，我教日時e5班，教3歲到5歲e5 gin2-a2。我也bat ti7託兒所教，大部份是猶太人波蘭難民e5 gin2-a2。攏是ti7多倫多。
I：	我高中畢業了後，轉來chia讀護理。我tui3多倫多總醫院畢業。我ti7彼間病院做真che7冬。我有koh繼續進修也有教過。以後我hou7世界衛生組織派去台灣四冬 (1952-1956)。代先ti7台大病院，以後兩冬去台南病院。後來我去Seattle koh讀冊。轉來了後，我入去多倫多兒童病院。以後koh 轉去多倫多總病院，一直到退休。
M：	我無真出色e5經歷。我轉來多倫多大學讀英語kap歷史。畢業了我去St. Andrews College做秘書。以後去台灣ti7美國學校服務。轉來chia了後，入去一間大學e5計劃研究部門做代誌。這陣已經退休。
問：	恁啥人台灣話講了上好？
M：	Anna講了上好，伊ti7 hia大漢。
A：	阮細漢e5時攏kap阮e5朋友講台灣話，che是真自然e5。
問：	恁敢有聽恁父母講過ti7台灣e5西洋傳教師所遇著e5困難？
M：我想上大e5困難是語言、氣候。我be7記得細漢e5時有任何困難kap緊張e5代誌。
I：	當阮去街路e5時，有時人會講阮是紅毛gin2-a2。
問：	恁敢bat受過欺負？
M：	無，因為阮生著無仝款，有時會受著特別e5款待。Che有兩方面，有時阮若離開淡水，有人會來你e5身軀邊，真好奇ka7你看。另外一方面，in會對你siuN7過頭好。
A：	有一擺阮hia有一個細漢e5查甫gin2-a2，伊e5頭毛留長長。出去外口，人to7笑伊是查某囡仔，生了真sui2，伊真受氣就講「幹XX」。其實伊m7知影意思。
I：	阮老母講阮m7 bat講歹話，若有，阮老爸會ka7阮拍。
問：	恁感覺恁阿公對加拿大kap台灣有啥物影響？
M：	伊bat轉來加拿大渡假，四界去演講，講伊ti7台灣e5情形，引起真大e5興趣，對加拿大e5海外傳道有真大e5影響。Ti7伊以前真少有人提起海外傳道e5代誌。日本人佔領台灣，是一件大新聞，另外彼陣伊e5冊也已經出版，所以有真大影響。
I：	我想阮kap別人仝款，需要別人ka7阮講，到底阮阿公有造成啥物影響。
M：	Hou7阮真感激e5，是台灣人ti7 chiah-nih che7冬了後，猶一直無be7記得阮阿公e5代誌。Che是真be7 tang3想像e5。特別是台灣人教會非常支持、siau3念阮阿公，實在真感心。 
問：	恁阿公bat寫過一本冊叫做「From Far Formosa」，恁敢bat讀過？
I：	有。我想he是一本真趣味e5冊，真好讀。冊中有記載真che7伊所做e5 khang-khoe3，講真che7庄腳e5情形、動物、地理、地質kap其他e5代誌。我想阮阿公是一個真趣味e5人，有真che7 e5興趣，頭腦真活，真有創造性。
M：	大部份教會e5人攏會記得伊真gau5挽嘴齒。
問：	恁對台灣目前e5情形感覺按怎？
M：	阮對台灣這陣真奇怪e5處境感覺真m7好。無人beh承認台灣。但是有一件代誌攏無人提起，就是ti7 1895年是中國家己ka7台灣割去hou7日本e5。
I：	我希望台灣繼續維持獨立。我知影將來e5代誌真歹按算。但是對我來講，台灣是非常特別 (special) e5。國家真特別，人民也真特別。
A：	我同意，台灣確實是真特別。
問：	恁阿公ka7台灣chhoa7入去一個新時代，伊利用伊e5天份、才能，引入新e5文化、新e5制度、新e5希望。做一個台灣人，阮真感謝恁阿公所做e5代誌。多謝。










訪問Yabu Syat 牧師

Yabu Syat牧師是台灣Tayal (泰雅爾)族e5人，現任台灣基督長老教會總會副議長，預定今年接任議長職務。1999年11月受教會派來多倫多短期進修英文。Ti7 11月24日接受訪問。訪問者：吳景裕、陳星旭、賴柏年kap蘇正玄。編輯室整理做台文。 

問：	請你介紹家己。
Y：	Lo-kah-su-ga (你好)！我是Tayal 族e5人。苗栗縣泰安鄉象鼻村e5人。今年48歲。我以前toa3 ti7象鼻村e5山頂，行落來大湖ai3一工。Chit-ma2象鼻村差不多有7、8百人。大部分是原住民、一部份是客人，做買賣e5生理人。我初中是ti7大湖讀冊，ti7 hia 3年，所以也會曉講客話。以後去新竹聖經書院讀3年。了後去台灣神學院，ti7 hia熟sai7我e5牽手。伊是西螺e5平地河洛人，阮丈人以前ma7是真反對阮e5婚姻。
問：你e5名叫做Yabu Syat，Syat敢是你e5姓？	
Y：	大部份e5原住民攏有家族e5姓，m7-koh阮Tayal族無像款。我e5名Yabu後壁(Syat)是阮老爸e5名。後擺阮後生e5名e5後壁ma7會khng3我e5名。阮有一個傳統，就是阮阿公、阿祖e5名攏ai3 khng3 ti7 阮e5名e5後壁，因為無紀錄，真無彩，我kan-na7差不多會記得6、7代。
問：	你細漢ti7厝e5時敢是攏講Tayal語？
Y：	是。到讀冊e5時才開始學中國話、客話、河洛話。
問：	你e5漢名叫李福全，che是啥人ka7你號e5 ？
Y：	李福全e5名是鄉公所e5人hou7阮老爸e5。有人講是抽籤來e5。但是我問阮老爸，伊講是伊家己ti7鄉公所e5人所提供e5名中揀e5。姓是政府強迫分hou7阮e5。我tui3台灣神學院讀冊e5時，才常常用我原來e5名。因為ti7神學院有受著特別教育，感覺應該轉來用家己原來e5名，所以才漸漸用。我e5護照頂面猶是用李福全。M7-koh我ti7長老教會總會e5時，常常用漢字e5名「雅福夏德」，但是無真標準，kap原來e5聲猶差真che7。
問：	請你小khoa2介紹你e5經歷。
Y：	我ti7神學院讀6年，做兵3年。畢業了去新竹縣尖石鄉錦屏教會牧會6年。了後去台北烏來，ti7 hia 5冬半。以後被選去總會做幹事6年。然後去新竹縣五峰鄉5年。Chit-ma2 ti7尖石教會，會友只有47人。我牧會e5教會攏是原住民Tayal教會。
問：	Tayal族基督教徒e5比例有外che7?
Y：	以前有90%。Chit-ma2差不多只有75%，但是有包括天主教徒。
問：	你牧會用e5語言是啥？
Y：	我牧會攏是用Tayal語。咱台灣e5原住民攏總有11族，大部份e5族名攏是人e5意思。親像Amis (阿美族)、Bunun (布農) 、Tayal攏是人e5意思。以前蘭嶼e5雅美族，chit-ma2 改做Ta-u (達悟)，Ta-u ma7是人e5意思。阿里山e5鄒族ma7是人e5意思。「人」e5意思就是家己e5自尊，家己e5認同，互相尊重。
問：	咱台灣土地chiah細，m7-koh這11族e5話na2會差hiah-nih che7 ？
Y：	過去人攏講，台灣e5原住民是tui3別個國家來e5。M7-koh最近e5學者講，根據DNA e5試驗，紐西蘭e5毛利族kap台灣e5仝款。Hawaii e5原住民kap東南亞e5也仝款。台灣e5原住民m7是tui3別位來e5。Ti7阮e5語言中間，無船e5名，因為阮以前m7-bat看過海。另外是chiah-nih小小e5島嶼有hiah-nih che7族會koh khah純。我去過真che7國家，真che7國際原住民teh討論e5時，Ae5語言差不多攏是用官方語言。Kan-na7台灣e5原住民保存家己e5語言愈來愈che7,愈純。有學者講，che表示台灣e5原住民ti7 hia toa3真長真久。
問：	台灣11族e5語言敢攏有保存落來，抑是有消失去？
Y：	日月潭e5邵族280幾個人，70幾歲e5會曉講A家己e5語言只有一半nia5。所以邵族是危險狀態。A攏是講河洛話。其他e5族群雖然攏無仝款嚴重e5問題，m7-koh教會應該繼續儘量去保存，而且有聖經、聖詩。當然有一寡學者，特別是民族研究所，講50年後原住民e5母語大概會消失一半。現在2、30歲e5少年人，除了年輕e5傳道者，攏無完全會曉講。問題是去都市了後，就會忽略家己e5語言，che才是ai3特別關心e5代誌。
問：Ti7泰安鄉一般e5家庭敢攏有teh講Tayal e5話？ 
Y：	大部份e5家庭攏有teh講，但是khah年輕e5家庭to7無一定講。深山內底攏無問題，比較khah純。
問：	Tayal族用e5文字是啥物？
Y：	穆克理 (Clare McGill)牧師kap Tayal族做伙有35冬，伊ti7 1953年代先使用羅馬字，但是因為當時e5政府無准，所以改用ㄅㄆㄇㄈ。這套用ㄅㄆㄇㄈe5文字，是穆牧師家己發明e5,伊邀請阮幾位老前輩e5牧師做伙討論，做伙寫，我也有參與翻譯e5工作。過一段時間，政府看著阮e5聖經kap聖詩e5 ㄅㄆㄇㄈ，為著表達聲調有翹(khiau3) 尾，就講阮是teh o5竄改國字o7,所以就ka7聖經聖詩沒收koh燒掉。Hit陣是宋楚瑜擔任新聞局長e5時，燒掉阮幾百本e5聖經聖詩。A要求穆牧師提聖經聖詩去台北，ti7 hia官員問講，你是按怎beh竄改國字？當場就叫穆牧師跪落去，當時伊已經六十幾歲ah。轉來了後，穆牧師就決定ai3改用羅馬字。
問：	Tayal族e5人口差不多有外che7?大部份攏分佈ti7 to2一位所在？
Y：	Tayal族分佈ti7全台灣一半e5所在。Tui3南投，台中，苗栗，新竹，桃園，台北到宜蘭。咱台灣原住民e5第一大族是阿美族大概有14、15萬，排灣族有8萬外，阮Tayal族有5萬外，太魯閣族有3萬外。
問：	Tayal族有文字，其他e5族敢有？
Y：	教會內底每一族攏有，聖經聖詩攏是用羅馬字。這陣邵族猶無，鄒族當teh翻譯，達悟族tu2-chiah翻譯好勢。
問：目前台灣e5原住民上大e5困境是啥？
Y：	一般家己e5自尊，民族意識愈來愈弱。家己認同e5問題愈來愈嚴重，che表示國民黨真厲害、教育成功，所以hou7阮減少對家己e5認同感。另外是土地e5問題，以前山地是保留地be7 tang3買賣，m7-koh這陣立法院已經通過土地會使做買賣。財團攏是平權會e5,A利用財團去控制原住民真好e5觀光地區，因為A知影將來台灣上好e5觀光區是ti7山頂。所以差不多上好e5所在攏真俗去hou7人賣掉ah。咱可能有需要親像加拿大chia e5 First Nations仝款，ai3有原住民家己e5自治區。Che是一個方法。另外原住民少女賣春e5問題非常嚴重，因為家庭經濟，婚姻不如意，家己去行這條路e5愈來愈che7。外勞愈來愈che7也造成原住民工作真歹chhoe7。我認為上基本e5自尊kap認同是上大e5問題。台灣人也應該盡一份力量，來替阮想出一個辦法。
問：	你對原住民自治e5看法按怎？
Y：	我感覺自治是有需要e5 。我這擺來加拿大是想beh學習chia e5 First Nations e5自治區，真可惜時間無che7。我來Toronto以前，有三禮拜先去Vancouver，Saskatoon kap Winnipeg，有kap加拿大e5原住民接觸。上大e5無仝是Atui3 1700年代，差不多200年前就有人開始寫Ae5資料，有歷史資料。A向政府爭取，得著賠償kap道歉。但是國民黨政府無按呢做。Tui3日本時代開始，原住民就受著迫害，所以自治e5意識攏受同化掉。阮ti7神學院開始學習kap對民主運動開始認知e5時，才發現原來自治是真重要。自治e5意思是家己認同家己e5存在，家己管理家己。原住民e5問題ai3家己來解決，m7是hou7平地人來解決kap掌權。當然kap加拿大chia e5自治有小khoa2無仝。原住民為著生活、教育已經真che7人去都市，beh按怎自治，beh按怎分配攏一直有teh討論，有需要繼續研究。上重要e5是家己本身有想beh自治。我個人看法是，自治區是beh保存家己e5文化上根本e5條件。加拿大e5原住民雖然政府每個月hou7A津貼，m7-koh ti7街路流浪e5愈來愈che7。但是台灣e5原住民無這個情形。Chia e5原住民e5自殺率真koan5,犯罪率也koan5,台灣比較無這個情形。台灣原住民ti7教會e5 khah che7,教會e5力量真大。 
問：台灣e5原住民kap教會e5關係比較khah正面，A到這陣猶會tang3保存家己e5語言文化，che kap教會e5幫助足有關係。Ti7 加拿大過去2、300年e5歷史，教會顛倒是政府beh控制原住民e5工具，教會規定原住民be7 tang3講A家己e5話，ka7Ae5家庭拆散。所以ti7北美，原住民kap教會e5關係ham台灣小khoa2無像。
問：台灣e5原住民一方面ai3保存家己e5文化認同，另外ai3 toe3台灣大社會e5政治、經濟、文化環境變化，beh按怎才會tang3同時達到這兩方面e5目的？
Y：	Che亦是原住民e5目標，beh按怎做是真大e5哲學。我個人e5看法是認同家己是有需要e5。原住民有一半以上對認同e5問題感覺無啥要緊。若是對家己無認同致到文化去hou7無去就無話講。有認同才有法度做家己歡喜e5代誌。政府e5 體制ma7 ai3改，來支持母語必修科。Ai3保存家己e5語言，另外也著ai3適應河洛話、中文、客話、英文。著ai3互相體諒、互相接受。 
問：	你是第一位原住民牧師beh擔任台灣長老教會e5議長，che有啥物意義？
Y：	我應該是第二位。第一位是14、5年前排灣族e5林健二牧師。參與總會e5意義是，第一，因為已經有15年ah攏無原住民e5傳教者入去總會e5幹部。長老教會平地kap原住民e5差別猶是真大，若是無參與總會e5事務就khah無原住民e5聲。希望通過這個機會，ti7無仝e5語言，無仝e5族群，大家會tang3互相認識，互相認同，互相支持。第二，原住民be7使ti7長老教會重要e5決策缺席。第三，應該hou7原住民e5文化通過重要e5職務，hou7平地人koh khah了解kap接受，而且做伙解決原住民e5問題。第四，透過總會hou7原住民有參與國家認同e5機會。
問：你擔任議長以後有計劃beh做啥物代誌？
Y：	台灣長老教會e5體制是以總幹事為主，下面有9個幹事。總幹事明年開始任期四年，議長e5任期兩年。議長主要是做協調，代表發言。我個人e5看法是議長會使提供意見hou7總幹事。我若順利接任議長e5職務，我會儘量ka7平地kap原住民e5關係giu2 khah接近，che對總會事工e5進行也有正面e5意義。另外是beh按怎去提拔原住民e5人才。亦beh tui3 21世紀宣教e5目標去進行，kap宗教或政府對談，hou7台灣基督長老教會成做台灣教會重要e5主流之一。
問：	台灣長老教會一向關心台灣社會，bat發表國是聲明，你e5看法按怎？
Y：	我非常欽佩長老教會e5前輩e5努力，m7驚危險來發表聲明，實在是信仰e5好見證，我非常認同。Beh按怎去落實台灣是一個獨立e5國家，是台灣人ai3好好思考kap落實地方教會e5重要e5問題。Tui3台灣e5前途來講，台灣e5國家上重要，若是無國家講啥物攏是無彩工。
問：	加拿大聯合教會ti7 1986年bat為著教會過去侵略原住民e5文化、強迫A講英語、放棄Ae5母語種種e5代誌向原住民道歉。你感覺台灣e5教會敢有需要仝款按呢做？
Y：	實際上林健二牧師擔任總會議長e5時，就bat發表道歉，主要e5原因是對原住民土地e5問題，教會無盡責任。另外是為著一般人對原住民e5排斥kap歧視。M7-koh應該是國民黨政府著ai3來道歉kap賠償才tioh8。
問：	今仔日咱討論e5問題大部份kap原住民有關係。其實有一點beh補充e5就是，咱chit-ma2所講e5台灣人，不管是河洛人抑是客人，ti7Ae5血統內底攏有lam7著原住民e5血。Che比一般人所了解e5抑是政府所承認e5 koan5真che7。多謝。


民主人權e5運動kap奉獻
--訪問林哲夫

林哲夫，1960年留學加拿大。Ti7多倫多大學完成物理學博士學位。到1994年為止，ti7多倫多Ryerson大學教冊。1960年代台灣自決聯盟，加拿大台灣同鄉會，加拿大台灣人權委員會創會人之一。列入烏名單。1970年，世界台灣獨立聯盟成立，擔任加拿大本部主席。全力推sak台灣人權民主運動。1993年得著加拿大建國125週年傑出公民獎。1995年回台，擔任僑選立委4年。Chit-ma2 ti7台灣全力做「群眾性防衛」(Civilian Based Defense)e5工作。
訪問者：吳景裕，張明美，蘇正玄。下面是編輯室e5節錄。

問：	請你介紹你e5出身kap讀冊e5經過。
林：	我是1932年ti7羅東出世e5。1946年入淡水中學。Ti7彼個期間，ti7加拿大多倫多有七個70幾歲e5婦仁人，in每人每禮拜儉五角銀，做三個獎學金。我有得著一個獎學金，hou7我會tang3完成學業。Che就是我kap加拿大e5關係e5開始。1949年5月ti7淡水教會受洗。大學考入師範學院。畢業了ti7 1958年6月到金門做炮兵。Tu2著823炮戰。退伍了ti7師範學院做助教一年半。請著多倫多大學助教獎學金。
問：	你chit-ma2想倒轉去，你離開台灣e5原因是啥？
林：	主要感覺ti7台灣做助教，ui3 hia e5教授會tang3學著e5物件真少。
問：	所以主要m7是政治e5原因？
林：	M7是。政治意識e5部份真細。
問：	你來加拿大了後，無外久就參加關心台灣e5社團運動，是按怎開始e5？
林：	1960年來加拿大遇著黃義明，以後kap伊合作做真che7關於台灣社團kap台灣民主人權運動e5代誌。到加拿大兩個月後，我有接著ti7日本出版e5「台灣青年」(1960年3月出刊)。讀著台灣歷史「烏水溝」。我有寄「台灣青年」hou720位ti7加拿大e5台灣人。Hou7 ti7加拿大e5台灣大使館列入烏名單。1982年，我遇著一位讀神學院e5人，伊tu2-chiah按Harvard讀「empowerment program」轉來。就是「beh hou7百姓有力量」e5方法。我問伊講：「是m7是阮台灣人有這個機會？」。這位就是韓國人Oh Chai2-se3，URM(Urban Rural Mission)亞洲教協e5負責人。URM e5訓練按1982辦到1990年。目前現任e5立委有10位是URM結業e5。  
問：	URM e5內容kap理論基礎是啥？
林：	人若得著啟蒙，知影伊e5處境，動機，soah落需要e5就是ai3有行動e5能力。有行動e5能力以前，ai3會曉對彼個狀況做真正確e5分析。Ma7 ai3考慮這個行動e5價值，道德基礎，然後才進入策略計劃。最後才是方法。Che就是自授權力(self empowerment)。Hou7 chia e5無力e5人會tang3有力。
問：	URM 有啥物impact (效果)？
林：	URM是疼，公義kap行動。無主張用暴力。Ti7台灣街頭運動e5中間，攏是chia eURM5訓練出來e5人teh帶頭。Chit-ma2真che7民進黨e5幹部ma7是。
問：	前後攏總訓練外che7人？
林：	ChiaN5千e5。台灣政治演變，有法度避免流血kap暴力，理由之一就是有URM e5影響。
問：	你ti7加拿大kap轉去台灣了後，對「Civilian Based Defense」e5工作用真che7時間kap努力。請你對CBD做一個說明。
林：	90年我去參加「非軍事武力e5國防」e5國際會議。會議期間遇著「非暴力訓練」e5人。將這個非暴力訓練加入去URM訓練內面。另外ma7有遇著專門做CBDe5人，包括Albert-Einstein Institution e5 Jim Sharp。Jim Sharp ma7有去到緬甸游擊隊e5基地去提供CBD e5訓練。80-90年Latvia對付蘇聯時，in e5選擇足少，只有一個非武裝e5方法。Jim Sharp就是in彼陣國防部e5顧問。
問：	CBD e5原則是m7是用民眾e5力量，用非軍事e5方法？
林：	是。伊e5理論就是一個政權會tang3存在，是因為人民甘願hou7伊統治e5關係。假使人民認為這個政權是不合法e5，in就對政府e5命令實行不合作或者抵抗，hou7這個政權be7 tang3正常運作，致使到失敗。
問：	這個方法主要是對內e5，m7是對外e5？親像咱台灣，這個方法對付中國，有適合無？
林：	對內ma7是對外。萬一中國來佔領台灣，這個方法就真有需要kap適用。最近政府e5統計，已經有一萬中國派來e5人bih ti7台灣。Ti7這個情形之下，非傳統e5 CBD，就真有適合，ma7真有必要。
問：	CBD是beh hou7軍事上佔弱勢e5群眾用e5 ？
林：	是。猶有一個好處就是，伊e5內容會tang3真透明。咱beh hou7敵人知影，咱有真強力e5準備，伊若是來beh佔領統治，ai3付出真大e5代價。
問：	Ma7會tang3提昇台灣人對家己e5信心？
林：	是。這點真重要。台灣一定ai3經過公投。1997年立陶宛公投，立陶宛人佔81％人口，有90％贊成；10％人口是Russian，75％贊成。咱台灣e5情形目前，kap che比起來，猶差che7。所以提高台灣人e5信心真重要。CBD hou7台灣人知影，假使軍事上輸，ma7是猶未輸。Jim Sharp有寫一本冊「Make Europe unconquerable」。希望咱ma7有一本冊「Make Taiwan unconquerable」hou7大家讀，hou7台灣人有信心。
問：	今後你beh做e5代誌是啥？
林：	今年五月有成立「台灣國家安全和平研究協會」來推sak台灣CBD e5工作。有九十幾位會員。
問：	協會初步e5目標是啥？ 
林：	推動CBDe5研究，宣傳kap開發，ma7有牽涉著多管道外交。希望會tang3做到政府會採用咱e5 proposal。Ma7有teh翻譯一寡有關e5冊。希望今年出二本。Ma7有beh設多語(包括台語文)e5電腦網站。設計CBD e5 video game。Harvard大學已經有真che7資料會tang3做參考。
問：	CBD上成功e5例是啥？
林：	就是Baltic sea三小國e5例。
問：	1993年你得著加拿大125年傑出公民獎，彼個意義是啥？
林：	第一是因為ti7人權方面e5參與。另外，咱ti7加拿大這個社會，這個國家得著好處，ma7 ai3回報這個社會。同時，kap其他國家e5人互相交陪，學習，協助，為著國際e5人權kap和平相kap努力。M7 thang看輕個人細細e5努力。
問：	1995年你轉去台灣，擔任不分區僑選立委，四年任期中間，主要e5工作是啥？
林：	原來願望真大。想beh影響台灣國會成員e5氣質。而且hou7 in che7少瞭解，台灣有需要CBD e5觀念。後來發覺che是無可能e5。因為黨e5影響真大。台灣國會議員無自由投票e5空間。我初初講起「多管道外交」，外交部長講「無這lo代誌」。
問：	你對這四年任期工作e5滿意度是外che7？
林：	看有六成無。
問：	主要是外交kap國防？
林：	是。
問：	你感覺台灣e5政治(風氣)對你有適合無？
林：	ChiaN5無容易。Beh適應真困難。台灣kap加拿大真無仝款。Ti7民主e5過程中間，我感覺風度上要緊。
問：	你轉去台灣e5全面e5感想？
林：	台灣是一個真sui2 e5所在，會tang3 koh khah sui2。特別是環境方面。我細漢e5時，中國人kap台灣人e5形態分真清楚，chit-ma2分be7清楚。有時感覺台灣人真憨，是m7是因為，in是用無仝款e5寸尺teh量？
問：	李登輝最近提出「兩國論」，你e5看法按怎？
林：	「兩國論」早就ai3提出來ah。總是「never too late」。可惜有真che7無夠清楚e5所在。若是講，in是中國，咱是台灣，就koh khah清楚。另外一個弱點，兩國論m7是伊選總統時e5政見之一，所以欠預先e5民意基礎。若是李登輝有認定這點e5不足，應該ai3實行公投，按呢兩國論e5力會加足大。
問：	民調e5結果對這點有幫忙無？
林：	人民e5教育ma7真要緊。海外台灣人e5努力，kap國際趨勢ma7真重要。國際趨勢是向民主teh tin2動。台灣e5民主化是m7是有夠落實，我有疑問。舊年我去歐洲e5時，bat問歐洲e5朋友，若是台灣決定獨立，恁beh按怎？in講阮e5國家chit-ma2是一個中國政策，有e5甚至講，台灣是中國e5一部份。總是若是台灣人通過真正民主e5過程做出來e5決定，無管伊是啥物，阮會尊重。所以講，咱e5民主e5素養ti7國際上是真重要。
問：	你對台灣獨立e5展望？
林：	我認為有真che7人有期待，但是無願意付出代價，或者無好好去分析伊e5方法。
問：	海外台灣人chit-ma2應該做e5是啥物？
林：	參與當地e5各種活動，來影響這個社會。Che ma7是多管道外交e5一部份。
問：	你有beh koh補充啥？
林：	獨立這個願望或者project是be7用得放棄e5。而且咱e5成功，減採會hou7中國內面受壓迫e5人做一個示範，一個樣。

   ＜二個小兒為伴侶，滿腔熱血灑郊原＞
張文滿博士口講  編輯室整理

	張文滿博士1941年出世ti7日本東京，二歲e5時伊e5家庭去中國瀋陽行醫，ti7 hia toa3三冬。1946年全家搬轉去台灣花蓮定居。過一年228事件發生，伊e5阿公張七郎、老父張宗仁kap 三叔張果仁三位醫師全部受難，in二叔張依仁醫師被關四個月了釋放。張博士ti7 1970年得著美國Virginia Polytech Institute化學博士學位，目前ti7美國Delaware州e5 DuPont公司作研究工作。今年多倫多地區e5 228紀念會，邀請張博士來演講。2月24暗，伊來參加多倫多台文通訊讀者聯誼會e5例會，接受本刊編輯e5訪問，下面是ui3訪問錄音整理出來。
	阮阿公1888年出世ti7新竹楊梅，1915年tui3台北醫學專門學校畢業，是台大醫學院e5前身。1921年伊tui3基隆搬去花蓮鳳林開「仁壽醫院」，進前bat ti7淡水開業。阮tau kap馬偕牧師e5關係是tui3阮阿祖開始。阮阿祖是中醫，有七個kiaN2，阮阿公是第七個，所以名做張七郎。阮阿祖上疼e5是第四個kiaN2，m7-koh伊身體無好。有一年破病真重，過海請道教e5師公來弄，gin2-a2無醫好顛倒死去，所以伊氣一下to7改信基督教。阮阿公kap阮阿媽是指腹為婚，因為這個關係阮阿媽這旁也信基督教。
阮阿公熱愛中國，ti7日本時代伊to7去中國大陸幾na7擺。伊hit陣to7會曉唱中華民國國歌，ma7有藏中華民國國旗，所以日本人對阮阿公無好感。國民黨來台灣接受e5時，阮阿公ti7花蓮起牌樓歡迎。
1946年阮阿公hou7人推選做第一屆e5花蓮縣參議會議長，hit年koh當選制憲國大代表，ti7年底去南京參加國民代表大會。阮阿公受害並無啥物罪名，hit陣台灣各縣市e5縣市長攏是「外省人」，攏是官派e5。阮阿公創辦鳳林中學，為著預算e5問題有kap縣政府爭取，縣長愛紅包，阮阿公無beh hou7伊，有結一點a2私怨。阮老父hit陣兼任鳳林中學e5校長，所以真che7私怨攏是按呢積落來，chia e5官僚to7借刀殺人。
阮厝是到4月初4 才發生代誌。21師ti7 3月初5、初6去到台灣，初8開始thai5人。3月20幾日e5時開始落雨，蘇花公路be7通，軍隊tui3蘇澳坐船去花蓮，已經是4 月初，去到鳳林e5時是4月初3。Ti7 3月底e5時，to7已經有人ka7阮通報講，恁tau e5人列入縣政府e5名單內底，應該ai3趕緊逃走。阮阿公講，阮也無做啥物代誌，是按怎tioh8-ai3走？
軍隊去到鳳林了後，阮阿公已經破病，所以阮老父to7代表阮阿公去請in食飯，表示歡迎。4月初4，阮tau有四個人去hou7掠去。阮老父是第一個去e5，伊m7是被掠，是hou7 in騙去。兵營e5人騙講有人破病，請阮爸爸去看病，去了後to7無koh轉來。幾點鐘後，in來掠阮三叔。阮ti7山腳有一塊地，阮阿公kap阮二叔ti7山腳，兵a2由鳳林警察局e5警察chhoa7去山腳，開始chhiau物件，想beh chhoe7武器，但是攏chhoe7無，to7 ka7阮阿公kap阮二叔掠去。阮阿公用客話ka7阮二叔講上尾一句話：「子孫可憐」，因為伊知影伊toh beh死ah。掠去了後，四個人攏ti7 hia，m7-koh ka7 in分開。Hit暗附近e5人有聽著有人hong5拍e5哭聲，阮tau e5人有聽著六個槍聲。
第二日，阮阿媽theh8四個飯包去兵營探in，m7-koh kan-na一個收去，另外三個退轉來。Hit早起，一位兵a2來通報（這位兵a2 bat來阮tau看病，阮無ka7伊收錢），伊講恁張家e5醫生已經出代誌ah。阮去警察局講beh收屍，m7-koh m7 hou7阮去，最後in限制條件，才准阮去收屍。
4月初5 e5暗時，阮e5親成三個人駛牛車kap chah稻草去墓地。屍體挖起來e5時，in三個人所穿e5衫攏thng3了了剩內衫。每一個人攏是兩槍ui3腳脊 phiaN後面拍出來。阮爸爸e5骨頭去hou7人拍斷去，面hou7人用刺刀割。阮三叔轉來e5時腸a2肚攏走走出來，che是我親目看著e5。Hit時我6歲，印象真深。牛車轉來e5時，雨落真大，厝e5人攏khia7 ti7門口等。阮三叔真疼我，阮媽媽講我giu2阮三叔e5屍體，一直叫：「三叔、三叔」。然後，阮媽媽洗阮爸爸e5身軀，阮阿媽洗阮阿公，阮三嬸洗阮三叔。洗了，to7用松樹e5板a2釘釘leh，裝落去，埋ti7阮厝e5後壁埕。Hit陣，阮阿媽詹金枝52歲；阮媽媽葉蘊玉26歲；阮三嬸張玉嬋19歲，koh有身。
第三日，4月初6，鳳林街a2一位阮熟似e5人姓彭e5，theh8阮爸爸e5衫kap醫生用e5皮包來阮厝講，軍隊theh8 chia e5物件出來賣，阮一看to7知影是恁tau e5物件，所以ka7買轉來。
第二年才造墓，墓碑兩旁e5字是阮阿公e5大兄寫e5，寫講「兩個小兒為伴侶，滿腔熱血灑郊原」，to7是講「我愛祖國，祖國並無愛我」。Ti7 1947年e5邊a2，koh另外有寫民國36年。
阮二叔掠去了後to7 hou7人chhoa7走送去花蓮，hit陣伊猶m7知影阮阿公已經受難。後來因為tioh8著ma-la-lia（瘧疾）放出來。然後伊去淡水做醫生，m7-koh 每個月攏有國民黨e5安全人員來kap伊講話，講kah無辦法，to7 ti7 1962年左右離開台灣去巴西。1959年，宜蘭軍病院一位姓楊e5軍法官寫批hou7阮二叔，叫阮二叔去chhoe7伊。這位軍法官講，恁厝e5代誌我攏知影，阮21師ti7上海上船e5時to7已經有名單ah。名單tui3 to2位來，無人知影，m7-koh 21師beh來台灣進前，真che7名單攏ti7 in e5手中。國民黨軍隊來台灣thai5有名e5人，真che7是事前to7已經有名單、有計劃，真che7是公報私仇。
講著228，be7使無講著228 e5母親kap寡婦。in守寡一世人，辛苦養飼gin2-a2大漢，實在真偉大。阮阿媽是台北第二高女畢業，伊e5一生非常悲慘。in老父kap阿兄因為藏抗日義士，ti7新竹芎林hou7日本人斬頭。阮二叔bat按呢ka7我講：「我e5阿公kap阿舅hou7日本人thai5，我e5老父kap兄弟hou7中國人thai5，我e5後一代beh hou7啥人thai5 neh？」，所以做台灣人實在真可憐。阮阿媽是一位非常勇敢e5女性，會記得細漢e5時，鳳林e5兵a2去民家，愛啥物to7 theh8啥，阮阿媽去軍營ka7 in tng3桌講：「日本軍隊ma7無按呢做！」阮阿媽有一cham7早起時起來攏會ti7後埕hau2。我小學一年以後，伊to7無koh公開hau2過，伊一心一意beh ka7 chia e5孤兒趕緊飼大漢。阮阿媽人真好，家己有兩個查某kiaN2，m7-koh收養四、五個養女，攏是人無beh tih8，ka7 in買轉來e5 。每一個攏hou7 in讀冊，大漢了後嫁出去。阮三嬸to7是無嫁出去，kap阮三叔送做堆e5「童養媳」。
228了後厝裡無錢，阮想beh ka7人借錢攏借無，真che7親成m7敢kap阮來往。阮阿媽開始作穡，種檳榔、種柑a2、種旺梨，伊非常會曉理財。阮三嬸擔柑a2、旺梨去街a2路賣。阮媽媽ti7第二年入去鳳林小學做音樂老師。當時老師e5待遇無好，會記得我小學到三年e5時，猶無錢thang買鉛筆，用e5鉛筆是khah早阮老父手術畫圖用e5鉛筆。228有真che7人家破人亡，阮算khah好運，有一個beh生存落去e5意志，主要是因為阮有宗教e5信仰，才有法度支持落去。因為政府無承認in thai5人，所以阮be7 tang3領死亡證明，財產be7 tang3 tin2動，ma7無法度繼承。阮ti7兩冬外了後才領著死亡證明。有e5人十幾冬攏無法度theh8著，親像宜蘭病院院長郭章垣 ，in查某kiaN2親身寫批hou7蔣經國，叫伊ai3發死亡證明。阮tau e5死亡證明警察m7敢簽，阮熟似e5醫生ma7 m7敢簽，最後是一位里長、一位鄰長簽e5。阮厝e5經濟到小學四年才開始好起來，阮tau是人去hou7 thai5，m7-koh財產無沒收去。
阮阿媽定定對阮講：「恁無老父ah ，恁阿叔to7是恁e5老父。」伊ma7定定講：「咱厝無koh欠學問，kan-na欠人。」阮阿媽ti7 1981年過身，伊無看著228 e5平反，伊過身e5時也是用松樹板做棺材。
小學e5時若tu2著4月初4兒童節，大家攏去學校參加慶祝活動，m7-koh阮tau e5 gin2-a2攏ti7厝裡參加追悼會。阮每年攏有追悼會，前2、3年，真che7國民黨e5政府官員親像于右任ma7攏有寄弔聯來。
每一個228受難者e5家庭對228 e5看法攏無仝款，有e5人認為無追究到底be7使，阮厝m7是無愛追究，m7-koh想beh追究是會tang3按怎？阮tau e5寡婦只有希望gin2-a2會tang3長大成人。我家己、阮小弟kap阮三叔e5 gin2-a2心內並無怨恨。阮四叔kap五叔khah無相像，阮四叔根本無愛講，阮五叔khah偏激，去巴西了後是台獨，列入烏名單。阮二叔轉去台灣已經beh 10年ah ，不管啥物人請伊出去講，伊攏無beh出去，m7-koh伊ka7 228 e5賠償金攏捐hou7長老教會。
228事件e5翻案，台灣基督長老教會貢獻真大。民進黨e5陳永興、陳水扁chia e5人ma7出來講真che7話。若是無民進黨，228e5翻案是無可能hiah-nih緊。M7-koh阮真見笑，對228e5翻案，無出啥物力。
講著族群e5問題，可能是因為阮厝bat ti7東北toa3過，所以khah無省籍情結，be7講因為你是「外省人」，阮to7 be7愛你。我小學5、6年e5時，阮阿媽修養一個中國大陸來e5孤兒，差不多3、4年久。我大學上好e5朋友是「外省人」。阮太太是「外省人」，阮丈人因為白色恐怖關二年。阮三叔e5遺腹子e5太太是山東人，228 e5翻案了後，顛倒是伊上積極，去228聯誼會做義工。
228對我來講是「揮之不去」，52冬後e5今a2日我猶tioh8-ai3 koh phaiN7這個債。兩冬前我to7有講過，我e5人生已經有夠ah，阮阿公過身e5時是58歲，我已經超過58 ah。我過26歲e5時，我to7家己感覺已經超過阮三叔過身e5年齡。我過31歲e5 時，to7感覺我已經超過阮老父過身e5年齡。阮tau 228留落來e5孤兒內底，只有我讀冊上認真，我感覺「無人會tang3幫助你，只有你才會tang3幫助你家己。」che是228 hou7我上大e5感想。我定定kap其他228e5遺族比較，有e5人比我khah有成就，m7-koh有e5人ma7無法度peh 起來。阮會tang3 khia7起來，上主要是老母e5力量，攏是老母所付出e5代價，in受苦上大。

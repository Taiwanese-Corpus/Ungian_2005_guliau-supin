訪問陳少廷教授

陳少廷教授是屏東人。Tui3台大學生時代開始to7思想前進，bat ti7「自由中國」發表文章，ma7 bat擔任「大學雜誌」e5社長，ti7學生時代to7受著政治迫害。陳教授是一位政治學者、政治分析家、政治專欄作家，時常ti7報紙雜誌發表政論文章，對台灣e5國際關係kap台中關係有專門e5研究。今年受著陳水扁總統e5聘請擔任國策顧問。
訪問是ti7今年7月初8 ti7加拿大台灣同鄉會e5年會會場進行。訪問者：李春惠、陳星旭、蘇正玄。由編輯室整理。

問：	你感覺這擺總統選舉上大e5意義是啥？
答：	我認為這擺總統選舉阿扁仔當選上大e5意義，to7是ka7外來政權、統治台灣有五十外年久e5國民黨政權打倒。所以阿扁仔講台灣已經khia7起來ah。「台灣之子」陳水扁，這個三級貧民出身e5人，ti7台灣人民e5自覺kap共同支持之下，ian2倒一個全世界上好額e5政黨，戰嬴烏金kap中國人腐敗勢力e5結合，實在是政治e5大地動。Che真正是台灣人民khia7起來ah，用民主、無流血e5方式，達成和平e5革命。所以有人講台灣是民主改革e5模範生，台灣人有智慧，m7免親像Phillipins著ai3用人民力量(People’s Power)e5革命，抑是韓國政變e5方式，完全是ti7自由選舉投票e5中間，改變政治，che是非常了不起，ti7台灣e5歷史上是非常正面e5代誌。
問：	民進黨雖然執政，m7-koh台灣e5問題猶真che7，你感覺以後台灣應該行e5方向是啥？
答：實際上阿扁仔選舉e5時提出e5政見是政黨輪替、清流共治。M7-koh民進黨e5陳水扁當選了後，政黨輪替猶boe7做會到，因為基本上ti7內閣內底，民進黨佔e5猶是khah少，所以著ai3組全民政府。Che是一個現實e5問題，因為ti7國會，國民黨有超過二分之一e5席位，民進黨只有三分之一，ti7這種客觀e5情形下，不得不著ai3 compromise，用國民黨抑是無黨無派e5人共同來組織新e5政府。台灣目前e5憲政制度m7是總統制，ma7 m7是內閣制，是比較khah傾向總統制e5制度。行政院長畢竟是最高e5行政首長，雖然是總統任命，m7免立法院e5同意，m7-koh總統其他e5人事命令，攏著ai3經過行政院長e5副署才會tang3成效。所以現在是扁唐體制，是阿扁仔kap唐飛兩個人共同領導，ti7領導e5中間會發生真che7無容易e5代誌。國民黨雖然同意唐飛出任行政院長，m7-koh無beh ka7伊背書，行政院長提出e5法案，攏被推翻掉。以前立法院是行政院e5立法局，現在變成行政院是立法院e5立法院局，追根到底，che是因為憲政e5無正常，所以憲政著ai3改才有法度解決這個問題。阿扁仔有講beh召開憲政改革會議，重新制訂以美國e5三權分立為導向e5總統制e5國家。M7-koh憲法beh修改ma7 m7是hiah-nih簡單e5代誌。若是beh重新制訂憲法，會牽涉著意識型態kap統獨e5問題，目前可能性無大，只有用修憲e5方法。但是beh修憲著ai3 koh選國代，國代選出來e5結果會變按怎ma7無人知影，所以是未確定e5所在。憲政若是無法度解決，阿扁仔雖然有真好e5政見，ma7無法度thang達成。
	1988年1月13日，蔣經國過身e5時，美國有一位政論家講，蔣經國e5死亡m7是一個普通e5總統e5死亡，是一個外來政權專制獨裁朝代e5結束，將來大家上蓋關心e5問題是：第一，台灣人敢有智慧用民主e5方式來達成民主e5改革？第二，會tang3真正代表民意e5台灣人e5政府，beh按怎解決台灣未來ham中國e5關係，是beh獨立抑是beh kap中國統一？
大家攏知影，支持阿扁仔e5人長久以來攏是傾向台灣應該成立一個主權獨立e5國家這個方向去做e5人。這個新koh獨立e5國家e5目標以目前來看，無法度隨時會tang3達成，所以阿扁仔目前上重要e5問題是beh按怎改善ham中國e5關係。因為國際e5環境攏迫台灣ai3 kap中國談判，所以這陣阿扁仔無teh講統獨e5問題，chit-ma2強調e5是ai3 kap中國和解，和平相處，來達成kap中國永遠e5和平。伊認為ti7這個時刻上重要e5是ai3確保台灣e5安全，要求中國放棄武力對付台灣，才會tang3確保台灣e5主權，che是伊teh行e5方向。我感覺che是新e5政府應該努力e5目標。
問：你講國際上ai3咱kap對方談，但是中國e5意思ka2-na2無beh kap你坐落來談，顛倒邀請地方e5官員去訪問，che敢有啥物負面e5影響？咱應該ai3按怎避免？
答：Chit-ma2台灣真正e5困難，to7是ti7台灣有所謂e5統派。嚴格講起來，chia e5人也m7是真正啥物統派，in m7是真正主張beh kap中國統一，做中華人民共和國e5國民。Chia e5是既得利益者，具體講起來，to7是hia e5新黨、親民黨e5人，in無愛hou7台灣人出頭天，in是反台獨，所以ti7台灣chit-ma2有主張台獨kap反台獨e5人e5鬥爭。當然中國ma7知影beh用武力來解決台灣問題是無可能e5，所以in to7利用台灣內底e5矛盾，利用chia e5人來替中國恐嚇台灣人，透過向北京朝聖hia e5人，來迫陳水扁接受一個中國，造成阿扁仔真大個困擾，chia e5人攏是taN teh giu2後腳e5。
問：你tu2 chiah講陳水扁目前儘量無愛提起統獨e5問題，m7-koh你是一位政治學者，敢會使請你解說台灣是m7是一個獨立e5國家？若m7是，著ai3按怎才會tang3成做獨立e5國家？
答：真che7人，包括民進黨e5人，攏講台灣是一個主權獨立e5國家，伊e5名叫做「中華民國」。李登輝eng2過講是「中華民國在台灣」，chit-ma2講是中華民國台灣。意思to7是ka7中華民國台灣化，所以才有兩國論e5產生，che是歷史上頭一擺ka7海峽兩岸一個中國e5 myth(神話)拍破。李登輝ka7中華民國台灣化，民進黨ka7台灣中華民國化，意義是仝款。按呢講，台灣敢是已經獨立ah？實際上咱知影任何獨立e5國家著ai3有土地、人民、主權chia e5條件，m7-koh上重要e5是ai3對國外宣佈咱是獨立e5國家，人才會tang3承認你。國際e5承認，ti7政治學來講m7是構成國家e5要件，但是若無人承認，beh講台灣是主權獨立e5國家，是講be7通e5。所以我講台灣事實上是de fecto independent state，因為台灣實際上有行使統治權，但是伊無hou7人承認，因為伊是中華民國，中華民國ti7中國e5歷史ti7 1949年已經hou7人推翻掉ah。蔣介石走去台灣，ti7 1950年3月13日in黨內ti7陽明山e5祕密會議中，連續講三擺「我們中華民國已經亡國啦！」。雖然有美國支持，m7-koh ti7國際上，中華民國並m7是一個主權獨立e5國家。若是beh成立一個主權獨立e5國家，一定ai3改變中華民國e5體制。Ti7國際上，人是認為中華民國是一個朝代，m7是一個國家，所以ti7國際上無地位。台灣一定ai3 ka7中華民國這個舊e5帽仔hiat掉，制訂新e5憲法，宣佈台灣是主權獨立e5國家，要求世界e5承認。咱應該ai3有信心，去建立一個新koh獨立e5國家。
問：請問目前中國敢有能力拍台灣？咱應該按怎保障台灣e5安全？
答：我感覺中國應該是有實力拍台灣，伊若beh動武，台灣根本m7是伊e5對手。中國所以m7敢動手，主要是美國e5因素，這陣美國所採取e5策略，to7是戰略e5模糊，中國若是用武力拍台灣，美國敢會出手，目前hou7 in m7知影，hou7 in去ioh，所以兩面攏m7敢動武。我認為中國e5領導者be7 hiah-nih gong7，去冒hit個險，in知影經濟e5發展才是中國e5目標，to7是講in ka7台灣拍倒，in ma7 be7得著啥物好處，顛倒會引起東南亞國家e5不安，開始武裝起來，造成這個地區e5無安定，所以中國ma7想beh講和平統一。美國對台灣e5政策ma7是真清楚，in希望避免戰爭，要求兩旁和平解決。in一再強調台灣是一個民主國家，任何e5 agreement一定ai3得著台灣人民e5同意。In ma7知影台灣人民be7同意去kap中國統一，che是符合美國e5利益。台灣e5問題實際上是一個國際共同e5問題。
問：台灣應該按怎去突破國際上e5困境？
答：咱ai3 ti7外交方面做真大e5勞力。政府beh推動正式e5外交是非常困難，所以海外e5台灣人著ai3努力去做遊說kap草根外交e5工作，hou7人瞭解台灣是一個追求和平e5國家、台灣是民主e5模範生、希望有國際正義支持台灣應該得著e5國際地位、台灣會tang3 ti7國際上扮演非常建設性e5角色。咱e5外交應該ai3多管道，包括人權外交、政黨外交、環保外交，che攏是咱應該ai3做e5方向。
問：請你解說國策顧問kap資政有啥物功能？會tang3做啥物代誌？
答：總統府e5組織法內底有30個資政，15個是有薪水e5，另外15個是無薪水e5。國策顧問有30個是有薪水e5，60個是無薪水e5。Ti7法律上來講，資政kap國策顧問是總統e5老師，伊beh請教你，另外ma7會使自動反應民意，提供諍言。我是以學者e5身份入去e5，我認為我應該用我專業e5知識向總統提供意見。我這擺轉去台灣了後，會向總統轉達海外台灣人對國事e5意見，我ma7希望恁有意見e5時，著ai3具體寫出來，我會忠實交hou7總統先生。以我對陳總統e5瞭解，伊一定真歡喜聽著大家e5意見，所以我認為我一定ai3扮演這種e5角色。

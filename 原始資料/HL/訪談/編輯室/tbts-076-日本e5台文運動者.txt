日本e5台文運動者
-- 訪問酒井亨(Sakai Toru)

酒井亨是日本共同通訊社e5記者。Tui3 1987年開始，定定去台灣，對台灣e5政治社會情形有相當深入e5瞭解。伊同情台灣e5反對運動，1994年bat hou7國民黨政府列入無受歡迎e5名單一冬。Sakai非常關心台灣e5語文運動，m7-taN7會曉講koh會曉寫福佬台語，也小khoa2會曉講客話。伊經常ti7台語網發表伊e5論點。伊e5台文作品bat發表ti7台文通訊，也bat ti7台語營發表論文。這個訪問是ti7 3月初10暗ti7 高雄舉行e5第六屆世界台語文化營進行。訪問者：吳景裕、莊佩芬、蘇正玄。由編輯室節錄。

問：	請你介紹家己。
答：	我是1966年ti7日本石川縣金澤市出世e5。1989年Waseda (早稻田大學)政治系畢業。畢業論文是「韓國kap台灣e5民主化kap地方自治e5發展」。
問：你按怎對台灣有興趣？
答：	我對台灣開始關心主要是我本來對韓國e5興趣。我出世大漢e5所在，過日本海e5對面to7是韓國。我國中e5時陣to7家己主修朝鮮話。1980年代，韓國有真活潑kap真激烈e5學生運動kap民主化運動。Hit陣韓國是軍事獨裁，日本e5報紙真早to7對韓國e5代誌報導真che7，我真自然對韓國真有趣味。我hit陣真少年，所以對仝年代e5學生真同情。進入早稻田大學以後，大學內底有真che7韓國來e5學生，我開始接觸韓國人。我大學是tui3 1985年到1989年，hit陣是韓國學生運動上活潑e5時陣。我是讀政治學，所以真自然to7注意學生民主化e5問題。Hit陣韓國kap國民黨獨裁之下e5台灣ti7政治、社會kap經濟真相像。Hit陣大韓民國kap「中華民國」是反共e5 友邦，所以我真自然對台灣ma7有興趣。
問：	你tang時來台灣？按怎想beh學台灣話？
答：	我ti7 1987年大學二年e5時頭一擺出國海外旅行，揀e5所在to7是韓國kap台灣。Hit陣我已經會曉講韓國話，對台灣e5語言taN會曉華語，he是我e5第二外國語言。我ti7打狗 (高雄) 熟sai7 e5人to7是柯旗化先生。Hit陣猶有戒嚴令，伊chhoa7我去民進黨高雄市e5黨部，tu2著一位民進黨e5義工，是勞工，40歲左右，應該會曉講華語。我用華語想beh kap伊溝通，結果伊拒絕回答我。柯旗化問伊是按怎？替我翻譯講，華語是受人壓迫所講e5語言，伊無beh講。所以我無法度kap伊溝通。我真早to7對語言有趣味，所以受著真大e5衝擊。我體會著，ti7台灣有絕對會曉聽，會曉講，但是拒絕講華語e5人。所以hit陣開始，我變做對台灣真有興趣。
問：	你按怎開始學台灣話e5？
答：	1987年轉去日本了後，我隨時買台語e5冊。Hit時有王育德先生e5「台灣語入門」kap「台灣語初級」兩本冊。He攏無文法e5說明，無適合自修e5。我感覺有興趣koh有感受e5是台灣文藝社出版e5「台灣的歌」。He有呂秀蓮說明(口白)歌e5背景，亦有邱垂貞等等e5人唱e5。用歌來學khah緊。1989年beh畢業以前，我koh來台灣旅行，有去買鄭良偉教授e5「生活台語」，che ma7有幫助。我koh有去牯嶺街e5古冊擔，收集日本時代e5台語教材，收集一寡資料，na2練習na2聽歌，慢慢進步。我入門e5階段，ti7 1988年9月到12月，bat有三個月去東京高田馬場長老教會，專工拜託一位長老，請伊教我台語，hit陣是用白話字來學e5。
問：	你按怎kap台灣e5反對運動e5人熟sai7？
答：	1987年民進黨tu2 chiah組黨，隨時有人去日本、美國遊seh8。我ti7東京有去參加招待民進黨e5人e5宴會，熟sai7 謝長廷、邱義仁、康寧祥等等e5人。1989年來台灣，ti7台北以外e5所在攏是toa3 ti7民進黨e5人e5厝。Hit陣我是台語kap華語lam7 leh講。我有去過民進黨e5演講會，去過二二八公義和平演講會。Hit陣有兩個大議題，一個是二二八，另外一個是立委國大e5全面改選。
問：你tang時開始寫台文文章？
答：	我hit陣會曉寫白話字，m7-koh m7敢寫家己e5文章。我去教會攏使用「精選白話字」，koh來是看舊約聖經e5「以斯帖」。「以斯帖」是故事，我照按呢寫。大學畢業了後，進入報社做新進e5記者，受派去草地。因為薪水be7 bai2，每冬至少一擺出國，大部份攏是來台灣，所以台灣話kap研究台灣政治e5深度漸漸增加。1991年鄭良偉教授去東京，我專工去東京kap伊見面，伊hou7我一套台文通訊。以後，我對台文通訊真有趣味。1995年，我想beh用電腦拍台語寫e5文章，ti7台文通訊看著HOTSYSR e5消息，我E-mail hou7鄭良光先生，伊隨時回批，請我去參加台語網。第二年，伊koh請我去參加第二屆台語營。台文通訊47期有一篇我e5文章「日本和尚gau5唸台灣話經」是寫ti7台語網，ti7不知不覺中，伊ka7翻出來，刊出來。我驚一tio5，m7-koh真歡喜。所以我to7開始有信心寫台文文章，我攏是用羅馬字寫e5。
問：	你對台文通訊e5文章敢攏讀有？你是先學中文e5，你讀台文通訊e5漢字e5時，敢是自動家己to7會曉翻過？
答：	我攏讀有。我無受過大漢主義e5惡毒。我雖然自細漢有看過NHK中國語講座e5節目，自細漢to7學中文，但是學了無好。我對台文通訊漢羅e5方式無啥物反感，會tang3接受。我看過足che7台文e5資料、王育德先生e5研究，知影台灣話真che7是有音無字。其實無漢字才tioh8。有人講無漢字真見笑，che是m7免見笑e5，應該是ai3驕傲e5代誌。無漢字e5部份，to7是無受過大漢惡毒e5物件，所以to7 ai3驕傲。我ti7 1993、1994年e5時to7有teh思考，福佬話應該全部用羅馬字來寫。上尾階段應該用羅馬字，我主張階段性，暫時用漢羅。王育德先生估計，台灣話有25%抑是30%無漢字。無漢字e5部份是泰語抑是Miao-Yao e5。台灣話kap北京話無仝，che ma7是會tang3成做台灣獨立e5基礎。我bat有三擺去過閩南地區e5漳州、泉州。Ti7 hia語言雖然會通，m7-koh攏chhoe7無閩南地區本身民間e5歌謠，抑是文學藝術e5作品。In顛倒攏是按台灣去e5，譬如答嘴鼓攏是看豬哥亮e5，聽e5歌是葉啟田抑是江惠e5歌。台灣是所有福佬話地區內底，唯一有teh製作台語歌kap台語寫作e5所在。閩南地區已經是台灣文化e5殖民地，以台灣做文化e5中心。我對台文通訊e5方式無排斥，會tang3接受。顛倒是感覺漢字siuN che7，台文罔報khah好一sut仔。M7-koh台文罔報主要是文學，我對文學khah生疏。我對陳雷e5小說有khah phaiN2瞭解，因為he是台灣南部生活e5情形，我khah be7 tang3體會。台文通訊khah注重評論e5部份，所以外國人ma7會tang3理解，也會tang3寫。我會曉寫台文，m7-koh be7曉寫華文，因為寫華文ai3 lam7四字成語，我be7曉。台語會tang3用白話，嘴講to7寫出來，che是好e5。韓國話ma7是按呢。
問：	你對台文通訊猶有其他e5啥物看法？
答：	我感覺將來台文應該對所有e5方面攏ai3寫，譬如醫學、數學、物理學、宇宙e5物件。我taN會曉寫政治kap報導e5文章，che是我e5專業。咱有需要分工，我e5任務to7是提昇台語e5地位。台語beh成做書面語e5時，有需要所有e5主題，所有e5物件攏ai3用台文。
問：台文通訊tui3 69期以後編輯e5方針有小khoa2改變，有記事、訪問、評論、文學種種e5文章，你對這個方式有啥物保留？
答：	我無注意著這個改變。按呢是真好。台文通訊是ti7海外，toa3 ti7海外e5人，包括美國、加拿大、日本，應該是比ti7台灣e5資訊khah che7 koh khah緊，所以應該利用這個條件kap優點來寫。Toa3 ti7台灣e5人是利用chit-ma2台灣e5生活做主題，來寫詩抑是寫小說。M7-koh，toa3 ti7海外應該注重評論才tioh8。我感覺真要緊e5代誌，to7是所有民族語言運動過程中間，所有口語攏是hou7統治者當做是低級e5方言。愛成做國家語言e5時陣，代先有需要e5是報紙kap百科全書。Chit-ma2台文界e5人猶未有思考著這款e5物件，所以我beh強調這個部份是以後推動e5目標。台文通訊以後應該發展到報紙抑是報導性e5雜誌。
問：	你這個觀點是根據你看其他幾個方言變做國家語言e5經驗？譬如講越南e5經驗，東歐e5經驗？
答：	Che主要是歐洲東歐e5經驗。亞洲e5語言khah無hit款e5經驗。M7-koh台灣chit-ma2是teh toe3世界e5潮流，應該有歐洲先進e5概念來思考。我感覺東歐e5經驗會tang3值得參考，所以有需要報紙。連本土性報紙，親像自由時報、台灣日報，攏無接受漢羅e5文章，應該ai3突破。我ti7日本e5網路頂ma7 bat宣傳台語文e5存在。M7-koh真che7日本人ma7有真強e5標準語言e5觀念，講台語是低級e5方言。In講台語是語言，m7-koh台語連報紙to無。Tu2開始e5時，會使用台文kap華文混合用e5方式，che是過去東歐e5 Czech抑是Latvia等等e5國家e5民族語文運動e5報紙採用e5方式。有一位歷史學者按呢講過，真正e5書面語言有需要百科全書。若是會tang3寫百科全書，to7是證明會tang3寫所有e5物件。
問：	咱若用報紙做例，報紙若beh存在一定著ai3有語言環境才有法度。Ti7 1972年e5時to7 bat辦過台文報紙叫做台語雙月刊，攏總辦年外抑是2年，ma7是無法度維持，因為che是一個商品，若是無夠讀者e5支持是be7 tang3生存。
答：	東歐e5國家ma7攏是按呢。In hia koh khah嚴重，koh khah悽慘，因為支配者e5語言to7是德國語。德國語比中文koh khah強，in ti7世界e5地位ma7 khah koan5。中文連得著Nobel文學獎e5人攏無，ti7世界上是無地位e5。1990年猶be7 tang3 發展，m7-koh 時代teh變，咱對hit個突破一定ai3有信心，一定ai3有專業性kap趣味。有價值，有意義，有趣味，to7一定有人會來買。我想一定有辦法。
問：	請你講你對台灣政治抑是台灣獨立e5看法。
答：	我過去攏teh講政治e5問題，m7-koh最近khah注重社會抑是文化e5問題，所以政治e5物件khah無興趣。我當然是支持台灣人e5選擇，台灣人大部份真明顯攏無愛hou7中國吞去，潛意識beh獨立。我文化上khah激進，chit-ma2政治上khah溫和一sut仔。我kap國民黨有台灣意識e5本土派e5人ma7有來往，我是無分黨。國民黨內底ma7有台灣意識真強，足堅持e5人。顛倒民進黨內底假若統派e5人ma7有。我bat kap in作伙，in攏攏講北京話，我足起mou bai2。
問：	你看一般講起來，台灣e5社會、政治有啥物進步抑是退步e5所在？
答：	進步e5所在to7是經過我一擺koh一擺來台灣，發覺台灣民間講台語e5比例漸漸teh增加。Che是真好e5。M7-koh台灣是進兩步退一步。Che m7是taN台灣，所有建國e5過程攏是按呢。顛倒是民進黨e5人退步。Chit-ma2立法院內底，除了蔡同榮、戴振耀、李應元以外，攏講北京話e5 khah che7。顛倒是有寡國民黨e5抑是烏道e5攏講台語，這款是顛倒peng2。另外是客話e5問題，我感覺ti7台灣，福佬話、客話kap 原住民話攏應該成做國語，法定語言。福佬人ma7著ai3學客話，至少台文運動kap政治運動e5人著ai3學客話。對福佬人來講，學客話會比學北京話koh khah簡單。福佬人佔75％，in e5語言當做國家語言是當然e5代誌。
問：	你對台灣文化真有心，hou7我ka7你連想kap馬偕醫師鬥陣。馬偕醫師娶平埔族e5某，你敢bat想beh娶台灣某？敢bat有這款e5想法？
答：	我已經娶日本某ah。是bat想過 beh娶台灣某，m7-koh，戰後受過國民黨教育e5台灣女性性地足 nge7 e5。哈哈哈……。


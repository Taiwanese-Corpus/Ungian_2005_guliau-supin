【人物訪問】      永遠e5台文運動者
＜訪問陳豐惠＞

陳豐惠是台文通訊台灣e5總聯絡人，台文罔報e5總編輯。今年6月底專工來加拿大參加台文通訊10週年慶祝會。7月初3接受陳雷kap蘇正玄e5訪問，由編輯室整理。

問：	請問你參與台語文運動是按怎開始--e5 ？
答：	我1988年離開高雄，去到台北，開始另外一個階段e5生活。Hit陣tu2好是社運開始teh發展、ka7滾e5時，我ti7 hit陣去到台北，有機會接觸著社運khou a2 e5人，開始參與社會運動。台語文運動是社會運動e5一種，hit陣猶無真che7人開始teh做。Hit陣e5報紙，比如自立暗報，有時會刊台語詩抑是台語e5俗語，hou7我有接觸台語文e5機會。1991年我去前衛出版社做「台灣文藝」e5編輯，ti7這個進前，我bat看過一koa2台語e5冊，ma7 bat看過台文通訊。Ti7我做「台灣文藝」編輯e5過程，hou7我接觸著一koa2無仝款e5台文文章。Ti7校對、整理稿e5過程，對用漢字寫--e5 kap用漢字、羅馬字lam7 leh寫e5文字方式開始有接觸。Na2接觸to7 na2發現講，我對台語文比較khah有趣味，khah用時間去處理，對其他中文作家e5作品趣味顛倒khah無hiah che7。Hit陣台語文e5文章猶真小部份。
問：	Hit陣e5「台灣文藝」對台文稿e5立場是按怎？處理上有啥物困難？
答： 	台文e5文章會儘量刊，但是ma7有篇幅大約e5限制。「台灣文藝」是第一份台灣e5文化刊物，中文e5 tui3正旁開始，台文tui3倒旁開始，因為台文e5一定ai3橫排，若無，無法度處理羅馬字e5文章。Hit陣e5台文文章其實ma7無幾個人teh寫，khah長e5文章主要是陳雷e5、東方白e5抑是阿仁e5劇本，短篇e5文章to7是hia e5學生寫--e5。我接觸著東方白e5作品e5時，因為伊是全部用漢字，伊家己有設計一套台語音標，有khah奇怪，hou7我真大e5困擾。Tak8遍若處理伊e5作品，攏上費時間。伊e5漢字攏ai3造字，電腦拍be7出來，ai3用漢字e5拆字，用手tau3，伊e5文章koh lo3 lo3長，taN一篇內底需要貼e5字to7有幾na7百字。Hit個經驗hou7我感覺咱thai2 tioh8用hiah che7精神去造字。Che kap Loonng in hia e5學生寫e5無相像，Loonng in寫e5是漢羅，一部份是全羅無標調。我感覺學生寫e5 khah好讀，尾a2 to7去真che7學生社團kap in做伙。
問：	你去台北以前e5背景，請簡單講--一--下。
答：	我ti7高雄出世，阮阿公hit代開始信耶穌，阮會使講是基督教e5家庭，攏有去做禮拜。Ti7長老教會e5環境長大，自細漢to7參加團契、聖歌隊、禮拜，ti7厝裡kap教會攏講台語，所以台語e5能力有保持一個基本e5基礎。
問：	你是m7是讀藝術--e5？
答：	我高中畢業第一冬無考tiau5，ti7厝裡鬥相工做生理。第二冬才考入去藝專（這陣e5藝術學院）e5廣播電視科。M7-koh ti7我tu2讀第一冬e5第二學期，to7 tu2著520事件，對我影響真大。事件發生了後，看著校園內e5教授、老師、學生攏一面倒，toe3媒體teh罵hia e5農民，罵hia e5抗議e5人是暴民。Che kap我ti7南部e5環境足無仝款。因為ti7南部，對弱勢者、農民一定是khah同情。所以規個校園e5環境hou7我真大e5刺激，我感覺我be7愛hit個環境，所以to7重考，考入去東吳夜間部e5法律系。
問：	你去台北了是m7是無外久to7隨時參與選舉運動？
答：	應該是先發生520。520事件我無參與，無去現場，m7-koh非常關心事件e5發展。1988年e5 10月25有團体發起聲援520 e5遊行，hit陣我已經有去義光教會聚會，ti7 hia有熟sai7一koa2朋友，所以to7相招去參加聲援520 e5遊行。He是我第一擺去參加遊行，以後to7開始參與社會運動。
1989年，我ka7盧修一kap周惠瑛助選，hit陣我teh讀東吳，m7-koh去助選to7規個攏liau5--落--去。雖然是助選，m7-koh我若去做義工，攏是去規工--e5，所以學校e5課無啥去上。藝專e5環境我be7慣勢，m7-koh去東吳了koh khah害。因為夜間部to7是ti7博愛地區，校區ti7憲兵隊e5隔壁，阮e5校園不時有憲兵、特務出入。我感覺東吳e5風氣真保守，空間ma7 eh8，所以足少時間去學校，攏走對台大去。因為hia有一koa2學運團体，我攏kap hia e5學運e5人做伙，有必要e5課才去學校上。89年助選了，隔轉年koh ka7一位縣議員助選。Koh來去民進黨e5台北市黨部，因為hit陣陳婉真ti7 hia做副執行長，文宣部、社運部一koa2 khang-khoe3攏欠人做。1990年去做e5時tu2著3月學運，用台北市黨部做中心，做串聯e5代誌，替in chhoe7人、khou人kap做宣傳。Ti7 hia我開始第一擺試驗用台語報新聞，to7是用電話放送。
問：	聽講你bat tau3掩護烏名單e5人物？
答：	1990年，李應元kap台獨聯盟一koa2烏名單e5人士beh闖關轉來。因為陳婉真kap美國台獨聯盟有熟，伊beh chhoe7一koa2人ka7 in tau3掩護，to7 chhoe7阿仁、我、張素華這koa2人。李應元e5部份我是替伊chhoe7厝，in攏是阮chia e5無名e5人teh chhoa7。因為李應元e5代誌hou7我愈liau5愈深落--去。結果到hit個坎站，對我來講to7面臨一個問題，這段時間taN舞chia to7攏m7免讀冊ah。Hit陣李應元受通輯，藏伊e5人beh判刑，不止a2緊張，種種因素加起來無koh有心情繼續讀冊，我e5學業to7到一個段落，自hit陣離開校園。
問：	請你講1992年去美國巡迴演唱e5代誌。
答：	我第一擺去美國是91年e5 5月，美國台獨聯盟e5李瑞木ti7 San Diego辦人力訓練班，真che7社運e5黨工攏有去hia受訓。92年e5巡迴，到尾a2去到良光兄hia e5時，伊有提去台文通訊e5問題，講已經發行一冬--a，是m7是有需要koh繼續發行，是beh按怎繼續，ti7台灣是beh按怎推廣種種e5問題。討論了，阿仁to7答應做台灣e5總聯絡人。所以ti7 1992年e5年底to7 ti7台灣開始進行。Hit陣我猶ti7前衛，所以to7 ka7前衛租一塊桌a2來開始。良光兄招9個人chham伊10個人，每人出一萬khou，交hou7我10萬khou做開始e5基金。1993年開始，我辭掉前衛e5編輯，專心做台文通訊e5 khang-khoe3，ti7各縣市成立讀者聯誼會，上che7 e5時有15個聯誼會。
問：	Chia e5讀者聯誼會，有e5擋幾個月，有e5擋一年to7漸漸無--去，是啥物原因？
答：	主要是ai3有人mi7-noa7去khou，才會繼續，m7-koh大部份e5人攏真無閒。有e5是感覺讀者聯誼會無夠，會koh邀請其他e5人來做台語演講，抑是轉型去開班，成立讀冊會、寫作會等等。
問：	台文罔報是tang時開始--e5？
答：	1996年e5 10月15開始--e5。因為ti7台北e5讀者聯誼會有koh演變做讀冊會、寫作會，有感覺需要koh進一步辦一份khah文學性e5園地，hou7大家發表。Che會使講是ui3寫作會自然發展出--來-e5。一方面是感覺園地無夠，另外一方面是對有e5新e5群眾可能ai3先用khah軟性e5物件去吸引--in。Che是台文罔報kap台文通訊khah基本e5差別。所以用寫作會e5成員做主體，一個人一個月出一千khou，來支持基本e5印刷費kap郵資。
問：	你看台文通訊kap台文罔報e5讀者群有啥物差別？
答：	有一koa2是無仝--e5，但是當然ma7有重複e5。有e5是兩項攏看，m7-koh過一段時間了後選定固定beh看某一項。我是感覺講既然台語文e5運動進行了chiah che7冬--a，咱有需要有koh khah che7無仝款e5雜誌，按呢才會進步。我chit-ma2攏會看場合來分雜誌，有e5場合khah適合分台文通訊，有e5場合khah適合分台文罔報，無一定做伙分，因為群眾無一定仝款。
問：	最近愛beh知影台語文e5物件e5，敢有真che7是家長替gin2-a2來chhoe7--e5 ？
答：	最近最主要是家長kap老師來teh chhoe台語文e5物件。有一部份是家長家己愛beh吸收物件，無一定是來替gin2-a2 chhoe7。Chit-ma2是有真che7來問想beh上台語文基礎班。
問：	你chit-ma2台語班敢有真定期teh開？
答：	今年開始是khah固定，過去攏無定期。過去ma7有無仝款國家e5人來學，最近khah少，可能攏是去師大抑是中華語文研究所學，ti7 hia ma7有teh教外國人台語。
	我e5 khang-khoe3 ti7這10冬tauh-tauh有無仝款e5調整。Tu2頭先是台文通訊台灣e5總聯絡人，想辦法hou7 khah che7人來接觸，來讀台文通訊，所以透過讀者聯誼會、開班、做電台節目、四界去演講去做。Ti7做e5過程中，感覺有需要ka7台文通訊內底be7 bai2 e5文章錄tiam3錄音帶，有聲音--e5 ，hou7人有khah che7選擇。用各種e5辦法，各種e5方式去hou7人好奇想beh來瞭解。
問：	對最近教育部e5母語教育e5問題，你有啥物看法？
答：	簡單講，教育部是無ka7母語教育看做是一個 重要e5政策，完全無照應該有e5流程kap方式去規劃。可比講，本來幾na7年前to7 leh講「九年一貫」母語教學是今年beh開始，結果拖到不止a2迫ah，才確定講tui3一年a2開始。而且cheng7早to7 ai3開始規劃母語師資kap教材e5問題，結果攏無做準備e5工作，攏是teh應付，一直拖，到尾a2才講無hit個法源thang實施，ai3等立法院修法。台語文e5運動，其實ti7 10冬前，大家to7攏真清楚無beh期待政府e5體制。不管是啥物款e5政黨執政，咱攏beh採取監督kap督促e5態度。咱teh做民間推展e5工作，雖然無啥資源，但是咱無法度等執政者ti7教育體制內去做，咱才去配合。咱會tang3做e5 to7是結合民間e5有志來參與，咱m7敢講咱會tang3做joa7 che7。其實民間e5台語文教學，有不止a2 che7人teh開班，攏是靠民間e5力量。
問：	台灣e5語文運動ti7 10冬前kap 10冬後比起來，敢有真大e5差別？
答：	當然是有大差別。這10年前kap 10年後有khah大e5無仝，to7是有khah che7人開始teh思考文字是有需要--e5，最少be7感覺講台語會tang3寫這個觀念是足奇怪--e5。Chit-ma2真che7人已經接受台語文，但是無一定care啥物文字方式。所以這10年是有一koa2進展，m7-koh足慢。Chit-ma2台語e5使用空間有愈來愈大。
問：	你做台語文運動chiah-nih che7冬e5感想？
答：	我做台語文chiah-nih che7冬e5經驗，咱激頭腦想孔想縫（phang7），若有啥物方式、管道會tang3試--e5，咱攏儘量去試。咱khah無奈--e5，是咱khah欠夠額行銷e5人員、資源，但是ti7有限e5空間咱攏儘量去做。我想這款khang-khoe3是長期--e5，ai3靠累積，to7是ai3做久，不管按怎無資源，累積to7會tang3有一點a2成果。我有心理準備講一世人做猶無夠，長期時間e5參與是有需要--e5 。咱ai3去chhoe7無仝款e5管道，hou7台語文e5物件發揮ti7無仝款e5場合，若是會tang3 hou7人對台語產生信心，to7會tang3引chhoa7 in koh來認同、關心咱teh做e5文字事工。
	這10冬我感覺需要特別感謝足che7台灣e5義工朋友，若是無chia e5台灣意識足強烈、關心台灣e5義工朋友e5支持，我是無法度維持chiah久。Chia e5義工，有e5人提供場所hou7咱khng3雜誌、khng3冊，有e5人tau3載雜誌，有e5人tak8期來tau3寄雜誌，有e5人提供食物，有e5人固定每個月捐錢，in是hou7我會tang3 koh繼續做落去e5真大e5動力。

二零年代台語小說「出死線」作者鄭溪泮
採訪鄭泉聲牧師  勤岸筆錄
鄭溪泮：1896~1951。牧師，小說家，台灣第一本白話字小說「出死線」作者。
鄭泉聲：牧師，鄭溪泮e5 第三後生，1925年生，1998年一月~三月受邀擔任Hawaii台灣基督教會牧師。
     「出死線」：上卷，1926年，屏東醒世社出版，221頁，全羅。
創辦教會公報e5 前身「醒世社」
「出死線」是ti7 1926年出版，彼個時陣，阮老父伊ti7 里港做牧師，為著beh鼓吹台灣長老教會自養、自傳、自立，免攏倚靠英國教士會，beh設立台灣人家己e5中會，所以來創辦醒世社，有漢字版及白話字版，阮老父是擔任白話字版e5主筆。伊逐工騎腳踏車按里港騎去到屏東，捌摔落去溪底。彼個時陣寫e5 lah。
路尾公報設立起來ah，醒世社遮e5 鉛字lah、印刷機lah，遮e5物件chiah攏一切送互公報社。 合起來以後阮老父就無閣去公報社。醒世社起頭嘛是攏用油印e5 （叫做『謄寫版』e5 油印），後來chiah 有活版，嘛是愛用手giu2 leh giu2 leh，算真落伍。m7-koh ，這個促進台灣南部教會三自（自養、自傳、自立）e5運動成功，教會後來有設四個中會（高雄、台南、嘉義、台中）、閣設南部大會、北部大會、台灣大會 (後來e5總會)。

「出死線」下卷已經寫99% 好啊
「出死線」e5故事是寫到我出世，病死，閣活起來。二個日本聖教會e5牧師，Akiyama（秋山）及Tatsuji ( 田邊)來里港幫忙阮老父路邊佈道， in 幫我祈禱e5,「出死線」有寫著。後來我去日本調查， in to7攏過身ah。
「出死線」下卷實在是已經寫到99%完成lah。後來因為太平洋戰爭，美軍來teh空襲，彼陣阮老父已經辭嘉義教會牧師，阮兄哥ti7屏東開業齒科，所以歸家族攏搬搬對遐去lah。美軍tu2來teh炸，所以tioh8去疏開，ti7屏東e5郊外，創防空壕，一寡要緊e5物件攏khng3 落去防空壕，無拍算，炸彈tu2對遐來，炸著防空壕，攏報銷去ah。
下卷是寫到我讀神學院lah，做兵了ah，beh閣寫落，阮老父彼陣目睭to7無看見ah，伊五十五歲e5時手術白內障失敗，煞失明，to7無閣寫ah。伊是焦性肺病過身，歸個肺焦去，一種TB，是56歲。
作曲家e5鄭溪泮
除了小說以外，伊閣有寫聖誕準備集，有寫七、八集leh，我手頭猶有第六集。全部攏羅馬字，準備聖誕節e5對話lah、劇lah、及歌。真可惜攏無留，我這本第六集嘛是ti7台北一間幼稚園看著，ka7 討e5,用真久ah，破破去，閣用線thiN7 e5,偌寶貝leh。
伊嘛有作曲，聖詩91首是伊作e5,嘛有寫南部大會設教七十周年紀念詩。彼是伊參加比賽著一等e5,賞一本金邊e5聖經，後來我beh去日本e5時台北做大水，差不多一公尺高，歸個淹淹去，我轉來，足m7甘願e5,好佳哉頭一面，南部大會tng3公印，「南部大會一等賞」彼個猶ti7 leh，ah kah giap8一個譜猶ti7 leh，最近我有互公報社印譜。

伊kan-na宣教師ka7伊教風琴，嘛無特別受甚物音樂教育，真奇妙leh，阮老父ka7我講，當初神學生san3 kah，也無風琴，所以轉來to7用pin2仔骨按呢jih8 jih8,按呢練習。伊e5音感hiah呢好，算是天生e5,伊嘛有做「台灣光復歌」，彼當時e5青年唱kah neh。

「出死線」內底有章回小說e5寫法，是因為阮老父有讀漢文lah，對六百字篇讀到四書五經。清朝時代，太平境教會家己開小學仔，教漢字、教羅馬字、教聖經，阮老父ti7遐讀小學，後來chiah閣讀長老教e5中學，然後chiah讀台南神學院。

賴仁聲--台灣e5 第一本『羅曼史』

賴仁聲e5正名是賴鐵羊，鐵羊伊無愛，所以家己號做仁聲，ti7教會界攏用賴仁聲這個名，kan-na老一輩e5人叫慣習ah，猶閣叫伊鐵羊鐵羊。賴鐵羊著是賴仁聲lah。 伊總共有寫三本小說，「刺仔內e5百合花」是上路尾ah lah（編按：1954年出版），真無簡單neh，ti7彼e5時陣攏猶足保守e5,伊著寫這本戀愛小說，會使講是台灣e5 第一本『羅曼史』，伊ti7 清水教會牧會e5時寫e5。伊及阮老父真好lah，我彼陣ti7 台中中會做教育部長，伊若我e5阿叔leh，來ka7我鬥腳手，來做我e5 部員。彼陣阮教育部嘛有出雜誌，用羅馬字寫e5 neh，號做「幼葉」，賴仁聲牧師嘛攏有投稿，攏羅馬字e5。主要beh培養中會內e5主日學教員。可惜攏無留leh，教會嘛無留，彼陣仔攏 be7 曉拾lah。誠無彩，白話字e5 neh。雜誌內面閣有『漫畫』neh，嘛用羅馬字，是陳添登牧師畫e5。彼時，ti7 1950~1960 e5時陣，ti7 台灣e5 教會，真要緊羅馬字，夏季學校著是teh教羅馬字e5 neh。有真要意beh保留台灣話，彼著是teh抵抗當時e5國民黨ah。
賴仁聲牧師也是一個詩人。伊頭一個牧師娘過身e5時，非常痛心m7甘，所以作一首詩叫做「湖邊廬竹」，寄來hou7阮老父作曲，彼陣約略是1924年。這首詩到taN猶真濟教會愛唱，我二冬前去南加州抵著一個追思禮拜，有教會聖歌隊teh唱這首詩，聽了非常受感動及受安慰。
 
「出死線」e5故事背景

「出死線」e5故事背景是ti7台南縣e5永康蜈蜞潭，不過寫e5時是ti7里港。 阮老父出世ti7永康，神學院畢業了，派去ti7歸仁北（chit-ma2 e5歸仁），伊生活、活動e5範圍攏ti7台南附近，二十年久攏ti7遐大漢e5,所以台南縣e5 景緻攏誠熟lah，chiah有法度寫kah hiah-nih ah sui2出來，若無oh，kan-na靠想像e5是無法度lah， be7 對lah。
伊閣生性愛講古，真趣味neh，「出死線」內底e5 故事，是彼e5時代社會誠實e5情形lah，彼若hou7阮老父ti7遮講houN，閣khah心適。伊捌ka7阮講一個漏屎古，講kah笑kah。伊講有一遍伊去十四甲巡會友，熱天lah，足熱e5,鄉村會友逐家誠好意leh，彼陣鄉村是攏足san3 lah，若有鹹魚thang配飯著算 be7 bai2 ah leh，食鹹魚lah，去迫熱著，騎鐵馬騎到半路to7 擋 be7 tiau5 ah，to7 pang3落去ah leh，hou2,歸條褲ah lah，未到門口著緊咻阮老母緊來ka7換褲，真趣味。

伊e5性地足好e5 
林理俐（牧師娘）補充：
阮乾家e5 性地足好e5 …
我二十三歲嫁來 in 兜e5,阮老父是齒科醫生，自細漢攏嘛有查某kan2仔toe3 leh，連番仔火嘛m7捌khiat過。來 in 兜了後，也to7 飼豬lou。彼陣to7 beh chhoa7小嬸仔，無錢lah，掠豬hou7我飼lah，閣講一隻 be7 使，愛二隻chiah會相搶槽lah。也飼兔仔、雞仔、鴨仔，也有種菜，彼陣牧師e5 薪水chiah二百khou，買一雙皮鞋to7 百外khou ah，菜攏嘛愛家己種，愛參伊擔水loh，擔肥loh，霧sa3-sa3,攏武kah足忝e5。若過晝ah，阮乾官著叫我：「Lily，你閑ah houN? 來幫我抄譜。」伊目睭無看見，琴著一直彈，叫我抄譜，抑是叫我抄伊說教e5稿，一直唸一直唸，我to7忝，攏嘛teh tuh-ku，等leh，伊to7講：「來，你閣讀一遍hou7我聽。」我目睭chiah金起來，害lah，chiah寫二、三字nia5,伊攏 be7 受氣neh，伊to7講：「teh倦ah houN ? 愛睏ah houN? 無要緊，無要緊，我閣唸一遍hou7你聽。」伊叫我抄譜嘛是按呢，伊目睭無看見，m7-koh chhih8著足緊e5,我足緊張e5,心肝頭phok8 - phok8 - chheng2 phok8 - phok8 - chheng2,佳哉我自細漢著有學琴，我著看伊手chhih8 e5位置ka7抄落來，了ah，伊to7閣叫我chhih8一遍hou7伊聽看覓leh。「m7-tioh8 oh，應該是叨一phang7叨一線chiah著oh。」伊e5音感有夠好oh，半天才e5。伊e5性地足好的，伊攏m7捌ka7我罵oh。


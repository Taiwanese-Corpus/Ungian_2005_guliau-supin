二零年代台語小說《出死線》作者鄭溪泮
--採訪鄭泉聲牧師


鄭溪泮：
1896~1951。牧師，小說家，台灣第一本白話字小說「出死線」作者。
鄭泉聲：
牧師，鄭溪泮e5 第三後生，1925年生，1998年一月~三月受邀擔任Hawaii台灣基督教會牧師。
《出死線》：
上卷，1926年，屏東醒世社出版，221頁，全羅。
　
創辦教會公報e5 前身「醒世社」
「出死線」是 ti7 1926年出版，彼個時陣，阮老父伊ti7 里港做牧師，為著beh 鼓吹台灣長老教會自養、自傳、自立，免攏倚靠英國教士會，beh 設立台灣人家己e5 中會，所以來創辦醒世社，有漢字版及白話字版，阮老父是擔任白話字版e5主筆。 伊逐工騎腳踏車按里港騎去到屏東，捌摔落去溪底。彼個時陣寫e5 lah。
路尾公報設立起來ah ，醒世社遮e5 鉛字lah 、印刷機lah，遮e5 物件chiah 攏一切送互公報社。 合起來以後阮老父toh無閣去公報社。 醒世社起頭嘛是攏用油印e5 （叫做『謄寫版』e5 油印），後來chiah 有活版，嘛是愛用手giu2 leh giu2 leh ，算真落伍。 m7-koh ，這個促進台灣南部教會三自（自養、自傳、自立）e5 運動成功，教會後來有設四個中會（高雄、台南、嘉義、台中）、閣設南部大會、北部大會、台灣大會 (後來e5總會)。
　
《出死線》下卷已經寫99% 好啊
《出死線》e5 故事是寫到我出世，病一下險死，閣活起來。 二個日本聖教會e5 牧師，Akiyama（秋山） 及Tatsuji ( 田邊) 來里港幫忙阮老父路邊佈道，In 幫我祈禱e5 。《出死線》有寫著。後來我去日本調查，In to7 攏過身ah。
《出死線》下卷實在是已經寫到99%完成lah， 後來因為太平洋戰爭，美軍來teh空襲，彼陣阮老父已經辭嘉義教會牧師，阮兄哥ti7 屏東開業齒科，所以規家族攏搬搬對遐去lah。 美軍tu2 來teh炸，所以著去疏開，ti7 屏東e5 郊外，創防空壕，一寡要緊e5 物件攏khng3落去防空壕，無拍算，炸彈tu2 對遐來， 炸著防空壕，攏報銷去ah。
下卷是寫到我讀神學院lah，做兵了ah，beh閣寫落，阮老父彼陣目睭toh 無看見ah，伊五十五歲 e5 時手術白內障失敗，煞失明，toh 無閣寫ah。 伊是焦性肺病過身，規個肺焦去，一種TB，是56歲。
　
作曲家e5 鄭溪泮
除了小說以外，伊閣有寫聖誕準備集，有寫七、八集leh，我手頭猶有第六集。 全部攏羅馬字，準備聖誕節e5 對話lah、劇lah、及歌。真可惜攏無留，我這本第六集嘛是ti7 台北一間幼稚園看著，ka7 討e5,用真久ah ，破破去，閣用線thiN7 e5,偌寶貝leh。
伊嘛有作曲，聖詩91首是伊作e5,嘛有寫南部大會設教七十周年紀念詩。 彼是伊參加比賽著一等e5,賞一本金邊 e5 聖經，後來我去日本e5 時台北做大水，差不多一公尺高，規個淹淹去，我轉來，足m7 甘願e5，好佳哉頭一面，南部大會tng3 公印，「南部大會一等賞」彼個猶ti7 leh。ah kah giap做夥e5 一個譜猶ti7 leh， 最近我有互公報社印譜。
伊kan-na宣教師ka7 伊教風琴，嘛無特別受甚物音樂教育，真奇妙leh ，阮老父ka7 我講，當初神學生san3 kah，也無風琴，所以轉來toh用pin2 仔骨按呢j…h j…h，按呢練習。伊e5 音感hiah呢好，算是天生e5 ，伊嘛有做「光復歌」，彼當時e5青年真愛唱neh。
《出死線》內底有章回小說e5 寫法，是因為阮老父有讀漢文lah，對六百字篇讀到四書五經。 清朝時代，太平境教會家己開小學仔，教漢字、教羅馬字、教聖經，阮老父ti7 遐讀小學，後來chiah閣讀長老教e5 中學，然後chiah讀台南神學院。 伊是be7曉讀日文，伊加賴仁聲十歲左右，若賴牧師tioh8有看日文小說lah，阮老父干單會曉簡單e5 日語會話nia5 - tiaN7 。 伊攏寫全羅，無，to7 全漢，m7 捌寫過像恁teh 寫這款漢羅。
　
賴仁聲--台灣e5 第一本『羅曼史』
賴仁聲e5 正名是賴鐵羊，鐵羊伊無愛，所以家己號做仁聲，ti7 教會界攏用賴仁聲這個名，kan-na老一輩e5 人叫慣習ah，猶閣叫伊鐵羊鐵羊。 賴鐵羊著是賴仁聲lah。 伊總共有寫三本小說，《刺仔內e5 百合花》是上路尾ah lah（編按：1954年出版），真無簡單neh，ti7 彼e5 時陣攏猶足保守e5,伊tioh8 寫這本戀愛小說，會使講是台灣e5 第一本『羅曼史』。 伊ti7 清水教會牧會e5 時寫e5,伊及阮老父真好lah，我彼陣ti7 台中中會做教育部長，伊那我e5 阿叔leh，來ka7 我鬥腳手，來做我e5 部員。 彼陣阮教育部嘛有出雜誌，用羅馬字寫e5 neh，號做「幼葉」，賴仁聲牧師嘛攏有投稿，攏羅馬字e5。 主要beh培養中會內e5 主日學教員。可惜攏無留leh，教會嘛無留，彼陣仔攏be7曉khioh lah。 誠無彩，白話字e5 neh。雜誌內面閣有『漫畫』neh，嘛用羅馬字，是陳添登牧師畫e5。彼時，ti7 1950~1960 e5 時陣，ti7 台灣e5 教會，真要緊羅馬字，夏季學校著是teh教羅馬字e5 neh。有真要意beh保留台灣話，彼tioh8 是teh抵抗當時e5 國民黨ah。
賴仁聲牧師也是一個詩人。伊頭一個牧師娘過身e5 時，非常痛心m7 甘，所以作一首詩叫做〈湖邊廬竹〉，寄來hou7 阮老父作曲，彼陣約略是1924年。 這首詩到taN 猶真濟教會愛唱，我二冬前去南加州抵著一個追思禮拜，有教會聖歌隊teh唱這首詩，聽了非常受感動及受安慰。
　
《出死線》e5 故事背景
《出死線》e5 故事背景是ti7 台南縣e5 永康蜈蜞潭，不過寫e5 時是ti7 里港。 阮老父出世ti7 永康，神學院畢業了，派去ti7 歸仁北（chit-ma2 e5 歸仁），伊生活、活動e5 範圍攏ti7 台南附近，二十年久攏ti7 遐大漢e5 ，所以台南縣e5 景緻攏誠熟lah，chiah 有法度寫kah hiah-nih ah L出來，若無oh，kan-na靠想像e5 是無法度lah，@對lah。
伊閣生性愛講古，真趣味neh，《出死線》內底e5 故事，是彼e5 時代社會誠實e5 情形lah，彼若hou7 阮老父ti7 遮講houN ，閣khah心適。 伊捌ka7 阮講一個漏屎古，講kah笑kah。 伊講有一遍伊去十四甲巡會友，熱天lah，足熱e5 ，鄉村會友逐家誠好意leh，彼陣鄉村是攏足san3 lah，若有鹹魚thang配飯著算be7-bai2   ah leh，食鹹魚lah，去迫熱著，騎鐵馬騎到半路toh擋be7 tiau5 ah，toh pang3落去ah leh，hou5 ，歸條褲ah lah，未到門口tioh8 緊咻阮老母緊來ka7 換褲，真趣味。
　
伊e5 性地足好e5 
林理俐（牧師娘）補充：阮乾家e5 性地足好e5 …
我二十三歲嫁來In兜e5 ，阮老父是齒科醫生，自細漢攏嘛有查某kan2仔 toe3 leh ，連番仔火嘛m7 捌khiat過。來In兜了後，也to7 飼豬loh。 彼陣to beh chhoa7小嬸仔，無錢lah，掠豬hou7 我飼lah，閣講一隻be7使，愛二隻chiah會相搶槽lah。 也飼兔仔、雞仔、鴨仔，也有種菜，彼陣牧師e5 薪水chiah三百khou ，買一雙皮鞋to7 百外khou ah，菜攏嘛愛家己種，愛參伊擔水loh，擔肥loh，霧sa3-sa3 ，攏武kah足忝e5 。 若過晝ah，阮乾官tioh8 叫我：「Lily，你閑ah houN？來，幫我抄譜。」 伊目睭無看見，琴tioh8 一直彈，叫我抄譜，抑是叫我抄伊說教e5 稿，一直唸一直唸，我to 忝，攏嘛teh tuh-ku，等leh，伊toh 講： 「來，你閣讀一遍hou7 我聽。」 我目睭chiah金起來，害lah，chiah寫二、三字nia5 ，伊攏be7受氣neh，伊toh講：「teh倦ah houN ? 愛睏ah houN？無要緊，無要緊，我閣唸一遍hou7 你聽。」伊叫我抄譜嘛是按呢，伊目睭無看見，m7-koh chh…h著足緊e5 ，我足緊張e5 ，心肝頭pholk8 - phok8 - chheng2 phok8 - phok8 - chheng2，佳哉我自細漢著有學琴，我著看伊手chhih e5 位置ka7 抄落來，了ah，伊toh 閣叫我chhih8一遍hou7 伊聽看覓leh 。 「m7-ti oh8，應該是叨一phang叨一線chiah tioh8 oh。」 伊e5 音感有夠好oh，半天才e5 。 伊e5 性地足好的，伊攏m7 捌ka7 我罵oh。



				 
訪問呂興昌教授

呂興昌教授是成功大學台灣文學研究所e5所長，今年七--月ti7第八界世界台文營接受陳雷e5訪問。訪問稿由編輯組李春惠整理。
問：	請你介紹成功大學台灣文學研究所成立e5情形？
答： 台灣文學研究所到今年tu2好成立兩年。目前開始第三年，成立台灣文學系kap博士班。到秋天了後，to7無beh叫做台灣文學研究所。所以我這個所長是tui3二--月做到七--月，會tang3講是上短e5所長，以後就無所長。將來叫做台灣文學系，有大學部、碩士班、博士班，攏是台灣文學系畢業。
問：	收集白話字是m7是研究所e5作業？
答： 	M7是，he是國立台灣文化館，in年度計劃e5一種。透過阮chia e5學者去整理，in攏總差不多有十項計劃，其中台語部份是白話字e5收集kap整理，目前對漢羅無氣力thang整理。我teh寫計劃e5時，感覺kan-na用文學做中心siuN可惜，譬如講有關醫學、食物、動物方面e5名稱，ma7會tang3做文學e5背景，順續收集。所以採取二種方式：就是用文學做中心來編各種詩、散文、小說、話劇等。其他無屬文學e5部份雖然無一定會編--出-來，但是資料ka7數字化，儘量hou7伊ti7網路流通，chia e5資料攏會建立ti7全國文化資料庫e5文學部門（屬ti7文建會e5全國文化資料庫文化部份），che是由國立台灣文化館負責。
問：	國立台灣文化館設ti7 to2位？
答：	是ti7 台南，現在是籌備中，明年開館。
問：	請你詳細說明台灣文學系e5內容？
答：	用時期來分有：原住民、古典時代、日本時代kap戰後。 用語言來分有：華文、日文、台文部份。頂面三種語言，任選一種做必修，同時必修語言學概論。台文方面ti7第二年了後有台語小說、台語詩、台語戲劇、作家論（親像林宗源e5詩抑是陳雷e5小說）。除了chia以外，希望台灣文學系會tang3 kap其他e5科系做科際合作，kap工學院e5環境工程學系 合作，會tang3做自然生態文學e5寫作。Kap醫學院e5安寧病房（臨終病房）合作，做生命關懷，探討文學方面kap生死e5問題。Kap資訊系合作，做語音e5整理，會tang3有真che7 e5發展。
問：	兩年來學生人數有外che7？
答：	碩士班頭一年有12個，第二年有13個，第三年有15個，總數有到40人。做台語方面e5研究，目前人數無che7，kan-na一、二個。其中有一位博士班e5學生非常優秀，伊原來是ti7法國修博士，但是指導教授是中國派，伊所寫e5論文是有關台灣e5物件，一直無得著處理。所以伊來到chia koh重修。現在主要是teh研究黃俊雄e5布袋戲，ka7以前演出e5記錄kap資料用文學觀念做整理，這項工程不止a2大。
問：	成大台文系kap淡江台文系比較--起-來有啥物無仝？
答：	做比較是khah phaiN2講，但是我認為師資是khah重要e5問題，有心beh學上要緊，學生e5素質會tang3培養。因為學生雖然是經過考試入--來，但是並無表示分數考khah koan5素質就khah好。
問：	目前有外che7大學設台灣文學系？
答：	因為無詳細統計無啥清楚。Khah普遍有設--e5是師範學院系統叫做中教師，大學部叫做高教師。我khah關心--e5是台灣師資猶未準備好勢進前，各大學若是一直設台語文系e5時，恐驚師資khah be7 tang3達到理想。

後記：整理這篇訪問稿hou7我感覺，台語文雖然ti7台灣有teh起步，但是若kap當時國民政府teh推sak華語 e5方式kap速度比較來講是有khah慢，看--起-來beh發展台語文猶有真長e5路thang行。

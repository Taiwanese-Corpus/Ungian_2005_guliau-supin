
 
出死線
鄭溪泮 全羅原作   李勤岸 漢羅改
鄭泉聲 校正
(12)  
帶念著恁老父

對醫館轉來了後，一暝昏有一人theh8一張 chhoaN3單就是地租單，來beh寄清流去役場oan5租，也將所tioh8 oan5 e5 錢寄--伊。到暗e5時，清流theh8彼張單ti7房間桌仔頂，𧪄筆就teh ke2 (改) hiah e5錢額，beh hou7伊變khah少，就人所 寄e5錢thang得著淡薄。真聲有看伊teh ke2;若是呣知伊teh e2啥貨。
無想明仔載theh8去oan5 e5時，役場e5人有掀內siau3起來對。o7--ho5，對無ho5，就詳細看所 ke2彼張單，看了隨時講，這張單你ka7人ke2--e5 houN7 ?清流一時面失色，soa2應無路來。役場e5人就叫伊入去內面，tau5-留ti7遐。因為khah早e5區長，是那準莊社e5總統。
日晝e5時猶未轉來，老媽直直唸，因為伊是真疼這個。到過晝猶呣敢食飯，等伊攏無倒轉。
到beh暗就ti7遐勻勻a2 sam7倒來，有帶憂愁e5款式。問伊是甚物代誌，面仔au3-tu7-tu7。干乾講，呣知啥人ka7 ke2彼張chhoan3-單，人soa2 loa7我 ke2 e5，teh呣-pang3 我 soah。真聲ti7 邊仔聽見，就知ke2彼張單就是你lah!
小停，店仔有一人來，講，恁清流--ah ka7人ke2字，役場beh罰伊一棚戲，koh 一支 chhai2， 去吊-ti7牧羊莊e5廟內;講若呣hou7罰，區長beh報告，hou7伊去坐監仔角。
彼時至勤聽一下攏烏暗眩，腳-liau-手-liau:因為tu2-tu2-ti7 醫館 轉來，koh接著這號事。就問清流，你thai3做一chan5代誌?伊是戇直e5人，土土拍一鼓就應講，無你e5代誌，會關我chiah來去。
至勤講，你啥事無顧著ka-ti7 e5名聲;無，ma7 tioh8顧著某囝;無ma7 tioh8顧著教會?! 基督徒e5名hou7人吊-ti7佛廟，按呢呣知loa7名聲?清流恬恬，做伊un2-食un2-睏，鼾kah kihN8-kohN8-叫。這算是一款人。  若是至勤be7食be7睏，就透暝chhoa7真聲去區長e5宿舍，問一個虛實。
伊e5宿舍是ti7淨水溪東旁;伊e5宿舍，前後是蓮霧-theh8，伊e5內面也是teh kai3白園，算來是真 hiu-nga2（幽雅）e5所在。Beh過到伊hia，tioh8 kiaN5過一條長長e5橋。
入厝拜候伊。
至勤:區長，我聽見清流今仔日有一chan5代誌，hou7你真費氣。
區長:是，將人所交託e5租單，濟錢ke2少錢這算來是二款e5罪:--
(一)  偷-ke2字樣
(二)  詐欺hoaiN5-領。Koh這屬ti7國庫e5錢項，按呢做猶khah呣著。
至勤:	啊! 對細漢到taN，to也呣捌聽著伊貪心，an3-choaN2今仔日會來按呢，算來是一時e5戇想。
區長:	拍算是大川死了，鬚英叔過身，錢頭hou7你teNh an5-an5，伊無thang闊開，chiah會按呢。
至勤:	啊! 區長，阮查埔人kap阮乾官過身，家內空lo5-so，干乾我雙雙支手gim7 二片薑， 暝也磨，日也磨。 一日ka7人舂teng7米，總趁角二銀，beh做六e5人e5菜蔬，實在無錢thang hou7伊闊開，有影to 著。呣久伊16歲就toa3藥店，後來也賣魚賣雜細，無一個錢來添頭貼尾。 生理伊teh變，錢貫（kng3） 頭伊teh開，怎樣tioh8我koh號伊; hap8-giah8是伊tioh8 hou7我。 (講 到chia，目屎ko7-ko7-lin3 )。講來講去是in老父kap 阮乾官早死，我be7曉教示，chiah有這個代誌，總是望你體諒就是。(區長聽見按呢，也是軟心)。
區長:	這chan5事，算來是犯罪未成（chiaN5），koh是帶念著in老父大川兄kap鬚英叔，hiang3-時做人太好;koh對你踏到這個地，牽chiah e5囝大漢， 會使得講是節婦;beh無leh，今下晡，隨時就hou7去到衙門，也有通khng3到下昏。
至勤:實在真多謝你e5 saN疼thang3。
區長:  TaN恁母仔囝，chhoa7倒去，我chiah想看有啥路thang解圍a2無。
至勤:  真lou-lat8，向望chiah chiau-hu leh就是。 TaN 你請。真聲也ka7伊參辭講，不止勞煩區長大人，真lou-lat8。TaN你請。
區長:	順行。
Ha2 ! 父母e5好名聲，有庇蔭著伊e5囝，實在有影。
*	*	*
天光母仔囝就步行去府城，買to2一旁豬腳，過了一taN3幼麵，kap偌濟餅仔。真聲擔kah攏be7行。倒來到厝已經暗摸摸，就擔去送區長。後來就soah事，了後清流算也知伊e5 所做大呣著，也khah知後母teh款待伊，是無koh樣心，對按呢就反悔，也認真做工;總是呣知有ke2變a2無。
正親像詩講，
艱難e5山，魔鬼滿是，
我心攏無搖choah;
對靠救主，安然過去，
就得出死入活。
 




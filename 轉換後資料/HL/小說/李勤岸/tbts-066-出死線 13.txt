出死線
鄭溪泮 全羅原作   李勤岸改漢羅
鄭泉聲 校正
(13)  
我知我所做
Chiah e5劫頭過了，真聲ti7小學也讀了三年。到第四年12歲，koh換一個新e5先生，叫做白川 先生，算是獨身者。Chiah e5學生仔照輪流，有e5 tioh8扛水有e5 tioh8拾柴，有e5 tioh8掃地，大家真歡喜，無 e-the。  若輪著真聲，煮飯，伊就透早天昲光，月仔猶光光，就對淨水溪，phaiN7冊包，行里外路來到牧羊莊e5小學，ka7先生煮熟，天chiah光。先生講，真聲你破病未偌久，呣通hiah早。 應講，我 驚了siuN7 oaN3， hou7你be7赴教冊，先生真歡喜。
真聲ti7小學有幾若e5朋友，其中一個是四腳。是因為伊出世就軟腳，用二支手落去 pe5。腳頭窩pak8一雙草鞋。二個手蹄theh8二腳木屐，按呢teh pe5。伊e5冊包背ti7胛脊頂。伊teh pe5 kah別人teh行平緊。伊是真乖，也比真聲khah濟歲，真聲tauh8-tauh8 ka7伊做馬仔騎，伊也真歡喜，無受氣。伊真𣘀越念冊，呣捌一擺無熟。
Ti7小學讀冊，算是將所讀過了e5，thah8規-thah8，干乾下底這分青冊，teh hou7先生教，其餘逐本tioh8越念。先生逐日tioh8 ka7伊逐本做記號，ti7冊內e5頂面寫紅字。至少一分tioh8越念一 面;若已經越念真濟遍e5， tioh8規本對頭唸到尾，出在先生tiah。Beh來唸冊e5時，ti7 先生桌，有一個 管仔，內面有20 外支籤仔，籤仔有寫二款:一款寫無; koh一款 寫有。學生若beh來唸冊，10外份掀便便，thah8規thah8， 就抽籤。抽tioh8有e5籤，就tioh8逐本攏越念。唸若無熟，一 字kong3一下。真聲kah這個 四腳朋友，呣捌一擺唸無熟。因為真聲逐暝昏就越念熟chiah敢去睏;也天未光，就peh起來點細支燈，koh讀到熟kah那豆醬。有e5學生pin5-toaN7溫習，希望若抽著免唸e5籤，是第一歡喜;若是真聲是愛每擺抽著有， chiah khah愛。呣久真聲e5冊是第一濟本，若抽著越念，是tin3時間。先生看伊逐擺to是真熟，路尾就特別叫伊呣免抽籤，呣免越念，干乾收青冊若定，真信用--伊。若是真聲看先生hiah信用伊，ka-ti7 也呣敢一暝無溫習:因為驚了chhau3-tu2-kham2若有一擺beh越念，若無熟，是見笑，所以逐暝to是讀到真暗，讀到hou7老母叫歇睏。
*	*	*
小學是男女共學，這擺ti7莊有一個女學生叫做逸子，in老母過身， soa2 be7得來讀，真聲就減一個伴。  因為逐日ti7淨水邊有3，4個來讀。 
一e5晡真聲ti7厝裡，有聽見老母kah厝內e5人teh hoe7，彼時真聲ti7庭尾teh坐。In teh講，逸子e5老母過身，in老父soa2 beh ka7伊賣去落花間，無chhai2一個 查某囝仔; beh是tu2-好，就ka7 io來thin7真聲，算來to也是加一歲若定。講e5時，ti7遠遠有一個老長(Tiong3)伯ah，𧪄一支枴仔，目睭無啥鬥搭，直直thuh直直 來，親像真要緊e5款。伊是對逸子in厝角頭斡來。真聲心內teh想，這個老歲仔poh-是來beh講這-chan5。  真正iN3，講來講去，soa2定著，20銀現theh8去，約明仔載beh chhoa7過來，算是真雄。真聲teh想，逸子是我e5朋友，beh算伊做朋友，我是愛，beh算伊做匹配，是be7使。因為ti7 小學 e5時， 伊e5性地真bai2，bat為著掃地e5事，hou7伊欺負。呣久若beh反對ka7老母講呣好，驚了害伊果然去落花間。干乾恬恬，心內teh想beh ka7做大姊款待。已經來，ti7 灶腳兄嫂teh煮飯，伊teh hiaN5-火，真聲讀冊倒來，問伊講，逸子你來? 應講是，真聲你倒來? 兄哥笑講kah hah8，hah8，hah8!老母責備伊講，teh笑啥?彼霎 了後，二個親像姊妹仔叫來叫去，真聲呣知逸子有teh想甚物。
*	*	*
有一個禮拜日，kai3-濟人去牧羊莊禮拜。有一個學生叫做大抱。伊e5身軀矮矮肥肥，學生仔綽號 (chhiok-ho7)伊做肥豬。彼時已經禮拜soah，抱ah就笑笑走對拜堂內去。真聲看伊矮頓矮頓直直去，就toe3伊e5後壁去ka7看。抱ah就 koaN7彼支大支瓷茶罐，是親像大粒金瓜hiah-裡大，koaN7對灶腳倒轉。真聲掠叫伊是beh去入茶來hou7人食，也koh toe3伊行到灶腳。問伊講，抱ah，你beh入茶ni7?應講，是，我beh入茶心茶。真聲奇怪講，Che-是滾水，我抵仔hiaN5-e5，怎樣是茶心茶?抱ah恬恬， 做伊koaN7 -對小厝e5後壁 去，ti7 geng5-geng2樹腳就he7-teh。 真聲hoah講，你 e5茶心茶我知 lah!抱ah搖手，大聲講，恬恬!講soah放一pu7尿ti7 hin，就笑笑koaN7對原位直直去，除去真聲以外，無人知這個代誌。真聲teh想，若ka7先生講，伊穩當會受拍真thiam2;若beh ka7伊koaN7倒轉，伊是緊腳手連鞭koaN7 teh走。
真聲到位，抱ah已經走去bih，chhau3-kham2一個老Seng5-伯ah大嘴乾，就thin5-倒一大碗，做 3，4 嘴 koak8落去。已經吞過喉，chiah講，hm5! 這罐茶thai3臭-hiam臭-hiam!彼時真聲ti7 hia看伊beh珯落去，就亦一聲beh叫伊慢即珯，無奈伊好腳手，珯了 真 起，聽伊teh hoah臭hiam-hiam，soa2直直笑起來，禁be7-tiau5。Ti7 內面有別人聽見，也來試珯看，果然是有影。看見真聲teh笑，就規陣loa7伊ham尿ti7 hin。叫先生來看，先生真受氣。真聲想若欲ka7講明，是驚了抱ah會受重刑: 因為平素伊是歹底，koh昨昏chiah hou7先生刑罰，taN若ka7伊指正這-chan5，會害伊重倍 慘， koh伊會怨恨我。  有時老人he-ku-tu7 beh叫囝仔人放尿hou7食，ma7無人 愛;何況伊 chhong3便便hou7伊食，算來tioh8  ka7伊seh多謝;若是伊要求，ka-ti7放hou7食是khah無禮若定。Koh 想，我罕得犯罪hou7 先生刑罰，這霎來替伊擔罪，先生拍算khah體諒，刑具會khah輕; koh抱ah穩當真感謝我。想了決斷beh用恬恬來準做認罪。果然是，先生真受氣，隔日命令停學。真聲平素是白川 所疼--e5，這擺來犯罪，先生無有偏私e5心肝，猶原tioh8受刑罰。別個學生本底看先生kah真聲做夥食，koh唸冊免抽籤，通通講先生有偏袒;若是這擺看見先生teh受氣，chiah知先生是khng3公平。
日期到，真聲koh來學仔，先生e5受氣be7 soah，就叫真聲來，問講，你有知罪無? 真聲應講，知罪。若知罪beh拍你20下，甘願無?真聲就想，已經知罪，已經停學，beh koh拍20下板杯是真 奇;若是猶原應伊講，甘願。就ti7學生e5頭前拍--伊。拍了就寫一張字仔叫真聲khia7-ti7 眾學生e5頭前，peh ti7椅條頂，來唸hiah e5字hou7 in聽。彼個字就是講，『我知我所做，有悖逆先生，ui5-keh8上帝，請恁大家呣通學我e5款』
Chiah e5話tioh8唸3遍，chiah落來。拍算先生是beh hou7真聲知見笑，ti7學生e5 面前 謝罪，也teh做別人e5鑑戒。真聲讀這張單是親像讀冊，無-saN2 choah8;若是ti7邊仔彼個抱ah aN3頭攏呣敢看，伊知，伊做彼-chan5事，是真聲teh替伊擔當刑罰，伊e5心穩當真be7做得。總是伊受刑罰，我得著榮光。已經 soah，抱ah就chhoa7真聲出來細聲ka7伊 講，『 我知我所做，害你真克虧，請你 赦免』。真聲講，無要緊，我歡喜替你受刑罰，向望你後擺呣通koh犯罪就好。彼霎了後，伊 chiah知獨獨真聲是伊實在e5朋友。也真聲猶原是照舊服事先生，無絲毫e5怨恨;先生也照舊真疼--伊。因為歡喜 替人擔罪， khah艱苦ma7無thang怨恨。想著救主耶穌甘願替人受死，就雖是釘伊e5人 loa7殘忍，loa7侮慢，loa7譏刺，伊也無受氣，尚且替in祈禱。對學生講，父 所 hou7我e5杯，我豈呣珯麼?十字架chiah-nih淒慘，伊也無分毫怨慼上帝 hou7伊tu2著按呢。A2 !che無呣是beh替世間人 贖罪，chiah甘願受辱!受苦!受死。  A2!真正是救主!
*	*	*
對這年起，每擺考試，真聲若呣是頭名便是二名。
彼年tu2著鐵音牧師來巡教會，牧師娘也來，先生就chhoa7 in去路裡迎接，大家真歡喜，那準 眾人teh 迎接耶穌入城一樣。鐵音牧師見有出嘴to是教示，無一句拍損，真聲真愛聽。一日來淨水邊佈道e5時，有toa3一個手風琴，teh做佈道e5路用。當彼時若看著手風琴，是真稀罕。真聲teh想，beh chhian2 會hou7我得著e一聲，我就真歡喜。Teh想e5時，牧師娘講，真聲，這個琴，你請ka7我hu5-teh，真聲聽一下真歡喜，就緊就ka7伊chih-來，想講，taN機會thang ka7伊e一下看覓。就行khah做前，勻勻仔e一聲， ou2--a3，真好聽。Soa2想著ti7天堂e5聖使，天父有賞賜金e5琴，he呣知in e5歡喜 偌大。我將來若去到ti7遐，若得著he，穩當beh大大o-lo2上帝。
這霎了後真聲e5心內就發生音樂e5趣味起來。
*	*	*
隔年，就是小學第五年，白川先生轉去，koh換一個純正先生來。這個先生hou7真聲看做第一thang敬畏e5。伊罕得講話，伊e5笑罕得出聲，伊有威嚴也有溫柔。伊呣捌拍學生;若是to也呣免tioh8 hou7伊用tioh8拍。伊若干乾kham7-嗽一聲，學生就驚。伊e5威嚴親像有pi3-sut8 e5款，學生 呣知 伊e5權能對叨來。先生來，真聲彼年13歲，猶原得著純正先生e5疼thang3，每擺若欲倒去，就招--伊。
一早起透早來，看見先生ti7眠床，照平常e5例，逐日透早來，抑是beh轉去，tioh8 ka7先生 請安，講，先生 平安!
彼早起，真聲來，就開房門ka7先生請安；若是先生haiN3-haiN3叫真艱苦。 真聲 就 倚去摸伊e5頭額，是不止燒， 就斡-lin3 -轉去叫一個漢醫來ka7看。漢醫看了，講 是 肺炎，伊 就 即時toe3伊去theh8-藥來choaN。照彼搭e5風俗，若叫先生來咱厝，tioh8 包 紅包 chiah 會用得。真聲teh想， 純正先生病chiah 傷重，伊也呣知甚物，醫生是我叫--e5，用紅紙包一包去做禮數， ka7伊 講，Che是 極 小可， 表明一個意思若定，也藥錢另日chiah算。 醫生講，好。真聲 按呢 做先生也 呣知。  隔日 就扛去 台南 新樓chhoe7醫生，學仔e5代誌，猶原是真聲teh料理。 每日chhoa7學生祈禱，求上帝照顧純正先生緊緊好。
三禮拜後， 先生就好， koh轉來教冊， 眾學生攏總來 ka7伊講，先生啊!  平安!
大學學生來，看見講，你 e5學生真乖!
純正先生講，豈敢。


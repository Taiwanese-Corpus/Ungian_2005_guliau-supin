
出死線
鄭溪泮 全羅原作   李勤岸 翻譯漢羅
鄭泉聲 校正
 14  
跳過年
純正先生一年到任就轉去，彼時小學也soah。真聲想欲考中學。彼時中學，只有台南新樓彼間。
真聲想欲去，若是驚了考be7著。一暝昏tu2-著五年前e5新破筆仔先生轉來，真聲就對老母討 淡薄錢，去店仔買寡餅仔，買寡茶心，買一包朝日薰支，備辦beh請先生來教一擺。老母看見真聲hiah leng5-lai7真歡喜，連鞭theh8錢hou7伊去備辦。
先生聽見真聲e5致意，koh有數念著五年前e5 恩師，就真歡喜，連鞭來，逐項koh教一遍，一一ka7伊說明;若是真聲自信是差不多。
先生也ka7至勤講，an2-ne去考，m7免煩惱。老母真歡喜，ka7先生seh lou-lat8，伊參辭就轉去。
彼年是1909年，阿兄清流就ka7真聲擔棉被， chhoa7伊去考中學;老母ka7人chhoah 20箍hou7伊 去。
到位看著學校chiah大間，朋友chiah-nih 濟，新e5學生幾若十，看著生分生分。這年是英國人Nelson做校長。
彼下晡新舊e5學生hoa3-koa3-叫，ti7學庭teh踢球;若是真聲驚了考be7-tiau3，真煩惱，就ti7房間teh祈禱。兄哥清流做伊轉去，真聲teh想，設使若考無著，我m7著親像半遂e5人，ka-ti7 gia5 phou-kai3去行。那想那憂悶。
彼時看見一個頭班e5學生 (上高年，號做頭班)名叫草木兄，先生叫伊去幫贊抄考單。已經出來，hiah e5 saN-bat e5 朋友就去探聽，看所beh 考是幾問，是saN2-hoe3?草木兄m7愛講，hiah e5無見笑e5同生 (tong5-seng) 直直逼，伊chiah姑不終ka7 in講淡薄。真聲teh-想，驚了是考別物;若kah是考三字經(sam-ju5-keng)，加減乘分，讀白話聖經，che-是容易e5事。我leng5-khou2來無-tiau5，的確m7願做賊來及第。
隔日問題出，真聲連鞭寫了，做頭去交。拍算別個學生hiah大漢，穩當猶khah khiang3，彼暝猶原煩惱，驚了落第。無拍算隔日發表，真聲m7若及第，koh跳過一年，歡喜到be7顧得。就隨時寫批轉去報老母知。老母看著批，真歡喜。
真聲心悶老母，頭一禮拜，透早時若想著，就走去厝後流目屎。
學期分做頂半冬kap下半冬，真聲就交半冬e5 學費koh買所tioh8用e5物，猶chhun一箍三角beh 做臨時e5路用。不幸彼暝hou7人偷theh8去，真聲煩惱到極。想著早年拍m7見一角銀老母真煩惱，何況箍三伊若知影穩當13倍e5淒慘。A2!賊ah，你啥事害我到按呢!拜六就轉去ka7老母hoe7 m7著，無拍算老母講，你m7免驚，我beh koh hou7你。
N 15  D
被內e5怪物
試驗e5時已經到，真聲別科e5分數真koan5;獨獨日本話，點數真少。因為ti7小學e5時，先生無甚物教，到入中學chiah重頭讀a i u e o。考單分了，真聲看見只有30分，就去房間，目屎那落雨，立志的確m7輸別人。想著聖冊有講，有人智識無夠，tioh8求上帝，上帝gau5 hou7人。就跪teh祈禱，求伊幫贊。祈禱soah就決意勉強，記得士師有講，別人若讀一擺就會曉得，我beh讀10擺;別人若10擺，我beh讀100擺。
*	*	*
彼時中學e5 Kah-間teh thah8-樓，日落山，真聲就備辦一支刀仔，去樹腳修幾若支竹仔， beh釘一個細細e5箱仔thang he7細-pha燈火，按算beh將彼個箱仔chhang3-ti7棉被 內，暗時thang 讀冊khah暗。Teh鋸竹仔e5時，因為真暗，鋸了傷緊，竹仔koh kut8，倒手e5 ki2-指soa2鋸tioh8一am2，血流真濟。真聲就用手巾來pak8。
照學內e5規矩，暗時攏總聚集ti7 學廳，自修到七點，就tioh8 hoa-燈入房間去睏，be7使得koh點火。若是真聲奮志beh勉強，就當人睏恬靜e5時，起來點伊所備辦e5燈火，驚了先生看著，就phak-ti7被內，細膩來讀。
這擺舍監巡間對hia過，看見眠床內有火e5 影，因為真聲kham3-了無-ba7，有火影照--出來。  先生就hoah，
真聲，真聲！
真聲聽一下，攏m7敢出聲，隨時緊緊用手teN7-火hou7伊hoa，攏m7敢做聲，驚了若用嘴pun5，會hou7先生聽著。先生聽見無出聲，koh看見無火影，ka7-ki7掠做看錯，就做伊去。
隔日先生聚集，舍監講，伊昨瞑ti7真聲e5被內，有看見光光e5火，忽然無去。別個先生笑笑講，棉被內豈有怪物?
真聲接續按呢勉強kai3濟暝。有一暝昏棉被 kham3-了傷近火，soa2引火起來，規個箱仔teh著火。真聲因為注神teh想冊，連伊頭殼頂e5毛-sui仔也燒kah khiu5-liu3-liu3，臭-hiN-hiN也m7知。  彼個時代學生是留毛sui，piN7毛尾算是真時行。  因為彼個火，是un5-a2燒--來。 到燙著肉e5時，giah8-頭一看，真大驚。頭殼那準beh nng3-入火爐。就bun3-出-來，對棉被頂顛倒ka7伊teh hou7伊ba7-ba7，無風thang thau2-氣，火就hoa--去。掀起來看，棉被燒一am5，好佳哉是ka-ti7 e5 ，khah無問題。
天光朋友問講，真聲，你昨瞑ti7 燈火腳讀暗冊hoN7?真聲講，你對叨位會知?知--noh!你e5鼻孔規個是烏煙。真聲知影被內勉強無妥當;就想欲變通。彼時手電抵仔teh賣，想愛彼項khah好勢;m7久khah無經濟，就罷。彼霎tu2-tu2歇熱。
歇熱中，非常勉強，校長指定若han5-ha7 e5 時， thang自由去讀天路歷程上下卷，到入學e5時 thang來考，一名賞三箍，二名二箍，三名一箍。
到開學e5時，這項天路歷程，真聲領著一頂賞，真歡喜。Koh白話字也100分。得著杉共兄e5幫贊，日本文也嶄然進步。
一日試驗，分單e5時，Sam-tai7 先生真奇怪， teh-想真聲本底是30點，chaiN2 -iuN7歇熱後來 考，會85點，僥疑伊是偷看。就特別koh叫來伊e5宿舍，koh再ka7伊考一遍。無拍算考一下顛倒濟。
中晝，先生做夥食飯e5時，大家teh hoe7。  Sam-tai5先生問講，真聲別物e5課程成績甚物款?  其餘e5先生攏講，不止進步。Sam-tai5先生講，我所教e5國語kah算數這二課，真好成績。奇怪這個囝仔!這霎了後，先生真特別疼伊，可惜真聲是lam2-身。伊想ka-ti7真頇慢，雖然是lam2身命，也是真拍拚。Ti7伊e5冊內有寫二句古人言teh ka-ti7勉勵:---
1. 一勤天下無難事
2. 有心拍石石成磚。


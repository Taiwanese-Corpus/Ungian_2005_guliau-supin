可愛 e5 仇人
賴仁聲
第一章  Kham5-khiat8 e5 路程
蘭香透早起來逐項款好勢，就照常去出勤。伊是ti7某間基督教病院做護士，未來病院以前是ti7咱e5教會女學初中畢業。後來考入醫院來做護生。Ti7醫院已經做工約6年，伊 e5 帽仔已經有一巡烏巡，因為伊e5成績特別好，做人溫純、恬靜、勤快、親切，所以tui3護士中受選拔做一科 e5 領班，現在伊是做外科 e5護士班長；伊 e5 下面有5、6個同工，大家真尊敬伊，真相聽嘴、同心來服務病人；所以院長、護士長，都真tui3重伊。
蘭香姓李，所以一般 e5 人攏叫伊「李小姐」，若是in e5 同伴大家叫伊做「蘭香姊」。李小姐是ti7台南東爿，入山離約倚台灣里3、4舖路 e5 一個山內教會 e5 查某囡仔。伊只有三個姊妹仔，伊排第二--e5,當伊四歲 e5 時，伊 e5 老母koh生小妹仔，ti7月內 e5 時土話講著月內風，煞離開世間。當老母別世 e5 時，實在真可憐。Hit當時李小姐 e5 姊姊才7歲，伊本身4歲，小妹tu2 出世。老父當時30歲，頂無親、下無戚，老父是一個單身漢，tui3海口來山內hou7老母招--e5。講--起-來也是真奇緣，老父是海邊討魚人 e5 子，細漢父母早死，少年當勇 e5 時，伊厭恨ti7海--nih冒險，戰風湧掠魚 e5 生活，koh伊若koh想起伊做囝仔時代 e5 境遇，到這時嚨喉管[to]猶會tiN7，目屎to khoa3目墘。
講起來話頭長，蘭香 e5 內公就是布袋hit角勢 e5 人。東石、布袋、北門hia-e5 人攏是teh掠魚、曝鹽來過日。若有作穡也是極小可，大家做m7成物。是瘦沙園仔，是風頭、水尾；風真透，有時海水煙扑上陸地，那準teh落鹽雨--leh。所種--e5 是蕃薯、lou5-se2 、土豆，常常欠水，收成是m7成物。所以濟濟人靠討海，抑是去製鹽公司做苦工來渡活。An2-ni李--家自早是真艱苦，真清淡。Hit年特別歹年冬，所以蘭香 in內公也kap人做陣去出海。無扑算，hit年m7-na7五穀歹年冬，就海--nih也歹海冬。所以大家就參詳去較遠洋來討，向望會得討較有。無扑算，一下去煞無回頭，因為當 in開帆 e5 三日後做風颱，穩當是失事。風颱後等一禮拜、兩禮拜、歸月日，攏無消息。厝邊逐個替李先生娘（平時人攏叫伊「進財嫂」）真煩腦。進財兄，蘭香 e5 內公失事hit時，in 老父才六歲。自細生做瘦瘦，腳 lo3手lo3,伊e5 正名叫做李永福，但是因為伊e5 腳lo3手lo3,雖然是六歲，看著那準七、八歲款--leh;所以大家都叫伊做「lo3腳--e5 」。進財嫂暝日流目屎啼lam5哭淚，初一、十五常常都點香跪tiam3埕尾開聲哭，聲聲句句「我心肝，我夫o-oe3,你今仔日放心做你去，看你放我kap lo3腳仔子beh 怎樣？」哭得鼻流瀾滴，hou7厝邊 e5 人大家替伊真傷心。Tiam3是一間海邊寮仔，雨來chhop8-chhop8-滴，風來破壁風sng3-sng3-哮，寒-gih-gih; kah是一領被那準鹿肉脯，kah頭腳thou2,kah腳頭thou2,kah腹肚雙頭thou2。被單破糊糊也無thang補，想來就是苦。厝邊hia-e5 婆仔嬸仔，較軟心 e5 人若聽伊teh孝飯，teh哭，濟濟人tiam3邊仔替伊暗靜流目屎，想講這個少年人看beh an2-choaN2牽子守一世人就好。過年外久，都攏無倒來--lah，厝邊 e5 人就苦勸伊koh嫁。起頭進財嫂真惜本份，想講咱是散hiong人，m7-bat半字，koh牽一個子，今lo3腳--e5 也八歲--lah，人thai3會beh 愛咱lah？所以真守本份，kap子出去拾蕃薯仔渡過日。若較內面勢 e5 鄉村teh kheh甘蔗 e5 時，就chhoa7子去ka7人lan5蔗根，剝蔗hah8來趁寡錢倒來買鹹魚仔，擔寡蔗hah8倒來做柴hiaN5，an2-ni 罔peng2罔渡過日。Tu2遇 lo3腳仔子八歲年尾，隔壁庄有一個人叫做新發仔，伊是ti7製鹽公司teh做工友，曝鹽 e5 工人。死某，放兩個囝仔；人就來ka7進財嫂仔報親情，大家真ka7伊贊成，看猶chiah少年。進財兄死落後，田無一區，園無一tu ，看beh 守到啥時，lo3腳仔才會大漢。新發兄to也欠腳手，七講八講，hit年冬節瞑大家就成親。
無偌久 tui3 囡仔就定起大人事。Lo3腳仔kap後叔 e5 子算來是接面小弟、小妹也定冤家。新發兄猶有一個老母，今年才倚六十thong2歲，海口人真粗健，猶會出去sa柴lak8-草，講話聲響、厲害，ti7 in製鹽公司 e5 工寮，工友 e5 宿舍，be7輸是老家婆、查某總理，人若囝仔頭燒耳熱，牽尪姨觀三姑仔，to攏是伊teh替人設法。問佛燒香，人poah8杯若poah8無，攏是伊teh替人下神托佛。平時真刻薄，粿算個、肉算塊。另外創一腳菜籃，是年peh節 ，有粿粽、雞、鴨、豬肉攏提去囥菜籃，收tiam3伊 e5 房間眠床前，吊懸懸。若m7是 in查某子倒來做客，是無人食會著。
到chia lo3腳 e5 in母仔子知死--lah。扑罵有，食穿無。古早人講「食人目屎流飯，三頓gin5碗gin5箸 」。母仔子若chhoa7出去做工，常常ti7園頭園尾對看流目屎。

第二章  墮落
Siang7 hit年 beh 近年兜e5二九瞑，家家戶戶攏teh備辦過年，有 e5 炊粿，有 e5 thai5雞。今進財嫂tu2嫁來無loa7久，平時是散hiong人，過去m7-bat家己吹粿綁粽。今害囉，炊粿m7知thang下「粿氣 」，粿炊 be7 熟，發粿炊 be7發，in ta家 tui3 外面入來，看一下火沖天，攏無講甚物，自an2-ni 越入去房間，開聲哭 in死去 e5 hit-e5新婦。聲聲句句，我金新婦今仔日做你去，看今仔日koh娶che哪有路用。Tui3 hia起進財嫂那無 in老ta家 e5 緣。過年瞑hng大家teh圍爐，lo3腳 e5 人也無叫伊倚去食，伊家己也m7敢倚去桌頂食飯。前生--e5 大孫細孫an2媽一人gia5一枝雞腿hou7伊，逐個食kah津津有味，lo3腳永福仔，企 tiam3戶teng7  邊吞嘴瀾，目珠金金相，也無人會出得提一塊hou7伊。老母 e5 心親像beh 溶落去 e5 痛心。想講咱今仔日歹命才著來an2-ni，緊ka7伊nih目叫伊走。等候人無看見 e5 時，偷iap一枝雞腳hou7伊chuiN7-chuiN7 --leh，ti7房裡偷ka7伊攪一湯匙仔豬油參鹽花仔hou7伊食。目珠開了了，是緊三嘴做二嘴pe，緊食了了。但[tan7]是真tu2 好接面媽入--來，看伊ti7灶腳嘴猶teh哺，就an2-ni 直罵，罵講：「你這潑婦敗家婆，tiam3灶腳母仔子teh偷孝孤甚物？」直直ka7 in新婦拖，拖叫伊著去公媽e5面前咒誓看伊食甚物？Hit暗進財嫂煞想短路，想beh 吊tau7自盡，佳哉hou7 in接腳翁新發兄早看著，緊救才無死。總是 tui3 hit暗氣了煞phui3-血，煞定定嗽。
過年後，自an2-ni hou7 lo3腳永福仔去ka7人牽牛仔度飽。Hit時永福仔才九歲，就去ka7一個姓林 e5 in飼牛，暗時睏ti7五間尾 e5 牛寮，無蚊罩，定hou7蚊叮，不時「寒熱仔 」，面黃phi-phi，有時去飼牛倒來，寒熱仔tu2到，腳全路糊糜無khoa3洗，自an2-ni 倒tiam3伊睏 e5 位khu7-khu7-chun ，也無人chhap伊。若是beh倒去後叔 in兜，也是無路，所以家ti7一個常常偷哮。雖然是細漢，猶koh會曉無父 e5 悽慘。過年十歲，in老母hou7 ta家苦毒激心，嗽那傷重，煞成癆傷，到永福十歲年尾 in老母就死去--lah。An2-ni天下雖bong2是闊莽莽，chhoe7骨肉是無半個。自an2-ni ti7林先生 in兜飼牛過日，自然是無機會通讀冊；in後叔也無來承認，戶口是「同居人」，所以真正是成做流離失所 e5 孤兒。到十五、六歲 e5 時，就較擔身命，四界ka7人做短工仔，趁錢來度活，遊府食府，遊縣食縣，有時ti7海口，有時ti7都市，有時ti7內山來做工。
當倚二十歲 e5 時，bat ti7都市做塗水工，因為伊骨力，也cham2-jian5  有hou7伊趁寡錢，總是學歹三日，學好三年，煞學會食薰，續會lim酒，茶店仔一間行過一間，續會去妓樓嫖妓；自然無才調去上流--e5,是去hit號三流--e5,近ti7半掩門e5 hit款，若m7是ti7「天天樂」就是ti7「萬里紅」抑是「千里緣」teh出入，chia-e5 名號真好，其實是勞動界 e5 公共浴間，極無衛生，無偌久就染著花柳病，be7趁，加開，就流落ti7 koh較黑暗 e5 生活。
有一日垂頭tam3志去pheng7 ti7城隍爺廟邊 e5 牆壁，時間已經無早lah。Tu2 teh想今瞑m7知beh去佗位睏，去睏豬砧是常常e5事，tu2 giah8頭想beh koh去東市場chhoe7豬砧，tu2著一個人真雄，走 tui3 伊 e5 面前過，順續ka7伊叫：「友--e5 來--leh，好空--e5你beh choan2一下無？」伊 e5 心tu2 tu2 teh想無步，也無問看是甚物好空--e5,就toe3伊行，行到一位暗暗 e5 位，hit-e5人ka7伊講，你tiam3 chia7企，看有人 tui3 這條巷仔來抑無，若平常人，你teN3 m7-知，罔行振動就好，若警察來，你著kham7-嗽兩下。Hit-e5人自an2-ni 跳 tui3 人 e5 牆仔內入去。Hit時伊才知hit-e5人是beh作賊仔，叫伊把風做看頭。Hit-e5賊仔是北部真出名 e5 甲級流氓，伊 e5 黨有十二生相，這個人 e5 偏號叫做「小猴」意思是腳手真好peh過牆，tu2 giah8萬能鎖匙起來beh ka7人開門 e5 時，tu2 hou7主人 e5 軍用狗看著，即時開聲吠，看 be7 choan2食tit，閃 tui3 灶腳後暗暗 e5 所在，盤過後面牆koh出來做伊走。Hit時主人聽著各樣 e5 聲，即時追出來。永福仔gam7面gam7面，伊m7-bat芋仔蕃薯，m7知豬母皮lun7-lun7,掠準有好空通choan2,今敢有甚物thang分；猶teh想到心chu5-chu5  e5 時，人jiok到，就an2-ni ka7伊拖去派出所；beh 講無，明明是做賊仔 e5 把風，beh 講有，是真衰，be7輸hou7魔神仔mou著；作賊心虛，一下刑--落-去，就認出來。明明是竊盜 e5 共謀，叫伊著供出共犯，hit e5主犯是甚物人。TaN著鬼扑著lah，連人to猶 be7十分e5認得，名beh thai3會bat伊就好，而且hit暗月hoaN2烏hoaN2烏，koh hit-e5人穿烏衫烏褲，穿烏帆布鞋，戴烏扑鳥帽仔，後來面包烏花巾仔，實在是m7知hit e5人號做甚物名，較刑to講 be7出來，所以就ka7伊送去警察局，sak落拘留間仔，聽候明仔再。

第三章  奇緣
隔明仔日 tui3 警察局 e5 拘留監房帶伊出來，較問ma7是m7-bat hit人 e5 名。後來問伊照所會記得hit-e5人 e5 形象。高約五尺半，生做無肥也無瘦。起頭kap伊做夥行 e5 時，有看見伊 e5 面，嘴下斗尖尖，嘴下斗 e5 倒爿有一粒痣，有發痣鬚，正爿 e5 目珠尾有刀khi5。大概是hou7人phut著 e5 刀傷；做伙行到巷仔內暗暗 e5 所在，hit-e5人才將帽仔戴kham3-kham3,tui3 褲袋仔jim5一條花花 e5 巾仔起來包面，只有chhun目珠thang看路，就盤過牆。
警察局照這個人相來peng2 hiah-e5流民、前科犯所留teh e5 相，就發現著所講 e5 面相，是流氓十二生相中 e5 小猴是嫌疑犯。Tui3 an2-ni 就發出警戒網包圍。Ti7警察局，tui3 chiah-e5 流民kap常習犯，抑是思想看做不穩 e5 人，m7-na7有 in e5 相，甚至盡所會to攏有採集 in e5 腳模、手印kap指頭仔痕，因為這是真好 e5 搜查材料。所以liam5-piN得著嫌疑犯 e5 線索。小猴m7-na7干單是竊盜犯，其實伊無論強姦、截路、搶劫、殺人都攏敢做。伊是一個犯罪累累 e5 通緝犯。伊ti7頂月日才ti7苗栗入山 e5 小庄社，騙一個查某囡仔，講beh chhoa7伊去食頭路，chiah ti7路中m7-na7強姦污hit-e5女子，koh7 ka伊搶手錶，kap一條金鍊仔兩錢外重，koh現金成百箍，嘴ka7伊that手巾，手ka7伊縛iap後，ka7伊將半露體ka7 伊hiat tiam3真少人teh上落 e5 小路邊 e5 樹林暗sam3 e5 所在。Hit-e5女子 be7得嚷，因為嘴that-tiau5--teh，也m7敢ka7伊jiok，抑是走出來報，因為手hou7伊縛iap-後，半露體m7敢出來見人，所以只有ku tiam3樹仔腳哮，到有人去拾柴 tui3 hia過，才ka7伊救。親像an2-ni 無惡不作，lo3腳永福仔隨便就toe3人去，講有好空--e5,看beh choan2抑無，實在真該死。
搜查網直直縮小，後來ti7關廟beh 入去旗山 e5 路中 e5 山內掠著。伊是台北 e5 新店暗坑 e5 人，為著ti7北部犯案，直直走落南，所以才會ti7關廟 e5 附近hou7人掠著。Thang講破案也是真緊，頭尾免十外日就掠著。Ti7估公庭對訊 e5 時hou7 lo3腳永福仔認，果然無錯，照兩爿 e5 口供認起來，就知永福果然m7是真重 e5 罪嫌，所以判決輕輕，關六個月寄罪兩年，就受thau2放出監。Ti7受關 e5 中間，ti7監獄 e5 醫務室，身體得著醫治，koh得著真大 e5 教示。Hit隻小猴就受定罪較久。Ti7 chia咱 m7 免講。
永福仔受thau2放了後，舉目無親，身nih無半sian2錢，心想講：今 beh 去佗位是好，實在真正是心亂亂無定。不過照伊過去 e5 經驗，那準有一個聲講，m7-thang koh tiam3城市，城市是快墜落奢華 e5 所在。所以無意識不知不覺向台南 e5 東爿山內直直行去。Hit e晡倚三點鐘出監，頭殼chhih-chhih直直撞，撞 tui3 永康，到新化hit時，日to已經beh 暗lah，但是心chat8-chat8也m7知枵，tiam3新化街仔行來行去，根本身軀斷半sian2,枵也是無法度。Hit暗就去ku廟口，pheng7 tiam3大廟 e5 柱頭，半睏半醒過一瞑。隔早起腹肚感覺真枵，但是身nih 無錢。也是無辦法，就行出街仔，向內山 e5 路直直行，tu2 遇路--nih有人teh車甘蔗，就ka7人分甘蔗食，即時感覺加真有元氣，就繼續koh行。到底人間同情相幫贊 e5 心，猶原是ti7鄉下較有。城市都會e5 人，那準逐個m7知是較無閒，較無時間thang想到別人 e5 代誌，抑是怎樣，感覺加真顧己，那準俗語講：「日頭光映映，隨人顧生命」 e5 款，感覺親像人情真冰冷。Ti7鄉下感覺大家較溫暖，若到ti7山間，ti7樸素e5生活e5 農民 e5 中間，所有 e5 友情，是那準更koh較燒lo7,到晝 e5 時，伊就行到山壩，ti7 hia有一間基督教 e5 禮拜堂。伊平時無聽道理，自然伊也m7知hia是拜堂，不過伊感覺ti7 chiah山內，有chiah大間 e5 厝是真稀罕，伊就行倚去ka7伊看，續ti7拜堂門口涼涼 e5 位坐。Hit時tu2 遇有一個老信徒，人攏叫伊做阿添伯，伊是姓穆，kap阿添姆兩老以外，家內只有一個查某子，an2-ni一家三個做夥toa3。卻有幾分仔水田kap淡薄山坪，算來是 be7 到偌歹過。M7-ku2無後生，家己又老，落種收割攏著倩人，所以也m7是到偌富裕。伊tu2 beh 來chhoe7牧師講話，看這個青年ti7拜堂門口坐，伊就ka7伊問看這位朋友 tui3 佗位來，lo3腳永福仔頭殼chhih-chhih，不知不覺目屎煞lian3出來。阿添伯看了真替伊傷心，知伊心內的確是有講 be7出 e5 艱苦，就請伊去 in兜坐。In兜離拜堂無偌遠，厝卻m7是真好，竹鑿 e5,穿磚仔e5 chui2-kun5,蓋瓦，teng7-tauh teng7-tauh--ah，內外真清幽，也有一個細細 e5 埕斗，埕尾也有一欉甜楊桃，cham2然大欉，照看有二、三十年 e5 款e5老樹，蹓落去有一條小溪仔，有濟濟婦人人thang洗衫 e5 石頭位，宛然親像一幅 e5 圖畫一樣。來並lo3腳永福仔 in海口，是「天」差「夭」e5 環境，一時心開開去，m7-ku2腹肚實在是大腸告小腸 e5 枵，佳哉阿添伯真知輕重，想講chia是山間，大概這時晝lah，這個青年人敢猶未食 e5 款，就問伊講：「朋友，你中晝敢食飯lah？」Hit時伊看阿添伯 e5 好意，就也無細膩ka7伊講，伊猶未食。阿添伯即時叫伊 e5 查某子—秋桂仔款出來hou7伊食。秋桂仔雖然是山內查某囝仔，但是伊有讀過國民學校，koh ti7教會做吟詩班員，聲真好，真活動，ti7青年團契當服務部長。是真可取 e5 女子，ti7山壩教會thang講是「山內 e5 花」，今年tu2 二十歲。Lo3腳永福仔是二十一歲，大家頂下歲。這對青年無意中大家見面 e5 時，那準有一個 be7曉講 e5 奇緣，永福仔tui3 an2-ni 就受留做人客，暫時tiam3阿添伯 in兜。

第四章  蔗園中 e5 英雄
阿添伯 in tu2 teh chho3甘蔗。近來有tui3 南洋來 e5 蔗種叫做「三一○ e5 」，甘蔗枝是細細，不過發著真大模，真有額，種落去hit頭一年未是好，重二、三年，koh較好，gau5顧 e5 有 e5 重五年才piaN3蔗頭。阿添伯想講an2-ni 較省工，koh收量也be7-bai2,所以伊也kap人種這款甘蔗。但是甘蔗是插ti7山坪，所以若chho3甘蔗 e5 時，著加用真濟工費，因為一一著 tui3 山坪頂用人工硬gia5到有牛車路 e5 所在，才會tit he7牛車。實在真欠工。Tu2 好chho3甘蔗 e5 khau仔爿抽著阿添伯，趕時趕刻著緊chho3,若無，過khau就無黑台甘蔗車thang下，hit 時就是真費氣。一人恨 be7得擘做兩個，連阿添伯老人to著出門。Tu2 遇永福仔來，確實是真大 e5 幫贊。永福仔是海口人，自九歲出門ka7人看牛仔，萬般 e5 艱苦to tu2 著，而且比人較大漢，約有五尺七外倚五尺八。人才生做be7-bai2,過得去。雖然是m7-bat字但是做人謙卑，慇勤kut力，歹命子chhin3-chhai2 食，工課做了有勢面，koh有力。阿添伯看了真kah意。永福仔家己也認份，koh來受阿添伯 in一家 e5 好意，真大 e5 安慰。而且是ti7基督徒 e5 家庭，伊感覺是伊一生所m7-bat2 tu2 著家庭tek e5 溫暖。甘蔗chho3三、四日就了，但是接落去著掘樹薯。著先chho3樹薯桿，後來掘樹薯，koh著擔樹薯到牛車路hou7牛車車，續gia5樹薯桿hou7牛車車，車到厝，有 e5 就an2-ni 賣生薯，留一部分起來chhoah樹薯纖thang飼精牲。樹薯桿仔著過lan5,然後曝hou7乾，堆歸堆thang做火柴，甘蔗chho3了，蔗hah8也著堆歸堆通hiaN5。近來柴真oh拾，若較成物 e5 柴，一百斤倚二十五、六箍，所以連山內 e5 人to m7甘hiaN5柴，攏擔出來賣。An2-ni chho3甘蔗leh，了後koh掘樹薯leh，連連成半月日真無閑。所以永福仔自an2-ni tiam3 in hia做工。一出一入攏kap秋桂仔做陣，不知不覺那親密。有一日teh chho3甘蔗 e5 時，an2-choaN2 tui3 園墘 e5 樹phe3林仔，忽然會走一尾雨傘節出來，thai2 tu2 好會so5 tui3 秋桂仔 e5 身邊來，忽然秋桂仔驚一下面青sun2-sun2,開聲喊，吱一下真大聲，身邊 e5 查某囡仔伴，有 e5 驚到走到跋跋落去。Hit尾蛇cham2然大尾，大約有三尺外倚四尺長，實在真會驚人。永福仔緊走倚來，急到地無khoa3 提甚物，自an2-ni 伸手 tui3 蛇尾ka7伊koaN7 懸，hiu3直去，tiam3頭殼尾揮一lian3,用猶一手chho3甘蔗 e5 蔗刀自an2-ni ka7伊sut去，hit尾蛇自an2-ni hou7伊phut做兩koeh8,hiat tui3 園外樹phe3林仔hit爿過去。佳哉差一點點仔，若無永福仔來，秋桂仔照看會hou7咬著 e5 款。到蛇扑死了，大家才笑出來。當時緊張kap hit-e5英雄戲劇性 e5 場面，實在也驚也好笑。Hia-e5 查某囡仔伴不知不覺齊聲喝講：「秋桂姊，佳哉lin2永福兄救你」。無扑算 e5 中間，煞將永福kap秋桂仔兩人 e5 名叫連做伙。而且hit中間koh加下一句「lin2」，顯明人煞將永福仔ka7伊算做阿添伯 in家內 e5 一個人 e5 款。永福仔聽一下煞企 teh gang7-gang7,面紅紅，感覺耳仔真燒，面真發hong7,心頭phok8-phok8-chheng2,心內有be7 曉講 e5 歡喜kap滿足感，一面感覺真歹勢，對秋桂小姐真不住；那thang講：「秋桂姊仔，好佳哉lin2 永福兄」，聽了心be7曉講。害死秋桂小姐面也越無路，一個面也是紅-kong2-kong2,但是心內也有 be7 曉形容 e5 快感，kap感覺ti7伊 e5 身邊有靠得住e5男性真正是有英雄氣慨 e5 人。聽人講：「lin2 永福兄」，所以無意識對嘴應hia e5查某囝仔講：「lin2 著猴--lah」，然後用bun2笑 e5 面，擔頭起來偷看永福仔。永福仔是一箍 chhai7-chhai7,be7輸去hou7電電著，金金teh看秋桂仔 e5 動作。所以不知不覺兩個四蕊目珠 e5 視線煞一致交叉ti7一個意義kok 較深長甜蜜 e5 幻想中。Tui3 hit日起，永福仔那準感覺自負伊有保護秋桂仔 e5 義務。也秋桂仔暗暗也感覺愛kap永福仔親近，thang得著伊保護 e5 款式。Tui3 an2-ni，兩個就那生出親密感。

第五章  歡喜 e5 目屎
大約半月日後，工課略仔較閑，永福仔就想講，今較無迫工lah，大概是阿添伯敢m7-koh倩伊lah。Tui3 an2-ni，有一早起，伊就想beh kap阿添伯 in相辭，koh去別位chhoe7看有甚物工thang做抑無？阿添伯、阿添姆兩老真好意直直ka7伊留。其實伊tiam3了是真愛tiam3。心底是teh想，若會tit tiam3 chia較久，m7是，beh 是會tit永遠tiam3 chia m7真好。M7-ku2家己想，beh thai2有夠這號資格thang hou7 人留ti7 chia較久，原因(一)家己想我是單身漢，是流離失所e5 孤兒，那會有人緣--neh。(二)Chiah-nih散，身軀斷半文，講較見笑，也無衫仔褲thang換。Ti7蔗園山坪做工，常常褪腹裼，hit 領內衫定褪起來山溪仔洗洗--leh，披tiam3樹phe3林仔頂曝hou7伊乾，到beh 倒去，才koh提來穿。無thang替換 e5部分，實在穿到 be7講得 e5 驚人koh歹味。其實心底家己十二分 e5 鬱意koh餒志。M7-ku2 koh一面，感覺ti7阿添伯 e5 兜，所享受著這款家庭tek人情溫暖 e5 氣氛，是一生頭一擺所tu2 著 e5。六歲無老父，十歲無老母，九歲去ka7人飼牛，ti7後叔 e5 兜 hou7人苦毒，去飼牛仔 e5 時睏牛tiau5;一項一項那走馬燈，攏ti7伊 e5 頭腦內koh出現。Ti7 chia怎樣阿添伯款待伊那準家內人，逐三頓kap阿添伯做伙食，特別若禮拜日，常常連阿添姆kap秋桂仔也大家做伙食，thang備辦做伙去守禮拜，實在完全那一家人。一屑仔to無看輕伊 e5 意思。Koh一項hou7伊所m7-bat tu2 著 e5 事，就是每晚 e5 家庭禮拜，大家做伙吟詩，讀聖經、祈禱，hit-e5 敬虔 e5 空氣；特別阿添伯有一個習慣，就是愛開拆聖經中幾句教示、勉勵 e5 話。伊是一位退任 e5 老長老，但是伊 e5 熱心kap敬虔真thang hou7人做模樣。Koh一項hou7伊印象真深刻 e5,就是秋桂小姐e5吟詩，hit e5 聲e5 sui2,清亮、婉轉，懸，低，話句分明，koh hit-e5吟詩 e5 態度虔誠、恭敬，m7是早伊ti7「天天樂」、「千里緣」、「萬里紅」所聽著hiah e5 妓女，抑是野雞所teh唱 e5 曲，抑是流行歌所會比得 e5。伊家己m7-bat字，koh無學，但是聽阿添伯 in一家teh吟，實在有 be7講得 e5 感激。特別有一暝hng，讀著一cham7故事講，耶穌teh chhoe7一隻phah-m7見行迷路 e5 羊，koh講放蕩子 e5 比喻，老實講伊暗靜中流真濟目屎。同時聽見in唱：「...只有一隻迷ti7山間，離開羊tiau5無路。迷ti7山嶺，遍行風波，無受良牧管理照顧......」。伊聽chia-e5 話，一時想講hit隻迷羊就是伊本身，頭aN3-aN3，目屎hou3 m7開，緊假出去phui3痰續去廁所哮一睏，目屎拭拭beh才koh入來。伊掠準人m7知，無人看見leh。阿添伯、阿添姆目睭花花老人家，無感覺也無的確，但是thai2騙秋桂仔會得過，秋桂仔厲害，鬼頭鬼腦，定定to teh觀察伊 e5 行動，而且 tui3 心底teh關心伊 e5 代誌。不過這個查某囡仔是真正經，平時m7-bat hih-hiauh，凡事tai7-tai7 toan7-toan7 。伊就看伊來 in兜，幾十日也m7-bat換衫仔褲，內衫驚人koh破破，若有出門，是利用日炎，褪起來tiam3溪仔底洗來曝，beh倒去koh穿落去e5。伊就是不忍心，koh入門也無看見伊有包袱仔，諒必身驅是自穿hit軀，其餘無lah。所以伊ti7幾na7日前，出去新化街仔 tui3 買樹薯 e5 人算數 e5 時，就有ka7伊買兩軀內衫、內褲倒來，但是chhoe7猶未有一個機會，m7敢講出來，也更koh較m7敢hiahN7 hou7伊換。
到chit 時看伊相辭beh 倒去，也 in老父直直ka7伊留。其實伊是無家可歸，tui3 chia 出去，連今瞑m7知beh去佗位安眠to m7知。Ti7 chia in看待伊做人客，ti7人客間仔睏。伊續忽然koh想著：「只有一隻迷ti7山間，離開羊tiau5無路。」煞禁 be7-tiau5 續哮出來。阿添伯著一驚，趕緊ka7伊安慰，才問伊到底伊 e5 身世是怎樣？伊才一五一十，tui3 死老父講起，講到來 in兜為止 e5苦境實情hou7 in聽。阿添伯、阿添姆、kap秋桂小姐攏禁 be7 tiau5,大家對伊十二分 e5 同情，煞四個哮哮做一堆。Hit時阿添伯出聲講：「今咱大家跪落來祈禱」。大家就攏圍圍跪落ti7廳--nih來祈禱。Hit e5意思是講求上帝救這個青年，替chit e5青年開路。聲聲句句真正是敬虔、親切，有滿滿 e5 疼心。祈禱煞，起來，阿添伯才開嘴koh講：「永福仔，既然是an2-ni，算是無親無戚，只有單身，我chia也真欠工，請你m7免koh去別位，自an2-ni tiam3我chia，koh我向望你會tit kap阮同心敬拜上帝，向望主拯救你，你想怎樣？秋桂小姐也贊嘴講：「永福兄tiam3 chia--lah。阮爸爸to an2-ni 講。」永福一時有禁 be7 tiau5 e5 歡喜，傷歡喜煞koh 哮出來。伊是感覺今仔日阿添伯beh收留伊，tui3 今仔日以後，伊有安居 e5 所在。M7免心定掛心，講今 koh去m7知beh 去佗位。Koh上要緊就是伊感覺親像tui3,「Ah！無情冰冷 e5 路邊，受救走入來疼痛溫暖 e5 家庭。」那準一隻跋落路糊糜底 peh be7起來 e5 狗仔子，當ti7 beh 死，寒到khu7-khu7-chun e5 中間，hou7疼伊 e5 主人，拾伊來寶惜e5心情。禁be7 tiau5,自an2-ni 跪 tui3 阿添伯 e5 面前，叫一聲「阿伯」，煞koh開聲哮到比頭tu2 仔koh較慘慼。阿添伯緊ka7伊牽起來。一手hoaN7 ti7伊 e5 肩頭頂講：「著感謝上帝 e5 開路」。Tui3 an2-ni 起來，目屎拭拭leh才無koh 哮。

第六章  接受耶穌
Hit暗阿添姆特別辦較chheN-chhau，也thai5雞叫牧師來相kap食，牧師順續ti7 hia家庭禮拜，用濟濟道理來安慰，講hou7永福仔聽。永福受真大 e5 感激。禮拜煞，牧師倒去，阿添姆將秋桂仔為著永福仔所買 e5 內衫內褲hiahN hou7伊thang換。就叫伊去洗身軀，感覺thong家大歡喜，雖然攏無另外表示甚物意思，但是感覺內面加一個人，hit e5心情有親像父子e5親。隔日阿添伯提五十箍 (日本時代 e5 錢) hou7永福，叫伊去新化街仔去買鞋、襪，抑是剪布倒來做衫褲thang替換。伊來tiam3 hia十五日久，若照算，食頭家，是 be7 堪得領到hiah濟錢，但是阿添伯無kap伊計較。伊就去買一雙新帆布鞋，買兩雙襪，koh剪淡薄布倒來，請秋桂小姐，ka7伊做衫。隔日禮拜，就穿新衫、新鞋，去禮拜。三分人，七分粧，頭毛剪剪----leh，油抹抹--leh，koh穿一下仔合su e5 衫褲，覺得真好看，真正是一表e5人材。Hit項高長大漢，體格好koh有力，就真贏人，tui3 hit時，永福仔就kap阿添伯做伙tiam3,永福仔果真真kut力，埕頭埕尾整理到真清氣，厝前後壁 e5 籬笆攏koh重圍，豬tiau5、雞tiau5攏koh重整理，m7-na7 an2-ni；四界一孔一窟 e5 所在攏填hou7伊平。這個家忽然親像得著新 e5 活氣，那準樹木接著春天 e5 溫暖，攏koh puh-iN2 e5 款式。過去阿添伯年老lah，自然逐項有放較無周至，襤襤褸褸。今家內那準有新 e5 主人來掌理 e5 款式，逐項to有新 e5 氣象。
但是阿添伯做事無莽懂，無含糊。伊攏無講甚物。伊注心恬恬teh看這個青年。第一，愛看伊 e5 信仰，有歡喜接受耶穌抑無？品行有重頭生抑無？第二，愛看這個青年 e5 心性有定抑無？真心beh 做伙tiam3抑無？慢慢觀察伊 e5 行動舉止、講話、心思怎樣？田園、山坪、厝，雖然是無濟，m7-ku2是全財產，是一家靠chia-e5 來生活 e5。內面無別人，只有秋桂仔，若會用tit，就將秋桂仔配伊。自an2-ni 伊招入來，也做螟蛉子  e5 款式。第三，若beh an2-ni，就存秋桂仔 e5 意思，斟酌看 in 兩個青年會合抑 be7?兩個有緣分抑無？所以阿添伯仔恬恬攏m7講。起頭是講做長工，食便便一月日三十箍，koh去才照看。親像an2-ni，一年連久，來 e5 時永福仔是廿一歲e倚成十月仔hit 時，今目一nih是隔年 e5 倚十一月--lah。這時永福仔是廿二歲，秋桂仔是廿一歲。阿添姆定趕阿添伯ka7??伊講：「老e3,看是妥當lah，to h?ou7 咱看年外久lah，看了性情to真好，也真kut力。」阿添伯心內猶teh等一項事，就講：「慢且--leh，我猶teh等一項事，但是我m7講出，beh 等到到時才來扑算。」阿添姆掠準是hou7 in kap房  hit日，愛舉行結婚式，愛請人客著thai5豬。所以伊就應講：「老e3,我有存辦leh la3,你也煞無看見我有keng一隻百七八斤 e5 豬胚，koh雞、鵝、鴨一陣，你敢無看著」。「M7是hit 號事 lah」，阿添姆sahN頭m7起，煞恬恬，m7 敢koh問，阿添伯也自an2-ni 恬恬。
十一月尾有一禮拜，牧師發表講祝聖誕前beh 問道理，若甘願接受洗禮，beh決心認主來歸倚伊 e5 人thang來報名。自早永福就真備辦心，白話字、聖詩、聖經也攏真熟，會曉讀lah。真正有決心beh 接受主 e5 救恩，所以伊就kap阿添伯參詳，講伊beh 去報名問道理，可以不可以？阿添伯講，自然可以，總是由你 e5 自由，m7-thang出ti7勉強，koh較m7 thang摻雜別物意思。領洗禮，只有就是顯明你有願意反悔接受耶穌做你 e5 主，只有an2-ni e5 意思，以外m7-thang想講領洗禮kap你tiam3我chia抑是無tiam3我chia有甚物關係。更koh較m7-thang為著現在tiam3 ti7我chia-e5 情分來趁我聽道理。這完全是出tui3你 e5 自由意志，自發tek，自覺 tui3 靈魂 e5 拯救有需要才thang。永福仔到chia十分明白道理，真實知主耶穌以外並無別 e 拯救。也深知上帝 e5 疼，就決心報名，受問道理。Ti7 hit年 e5 十二月二十三hit禮拜，就受接納，受領洗禮，續受接就聖餐。今阿添伯所teh等 e5 m7是別物，就是這項，就是愛知伊果真會做真實 e5 基督徒抑 be7。若會，伊才beh 將查某子秋桂仔匹配伊。今永福仔果然領洗禮入聖會lah。Hit時阿添伯就真歡喜，ka7阿添姆講：「我所teh等 e5 就是這點。」阿添姆才笑出來講：「人也會知，你to m7 ka7人講，你若較早講，我ma7較早叫伊去問道理。」阿添伯講：「An2-ni to無實在，是愛hou7伊自發 tek 瞭解主 e5 拯救，為beh 娶某得家伙 e5,to be7用 tit。「你攏ma7是an2-ni，hiah-nih頂真。」「是ouh，咱查某子只有一個nia7-tiaN7，koh一切beh 交代伊，m7-thang潦草」。「今伊家己甘願去問道理，koh hou7你ka7伊講到 hiah明lah，an2-ni m7 to好lah，m7 啥？」「猶未--leh，老-e5 ，緊紡無好紗，緊嫁無好ta家」，你是m7-bat聽著是無？你干單lak8-lak8-choah。你m7著koh問咱查某子看伊beh 無？」「Aih-io3,你誠直ou，老e3,你也無看兩個hiah有話講，同出同入， 兩個hiah 相體貼相幫贊來做伙做工課。」「雖罔是an2-ni，ma7著ka7伊問看leh，尊重子本人 e5 意見。」 tui3 an2-ni 就偷叫子秋桂仔來問。

第七章  苦杯
Hit暗偷叫秋桂仔去邊仔偷ka7 伊問，秋桂仔頭殼chhih-chhih見笑見笑應 in 阿爸講：「lin2 若看好就好。」阿添伯講：「An2-ni beh thai3會用 tit，beh 著應beh，m7就應m7,也會tit 講阮若看好就好，也m7是阿爸家己beh 嫁lah！」直直beh 等伊應，佳哉阿添姆較會曉講：「你ma7 m7-thang2 an2-ni，an2-ni 咱就 bat--lah，也著迫人應boeh，m7。」
Chia按下免koh 講，講到秋桂仔既然歡喜，ti7 hit年 e5 年尾，就ka7 in兩個成婚，果真thai5 豬請客，tong教會為 in大歡喜，chiah e5 事免詳細講，一家歡頭喜面，充滿快樂 e5 氣氛。免偌久隔一年，頭上仔子就出世，就ka7伊號名叫做「蘭英」，傳還外公，食外公 e5 姓，就叫伊做穆蘭英。蘭英三歲 e5 時，不幸阿添伯染著急性 e5 肺炎，就離開世間，享壽六十五歲，一家為著伊真憂悶，但是阿添伯本人真平安，真滿足顯明感謝主 e5 款式，來倒去。
隔年第二查某子蘭香出世，心真愛查甫 e5,但是猶原生查某 e5,m7-ku2這個囡仔出世生成kap人無siang5;鼻、目、嘴真美，鼻懸koh尖，目珠大蕊koh 重巡，嘴細 e5,嘴唇真薄tiah，耳仔是tong5墜，嘴下斗hui5-hui5,真正有好命相 e5 款式。所以永福嫂仔看了真歡喜。阿媽看了笑-bi-bi。這個造kap老父siang7姓，就叫伊做「李蘭香」，就是咱所講，做外科 e5 護士班長 e5 「蘭香姊」。蘭香小姐四歲hit年，in老母koh拾一個小妹，ka7 伊名叫「蘭兒」。但是無扑算，真不幸，永福嫂ti7月內二十八日就離開世間。聽講hit-e5原因就是因為ti7山內無gau5 e5 產婆，若有，是用土koioh-chia2-ma2 。Teh khioh  e5 時，叫伊人落來眠床腳，用ke7 椅頭仔顛倒爿囥，人才坐tiam3椅仔腳 e5 頂面，be7 輸那teh刑罰，一遍koh一遍，khah停叫伊起來，腹肚若痛就叫伊koh落-去坐，an2-ni 車跋peng2;到嬰仔出生 e5 時，嬰仔真大漢，也be7 曉用手去承，ka7 伊保護，干單聽伊自然；生了後，人真軟弱，也 be7曉用甚物較好e5 照顧；後來聽講是胎衣無全出來，khioh-chia2-ma2 也 m7知。人講ui若出來，著舀水來，用ui 囥 ti7水底來詳細檢查，看有全出來抑無？若有缺角，抑是各樣，的確著請婦科 e5 醫生來診察。無，凊凊彩彩包包去hiat-kak8,後來tiau5 ti7內面 e5 驚人發臭有毒，tui3 an2-ni，爭寒爭熱，也 be7曉緊去入院，甚物講是冷著，緊灌薑母茶，講beh hou7 伊發感，實在真該死。Thai2 會胎衣無全出來，原因講是khioh-chia2-ma2 beh 展手段，講著愛緊掠ui。Ui到有一個時間，伊自然就剝離子宮。若到時間過傷久卻有危險，總是m7-thang傷緊ka7伊硬khiu2。這擺就是硬khiu2,所以有tiau5一小部分ti7內面，才會致到誤著生命。
Ah！實在真可憐，chiah-nih成物 e5 姊妹kap丈夫khiN5-khiN5 khip8-khip8,艱艱苦苦來khiN5家，熱心信主，夫唱婦隨，一個美滿基督徒 e5 家庭，an2-ni為著無醫學上 e5 常識 m7著 e5 處理來失落一個人。Hit 年永福兄tu2 才三十歲，永福嫂tu2-a2才二十九歲，實在真可憐，放三個子，一個七歲、一個四歲、一個tu2 出世。當時蘭香小姐就是tu2 四歲。永福嫂死落，一家散phun2-phun2,佳哉老丈姆仔猶真康健thang ka7伊鬥育hia-e5 囡仔，有較得tiap-ah。若無實在慘無人知。
聽講永福嫂—秋桂仔beh 斷氣 e5 時，對永福仔 e5 手khiu2 tiau5-tiau5,顯明 in e5 相疼 e5 甜蜜，m7甘分開，才做翁某頭尾九年是八年足，放三個細子，一個chiah大，一個hiah大，莫怪心艱苦。但是上帝 e5 旨意 be7 thang移易，牧師娘kap厝邊 e5 姊妹大家ti7 床前無m7攏流目屎。阿添姆也想起阿添伯 e5 事，就禁 be7 tiau5走去灶腳chhngh8-chhngh8-哮。到hit 晚晡倚四點連永福嫂就安然倒去。隔日出葬，通教會無m7為著伊流目屎。永福兄此後佳哉無為著an2-ni 來餒志、冷心。猶原繼續熱心服侍主，伊 e5 丈姆今年雖然是六十外歲，山nih人身體猶koh真勇，真gau5疼hiah-e5 孫仔，所以不止做永福兄e5 幫贊。聽見永福嫂—秋桂仔beh 斷氣 e5 時，交代幾若句話，就是講，著替伊惜hia-e5 子，kap 有孝老母，koh著熱心khiN5-tiau5 ti7主，主的確beh 施恩。Hit 時永福仔目屎四淋垂，句句ka7伊應好，tim3頭來安慰伊，後來，永福嫂 e5 面轉笑講：「主來--lah，主來--lah，大家請！」講煞就an2-ni 過氣。
雖然是an2-ni，m7-ku2 be7免得有人情 e5 憂悶。前若出門，囡仔交代老母io，一對夫婦瓜笠仔戴--teh，一個giah8鋤頭，一個擔簸箕，同出同入，天暗才大擔擔轉來，笑gi7-gi7,歡歡喜喜，今忽然變做天涯 e5 孤雁，孤單一隻心憂悶。到園--nih、田--nih，到坪頂看著往過做伙坐 e5 石頭，做伙匿蔭食中晝 e5 飯包 e5 所在，不知不覺目屎to lian3出來。有時企teh，腳酸手軟，gang7-gang7神神，煞m7知beh an2-choaN2，有時吐大氣，家己一個去墓--nih 哮哮--leh，感覺心那準較輕鬆。因為墓是埋ti7伊家己 e5 坪 e5 邊仔，就是前chho3甘蔗，伊扑死蛇hiat去 e5 所在；不知講目一nih hit時青年sui2 e5 眠夢已經成做過去lah。
Bat an2-ni禁 be7 tiau5,忽然giah8頭看天，看頭殼頂 e5 雲，感覺那準愛妻秋桂仔企 ti7 hia teh看伊單身ti7 坪nih teh做工，煞哮出來開聲講：「桂仔！你今仔日thai3甘放我ti7 chia，我所疼 e5 .....」哮tit到be7 出聲 e5悽慘，有時bat chu5-chu5流戀ti7墓邊，歸半日m7知thang做工，但是佳哉時日緊過，情 an2 leng，那較受安慰。但是有一項，人常常鼓舞伊koh娶，因為大家看伊信仰好，品行好，koh tui3 伊入門，家庭經濟那好，猶有koh hak田kap山坪，koh一面看伊才三十歲。查甫人看beh an2-choaN2牽子。

第八章  跋落情網
但是永福兄非常巴結，伊決心m7 koh娶。按照伊 e5 經驗，伊感覺藤接bit8 是困難，別人 e5 母m7 aN5別人 e5 子。伊若想著早 in老母koh嫁 e5 情形，伊ti7 in後叔hia所受著精神tek e5 痛苦，伊就na2決心m7 koh娶。其實m7是講thong世間後叔、後母就是攏歹。真出名 e5 美國總統，亞伯拉罕林肯 e5 後母比親生父猶較會曉了解伊。伊也一生有孝伊 e5 後母，做總統 e5 時，也是無變化伊 e5 孝心，母子也真親蜜。咱台灣ti7基督化家庭中看著hit款好後叔、好後母 e5 也無少。但是永福兄ti7細漢驚了入心，土話講：「驚破膽去lah」，所以連敢想to m7敢，人 tui3 頂報到下，伊攏是笑笑應人講：「才來想看覓，hou7 lin2 真多謝」目一nih過五、六年，人就知伊無意思beh koh娶，大家也真尊敬伊，in丈姆看伊an2-ni 也真感心。
Tui3 永福嫂過身算起tu2 十年 e5 七月半，hit日真熱，阿添姆ti7厝後hiahN柴，m7知怎樣相koe7腳煞跋落去，頭殼siang3 tui3 石頭--落-去，大概是腦震動抑是腦筋斷去，因為伊真發福，平時血壓也真高，定叫頭殼gong5,所以昏去真久，救精神請醫生來看，雖然有注射、吃藥，攏無功效，人眠眠無啥知人，an2-ni 有日外就來離開世間。今 chia m7免詳細講。講永福兄hit年tu2 四十歲，今佳哉，大查某子蘭英也十七歲lah，大概家內 e5 事都攏會曉做，所以無感覺甚物大困難。第二查某子蘭香十四歲，小學tu2 畢業國民學校，準備beh 考初中，第三查某子蘭兒十一歲，國民學校三年讀了beh 過四年。一家也是真鬧熱，永福兄真疼chia-e5 子，chiah e5 子也真有孝。大姊蘭英頂 in老母 e5 缺，也是真活動gau5幫贊主日學kap吟詩班。永福兄想講愛腳手，就ti7隔年蘭英十八歲年尾，看有tu2 好siang7教會 e5 青年，就ka7伊招入來。感謝上帝 e5 安排，真正得著真好 e5 子婿。伊也真公道，真正是好爸爸，就是將 in丈人早 e5 業，攏登記hou7 in大查某子，品若生大孫，著koh傳一個姓穆。Tui3 an2-ni 子婿也真感心 in丈人 e5 好意，真有孝khiN5 家。Chiah e5 代誌按下免講。
時日teh過真緊，來講蘭香小姐免外久初中就畢業，本想beh koh讀高中，但是 in老父講愛伊學甚物技藝較好。伊家己想 in老母 e5 死就是因為無醫學常識，所以伊就kap老父參詳去考護生。真有才調，一遍就考著，m7-na7 an2-ni，伊ti7咱 e5 病院服務四年後，有去hou7政府檢定產婆，一擺就通過，後來繼續 koh ti7病院做護士。所以病院真重用伊，an2-ni 才會任伊做外科 e5 護士主任。
－－本故事 e5 中心就是 tui3 chia起－－
有一日，有一個患者來入院，ti7診療卷寫花蓮市 e5 人，姓陳名清泉，職業寫商，今年二十六歲，（hit年蘭香小姐是二十三歲）。病名—胃破孔出血。診斷需要開刀，但是無人thang來顧。因為伊 e5 老母早死，只有chhun一個年老 e5 老父ti7花蓮 be7 tit當來。所以一切 e5 事，攏向望護士小姐看顧。經濟相當富裕，卻m7是講伊好額，是因為伊做某製藥公司 e5 宣傳廣告 e5 主任，bat讀過高級商業學校，論商業廣告 e5 計劃，畫圖、音樂、口才真出tioh，英語也小可會通，所以hou7公司真重用。這擺胃會出血，大概是 tui3 交際食酒過濟，bat幾na7擺出酒；也食薰，koh ti7廣告 e5 時有時過勞，枵飢失頓是無希罕，當工作中倒落去--e5,所以公司真好意，講beh ka7伊服藥。對an2-ni 伊去就入 ti7特別室，孤單一人tiam3 e5 病房。日時有護士小姐輪流來ka7伊顧；暗時卻也有輪流 e5 當值。但是蘭香特別對伊有緣，常常ti7 hia顧伊到真暗才倒去宿舍。特別開刀hit二、三日，常常ti7 hia ka7伊顧歸瞑。原因是因為伊較會曉顧，koh有一項，那準一下見面就有一 e5 緣分，後來大概是為著同境遇，互相可憐平平自小無母，所以講起來大家真相同情。到較好 e5 時，清泉一發顯明伊愛慕蘭香 e5 心，態度親熱，講話溫柔甜蜜。平時是廣告宣傳主任，鳥仔ti7天頂飛，hou7伊搧to會跋落來，奉kiam3兩個平平是頂下歲 e5 青年。Koh攏是當時青春，單身未嫁、未娶，互相求愛 e5 時。所以兩個做伙，那久那親密，蘭香起頭是抱護士主任體貼患者 e5 心情來照顧伊，後來知伊也是一個siang7境遇，自小無母 e5 朋友，就生起更koh較同情 e5 心，愛將道理傳hou7伊。清泉也hou7蘭香 e5 情所感，也對伊認過去放蕩生活 e5 過失。順這個破病 e5 機會，就立志改酒斷薰，也開始學白話字，前bat讀過英文，所以學白話字免二、三日就會呼、會讀聖經、聖詩。平時對音樂、畫圖有趣味，而且是廣告藥仔的確著用--e5。既然有這號素養，學吟詩也是真快。不知不覺對護士患者 e5 關係，續進到自小無母同境遇，互相可憐 e5 朋友，kok進到跋落愛情 e5 羅網中，兩人ti7恬靜 e5 特別室，無別人ti7 hia，交頭接耳，頭殼相倚、耳孔邊講話談愛說情。到chia來 e5 心情是親像恨相見 e5 傷慢，苦分開 e5 傷早。為著an2-ni 清泉應該兩禮拜就會出院，煞tiam3到三禮拜才退院。

第九章  嘉賓旅社二號房
清泉beh 退院 e5 前一日 e5 e晡，hit日tu2 tu2 是蘭香 e5 歇睏日，兩人就相約到台中公園thit-tho5。大家儼然夫婦 e5 親密，ti7公園坐tiap8仔久，後來去水源地，而後清泉就ka7伊講，ti7 chia講話無利便，萬一若hou7熟似人tu2著真歹勢，就chhoa7伊去嘉賓旅社開一間房間，四樓頭等 e5 二號房。蘭香一生m7-bat來到這號所在，內面有洋式 e5 眠床、衣櫥、桌、椅、電燈、水道，洗面 e5 所在，燒水冷水攏有，真正是舒si7應有盡有 e5 設備。侍應生案內 in到房間將鎖匙交清泉，清泉請蘭香椅nih坐，就將門鎖起來，鎖匙袋tiam3褲袋仔。Hit時蘭香 e5 心有淡薄驚，m7-ku2一面也好奇，也見笑，也歡喜。Hit時清泉ka7伊講 in老父ti7花蓮市開皮鞋店，講起濟濟未來sui2 e5 景況hou7蘭香聽，蘭香聽到親像入ti7理想 e5 夢想鄉。後來ti7 hia講咱 e5 疼既然到chia，就著實現。起頭蘭香beh thai3 敢an2-ni做，總是魔鬼 e5 毒計是chiah-nih甜，chiah-nih芳。害ah！父母 e5 吩咐，教會 e5 栽培，聖經 e5 教示，敢be7-thang挽回？可惜理性信仰攏昏迷，竟然跋落魔鬼 e5 陷坑，續見笑失身。
事後隔日清泉就退院出去。我ka7你講清泉所對蘭香講 e5 ，攏是半虛半實 e5 事。Kap伊約束，倒去即時beh kap老父參詳，liam piN beh訂婚，也thang ti7去台北法院行公證結婚 e5 禮。Thang tiam3製藥公司所提供 e5 宿舍。也寫住所—花蓮市中正路三十五號，華美皮鞋店，in老父名叫陳進成。大家真m7甘，就分開。
等一禮拜，兩禮拜，一月日，蘭香 e5 心真煩惱真著急，煞giau5疑是an2-choaN2 一去不回頭，也無批無信。Koh一面一月日後查某人所應該有 e5 月順煞無來。伊家己是產婆，心koh較著急，第二月日煞轉愛吐、愛食酸。家己知慘--lah，有身。緊暗靜走去kap婦科主任林先生 ，伊是女醫，緊kap伊參詳。哭賴林先生，叫伊ka7伊創hou7流產。林先生雖然是女醫，總是siang7時也是牧師娘，伊絕對反對，續ka7伊講：「打胎是kap殺人罪像款。Ti7信仰上，人道上，法律上攏m7應該。」林先生責備伊講：Tihit7時你啥事無斷崖勒馬回頭leh，啥事無斷然拒絕。其實無hiah簡單，人若親身tu2 著，才會知人 e5 軟弱。男女異性 e5 做伙，真正是親像一粒人人所愛吃 e5 禁果。看kah目，食kah嘴，hit e5 色緻、芳味、款式真正是迷惑人。食了講會目珠金，加知識，講有濟濟美好 e5 遠景ti7頭前。我m7敢講攏無影，總是著上帝所配合 e5 才thang。除去 an2-ni以外，攏是偷食，是上帝所無歡喜，的確會降災禍。
對這粒禁果，不應該食 e5 份額對付，有兩款 e5 處理法：
（一）耶穌式 e5 講：「撒旦退去。」約瑟對伊 e5 主母引誘講：「你是伊 e5 某，我怎樣thang行這個大歹，來得罪上帝？」約瑟將衫放ti7伊 e5 手，koh走出外面。後來致到無冤受屈，關監四年外久，總是上帝會賜福伊。
（二）夏娃式 e5 －「婦人人看hit chang5樹，好食也kah目，koh hit chang5樹是thang欣慕就挽伊 e5 果子……」大必看烏利亞 e5 某拔示巴洗浴來犯罪，就是tiam3 hia心割m7斷，到尾就伸手挽來食，上帝受氣降災禍，一生大必為這chan5事tu2著無數回 e5 苦楚。
人實在真軟弱，攏m7 thang自負你是熱心 e5 信徒，是貞節有禮貌 e5 女性，平時是teh教示人，責備人，領導人 e5 地位，你是執事、長老、傳道師、牧師to是hit般代。老師、大學教授、諸侯、君王也走不離異性 e5 引誘。到hit時甚物to be7記得，俗語講：「英雄難過美人關，美人難逃英雄戀」。To會出在hit時 e5 命運愚弄排比，聽候到痛後才知痛，你 e5人格，信仰攏無去lah。Ti7 hit e5 時，甚物人格 e5 尊嚴、地位、理智攏無彩工。Ti7 hia就是魔鬼 e5 厲害。Koh人有「生物tek異性求愛 e5 天性」。活物的自然性，可比ti7頭前有一塊血chhap8 chhap8滴 e5 肉，hit e5 芳味，hit e5 e5 色緻，hit e5 甘甜，an2-choaN2 禁hit隻枵餓 e5 豺狼無食落去。你無論an2 choaN2 ka7伊縛、ka7伊關，伊to滾liong3扑phun2 beh食。除去兩項mai3 he7做伙以外無方法。預防異性m7 thang犯罪，無論青年團契，吟詩班，青年人，mai3講會友，傳道者也是人。大必敢m7是上帝所揀 e5。攏著警醒，最第一好。一、男女m7-thang只有兩個家己tiam3。二、講話著正經，m7-thang講hih hiauh e5 話來扑相參。三、更koh較m7 thang腳來手來（愛撫）e5 滾笑。若來到chia，實在真無救藥。我會記得阮ti7神學院teh讀冊 e5 時，教牧會學 e5 先生河野政喜牧師ka7阮講：「若beh 去探訪會友，兄弟主人若無ti7--teh，只有姊妹ti7內面，較好m7-thang入去。若有要事tiam3門外ka7伊講，kap伊請安就好離開，若不得已著入去，著ti7廳裏，門開開，m7-thang坐做伙，著分賓、主，坐落大大方方，將要件講了緊出去，千萬m7 thang hou7人加講話，傳教者對這項事若hou7人加講話，是十二萬分 e5 m7值。也真正是背惡上帝 e5 聖名。小弟將chiah e5 話記tiau5-tiau5,到今猶真驚我求上帝hou7我無跋倒。今年筆者雖然六十外歲lah，猶ku2是teh驚。
蘭香m7知這個事是 e5 thang驚。「阿！一失足成千古恨。」 M7 thang bak著，只有一擺，只有一擺。敢有人會知，只有一擺？有，有人知，「天知、地知、你知、我知，至少有chiah濟人知。」 Che是早楊先生對beh提物來pou3-lou7  伊 e5 人，所講 e5 名言。到chia蘭香知慘--lah，就暗靜請假講beh 倒去省親，講in老父破病，其實無影。就an2-ni 辭職，無koh-來上班。約兩月外日攏無消息 e5 陳清泉，今到底是怎樣？所以伊就jiok去花蓮去 chhoe7伊。

第十章  愛哭無目屎
真正是愛哭無目屎，心那準beh piak裂 e5 艱苦，恨 be7得即時插翅飛到愛人 e5 身邊。平時m7-bat去到東部，自踏出病院 e5 腳緊走到車站，去買一張快車票，到台北to已經過晝後--lah， tui3 hia koh轉車到蘇澳。Ti7路中有龜山 e5 景緻，沿路真sui2,夕陽照ti7海面，黃昏歸帆 e5 漁船 e5 美景，tui3 ti7伊攏無意義，心chat8-thong2-thong2,常常偷流目屎。到蘇澳已經暗--lah，蘇花公路 e5 汽車已經過時間，著等候明仔早起才有koh發車，今beh 怎樣，家己一個查某囡仔人，m7 bat半個人，真生疏，m7 bat出外chiah遠，若想beh 去歇旅社，又想著ti7兩月外日前ti7台中嘉賓旅社 e5 事，二號房 e5 款式，那準ti7目前現現，不覺心koh phok8-phok8-chheng2,真驚，所以m7敢想beh去歇旅社，行來行去，真厭sian7,後來去車站坐。坐到真暗，家己一個活驚，che也m7是辦法。後來一個警察來，才拜託伊chhoa7伊去教堂過暝。
隔早起無khoa3食飯，就去車站，牧師娘留伊食飯，伊非常 e5 客氣，後來ti7車頭買麵包止飢，自出門到早起才食。後來坐車，蘇花公路 e5 車，雖然是汽車（自動車）猶ku2那火車le3,拾到歸班才發，有時一班七、八台車，一台坐約五十人。真因為路隘(eh8)，一面山，一面海，海就是太平洋，hit e5 景緻非常sui2。特別路中有經過「清水斷崖」，有時海面罩霧有虹，車宛然走ti7雲霧 e5 虹頂，真正有「羽化登仙」 e5 感慨。那準發翅飛上天 e5 趣味。雖然是chiah sui2 e5 景緻，蘭香攏無感覺。真正是心chat8-chat8,只有清泉 e5 面影，kap二號房 e5 情形。戀愛，亂愛，到底甜抑是ah？常常提手巾仔起來偷拭目屎。病院辭職去，一心beh chhoe7情人，到hit 晚晡才到花蓮，hit下晝無食，也m7知枵。落車即時叫三輪車來坐，請伊ka7拖去中正路三十五號，到位落車，擔頭一下看，m7是皮鞋店，是洗衫仔店，著一驚ka7拖車 e5 講：你敢拖著位？伊講無錯。就落去問hit間洗衫店 e5 老板講：「Lin2 chia敢m7是中正路三十五號？」「是」「敢m7是華美皮鞋店？」「m7是」「無，lin2 chia敢有華美皮鞋店？」「無」蘭香煞gang7-gang7那準hou7電電著一樣，恬恬企tit好久，才koh問講：「Lin2 chia有一個叫做陳進成抑無？Hit e5 人應講：「無」「也 in子叫做陳清泉lin2 bat聽見無？」「M7-bat」到chia來蘭香腳攏軟一koeh8 lah。看來到chiah遠，m7-bat半個人，地方、人面攏生疏，知完全hou7清泉騙去lah，真正是愛死 be7斷氣。看一個人好好m7做，是病院所tui3重 e5 護士班長，是基督教家庭 e5 女子。來聽這個賣藥仔走江湖 e5 人 e5 嘴。無探聽，無問父母，無母ma7猶有父。無祈禱，干單聽甜蜜 e5 話，那準胡蠅只有看著糖，m7知講行入(胡蠅當)hou5-sin5-tng e5 內面，會走be7 tit出--來。
問攏無，真見笑，也氣，也驚，也失望，萬感交集。真正是愛哭無目屎。目屎攏堅落去，目箍紅紅，自an2-ni歹勢歹勢，面緊越邊仔行離開hit間洗衫仔店。Hit時日猶光光，m7甘願，那痟查某--leh，用行 e5,手koaN7一屑仔等路，beh hou7未來 e5 ta官，koaN7 teh動動hiN3，走遍花蓮市，beh 認真ka7伊chhoe7看有『華美皮鞋店』抑無，較chhoe7 to chhoe7無。Chhoe7到暗，兩支腳硬khok-khok，腳底攏phong3-pha7。有幾na7擺行 tui3 拜堂前過，但是到chia也無hit號勇氣thang入去問牧師。到chia身體心神攏真厭sian7--lah。就an2-ni 拖沈重 e5 腳，慢慢向北爿 e5 大路罔行。時也無早--lah，tui3 hia koh去就是美侖。到美侖橋頂坐tiam3 hia哮一睏。忽然想起早日甘甜 e5 美景，清泉所bat唱hou7伊聽 e5 流行歌。
「掀(hian)你 e5 面帕(phe3)起來」
一、請掀你 e5 面帕起來，
Hou7我看你 e5 目眉，
你 e5 目眉細koh長ah!
若準樹頂hit-e5新月。
(女)我 e5 目眉細koh長ah！
真正若準樹頂新月。

二、請掀你 e5 面帕起來，
Hou7我看你 e5 目珠，
你 e5 目珠烏koh金ah!
若準珍珠 e5 hiah-nih8 sui2。
(女)我 e5 目珠烏koh金ah！
真正親像珍珠hiah-nih8 sui2。

三、請掀你 e5 面帕起來，
hou7我看你 e5 嘴唇，
你 e5 嘴紅koh細ah！
若準五月 e5 小櫻桃。
(女)我 e5 嘴紅koh細ah！
真正那五月 e5 小櫻桃。

四、請掀你 e5 面帕起來，
Hou7我看你 e5 面貌，
你 e5 面紅粉koh圓ah!
若準紅蘋果到秋天。
(女)我 e5 面紅粉koh圓ah！
真正若蘋果到秋天。
想到chia，彷彿hit 晚晡ti7台中公園koh行到水源地，後來坐ti7水塔 e5 下面草埔頂，南風微微仔吹來，頭毛小可散散ti7面--nih teh振動hit時，清泉唱這條歌，hit-e5聲量 e5 sui2,諂媚 e5 款式，這時攏成做咒詛，深淵魔鬼 e5 叫聲。Hit時唱了這條歌，兩個坐相kheh，蘭香pheng7倚 (pheng7-oa2)清泉 e5 胸前，擔頭，niau3起目珠看清泉，面bun2笑，清泉用正手輕輕摸伊 e5 頭鬃，替伊整理垂落來ti7面--nih e5 頭毛，ka7伊講：「我所疼 e5,咱ti7 chia講話無利便，萬一若hou7熟似人看著真歹勢，咱koh來去。」講了扶伊起來，牽伊 e5 手兩人相排做伙行，直直到嘉賓旅社四樓頭等第二號 e5 房。Ah！罪惡ah！充滿了污穢、欺騙、奸險、假冒、偽善、空虛、黑暗 e5 世界。Ti7佗位有疼，ti7佗位有誠實？是人抑是鬼ah？Thang咒詛 e5 二號房，thang驚惶 e5 世間。已經有身孕兩月外日lah，走頭無路，敢猶有面thang倒去見同事，敢有面thang倒去講hou7老父聽。腹肚一日一日那大個。身軀邊koh也無真量尚 e5 錢，想了koh開聲哮一睏。來到chia萬事煞--lah。Kin-tu2  koh活落去也無心適，就企起來，測一個勢面，想beh 跳 tui3 美侖橋下落去。Tu2-tu2 haN7一腳過橋樑hit爿…。

第十一章  其實到底是怎樣？
腳tu2 haN7過橋樑beh 跳--落-去，後面tu2 遇一個警察騎自轉車巡邏來到hia，原因是伊 tui3 遠遠已經聽見這角勢有查某人teh哭 e5 聲，而且hit-e5聲是真悽慘，所以chiah會巡 tui3 這爿來。跳落車beh ka7伊扭--leh，己經傷慢，khiu2無tiau5,後面 e5 衫仔裾扭破kah裂真遠，結局猶原是跋落去。原來這條溪離海已經真近，koh去就是海墘，水勢慢，但是相當深，警察自an2-ni toe3伊跳--落-去，一時蘭香有沈--落-去，後來koh浮起來，警察 tui3 頭鬃ka7伊扭--leh，泅五、六步爬上岸，ka7伊扭上岸 e5 時身軀攏tam5漉漉，也食幾若嘴水，佳哉hit時已經真暗，若無，人穩當會toe3歸陣。伊也tam5,警察也tam5,兩個身軀攏tam5漉漉，那準落湯雞一樣。警察就an2-ni 帶伊去派出所。警察好意叫伊 e5 婦人人出來接蘭香入去換乾 e5 衫褲，警察也去換衫，換了才問伊是為甚物因單beh跳水自殺，蘭香就從頭到尾大略講hou7伊聽，hit時 tu2 暗時 e5 十一點外，hit-e5警察自an2-ni toa3蘭香kap口供做伙去警察局。因為派出所無tu2 好 e5 所在thang保護，到警察局已經成半瞑lah，所以liam5 piN 設法hou7伊tiam3 ti7婦女 e5 休憩室，hou7伊ti7 hia過一瞑，隔日koh再詳細問口供，局長約束beh 替伊調查。局長顯明十分 e5 同情，日beh 暗，警察提蘭香家己褪起來曝 e5 衫褲來hou7伊koh換倒轉，koh隔日警察局長就派hit-e5救伊 e5 警察ka7伊保護，送伊倒去到山壩交in老父。
罪惡 e5 工錢就是死。你看，為著貪戀一時肉體情慾 e5 快樂，來致到貞操受thun2踏，然後hou7人hiat-kak8,chit號事m7是現時才有。你看古早舊約時代大必 e5 子暗倫假病，愛押沙龍（Ap-sa-liong5) e5 小妹Tha-ma2(他瑪）去看伊，因為伊貪戀Tha-ma2(他瑪） e5 美，叫Tha-ma2(他瑪）提物去病床hou7伊食，到竟然ka7伊強污，扑la5-sam5伊，後來m7-tih8伊。硬硬ka7伊趕出去（Ⅱ撒母耳13:1—19）。Am3-lun5(暗倫）kap Tha-ma2(他瑪）是siang7父無siang7母 e5 兄妹，尚且敢an2-ni 做，何況chit tiap8 e5 人（後來暗倫hou7押沙龍thai5死）。女性ah！Lin2 著警醒，著切切記心，lin2是做承受 e5 方面，人偷食去lah，罪 e5 種子是tiam3 ti7你 e5 田，墮胎暗結，hit時beh an3-choaN2了卻。
警察保護蘭香到位交hou7 in老父，門口圍一陣人，有 e5 可憐，有 e5 恥笑、有 e5 匿嘴、有 e5 phui3瀾，有 e5 替伊流目屎、有 e5 講應該、有 e5 講今看beh an2-choaN2？警察離開了後，蘭香自an2-ni 跪--落-去，in老父請來看 e5 人攏出去，廳門關起來，去牛tiau5 giah8 hit支平時teh but8牛 e5 藤條來，牽天門 tui3 腳脊骿siau7三下，攏烏青hang3起來。氣一下血險仔bu7出來，講：三個姊妹仔to是你上成物，儘向是你，你今仔日m7-na7 be7向得，煞背惡父母kap上帝 e5 名；lin2 爸kap lin2 母是正經 e5 人，tui3 公就拜上帝，做長老，你自細ti7 lin2 母 e5 腹肚內就信主，你今仔日敢做出這號無面皮卸祖公 e5 事。但是蘭香枵飢koh失頓，奔波chhoe7愛情 e5 仇人，跳水自殺，試警察局留置 e5 滋味，受警察 e5 護送、受人phui3瀾、匿嘴，到chia來蘭香真正是心、神攏厭sian7,身軀koh有身，那tu2 in老父三下藤條會tiau5,自底跪咧teh2哮，siau7三下自an2-ni un--落-去，倒 tui3 塗腳--落-去，in阿姊蘭英趕倚來，tui3 阿爸 e5 手ka7伊掠leh; in阿父氣一下自an2-ni 撐 tui3 壁裏--落-去，撐tiam3 hia喘，大姊蘭英直直叫阿爸m7敢，替 in小妹跪 in阿爸。小妹蘭兒看阿姊un倒 tui3 塗腳--落-去，緊去扶 in阿姊哮阿姊，而後蘭兒也開聲哮：「阿爸ah，m7敢--a3」蘭香家己也哮 m7敢，就用爬 e5,爬去到 in阿父 e5 面前koh直直叫m7-敢，到chia伊才深深痛感伊 e5 罪 e5 thang驚，一內面充滿啼哭 e5 聲，三個子攏跪跪ti7面前。永福兄也手軟chhoe5仔放去，想著伊 e5 賢妻—秋桂仔若ti7 teh，子 e5 事，老母 e5 指導是真要緊。四歲蘭香就無母，所以 tui3 查某子 e5 牽教有較無周至。不知不覺永福兄煞開聲哭 in賢妻秋桂仔來早死，伊做父，查甫人 be7曉領導，才有今仔日 e5 悽慘。Hit三個子聽著 in老父teh哭賢妻，三個想著死去 e5 老母，想 in今仔日做無母 e5 歹命，大家攏koh開聲哮，一面叫m7敢，一面哮歹命無母，一面也m7甘hou7年老 e5 阿爸受氣到an2-ni。哮得真淒慘，be7輸內面死人。Hit時tu2 遇大漢子婿 tui3 田mnih5倒來，聽內面哮到an2-ni，莫名其妙，an2-choaN2連老丈人也哮。Tui3 廳門sak be7開，tui3 灶腳門硬sak入去；才看著 in四個父仔子ti7 hia哭做一堆。伊也看著藤條，也看著in姨仔蘭香穿破衫入來，ti7美崙僑頂hou7警察扭無tiau5,扭裂去 e5 衫，koh蘭香 e5 面真青，koh瘦，真歹看，伊感覺是為蘭香 e5 事，趕緊插 in丈人去房間眠床撐，大家才哮較細聲，hit暗大家無khoa3煮，無khoa3食，庄--nih e5 人一嘴傳一舌，實在真見笑。蘭香 tui3 倒來，攏m7敢出來見人。今chia且按下。
今來講清泉到底是甚麼貨？清泉講 in爸叫做「陳進成」，無影；是陳成，人攏叫伊阿成伯。開皮鞋店是古早 e5 事，早 in tiam3台南開「華美皮鞋店」有影，今無lah。In是台南人，thai3會來花蓮，講來就話頭長，阿成伯少年真gau5開，食酒喝拳，包飼查某逐項to會。逐 e5 明知喝拳 e5 聲彷彿是an2-ni：「總khai」......十。「快倒」......九。「八仙」......八（先無路）。「七chhiau5」......七（Chhiau5來chhiau5去）。「落lian2」......六。「Gou7-gou7」......五（誤著）。「死死」......四。「Sam2-sam2」......三（散散）。「Liang2-ko5」......二。「單一ko5」......一。你看chiah e5 聲是外nih e5 歹彩頭，阿成就是一個酒鬼。店那做那溜尾，而且koh kap人跋米kaiu2。Ti7清泉八歲hit年，財產才做一下去，早 tui3 「寶美樓」chhoa7一個大色藝旦，叫做「花美紅」出來，財產一下破，人m7-bat伊，做伊溜。這個花美紅自an2-ni 走來花蓮來倚妓女院「喜相逢」。阿成伯自an2-ni 也放某、放子jiok過來花蓮，所以清泉才會講伊是花蓮人。In老母m7願過來，家己一個tiam3台南牽清泉，kaN5到清泉國民學校畢業，hit年流行感冒，in老母為流行感冒才死。Tui3 an2-ni 清泉才去花蓮chhoe7 in老父。Hit時 in老父已經無koh開皮鞋店。伊平時真gau5唱曲，自an2-ni 也來倚「喜相逢」酒樓教藝旦唱曲，無論南管、北管攏有相當 e5 研究。清泉in老父有hou7伊去讀商業。
當蘭香去chhoe7 hit時，阿成伯已經年老lah，無聲thang koh教曲，也 be7風流lah。今是擔一擔皮鞋擔仔teh補皮鞋，koh再peng2舊業，不時ti7市場邊，罕得徙位，早起時仔晏晏出來，下晡時仔早早就倒去。所以蘭香當然是chhoe7無。
講到清泉根本m7-bat tiam3花蓮，因為伊攏是tiam3台北 e5 製藥公司。Hit e5 住址蘭香m7知，因為伊m7 ka7蘭香講。Ti7 hia 有真大 e5 理由leh，是蘭香gam7面，hou7人蓋ti7甕內。

第十二章  傷慢lah
An-choaN2 講蘭香是hou7人蓋tiam3甕內。An2-choaN2 清泉破病，公司會ka7伊出費治療，兩禮拜就會tit出院，an2-choaN2 緩(oan7)到三禮拜，公司也無加話。原因ti7 chia，就是伊是公司經理未來 e5 子婿，自早就已經訂婚了--lah，若是an2-ni，thai3會kap蘭香hiah親熱。He是「採花蜂」，蜜蜂teh採花，一蕊花過一蕊花 e5 手段，蜜蜂為著beh 採花 e5 蜜，逐擺伊to是kap 花真親密，m7-管生死，ham7身kap命直直tui3 花心鑽落去，無惜伊kap花相chim e5 親蜜，蜜採了會koh來抑be7?Be7 lah，hiat-kak8-你，連越頭to無，做伊去，thi2翅飛hou7伊jiok。
清泉心底若有影teh愛蘭香，伊所聘定 e5 未婚妻雖然無蘭香 e5 sui2,m7-ku7有財、勢、力；伊ti7公司 e5 地位，是靠 in未來 e5 丈人 e5 勢，in某 e5 後頭是伊 e5 後壁山。伊哪有看著山內 e5 村姑。草地姑娘雖然是讀過初中，ti7病院hiah久，有產婆、護士 e5 資格。但是自細信主，拜上帝，攏是kap拜上帝 e5 人交陪出入，誠實，彎khiau，直直，逐項快信--人。清泉 e5 嘴 be7輸掛雙個舌，搧得蘭香這種耳仔phak-phak，koh因為女色 e5 老手，蘭香一隻那大豬，幾句仔話ka7伊ngiau，幾項仔物做米糠ka7伊撒落去，就toe3人直直行。An2-choaN2 thang kap人約束相會，an2-choaN2 thang kap男性做相khah，頭殼ti7男性 e5 胸前。Koh thang toe3人去旅社，敢toe3人peh到四樓，koh開房間，只有兩個，門鎖起來，鎖匙袋tiam3查甫人 e5 袋仔。Koh去hit齣會創甚物？是比看火較明。該死，真正該死。到hia beh走無路lah。M7是，到hit陣be7想beh走lah，hit時 e5 心是癡迷醉酒 e5 狀態，心茫去lah。自頭ti7醫院 e5 時，暗時m7是著伊輪著當值，就m7應該去顧伊，beh去應該招伴。真正是hou7鬼迷，「水鬼teh叫跛瑞(Pai2-sui7)」就是an2-ni。
真正是後悔傷慢lah。清泉出院無偌久，就kap經理 e5 查某子結婚。半招娶，因為新娘hit爿 e5 小弟猶真細漢，所以品hou7 in招，到小弟大漢才出去，所以一切 e5 結婚費攏 in丈人支理，真正是得妻家財 e5 好運兒。慘 e5 只有是白hou7人蹧踢、le2-choa2,處女寶貴 e5 生命hou7人拆破koh hou7人hiat-kak8,孽胎koh暗結，是臭賤 e5 舊貨，「做布值錢，做衫m7值錢」。今beh an2-choaN2？
干單清泉teh爽快，teh得妻家財，但是好景無久，清泉結婚無偌久，中日蘆溝橋事變發生，隔年 e5 四月初五，清泉 e5 紅單仔到lah，就是受日本政府陸軍省調去做通譯。代先去「華北」，當時號做「北支」，後來toe3軍直直轉戰到「華南」。當世界第二回大戰連發 e5 時，就轉戰去呂宋。起頭ti7馬尼拉，後來也bat到碧瑤，hit時日軍連戰連勝， tui3 二等兵直直升，升到准尉。勢頭真好，穿軍服翕像寄倒來hou7 in某。目一nih過五、六年。俗語an2-ni講：「船員到逐個港口to有 in 厝。」清泉到逐所在也是an-ni。當時日本做戰勝軍 e5 軍紀實在真見笑，到處chhi2-ti7、凌辱人 e5 婦女。總是你也m7免想伊 e5 婦人人ti7厝nih是絕對 e5 貞節。結婚無一年，猶未khioh囝仔，當青春，是世俗無信道理 e5 家庭，ti7台北奢華 e5 所在，你想伊敢會恬恬來守空房。所以伊也偷行伊 e5 路。
到戰爭 e5 後半，忽然清泉 e5 消息自an2-ni斷去lah，m7是斷tiap仔久，是永遠 e5 斷去。對消息斷去了後，koh hiah九無轉來，不知不覺清泉 e5 婦人人toe3人去lah。In生父也看破無chhap，放hou7 in查某子自由。今 chia且按下。較要緊咱koh來想蘭香 e5 事。

第十三章  懺悔 e5 生活
蘭香倒去，一面真見笑，真餒志；koh一面真傷心，也真懺悔前 e5 失錯。所以攏m7敢出來見人。時日teh過真緊，免偌久隔年 e5 春天，當伊二十四歲年頭，tui3 清泉所受 e5 孽胎夠月--lah，就生一個嬰仔，是查甫 e5。鼻直koh尖，目珠大蕊koh重巡，下斗hui5-hui5,這幾點真成 in老母；天平闊，目眉粗，嘴大個真成 in老父，真正是子 be7偷生tit，一半真成父，一半真成母。永福兄看孫仔出頭koh是查甫 e5,因為內面攏無查甫孫，koh生做真sui2,所以一面雖然是受氣，總是一面也是真歡喜。照蘭香 e5 意思，ka7伊號名叫「守義」。食老母 e5 姓，所以叫做「李守義」。An2-choaN2會號an2-ni e5名？是蘭香真決心，按算伊一生無beh koh嫁。因為伊 e5 心已經真驚，koh厭恨男性 e5 無忠實。Koh一面想講既然錯一擺，的確m7 koh錯第二擺。Beh 表明伊 e5 志氣，來洗去伊一時錯誤 e5 見笑。所以號子 e5 名做守義。
守義出世 e5 第二年，阿公忽然染著肺eng e5 病，m7敢hou7人開刀，頭尾拖一、兩月日煞過身去，真扑損，伊死hit年才五十五歲。人猶真勇，忽然染著就無醫。家內大家真憂悶，hit時細漢小妹蘭兒也嫁了--lah。上可憐就蘭香牽子ti7內面。老父ti7-teh罔吞忍過日，老父kah無ti7-teh，算是倚阿姊食，實在真歹勢。Tui3 囝仔出世了後，koh復到伊 e5 信仰，Koh熱心敬拜上帝。上帝也憐憫伊，koh hou7伊就近聖餐。Tui3 hit時以後，伊就koh幫贊主日學，聖歌班。Koh一面，ti7生活方面，伊有做產婆，也ka7人做衫，有時到園--nih幫贊姊夫 e5 工程，an2-ni 目一nih，就經過五、六年。為著伊過頭 e5 拖磨，致到身軀煞無到外勇。Koh伊一面teh想守義也已經六歲--lah，kiam2 thang hou7伊做山內囝，所以心有意向愛出來都市企起。向望對囝 e5 教育，會較好。
Tu2 遇著有一個機會，伊就出來台南，得著一位某會宣教師姑娘體貼，就koh用伊ti7咱教會 e5 醫院來服務。這擺伊真正是認真、殷勤，時時祈禱，謹慎伊 e5 生活，真正是行ti7懺悔聖潔 e5 生活。所以濟濟患者 tui3 伊來得著真大 e5 利益。Koh伊常常講道理hou7人聽，也替人祈禱。所做 e5 工不止榮耀主。
上帝也hou7守義真乖，當八歲 e5 時就入國民學校。Ti7國民學校逐年to頭名。這項thang做蘭香真大 e5 安慰。後來ti7戰爭中咱教會 e5 醫院一時有停辦（Siang7 ti7 hit時，台灣對日本 e5 統治換做中華民國 e5 統治）。 Hit時伊忽然生出一項追慕親人 e5 心，hit年守義tu2十一歲，國民學校三年，伊就chhoa7伊做伙過去花蓮。伊 e5 意思是老父永福兄已經過身，beh 倒去山壩chhoe7阿姊也無意思。敢真正世間守義會做無依倚，無親無戚 e5 孤兒？伊真m7願，就koh一擺chhoa7伊 e5 子到花蓮，ti7 hia來chhoe7頭路，koh ti7 hia beh 潛心來chhoe7守義 e5 阿公，koh kiam2-chhai2會chhoe7著伊 e5 老父。因為伊m7知清泉應調去做日軍 e5 通譯。伊只有干單猶是憨信清泉是花蓮 e5 人。所以伊就決心chhoa7子去hia chhoe7頭路。

第十四章  無意中 e5 見面
到花蓮 e5 時，就去教會拜候牧師。陳牧師kap牧師娘非常 e5 親切。一下聽著伊 e5 慘境，十分同情伊 e5 境遇，即時招伊跪落來求主替伊開路。Hit暗留伊ti7教會隔瞑。隔日陳牧師替伊去chhoe7頭路，佳哉，萬事主無m7為著敬拜伊 e5 人安排。
詩篇25：1-3講：「耶和華ah，我 e5 心神仰望你，m7-thang hou7我見笑。M7-thang7 hou7我 e5 對敵因為贏我來誇口。見若聽候你 e5 的確無見笑」。
真正是an2-ni，「耶穌基督昨日今日同一樣，直到代代」（希伯來13：8）。
Koh詩篇56：8也講：「我 e5 流落，你攏記數；求你將我 e5 目屎收ti7你 e5 皮囊；這敢無攏記ti7你 e5 冊嘛？」
兄弟姊妹，真正是an2-ni。耶和華上帝伊m7-bat放信伊、靠伊 e5 人做無父 e5 子。伊歡喜hou7人chhoe7著，伊beh 伸伊 e5 聖手牽見若需要伊引-chhoa7 e5 人。早伊chhoa7以色列百姓過紅海，hou7無路成做有路；hou7無通食變做有通食。伊養飼伊 e5 百姓，用水，用肉hou7 in滿足，經過濟濟試練，hou7 in學習信心，謙卑，順服，到尾就chhoa7 in到迦南。親像an2-ni，主 e5 聖手kap關心，無m7時常ti7蘭香 e5 頂面。最驚就是人用腳脊向上帝，致到上帝講：「我bat叫lin2,lin2 既然m7聽趁我，就lin2 求叫我，我也m7聽。
主引chhoa7陳牧師替伊去美侖來探問咱教會設 e5 病院看有歉員抑無？真tu2 好，真需要一位有經驗，而且熱心 e5 姊妹來擔當產婦人科 e5 護士班長。即時請伊去hia服務。病院看伊 e5 老練，熱心虔誠，koh是中年 e5 姊妹，知伊m7-koh嫁，會當服務較久ti7病院，就非常重用伊。
時日teh過真緊，守義已經畢業花蓮國校，而且已經進入花蓮省立初中，也真好成績讀到三年lah。
有一日陳牧師有chhoa7一個患者來病院beh 入院。這個病人是真可憐，今年是六十八歲，姓陳，名阿成，職業是砧皮鞋。伊是孤苦無thang依倚 e5 老大人。伊ti7年外前，tui3 一個對美國來 e5 佈道團來花蓮佈道 e5 時來入信仰 e5。Hit時伊感覺年老lah，chiah-nih歹命，ti7世間伊猶有甚物通向望。伊想著伊 e5 罪，koh一生經過苦慘所向望盡力栽培 e5 子，既然受調做日本軍 e5 通譯，到今頭尾倚十七、八年lah，頭仔三、四年有消息，今十外年無消息lah。所以伊ti7世間是絕望，伊 e5 心真艱苦，真厭世。
Hit時來聽道理是 tui3 下面這三句話來入信 e5。
一、「因為上帝將獨生 e5 子賞賜世間，hou7見若信伊 e5 人 be7沉淪，會得著永活；伊疼世間到an2-ni。」（約翰3：16）
伊聽牧師讀起上帝話，伊感激到流目屎。伊想講我是chiah m7成物 e5 人，ti7上帝 e5 面前滿滿 e5 罪惡，上帝thai2會疼我到an2-ni。
二、伊koh聽講：「Lin2 見若著磨擔重擔 e5,著就近我；我beh hou7 lin2 安歇。」（瑪太11：28）
Ah！這是伊一生ti7苦慘中所m7-bat聽著 e5 消息，世間ti7佗位有hit號人會替人擔重擔，而且會hou7人得著平安安歇ah？
三、第三句伊聽著講：「Koh家己認ti7地上做人客，做出外 e5。因為an2-ni 講 e5,是表明 in teh chhoe7一個祖家。 in若數念所 tui3 hia出來 e5 地，就有thang倒去 e5 機會總是今 in欣慕koh較好 e5,就是ti7天--nih e5。所以上帝稱做 in e5 上帝，無掠做見笑，因為已經替 in備辦一個城。」（希伯來11：13—16）
阿成伯聽著chia-e5 上帝 e5 話，心大感激，伊感覺伊平生所追求 e5 就是chia e5。今伊m7是無父 e5 子--lah，因為上帝是伊 e5 天父。Koh伊ti7世間m7是無依倚lah，因為主beh替伊擔重擔。Koh伊m7是無家可歸 e5 浪兒，伊知伊 e5 祖家是ti7天nih，伊已經有歸宿--lah。所以伊 e5 人生忽然對黑暗流目屎 e5 山谷轉入榮光「錫安」 e5 大路。所以對hit時起，伊就無lang3禮拜來守禮拜。所以ti7約半年前就受接納入聖會。但是真可惜，chia久身體不止較lam2,不止較lap8-khap8。所以牧師chhoa7伊來咱教會 e5 病院入院。
Ah！上帝 e5 攝理真是奧妙ah！當蘭香koh來花蓮 e5 時kap子做夥行，受牧師案內，做伙beh 去美侖，beh去基督教病院就職，當伊過美侖橋 e5 當時，見景生情，想起伊約十二年前，hit時守義仔猶ti7腹肚內兩月外日 e5 時，跳美侖橋無死，今仔日chhoa7子十一歲來過這個橋，真正是感慨無量。 be7禁得沿路行沿路流目屎，自然牧師行ti7頭前m7知影，子守義行ti7身邊m7知意思。
今今仔日來花蓮目一nih又六年lah，對守義國民學校三年來到初中三年lah。Hit日伊看著阿成伯 e5 入院手續，知伊是陳阿成，是砧皮鞋 e5。Hit e5 面形足成清泉 e5 面。一時心真giau5疑。

第十五  章相認
阿成伯伊m7是甚物重病，是老衰心臟無力 e5 病，tui3 入院以來tui3醫生有用tu2 好 e5 藥方kap滋養品hou7伊食，伊就na2勇健lah。當ti7伊較快活 e5 時，伊就常常kap蘭香談論講話。阿成伯心內有真giau5疑，蘭香 e5 子守義an2-choaN2會hiah成 in子清泉 e5 面。而且笑 e5 款式kap講話 e5 聲音也有真相同 e5 所在。
有一日阿成伯禁 be7 tiau5就問李護士講：「護士先生，真失禮，我來拜問你一層事，請你m7-thang受氣，你m7知肯ka7我講抑m7?」蘭香知阿成伯是誠實 e5 信徒，koh是老大人，koh伊家己也想真愛問伊，所以就應阿成伯講：「請你問無要緊，我若知，我歡喜ka7你講，koh其實我也有話愛拜候你，也請你ka7我講。」阿成伯講：「好，我若會曉tit，我也歡喜ka7你講。」Hit時是晚晡tu2 較閒 e5 時。阿成伯就開嘴問講：「真失禮，護士先生，自到今我常常看著一個囝仔穿中學 e5 制服來chhoe7你，hit-e5是你 e5 甚物人？」「Hit e5是我 e5 子。」「今年幾歲--lah，幾年 e5?」「十七歲，初中三年。」「我thai2 m7-bat看 in阿爸來chhoe7你？」蘭香聽阿成伯問hit句，一面真見笑，一面真傷心，頭殼自an2-ni chhih-chhih落去，面越 tui3 後面，禁 be7 tiau5目屎煞lian3出來，停真久攏無應。阿成伯koh接續講：「護士先生，我會問你an2-ni，其實是因為我 e5 心每擺若看著你 e5 囝仔就那準看著我 e5 子，無論是面形、笑 e5 款式、笑 e5 聲音、講話 e5 聲音真彷彿是kap我 e5 子像款。」「阿伯你 e5 子叫做甚物名？」「叫做陳清泉」「伊今人tui3佗位去？」「伊約十八年前hou7日本軍調去做通譯一去自an2-ni無回頭，起頭去華北，後來轉戰到華南，然後知伊有到菲律賓，去四年猶有消息，然後到今十外年攏無消息lah。」伊beh去做通譯 e5 時，伊是teh做甚物？」「是teh做製藥公司 e5 宣傳廣告 e5 主任」「若是an2-ni 阿伯你 e5 名敢m7是陳進成？敢m7是bat開華美皮鞋店？」「是--lah，我 e5 戶口名陳成，有時人叫我進成，開華美皮鞋店是古早ti7台南 e5 時。但是你thai3會知chiah e5 事？」
蘭香自an2-ni 哮出來，續跪落仆ti7阿成伯 e5 病床前，tui3手ka7伊牽咧，目屎滴tam5阿成伯 e5 手，那講那哮，那chheh氣，叫一聲「阿爸」，自an2-ni 哮 koh較慘慼。阿成伯緊peh8起來坐tiam3眠床墘講：「護士先生，你到底是怎樣叫我an2-ni？」Hit時蘭香才從頭到尾大略講一遍hou7阿成伯聽。阿成伯也開聲哮，tui3 an2-ni 兩個ta官新婦才相認。Tui3 an2-ni 阿成伯才了解這個護士蘭香 e5 囝仔號叫「守義」 e5 意思，kap了解hit e5 囝仔 e5 面形、體態、聲音其所以會kap in 子清泉像款 e5 所以然。Tui3 an2-ni 阿成伯心非常歡喜，就漸漸koh勇健。無偌久就退院。這層事煞成做花蓮教會 e5 美談，就是蘭香 e5 「守義」有孝 e5 精神。阿成伯 tui3 hit時起，就想講伊活teh有安慰，有目的，就恢復健康。皮鞋擔仔擔咧，比前koh較拼勢來做工。守義kap阿公相認了後也真歡喜，比前koh較活動認真讀冊，無偌久就畢業。畢業了就去讀師範學校。阿公也鬥趁錢，hou7伊讀。守義kap阿公做伙tiam3,到去讀師範學校才去學寮。是入去ti7台北師範，若歇熱倒來，就三個，ta官、新婦kap細子守義--e3 三個真快樂，ti7主成做一個好 e5 基督化家庭。三代人做伙tiam3,hit e5 有孝 e5 心情，感謝主 e5 歡喜滿滿，充滿ti7 in中間。但是好景無久，不測 e5 災禍koh到in e5 中間。

第十六章  求你赦免我
人真正往往若m7是有遠遠 e5 掛慮，就是有近近 e5 煩惱，災禍重疊親像海湧後湧jiok前湧，重重疊疊直直割來。公孫、母子、ta官新婦才歡喜相認快樂來過日na7-tiaN7，這個福氣繼續無偌久，到ti7守義讀師範學校 e5 煞尾年，beh 畢業 e5 月外日前，老公阿成伯忽然為著跋倒，tui3 an2-ni煞致到 be7 koh起床，拖成月日，煞別世。別世hit年，阿成伯tu2-tu2 是71歲 e5 六月，守義也已經二十歲lah。當青年，真英俊，成績真好，伊所愛 e5 特別音樂科，其中聲樂，聲非常sui2。若koh ka7伊培養可能會做聲樂家。因單大概是 tui3 父母 e5 遺傳，因為老父對音樂有趣味，老母是山壩 e5 人，外公是姓穆hia-e5 人真gau5吟詩，對阿媽就是gau5吟詩。
今守義畢業了後，就koh進入師範大學。因為成績非常好，所以受提名 tui3 學校保送，免考去升學，伊 e5 老母非常 e5 歡喜，這也是上帝特別 e5 恩典，hou7蘭香ti7憂悶中，thang得著大 e5 安慰，扑損，阿公無thang看到著守義成功就別世。
蘭香一生真正是苦慘，歷盡一切 e5 風霜，到chia來一面是thang歡喜，m7-ku2為著子 e5 將來，伊 e5 努力實在常常是過頭 e5 拖磨，致到身軀真膦，當ta官死後hit時煞常常愛嗽。雖然ti7病院猶ku2為著無thang歇睏也是較輸。到尾嗽了煞會kaN5 血，照看是變癆傷，到守義大學煞尾年hit年，蘭香 e5 身體cham2然衰弱，所以有時間倒來家己調養。病院是真好意、體貼，常常有醫生抑是護士來ka7伊看。因為病院無隔離室，所以hou7伊tiam3 ti7病院邊仔 e5 厝。
到守義大學煞尾年二十三歲 e5 六月，蘭香 e5 病勢變了真bai2。照看離了別世 e5 時期無遠lah，但是伊真迫切祈禱求上帝hou7伊會看著伊所疼 e5 子守義成功才離開世間。醫生kap護士伴大家也真ka7伊安慰、照顧，所以比較 tek真有耐。
到七月中旬守義已經畢業，得著學士 e5 文憑，也得著咱教會設 e5 中學 e5 好意，量早就招聘伊beh thang教咱 e5 中學。
Tu2 tu2 踏入門，將行李放--落-去，行到房間 e5 病床前beh ka7老母請安 e5 時，忽然有一個生份 e5 人客chhoa7一個小姐生做真sui2 toe3後面入來。
這個人客到底是甚物人？這個人客是華僑，這擺beh 倒來祖國視察，較要緊是beh 倒來看產業博覽會。伊是 tui3 菲律賓倒來 e5。伊m7是刁工出國去做生理 e5,伊是第二回世界大戰tui3台灣，hou7日軍調去做通譯 e5,日本戰敗後自an2-ni tiam3 ti7 hia e5 人。這個人m7是別人，就是陳清泉。
陳清泉那會toe3守義入來，想來是真奇怪。總是這就是人生戲劇性 e5 場面，天下闊莽莽，永to有這款奇蹟 e5 出現。
當日本敗戰 e5 時，清泉逃脫日軍 e5 監視，逃入大樹林。後來直直走落南，走到一個所在叫做「Mi-na-no島」，是菲律賓國第二 e5 島嶼，一個島大約有咱台灣 e5 三倍大。伊有去到「Lap8-bau2」，起頭ti7 hia hou7人倩，因為伊是台灣人，軍服褪hiah-kak8,講伊是tui3福建去 e5 華僑，是真快騙。真認真，今來到chia會死to著扑拼lah。伊不止gau5做生理，伊看椰子油、椰子粉這個生理會做tit，所以伊就 tui3 這方面來盡力，果然hou7伊趁著錢。無偌久伊ti7 hia就koh建置家後，有生一個查某子叫做莉娜，了後攏無koh生，到莉娜十八歲 e5 時，伊 e5 生母就過身去。今年二十歲lah，這擺kap in老爸過來台灣向望thang省親，今年清泉也五十統lah,所以也無想beh koh娶。Koh一面也想講倒來台灣看這爿 e5 親人今變怎樣，tui3出外到倒來頭尾二十三年。Tui3 基隆上陸，即時趕到台北，去chhoe7伊 e5 丈人，才知丈人死去lah,某koh toe3人去lah。製藥公司倒閉lah。吐一下氣，ah！世事 e5 多變。
趕緊趕到花蓮去chhoe7喜相逢酒家，已經換人開，內面無半個熟似人，無當問，無人知 in老父 e5 消息。無辦法就去市公所（縣轄市）tui3 戶政課調查，才知老父ti7三年前，七十一歲 e5 六月中來別世。Koh ti7戶口上有家族，新婦、孫仔。新婦 e5 名李蘭香，孫守義。這是伊所想 be7到 e5 事，也驚也歡喜。因為蘭香就是伊所ka7人tun2踏後來ka7伊hiah-kak8 e5 女性。Koh有子，這個子是伊 e5 種，伊 e5 骨肉、血統。抱真大 e5 giau5疑kap好奇愛知這個事 e5 虛實。
Tu2 tui3 市公所出來，tu2 著一個青年手koaN行李，hia-e5 面非常親像伊家己，所以伊就tui3後面直直ka7伊toe3,心底暗暗想這個敢是ti7市公所戶藉上所看kap老父陳阿成siang7戶內 e5 李蘭香 e5 子。所以伊就chhoa莉娜 tiam3 後面遠遠緊ka7伊toe3,但是守義伊攏m7知。
到位入門， in也toe3守義入去。守義kap老母請安後出來廳--nih,才看著兩個生份人客，就問人客：「Lin2 tui3 佗位來，請坐。」人客應講：「我 tui3 菲律賓來。」平時守義bat聽阿公講，koh目珠金金ka7伊相，心底也真奇怪這個人客 e5 面形、體態、聲音thai3會kap伊hiah相像。Tui3 an2-ni 無khoa3 koh講話，緊入去ka7老母講：「媽媽，外面有一個人客，也hit e5人客講是對菲律賓來 e5 華僑，伊 e5 面形、體態、講話 e5 聲音kap我真相成。」媽媽ka7伊講：「你ka7伊請問伊 e5 大名，伊若講是陳清泉，你才請伊來kap阿母請安。」守義出去問人客 e5 大名，果真是陳清泉。守義就請伊入去講：「先生，較失禮，阮家母講beh ka7你請安。」清泉就入去。一下看果真是李蘭香。蘭香雖然是破病，而且真傷重，不過大家也是猶會認得。大家對看，無話哮一睏，然後 tui3 守義kap莉娜 e5 安慰才大家無koh哮。
蘭香才 tui3 頭到尾詳細講一遍hou7清泉聽。清泉聽了非常 e5 慚愧、自責，也真感激，十分 e5 同情，koh真傷心。才知蘭香 e5 可取、守節、有志氣、也守義果然是伊 e5 血統、骨肉 e5 親，真歡喜伊有親生 e5 子，koh知是真成物 e5 子，所以非常歡喜，感謝蘭香 e5 情。然後清泉也深深認罪，煞講起伊過去 e5 情形，kam5目屎牽蘭香 e5 手講：「蘭！求你赦免我。」兩人講了後，大家koh 哮一睏，這擺連守義也哮。莉娜看大家哮，伊也哮，哮了大家才相認。
為著過頭 e5 興奮，蘭香hit瞑koh出真濟血，隔日koh較衰弱也發高熱。Tui3 an2-ni 清泉ti7 hia來潛心照顧伊。守義、莉娜也真殷勤鬥顧媽媽。但是已經傷慢lah，隔日拜五早起八點，蘭香ti7丈夫、子、查某仔照顧 e5 下面，平安來離開世間。Beh 斷氣 e5 時，對伊 e5 丈夫清泉交代兩句話。
一、泉ah！我歡喜赦免你，但是你著反悔來接受耶穌，耶穌是你 e5 救主。只有著信伊才會得著赦免，通得著天父 e5 恩典。
二、Koh向望你著疼這兩個子，這對子是你 e5 骨hek8,是你 e5 血脈。
清泉目屎hou3 m7開，跪ti7病床前，牽蘭香 e5 手來chim講：「我所疼 e5 蘭，請你安心，我的確無 koh辜負你 e5 情義—貞節為我來牽子奉養父親 e5 情。我的確toe3你 e5 腳步，一生信主耶穌，也kap子做伙拜上帝。你 e5 上帝就是我 e5 上帝，你 e5 子就是我 e5 子。請你安心。」蘭香聽chia e5 話了後心真受安慰，目珠thi2開越過來看清泉講：「丈夫，泉！你真正是我一生『可愛 e5 仇人』，hou7我tu2 著chiah大 e5 艱苦。總是今我會tit koh見你 e5 面，子也成功lah。今我 e5 心滿足lah,你請，我beh 來去lah,主kap lin2 ti7--teh。」
講煞面越過去，親像嚨喉去hou7痰keN2 teh e5 款，喀一聲就斷氣。Hit時tu2 是拜五早起八點五分，一生享壽四十七歲，這個姊妹就an2-ni 離開世間。這個姊妹thang講一生熱心服侍主，品行好，有志氣，有正義，有孝，gau5體貼幫贊人。但是可惜為著一時 e5 失錯，一生來受著hiah大 e5 艱苦，真正是「一失足千古恨」，敢m7是hou7你、我做鑑戒--mah。
男女一生 e5 求愛是親像磁石，會互相吸引，這是造化 e5 神 e5 攝理， hou7伊 an2-ni 來致到hou7夫婦 e5 關係得著美滿 e5 建立。但是上帝 e5 話講：「婚姻人人著尊重，床無扑la5-sam5;因為私通行淫 e5 人，上帝beh 審判伊」（希伯來13:4）
清泉 e5 所做，用女性純真 e5 疼，看做「性慾 e5 遊戲。」，性慾 e5 thit-tho5。上帝哪會歡喜--leh,所以伊一生 tui3 夫婦間家庭 e5 快樂，thang講真不幸，精神 e5 打擊實在真大。Ti7別項kiam2-采有成功，但是ti7人生中 e5 旅伴，一生 e5 同伴，相kap toa3 e5 快樂，伊明明是失敗。
蘭香一下過身，清泉kap兩個子為著這個事，非常 e5 悲哀。特別清泉 e5 心親像hou7刀鑿透過 e5 傷心，每每若koh想著，常常家己責備來流目屎，顯明伊對蘭香 e5 不住，到今to猶teh m7甘。（完）

白話字傳奇		楊允言

1.	青狂猴tu2著寶
二月初九拜五，台語網e5立文兄ti7自由時報看著一個消息，講toa3 ti7花蓮美崙有一個100歲e5老阿媽，m7-bat學過漢字，m7-koh伊用白話字（教會羅馬字、台灣字）寫真choe7歌詩。立文兄即時kha3電話hou7通識中心林宜澐主任（伊e5大學同學），請伊聯絡我kap東華大學e5勤岸兄，愛阮去ka7拜訪、致意。林主任因為聯絡boe7著阮兩人，to7家己先過去。
我來花蓮已經四冬外，早to7真慣勢無看報紙e5日子，雖然iah-koh加減有tih做台語文e5 sit頭，總是感覺離開西部當初鬥陣拍拚e5朋友真久ma7真遠。
我一直到二月十二拜一kap林主任聯絡了後chiah知影這層代誌。
雖罔我m7是基督徒，m7-koh白話字算真熟手，做台語文運動chiah-nih8久，這個消息hou7咱不止歡喜。林主任報我知卓緞老阿媽e5住址，我感覺家己long3過去有khah青狂，to7請主任chhe7一個伊方便e5時間chhoa7我去拜訪。
結果我第二工透早to7 long3過去。
因為暗時轉去厝裡，愈想愈振奮，隨去書房將白話字e5書kap刊物long2 peng2-peng2出來。第二工，送gin2-a2去幼稚園了後，to7照住址chhe7對阿媽in tau。確實是有khah倉磅。
卓阿媽chit-ma2 kap伊e5一個查某kiaN2洪女士toa3做伙，阿媽身體老康健，現此時koh有參加基督教門諾病院e5老人大學，m7-koh耳空真重，所以我long2是ham in查某kiaN2交談。
我簡單說明來意，koh ka7我chah來e5白話字出版品khng3 tiam3桌頂（總是字khah細，beh叫阿媽讀有khah食力），並且表明我做台語文e5 khang-khoe3已經十幾冬，有處理白話字e5軟體（HOTSYSR），真願意來整理阿媽e5手稿。
為著beh ka7阿媽講一句：「真歡喜熟似你。」因為阿媽聽無，我oa2近伊，一字一字大聲慢慢a2講。
洪女士hou7我一份幾冬前伊整理e5資料，long2總13首歌詩，是阿媽八十幾、九十幾歲時e5作品，因為無用適當e5軟體處理，所以聲調用手撇，一koa2所在「A2 」漏溝去，「ou 」變做「o 」。
我ui3這13首開始，拍出白話字原文kap台語漢字兩部分，一方面欣賞阿媽e5歌詩，一方面ma7得著對方e5信任。後來，洪女士繼續將阿媽其他e5手稿交hou7我。

2.	阿媽e5身世
阿媽e5老父卓宗慶ti7 1894年（46歲）hou7馬偕受洗入教，算是台灣真早e5基督教家庭。阿媽是第八個gin2-a2，1901年出世，因為難產，阿媽e5老母過身，出世第三工to7分hou7一個真散赤e5家庭養飼。
二十一歲e5時，ti7花蓮做牧師、排第五e5兄哥想著這個小妹，過去西部chhe7著伊，並且chhoa7 in全家來東部。本來養父養母m7 hou7伊入教，二十八歲e5時，阿媽著病疼真艱苦，神佛kap符法仙long2無法度醫好伊e5病，艱苦kah想beh自殺，五兄知影了後to7 chhoa7伊入花蓮e5大病院，後來chiah ka7病醫治好。Ma7因為按呢，養父養母chiah無koh再反對伊做禮拜。
五兄to7教伊白話字，thang讀白話字寫e5聖經、聖詩，並且透過白話字吸收其他智識。
因為阿媽m7-bat受過體制內e5正式e5教育，所以看無漢字，唯一知影e5漢字kan-na伊e5名：卓緞，是查某kiaN2 ka7伊教真久chiah學起來e5。
五十一歲e5時，阿媽開始用白話字寫歌詩。大部分e5歌詩kap宗教有關係，o-lo2上帝o-lo2主…，寫出來e5物件，to7親像歌a2冊七字a2 hit款。
3.	我e5介入kap感想
若扣去上課、做行政、chhoa7 gin2-a2、…chhun e5 e5時間雖然無choe7，m7-koh這層代誌實在是太重要，所以我kap洪女士約束，tak8禮拜四下晡我會過去，一方面ka7這一禮拜做好e5部份交hou7伊以外，ma7會印一koa2全羅馬字e5刊物（『台灣字』、『風向』）hou7阿媽讀（印做 B4 hiah大張）。我相信阿媽應該真愛讀這koa2刊物，結果，聽洪女士講，阿媽定定讀kah boe7記時間。
台南成功大學台灣文學研究所e5呂興昌教授kap負責台北縣台語師資培訓e5吳秀麗老師，ma7專工坐飛行機來花蓮見老阿媽一面，向老阿媽致意，因為老阿媽e5創作，是台灣文學真有價值e5資料。呂教授ma7希望等國立台灣文學館設立了後（目前koh tih籌備，ti7台南）會tang3收藏阿媽e5手稿。專業e5台語文作家陳明仁ma7 kap我聯絡，伊beh徵求阿媽kap家屬e5同意，chhe7人ui3台北來花蓮ka7阿媽拍紀錄片。Toa3 ti7加拿大e5『台文通訊』總編輯蘇正玄兄ma7 beh tiam3『台文通訊』刊阿媽e5其中一首歌詩。
我去阿媽in tau e5時，阿媽定定long2專心讀刊物iah是畫圖，我ma7儘量mai3去ka7攪吵。有當時a2阿媽看著我來，long2會講：「老師，真phaiN2勢，koh hou7你chiah無閒，…」一方面，我感覺我真受阿媽尊重，m7-koh另外一方面ma7足m7甘，阿媽知e5物件絕對比我khah choe7，只是這個社會並無ka7伊尊重。
二月初九自由時報e5報導了後，陸續koh有中國時報、聯合報、花蓮在地e5更生日報刊出阿媽e5消息。報紙e5報導，看重e5是阿媽e5年歲，已經一百歲ah koh老康健，m7-koh，竟然ma7有記者，標題寫：「目不識丁」，hou7咱真感慨，boe7曉白話字e5記者，講會曉白話字e5老阿媽m7 bat字！莫怪高雄台語羅馬字推展協會會長張復聚醫師，看著這個消息了後，講伊chit-ma2 chiah知影原來全世界有四十六億以上e5人（boe7曉漢字e5人口）long2 m7 bat字。漢字e5文化ti7世界e5文化內底有伊e5重要性，m7-koh，漢字e5文化無法度代表世界所有e5文化，學漢字e5人，無應該有這款膨風e5心態。
報紙報了後，花蓮e5文化界na2像無任何e5動靜，相對台語文界e5熱情，真正是天差地。

TaN beh開始e5 khang-khoe3
大概ti7四、五冬前，台北hit peng5教會e5朋友bat有人想beh整理阿媽e5手稿，結果手稿theh8去了後，轉幾la8手，到taN iah無整理，ma7 m7知影手稿走to2位去，足拍損。我只好不時提醒洪女士，ai3想辦法追轉來。
阿媽寫詩e5時陣，並無用固定e5簿a2，有時a2靈感來，sa著紙to7開始寫，資料散ia7-ia7。總是，khng3 ti7花蓮e5手稿應該long2 chhe7會著，我ma7按算beh勻勻a2來整理。 
照洪女士e5想法，阿媽白話字e5歌詩beh整理做白話字（原來e5部分）、台語漢字、華語、英語四個版本。我做頭前兩項，chhun e5 e5部分聽候其他熱心e5朋友來鬥相共完成。
一撩落去，若無半冬、一冬大概boe7-tang3收soah，總是這koa2資料整理出來了後，對台語文界、文化界long2會有伊e5貢獻，尤其會tang3證明白話字對台灣歷史發展e5貢獻，面對choe7-choe7台語文界e5符號創造家kap花sa3-sa3 e5意見，不如ka7阿媽這種確確實實e5證據提出來。 


海鼻新娘
Goan5-chok : Song3 Tek8-lai5 原作：宋澤萊
Tai5-ek8 : IuN5 Un2-gian5 台譯： 楊允言

1
為著 beh 參加浪白海鼻一個朋友 in 小妹 e5 婚禮，前一暗，我 ti7 浪白海鼻對面 e5 小店歇睏。這款景緻，我從來 m7-pat 看過。




透早，臭臊 e5 海風吹對檳榔林，日頭 tu2  peh 起來，四界 long2 是啾啾啾 e5 鳥仔聲。醒來了後，我將草帽仔掛 ti7 壁頂，行李kheng5-kheng5 leh ，坐 toa3 小店 e5 tha-tha2-mi3頂 koan5 ，看窗外 e5 光景，看起起落落 e5 海湧，因為等待朋友，心適心適，輕輕仔來點一支涼涼 e5 芎蕉薰。




Chia5  e5 海岸，是恆春附近熱帶 e5 一種景緻，講起來，這是珊瑚石造成 e5 一種景緻。連 soa3 幾 lo7 百公尺 e5 海坪 long2 是這款形貌特出 e5 石頭，有 e5  thong2 出來那香菇，有 e5 lap落去像鞋痕，有 e5 一巡一巡像樓梯。海湧 ui3 外海 phah 過來， phah  kau3 海岸 to7 散做幼幼 e5 銀色水波，輕輕仔 ti7 珊瑚石中 tih  tin2動，淺海 e5 所在 long2 是苔類 kah 紫菜， hou7 日頭一下曝， khah 淺 e5 海水變做碧綠色。雖然三月天 iah-koh 小khoa2 會寒， m7-koh 已經有人揹魚槍 tih 藏水 bih ， ti7 礁石中走 chhe7 石縫 e5 鮑魚。




浪白海鼻 to7 是這 koa2 海石內底 siong7 大 e5 一個，伊一 peng5 接陸地，一 peng5  thang3 對大海， kaN2-na2 一隻停 tiau5  e5 漁船， tiau5  ti7  hia5  boe7 tin2 boe7 動。




Hit 時陣波平浪靜，海面 long2 是光siak-siak  e5 水痕，海鼻下腳有一個港口，停 chiaN5  choe7 漁船，無 kang5  e5 色緻， hou7 人看起來感覺港口鬧熱彩彩。




海鼻 e5 天頂 chiaN5 清爽，親像一面藍色 e5 鏡，幾片白雲 ti7 其中，這片藍天連對頭前 e5 大海， ti7 足遠 e5 所在 kah 大海接做伙，接做一條圓圓 e5 線， kan-na 看著伊 ti7  hia5 小khoa2  tih  tin2動，分 boe7 出是天是海。




海鼻 tu2-tu2 是海天之間一個獨立 e5 景緻，這個透早，伊 tiam7-tiam7 仔 ti7  hia5  tih 歇睏，三、四百間厝家看得真分明，幾間廟廟頂 e5 飛簷(chiN5)跳入空中，看起來金siak-siak ，椰子樹交織 ti7 頂頭，將村庄罩 tiau5 。




我因為看著 chiah-ni7 秀麗 e5 山川，連帶來想起多冷暖 e5 世事，無張持 soah 將薰 suh  kah pit8-pok8響。




無外久，朋友 ui3 海鼻行落來，伊是 toa3  chia5 大漢 e5 海人，因為討趁走去台北，做文教事業。伊是一個肯學肯做 e5 人，有一遍開講，我 ham5 伊熟 sai7 ，伊 e5 粗勇 kah 強韌，表現出海人特出 e5 性格，我受邀請前來，主要是為著世間友情 e5 感召，而且，我亦願意來探望伊 e5 故鄉，無得確這遍拜訪，我會tang3 了解朋友伊真正 e5 性命源流。




伊看著我真歡喜，哈哈哈笑出聲。阮 kang7 齊行過日照下 e5 檳榔林，腳底 e5 沙sit8-sit8 sut8-sut8，行 kau3 一塊大珊瑚石邊，伊指村店頭前一塊石碑，真得意來 ka7 我講：『雖然你 ti7  chia5  toa3 一暗， m7-koh 你一定 m7 知影你是來 kau3  siaN2-me2 所在。』




『啊！』因為伊 e5 提醒，我 chiah 看著這塊石碑頂頭寫 e5 物件。大概是 tih 講航海時代七 e5 烏奴，因為反抗荷蘭主人 e5 壓迫，戰死 ti7 此地 e5 故事。我驚一 tio5 ，講：『啊，我大概是 hou7 美麗 e5 景緻迷去 a ，想 boe7  kau3  chia5 亦有 chiah-ni7 凄涼 e5 往事。』




『哈哈。』伊 ui3 海鼻行過去，講：『美麗 e5 景緻，嗯，你 beh 看這款景緻 choe7 囉，你 pat 去過石門無？石門亦 ti7  chia5 附近。』




『哦，一定真 sui2  houN7。』




『彼當然， hia5  e5 山…… hia5  e5 牡丹社是歷史上 e5 古戰場 leh 。』




『古戰場？這個故事我 soah 真想 beh 來聽。』




M7-koh ，伊並無 ka7 我講起這個故事。伊 koh 指海鼻南 peng5  khah 遠 e5 一位所在，講：『 ti7  hit 搭，浮出水面，水霧罩 tiau5  hit 角仔，號做北勢海鼻，伊 ham5 浪白海鼻景緻 kang7 款，阮 chia5  e5 景緻 kah 淡水 hit  peng5比較起來啥款？』




『真好啊， chia5 日頭 khah 炎。』




『 HeN3 啊，彼當然。』伊 koh 一擺真得意 ti7  tih 講：『淡水古早是英吉利番 phah 嬴了後租佔 e5 所在， m7-koh 無人知影， ti7 北勢海鼻， hia5  pat 剿滅過英番。』




『哦，是按呢。』我 tim3 頭，講：『這我相信， chiah-ni7  sui2  e5 所在一定有伊無平凡 e5 往事。』




『來！』伊無 koh 再講 a ，指 hit  choa7  ti7 水面上 e5 路：『咱起去啦， ui3  chia5 撩水過去 to7  kau3 村內。阮小妹今仔日是新娘 leh ，飲酒 e5 時陣，我chiah-koh 講阮南部 e5 傳說 hou7 你聽。』




『好啊。』我講。


2


我 e5 朋友 kah 我點著薰行 ti7 村內檳榔樹小路，日影遍地，山光海暗比並(pheng7)分明。 ui3 這個地勢 khah  koan5  e5 海鼻看落去， koh 是另外一番感受。因為 chia5  e5 地勢 koan5 ，向北， hit  choa7沿海邊仔修築 e5 公路看 kah  chiaN5 清楚，沿 hit  choa7 路，伊正 peng5  e5 山， hou7 日頭曝 kah 皮膚變鐵紅色，山坪(phiaN5) long2 是瓊麻 kah 樹藷；伊倒 peng5  e5 海湧，一直 tih chhiang5公路 e5 路基。這個海鼻正是沿海公路 e5 要站，順海鼻 e5 地勢，青仔一排種過一排，厝 ma7 順這個地勢一排仔一排仔排來 kau3 海鼻下腳 e5 港口，港口有一條白色海堤圍起來，堤岸外口 e5 海水青iN2-iN2，親像脈搏 tih 跳動 。




囡仔 kah 歸陣 e5 人開始 ui3 下下 e5 石厝仔行出來，一部分人去討海，其他 e5 人， ti7 海堤頂面 e5 店仔開講、行棋， iah 是補魚網。




因為喜事，我 e5 朋友真樂暢，伊 ham5 村內人相借問， in  e5 皮膚， hou7 春天 e5 日頭曝 kah 烏金仔烏金。大概是離開故鄉 siuN 過久，伊 e5 眼神帶著思鄉 e5 貪戀。 ti7 阮行對 in  tau  e5 路上，伊 tng7 著真 choe7 人， ka7 我講起 in 村人 e5 優點。




『看著阮村內 e5 人，你有 siaN2-me2 感想無？』伊問。




『 In 真親切，真活潑。』我講：『一種真吸引人 e5 友善。』




『敢 kan-na 按呢 nia5 ？』伊講。




『嗯，大概 to7 是按呢。』我那行那 tih 講：『 iah 有一 koa2 是 khah 無確定 e5 ，可比講 in  e5 身體結實，而且 long2 真鬥搭。』




『著。』伊雄雄叫出來：『你講了真著，按呢講來，你 e5 目睭確實有夠利。你注意 ka7 看， ham5 別位 e5 人比起來， in  e5 腳 khah 長，腰小khoa2 向後，身軀 khah 短，面 khah 闊 khah 圓，目睭 khah 烏 khah 金。嗯，你敢無感覺阮村內 e5 人 khah  sui2 ？』




『哦，是按呢？』我勻勻仔 tih 想，將正手 e5 薰交 hou7 倒手，講：『照你按呢講， soah  hou7 我感覺是來 kau3 一個充滿異國情調 e5 所在。』




『有影 to7 著。』伊 tim3 頭，講：『有關地方風土這方面，恐驚 leh 咱 long2 愛 koh 重學一遍。我 pat  peng2 過這個所在 e5 族譜，可比講北勢海鼻， in 大部分姓程、林、黃， in  e5 祖先 long2 是北國 e5 大族。 m7-koh ，根據我 e5 了解，按人種來講，尤其是生物 e5 意義上，姓啥麼 m7 是絕對 e5 要素。』




『哦哦。』我 koh 勻勻仔 tih 思考，將倒手 e5 薰交 hou7 正手，講：『你講姓 siaN2-me2  m7 是絕對 e5 要素？』




『正是。』伊表情認真 tih 講：『這塊散赤、多變遷 e5 土地， pat  hou7 南中國 e5 先住民、西班牙人、荷蘭人、北地鶴佬人、日本人所據守， ti7 算 boe7 清 e5 海洋劫難 kah 磨鍊中， in 娶某生囝，站 chia5 生，站 chia5 滅，摻入足 choe7 無kang5 e5 血統，變做海鼻 e5 人──一種充滿地方風土 e5 人種。我想，這 chiah 是值得咱去注意 e5 。』




『是啦。』我開始感覺有道理，認真 tih 想朋友粗勇 kah 強韌 e5 性命，講：『有理。』




『你愛知影，北勢海鼻 kah 浪白海鼻 e5 人 long2  khah 早熟， m7-koh  boe7 真緊 to7  lian 去，親像 chia5 所有 e5 草仔樹欉 kang7 款，早熟 m7-koh 歸年 thang3 天 long2 青iN2-iN2。』




『當然。』我講：『 chia5 是亞熱帶倚熱帶 e5 所在。』




『你應該來看阮小妹。』伊講：『 khah 早伊是 chia5  siong7  sui2  e5 查某囡仔 leh ！尾也去北地討生活，伊有海鼻所有美麗 e5 傳統。』




『正是。』我講：『我正是 beh 來看新娘。』


3


炮仔 ti7 埕內piak開，布棚將赤炎 e5 日頭chah8起來，人客一桌一桌坐 kah 滿滿，海人真樂暢，大聲 tih 講話，mai3-khu3正 tih 放送鬧熱 e5 南管，紅縭 kah 香箍掛 ti7 廳門口。




我 hou7 安排坐 ti7  in 親堂 hit 桌， ti7  in 豪邁 e5 笑聲內底，我看著世間 e5  sui2  kah 真誠。




『啊。』一個 chhoa7 頭 e5 老親堂真謙虛：『 Chia5 是簡單 e5 所在，先生 m7-thang客氣哦。』




我 tim3 頭，答謝 in 親切 e5 好意。中晝時仔日頭當炎，雖然海上遠遠 e5 所在罩著霧霧 e5 水氣，m7-koh港口 kah 村落 e5 景緻猶原看 kah 真分明。




宴會開始 a ， in 照輪來hoah拳，講起著真 choe7 代誌。




『阮叔伯孫仔這層婚事實在真無簡單。』一個頭毛全白，大概是阿公 hit 代 e5 老歲仔講：『這嗎少年人去北地，一去 to7 是十外冬，無人轉來嫁娶 a 。昭美這遍轉來，為咱海鼻 e5 人立一個模範，表示 iah-koh 念著咱故鄉。』




講啊講，來參加 e5 老歲仔 long2 笑 a 。




『聽講查甫 e5 是縣議員 e5 後生。』一個 kah 新娘 ti7 北地 討生活 e5 女伴講：『昭美有代誌 long2  ka7 人相瞞，伊是阮內底 siong7  sui2  e5 ，應該嫁 hou7 一個緣投 koh 有才情 e5 新郎 chiah 著，若無，亦無怪阮這 koa2 女伴會受氣。』




『嗯。』中年 e5 村長 tim3 頭，講：『昭美自細 to7 真得人疼。』




聽啊聽，因為酒精 e5 刺激，神經非常 e5 活動。 in  e5 呵咾， hou7 我足想 beh 緊來看著這個村內 siong7  sui2  e5 新娘。我想，每一個人一生中 long2 會有 siong7  sui2 、 siong7 驕傲 e5  hit 目 nih 仔， khia7 站婚禮上 hit 目 nih 仔。莊嚴 e5 鐘鼓聲 ti7 我心內響起。




突然間，炮仔聲 koh  khah 大 a ，一排轎車停 ti7 門口，車窗用美麗 e5 花飾來裝扮。新娘 kah 新郎 ui3 廳門口行出來，新郎穿一軀深藍色 e5 西裝，新娘穿白色禮服，眾親堂 te3  ti7 後壁。新娘正準備 beh 離開這個生養二十幾冬 e5 娘家，伊 khia7  toa3 廳門口，躊躇、流連。




果然是一個 sui2-tang-tang e5 新娘，伊 khia7 站 hia5 ，目箍深、嘴唇厚，一下笑 to7 露出真情，面容清秀，按禮服， iah 會tang3 看出伊鬥搭 e5 體態，像一欉茂盛 e5 花樹，帶著美麗 e5 山川風姿，伊 khia7 站 hia5 。




Tak8 家相chiN phah phok8仔o-lo2。




突然間，一個親堂講：『你看，新娘掛兩 koaN7 phoa7鍊！』




因為 hit個親堂 e5 話， tak8 家將視線 soa2 對新娘美麗面容下腳雪白 e5 頷頸， ti7 頷頸仔頂 koan5 ，阮看著新娘掛一 koaN7 美麗 e5 白珠phoa7鍊，m7-koh白珠phoa7鍊內底 koh  khah 倚頷頸 e5 所在， iah 有一 koaN7 金黃色 e5 phoa7鍊， ti7 日照 kah 金phoa7鍊 e5 陪襯，白珠仔變得 koh  khah 雪白，金phoa7鍊亦變得 koh  khah 金黃。這個微細 e5 發現， to7 親像忽然間親目睭看著世間美麗 e5 秘密， hou7 人讚嘆。




『哦！』忽然間新娘 e5 女伴講：『彼 m7 是金phoa7鍊。』




Tak8 個人聽著， chun3 一下。




『 HeN3 啊，彼 m7 是phoa7鍊。』中年 e5 村長亦 tim3 頭：『 lin2 斟酌 ka7 看，彼 m7 是金phoa7鍊，這個秘密已經真久 a 。』




Tak8 家 koh  chun3 一下，m7-koh斟酌 ka7 看 hit  koaN7 金phoa7鍊， iah 是看 boe7 出一屑仔破綻， hit 款貼切、幼巧 e5 模樣，若準 m7 是phoa7鍊， to7  m7 知影有 siaN2-me2 通好代替 a 。




『是一道疤痕。』突然間阿公 hit 代 hit個親堂 ma7 講話 a ：『正親像村長先生講 e5 ，這件代誌已經真久 a ，我從來 m7-pat  koh 再提起過。』




這個老親堂講了， tak8 家 koh  chun3 一下，發出『啊』一聲，了後 to7  long2  tiam7 去。




過目 nih 仔， hit個白頭毛 e5 老歲仔 koh  giah8 頭，因為酒，伊歸粒面紅貢貢，大概是想著 siaN2-me2 ，翻頭 ka7  tu2  chiah 講話 e5 小姐 kah 村長講：『有影，這個秘密已經 chiaN5 久 a ，是講 lin2 兩 e5 那會知影 leh ？我 soah 想 beh 聽看眛仔， lin2 是按怎知影 hit  koaN7 金phoa7鍊 e5 代誌。』




這時陣 tak8 家 long2  tiam7  a 。這層想 boe7  kau3  e5 代誌，一下仔 hou7 人轉 boe7 過來， soah 雄雄感覺頭殼會昂(gong5)。港口猶原 ti7 赤炎 e5 日頭下。




講話 hit個新娘 e5 女伴淡薄仔 tih 躊躇， m7-koh  tak8 家 long2  tiam7-tiam7 ，眼神內底充滿著好奇。伊 kaN2-na2 替新娘感覺委屈，落尾 chiah 勻勻仔來講起：




『是啦，我是三冬前寒人時陣 ham5 伊熟 sai7 ， hit 陣阮 te3 人去 kau3 北地 e5 電子工廠做工。阮 toa3  ti7 宿舍內，一個月稅金五百箍，新娘 to7  toa3 阮隔壁。因為上下班 e5 關係，尾也阮兩 e5 變做 siong7 好 e5 朋友。新娘 e5  sui2 是通人知，阮 long2 知影伊是按南部海邊來 e5 查某囡仔，所以 chiah 有 chiah-ni7 秀麗 e5 面容 kah 鬥搭 e5 身段。 Hit 時陣，阮工廠有一個技師， chiah 二十幾歲，是一間出名 e5 大學畢業 e5 ，緣投， m7-koh 奸巧仔奸巧。




『 In 相愛 a 。 to7 按呢， tak8 家 long2 會 e5 ，亦無人感覺奇怪，欣羨是一定 e5 。阮定定 beh  kah 伊講sng2笑，可比講替昭美想一 koa2 撇步來 ka7  hit個傲慢 e5 技師刁難一下， m7-koh ，昭美是 hiah-ni7 仔賢慧、善良，伊從來 m7-pat  hou7 這個技師感覺為難。




『有一工，阮 ka7 講：昭美啊，你這款戀愛方式會食虧哦，伊是大學生， koh 是唯一一個風流 e5 技師， m7-koh 查某囡仔 soah 有千百 e5 。昭美聽了後笑笑，講： m7 通看我無起哦，我 m7 是一個 hiah-ni7 gau5反悔 kah 軟弱 e5 查某囡仔！




『經過一段日子了後，工廠 e5 人想講 in  beh 結婚 a ，伊 e5 幸福變成眾人欣羨 e5 對象。 m7-koh 無外久，阮聽講， hit個技師 koh  kah 另外一個女這員相好 a 。




『昭美猶原笑笑，講：啊！我 m7 是一個 chiah-ni7 軟弱 e5 查某囡仔！




『M7-koh， ti7 一個無加班 e5 禮拜日，我將伊關 tiau5  tiau5  e5 門 phah 開，發現昭美倒 ti7 眠床頂，頷頸仔 long2 是血，一支刀仔下站眠床邊。




『我知影伊行短路，趕緊送伊去病院。




『尾a伊恢復早前 e5 樂觀活潑，看 boe7 出 pat 受過 siaN2-me2 創傷。




『M7-koh阮開始看著伊定定掛著phoa7鍊 e5 頷頸仔，頂 koan5  hit 道疤痕。』




這個新娘 e5 女伴講了 a ，目睭金金 tih 看鬧熱 e5 婚禮，真悲傷 e5 款，無 koh 再食 siaN2-me2 物件。 tak8 家 ma7  kaN2-na2 受著伊 e5 感染， tiam7-tiam7 仔相(sio)對相(siong3)，碗箸khiak8、khiak8、khiak8 e5 聲音 ma7 變 khah 細聲 a 。




『哦，kam2是按呢？』村長聽了後笑笑， ma7 無別人 e5 哀愁，講：『我知影 e5  m7 是按呢。』




『哦？』 tak8 家 koh  chun3 一下。




『 lin2 敢想 beh 聽我講我所知影，有關新娘頷頸仔痕 e5 故事？』




中年 e5 村長將箸 khng3 落來，點一支薰，然後勻勻仔來講起：




『彼是十冬前 e5 代誌 a ， hit 時陣咱浪白海鼻 iah 無親像 chit-ma2  chiah-ni7 發展，散赤囡仔必須愛去海邊仔 e5 珊瑚石 hia5  khioh 螺仔殼，賣一 koa2 錢鬥貼厝內。村內 e5 人為著 beh 阻止 in 行入深海， to7  ti7 危險 e5 礁石中央，用刺人 e5 鐵線圍起來。




『 hit 當陣，像阮這代 e5 人恐驚 leh 無人會tang3  boe7 記得 hit 擺島上 siong7 猛 e5 風災。風 ui3 南 peng5  e5 海峽登陸，真緊 to7  kau3 咱這個海鼻。海鼻 e5 人並無想著風會來 chiah 緊，一 koa2 竹排、漁船 long2  iah  ti7 外海。昏天暗地之中村內人趕 beh 將船拖入港，大風湧真緊 to7 來 kau3 港外，風雨之中，一 koa2 竹排、船隻 hou7 無情 e5 風湧帶走。




『風災過了， tak8 家 chiah 雄雄想起 hit 陣 ti7 珊瑚石中 khioh 螺仔殼 e5 囡仔。 in 七腳八手趕過來， m7-koh 囡仔早 to7  hou7 海湧捲走 a ，礁石中 kan-na  chhe7 著一個，伊 e5 頭殼 tu2 仔好夾 ti7 礁石中央，歸 e5 人仆 ti7 纏絆 e5 鐵線頂 koan5 ， ti7 烏色 e5 海湧中半浮半沉。 in 將這個囡仔thau2開， to7 看著刺人 e5 鐵線網 ti7 伊身軀頂劃了足 choe7 巡 e5 ，頷頸仔 ma7 有一條深深、長長 e5 傷痕，經過海水 e5 浸泡，肉反白 a ，勻勻仔 tih 流血。




『 koh 過了幾工，風湧停 a ，日頭 koh 再出現 ti7 這塊美麗 e5 海鼻，伊帶著小khoa2 蒼白、 chiah  tu2 恢復 e5 面容，繼續 ti7 礁石中央真搰力 tih  khioh 螺仔殼。




『我想，這道疤痕 to7 是 hit 擺海難所留落來慘痛 e5 印記。』




中年村長講 soah ，將帶有酸苦味 e5 紹興飲落腹，在座 e5 人 long2  tim3 頭來默認，親像想起一遍 koh 一遍 e5 海難。




『這真趣味。』聽了村長講 e5 故事了後，阿公 hit 代 hit個親堂用懷疑 e5 眼光看 tak8 家，講：『我所知 e5 ， kah 你 e5  koh 無 kang5 。』




『哦！』 tak8 家聽著，目睭變足大蕊 e5 。




『當然。』老歲仔講：『你所知影 e5 秘密 long2 是真 choe7 人有看著，而且會tang3  chhe7 著證人 e5 ， m7-koh 我所講 e5 秘密，除了我以外， to7 無人通來做證 a 。』




落尾，這個老歲仔用sau聲仔sau聲 e5 古早腔口，講起伊所知影 e5 故事。




『 Lin2 知影，新娘昭美 in  tau ，一向 long2 是人丁興旺， ti7 阮 hit 沿，兄弟姊妹 long2 總九 e5 ，我有六 e5 後生；新娘 in 這房，兄弟姊妹有八 e5 ，人丁興旺。本chiaN5 這是好代誌， m7-koh 啊，新娘頷頸仔傷痕 e5 秘密 to7 必須愛 ui3 這點來講起。




『二十五冬前 hit個世代，可能在座 tak8 家，無幾 e5  pat 經過 hit 款 e5 辛酸，彼全然是一個特別 e5 時代，咱家族幾 e5 壯丁戰死 ti7 海外，留落來 e5 人， to7  ti7 這個海鼻娶某生囝。異國統治者離開 a ，將這塊散赤 e5 所在留落來，海鼻 e5 人口亦真少， m7-koh ，人 e5 散赤，有時仔 m7 是用人口 e5  choe7 少來決定， hit 陣，海鼻大概 iah 無 kah 一百戶 e5 人家， soah  long2 食 boe7 飽。咱辛辛苦苦 liah8 來 e5 魚仔 kan-na 會用得去鎮上換一絲仔番藷 kah 豆仔，過著攪鹽配糜 e5 日子。




『M7-koh經過艱難 e5 環境，種族 e5 性命有時仔亦會繼續落去。 to7 是 ti7  hit 年，阮叔伯孫仔將 chit-ma2  e5 新娘生落來， iah 伊已經是第八 e5 囡仔囉。




『過重 e5 人口壓力， hou7 歸家口仔陷入烏暗、艱苦 e5 世界，亦無人提起收養 e5 代誌， tak8 家看著囡仔 to7  boe7 輸看著散赤神。世間 siong7 悲慘 e5 代誌，恐驚 e5  to7 是目睭金金看著家己 e5 囝兒，為著無物件通食 soah 來啼哭。




『有一個暗暝，天頂 e5 星lan5-lan5-san-san，有一個人來 kau3 海鼻 siong7 界尖突 e5 所在，伊揹一個包袱，來 kau3  chia5 輕輕仔下落來。趁著星光，會使看出 hit個人歲數已經真大 a ，伊先看四周，然後用雙手去 chhih8  hit個包袱， tiam7 靜 e5 海天之間響起紅嬰仔 e5 啼哭聲。這個人一下急， ui3 腰脊骨邊也抽出一節鋒利 e5 鐵phiaN2，真驚惶 ti7  tih 鋸包袱頂 koan5  e5 物件。伊是海鼻一個起 siau2  e5 人， ti7  chia5 做出違逆天理 e5 罪惡。這個時陣，有一個人跳落去 hit  e5 所在，將 hit個起 siau2  e5 人 phah 倒在地，伊將包袱掀起來，發現內底倒一個紅嬰仔，頷頸仔已經 hou7 鋒利 e5 刀口重重劃一巡，伊斟酌 ka7 看， chiah 看出 to7 是家己孫仔 e5 查某囝，落尾仔伊非常 e5 受氣， liah8 狂起來重重仔 phah  hit個癲狂 e5 鬼怪。




『自然，』老歲仔因為講了 siuN 緊，小khoa2  tih 喘：『自然，這個起 siau2  e5 人已經死去 tih  beh  二十冬 a ，無人會記得伊叫 siaN2-me2 名，究竟是啥人將囡仔交 hou7 別人去滅口，這是我 m7 願意來講 e5 ，所有 e5  m7 著，若準 beh 怪， to7 愛怪 hit個苦難 e5 世代。 chit-ma2  lin2 當然知影紅嬰仔是啥人，救伊 e5 又 koh 是啥人。』




講了，老歲仔將伊 chhun--e5  e5 半杯酒吞落腹，翻頭過去， tiam7-tiam7 仔 tih 看鬧熱 e5 婚禮，無 koh 再講半句話。


4
Beh 暗仔時陣，殘陽掛西天，彩霞橫天頂，波光反照，歸 e5 海鼻親像一粒黃金島，我將草帽仔戴起來， koaN7 一腳行李， ui3 海鼻行轉小店來坐車。我 e5 朋友行 ti7 我邊也，真樂暢，不時講起南部 e5 風土 kah 景緻：




『另工，我 chiah  chhoa7 你沿海邊 e5 公路 seh8 一 lin3 ， ui3 枋寮、楓港 kau3 台東，暗時 e5 路途 m7  chiah 是chan2！滴、滴、答、答、路燈 toh8  a ，暗流來 a ，你油門 ka7 摧落， to7 那像將車駛 ti7 無阻攔 e5 海面， hit 款 e5 爽快，你一定 m7-pat 經驗過。』




然後伊 koh 講起風物對人種 e5 影響。




『基本上，』伊講：『人亦是風土 e5 一種結果 kah 成就。』

『是啦。』我 tiam7-tiam7 仔 tih  tim3 頭，總算會tang3 了解朋友講 e5 話，而且我 tih 想，無論 tak8 家對新娘頷頸仔頂 koan5  e5 疤痕有外 choe7 款講法，伊確確實實已經深深刻 ti7 海鼻每一個人頷頸仔頂 koan5 ，不管伊是看會著 e5  iah 是看 boe7 著 e5 。我想，這亦是活 ti7 海鼻 e5 每一個人無應該 ka7 放 boe7 記 e5 。

阮行 kau3 店仔頭前，車 tu2  tu2 來。我 ti7 車窗 iat8 手 ka7 朋友致謝。車後漸漸消失 e5 畫面感動著我，無張持小khoa2  chun3 一下， koh 輕輕仔點一支芎蕉薰。
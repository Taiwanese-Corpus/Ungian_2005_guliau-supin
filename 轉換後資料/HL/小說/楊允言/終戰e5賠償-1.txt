終戰e5 賠償-1
Goan5-chok : Li2 siang-tek8原作：李雙澤
Tai5-ek8 : IuN5 Un2-gian5台譯： 楊允言 
1 Khong2 oat seng5-jin5, Beng7 oat chhu2-gi7 孔曰成仁，孟曰取義

Kagoshima  戰歿(but8)遺族1 tin7 26個人，坐ti7 TOYOTA冷氣ba2-suh 內底，tng beh tham 出身軀向外口看。除去1個老khok-khok、1 su 烏色和服e5 ou-ba2-sang2 kap 2個有歲e5 ou-ji2-sang2,其他long2 是少年--e5。其實講少年ma7 m7-chiaN5 少年，應該講是戰後e5 少壯派。

台灣來e5 烏牌導遊Chin3-sang3 用cheng2 頭a2 輕輕a2 khok8 mai3-khuh：「Mo si mo si。Manila  到Pagsanjan  96公里si-ka......hit 時皇軍no 玉碎ka......美軍ka......聖戰終止ka......」

我坐toa3 頭前，khiau-kha、食薰，無我chit 個掛牌導遊e5 tai7-chi3。對我來講，khah thiam2--e5 kan-taN 車停--落-來e5 時，我ai3 tai7 先跳--落-去，ka7 導遊e5 執照掛ti7 胸前，he 是老pe7-a2 khai 1萬Peso  買--來-e5。然後kui 個人khia7 直直、半aN3 腰khia7 toa3 車門口，恭迎落車e5 人客。等 in 集合好勢， koh 走去頭前ka7 旗a2 iat8--1-下，pun5 pi-a2 講：「Mo si mo si，to to si！」Chhoa7 人客親像走馬燈an2-ne si3-ke3 行、si3-ke3 看。講實在--e5,我chiaN5 愛chhoa7 日本a2 出--來，in long2  be7 走無--去， m7-taN7 chiaN5 有規矩，排隊koh e7 排kah 直直，ham7 去niau-a2 間liah8 niau-a2 辦tai7-chi3 e5 時，iah8 照順序來，long2 be7 sio chiN 來sio chiN 去。

Chin3-sang3 繼續 teh 講i e5 siaN2-mih 皇軍ka、聖戰ka、玉碎ka，講kah 嘴角全全pho。我oat8 頭看hit 2個ou-ji2-sang2,in 坐做夥，kha-chiah-phiaN 直直直，雙手he7 tiam3 kha 頭u，na2 像學生gin2-a2 teh 聽老師上課，koh 不時tim3 頭，嘴--nih seh8-seh8 唸：「So te su ka！」我對in 2個微微a2 笑。Lak 袋a2 內面250 khou 美金sio2 ka7 摸--1-下，oat8 頭tng2--去，ma7 toe3 Chin3-sang3 ti7 hia na2「ka、ka、ka」，na2 tim3 頭。

Cha 暗10點去機場接chit 團日本觀光客，chit8 下落hoe-leng5 機，領隊──to7 是2個ou-ji2-sang2 其中1個，i 尾chaiN2 khiau3--起-來，khiau3 來我面頭前，目chiu bi-bi ka7 我看。

「美金50 khou！」我講話be7 彎khiau，無sio 騙，大聲ka7 講。

「Te i shu ku？」I 細聲ka7 我問講是m7 是hioh-khun3?

「無--nou！」我用大phah 賣e5 口氣講：「Ou-ba2-nai3-touh──過暝。」當然，除去hit 個ou-ba2-sang2,goan2 long2 去seh8 夜市a2。過無joa7 久，in to7 各人行各人--e5。Chin3-sang3 kap 我點銀票點kah 爽oaiN-oaiN，goan2 1人分著25張10 khou e5 銀票。我上kah 意美金，特別kah 意頂面e5 口號──IN GOD WE TRUST ！

Chin3-sang3 to7 像Seiko e5 錶a2 hiah-ni7 準，車駛起lih 高速路e5 時chun7,iau2-koh 聽i teh 講：「Hit-chun7 美軍no飛leng5 機ka......24點鐘khian 炸彈......火器集中......phun3 火......毒氣......化學劑......包圍......皇軍奮戰ka......」除去hit 2個ou-ji2-sang2 不時teh「na ni」，少壯派--e5 差不多long2 khun3 kah peng2--去-a。

車順國家23號公路teh 駛，Chin3-sang3 be7 輸國際牌放送機，繼續紹介hit 當時e5 戰況，我目chiu 皮愈來愈重，ma7 tiam7-tiam7-a2 行入夢鄉；我na2 像koh 鼻著cha 暗niau-a2 間頭家免費奉送phang-kong3-kong3 e5 niau-a2 味......

我即時cheng-sin5--過-來，tng 當Chin3-sang3 teh 講：『寧為玉碎，不為瓦全！』e5 時chun7,我免看外口ma7 知iaN2 車seh8 入去Pagsanjan 山區--a。

TaN2-ma2 膠路hou7 輪a2 kau3 kah phih8-phok8 叫。Pagsanjan 河ti7 to3 手peng5 un5-un5-a2 流，岸邊椰子欉椰子lui2-lui2-lui2。番a2 peh 起lih 椰子欉，1粒1粒ban2 落來tan3 落水底，1堆1堆，用chhng 竹筒e5 Nylon soh-a2  khou--起-來，牽toa3 竹pai5-a2 後piah。山窟內底，細隻火船「phong3、phong3、phong3」leh 叫，火船ka7 1枝1枝大枝杉a2 拖tui3 水尾去。車愈peh 愈koan5,顛來顛去顛入去黃塗路，路chiaN5 eh8,sio tu2 e5 車大部份long2 是載杉a2 e5 thou-la2-khuh。

「To to si！」Chin3-sang3 叫un3-chiang3 停車：「Pagsanjan jiang-gu2-luh  si ka！」I 大聲hoah：「Chia to7 是Pagsanjan 樹林--lah！」

Goan2 2個saN-kap ka7 Kagoshima 遺族hou3 入去密chiu3-chiu3 e5「jiang-gu2-luh」內底，i5-i5-oat-oat 來到1 te3 大石碑下kha。石碑頂頭刻si3-si3正正「忠魂碑」3字，khia7 名是「鹿兒島終戰記念會支會建立，一九七二年二月」。ChiaN5 百個杉木牌a2,頂面long2 是大郎、次郎、左藤、右藤、一、二、三、四、上、下、前、後等等hit-koa2 日本a2 名。

遺族合掌--e5 合掌，燒hiuN--e5 燒hiuN，行禮--e5 行禮。死番a2 鬼ma7 theh8 hiuN 簿a2 beh 來添油hiuN，領隊hit 個ou-ji2-sang2 ka7 墨水飽足e5 毛筆giah8--起-來，大枝筆phiat--1-下捐出5萬 khou，青青紅紅e5 銀票1 thah8 koh 1 thah8 送--過-去。

「Theh8--來！Goan2 e5 khou-mi2-siong2。」我that ti7 樹林a2 後hit 個teh 算銀票e5 番a2,ka7 sa 2萬5 khou-mi2-siong2。「Chhau3 li2 kha-chhng！」Hit 個番a2 鬼ti7 我背後chhap8-chhap8 唸。「Kan3 lin2 nia5!」我chiuN7 車了後ka7 應1句。

車繼續ng3 頂koan5 khun5--起-lih，kap 平常時a2 無kang7 款。我ma7 pin7-toaN7 ka7 Chin3-sang3 問看今a2 日有siaN2-mih 特別e5 齣頭，橫直ti7 chit 個深山林內，khah piN3 ma7 piN3 be7 出siaN2-mih than3 錢e5 khang 頭。

大河ti7 下底chhit 彎peh oat，ng3 西oat 入去大湖，kui 大phian3 暗青色e5 熱帶原始森林，ui3 大湖邊kui 路向山頂鋪排--過-來。

Chin3-sang3 thiong3-hoaiN5-hoaiN5，tai7 先跳落車。「Mo si mo si，to to si！」我toe3 遺族行入去「清泉鋸木、伐木關係企業公司」e5 大門。遺族khia7 tiam3 ou-ba2-sang2 e5 si3-khou 圍，ou-ba2-sang2 khia7 ti7 1 te3 新chhai7 e5 石碑頭前，石碑頂頭kham3 1 te3 烏布。「拜託拜託，」Chin3-sang3 chhoa7 1個矮tu3-tu3、面色紅ki3-ki3 e5 人chiN--入-來，khia7 tiam3 石碑邊--a2。

「施清泉大佐(thai2-sa) si ka！」Tak8 個人phah phok8-a2 teh hiu：「大戰時chun7 美軍混成旅特遣隊司令！」我ka7 chit 個矮tu3-tu3 e5 人sio2 相--1-下，i 60 thong2 歲，穿Luzon  番tiaN7-tiaN7 teh 穿e5 麻紗滾花白色禮服，手肚kun3-kun3-kun3 na2 蕃薯，拳頭母nih8 kah an5-an5-an5,胸坎闊闊闊。若準無注意著i khong 金框e5 目鏡後piah 細細蕊e5 目chiu，e7-sai2 講i chiok-siaN5 e5 Luzon 番。

大佐腰aN3--落-去，向khia7 tiam3 石碑頭前e5 ou-ba2-sang2 表示敬意，koh 向眾人tim3 頭致意，遺族 ma7 1個1個ka7 回禮。

「...... Matsuta (松田)君no......戰時......ge-li2-lah  司令no 施君......終戰紀念......Matsuta 君no 希望......人類永久和平......四海之內皆兄弟si ka！」Chin3-sang3 大概是beh ka7 施大佐紹介hou7 in 熟sai7,遺族1個1個腰aN3 落來ka7 大佐講：「A li ga to go ja i ma su！」

Ou-ba2-sang2 雙手一直chhoah，ka7 1個烏色phaiN7-a2 thau2--開，頂面印1個奇奇怪怪e5 ang-a2,內底有1個玻璃盒a2,盒a2 內底是菊a2,我oa2 近Chin3-sang3,kan-taN 聽i teh seh8-seh8 唸：「夭壽，貴族--leh！」

大佐ka7 kham3 ti7 石碑頂面e5 烏布輕輕a2 khiu2 掉。

前日本皇軍松田義一大尉之墓一九七七年重修  晉江施清泉敬立

Ou-ba2-sang3 繼續teh chun3,2個ou-ji2-sang2 過來ka7 i獻花，koh 退to3-tng2--來，開始唱1條悲傷e5 歌。




「Khi mi ga yo 進行曲 。」Chin3-sang3 細細聲ka7 我講，嘴唇sio2-khoa2 tin2 動，算是toe3 遺族teh hiN-hiN haiN-haiN。




「你kam2 e7-hiau2 唱？」我ka7 Chin3-sang3 問。




「當然e7-hiau2--nou......」




「戰爭是人無法tou7 thang 避免e5 悲劇！」大佐聲chiok 沉--e5,m7-koh 真響，i 行到ou-ba2-sang3 面頭前：『我不殺伯仁，伯仁卻為我而死！』Chin3-sang3 兩lui2 目chiu 金金金，意思to7 是講i m7 知iaN2 beh an2-choaN2 ka7 翻做日本話。




「Ou5!」大佐停目nih-a2:『Giitchi(義一)兄雖然求仁得仁，不過卻是因我而死！』Chit 句話翻譯了後，遺族感動kah...。




大佐sai2 1下目尾，請眾遺族seh8 石碑1 lin3,我頭chhun--出-去，kan-taN 看著石碑後piah koh 有刻差不多kha-chhng 大e5『成仁取義』4字。大佐chhun 手hoaN7 ou-ba2-sang2:「Giitchi 兄kap 我na2 兄弟--leh，」大佐講：「無gi7-gou7 戰爭來chhong3-ti7,若準ti7 太平世間......aih......」大佐khu5--落-去，ka7 tng teh 燒e5 金紙poeh--leh poeh--leh，金紙「chah8...chah8...chah8」，ti7 山風--nih lih 幼幼1片1片。




「Matsuta 大尉(thai2-i2) to7 是ti7 chia 成仁--e5。」大佐目chiu kheh--起-來，chiok 久chiok 久long2 無講話。




「戰死--e5?」有人問。




「M7 是，大尉hou7 我liah8--著。」




「Ah，銃決--e5?」




大佐haiN3 頭，吐1下khui3 講：「自殺--e5。」Na2 講na2 用手ti7 腹tou2 畫1個「十」--字。




「Ah！」遺族激動--起-來，有人teh 叫：「切腹！切腹！」




「Hai2!Hai2!」大佐勉強chek 出1絲a2 笑容：「是。」Koh 吐1下大khui3:「Matsuta 兄對我有救命之恩。Che ai3 ui3 1942年講起--a，hit 時chun7 ti7 Manila......Giitchi 愛食米糕tioh8--無？」大佐hiong5-hiong5 ka7 ou-ba2-sang2 問起，ou-ba2-sang2 sio2 chun3--1-下，腰深深a2 aN3--落-去：「Hai2!Hai2!」




「Hit 時chun7 i ti7 王城內日本憲兵隊服務，goan2 老母to7 ti7 王城外面街a2 路口賣米糕，Giitchi tiaN7-tiaN7 來交關，尾--a2 to7 kap 我熟sai7--a。」




「Mo si mo si。」Chin3-sang3 ka7 i e5 話翻譯了後，插1下a2 嘴：「王城ka 1775年......Spain  西班牙人建設......Santiago 堡si ka......」我想Chin3-sang3 是beh 解說hou7 A本a2 in 知，chit 個王城to7 是今a2 日chai2 起chiah 去--過e5 Manila Santiago 堡，中國人ka7 號做「王城」。






「隔無joa7 久，goan2 母--a2 若有tu2 炊好e5 米糕，to7 hoan 咐我去請Giitchi 兄過來食，goan2 母--a2 chiaN5 thiaN3Giitchi，叫i ka7 beh 洗、beh 補e5 衫送--過-來。」大佐e5 聲有tam7-poh8-a2 激動：「Giitchi 兄認goan2 老母做契母，叫goan2 母--a2 1聲“ma-ma”，goan2 母--a2 chiaN5 歡喜，ma7 ai3 我叫i 1聲“ko-ko”，因為Giitchi khah 大我幾個月。」大佐目chiu 金金a2 看ou-ba2-sang2,輕聲講：「我ma7 應該叫你1聲ma-ma？」




Ou-ba2-sang2 tim3 頭，微微a2 笑。




「Ma-ma。」大佐續落去講：「Giitchi e5 漢文上kai3 好，i 愛讀『史記』kap『春秋』。」




Ou-ba2-sang2 ka7 i 應：「Hai2!Hai2!」




「 假使厝內食khah phong-phai3,tu2-a2 好Giitchi 無ti7--leh，goan2 老母long2 e7 唸講：「若Giitchi iau2 ti7--leh to7 好--a......」Hit 時chun7 度日子實在真艱苦，因為戰爭，本底厝--nih teh 做e5 chho3 柴事業停--起-來，kan-taN 靠a母做chit8-koa2 米糕賣--人來維持生活......」




大佐e5 話hou7 1個番a2 phah 斷。「真失禮，上校。」番a2 雙手se5-se5:「省長kha3 電話來......」




「SiaN2-mih tai7-chi3?」大佐，ouh，chit 個上校a2 講。




「Ka2-na2 是有關Pagsanjan 光復節e5 典禮，大人！」









「你ka7 講我khah-teng5-a2 e7 回i 電話。Chit-ma2 m7-thang koh 來攪擾，你無看著我e5 外國朋友ti7 chia？」Chit 個上校a2,大佐，施清泉ka7 番a2 hou3-hou3--出-去，繼續講：「Hit 當時我有參加秘密抗日組織......」




「Matsuta sang3 kam2 知iaN2？」有人houN3 玄ka7 i 問。




「頭起先是m7 知。」施清泉講：「一直到我hou7 人liah8 入去王城e5 水牢了後，hit 工中tau3 憲兵beh 來liah8 我e5 時，Giitchi tu2-a2 好beh 去北部出張，thau3 早來sio 辭e5 時，koh chah chit8-koa2 米kap 豬油過--來，i 講i tioh8-ai3 去2禮拜，等i tng2--來，我to7 teh-beh khiau--去-a。」施清泉停目nih-a2,續落去講：「是Giitchi 兄保我去病院治療。我koh 活--過-來e5 時，看著i ti7 我眠床邊，目khou 紅紅，ka2-na2 chiok sian7 e5 款，m7-koh 看著我醒--過-來又koh chiaN5 歡喜，ka7 我e5 手teN7 tiau5--leh：「清泉，無論an2-choaN2，lan2 iau2 是kap 兄弟a2 kang7 款。」Tak8-e5 long2 tim3 頭ka7 i o-lo2,施清泉叫人gia5 1 te3 椅a2 過來hou7 ou-ba2-sang2 坐。




「Giitchi 確實是仁義君子。」施清泉續落去講：「I 真ng3 望我e7-tang3 kap 日本人合作。I 勸--我：“中國kap 日本kang7 文kang7 種，本chiaN5 to7 是1家伙。你若答應--我，出--去了後mai3 koh kap 日本人做對頭......」雖bong2 我無答應，i iau2 是ka7 我保--出-來。」




遺族teh lim khou3-lah。




「A li ga to。」施清泉雙手ka7 邊--a2 phah--來Peace 牌e5 薰接過手，說1下多謝，繼續講：「Giitchi 保我出--來e5 時，真感慨ka7 我講：“政府當局可能有做無好e5 所在，我相信有be7 少人是hou7 人迫--e5。” I 替我走chong5,當局chiah 允准goan2 厝chho3 柴工場開工，to7 是chit-ma2 chit  間。」




施清泉suh 1嘴薰，繼續講--落-去：「開工了後，因為chit-tah-a2 chia kan-taN goan2 1間，seng-li2 真正好。過無joa7 久，我ka7 附近2間停工e5 chho3 柴工場ma7 買--落-來......he 是1944年2~3月hit-chun7,Pagsanjan 是ge-li2-lah 上kai3 活動e5 所在！實際上，我無脫離地下組織，顛倒我e5 林場變做ge-li2-lah e5 補給站。平常時，ge-li2-lah e5 成員tiam3 chia 出出入入，有--e5 ma7 ka7 我tau3 chho3 柴，an2-ne-siN，強ka7 百姓徵收糧食chit 款無爽快e5 tai7-chi3 ma7 khah 罕--a。」




「Giitchi 差不多tak8 禮拜long2 e7 chiuN7 山來ka7 我看。」施清泉ka7 薰踏hou7 hoa，khng3 tiam3 手底。「I long2 ka-ti7 1個人來。來e5 時chun7,kui2 個行軍袋a2 te2 kah tiN7-tiN7-tiN7，內底long2 是bi3-luh kap  薰，che 是i 例行e5 khang-khoe3,因為i 是我e5 保人。」




「Matsuta sang3 kam2 知iaN2 你iau2-koh kap ge-li2-lah 有聯絡？」有人問。




施清泉聽了笑笑：「一定知--e5!I 見過ge-li2-lah 其他成員了後ka7 我講：“Ge-li2-lah long2 是好人--mah ，無像軍部e5 人講--e5 an2-ne，是thai5 人放火e5 土匪！”Giitchi ma7 bat 建議日本當局重koh 考慮政策。當然，日本當局ma7 清楚，beh 徹底消滅Pagsanjan e5 ge-li2-lah e7-sai2 講是無可能--e5,tak8-e5 請看，」施清泉ki2 hit phian3 密chiu3-chiu3、青am7-am7 e5 所在：「日軍對chia e5 地形無清楚，車路koh  hou7 ge-li2-lah 破壞--去，ge-li2-lah 上驚e5 鐵甲車ma7 駛be7 起--來。當然，除去用hoe-leng5 機來khian 炸彈。」施清泉oat8 頭--過-來：「M7-koh 是beh khian toh 位--leh？Kam2 beh ka7 kui 個Pagsanjan long2 炸kah 平平平iah 是an2-choaN2？」




「To7 an2-ne 一直到1944年年尾tau，萬聖節前1工，Giitchi 上尾1 pian3 chiuN7 山，」施清泉ka7 聲壓ke7--落-來：「Giitchi 真歡喜來ka7 我講，i e5 相好ka7 i 生1個cha-pou--e5。」Ou-ba2-sang2 頭khi--過ka7 Chin3-sang3 看，na2 像認為Chin3-sang3 ka7 話翻譯kah 走cheng--去。




「食暗tng3 e5 時goan2 2個sio2 sip--1-下，Giitchi e5 心情愈來愈沉重。我想，1方面是i 真想beh kap Maria 小姐正式完婚，m7-koh Maria in 老pe7 無允准，因為Giitchi m7 是天主教徒，Giitchi ma7 煩惱厝--nih e7 反對chit 層親事。」




Ou-ba2-sang2 目屎kiong7-beh 流--出-來，m7-koh i 忍tiau5--leh，無hou7 目屎滴--落-來。




「另外1方面，對日本來講，戰爭e5 情勢愈來愈bai2。」施清泉真感慨：「後--來goan2 to7 無koh 再講起chit 款煩--人e5 tai7-chi3,kan-taN chhin3-chhai2 講chit8-koa2 家內事。Giitchi hiong5-hiong5 講i chiok 思念ti7 日本e5 ma-ma，i 講：“若準e7-tang3 hou7 goan2 ma-ma 牽我e5 手，親像細han3 時a2 seh8 街an2-ne 牽kah an5-an5-an5 mai3 放，m7 知有joa7 好！” Beh khun3 chin3 前i koh 講：“戰爭khah 早結束ma7 好！SiaN2 人贏siaN2 人輸，對lan2 2個全心全力e5 人來講long2 be7 感覺有怨chheh iah 是遺憾--a。Kan-taN ng3 望戰後lan2 2人iau2-koh e7-tang3 tau3-tin7,hit 時chun7 天下太平，我希望e7-tang3 tiaN7-tiaN7 食著契母炊e5 米糕，koh-khah 希望你ma7 來Kagoshima 食看mai7-a2 goan2 ma-ma 做--e5,你一定e7 chiaN5 愛食......”」




Ou-ba2-sang2坐 ti7 椅a2 頂無tin2 無動。80外teh-beh 90歲e5 老人，kha-chiah-phiaN 直直直，親像鋼枋hiah-ni7 teng7,i san2-pi-pa e5 身軀hou7 烏色e5 和服包tiau5--leh，山風吹--來，手ng2 iaN7-iaN7 飛。「Ma-ma。」施清泉e5 叫聲，親像ti7 山窟內底teh tng2-seh8。Ou-ba2-sang2 tiam7-tiam7-a2 teh 看石碑。




「隔工chai2 起，Giitchi to7 過身--a。」施清泉繼續講。Ou-ba2-sang2 am7-kun2-a2 sio2 tin2 動--1-下，am7-kun2-a2 kap 身軀ti7 kang7 1條線。




「Hit 工日頭tu2 peh chiuN7 山，」施清泉ka7 ou-ba2-sang2 看--1-下，續落講：「日本e5 鐵甲車駛--起-來，goan2 阻擋be7 tiau5,按算beh 退走。我入去Giitchi e5 房間，i thng3-pak-theh，ng3 東跪--leh；聽著我開門e5 聲，iah8 無翻頭過--來to7 講：“攻擊路線to7 是我畫--e5。” “若an2-ne 你知iaN2 beh 進攻是--m7?”我an2-ne ka7 問。I tim3 頭ka7 我應講：“我知iaN2，進攻e5 信號ma7 是我發--e5。我 kap 司令有約定，若準cha 暝無落山，to7 表示e7-sai2 進攻。” “若an2-ne 你是an2-choaN2 無愛走？” 我siuN7-khi3 ka7 問。 “我be7-tang3。” I 翻頭ka7 我看，講：“我ai3 你了解，我是teh 盡我e5 責任。” 聽了，我手銃gia5--起-來，ka7 講：“我，我ma7 ai3 盡我e5 責任。我是美菲聯軍第3團第1營e5 指揮官，你chit-ma2 ma7 是我e5 俘虜(hu-lou2)。” “若an2-ne，你nah boai3 開銃ka7 我phah？” I 輕聲ka7 我問，koh 翻頭過--去，看un5-un5-a2 peh koan5 e5 日頭：“無tiaN7-tioh8 an2-ne e7 khah 輕鬆？” “Be7-eng7--得！” 我hoah kah 真大聲：“根據Geneva  協定，俘虜是......” I ka7 我e5 話phah 斷：“清泉！你欠我1條命tioh8--無？” “無 m7-tioh8,m7-koh 我絕對be7 放你走......” 我氣phut-phut。“Ha！Ha！” I giah8 頭：“M7 是，我是beh 拜託你ka7 我thai5 死！” “Be7-sai2!” 我大聲hoah：“根據Geneva 協定......” “若kah an2-ne，” I na2 講na2 theh8 1片鐵a2,出力tuh8 入去腹tou2,na2 khiu2 koh na2 平靜teh 講：“Hou7 我ka-ti7 來，to7 親像武士kang7 款！」我gang7--去，阻擋ma7 be7 赴--a...... “清泉？” I 看頂koan5 ，輕聲ka7 我叫：“拜託--lah，chit-ma2 e7-sai2 hou7 我1銃--a-boe7?” I oat--過-來，to2 ti7 塗kha，手--nih gia5--e5 是1支刀a2。天a7!I nah......”




施清泉講ah 講soah sau 聲--a，si3-khou 圍e5 遺族chhi-chhi-chhuh8-chhuh8 sio2-khoa2 teh 亂，ou-ba2-sang2 tiam7-tiam7-a2 teh 看--in，koh 看施清泉。




「Ma-ma，請你來原諒！」施清泉ti7 ou-ba2-sang2 面頭前跪--落-來。




「實在無法tou7--a，我只好ka7 Giitchi 留--落-來ka-ti7 先走。」




「你是an2-choaN2 無愛ka7 i tau3-saN-kang7?」Khia7 tiam3 ou-ba2-sang2 邊--a2 e5 ou-ji2-sang2 同齊ka7 問。




「已經無救--a......」施清泉解說hou7 in 聽。




「Mr. 施！」Chin3-sang3 趕緊講：「In e5 意思是，是an2-choaN2 你無愛ka7 Matsuta 大尉tau3 解決--1-下？」




「我無法tou7--lah！」施清泉kek 1個無奈e5 面容：「我踏出門e5 時chun7,Giitchi ti7 後piah ka7 我叫，i 叫1聲，我心肝to7 疼1下，叫kah 第3聲，我kha 步踏be7 出--去-a。我輕輕a2 ka7 i so，ka7 講：“好兄弟。” “好--lah，” i e5 面出現1-sut-a2 笑容，細細聲m7-koh chiaN5 清楚：“我beh 先來走--louh，ng3 望你e7-tang3 看著lan2 e5 kiaN2 孫相親kap 相愛，人類有真正久長e5 和平。” I teh kun3-liong3,koh 講：“其實劍道to7 是人道。”」Tak8-e5 聽kah 出力phah phok8-a2。




「Giitchi 兄求仁得仁，對我kam2 e7-sai2 講是不義？孔子講成仁，孟子講取義，Giitchi 兄e7-sai2 講是成仁兼取義。」施清泉目khou 紅紅，獻hou7 ou-ba2-sang2 1個目鏡框。


「Ma-ma，」施清泉ka7 包tiau5--leh e5 布hian--起-來：「Che 是Giitchi 上尾1 pai2 起--來e5 時chah--來e5 記念。」




1張放大e5 相片，2個勇健e5 少年家，手互相tah ti7 肩kah 頭，嘴笑目笑，背景是Pagsanjan 闊bong2-bong2 e5 樹林；khah lo3 hit 個頭光光，穿kha3-khih 服，有2粒liu2-a2 無liu2,胸坎現現，長ng2 pih 到手骨，gin2-a2 面gin2-a2 面，圓lin-lin e5 gin2-a2 面，目chui 笑bi-bi。相片頂koan5 用漢字寫：「共造東亞共榮圈！一九四四年十月，松田義一敬贈。」


終戰e5賠償-3
Goan5-chok : Li2 siang-tek8  原作：李雙澤
Tai5-ek8 : IuN5 Un2-gian5  台譯： 楊允言
Lim5-chiong thok kou e5 chhai2-pai5 臨終託孤e5 彩排



Chin3-sang3 kap 土西1個前1個後nng3 入酒店，看著我tiN3 做無看--著，to7 an2-ne 行過去坐toa3 hng7-hng7 e5 所在。看chit 個pan7 勢，in 2 khou phah 算是teh 參詳siaN2-mih 發財e5 tai7-chi3。無tiaN7-tioh8,koh khah 驚--人e5 可能已經ti7 酒店下底，土西e5 kiau2 場顯過「金光」，chit-ma2 tng beh 出來分，to7 算Chin3-sang3 kha 緊手快，已經than3 著chiok che7 日本大頭，ma7 無應該hiah-ni7 無通情理，ka7 我chit 個正牌導遊走khau。




「師父，chiaN5 久無看著你--louh。」我行進前kam 土西sio 借問，ti7 in hit 桌坐--落-來，土西kap Chin3-sang3 tng 用日本話ku2-lu ku2-lu teh 講：「Hit-lo7......」Koh 落--來我to7 鴨a2 聽雷--a。




「師--e5,最近seng-li2 kam2 有好？」土西bat 牽我做poah8-kiau2 郎中，有時a2 我khi-mou2-chih giang，ma7 會叫i 1聲「師--e5」。「最近實在是真phaiN2-se3,公司有新規定，be7-sai2 chhoa7 人客來ka7 你phang5 場......」我坐tiam3 in 邊--a2,noa3 leh m7 走。




「Hit-lo7......」土西看--我，手iat8--1-下，m7 知是講無要緊iah 是ai3 我tiam7-tiam7。




「確認hit-lo7 Maria......Clark 基地......？」土西顧聽Chin3-sang3 講話。




「Haih！Haih！」土西下性命tim3 頭。Chin3-sang3 ka7 我看--1-下：「Hit-lo7......？」我想，i 大概是teh 講我kap 1個號做Maria e5 番婆a2?




「無要緊--lah。」土西開始用Ho7-lo2 講：「無要緊，人che7 kha 手che7,tai7-chi3 khah 好辦。」果然無m7-tioh8,Chin3-sang3 是有siaN2-mih 計畫想beh ka7 我瞞騙，theng2 好ka-ti7 去bu2。




「師--e5,有siaN2-mih tai7-chi3 thang 好hou7 我chit 個做徒弟--e5 tau3 kha 手？」我真好禮ka7 i 叫1聲，目chiu 順續ka7 Chin3-sang3 lio2--1-下。




「不敢當--lah，」土西taN2 3角目，紅色e5 大酒糟鼻siam3 汗：「你chit-ma2 chheng3--a houNh......m7-koh，少年家，我想beh ka7 你探聽1個號做Maria e5 番婆a2......」土西e5 面oa2--過-來，phu2 色e5 鬢邊有『丹頂髮臘』e5 phang 味。




Kan2!號做Maria e5 番婆a2,ti7 Luzon 島theng2 好chhoe7 著chiaN5 10萬個？我心內teh 想：無論Chin3-sang3 kap 土西teh piN3 siaN2 bang2,應該ma7 有我1份。




「是beh 叫我去toh 位chhoe7?」我kek khui3 頭，看in 2個。




「是an2-ne--lah，世兄。」土西笑笑a2 講：「Tu2-chiah 我kap Chin3-sang3 chhin3-chhai2-a2 講起chit8-koa2 過去e5 往事......」




「是--lah，」Chin3-sang3 看我無siaN2 想beh chhap an2-ne，ma7 扮笑面：「Goan2 teh 講chit8-koa2 南洋戰爭e5 往事。我是m7 是iau2 m7-bat ka7 你講--過？Lin3-sang3 kap 我long2 bat ti7 Pagsanjan 山內bih--過......」




「He，che to7 真心適--a。」我chhin3 笑：「Nah e7 今a2 暗tak8-e5 long2 變做ge-li2-lah？」




土西kap Chin3-sang3 sio 對相，苦笑--1-下：「Nah 有hiah khiang3?」




土西「haih、haih」笑2聲：「Hit-chun7 是為著beh bih a-tok-a2 chiah 入--去-e5,hit-chun7 Chin3-sang3 kap 我long2...long2...long2 算是日本兵--lah！」




「Haih！Haih！」Chin3-sang3 phaiN2-se3 phaiN2-se3,笑笑a2 講：「軍伕、軍伕。」




To7 是--mah，我心內teh 想：土西chit 隻老猴，a-pa3 ma7 bat ka7 我講--過，日本a2 佔領e5 時chun7,i ti7 憲兵隊做通譯，收e5 紅包比日本a2 koh-khah 大。




「Hit-chun7 a-tok-a2 用phun3 火銃、毒氣彈來phah Pagsanjan......」我ka7 Chin3-sang3 gin5--1-下，Chin3-sang3 假無看--著，繼續講：「chiaN5 慘--ou！你to m7 知，3萬外人chhun 無kah 1萬，想beh 活命tioh8-ai3 走比銃子koh-khah 緊chiah e7-eng7 得。A-tok-a2 he M-1 e5 銃joa7 厲害--leh，phong3 phong3 phong3 phong3 phong3,連發--e5,to7 親像機關銃......。」




「好--a！好--a！」我iat8 手，ai3 Chin3-sang3 tiam7-tiam7:「講hit-koa2 sio-thai5 a7、5-4-3--e5 是beh chhong3 siaN2--lah？He 是lin2 hit 代e5 gong7 tai7-chi3......」




「講了chiaN5 tioh8!」土西phah 斷我e5 話：「有關chit 個Maria...」土西細細聲ka7 我問。




「Maria siaN2？」




「Maria Telarosa。」




「He 又koh 是siaN2？」果然有陰謀！我tiN3 m7 知。




「O3?」土西gang7--1-下：「Chit 個Maria 是我kap Chin3-sang3 hit-chun7 e5  tau3-tin7--e5。頭tu2-a2 chiah kap Chin3-sang3 講著i......chhin3-chhai2 ka7 你問--1-下mah？」土西講。




「你是叫我去toh bat 1個50~60歲e5 老niau-a2?」我假siuN7-khi3 ka7 應。




「Che 當然...che 當然，」土西pan7 笑面：「M7-koh lin2 老pe7 人面闊......無tiaN7-tioh8?」Heh，有iaN2 是khiau2,我心內暗想，m7-koh 我嘴--nih soah 講：「An2-ne 你去問goan2 老pe7 to7 好--a！M7-koh，若準ka7 i 問，i ma7 無一定知iaN2，hiah-ni7 che7 niau-a2 間--lah，假使m7 是goan2 老pe7 店--nih-e5......」




「世兄，」土西koh pan7 笑面：「Old California pub kam2 m7 是lin2 tau 開--e5?」




「你是講Clark 基地附近hit 間？」土西tim3 頭，感謝土西，我lioh8-a2 ioh e7 著in 2個teh piN3 siaN2 bang2--a。




「Ouh，是--lah。」我假做hiong5-hiong5 想--著an2-ne：「Hia ka2-na2 確實有你講e5 chit 個番婆a2。」其實我知iaN2 1 khou kian7:「幾冬前ka2-na2 iau2 ti7 Old California，m7-koh m7 是酒女，i 是煮食--e5。」我停--1-下，吊in 胃口吊kah 到夠，chiah un5-un5-a2 講：「Na2 像有1個後生，不止大han3--a，m7-koh 是teh chhit-tho5--e5。」我ka7 土西bi--1-下，看著土西目chiu long2 金--起-來。




「Tioh8!Tioh8!Tioh8!5冬前我ti7 Clark 基地hit tah-a2 bat tu2 抵著i，i 講i ti7 Old California 做，koh 講有1個後生，tu2-chiah 我kap Chin3-sang3 to7 是teh 講i，」土西kui 面put-su3 鬼e5 形，嘴笑目笑補1句：「I 少年時chun7 實在有夠妖嬌！」講了，koh kap Chin3-sang3 sio 對相，笑bi-bi。




「最近i 無做--a。」看in 2個an2-ne thiong3-phut-phut，tai7-chi3 我sio2-khoa2 ioh e7 出--來-a，我tioh8-ai3 為ka-ti7 e5 利益sio2 按算--1-下：「聽講i 有儉tam7-poh8-a2 錢，去養老--a。」土西kap Chin3-sang3 聽了，隨親像消風e5  ke-kui-a2。




「Kam2 知iaN2 i 去toh 位--a？」Chin3-sang3 chiaN5 緊張teh 問。




好--lah，我想，chit-ma2 e7-sai2 ka7 tai7-chi3 講hou7 明--a。




「Chin3-sang3,Lin3-sang3。」我真嚴肅ka7 in 2個講：「我有1個計畫，想beh 請2位先覺指點kap tau3-saN-kang7 sio-kang5,」我老神在在，tauh8-tauh8-a2 ka7 in 講：「本計畫暫時叫做“終戰賠償no Matsuta 專案”，講khah 簡單--leh，我想beh ka7 Matsuta piN3 1個後生出--來，」土西kap Chin3-sang3 聽了，ka2-na2 有tam7-poh8-a2 頭hin5 目hoe，我緊ka7 話講hou7 煞：「計畫已經完成，kan-taN 欠2位先覺『穿針引線』！」




過目nih-a2,土西先醒--過-來：「Chit 個日本a2 應該ai3 ka7 goan2 賠償！」土西「he...he...he...」ta 笑幾lo7 聲：「Lin2 a叔hou7 日本a2 liah8 去thai5 頭，Chin3-sang3 kap 我──lan2 台灣人ma7 實在有夠hiau-heng7,sio 戰e5 時算是日本a2,終戰了後soah 無theh8 著日本a2 1角銀，無人替lan2 出頭，lan2 只好ka-ti7 來出頭，he...he...」土西an2-ne 講。




「若an2-ne，你e5 “終戰賠償”計畫講出來看mai7--leh！」土西講。




「Chit 個計畫tioh8-ai3 lan2 3個人chiah 有法tou7 完成，」我真認真teh 講：「聽講hit 個老a婆1個人孤單無伴，m7-koh 有tam7-poh8-a2 油水thang 好kha3!」我ka7 Chin3-sang3看--1-下：「Chhong3 1個孫a2 hou7--i，好khang--e5 lan2 ma7 分著tam7-poh8-a2。若講孫a2--mah，真正--e5 顛倒無值錢--lah。」




「土西kap Chin3-sang3 sio 對相，ka2-na2 無siaN2 teh 信tau2。




「Lin2 2個toe3 時代be7 著--louh！」我na2 笑na2 講：「Chhong3 1個真--e5 來，人e7 賞你joa7 che7?2千？3千？M7-koh lan2 tioh8-ai3 了joa7 che7 精神？」我看土西，土西開始笑。




「若chhong3 1個假--e5 ka7 i 當做真--e5,an2-ne to7 是1隻e7 金雞母--louh！」Chin3-sang3 聽了目chiu ma7 金--起-來。




「Matsuta e5 “後生”，一切我負責到底，Chin3-sang3!」我ka7 Chin3-sang3 講：『Ou-ba2-sang2 hia 你來負責牽線，老師傅！』我koh oat8 頭ka7 土西講：「你來做證人，你to7 是Matsuta e5 戰友，lan2 來做1齣『託孤』e5 大戲！」土西聽了大聲笑--出-來。




「Chan2!Chan2!Chan2!實在有夠chan2!」I 比大頭拇對我講：「比goan2 頭tu2-a2 hit 齣koh-khah 精彩！M7-koh，出世證明--leh？Matsuta in 後生e5 出世證明書--leh？」土西ka7 我問。




「Aih？」Chit 個老猴khong-kham2 kah 有chhun，我心內暗想，beh piN3 1張出世證明書m7 khah 簡單？開1~2千Peso，to7 是beh piN3 1個Jimmy Carter kap Gandhi 夫人e5 私生子出--來ma7 無困難。「師--e5,你放心，我知iaN2 Maria in 後生ti7 toh 位──出世證明e7-sai2 ka7 i 買。An2-choaN2？Koh chhoe7 1個土番a2 來，ai3 聽話--e5。」土西一直tim3 頭，我續落問：「你假e7 成--boe7?假做Matsuta e5 部下？」




土西聽了，笑笑無應，an3 lak 袋a2 theh8 出1張黃--去-a e5 寫真。寫真內底，1個3角目、酒糟鼻a-li2-put-tat e5 m7-chiaN5 cha-pou，差半粒頭，khia7 toa3 1個穿兵a2 衫e5 日本軍人to3-peng5,hit 個日本a2 面圓lin3-lin3,to3 手gia5 1支武士刀，嘴開開，笑kah 1個嘴li7-sai-sai。我ka7 寫真theh8 oa2 來電火chia，oah！下kha iau2-koh 有1個大khang，li-i-lak-lak te2 kui 大堆「mih8-kiaN7」。




「Kam2 chiaN 實--e5?」我ka7 寫真peng2 來peng2 去：「日本a2 身軀邊hit 個put-su3 鬼是siaN2 人？」我thiau-kang ka7 問。




土西ka7 我gin5,問我：「你kam2 知iaN2 hit 個日本a2 是siaN2 人？」我haiN3 頭。




「To7 是Matsuta 大尉！」土西真得意，笑笑a2 講：「Chit 張寫真是新義山華僑墓場hip--e5,1943年！」




「An2-ne 講--來，師--e5 真正bat ti7 日本憲兵隊做--過？」我ka7 寫真還--i。




「無法tou7--lah，hit 時chun7...」土西ka7 Chin3-sang3 看--1-下：「其實sio 戰chin3 前我to7 來Luzon--a，ti7 1間日本會社(khai2-sia) 食頭路。過2冬，發生上海事變，koh 2冬太平洋戰爭chiah 開始。Sio 戰e5 時chun7 siaN2-mih seng-li2 ma7 long2 be7-tang3 做，店a2 long2 關門，tioh8--無？」Chin3-sang3 tim3 頭。




「O3,日本a2 phah 來Luzon e5 時，」土西續落講：「Hit 時chun7 台灣hou7 日本a2 管，我ma7 hou7 a-tok-a2 liah8 去集中營，其實ma7 m7 是liah8--入-去，是goan2 ka-ti7 向日本會館集中，我to7 是ti7 hia 熟sai7 Matsuta 大尉--e5。Hit-chun7 當然m7 知iaN2 i 是憲兵隊--e5。」




「好--lah！好--lah！」我無想beh koh 聽--落-去：「戲to7 an2-ne 來poaN：你是Matsuta 大尉死忠e5 部下，Matsuta beh 死e5 時拜託你照顧i e5 相好，hit 時chun7 Maria tu2-a2 chiah 生kiaN2......」




「Hi...hi...」土西teh 笑：「Matsuta 大尉beh 死chin3 前確實有hoan 咐我1項tai7-chi3,i 叫我ka7 i e5 手chi2 剝--落-來，叫我想辦法送tng2 去in 厝。」




「Kan2,khah mai3 tiam3 chia ou-peh8 choaN3。」我ka7 土西罵：「施清泉已經ka7 Matsuta in 老母講Matsuta 死e5 時chun7 kan-taN i 在場。」Chin3-sang3 tim3 頭。




「切腹死--e5。」Chin3-sang3 講。




「Ouh，講切腹to7 切腹。」土西手thian2--開：「講切腹自殺日本a2 一定歡喜kah...。M7-koh 老細--e5,Matsuta 是hou7 A泉chhong3 掉--e5,是an2-choaN2？因為Matsuta ma7 想beh ka7 A泉chhong3 掉。」土西面變--1-下，隨koh 回復正常。




「聽hou7 好，土西。」我大聲講：「A泉講Matsuta 切腹to7 是切腹！」




「當然當然，Matsuta 是切腹死--e5。」土西「he...he...he」teh 笑：「Ah A泉koh 有講Matsuta chit8-koa2 siaN2 mih8--無？」土西笑hi-hi teh 問，Chin3-sang3 tng beh 開嘴，hou7 我擋tiau5--leh。




「Hit 工你有kap Matsuta 做夥？」我問土西。




「Hm3?無a7,Matsuta 是切腹自殺--e5,你講--e5 a7?」土西嘴that--起-來。




我感覺內底一定有問題：「土西，你知iaN2 有1個號做Martaro--e5-無？」我ka7 土西問。




「Martaro 是siaN2 人？」




「Martaro to7 是Martaro！」我ki2 iau2-koh 坐tiam3 hia lim 燒酒e5 金布：「Martaro 是siaN2 人，你koh teh tiN3-chhiN？」




「Ouh。」土西應1聲：「Hit khou 上gau5 臭toaN7，m7-thang 聽i ou-peh8 choaN3。」




「無--nouh。我ma7 bat 聽chiaN5 che7 人講--過，講A泉ka7 Matsuta e5 頭殼割--落-來。」我開始想beh 套土西e5 話，che 內底一定有問題，無的確......




「I 講Matsuta 是A泉做掉--e5。」我ka7 探。




「Chhe2!Gin2-a2 人m7-bat siaN2，che ma7 thang 大驚小怪？Sio 戰hit-chun7 thai5 幾個人算siaN2？想當年日本a2 teh 斬人頭，1 pian3 to7 是300~400個，chhak8 1刀，phut8 1 kha，頭殼to7 lak tui3 塗kha teh lin3,koh 來身軀chiah to2--落-去。Matsuta e5 刀上緊--a...a3」土西kha cham3 1下。




「金布講i tiaN7-tiaN7 看著你kap Matsuta 做夥......」我koh 想beh ka7 探。




「少年--e5,」土西iat8 手，表示無想beh koh 講--a。「金布e5 話nah e7-tang3 相信--lah。事實講，Matsuta tak8 pian3 long2 ma7 是ka-ti7 去Pagsanjan，除去上尾a2 pian3......」




「上尾a2 1 pian3 chhoa7 你去chhong3 siaN2？」我繼續問。




「He...he...，siaN2 人講上尾a2 1 pian3 Matsuta chhoa7 我去Pagsanjan？」土西愈奸詭，我to7 愈感覺che 內底有問題。




「好--lah，若an2-ne to7 先mai3 講chiah-e5。你編e5 故事講出來hou7 goan2 聽看mai7--leh？Ai3 khah 精彩--leh。」




「Matsuta 大尉是切腹自殺，用--e5 當然是i e5 短劍。Goan2 phah 起lih e5 時，i iau2-boe7 過khui3。」土西ka7 我看--1-下，真thiong3,koh 續落講：「I 拜託我ai3 好好a2 照顧i e5 Maria kap gin2-a2。部隊繼續向前phah--過-去，m7-koh 我m7 是戰鬥人員，chiah 留toa3 清泉林場──我親手ka7 Matsuta 大尉tai5--落-去。」土西笑笑：「有精彩--無？」我ti7 邊--a2 tiam7-tiam7-a2 ka7 看。




「精彩是精彩，ah m7-koh kam A泉講--e5 to 無kang5,」我講：「土西，劇情你an2-ne ou5 亂編，lan2 是beh an2-choaN2 合作？Matsuta m7 是用配ti7 身軀頂e5 短劍自殺--e5?Che 是A泉講--e5。」Chin3-sang3 tim3 頭。




「To m7 是我講i 切腹，是你ai3 我an2-ne-siN 編--e5 a7。」土西無siaN2 歡喜：「若無，是用siaN2-mih mih8-kiaN7 來剖腹tou2?」




「土西，我看，你kap 施清泉ka2-na2 ma7 有siaN2-mih 計畫--ou？煞煞去--lah，我chit 個計畫無愛--a，m7-koh 你ma7 免想beh piN3！」我ka7 i 警告。




「M7-thang siuN7-khi3--lah，千萬m7-thang siuN7-khi3--lah。」Chin3-sang3 緊做公親：「講切腹自殺只不過是beh 騙日本a2 nia5,siaN2 人long2 知iaN2 Matsuta 是A泉thai5--死-e5,自殺無自殺nah 有算siaN2？」




我無chhap Chin3-sang3,用番a2 話大聲ka7 土西嚷：「土西，hit-chun7 你ka7 日本人tau3 做phaiN2 tai7-chi3,是an2-choaN2 無聽講你戰後hou7 人liah8 去關？」土西下性命iat8 手，Chin3-sang3 gang7-gang7 坐toa3 邊--a2,m7 知iaN2 我teh 講siaN2。




「講a7,土西，你講a7!」我koh teh 嚷。




「我是ge-li2-lah e5 內應。」土西ma7 用番a2 話大聲ka7 我講。




「Toh 1個ge-li2-lah？」我thiau-kang tui3 金布hit-peng5 大聲hoah。




「施上校，Antonio 施，an2-ne 你滿意--a houNh？」金布看tui3 chit-peng5 來。「你若無愛信，to7 去問施清泉好--a。」土西用Ho7-lo2 話講：「施清泉出e5 證明，he...he...」土西ka-ti7 tiam3 hia teh ta 笑，坐--落-來，我看著金布i「phe2」1聲，phui3 1嘴痰ti7 塗kha。




「若an2-ne 講--來，你有1 khang ti7 施清泉hia--lou？」我chhin3 笑：「An2-ne，seng-li2 免講--a，到時chun7 若準A泉ma7 beh 來tau3 1 kha，lan2 是beh an2-choaN2？」




「Be7--lah。」土西看我beh 走，趕緊ka7 我chah8--leh：「Hit khou 施--e5 ma7 有1 khang ti7 我chia，tak8-e5 互相--mah。」土西真tioh8 急。




「你叫我是beh an2-choaN2 相信？」M7-koh 我na2 teh 講，to7 na2 koh 坐--落-來，心內teh 想，m7-thang kap 土西piN3 面chiah 好。




「是m7 是i 出賣Martaro？金布講Matsuta kap A泉有ti7 山頂架siaN2-mih 無線電，指揮hoe-leng5 機來khian 炸彈，kam2 有iaN2？」我細細聲ka7 i 問。




「Hit 工poe-leng5 機beh 開始khian 炸彈e5 時chun7,我kap Matsuta ti7 林場e5 後山，」土西無回答我e5 問題，kan-taN 顧講ka-ti7 e5:「Hit pian3 Matsuta chhoa7 我起--lih 主要是beh 叫我做通譯，hit-chun7 我來Luzon 6~7冬--a，番a2 話講kah 是sia3-sia3 叫，m7-koh Martaro 臨時koh m7 准我去──本chiaN5 Matsuta ka7 我hoan 咐，講去Martaro hit-peng5 e5 時ai3 注意in 講e5 話，盡量ka7 i 記--落-來。」




土西講：「隔tng2 工thau3 早5點，Matsuta to7 ka7 我叫--起-來，chhoa7 我去後山，叫我ti7 半山頂e5 大石頭後piah ka7 i 顧tiau5--leh，i ka-ti7 起--lih。無joa7 久，poe-leng5 機to7 來--a，我m7 知iaN2 Matsuta ti7 山頂piN3 siaN2 bang2,我ma7 是用ioh--e5,hia hoan7-se3 有電報機--lah？He...he...」土西ta 笑--1-下：「尾--a2 我看著施--e5 gia5 銃走--起-來......」




「你kap i 拚--a？」Chin3-sang3 好奇ka7 i 問。




「He...he...」土西koh 輕聲a2 笑--起-來：「我kan-taN 想beh 等施--e5 過--去，我theng2 好ka-ti7 1個偷偷a2 soan tui3 山kha e5 溪溝a2。M7-koh 過無joa7 久，施--e5 to7 落山--a，ka2-na2 無siaN2-mih tai7-chi3 kang7 款，ma7 無聽著銃聲。我teh 想，無tiaN7-tioh8 施--e5 kap Matsuta 是kang7 1黨--e5,m7-koh 我koh be7 放心，to7 peh 起lih 看Matsuta......」




「Matsuta khiau--去-a？」我ka7 問。




「無，Matsuta 好好無tai7-chi3。“開始進攻清泉林場！” I 用無線電teh hoah。續--落Matsuta 叫我tng2 去大石頭後piah，i 講假使是施清泉to7 無要緊。過無joa7 久，我ka2-na2 聽著下kha 有人teh hoah：“liah8 Matsuta、liah8 Antonio！” Koh 看著施清泉chong5--起-來，我想，chit-ma2 beh 逃beh 拚，3個人做夥總--是khah 妥當，我看A泉後piah to 無人jiok--過-來，to7 toe3 A泉後piah 起--lih......koh 來我to7 聽著Matsuta 叫1聲：“A泉a7,你為choaN2 樣beh an2-ne？” 我趕緊bih 入去草埔--nih，看著施清泉kui 支手long2 血走--落-來......」




「手--nih phang5 Matsuta e5 頭殼？」我問。




「無，i 走chiok 緊--e5,夭壽e5 Matsuta，chit 時chun7 soah iau2 有khui3 力thang 叫：“土西，救我...救我...” Kan3-lin2-nia5--leh，叫kah koh 不止a2 大聲。Ka-chai3 A泉已經走去khah 下kha hia--a，聽be7 著。我趕緊走--出-來......」




「你想beh ka7 i chhong3 掉，送i khah 早chiuN7 西天？」




「我心肝nah 有hiah hiong5--lah！我teh 想，Matsuta 大概kan-taN 受傷nia5,nah 知iaN2......kan2,i kha-chiah-phiaN 有1支chhi3 刀chhng--過，無救--a，Matsuta 叫我ka7 i e5 手chi2 剝--落-來-lah、送tng2 去日本--lah、siaN2-mih lo-le lo-so--e5 kui 大堆，kan2,我chiah 無beh chhap--i，翻頭to7 beh soan，nah 知iaN2 i hit 支死人手ka7 我褲kha khiu2 tiau5-tiau5 無愛放，嘴--nih koh teh 講：“土西sang3,拜託--lah！” Kan2,我khi-mou2-bai2,1 kha ka7 i that--落-去，chit 時chun7 我koh 聽著kha 步聲，趕緊走去石頭後piah bih--起-來，he...he...，你料做是siaN2 人？」土西嘴歪歪，笑kah chiaN5 爽：「A泉koh 起--來-a，phah 算是半路seh8 to3-tng2--來。I ka7 Matsuta kha-chiah-phiaN e5 chhi3 刀抽--出-來，khah-chuh8 khah-chuh8 beh ka7 Matsuta e5 頭殼鋸--落-來，紅紅白白e5 肉an2-ne peng2 過來peng2 過去......」




「Chit-koa2 你long2 ka7 施清泉講--過-a是--m7?」我ka7 問。

「Phe2,講--落我kam2 e7 活到chit-ma2?Mai3 gong7--a！尾--a2 我聽人teh 傳，傳講施清泉出賣Martaro──hit-chun7 a-tok-a2 已經phah 來Luzon--a，正正是有仇報仇有冤報冤e5 時機。M7-koh A泉iau2 是穩tak-tak，甚至做kah siaN2-mih 中佐(chiu2-sa)，我叫goan2 番婆a2 去chhoe7--i，kan-taN ka7 講我siaN2-mih long2 知iaN2--a。He...he...！」土西笑--起-來。Chit 隻老狐狸，我心內偷偷ka7 罵，講kui 半pou，to7 是m7 肯直接講hou7 清楚，beh an2-ne 彎來oat 去。

「好--lah！」我khia7--起-來：「bin5-a2-chai3 我tng2 去Manila chong5 出世證明，後--日e-pou to7 hou7 ou-ba2-sang2 抱孫！」

「OK！」Chin3-sang3 kap 土西大聲應。
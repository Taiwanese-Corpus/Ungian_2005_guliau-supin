戰士，乾杯！  Chian3-su7, Kham-pai2 !
Goan5-chok : Ng5 Chhun-beng5	原作：黃春明
Tai5-ek8 : IuN5 Un2-gian5	台譯： 楊允言


Ti7 近代史，講一個家族， iah  是一個社會、一個國家， in 四代 e5 查甫人，為著家己 e5 國家、民族，每一代 long2 去做兵 ham5 人相戰 e5 情形，大概已經真 oh  chhe7  a 。M7-koh，講一個家族、一個社會， in 四代 e5 查甫人，除了做家己部族 e5 勇士去抵抗外敵以外， koh 做侵略者異族 e5 兵仔，為著敵人去 kah 另外一個敵人 e5 敵人相thai5 ， iah  是每一代──甚至無 kah 一代，侵略者 koh 換 a ，變做別人 e5 戰士，去 kah 一個 ham5  in 根本無冤無仇 e5 人， ka7  in 當做對敵。這款離經 e5 代誌， ti7 今仔日這個世間，恐驚 leh koh-khah  oh chhe7 a 。




引起我來注意這項代誌，是十五冬前，一個真 tu2 好 e5 機會， ti7 屏東霧台鄉好茶村一個山地同胞 in  tau 壁頂看著 e5 。提起這 pai2  e5 境遇，我 soah 真想 beh 來講起伊 e5 經過，表示我對朋友 e5 思戀。




民國六十二年初夏，為著 beh 籌備拍攝『芬芳寶島』記錄片 e5 企劃工作，我頂港下港 seh8 透透，去收集通好報導 e5 題材。會記得我 chiah  te3 了八工 e5 大甲媽祖進香團，轉來台北北投過一暝，早起起來 kah 囡仔 thit-tho5 一早晡， to7  koh 起身去屏東霧台 a 。本chiaN5 想 beh 去看霧台這個出真 choe7 馬拉松選手 e5 馬拉松聖地，照 khah 早 kang7款 hip 一 koa2 物件。無疑悟 soah  ti7 山地門 kau3 霧台 e5 鐵牛車頂，熟sai7 一個號做『熊(him5)』 e5 山地青年杜先生。 tih 講話中，我 hou7  in  e5 村名『好茶』迷去 a 。雖然熊 ka7 我警告，講去好茶 to7 愛行四點鐘歹行 e5 山路， hia5 暗時無電火，蚊蟲 kah 蛇特別厚等等無利便這款 e5 話， m7-koh 我 ka7 講，除非伊無歡迎，若無我真想 beh 去。熊趕緊 ti7 我這個初次見面 e5 青狂猴面頭前咒誓，講伊絕對無 m7 歡迎我 e5 意思，甚至講，去 kau3  hia5 若準無棄嫌， iah   koh 會使 toa3  in  tau 。我就按呢決定，臨時改變本chiaN5 e5 計畫， hit 工下晡 to7  te3 熊行入深山內。




熊 giah8 一支山地特有 e5 開山刀行 toa3 頭前，沿路行沿路將kham3 ti7 小路 e5 菅草、藤 long2 刜(phut)掉。伊講好茶 e5 人行這 choa7 路， long2 愛按呢做，若無，過幾工路 to7 無去 a 。伊 koh 補一句，特別是這陣。阮 e5 開講， to7 親像 tih  hiaN5 火， iah  未toh8 e5 時陣，若無一直 ka7  pun5 風，火 to7 會hoa去。 tih  beh  kau3 好茶 e5 時陣，按熊講 e5 話內底，該知影 e5 差不多 long2 有問著 a ，只要我踏入好茶，目睭看著 e5  kah 頭殼內想 e5  thah8 做伙，在我來講， to7 是一個 khah 完全、 khah 深刻 e5 好茶 a 。我 tih 想，這款 e5 情形，加減 kah 顧炎武看輕清談、提倡實學 e5 主張，愛 ui3 直接 kah 無直接兩方面來得著經驗這個看法有合；講九州歷其七，五岳登其四，重實地調查，感覺一路 e5 辛苦真有值。山谷內，密婆飛來飛去 tih  liah8 蟲仔食，日頭 to7 beh落山 a ，我看錶仔，已經行 beh 五點鐘，照講也應該 kau3  a 。熊講我行路行 siuN 慢， iah   koh 有一節仔。這點我實在是無同意。行路我可能行輸伊，但是我腳力真有夠，會使講是真會tang3 行路 e5 人。我叫伊 mai3  chhap 我，做伊腳步踏出去，我 te3 伊會著。了後我目睭金金看伊 e5 腳步 kah  tu2-chiah  to7  kang7款仔 kang7款， m7-koh 在我，為著 beh  ka7 伊 te3  tiau5 ， to7 愛大步大步行， te3 了有一節仔，感覺足食力 e5 ， to7 換做 khah 捷(chiap8) e5 細細步仔來 ka7 伊 te3 ， soah 變做半行半走。 thiam2  kah 這lo7型，明明 to7 是家己抉(koat)家己 e5 嘴 phe2 。熊越頭 ka7 我看， m7-koh 這個時陣我已經無 khah 加 e5 氣力 koh  ka7 伊問東問西 a 。阮繼續 tiam7-tiam7 仔行一段路了後，伊雄雄將腳步放 hou7 慢，越頭 ka7 我講，講我行路 e5 方法 m7 著，腳步落地 siuN 過重，加了體力而且 koh  khah 會 thiam2 ，所以行 boe7 緊。伊 koh 講我喘氣 e5 方法 m7 著，聲音足大 e5 。伊建議行 khah 慢 leh ，講天暗無要緊伊有 chah 手電。話一下講 soah ， to7 將 m7 知ti7時 theh8  ti7 手裡 e5 手電開 hou7 toh8，照 toa3 我 e5 面。大概是我 thiam2  kah 按呢看起來真笑詼(khe)， iah  是講伊感覺 chiah 行一節仔路 to7  thiam2  kah 按呢，伊禁手電，笑出來。伊用光線照 ti7 我 e5 面 e5 時間， siong7 加 ma7 無超過十秒鐘，等伊禁掉 e5 時陣， kaN2-na2  ma7 將天頂 e5 光切hoa去，害我啥麼 long2 看無。等待我目睭翁仔適應過來 e5 時陣，天也正經暗落來 a 。




其實，暗時 ti7  to2 位 long2  kang7款。 M7-koh 這個所在 chiah-ni7 安靜，空氣 chiah-ni7 清涼， to7 算是我直接 hou7 人偷偷仔下 tiam3 這個烏暗 e5 山內，我 ma7 會tang3 意識著家己已經 ti7 一個所在 e5 深處。熊 ka7 我講， kau3  a ，狗 tih 吠。我注意 ka7 聽，甚至愛小停落來 chiah 聽會著遠遠傳來狗仔吠 e5 聲， m7-koh  koh  m7 是 hiah-ni7 真確， kaN2-na2 是幻覺中 e5 聲音，想講聽有著， to7 正經聽有，小khoa2 懷疑一下 to7 聽無 a 。無外久，狗仔吠聲愈來愈大，雖然我 iah   koh 淡薄仔 tih 懷疑， m7 過 iah  是聽會著，而且吠 e5  m7 但兩、三隻 a 。也 to7 是 kau3 這陣，我 chiah 清清楚楚意識著好茶正經是 kau3  a 。為啥麼我 beh 特別強調，我 ka7 家己講好茶 kau3  a 這款感覺 leh ？我 ma7 講無啥會出來。總是感覺好茶 ti7 熊 kah 我兩人心目中 e5 距離真大。正當七、八隻狗仔出現 ti7 阮四周圍，而且對我 koh 特別加一道手續：用 in 冷冰冰 e5 鼻仔 oa2 過來鼻我 e5 手。我看四周圍，猶原烏ma3-ma3一片，一屑仔電火也無看著。村 leh ？熊講 ti7 頭前。阮差不多 koh 行十分鐘 chiah  kau3 。




阮是兩點 thong2 按霧台出發， kau3 好茶已經八點外 a 。因為無電火，村內 e5 人 koh 早睏，所以我 iah  無看著村仔。 m7-koh ，我這個生分人 ti7 空氣中散發出來 e5 氣味， soah  hou7  kui 村 e5 狗仔 long2 頂動起來。若 m7 是熊一直 hoah  hit  koa2 狗仔，恐驚 leh  kui 村人 long2 會 hou7 吵吵起來。




熊將半掩(am) e5 門sak開，內底暗so-so e5 所在，有一個婦人人 tih 講話。講山地話，我聽無。熊 ka7 應幾句，伊 ka7 我講，是 in 老母，破病無方便起床。我看熊 boe7 著， kan-na 聽著伊 e5 聲， liam-mi  ti7 頭前， liam-mi  koh  ti7 內底。我 chiah 當 tih 想講，伊無用手電，哪會tang3 按呢行來行去，內底火 sih 一下，熊點一支蠟燭行出來。這時陣，我 chiah  ui3 昏暗 e5 燭光中，看著 in 厝內 e5 情形； kah 我印象內底所看過山胞 e5 厝，並無啥麼差別，只是 koh  khah 簡單淡薄仔，用溪溝邊 a  e5 頁岩做建材，是魯凱族 e5 建築特色。 iah  有用月桃編 e5 ，下(he7) tiam3塗腳 to7 是草蓆，掛 ti7 壁頂 to7 是壁材，這也是我所知 e5 。 kui 壁頂錦旗 kah 獎狀了了， iah   koh 有兩 e5 大鏡框內底 long2 是細張相片， kah 單獨 khng3  toa3 框內 e5 三張人像。




熊 tih  hiaN5 火，準備 beh  sah8 麵線，我將桌頂 e5 蠟燭徙(soa2)來人像頭前，除了耶穌受難圖 hit 張以外，每一雙目睭 long2  tih  ka7 我 chin5 。其中 hou7 我小khoa2 會驚惶 e5 ，排 toa3 耶穌邊 a  e5 第二張獨立人像，竟然是一個日本兵；伊頭戴戰鬥帽，後壁 kah 兩 peng5 有 chah8 日頭 e5 布條垂落來，這是南洋戰爭 hou7 派去南洋 e5 日軍裝扮。看會出來，這張人像是按團體相片去 ka7 部分放大 e5 ， ti7 倒 peng5 下腳 hit 角 iah   koh 有別人 e5 半粒頭殼，畫面 e5 點真粗，tih-beh變做高反差 e5 程度。




『這個日本兵仔是啥人？』




『阮老母 in 翁。』熊 ti7 灶腳 ka7 我應(in3)。




『Lin2老父？』我心內 tih 想，伊 e5 回答真奇怪。




『 m7 是，我是阮老母尾 a  koh 結婚 chiah 生 e5 。』




『若按呢這個日本兵仔 leh ？』




『阮老母講伊戰死 ti7 菲律賓。日本人講伊 chiaN5 勇敢，壁頂 iah   koh 掛有伊 e5 獎狀。』




我 e5 視線隨 hou7 隔壁第三張人像吸引過去。伊也是兵仔， m7-koh 帽仔無 kang7款，是早期國軍 e5 小布帽，畫面效果 kah  tu2-chiah 日本兵仔 hit 張 kang7款粗， ma7 是按團體相片放大過來 e5 。




『日本兵仔隔壁這張是啥人？』




『哦！你講 hit 張阿共仔，......』




熊按呢回答， ka7 我 chhoah 一下。




『阿共仔？』




『是啊，伊是終戰了後， siong7 後一批去大陸相戰 e5 ，阮村內 chiaN5  choe7 人 long2 有去。聽講 in  long2  hou7 八路軍 liah8 去做阿共 e5 兵仔。』




伊 ti7 灶腳，我看 boe7 著伊。 ti7 昏暗中，伊 e5 話那像是按四周圍 bun3 出來，聽 kah 清清楚楚。




『伊是 lin2 tau  e5 啥人？』




『阮老父啊！』




燭心 tih 搖，我 e5 手 tih  chhoah ，火 tih  tio5 ， khia7  tiam3 我頭前 e5 人像 thiam2  a ，身軀頂動一下，但是猶原 tih  ka7 我 chin5 。我心肝頭變 kah 真脆弱， kaN2-na2 已經 boe7 堪得 koh 再 toe2 啥麼物件 a 。我 gang7 去， ti7 受難 e5 耶穌 kah 日本兵仔 iah   koh  hit個 熊 ka7 叫做『阿共仔』 e5 人像頭前 gang7 去。我雄雄感覺我是 tih 受審判。天啊！天啊！我為這個家庭，為這個少數民族， iah   koh 為我 e5 祖公仔因為開拓台灣所造成 e5 結構暴力......等等亂操操 e5 情緒， ti7 心肝內 tih  hoah 天啊！天啊！




『黃 e5 ，』聲 ui3 月桃蓆後壁透過來。明知影是熊 e5 聲，我猶原心虛 chhoah 一下。熊講：『我料做你 iah   koh  beh 問我這個阿共仔 e5 代誌。阮老母講伊大概是死 a ，一直 long2 無消息。自阮細漢時仔，阮老母 to7  tih 講，伊若無 koh 嫁人， to7 無法度飼阮兄弟仔 a ，逐 pai2  ma7  long2 按呢講，結果 iah  是無嫁。這嗎無 koh 再講 a ，老 a 。黃 e5 ？』




『我，我 ti7  chia5 。』




『 to7 是因為你對相片有趣味，我 chiah  ka7 你講 in  e5 故事，若無，看相片那有啥意思！』講了，伊 ui3 內底 phang5 兩碗麵出來。『來 kau3 山頂 to7 凊彩。來啦，無菜開魚罐來食。』




我猶原 gang7-gang7  khia7  tiam3 相片頭前，真驚視線 koh 接觸著伊。我 boe7-tang3完全明白這是為啥麼， iah   m7-koh 我清清楚楚意識著我 tih 驚。




伊將麵 khng3 落來，行過來 ham5 我 khia7 鬥陣。




『按怎？腹肚敢 boe7  iau ？這是阮大兄。』伊引我看大鏡框內底 e5 細張相片，指 hit個 穿迷彩裝 e5 國軍，講：『伊 ma7 死 a 。做水鬼，有一 pai2 出任務 e5 時陣為國犧牲 a 。你看！』伊指(ki2)另外一張相片，『這是 ti7 鄉公所辦 e5 追悼會，部隊長也有來。聽講是去大陸突擊， hou7 阿共仔 phah 死 e5 。 m7-koh ，部隊長 ti7 追悼會上講，阮大兄 in  e5 任務完成 a 。真偉大！』




我感覺我已經無法度 koh 再聽落去，特別是這款悲慘 e5 代誌， long2 發生 ti7  in  tau ，但是， hou7 伊講起來， soah  boe7 輸是 tih 講別人 e5 遭遇。無！講別人 e5 悲慘故事，也 boe7 親像熊按呢講 kah  chiah-ni7 輕鬆。 m7-koh ，我實在歹勢阻止伊講落去。




『這是阮二兄。伊無死， ti7 退伍前， in 連隊 hou7 人選著莒光連。這陣 tih 討海。伊也是霧台鄉 e5 馬拉松選手。』伊指 hit 張戴大盤軍帽 e5 相片， koh 指一陣馬拉松選手相片內底 e5 一個面。




『天啊！』我將一直 khng3  toa3 心內 e5 話，衝出嚨喉 hoah 出來。




『天?啥麼天?』熊 m7 知影， ka7 我問。




『無啥，咱食麵。』




阮翻頭坐落來，熊真緊 to7  giah8 箸開始 ti7-leh食。我腹肚iau kah 吱吱叫， m7-koh  soah 連一屑仔胃口也無。因為真 choe7 感觸，致使我來悲傷，但是我將伊壓 tiau5  leh 。看熊食 kah  chiah 歡喜，無怨恨、無憂愁，若 m7 是伊 to7 是我，阮兩個其中一定有一個無屬 ti7 這間房間，我想應該是伊。壁頂 e5 人像， ti7 我心內所產生 e5 衝擊，一直 m7-pat 離開過這間房間。M7-koh ，話講倒轉來，伊 kah 這 koa2 人像鬥陣外久 a ！ koh  khah 按怎解說，我 long2  boe7-tang3了解，熊講起這 koa2 人 e5 遭遇，甚至是 in 家族 e5 遭遇，竟然像按呢輕鬆 kah 無法度 koh 再輕鬆。熊雄雄感覺奇怪， giah8 頭 ka7 我看，將 tiau5  ti7 碗公頂 koan5  e5 麵線 suh 入去了後講：




『你無愛食？』




『小等一下。我 tih 想 chiaN5  choe7 代誌。』




『來 kau3 阮山頂， iah  有啥麼代誌通好想？』熊 koh 食一嘴麵。




『Lin2阿公敢有相片？』




『 Mai3 gong7 a ！那有可能？ koh 是 ti7 阮山內。』




『你敢知影 lin2阿公 khah 早是 tih 創啥 e5 ？』




『創啥 e5 ？山地人 phah 獵啊。』伊笑笑，講：『伊 phah 過熊。阮山內 e5 老人， long2 講伊少年時陣 pat  phah 過熊。』




『伊 m7-pat 做過兵是 m7 ？』




『無。 M7-koh 伊 pat  ham5 日本人相thai5。』熊小停一下，『 Koh有阮阿公 in 老父......』




『 Lin2阿祖。』




『著，阮阿祖也 pat  ham5 人相thai5過， kah  lin2平地人，......』




『漢人。』




『著， kah  lin2漢人相thai5過幾lo7 pai2 。羅牧師講，阮阿公阮阿祖 in 真好運， long2 是為阮魯凱族去 kah 人相thai5。』




『羅牧師是外國人？』




『 m7 是，羅牧師是阮魯凱族 e5 人。伊講阮阿公阿祖是阮魯凱族 e5 戰士。』




我總算看著熊興奮、激動。伊真緊將麵 suh 了了，湯 ma7  suh  kah 礁礁礁。




『這碗 koh  hou7 你。』我將麵sak過。




『 chiah-ni7 好食你無愛食？無別項物件 a 。』




我搖頭，伊躊躇一下， to7  koh 將箸 giah8 起來，食第二碗麵。 ti7 火四周圍飛來飛去 e5 蟲，long3著火，翅仔 hou7 燒 kah 臭火礁去，落落來桌頂khok8-khok8爬，我用腫頭仔一隻一隻 ka7  in 彈掉。




『你 tu2-chiah 問講，阮阿公 in 有相片 bou3 。是 m7 是想 beh 看著 in 也掛 ti7  hia5 ？』熊 e5 話 hou7 我 chhoah 一 tio5 ，我正想 beh 問伊這個問題。事實上在我心內， ti7 耶穌受難圖邊 a ， iah   koh 有兩張戰士 e5 人像，一張頭殼戴藤盔，身軀moa藤甲，手 giah8 標槍 e5 ， to7 是阿祖。一張無幔藤甲無戴盔，腰掛板針彎刀 e5 ， to7 是阿公。




『假使有相片， ham5 日本仔、阿共仔， iah   koh 咱中國國軍下(he7)做伙，嘿！鬧彩彩哦！』熊講得真輕鬆。




『你有想著 bou3 ， in 是 lin2 tau  e5 人呢？』我認真 ka7 伊問。




『是啊，阮山地人，真 choe7  long2 是按呢啊。』伊 e5 語氣 koh 平靜落來。




『對這款 e5 代誌，你 boe7 感覺悲憤？』




『悲憤？......』




『 to7 是 hou7 你感覺 koh 悲傷 koh 受氣？......』




我 e5 話致著伊來思考。過目nih-a，我 koh  ka7 伊追問：『你 boe7 感覺 koh 悲傷 koh 受氣？』




『對啥人受氣？』




熊 e5 倒問，無得確也是一種控訴。伊 hou7 我一時間無話通 ka7 伊應。若 m7 是伊 soa3 落去講話，我 to7  koh  khah 歹勢 a 。




『阮外公也是戰士。伊講咱 ka7 一岫(siu7)蚼蟻燒死，尾 a 你 koh  ti7 別位看著蚼蟻 e5 時陣，你 to7 知影 tu2-chiah  hit 岫蚼蟻，並無 hou7 咱燒死。』熊為著 beh  ka7 我解說啥麼，看伊講 kah 真食力。可能是驚我 m7 知伊 e5 意思，伊 koh 講：『正經將一岫蚼蟻 long2 總燒死，你知 bou3 ？』




我揕(tim3)頭，熊 soah 煩惱我 iah  未了解， koh  ka7 我問一遍：你知 bou3 ？其實我 ma7  tih 懷疑，伊敢正經會tang3 完全了解這個比喻 e5 哲理？ m7-koh ，我 hou7 外公這個比喻驚著。伊有徹底攻擊消滅 e5 意思。當然，對山胞來講， ui3 歷史來 ka7 看， in  kan-na 受攻擊但但。所以這個比喻 e5 另外一個意義 to7 是抵抗，只要 iah   koh 有一兵一卒， to7  iah  有希望。這款無家己， kan-na 有種族、民族 e5 集體意識，將個人 e5 犧牲置之度外 e5 哲理， m7 知是講熊 pat 這個道理， iah  是講這個道理已經變做山地人文化內底 e5 一部分，逐 e5 人 m7 免 pat 也會曉做。無怪熊講起 hit  koa2 人像 kah  in  e5 不幸，會 hiah-ni7 仔輕鬆。




講話 e5 時陣，熊 e5 老母 ma7  ti7 眠床頂 tih 講話。我 kan-na 聽著熊用山地話 ka7 伊應幾句，那像是有淡薄仔爭論。熊講 in 老母料做阮 tih  lim 燒酒，伊也想 beh  lim 淡薄。




『你 beh  lim 一 koa2 燒酒 bou3 ？』




『哦！ m7 通 m7 通，我 boe7 曉 lim 酒。細細杯灌落去 to7 茫 a ，而且會茫 kah 真厲害， boe7 輸破病。』我 boe7  lim ，一講著酒， to7 必須愛 ka7 對方解說 khah  choe7  e5 理由。『假使你想 beh  lim ， to7 做你 lim ， mai3  chhap 我。』




『好，我 lim 半碗，按呢 khah 好睏。』講了伊 to7  khia7 起來，去摸著半罐 hiaN3 頭仔轉來。伊將酒矸仔 oa2 近蠟燭，看了後講：『害 a ！阮老母偷 lim  a 。伊肝 m7 好， boe7 使 lim 啊！』伊越過頭，用 khah 嚴肅 e5 口氣，向內底講話。熊 e5 老母 ma7 有 ka7 應， m7-koh 熊 e5 聲 khah 大淡薄仔， ka7 伊壓落來。奇怪 e5 是，這時陣熊 e5 老母 m7 講話 a 。伊改用唱歌，其實是半唱半唸，無啥麼me-lo2-ti3，這款聲音日時仔聽 boe7 感覺按怎， m7-koh ， ti7 內山 e5 暗暝，聽起來 to7 那像全世界 long2 充滿著這款聲音 kang7款， hou7 人 kui 身軀會起雞母皮。我感覺聽落有淡薄仔熟， ti7 阮庄腳，特別是ou-ba2-sang2， ti7 喪事 e5 哭靈 ma7 差不多是這款調。我 tiam7-tiam7 仔 tih 聽。




『Mai3  chhap 伊，你 ma7  lim 一屑仔。』桌頂有一塊細塊 e5 汽水杯仔，伊 thin5 半杯酒，『按呢 to7 好。』 chhun  e5 伊 long2 倒入伊 e5 碗公， tu2 仔好一碗 tiN7-tiN7 。




『Lin2老母唱 e5 歌，有啥麼意思 bou3 ？』




『有。伊講伊歹命，講我無愛 hou7 伊 lim 酒，愛阮老父、阮祖公仔來評理。 long2 是 ham5 死人講話， ham5 壁頂 e5 人像講話。 mai3  ka7  chhap ，伊會唱 kah 天光。來，』伊杯仔giah8起來，『歡迎你，咱 lim 一嘴。』伊 lim 一大嘴。




我也 lim 一半掉。 hou7 我感覺意外 e5 是，一開始沐著嘴唇 to7  boe7  hiam ，含 ti7 嘴內 ma7  kang7款。『這是 hiaN3 頭仔？』『是啊，是公賣局 e5 米酒。你看。』伊 ui3 下腳將酒矸仔綰起來 khng3  ti7 桌頂。




講 lim 酒愛看khi-mou2-chi3，這是我頭一 pai2  e5 經驗。我將 chhun  e5  long2  lim  hou7 礁。『黃 e5 ，你真 gau5  lim  mah 。來，咱來 lim 阮做 e5 小米酒。』熊 koh 去 chhe7 小米酒。




我 lim 落去 e5 酒精，真緊 to7 發生了作用。除了 kui 身軀感覺燒燒以外，頭殼內 ma7 產生一 koa2 幻覺。這陣按眠床頂傳來 e5 靈歌，招來一陣一陣微微 e5 陰風，雞心大 e5 火蕊，一直想 beh 脫離燈蕊，因為伊 e5 tin2動，hou7蠟燭烊得chiaN5緊，結果愈燒燈蕊愈長，火蕊開了花變做火焰。熊 e5 影 ti7 壁頂sih-sih-shun3，壁頂 e5 人像， ti7 光影閃 sih 中活動起來。




正當熊 ka7 我 thin5 酒斟 hou7 tiN7 e5 時陣，熊 e5 身軀邊， m7 知啥麼時陣 khia7 了兩 e5 囡仔，真好奇 tih  ka7 我相， koh  tih 相桌頂。




『Ioh！ Ah   lin2起來創啥貨？』




『 Lin2 tih 食啥？』 khah 細漢 hit個  tih 問。




『走！走！走。......，阮老母 koh  ka7  in 吵精神 a 。是阮阿兄 e5 囡仔， koh 有三 e5 。』




『啊，我 chia5 有餅。』我按kha-bang2內底 theh8 出牛奶餅， kah 一罐無食過幾粒 e5 嗽糖 hou7  in 。這時陣我 chiah 發現， koh 加三 e5 驚見笑、好笑神 e5 查某囡仔 khia7  tiam3 桌仔邊。『害 a 。物件 siuN 過少。』




『 Boe7 。你 theh8 去，緊去睏。』 siong7 細漢 hit個 接過物件，熊啪一聲無輕無重 phah  ti7 伊頭殼頂：『 Boe7 曉說多謝！』




囡仔 long2 笑起來。靈歌猶原 ti7 暗so-so e5 厝內lin3-lin2-seh8 ， in  long2 無掛意伊 e5 存在。




『Lin2愛khoeh khah 內底 leh ，留一位，今仔暗阿叔 beh  kah  lin2睏做伙。』




囡仔 koh 笑起來，特別是 hit 三 e5 查某囡仔。




熊看囡仔 iah  無想 beh 去睏， to7 將酒碗 phang5 起來：『來，一人 lim 一嘴，趕緊去睏，明仔載 koh 愛上課。』講了，將碗 phang5  kau3 囡仔 e5 嘴邊，囡仔一人一嘴 lim 落去。『這 khou 猴死囡仔 lim  siong7 大嘴！』伊指抱餅 hit個 ，『去，去睏！』




囡仔無啥甘願行入烏暗 e5 角 a ，人影雖然看無 a ， m7-koh  iah  聽會著 in  e5 笑聲 kah chhi-chhi chhu-chhu e5 講話聲。




『囡仔 ma7  lim 酒？』




『無，只是好sng2 nia5。來，乾杯(kham-pai2)。』




我看一下杯仔，吞一口嘴瀾，將酒 lim  hou7 礁。 m7-koh ，目眉大概是捏(liap) kah  siuN 厲害，熊笑笑，講：『爽！我 kah 意你這個人。』伊ku2-lu ku2-lu將 kui 碗酒 lim 落去。




真明顯，小米酒 khah 強 hiaN3 頭仔，我感覺喘氣喘足緊 leh ，心臟phut8-phut8彈，頭殼也開始感覺會 gong5 。我知影我 boe7-tang3 koh 再 lim  a ， to7 算 koh 一屑屑仔 ma7  kang7款。趁我 iah   koh 清醒 e5 時陣，我 ka7 熊建議，講我希望一個人留 tiam3  chia5 寫淡薄仔物件，請伊先去 hioh 睏。




熊是一個真 boe7 勉強別人，而且尊重別人 e5 人。伊 ka7 我講睏 e5 房間 kah 明仔載 e5 一 koa2 代誌了後，『著，假使你看著大隻蛇，你 m7 通驚，彼是阮 tau  e5 錦蛇，伊 boe7 咬人，阮厝內因為伊，一隻鳥鼠也無。伊罕得出來。我 soah 希望你會tang3 看著伊。』講了，伊 to7 離開。




我將筆記簿 theh8 出來， thian2 開 khng3 桌頂，但是心內 e5 感觸 koh  choe7  koh 深，一時 soah  m7 知 beh 按怎開始來記，只好將原子筆 khng3 落，用雙手將 kui 粒頭殼 hoaN7  leh ，凊彩家己 beh 按怎想 to7 按怎想。無外久，幾滴仔chih-chan3 boe7  tiau5  e5 目屎答、答、答、滴落來，滴 ti7 筆記簿頂 koan5 。按目屎滴落來 e5 水跡，我看著耶穌受難圖邊 a  e5 日本兵、阿共仔，我也 kang7款清清楚楚看著 ti7 另外一 peng5 ，兩 e5 魯凱族 e5 戰士。我知影這是我 e5 幻覺，但是，耳空內也清清楚楚聽著按病床傳來 e5 靈歌， kah 囡仔樂暢 e5 笑聲。尾 a 我 ma7 有聽著熊過去 ka7 囡仔taiN e5 聲。




一切 long2  tiam7 落來，靈歌 e5 聲音， koh  khah 表現出暗夜 e5  tiam7 靜。頭殼內底趕 boe7 走 e5 幻影， koh  khah 表現出暗夜 e5 深遠。我 iah  會記得， ti7  hou7 目屎ak tam5  e5 筆記簿頂頭，我將原子筆 giah8 起來，無啥聽話 e5 原子筆，歪歪chhoah8-chhoah8寫講：世界上， koh  有 to2 位有比這 koh  khah 心酸 e5 歷史？Koh有 to2 位有比這 koh  khah 凄慘 e5 少數民族 e5 運命？




我有看壁頂無看壁頂 long2  kang7款， hit  koa2 歷代戰士 e5 影像，一直浮在眼前， ti7 我 e5 意志tih-beh hou7 酒性偃倒晉前， hit  koa2 影像 koh  khah 特出。我 iah  是面對kui壁頂 e5 相片，giah8起 kan-na  chhun 幾滴仔酒 e5 空杯仔，向 in ，心肝內 tih 唸：




『戰士，乾杯(kham-pai2)！』




當我頭垂落來，鼻水鼻糊 ma7 失禁流落來，心肝內真艱苦，艱苦 kah 只有出力將嘴 phah 開， chiah 會tang3 控制家己 e5 激動，嘴瀾 ma7 流落來，目屎 koh  khah  m7 免講。我知影我接棧 boe7  tiau5 強 beh 吼出來，我 kan-na 希望 mai3 出聲， mai3 失態， mai3 驚動別人。我盡量將嘴 phah  hou7 開。我發現這是控制出聲 e5 好方法。我那像聽著有人大聲 tih  hoah ：『戰士，乾杯(kham-pai2)！』我那像......。

★ ★ ★


第二工早起，阮 tiam7-tiam7 行向阿禮 hit個 村落；熊講 hia5 有一 choa7 產業道路，我會使坐鐵牛車轉霧台。熊真小心想 beh  ka7 我安慰， soah  m7 知 beh 按怎安慰 chiah 好，伊 boe7-tang3明白我為阮開台祖先一直 kau3 阮對山地人所造成 e5 結構暴力， chhe7 著原罪 e5  hit 種心情。所以伊 boe7-tang3了解是按怎我啥麼也無看著 to7 想 beh 走 a 。




『阮老母 ma7  hou7 你驚著 a 。若無伊一定會唱 kah 天光。』




『我正經無做啥麼見笑 e5 代誌？』




『你 kan-na  tih  hoah ：戰士乾杯(kham-pai2)，吐， iah   koh 大聲哭。』




『真失禮。』




『無。 kui 村 e5 人 long2 來 ka7 你看。我 ka7  in 講了後，老歲仔 long2 講你是好朋友。』




『你已經 ka7 我講 kah 真清楚 a ，我家己會曉轉去。 m7 免 koh 送 a 。』




『 boe7 使，這山路真崎，一直落去兩點鐘 chiah 會 kau3 阿禮。我 ka7 你送 kau3 阿禮 to7 好 a 。』




『 M7-koh 你轉來 koh 愛 peh 這個崎啊？』




『阮外公 ka7 我講， peh 一遍長一歲。』




我 koh 聽著熊講起 in 外公，我 tih 想伊 e5 話，伊 m7  to7 是魯凱族 e5 哲學家？伊 ma7 是魯凱族 e5 戰士啊！




『黃 e5 ，』伊態度認真 tih  ka7 我問：『你敢會 koh 來阮好茶？』




『會！我會 koh 來好茶 kah 戰士乾杯(kham-pai2)。』




『戰士乾杯(kham-pai2)！』熊 tih  hoah 。




阮這 choa7 帶有悲情 e5 歸途，開始有無啥自然 e5 笑聲，笑破鬱悶 e5 天頂。


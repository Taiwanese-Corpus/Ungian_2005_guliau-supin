墜馬西門  Tui7-ma2 Se-mng5
Goan5-chok : A-seng7	原作：阿盛
Tai5-ek8 : IuN5 Un2-gian5	台譯： 楊允言

我號做春春，台南鹹水人。你知影hit個所在 bou3 ？To7 是黃朝琴 e5 故鄉啦， iah-koh 有，蜂仔，真出名 e5 。 m7-koh 阮厝 m7-pat 放過蜂仔，阮 m7 是生理人，當然啦，阮 tau 若好giah7，我 chit-ma2 也 boe7  ti7  chia5 。Khah早 iah  tih 讀冊 e5 時陣， tak8 年我 long2 走去牛墟 hit 搭仔看蜂仔，驚死人哦──我是講，好giah8 人開錢驚死人，我──請你將錄音機 khng3  khah 邊a 好 bou3 ？




檢采你  boe7-tang3 了解我看蜂仔 e5 時心肝內 tih 想 siaN2 ，初中高中六冬，無一遍是歡歡喜喜去註冊， long2 是為著欠錢。街仔 hia5  e5 敢仔店，放一遍炮仔，無 hau-siau5 ，正經有夠阮 tau 食半冬， ka7 你講你也無愛信，阮足儉 e5 。 m7-koh 翻頭想倒轉來， hit 當陣日子過得真實在，我有兩個弟弟一個妹妹，我真愛看文藝小說──坦白 ka7 你講， lin2 這 koa2 做記者 e5 ，有時仔連新聞都寫 boe7 通──我 pat 想 beh 做一個作家，你大概 boe7  ka7 我笑啦，houN─？我雖然是做......做這途 e5 ， m7-koh 我確確實實是真愛讀冊。




我會曉種田，田裡 e5  khang-khe3 差不多 long2 會曉作， khah 輸阮 tau  kan-na 一分半田， chiaN5 細塊。厝邊隔壁 long2  o-lo2 我真 gau5 ， chit-ma2 翻頭想倒轉，感慨萬千， tak8 工天未光 to7 起床，飼雞飼鴨飼豬，煮飯掃土腳 hiaN5 燒水，我 tiaN7-tiaN7  ma7 坐 ti7 灶前烏白想，我想 chiaN5  choe7 ，想家己 e5 將來，想 sui2 衫，想學校 e5 男同學......，想足 choe7  e5 ， kan-na 老母 e5 病 kah 大學考試這兩條代誌無 siaN2 敢去想。




M7-koh ， kah 我這陣比起來，十八、九歲以前有夠幸福，人 to7 真矛盾，我真 siau3念 khah 早庄腳 e5 生活， siau3念 siaN2 貨，我 ma7  boe7 曉講。啊！四、五冬前 e5 代誌 to7 感覺足久長 a ， ma7 想無 siaN2 會起來。




其實，我這幾冬 tiaN7-tiaN7  tih 眠夢，足奇怪 e5 ，我夢著 kang7 一個夢──我騎一隻鐵馬下性命lap，有人 ti7 後壁 ka7 我 tak8 ， tan3 衫 hou7 我， koh 再雄雄看著弟弟妹妹出現 ti7 身軀邊，將索仔 tan3  hou7 我，我伸(chhun)手去接，索仔liam-mi to7  khou 做一個活結，long 入去我 e5 手，我那拖索仔那騎鐵馬，大氣喘 boe7 離，越頭一下看，弟弟妹妹一面 te3  leh 走一面 ka7 我khiu2，這時陣， tak8 我 e5 人無去 a 。四界 long2 是各種色水 e5 衫，我真想 beh  khioh ，但是 m7 敢 hioh 腳，最後，我 ti7 一個真大 e5 城市停落來， kui 街路 long2 是銀票 kah 金仔，我將衫褪起來， thian2 開，將銀票 sa 起來包做一包， theh8  hou7 弟弟妹妹， in 接過， soah 指我 e5 身軀大聲 hoah ，我犁頭一下看，身軀光liu3-liu3，汗 koh 那 tih 流，我驚一下就按呢醒過來。




Ka7 我叫一份三明治好 bou3 ？




這間咖啡店我 khah 早 m7-pat 來過，有一 koa2 仔 kah 我做 kang7 途 e5 查某囡仔──檢采你會知？── in  ti7 固定 e5 一間咖啡店等人客。我無愛白 theh8 你 e5 錢，我知影 siaN2-me2  to7  ka7 你講 siaN2 麼， lin2 寫文章 e5 ，趁 e5  ma7 是艱苦錢。我 kah  in 無 kang7款，方式無 kang7款，其實 long2 是做 hit 款代誌，台北，講一句實在話，記者 ma7 無一定算會出有外 choe7  kah 阮 kang7款 e5 查某囡仔，太 choe7  a ， choe7  kah 你 khah 按怎想也想 boe7  kau3 ，chiaN5實 e5 。頂遍，你叫我出來，我無答應你 e5 要求來講我家己，尾a 我想 chiaN5  choe7 ， chiah 決定將我 e5 身世講 hou7 你知，你 ka7 看這個社會，我是一個講話無輕重 e5 人， koh 再講，有外 choe7 人肯來聽我講話？你看起來有三十幾歲 a ？你 khah 早敢 pat 訪問過阮這款人？




十九歲 hit 年，我來 kau3 台北，庄腳 e5 大漢查某囡仔，無幾個好命，尤其是散赤人，弟弟妹妹 choe7 。我chhe7頭路， khah 按怎 chhe7  ma7  long2 是保險公司啦、加工廠啦、餐廳這款 khang-khe3 ， hit 陣我 iah 細漢， khah 無膽， koh  kan-na 想 beh 趁錢寄轉厝，阮老母身體 m7 好，弟弟妹妹 long2  koh  tih 讀冊，煩惱錢煩惱 kah  beh 死， khang-khe3 真歹phai2 chhe7。有一工， hit 陣我暫 toa3  ti7 一個親情 in  tau ，有一工， in 建議我去西門町chhe7看 mai7 ，有紅紙條仔 to7  ka7 看，無的確會凍 chhe7 著好頭路，我真正 to7 去西門町四界 so5 ，從kau3 taN我 m7-pat 看過赫爾 choe7  e5 物件，玻璃櫥仔內底 siaN2-me2 都有，我那看那 tih 眠夢，眠夢講我將來 beh 開服裝店、 beh 開冰店、 beh 賣首飾......，我聽著一個查某人買衫 tih 出價，講一軀六千八好 bou3 ？驚死人，我去應徵作業員，一個月 ma7  chiah 四千五 nia5 。 Hit 陣有夠自卑啦，我穿 e5 裙，裙裾 iah-koh 補過 leh 。




Hit 工暗時， seh8  kah 足oaN3 e5 ，行 kau3 中華路 e5 天橋，看下腳 e5 車 kah 人，雄雄感覺真驚hiaN5。阮庄腳有一句話，叫做『孤鳥插人群』，我 tu2  kau3 台北 hit 陣 to7 是按呢， m7 知影 beh 按怎 chiah 好， ti7  chiah-ni7 奢華(chhia-hoa) e5 所在，我那像是另外一種 e5 人，無人 beh  chhap 我，霓虹(ne-ong2)燈看起來敢那是停 ti7 半空中 e5 蜂仔，像按呢 sih 一下 sih 一下一日 e5 電費，敢有夠我食幾 lo7 個月喏。你聽過『孤女 e5 願望』這條歌 bou3 ？我 m7 是孤女， m7-koh  hit 當陣 to7 感覺家己 boe7 輸孤女 kang7款。我 khia7  tiam3  hia5 ，心肝ju5-chhang2-chhang2，我略仔後悔來台北， ti7 庄腳──，你知影黃朝琴 in  e5 大厝 bou3 ？這陣 iah-koh  ti7  leh ， chiaN5  sui2 ，我讀初中 e5 時陣，有幾 lo7  pai2 走去 hit 內面坐 tih 想代誌，查某囡仔，總是有一 koa2 仔少女 e5 幻夢， chit-ma2 感覺足囡仔性 e5 ，橫直想東想西烏白想 to7 著 a 。




我講 kah 花sa3-sa3，請你 mai3 見怪。這兩、三年來，我有太 choe7  e5 心事，  boe7-tang3  ka7 別人講，到底我也是一個查某囡仔，真笑詼(khe) houN，你根本 m7 知影我叫 siaN2-me2 名，你用錢 ka7 我買時間，我無一定 ka7 伊 khng3 在心肝內，其實我 ma7 真愛講一下仔 thau2 氣 leh 。 chiah 幾個月前，我有一個真好 e5 男朋友，真正 e5 男朋友，伊知影我 tih 創 siaN2 了後 to7 走 a ，我流目屎 ma7 無法度 thang 挽回，我有去伊上班 e5 所在 ka7 伊偷看，有幾 lo7  pai2 ，我 bih  toa3 電火柱仔後偷偷仔看伊下班，但是，轉來套房──我一個人稅 e5 ，五坪大，一個月四千 khou ──我又 koh  tih 等賓館 e5 電話，真矛盾是 bou3 ？阮老父已經病冬外 a ，會sai2 講每一sian2錢 long2 是我雙手 phang5  hou7 醫生 e5 ，用垃圾錢買葯仔救家己 e5 親生父，有夠笑詼houN？




我 pat 去算命過，相命仔講我是金新婦，彼是一冬外前 e5 代誌， hit 陣我已經開始做 a ，相命仔講，你啊，金新婦哦，免做 khang-khe3 食穿也免煩惱，我見笑面轉紅，尾a  to7  m7 敢 koh 再去算命。這是 siaN2-me2 命？第一遍賓館 e5 人叫我去──我正經是phih8-phih8-chhoah， kui 身軀phih8-phih8-chhoah，阮胭脂 m7 敢抹厚，賓館 e5 廣告是『工商佳麗陪你談心，清純解人』 hit  koa2 有 e5 無 e5 ，我照住址chhe7著 hit 棟大樓，坐電梯 kau3  kah 人客 e5 門口， soah 無勇氣去 ka7  long3 門，坐 toa3 樓梯口，真想 beh 緊轉去，手尾冷枝枝，我坦白 ka7 你講， hit 陣我已經 m7 是── m7 是在室 e5 ，你 to7  m7 知我外驚 leh ，所在生分，大門也生分，查甫人 koh  khah 生分，想著老父 tih 破病，小弟小妹愛讀冊，坐外久我 ma7  boe7 記得 a ，總是有入去 to7 著啦。這陣猶原想 boe7 起hit個人客生做 siaN2-me2 款， kan-na 會記得趁三千 khou ，轉來套房，那洗浴那 tih chheh氣。




Kah 賓館『合作』，是朋友介紹 e5 ，進前，我日時仔 ti7 律師事務所上班，有一暫仔暗時 ka7 人育囡仔， hit 時陣，我是 ham5 一個親戚仔 toa3 做伙，伊 beh 三十 a ， iah-koh  ti7 酒店 tih 上班，伊知影阮 tau  e5 代誌了後， to7 真無客氣勸我行這條路。──本chiaN5 我無 phah 算 beh  ka7 你講 chiah  choe7 ，...... soah  soah 去，像我這款查某囡仔......好啦， koh 叫一杯咖啡， hou7 我小 hioh 一下 chiah-koh 講──




Tu2-chiah  hit 條歌我真 kah 意聽，蘇芮唱了真好，你看，彼歌詞寫了有夠好houN7──這個世間聲音太 choe7 款，聽 boe7 出佗一個是家己 e5 ，我已經無法度回答家己 e5 問題──其實我 ma7 會曉寫文章 e5 ， m7-thang 料做我 kan-na 會曉趁 hit 款錢 nia5 ......， soah  soah 去，講這 beh 創 siaN2-me2 ？




律師事務所 e5 月俸 chiah 七千 khou ， hit 陣 tu2 來台北，真 gau5 想東想西， tiaN7-tiaN7 去西門町 seh8 街， m7-koh  long2  m7 甘開錢，錢愛寄轉去，看人穿好食好，足欣羨 e5 ，我自細漢 kau3 十八歲， khah 看 ma7  long2 是青菜啦、ke7厝仔啦、稻仔啦、灶啦 hia5  e5 庄腳物件， chit-ma2 看著都市 e5 物件 chiah  choe7  koh  chiah  sui2 ， tak8 項也想 beh 買。講來真笑詼(khe)，我 tiaN7-tiaN7 眠夢著穿一軀禮服，騎一隻白馬──是按怎 beh 騎白馬 leh ？我 ti7 阮庄腳有看過一張電器行 e5 海報，一個查某囡仔騎馬，真 sui2 真 sui2 ，足 choe7 查甫囡仔手 koaN7 電器相爭 beh 送 hou7 伊，我印象chiaN5深──，經過西門町，所有 e5 人 long2  kan-na 看我一個......尾a ，我將幻夢中 e5 白馬換做白轎車，所有 e5 人 kang7款 long2  tih 看我一個......。事實上，無人chhap我，除了介紹我去事務所hit個朋友，頭a 我真感謝伊──伊 tiaN7-tiaN7 來 ka7 我看──伊四十左右歲仔，做建築 e5 ──伊有一台真phaN7 e5  e5 白色轎車──




我承認我有淡薄仔貪虛華，我 chiah 幾歲？但是，為著小khoa2 仔 e5 虛榮心，我付出太大 e5 代價。我接受伊── to7 是頭 tu2 仔講 e5 hit個人──我漸漸有一 koa2 仔phoah8鍊、新衫......最後我有身 a 。




真 m7-pat 世事houN7？我也無愛 ka7 你講 siuN  choe7 ，總是伊 m7 敢擔當 to7 著啦，伊 hou7 我五千 khou ， hou7 我家己去 theh8 囡仔。自 hit 陣開始，我無 siaN2 敢轉去下港，阮老母過身 e5 時，我 chiah 標會仔、借錢，去 ka7 伊做喪事。後來阮老父破病， tak8 暝，我 to7 想著弟弟妹妹 hit 款無奈 e5 表情，落尾a 我聽hit個酒女 e5 話── hit 當時 e5 心情，我講 boe7 清，只是一直 tih 想，這世人去 a ，去了了 a 。酒女 chhoa7 我去見賓館 e5 人，一個大 khou 查某 ka7 我相 kui 晡， chiah 講一句『好啦』，叫我將電話留落來， koh 叫我身份證交 hou7 伊──就按呢，一直 kau3 taN。




阮厝 e5 人當然 m7 知影我 tih 創 siaN2 貨，我照時間寄錢轉去， hou7 阮老父醫病， hou7 阮弟弟妹妹讀冊。有一遍，我接客接 soah ，雄雄想 beh 轉去，我坐夜行(ia7-heng5) e5 ，入門了後，阿爸精神，伊談起我 e5 婚事，我驚一 tio5 ， khng3  ti7 茶几(ki2)仔 e5 kha-bang2 peh落去土腳，阿爸將落 ti7 土腳 e5 一項物件 khioh 起來，問我講彼是 siaN2-me2 ？我一下看，sak-khu3！驚 kah 強強 beh 暈倒， m7-koh ，我講你敢 beh 信，阮老父 chiaN5 實 m7 知影彼是 siaN2 。第二工，我 kah 弟弟妹妹 tih 開講，弟弟 chiah 十八歲，伊講起都市種種 e5 代誌，講 siaN2-me2 一四界 long2 是色情，報紙 tak8 工 long2 有 tih 刊，伊開喙合喙 to7 是妓女妓女，我聽著實在真艱苦，心內見笑 koh 無奈──妓女？有影，我是，有 siaN2-me2 好講？我真下賤，查甫 e5 出錢 to7 會用得──我走去 bih  toa3 灶腳偷偷仔流目屎，看著hit個真久無 tih 用 e5 灶，灶頂有滾水罐，有電鍋，有真 choe7  khah 早買 boe7 起 e5 新物件，我擋 boe7  tiau5 吼出聲，我 tih想，我是灶空 e5 柴但但， ka7 人 hiaN5 燒水 hou7 人洗身軀， soah 尾家己就按呢化做火灰(hu)──我想翻頭，我細漢 e5 時陣也是 tak8 日 ti7 灶前 tih  hiaN5 柴，無幾年，一個庄腳查某囡仔 chit-ma2 變成一個妓女， hit 陣 tiaN7-tiaN7  ka7 我ko-ko纏叫我 ka7 伊洗頭毛 e5 弟弟， chit-ma2 講話親像刀 tih  ka7 我割......




你今仔日 chhe7 我來 chia5 ，也會sai2 算你有勇氣。題材敢有夠？希望無 hou7 你食虧著， m7 知你後 pai2 寫出來是 siaN2 款？ kah 我這款查某囡仔坐 toa3  chia5 ，敢 m7 驚 lin2 某看著？我雖然是這款查某囡仔， m7-koh 我 m7 是 siaN2-me2 狐狸精，做這途 e5 ，講實在話，真 choe7 查某囡仔本chiaN5  to7 無正經， m7-koh ──每一個，每一個做這途 e5 查某囡仔， in 尻川後 long2 有一個故事， siaN2 人了解 leh ？平凡 e5 也好，無平凡 e5 也好， kang7款是目屎。我當然是無可能凊凊彩彩 to7  hou7 人知影我 e5 故事，講著做人， tak8個人 long2  kah 阮 kang7款，愛用銀票買物件，但是阮 e5 心肝內無可能親像一般人 kang7款無掛慮，聽著『賣』字，我 to7 敢那 hou7 chhe5仔sut著 kang7款。我平常時罕得出門， tiaN7-tiaN7 一日 kau3 暗 long2 the  toa3 眠床頂看冊， siaN2-me2 冊都看，真歹勢，我講一句話 khah 誇口， lin2  chia5  e5 作家寫 e5 物件，我看了感覺家己 ma7 有才調寫。




Tu2-chiah 我講，我有一個真好 e5 男朋友，伊是一個小職員，chiap8寫詩， ma7 發表過 boe7 少，頂個月 chiah 出一本詩集，伊從來 m7-pat 自稱是詩人──三、四個月前，我 kah 伊扯 a ，因為 kau3 尾a 伊知影我 e5 底──本chiaN5 我真無愛傷害著伊，但是，愛情── beh 按怎講 leh ？...... kah 伊交往 beh 兩冬，我 ka7 伊瞞騙，心肝真艱苦。 tak8  pai2 伊介紹朋友 hou7 我熟sai7  e5 時，我心肝頭 to7 phok8-phok8-chheng2──我驚對方是 m7 是 pat ── pat  ka7 我『叫』過──你看，這款日子過得外矛盾！我知影我無應該去愛伊， chit-ma2 ，伊大概 ma7 真怨恨我，檢采，伊 boe7 。橫直伊走 a ， boe7  koh 再來chhe7我，像阮這款查某囡仔，連愛情都會 hou7 阮 bak 烏去。我真愛棉樹花，厚厚a  koh 重重a ，落 ti7 土腳phiak8一聲，我 koh  khah  m7 值棉樹花 leh ──阮庄腳有真 choe7 鳳凰木，花開 e5 時 boe7 輸火 tih  toh8 ， sui2  kah  hou7 人看著強 beh 流目屎，學生時代， ti7 鳳凰木下做足 choe7 夢 e5 。這嗎， siaN2-me2 美麗 e5 夢都 m7 敢做，將來 leh ，我家己 ma7  m7 知。




你提起 e5 問題，我講 kah 差不多 a 啦， kan-na 有一點──人客是百百種啦──我無想 beh 講 siuN  choe7 ，無 siaN2-me2  thang 好講啦，在你，檢采這是一個真生動 e5 題材，但是，在我，──




其實， ma7 無 siaN2-me2 關係啦。人 to7 是 chiah-ni7 殘忍， m7 但是 tih 講你，聽著別人 hoah 疼，家己 ma7 淡薄仔會暢，人總是按呢。頂一暫仔，我 ti7 報紙頂 koan5 看著一個消息，講女性婚前失節 e5 比例真 koan5 ， hit 當時我心內 to7 感覺淡薄仔安慰，看著『色情氾濫』這lo7 消息，也是按呢。這算 siaN2-me2 心理？希望 tak8 家平平垃圾？家己愈想愈見笑。我 kah  khah 早hit個男朋友真純情， m7-pat  hit 號── m7-koh 賓館若一通電話 kha3 來，我隨過， m7 知 beh 按怎講起？




人客──我 kan-na 講一個啦。百百款，你約 ma7 約會出來，我 pat  ti7 一本冊頂面看著一句話，意思是講，查甫人 ti7 hit個時陣 e5 面容 siong7 歹看，我感覺講得真著。舊年年尾 tau ，我去敦化南路，hit個人家己講是科長， m7-koh  toa3  e5 所在真au3仙，伊講 kui 飯 khaN 話， koh 講 siaN2 麼， eh ──有錢 m7 驚無查某囡仔陪你......有 e5 無 e5 ，後來有一工，我 ti7 大安分局頭前撞著伊，伊 m7-pat 我，我 pat 伊，伊人生做足怪 e5 ，你敢知影伊是創 siaN2  e5 ？伊是清潔隊 e5 ，實在也好笑也好哭，這款世間，我目睭金金看伊 tih 清路邊 e5 糞so3，心肝頭真複雜，伊西裝穿起來， koh 真大扮， iah 我 leh ，行 ti7 街仔路，查甫囡仔 ka7 我呼(khou)絲仔，我 koh 會歹勢──這是 siaN2-me2 人生？




阮老父叫我 khah 緊嫁，我早 to7  m7 敢想 a ；我 toa3  ti7 雙城公園 hit 搭仔， hia5 有幾欉仔棉樹，前幾工仔中晝，我坐 tiam3 樹仔腳想代誌，想a想， soah 睏去，做一個惡夢，夢見我 kah 一個生做 chiaN5 seng5 khah 早hit個男朋友 e5 人結婚，婚禮 e5 時，伊大聲唸歌詩 hou7 我聽，我真快樂，燒酒一杯 koh 一杯灌落去，我 e5 新娘衫真白真光鮮，我一直 ka7 人說謝， chiaN5  choe7 囡仔 tih 唱歌，無外久，有一個人大大聲 hoah 一聲，走過來 ka7 我罵，罵 kah 足歹聽，那罵那用墨汁 ka7 我潑，我驚 kah 哭出來，新郎面色 long2 綠去 a ，伸手 beh  ka7 我 phah ，我趕緊走，騎一隻鐵馬下性命lap， kau3 一 e5 十字路口，雄雄有一個老阿婆牽一隻白馬倚來，叫我騎起去，一直走，奇怪，走啊走，頭前愈看 soah 愈親像西門町， giah8 頭一下看，有一塊看板掛 ti7 電火柱仔，寫『愛錢落馬』，我驚一 tio5 ，按馬頂摔落來， to7 親像慢動作 kang7款，我勻勻仔 ti7 半空中 seh8 一輦，頭殼去弄著石頭，精神過來，一蕊棉樹花 tu2 仔好落 ti7 手裡。




我看你這 koa2 仔錄音帶 ma7  tih-beh 用了 a ，我 e5 故事大概 to7 是按呢啦。你一定看過黃春明 e5 小說，有一篇『兒子的大玩偶』，我真愛 hit 篇小說，家己 ma7 想過幾 lo7 遍，我感覺我真成小說內底 hit  e5 老父，我靠『人』 siong7 基本 e5 『本頂』來趁錢，連阮 tau  e5 人 ma7  long2  boe7 認得我『化妝』了後 e5 面容。hit個老父是 tak8 家恥笑 e5 對象，我 leh ，我 ma7  kang7款，化妝了後 tak8 家 long2 會sai2 ......你知影 e5 。




我想 beh 轉來去 a ，你──失禮，林？林先生？──哦──我愛來去 a 。上元liam-mi beh  kau3 ，我 beh  chah 一 koa2 仔錢轉去，你知 bou3 ？阮庄腳 e5 人講，蜂仔放愈 choe7 ，是愈避邪，阮弟弟無愛信， m7 過我 tih 想──試看 mai7 啦，彼是我自細漢 to7  tih 眠夢 e5 代誌，我──老實講，taN也 kan-na 這個夢會凍實現啦。




好啦，我來去，失禮，多謝你，再見。


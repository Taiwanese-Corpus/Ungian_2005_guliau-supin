Ou-lin-gio2 kap白玫瑰	    Biau7-giok8譯

下面是一位同事傳來e5電子批，是一位阿媽講起伊ti7聖誕節tu2著e5代誌，我ka7翻譯做台文，相信會hou7你感動流目屎。
我趕kong5 chong5--入-去一間百貨公司，想beh ti7聖誕節進前做最後一分鐘e5採購。看著百貨公司人hiah-nih che7，我開始頭疼。想講可能ai3 tiam3 chia浸真久，我猶koh有真che7代誌ai3做--leh。聖誕節代誌真che7，真費氣。
我kheh過一群人，來到chhit-tho5物e5部門，看著hia e5 chhit-tho5物所標e5價數( siau3)，我開始懷疑，我e5孫a2敢有beh chhit-tho5 che？來到khng3 ou-lin-gio2 e5所在，雄雄看著一個差不多5歲外e5查甫gin2-a2 mouh一sian 古錐e5 ou-lin-gio2，手一直so ou-lin-gio2 e5頭毛，koh ka7 mouh tiau5 tiau5--leh。
我真好奇，目睭一直注意看這個gin2-a2，想講he是beh hou7啥人--leh？我看伊行oa2去問一個查某人，講：「阿姨，敢真正我chia e5錢無夠？」Hit個查某人有一點a2煩，ka7應講：「你知影你chia e5錢無夠thang買。」In阿姨叫伊tiam3 hia等，m7 thang烏白走，伊去別位theh8其他e5物件，一時a2 to7會隨轉--來。
我看這個gin2-a2繼續mouh hit sian ou-lin-gio2。我to7 ka7問：「這個ou-lin-gio2是beh hou7啥人--e5？」伊應講：「Che是阮小妹上蓋愛e5聖誕禮物。伊知影聖誕老阿公一定會送一sian hou7--伊。」我ka7講聖誕老人可能會送hou7--伊。伊講：「Be7--lah，聖誕老阿公be7 tang3去阮小妹hia….我beh叫阮阿母chah去hou7--伊。」我問伊in小妹是ti7 to2位？伊用傷心e5目神看我，講：「伊已經去kap耶穌做伙--a。阿爸講，阿母ma7 teh beh去kap小妹鬥陣--a。」一時，我e5心臟險險to7 tiaN7--去。這個gin2-a2 koh看我，講：「我叫阿爸ka7阿母講，叫伊ban7-chiah去--leh，ai3等我tui3店裡轉來了才去。」這時這個gin2-a2問我敢有beh看伊e5像？我ka7講我真愛看。伊ka7 khia7 ti7店頭前hip e5幾張像theh8--出-來，伊講：「我beh叫阿母theh8這幾張像去hou7小妹，伊才be7 be7記得我。我真愛我e5阿母，我無愛伊離開我。M7-koh阿爸講，阿母需要去kap小妹做伙。」我看這個gin2-a2頭le5-le5，變kah恬chih-chuh 。
我等伊無注意e5時，伸手入去我e5皮包a2裡，jim5一koa2錢出--來。我ka7伊講：「咱敢會使koh算一遍？看你e5錢有夠--無？」這個gin2-a2變khah有精神--起-來，講：「好！我to知影一定有夠--e5！」就按呢，我ka7我e5錢lam7伊e5錢開始算，當然是有夠錢thang買ou-lin-gio2。伊歡喜講：「感謝主耶穌賜hou7我有夠e5錢。」Koh講：「我tu2-chiah有求耶穌hou7我有夠錢thang買ou-lin-gio2， hou7阿母chah去hou7小妹，伊有聽著我e5祈禱。我本來ma7 beh求伊hou7我錢thang來ka7阿母買一蕾白色e5玫瑰花，但是我無求--伊。M7-koh伊hou7我chiah che7錢會tang3買一sian ou-lin-gio2 kap一蕾玫瑰花。阮阿母足愛白色e5玫瑰花。」
幾分鐘後，in阿姨--轉-來，我to7 ka7車sak--走。Che了後，我e5心情kap tu2來買物e5時規個無仝款。我繼續無停teh 想這個gin2-a2。會記得幾日前e5報紙，有報導一個食酒醉駛車e5人long3死一個細漢查某gin2-a2，in老母性命真危險，伊e5家屬當teh 躊躇是m7是beh ka7維生機( life support)關--掉。M7知這個gin2-a2 kap這個車禍敢有關連？ 
兩日後，報紙e5報導講，車禍e5家屬已經ka7維生機關掉--a，hit個少年e5查某人已經過身--a。我無法度ka7 hit個gin2-a2 be7記--得-去，一直teh想，in兩個人是m7是有關連？Hit下晡，我擋be7 tiau5 to7出去買一koa2白色e5玫瑰花，theh8去殯儀館。Ti7 hia我看著hit個少年e5老母手裡theh8著一sian古錐e5 ou-lin-gio2、一蕾真sui2 e5白玫瑰kap hit個查甫gin2-a2 e5像。離開hia e5時，我e5目屎一直lian3--落-來，我e5人生觀規個改變過--來。這個細漢gin2-a2對伊e5老母kap伊e5小妹e5愛是hiah-nih-a2深，m7-koh一目nih 久，伊e5人生to7 hou7 hit個食酒醉--e5 long3 kah碎碎碎。

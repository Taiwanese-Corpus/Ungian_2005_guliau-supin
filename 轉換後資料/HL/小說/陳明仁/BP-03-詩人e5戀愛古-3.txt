BONG報小說
詩人e5戀愛古(03)

Babuja A. Sidaia
【第三pha：原罪e5 情愛】
飛行機頂叫人ha5 BELT e5燈toh8--起來，beh LANDING--a，窗a2外，天色暗暗，天地e5 ut-chut long2圍oa2--來，面前e5銀幕出數字報告kap塗kha差joa7 koan5,數目愈減，我心肝頭愈沉重，hou7大氣e5壓力teh gah耳khang鬼a2一直hau2。Ak-chak e5土地，我koh to3--來a。
這幾年出出入入，感覺桃園機場e5通關速度有改進，be7親像khah早，ka7人客long2 liah8做是賊a2款待，一chiu時，我就出來到出境大廳，接機e5人真che7,我toe3人目chiu金金相，chiah想著無人知影我今a2日e5班機，橫直chiah一kha誰身e5 THANGSU，我拖去坐BUS tng2台北。
漢城e5秋天khah秋清，我本chiaN5就無愛秋天，講來台灣秋天e5氣候就無siaN2正常，上hou7我tuh8-lan7--e是China作家、詩人long2 o-lo2秋天，我就ge-siau5,be7 gian3 kap in e5意愛kang7款，會sai2講秋天hou7 China作家帶soe--著。我e5朋友是畫家，m7-koh i大部分e5時間long2 deh追求情愛，i是死忠e5 GAY，liah8異性戀做罪惡。I常在畫秋天，to3岸e5落葉，暗紅e5楓a2。舊年goan2 ti7 PARIS e5時，有一pai2暗時，我偷偷a2 ka7 i e5秋景畫青抹烏，i智覺了後，叫我送i一幅我e5畫做抵siau3,我m7肯，尾--a，hou7 i罰chim一分鐘。He是我頭一pai2 hou7 GAY chim；無siaN2反應，感覺ma7 be7 bai2。
這pai2,我專工去chhoe7--i，goan2兩個chah畫具si3-koe3去，駛一台國產e5 POLY，出名e5白馬寺、靜海寺kap罕得人到e5 che3山野，大部分e5時間，goan2 long2 tiam7靜，看光景，想tai7-chi3,想beh畫就畫，有時也ti7月光e5海邊、樹林相攬相chim，i知影我m7是GAY，無招我做GAY傳統e5 MADE LOVE，ti7 ta-lian e5落葉頂，i用手，用嘴，用kui身軀e5溫柔deh安慰--我，i deh憐憫可憐迷失e5異教徒，i用寶血beh清洗我e5罪過，ti7我e5身上滴聖水，ka7我洗禮，我e5性靈溢ti7 i面--e e5 si5,i歡喜e5目屎也ti7目kiN5閃sih。
BUS落高速公路，台北e5街市kang7款hiah-ni7熟sai7,粗俗e5台北，hou7我感覺溫暖，漢城e5暗暝kap台北kang7款無味，總--是異鄉e5飄流，會hou7我憂愁。一個月e5時間，我高貴e5朋友，一個創造愛e5畫家，ti7性命暗淡e5時，引chhoa7我走chhoe7光kap道路。再會，我e5愛人，我無法tou7悔改認罪接收同性愛e5洗禮，無siaN2-si3 chiah著to3-tng2我e5母地，m7-koh我總be7 tang3 be7記得你閃sih e5珠淚。
Phoe盒a2滿滿，ANSWER MACHINE ma7 tiN7--a，我無想beh聽，long2 ka7洗掉。我放一te3李成愛e5「釜山港」，歌iau2 be7唱煞，我就睏--去a，ti7我放心e5故鄉安眠。

日本a母來
Koh來，我無eng5幾a2工，goan2 a母tng2來台灣，應該是講來台灣，i是日本人，m7是我e5親生老母，ti7我細漢e5時，goan2 a母過身了後，a-pa ka7我送tng2來台灣，i就koh娶這個日本人做後siu7,goan2無tiaN7-tiaN7做夥，m7-koh我kap i感情be7 bai2,i有傳統日本女性e5個性，生兩個cha-bou2-kiaN2，m7-koh ka7我這個m7是親生e5 cha-pou kiaN2當做上重要--e。我陪i去探訪朋友、SHOPPING、遊覽，有時日語be7記得an2-choaN2講，就比手劃刀，kap hit個KOREAN kang7款，kap a母做夥，我感覺上kai3輕鬆，雖然goan2無血緣關係，i年歲ma7 kap我差不多，m7-koh，我ka7 i當做真正e5 a母。
A母一直關心我e5婚姻問題，我long2 chhin3-chhai2 ka7 i應付，i講我若chhoe7無kah意e5 cha-bou2-gin2-a2,i beh報in朋友e5 cha-bou2-kiaN2 hou7--我。我講免，有固定deh交--e5 a，i愛我約出來hou7 i看--一下。
Goan2旅行e5上ou3尾站是關a2嶺，a母講bin5-a2-chai3到台北，就beh看我e5女朋友，叫我先約好勢。這聲去--a，我無iong一個假我e5女朋友be7 sia2--le，頭一個想著清慧，m7-koh i siuN出名，若hou7別人認--著叫i簽名，就lau3-khui3--a，淑玲ma7 kang7款，ka2-na2 chhun方小姐----hit個影歌記者，放i粉鳥soan去KOREA，chit-ma2 koh beh拜託--人，我面皮無hiah厚，想來想去，iau2是kha3電話hou7淑玲；i kap清慧long2是歌星，m7-koh iau2無清慧hiah出名，希望mai3 hou7人認--著。
約ti7 a母toa3 hit間HOTEL e5 COFFEE SHOP，個外月無見面，淑玲愈sui2,be7輸hiong5-hiong5 LADY--起來，做歌星了後，氣勢無kang7,ka-chai3 COFFEE SHOP人客清清，無人注意著i，看--起來，i kap a母不止a2投緣，兩個用日語thuh了真歡喜，我驚破功，chim-chiok聽in講，a母問in tau deh創siaN2，食siaN2-mih thau5-lou7,淑玲真技巧ka7 i講deh上舞蹈e5課kap學唱歌，a母o-lo2 i真sui2,應該有這方面發展e5空間，尾--a，問i kam2有phah算beh kap我結婚，淑玲ka7我眼--一下，應講i無問題，是我目前iau2無想beh結婚。Che是goan2事先套好--e5,a母對答案真滿意。

記者名叫A敏
翻tng2工，a母ka-ti7去chhoe7朋友伴，koh買koa2等路。我bih ti7厝--nih ，整理最近寫e5詩，接著清慧e5電話，i beh替我kap方小姐做公親，我無理由thang推，騎O-TO-BAI去Bak8-sa kap in兩個會合，ka-chai3我ti7漢城有買幾頂cha-bou2帽a2,順soa3 chah去送--in。
山頂風真thau3,chiN3風koh peh崎，真koaN5，ti7 SWISS kap hit個KOEAN chhu雪，我poah8倒ti7山ou，kha lau2--著，雪落ti7我面--e，冷ki-ki，i褪O-BA hou7我moa，ka7我chhah去旅社，我gi7-gi7-chun，i ma7 phih8-phih8-chhoah，thau5-ke娘用燒湯kap WISKY hou7 goan2 lim，soah lim gah醉，goan2兩個攬deh哭，i哭i e5,我hau2我e5,long2是ui3情愛牽--來e5 tap纏。清慧ti7別莊大門邊等--我，i講方小姐無見怪我e5 bong2-tong2,免koh poe2會hit層失約lau3-phau5 e5 tai7-chi3。客廳內真燒loh8,方小姐e5笑容原在hiah-ni7溫純，我soah phaiN2-se3 gah be7講話，ka7兩頂帽a2送in兩個ka-ti7去keng2,清慧讓i先keng2,方小姐keng2一頂戴ti7清慧頭殼頂，i講hit頂kap清慧真su3配。看in兩個e5感情，我koh想起hit個KOREAN。
這kai2換清慧料理，方小姐陪我開講，本來氣氛死死，i問我講：「Tng2來幾工--a？」
「Chho-o chiaN5禮拜，」我感覺iau2是ka7會失禮khah心安：「方小姐，我用上kai3誠意ka7你會失禮。」
「過--去就準tu2好--la，」i講：「你若chiaN5實beh會失禮，有一個條件…」
「koh有條件？」
「後pai2 mai3叫我方小姐，叫我敏容，iah是A容！」
「Lin2 tau e5人long2叫你siaN2？」
「A敏。」
「Na2有人叫中字--e？」
「Goan2姊妹上尾字long2是容，若叫A容，long2花--去。」
「幾容？」
「紗容、智容、仙容、嘉容、敏容，long2總5容。」
「A紗、A智、A仙、A嘉、A敏khah好聽。」
「Goan2四個a姊long2叫兩字名，kan-taN我叫A敏！」
「紗容？」我想著張淑美hit te3歌kap hit齣台語片。
「Goan2 a母愛唱『    』，就號台語版e5『紗容』做cha-bou2-kian2名，了後就long2 toe3 deh容。」
「Thai3無kap你toa3做夥？」
「In long2嫁了--a，兩個kap goan2 pe7母ti7米國，一個ti7 CANADA，一個ti7錫口。」
「失禮，我無應該問你厝--nih e5私事！」
「Lan2是朋友，免hiah生份--la！」i想--著：「我放hit te3『  』hou7你聽。」
「我頂pai2來，架a2頂無看著i演歌--e5!」
「我愛聽，khng3 ti7我房間a2內。」i入去房間。
A敏放歌進前，清慧tu2 hoah食飯，我ka7 a敏講食飽chiah聽，清慧問講聽siaN2-mih，oan7-na7食飯，oan7-na7講「  」e5故事hou7 in聽。清慧聽了，知影「  」是台灣泰雅族e5「SAYUN HAYUN」----一個cha-bou2-gin2-a2,真歡喜，講i ma7 有kang7款血統。我ka7講這個故事是日本人ti7 1941年編出來騙台灣人去做兵--e，親像吳鳳e5神話kang7款，清慧iau2是講i愛聽這te3歌。
我問A敏e5歌是「渡邊濱子」iah是 「佐塚佐和子」唱e5版本，i講long2 m7是，清慧問我kam2 m7是「山口淑子」，也就是「李香蘭」唱--e5,我ka7講李香蘭是電影e5主角，m7是原唱者，我有「佐塚佐 和子」唱e5版本，i ma7有泰雅族e5血統，in老父「佐塚愛佑」是日本人，m7-koh老母「AWAI-THAIMU」是泰雅cha-bou2,漢名叫做黃秋蘭。A敏講清慧就是an2-ni chiah會kap「佐塚佐和子」kang7款gau5唱歌koh生做sui2。
食飯，goan2 ti7客廳--nih lim COFFEE，in兩個lim ITALY式--e5,A敏知影我罕得lim，ka7 我chhoan5 khah薄--e5,goan2無想beh聽日本歌，清慧就清唱張淑美版e5台語片主題歌「紗容」，i學張淑美古典e5歌聲真成，上kai3稀罕--e5,i三pha歌詞long2會記--得，上尾一句「落花後又留phang味，ah！紗容！」唱gah真纏綿，我kap A敏long2真感動，hit chun7我koh有一種激情，想beh ka7 in兩個攬oa2--來，m7-koh，kan-taN想na7-tiaN7。
Kap hit個GAY做夥，i有hou7我恢復性能力，tng2--來了後，面對女性，我m7知kam2 kang7款會sai2,我m7敢試，這時e5衝動，m7知是台語歌e5氣氛iah是in兩個引起--e，kam2是性e5衝動？我ma7 m7知。
Goan2 koh開講一khun3,講我ti7 KOREA寫詩kap畫圖，in問我是m7是hia有女朋友，我應講一個月long2 kap一個cha-pou e5畫家tau3-tin7,in講我peh8-chhat8,兩個cha-pou人na2有可能做夥生活一個月，我m7敢講hit個畫家是GAY e5 tai7-chi3,in若知影，hoan7-se3顛倒希望我是kap cha-bou2--e做夥。我約in有時間來goan2 tau看我e5詩、畫kap聽清慧in kang7族e5「佐塚佐和子」唱「  」。
送a母去機場，淑玲駛車，a母beh坐前座，兩個沿路日本oe7 chhih8-bu2-chhih8-chhah，講gah be7輸ta-ke新婦--le，淑玲若去做演員，應該koh khah有成就，一場戲poaN gah na2真--e5,我一時kiong7-beh ka7 i當做goan2 bou2。
Beh tng2來台北e5路--nih，我問i kap goan2母--a 講siaN2，i笑笑講ta-ke新婦e5話上好mai3盤hou7 cha-pou人知，hit個表情真kou2-chui，我心肝頭chhiak8一tio5,hiong5-hiong5做一個決定。
淑玲載我到厝--nih，我招i入來，ka7 i求婚，我決定beh面對現實，無beh koh飄流，我ka7牽oa2--來，講我性e5問題應該離療--a，免煩惱。I soah流目屎，我愈ka7 chim，i愈hau2出聲，大概是我siuN7 chhong2-pong7去ka7驚--著，我ka7會失禮，請i tng2--去khoaN-khoaN-a2考慮，m7免勉強，我年歲kap i 岔hiah che7,i koh是有tam7-poh8-a2名聲e5歌星，i若拒絕--我，ma7是合情合理。
淑玲搖頭講i m7是在室--e5 a，我ma7驚--一下，前前後後chiah兩個月，na2會hiah緊就有親密e5 cha-pou朋友，i koh hau2 khah大聲，真久chiah講--出來，m7是男朋友，i去上電視節目，了後hou7人用藥a2騙--去，對方ma7想be7到i是在室--e5。我問i是siaN2人，i m7肯講，若tai7-chi3出破，i以後beh怎樣做人。
我心肝真thiaN3，真m7甘，講che無影響我e5求婚，ma7 mai3去影響著i beh嫁--我iah m7 e5考慮。I求我暫時mai3 koh講婚姻e5事項，kap khah早kang7款做朋友就好。尾--a，i講i m7是在室--e5,我倒陽也好--a，會sai2做hit項tai7-chi3--a。
看i e5體態kap苦楚e5面容，kam5 ti7目kiN5 e5目屎，我想起hit首ti7我e5詩集phang3見e5詩，寫愛情kap肉體e5詩，koh想著A秀，想著hou7男朋友騙大腹tou2走去米國讀冊e5記者，in long2是我kah意e5 cha-bou2-gin2-a2,in反應出傳統台灣社會女性e5價值觀，koh欽佩in順服e5勇氣。我kha手冷冷，心肝內憤怒koh無奈，無法tou7面對淑玲愈成熟e5肉體，koh m7知beh an2-choaN2回應--我，身軀kang7款be7 tang3配合，goan2互相看thang3心內e5冷，一時間，兩個soah m7知beh an2-choaN2。

詩e5 公演
我e5好朋友beh開相展，i是報社e5特約攝影，就是紹介hit個記者hou7我熟sai7 hit個，i hip華西街kap si3-koe3 kha-sau間a2,豆干厝a2,控訴一koa2 iau2 be7到歲hou7人賣去接客e5社會，開相展e5目的是beh替「終止童妓協會」募款，ai3我提供畫做義賣，koh beh請我去義賣會唸詩。久年來，我欠這個朋友真che7人情，我be7曉處理e5人情世事long2 i deh替我應付，i這pai2做e5事工koh 我真關心--e，就答應i beh積極投入。我想著一個宣傳e5步數，請許清慧來唱歌，看會tang3 siaN5 khah che7人來--bo5,先kha3電話hou7 i。清慧ma7真歡喜，i講曲盤公司應該無問題，che是公益事業，i會說服--in。
我keng2兩幅ka-ti7 khah滿意e5畫，koh tau3佈置展覽場、開記者會，做傳單海報，無eng5幾a2工，A敏kha3電話hou7--我，講會tang3請清慧唸我e5詩，曲盤公司無答應i出唸詩e5 C.D.，公益活動唸--一下應該無問題。A敏提醒我現場ai3 chhoan5 C.D.PLAYER，清慧beh做唸詩e5配樂。我講清慧kam2肯，i講是清慧ka-ti7 ka7 i講--e，i phaiN2-se3 ka7我要求。
可能清慧e5影響力不止a2 koan5,hit工來e5人真che7,各界long2有人出席，上好笑--e5是內政部e5官員，致辭鼓勵為「終止童妓協會」募款，i ka-ti7應該做，做無好e5 khang-khoe3,民間khioh來做，i m7 知thang見笑，koh講gah嘴角全波，台a2 kha ma7 phah phok8-a2 phah gah。清慧e5詩唸gah真好，i唸了，tak8個long2感動，i紹介he是我寫e5作品，koh唱hit首我替i寫e5歌，chin che7人chiah知影寫詞e5流光就是我。曲盤公司ma7歡喜，khah in替我安排上電視講詩做宣傳，我long2 kan-taN唸詩，m7講寫歌e5 tai7-chi3。公司e5 thau5-ke，頭一個出價二十萬買我e5畫，第二幅，ti7清慧一再鼓吹下，hit個官員出三十萬買--去koh捐--出來，koh賣一個企業家四十萬，我看hit個企業家，m7是愛我e5畫，ma7 m7是許清慧e5鼓勵，是為著巴結hit個官員chiah買--e5。
Ti7會場，我看著去米國讀冊e5記者，頭鬃ka短短，真可愛，我oa2去kap i講話，i講beh tng2來半個月，專工來看--我e，koh紹介i邊--a e5一個cha-pou--e，講是i e5男朋友，ti7米國熟sai7,thiah-kang陪i tng2--來。我心內溢出來苦水，m7是食醋，是煩惱i hou7人騙m7驚。

海口e5 故鄉
了後我去台西海邊畫圖、寫詩，日子hou7風雨eng沙kap海水e5鹹味流--去，我心情平靜，有時ti7 kui排無人e5海岸散步，聽風kap海水相罵，聽沙sui7 kap走馬a2 kap海沙戀愛e5故事，月光暝，ti7竹排a2頂看天星nih目，大部分e5時間，聽老人講古早kap海睹性命e5戰爭，戰爭e5代價kan-taN為三頓that嘴khang，飼m7-bat食飽過e5腹tou2。Chia是我e5故鄉，我出世e5所在，ti7 chia，我koh chhoe7 tng2來性命e5意義，我用畫，用詩，用小說去描寫詩人e5故鄉，ti7外地an2-choaN2 thau3風落雨，總有故鄉用深情deh等--我。
我ti7台西一直toa3 gah a母koh來台灣。Khah早i罕得無兩個月就koh來，可能有siaN2要緊e5 tai7-chi3,這遍，i直飛高雄小港，約我去墾丁e5 HOTEL相見，ti7 hia，我看著淑拎kap a母做夥，chiah 知in兩個有deh聯絡，na2會an2-ni？
淑玲講i無愛唱歌--a，i kap意慈講好--a，意慈ma7 beh結婚--a，對做製作人無心適興，也就無勉強就kap i解除合約。我三個ti7南台灣恒春半島遊覽，淑玲chhoa7 goan2去in tau，in pe7母long2古意人，日本話be7 bai2,kap a母講gah真歡喜，in可能ka7我當做kiaN2婿看待，a母專工來kap in tau熟sai7--e。

原罪e5 治療
Hit暗ti7 HOTEL，a母問我是m7是有ka7淑玲求婚，i講淑拎離開台北無beh唱歌，就是有意思beh嫁--我。我ka7 a母講淑玲kap我是假--e5,i講淑玲有ka7講--a，m7-koh我e5求婚kam2是假--e5?我一直m7知beh an2-choaN2應，當時我hiong5-hiong5 ka7求婚，我是想講性能力可能無問題--a，na2 知影ma7是koh無法tou7,kam2講我本底就適合kap同性相好nia5,ti7 KOREA kap hit個GAY，我都無問題。Hit個GAY有講起，異性戀是一種原罪，當初上帝創造男性了後，koh用cha-pou人e5 pin2-a2骨做cha-bou2人，就是創造一個異性，兩個chiah偷食be7 sai2食e5果子，chiah會犯罪，人類自an2-ni開始受苦，che就是原罪。若講上帝另外創造--e5 kang7款是男性，人類後世就免phaiN7十字架受苦。當然，萬能e5上帝會hou7人類用其他e5辦法生thoaN3後代。
A母ma7知影我倒陽e5 tai7-chi3,i khah早讀護理學，ti7 a-pa e5病院做看護婦，i講我iau2 be7到無性能力e5年歲，我e5倒陽是假性--e5,i會幫助--我。尾--a，m7知an2-choaN2，a母kap我開始做hit項tai7-chi3。起先，我看著i猶原光滑e5皮膚，有一koa2衝動，koh有嚴重e5罪惡感，a母講che是治療，免想hiah che7,ti7日本，a母替tu2 tng2大人e5 kiaN2解決性e5苦悶，m7是siaN2 phaiN2 tai7,講--來，goan2也無血緣關係，年歲ma7差不多，無算siaN-mih，ti7罪惡、歡喜kap刺激e5目屎下，我一兩年來頭pai2 kap異性完成性關係。A母ma7哭，i講我完全無問題，會sai2 kap淑玲結婚，i是歡喜deh哭--e5。我ka7 a母講beh koh考慮，送i去小港坐日航了後，我就tng2--來台北。
清慧kap A敏相招來goan2 tau看我e5畫kap詩，in比較khah kah意我ti7台西所寫--e5,in ma7真欣賞我寫e5短篇小說「詩人e5故鄉」。我講想beh寫一篇小說叫「詩人e5戀愛古」，in笑講會寫著in兩個--be7,我ma7 m7知beh ui3 toh寫起，總--是應該是ui3熟sai7 A秀hit個悲戀e5熱天開始--e。
清慧kap A敏ka7我講，in ma7是同性戀，兩個心肝內long2真艱苦，本底是beh看我會kap in中間toh一個戀愛，hou7 in離開同性戀e5生活--be7,m7-koh，in感覺同性戀ma7 be7 bai2,對過去kap我來往hit段感情ma7真寶惜，希望我做in上好e5朋友。尾--a，我三個做夥相好，ti7林英美e5歌聲內，三個感覺真放心，攬做夥khun3--去。
Ti7眠夢中，我koh ti7一間chhu雪e5旅社，cha-bou2-gin2-a2褪光光deh跳舞，liam-mi A秀，liam-mi hit個記者，koh來變做清慧kap A敏，我一直deh chhoe7淑玲，等i跳舞hou7我看，m7-koh，long2等無。
(END)

BONG報小說
選舉  (下pha)
Babuja A.Sidaia
我倒ti7 眠床頂，月niu5 phu2-phu2 chhio7--入來，暗想古早販a2 間e5 時chun7,南北二路e5 販a2,眠夢這手貨會tang3 飼kui 家伙a2。Hit 時應該iau2 無冷氣，電風吊ti7 天pong5,tng2 gah beh 死na7-haiN7，che kam2 m7 是A 仁hit 首詩講--e5:
……
庄kha 販a2 間e5 暗暝
電風tng2 gah 
beh 死na7-haiN7
Hiong5-hiong5 soah 想著
你哀愁e5 目chiu
親像teh 講siaN2-mih
精神了後kui 身軀汗
窗a2 門外口
Noa2  phu2--去e5 月niu5
……
<哀愁e5目chiu>
販a2 間e5 暗暝，我ka-ti7 leh 操煩選舉e5 事項，比候選人khah 傷重。Susi ka2-na2 無i e5 tai7-chi3,kui 工講笑，pian7 若討論，i long2 na2 phah 笑詼，無要無緊e5 款式，i 問講贏面有joa7  大；我確實無siaN2 在穩，m7 敢ka7 瞞。I soah 笑笑a2 講：
「Sui-bong2 我m7 是joa7  老實e5 人，m7-koh 我iau2 會hiau2 欣賞別人講實在話 。拚--落去，免驚。落選--e5 是我，kap 你無ti7-tai7。」
「我是驚你人財兩失，古早話講：『無貓也無ka-leng7』。」
「Ti7 我人生e5 規劃內底，本來就無beh 做鄉長e5 phah 算，選輸tu2 好合我意。」
「若an2-ni thai3 tioh8 kap 人選？」
「Goan2 a-pa 講選舉會tang3 改變1 個家族，khah 早goan2 是普通1 個販a2 間e5 頭家nia5,自a-pa 做鄉長了後，goan2 就成做地方上不止a2 有名望e5 世家，che m7 是 joa7  che7 錢就做會到--e5。選舉是身份kap 地位提昇上有效e5 機會。」
「選1 pai2 舉tioh8-ai3 khai hiah che7 錢，選到尾，tak8-e5 long2 破產，beh na2 會ho5?」
「Lan2 台灣話講食肥走san2,goan2 a-pa 上chiap8 講這句，選舉就是an2-ni，當 選了後，烏白long2 食，烏--e5 就是接受歪膏錢；白--e5 是ka7 地方 預算e5 錢吞掉，an2-ni 食hou7 肥chut-chut，等選舉期到，chiah koh ia7 錢買票。人民納e5 稅金，先hou7 政治人物theh8--去，聽候選舉，chiah 加減lian2 koa2  tng2--來，民間經濟就是an2-ni leh 流通--e5。」
「這款時代--a，買票kam2 kang7 款hiah 有效？」我無siaN2 beh 信。
「百姓若無趁選舉theh8--koa2,in 納e5 稅金就加了--e5,對in kam2 有公道？」
「台灣社會若一直an2-ni seh8 lin-long-go5,食錢、買票，當選食錢，親像你講 e5 食肥走san2,toh 1 工chiah 有真正e5 民主政治？」
「你講hiah-ni7 嚴肅e5 問題e5 時，表情真kou2-chui。」
「我leh kap 你講正經--e5,我是真坦白chiah 會講che。」我想beh 改變i e5 觀念，看會tang3 選khah 清氣相--be7。
Susi 講：「你beh 做改革社會e5 志士，我會ka7 你lou2-lat8,你be7-tang3 ng3 望普通e5 百姓犧牲1000 iah 500 khou，kap 你做夥追求看be7 著、khap8 be7 著e5 理想。」
「我無反對人民theh8 買票錢，你kam2 無聽人講『theh8 hoan7 theh8,投hoan7 投』？會tang3 要求選民mai3 tng3 hou7 買票e5 候選人。」
Susi soah 笑--出來，我感覺na2 像leh 笑我gong7,問i 講：
「Lan2 是leh 開講討論問題，有話就講，mai3 用hit 款笑。」
「你leh siuN7-khi3--a？失禮！」Susi 講：「真che7 台灣人long2 想講若theh8人e5 行路工，無tng3 票hou7--人，an2-ni 是m7-tioh8--e5,che 是1 種文化kap 信仰 e5 層次--a。」
「Che kap 信仰無關係，無1 種宗教會鼓勵信徒選舉ai3 投買票e5 候選人。」
「有理，koh 有文化e5 部分--le？」Susi ma7 m7 敢反對。
「文化是1 種現象，是經驗e5 累積，我就是beh 做文化改革e5 運動。」
「文化khah 重要iah 是策略、方法khah 重要？」
「你出題目ka7 我考試？」我ka-ti7 ma7 感覺ka2-na2 講了siuN 嚴肅。
「無--la，你m7 是愛聽我講khah 正經--e5?」Susi ka7 我to3-kun：「叫人theh8 錢mai3 賣票是1 種策略，hou7 買票--e5 落選e5 辦法nia5,m7-koh lan2 ai3 知，che ma7 是欺騙，theh8 人e5 錢答應beh 投人e5 票，soah 無影無跡。為著beh 解決買票e5 社會問題，soah tioh8 犧牲台灣人e5 kou2-i3、忠厚、tiau5 直，為手段soah 犧牲文化個性，你想會ho5 iah be7?」
我感覺i 講--e5 m7 是真有理，m7-koh 1 時ma7 想無siaN2 理由thang ka7 回，我kiam2-chhai2 黨外話聽siuN che7,無好禮a2 消化、反省--過，就換話柄講：
「你siuN 大khou--la！」
「你也無leh kap 我戀愛，chhap-chhap 我hiah che7,空氣隨在人kek--e5。」
「我m7 是嫌你體態，世間kam2 有hiah 好膽e5 cha-pou 人？敢當cha-bou2-gin2-a2 e5 面講人生做an2-choaN2 bai2?」我chiah-koh 回笑面講：「你若無大khou lan2 是 beh an2-choaN2 會tang3 去走san2?」
「為goan2 a-pa，san2 人ma7 ai3 kha-chhng-phoe2 假畫做面。」
「SiaN2 意思？」這句我soah m7-bat 聽--過，頭pai2 聽--著sui2 姑娘a2 講kha-chhng-phoe2 這款話。
「Soah m7 知『假肥--e5』la！」
想著in 老pe7 這時leh hou7 人關，我soah m7 敢堅持siaN2-mih。
「我欣賞你e5 坦白，請你ma7 正經回答我1 個問題。」Susi 換1 種khah 軟e5 聲 sau3 問--我。
「我無siaN2 thang peh8-chhat8--e5。」
「我真正會siuN 肥--be7?無，an2-ni--la，你感覺我生做sui2 iah bai2?」
「Sui2 bai2 是隨人kah-i3--e5,無tiaN7-tioh8 e5 標準。俗語講『Sui2 bai2 無比chi2,……』」我phaiN2-se3 koh 講--落。
「Koh 落hit 句--le，你na2 m7 講？」
「愛--著khah 慘死--la。」
「意思我ka2-na2 無siaN2 知neh。」Susi soah leh 假sian 假tak。
「人e5 生tiuN 真oh 去比pheng7,若kah-i3 就感覺sui2--la。」我無應soah be7 直e5 款。
「好，ah 你看我是sui2 iah bai2?你iau2-boe7 ka7 我應--le。」I soah 趁風beh 駛緊船，一直箭--來。
「我m7 知。」我真知影有e5 tai7-chi3 講出嘴會輸贏，心頭liah8 定，m7 講。
「你e5 坦白tui3 toh 去--a？」
「先寄你hia，另工chiah 還--我。」
「Beh 做文化改革e5 人，lian7 che 都m7 敢講！」
「Lan2 koh 1 cham7 時間beh 做夥phah 拚--le，mai3 ngi7 beh ka7 我kun！」我離開A 韻e5 時，心肝內就咒懺--過，be7 koh 惹情愛e5 厄--a。Susi 做khou-a2 beh hou7 我跳，我若講i sui2,就表示有kah-i3--i；若講i bai2,m7-taN7 傷著i，ma7 違背良心，我無想beh 愛--i，m7-koh i 確實是真sui2。
親像這款na2 答嘴kou2 goan2 是su3 常--e5,選舉e5 khang-khoe3 進行真慢，其他 e5 候選人thiau7-a2-kha long2 安好--a，goan2 這peng5 iau2 leh bok8-bok8 泅。看時間一直迫oa2--來，我提議講辦1 koa2  競選活動，趁機會ka7 選民講老鄉長e5 枉屈。這個時代講演ka2-na2 無siaN2 效果，khah 輸辦gi7-niu7 味 e5 節目。Susi 講beh chhiaN3 影歌星來唱歌，我反對，真che7 國民黨--e5 long2 an2-ni，這款節目無法tou7 表現悲情。我講唱歌是be7-bai2,叫候選人ka-ti7 唱。Susi tiaN7-tiaN7 去K.T.V.唱，叫i 公開表演soah leh tiu5-tu5。我ka7「望你早歸」e5 歌詞做tam7-poh8-a2 修改，本底是唱hou7 愛人緊tng2--來e5,我改做ng3 望a-pa 緊tou3--來，koh 1 te3「爸爸是行船人」ma7 改做老pe7 hou7 人冤枉liah8 去關，望i 緊tng2 來kui 家團圓。就an2-ni，goan2 ti7 梅山鄉辦10 場歌唱會，我做司會，先紹介Susi in 老pe7 e5 官司，chiah 講 i 為老pe7 出戰，希望鄉民主持正義，用選票解救老鄉長，了後候選人chiah 出場唱歌。效果真好，Susi 唱2 場了後，感情long2 拚--出來，lian7 我ma7 感動。
Goan2 e5 聲勢愈來愈koan5,厝邊來報，本底鄉長e5 行情是1 票500 khou，無joa7 久就起到1000，koh 來1500，到尾--a2 是1 票3000 khou。Susi 講無論輸贏，上無，對鄉民有實際e5 利純。選舉前2 禮拜，goan2 koh 辦he7 願大會，講Susi 若當選，in 老pe7 會得出監，beh ka7 鄉長還a-pa 做，所有鄉公所e5 預算全數公開，1 角銀都無beh phah-ka-lau2--去，招其他e5 候選人ma7 來做kang7 款e5 心願。
到這時，Susi 相信i 免買票有可能當選，kap in 家族a2 相chiN3。我無愛參加in e5 家族會議，我明phin2 kan-taN 關心i e5 選務，買票iah 無，我無beh 出意見，當然我是希望會tang3 清氣選，輸ma7 甘願，m7-koh 我總--是1 個外口人。選舉前1 禮拜，輸贏差不多知--a，chhun Susi kap 國民黨暗中支持e5 候選人leh 釘孤支，chhun--e5 4 人long2 無勢面--a。我獻策講beh liah8 買票，國民黨若無買票，goan2 就穩贏。Susi m7 肯，i 講會擋著鄉民e5 錢路。我講lan2 mai3 真正去liah8,發新聞稿放風聲就好。I 感覺an2-ni 應該無要緊，就開記者會講beh 招liah8 買票e5 人馬，記者有來4、5 個，m7-koh 第2 工long2 無刊這款新聞。我知影goan2 e5 新聞long2 hou7 服務站主任出kha 手封殺，報紙地方版--e5 kap 國民黨e5 地方黨部關係自來就真深。
選舉前第6 工，Susi soah 失蹤--去，競選事務所kap in tau e5 人，long2 m7 知 i 走去toh 位。有人講看著國民黨hit peng5 ka2-na2 來chhoe7 過Susi，我煩惱hou7 對手用小人e5 步數縛--去a，講beh 報警察處理。Susi in 母--a2 講koh 等--1 時a2,若 siuN chhong2-pong7,選舉時，lioh8-lioh8--a2 就起大風波。
競選總部6 點就食暗，食飽車隊出門宣傳e-hng e5 活動地點kap 主題，我煩惱歌唱會無主角，我1 個人是beh an2-choaN2 弄會起來，皮繃hou7 an5,到時chiah 變看有步--無。真tu2 好，e-hng 是ti7 瑞里區辦，我到瑞里飯店邊--a2 e5 1 位空地a2,講台也搭--起來a，音響iau2-teh chhoan5,我想著1 步，叫淑媛來代打，替候選人唱歌，tu2 beh kha3 電話，oat8 頭就看著i 來--a。
淑媛專工chhoa7  3 個厝邊beh 來捧場tau3 鬧熱，我講等--le beh 叫i 替Susi 唱歌，i tioh8 1 驚，講i m7 敢，勸1 khun3,i kan-taN 答應beh khia7 台替候選人講幾句 a2 話，an2-ni ma7 好。7 點半，台a2 kha 有差不多chiaN5 百人，我ti7 人縫內聽in teh 會講候選人是代父出征e5 美女，beh 來聽i 唱歌--e5,我歡喜koh 煩惱。歡喜goan2 e5 訴求有phah--出去，煩惱Susi 無來，會hou7 聽眾失望。時間過5 分鐘--a，我iau2 是先上台主持，先講幾句話，想beh 講候選人e-hng 有tai7-chi3 be7-tang3 來，koh 驚台a2 kha 人走了了，講be7 出嘴，看事辦事，先紹介淑媛出場，講i 是候選人上好e5 朋友，也是lan2 在地瑞里一品山莊e5 經營者，ma7 是Ka-lat8-piN5 e5 新婦。淑媛講siaN2 內容我long2 無注神ka7 聽，為beh an2-choaN2 解說候選人缺席teh 操煩。
聽著熱烈e5 phok8-a2 聲，我知影淑媛講煞--a，我giah8 頭準備beh 上台，chiah 看著台a2 頂有2 個小姐，Susi 來--a。是歡迎Susi e5 phok8-a2 聲，我歡頭喜面peh 起 lih 台a2 頂，宣佈beh 請候選人也是未來beh 專心替梅山鄉盡心力e5 蔡瀚舒。Susi leh 唱歌e5 時，淑媛ma7 ti7 i 邊--a2 tau3 唱，我聽gah 流目屎，2 個cha-bou2-gin2-a2 ka7「望你早歸」原版e5 歌詞唱gah 真幽怨好聽，台a2 kha long2 感動，phok8-a2 聲真久long2 be7 煞，相信ti7 國家音樂廳ma7 無這款場面。了後Susi koh ka-ti7 唱改歌詞 e5「望你早歸」kap「爸爸是行船人」，唱了koh 紹介講歌詞是我改--e5,i kap 普通無 kang7,soah 留ti7 台a2 頂講演。
「Lan2 e-hng 做司儀e5 這個，i kap 我無熟無sai7,是這個淑媛e5 朋友，i 是1 個畫家，本底是來瑞里chhoe7 淑媛beh toa3  in tau 畫圖--e5,聽著goan2 老pe7 e5 不幸，自動來ka7 助選，做義務--e5,che 就是lan2 台灣人上kai3 寶貝e5 精神。看別人 e5 苦難liah8 做ka-ti7 e5 苦難，見別人e5 不幸當做ka-ti7 e5 不幸。1 個台北來e5 外地人都an2-ni beh 救助--我，lan2 piN5-piN5 是梅山人，你e5 厝邊有困難，kam2 講 lan2 目chiu 金金親像無看--著？Kam2 講lan2 e5 心肝m7 是肉做--e5?」
台a2 kha--e5 long2 liah8 我金金看，ma7 有人theh8 薰kap 檳榔請--我，kui 場 熱phut-phut，Susi 確實是政治種，講話真有煽動e5 感情。
「Goan2 a-pa 在來ti7 地方上，做人an2-choaN2？好人ai3 hou7 人liah8 去關，che 是sian2-mih 社會？我這pai2 自參選到taN，m7-bat 批評過別個候選人，我蔡瀚舒m7 是 joa7  gau5,m7 是出世來做政治--e5,若m7 是goan2 a-pa 受著這款天大地大e5 冤枉，我kan-taN 想beh 好好做人e5 家後，好好做人e5 新婦nia5,今a2 日goan2 a-pa 出這款災厄，原本kap 我定親chiaN5--e5 ma7 tioh8 驚ka7 我退婚，我無怨嘆對方無情，生ti7 這款無保障e5 社會，人生成ai3 顧ka-ti7 e5 安全，我怨嘆--e5 是lan2 e5 法律，hou7 少數人leh 利用。各位a 姆a 伯，各位a 兄a 姊，我知tak8-pai2 選舉lin2 long2 加減收koa2  行路工，che ma7 算公道，無tai7 無chi3 lan2 去tng3 hit 票有siaN2 lou7 用？SiaN2 人做官kap lan2 百姓e5 生活無siaN2 精差，m7-koh 這pai2 鄉長補選，我蔡瀚舒出來選e5 意義m7 是為ka-ti7,為著lin2 趁人幾sian2 錢，1 個無罪e5 老鄉長tioh8-ai3 hou7 人關gah 頭毛嘴鬚白，lin2 kam2 會過心？」
我看著台a2 kha 人soah 愈積愈che7,1 phian3 烏kham7-kham7,無人phah-phok8-a2,m7-koh 氣氛ka2 真an5,真che7 人teh chhit 目屎，風soah 起thau3,雨sap-a2 toe3後壁滴--落來。
會後，淑媛hou7 我1 包食物，是i 料理e5 野菜，了後就kap 3 個厝邊tng2--去a。Susi 載我beh tng2 去梅山，風雨愈大，i ka7 車駛入1 條路a2,講in tau ti7 chia 有 1 間別莊，先去hia bih 雨。是木造--e5 2 層樓a2,有水電，設備齊全(chiau5-chng5)，goan2 e5 衫a2 褲kap 頭鬃long2 tam5--去，先洗身軀，有浴袍thang 好換。我出--來 e5 時，Susi leh hiaN5 ka-pi--a，真phang。
Goan2 ti7 tha-tha-mih 頂e5 1 te3 桌a2 lim ka-pi 配淑媛e5 野菜料理，我問i na2 會失蹤--去。Susi 講i hit 個無緣--e5 來chhoe7 i 講話，講會beh kap i 退婚m7 是i e5 意思，in 老pe7 ti7 國校做校長，受黨部e5 壓力。國民黨看Susi e5 聲勢siuN 大，驚lau3-khui3,叫in 老pe7 去講話，Susi 若會tang3 退選，就mai3 退婚，koh 判老鄉長輕罪，緩刑寄罪，選煞，隨會tang3 tng2--來。
我插嘴講若an2-ni kam2 m7 是上好，你也m7 是leh 愛選。Susi 無hiah gong7,i 講tai7-chi3 無hiah 單純，到時國民黨服務站hit 個蔡文梁當選，i 若m7 承認，講話無準算，推講司法獨立，黨部be7-tang3 影響法律。Lan2 1 sut-a2 法tou7 都無，iau2 是ka-ti7 當選chiah 有hoah Pha-ra-khian2 e5 本錢，若無，到時會beh 哭無目屎。我問 Susi 講婚姻e5 tai7-chi3 beh an2-choaN2，i 應講：
「Hit 個kap 我訂婚--e5 姓黃，ti7 公所食thau5-lou7,goan2 a-pa 做鄉長e5 時 chiah jiok--我e5,人是ian-tau5-ian-tau5,ti7 梅山這款庄kha 所在本底就無siaN2 選擇e5 機會，我就答應，發生這款tai7-chi3,我chiah 知愛情m7 是條件相當就好，koh ai3雙方面有意愛，今a2 日kap i koh 講1 e-pou e5 話，感覺i 真無趣味，思想差siuN che7,準講我退選會tang3 救goan2 a-pa，我ma7 be7 beh kap i 結婚。我an2-ni 講，i soah 聽無，liah8 準我iau2-leh 氣i ka7 我退婚e5 tai7-chi3。」
Susi 坐oa2 來我身軀邊，叫我ka7 chim。我講be7-sai2 an2-ni，che 會影響goan2 單純e5 選舉關係，koh 講，我kan-taN beh 做1 個畫家，用色彩畫出我對台灣e5 感情，戀愛是1 種負擔，會妨害我創作。Susi 講i kan-taN beh 愛--我，我免愛--i ma7 無要緊，i 愛我為著看be7 著、摸be7 著ma7 得be7 著e5 公義leh phah 拚走chong5,i 愛我有志氣，為理想e5 國度leh 堅持。我ka7 i 講，ti7 台灣tak8 個角落long2 有親像我這款人，iau2 有比我khah 艱苦leh 堅持起造台灣理想國e5 人，若有機會，我會sai2 紹介 hou7 i 熟sai7。我堅持立場，che be7-tang3 講價。Susi 講我一定bat hou7 愛情傷害--過，chiah會hiah 驚，想beh 知影我e5 過去。我e5 過去long2 有寫做小說，刊ti7 台文BONG 報雜誌，ma7出1本小說集「A-chhun5」，請i 選了若有eng5 chiah khoaN-khoaN-a2 讀。Susi 講i 隨beh 讀，toh 位買會著hit 本冊。我ti7 旅社e5 行李內底就有--a，m7-koh 台語寫--e5,koh 有Roma 字，驚i 讀無。
風雨e5 暗暝，山頂e5 別莊，孤1 個cha-pou 人kap 1 個sui2 姑娘a2 做夥，kiam2-chhai2 是真Romantic e5 tai7-chi3,koh 有ka-pi e5 phang 味，goan2 2 人ti7 hia 教讀Roma 字。
時間真緊就幾na7 點鐘過--去，我ka7 Roma 字講了，天就phah-phu2 光--a。Susi iau2-koh be7 死心，ka7 moa ti7 身軀e5 浴袍褪掉，內底long2 無穿，我隨ka7 電火切 hoa--去，倒ti7 Tha-tha-mih 頂，無愛chhap--i。窗a2 外e5 日頭光霧霧chhio7--入來，褪光光e5 Susi khia7 在在， na2 像1 sian 玉a2 刻e5 ang-a2 雕，時間堅凍，自古就chhai7 ti7 hia e5 1 sian 玉a2 雕，是流傳leh 講e5 天使iah 是觀世音，beh hou7 人平安喜樂iah 是geng5 心墜落？我m7 敢koh 想，目chiu kheh--起來，做我假睏。
瑞里e5 講演會hou7 goan2 感覺信心滿滿，ti7 最後e5 幾工，Susi 若唱歌了就演講，台灣人iau2 是有感情，無影long2 無血無目屎，到尾，goan2 e5 會場人是e-e-chat8-chat8,氣勢chheng3 真koan5,goan2 m7 是Yarborough，我出最後1 波戰報，標題是「1 票1 命1 世情，1 號蔡瀚舒為父申冤」。厝邊隔壁自動來tau3 分Birah，ma7 有人送米送菜來競選總部，上好笑--e5 是同時有人送kui 10 隻豬，1 時食boe7 去，m7 敢long2 thai5,飼ti7 總部後e5 空地a2,kui 工koN3-koN3 叫，koh 派1 個kha 手專工hoat8 落豬屎，chiah be7 臭koN-koN，顛倒找麻煩。
我心情歡喜，有時也toe3 宣傳車出去分Birah，車頂放送A 仁e5「基層兄弟」，音樂輕鬆，我ma7 na2 行na2 唱：

Goan2 是1 群基層e5 兄弟
為著民主kap 正義
做tin7 行街頭
m7 驚食官司
手theh8 傳單誠懇分hou7 你
希望你kap goan2 tau3-tin7 做兄弟

行到市外，有1 個少年人接著我e5 傳單，問我Susi e5 tai7-chi3,我就hioh 落來解說，宣傳車愈駛愈遠。Hiong5-hiong5 幾na7 個人chong5--出來，giah8 棍a2 ka7 我kong3,一直chhoh 講：
「Toh 位來e5 m7-chiaN5-kiaN2，來梅山chhang3-chhiu！Lian7 人e5 未婚妻也beh ko7--去，hou7 死--la！」
我暈--去，hou7 人扛去病院，kui 身thang3-thiaN3，骨頭有斷--去e5 款，Susi m7 知ti7 時來我身邊，一直哭，想be7 到對方會出這款lah-sap 步，用暴力對付1 個文學者藝術家，kam2 講選舉long2 無法tou7 無錢kap 暴力？Beh 知會連累--我，i 就mai3 選。我無sian2 講話e5 氣力，iau2 是ka7 i 講：
「Ti7 台灣追求民主自由kap 獨立建國e5 路途，m7 知joa7  che7 前輩者，in 付出 koh-khah che7  e5 代價，用青春kap 性命。我che 是輕kho2--e5 nia5,你若無kut-lat8 選--落，就中in e5 計，我無hiah 簡單就死，免煩惱。」
Susi ka7 我保證i 會堅持到底，in 家族a2 ma7 答應無beh買票，全力拚--落去，請我安心養身體。我交帶幾項要緊e5 tai7-chi3,叫i 講演會ai3 繼續辦，無我司儀，i ai3 ka-ti7 想辦法。
最後1 工，我想講m7 是joa7  嚴重e5 內傷，請醫生hou7 我出院，我beh 去巡看上尾 e5 1 場。醫生是Susi e5 親chiaN5，一直ka7 我說謝，派1 個看護--e5 toe3 leh 我邊--a2,用輪椅ka7 我sak--去。到梅山市內e5 會場，kui 場ka7-ka7-kun2,Susi khia7 ti7 台a2 頂講話，真有氣勢，我看著1 個新e5 政治人物出現ti7 嘉義縣e5 草地所在，m7 知歡喜iah 憂愁。
暗時10 點，所有e5 競選活動停止，goan2 tng2 來總部，thiau7-a2-kha 來報，蔡文梁1 票買到5000 khou，會sai2 講phah 破chia 在來e5 行情。Susi 講：
「Lan2 都也盡力--a，chhun--e5 就交hou7 選民去做裁判，tak8-e5 long2 thiam2--a，khah 早tng2 去睏。」
Susi kap 看護e5 小姐koh ka7 我sak tng2 去病院，i 包紅包hou7 看護，叫i 下班 tng2--去。我半the ti7 病床，ma7 m7 知beh 講siaN2。Susi 無愛我講話，叫我tiam7-tiam7 hioh-khun3,i kan-taN 想beh 守tiam3 邊--a2 看--我，選舉煞，我就離開a，i m7 知有siaN2 機會koh 看著我，i koh 笑講：
「我be7 hiah 簡單就放你煞，淑媛講--過，看你beh hou7 我招iah 是我嫁--你，你無愛，我會纏，bat 著我，你就be7 直--a。我ka7 你e5 小說集『A-chhun5』讀了--a，我m7 是A 韻，駛車離開就準tu2 好？你免想！」
大概siuN thiam2,無joa7  久，我真正睏--去，m7 知i seh8-seh8 念leh 講siaN2。
過半個月，我e5 傷chiah khah 好，醫生hou7 我出院。我款ka-ti7 e5 物件beh 離開，Susi 留我koh toa3  1 工，i 載我去半山e5 hit 間別莊，日--時，看khah 清楚，邊--a2 koh 有1 個細細e5 湖，1 隻竹排a2 ti7 水面浮--le 浮--le。
「Goan2 a-pa e5 官司，bin5-a2-chai3 beh koh 開庭，我都落選，官司tiaN7-tioh8 是不利，我有心理準備。我想kui 禮拜，心情long2 平靜--a，這pai2 我趁著真che7 物件，你教我真che7 思考，我long2 會保惜。你m7-thang 艱苦心，你hou7 我siuN che7--a。我無siaN2 怨嘆，beh 就怨嘆這te3 土地e5 人民，na2 會1 夜e5 熱情，5000 khou 會 sai2 ka7 in 買--去。我演講e5 時，真正有感受in 誠意e5 熱情，1 場趕1 場，long2 講be7 sian7,m7-koh，煽動--起來e5 熱情m7 值5000。愚gong7 e5 人，lin2 e5 背義會受著報應，會hou7 人咒懺，lin2 e5 無義會受災殃，天大地大e5 災厄的確會顯明公義！我祈求神明，無論siaN2-mih 教派e5 真神！」
我看i 愈講愈大聲，be7 輸beh 起siau2 e5 款式，輕聲講：
「人民是無辜--e5,ai3 咒懺--e5 是主政者。」
Susi 想1 khun3,面色khah 好，講：
「失禮，我落選了，無去病院陪--你，心情ju5-chhang2-chhang2,ka-ti7 來chia 做1 個整理，請m7-thang 見怪！我iau2 無夠成熟，我khah 早講e5 gin2-a2 話，你ma7 準tu2 好，我be7 ou-peh8 ka7 你纏，ui3 今a2 日起，我beh kut-lat8 hou7 ka-ti7 e5 思想進步，1 年後，lan2 koh 來chia 見面，hou7 你看1 個有智慧e5 女性。」
「好，lan2 就約1 冬，我一定會來，這cham7 日子long2 聽你唱歌，今a2 日換我唱 hou7 你聽。」
「唱siaN2-mih 歌？」
「這te3 歌是1 年後，lan2 若有人無來，chiah ai3 唱--e5,先唱hou7 你聽，也 thang 做lan2 熟sai7 這段日子e5 記念。Ti7 湖邊唱『湖邊夜雨』」。

黃昏時來湖邊
小雨落be7 離
抱起悲哀e5 心
孤單teh 徘徊
看見對面1 個
遮雨傘親像i e5 人
Na2 看na2 親像i
na2 看na2 親像i
可愛e5 人影

夜半e5 房間內
只有goan2 1 個
聽見夜鶯啼哭
睏也睏boe7 去
難忘i e5 形影
浮ti7 目前引我心哀悲
目屎iu5-koh 流落
目屎iu5-koh 流落
湖邊e5 暗暝

你kam2 是講beh 來
怎會long2 無來
等你e5 無聊暗暝
1 夜過1 夜
深夜湖邊窗a2
夜風淒冷自恨暗傷悲
今夜Gita2 e5 聲
今夜Gita2 e5 聲
奏出斷腸詩
【Soah】

寫了講--e5:這篇小說寫了無1 禮拜，梅山瑞里一帶soah 大地動，實在是chhiang7-tu2-chhiang7--e5,m7 是作者咒懺--e5,請讀者m7-thang ou-peh8 牽拖。
1998年7--月讀者捐款徵信： 士林詹隨鶯1000、米國 Henry T.T US$70
	 青年之聲王嵩文1000、Sweden 黃晴美2000
	 萬華陳英燦5000、板橋梁維聰1000


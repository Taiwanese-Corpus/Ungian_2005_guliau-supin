BABUJA
 陳明仁
今年清明，為beh poe7 墓，tng2 去二林，無tiuN-ti5 koh tu2 著Babuja，變gah我kiong7-beh be7 認--得；本底矮肥矮肥、白幼白秀都市人e5 扮勢soah 變做一khou ou-so5-so5，ka2-na2 lian7 漢草ma7 giu2 長，kui 個生張long2 變樣--去。若m7 是i 先相借問，我liah8-chun2 是goan2 hia 土生e5 作sit 人。
Babuja m7 是在地二林人，照我所知i 出世ti7 台西海口，in 是討海--e5，m7 是作田--e5;我ma7 無在穩知，che long2 是i ka-ti7 講--e5，這時想--起來，我對 i 實在iau2 真生份(chhiN-hun7)，beh 講i e5 古有khah ham3，tak8-e5 會tang3 ka7 che 當做ham3 古讀。
 會記得kap 通常e5 熱天kang7 款，用一句我寫e5 詩講「kui 身軀汗，流gah 心情tam5-lok-lok」，我去會hou7 人驚惶kap 尊敬e5 國家劇場看一場m7 知deh 演siaN2-mih 碗糕e5 戲，看gah 感覺若koh 看--落去實在是蹧躂ka-ti7，就大su3-ki-a2 ka7  liu--出來，一出劇場，燒熱做一下aN5 oa2--來，我一時心肝流汗kui 身軀流目屎，ah！熱一下lian7 一句講都be7-hiau2 話。Tu2 好看著邊--a 有畫展，為beh 吹冷氣，我就koh 鑽--入去，畫展e5 Title 叫做「悲戀e5 熱天」，畫家生做矮肥koh 清氣相，goan2 就an2-ni 熟sai7。
 Kiam2-chhai2 是人少e5 關係，i 看我行m7 知路踏--入來，就真好禮愛我ti7 簿a2 頂簽名，一看著Tan5 Beng5-jin5，soah tioh8 驚，問講kam2 是寫台語詩hit 個。人加減long2 有koa2  煌神氣，koh 講我這款lan7-sin5 愛食褒--e5，hou7 i 講gah be7 輸當代上kai3 上腳(chiuN7-kioh)e5 詩人，就kap i 親--起來。I 問講近時無看我發表作品，我講為籌備台文BONG 報無eng5 工thang 寫，i 講有寫koa2  台語小說無地刊， kam2 會sai2 投稿來？我對社會上一koa2  自稱研究台語iah 是寫台語文--e5 實在無 siaN2 信心，漢學先--e5 khah che7 過ong-lok8-a2 先，若講著寫台語小說，我就無相信有人會比陳雷khah gau5 寫，原本我ma7 有想beh 做一個小說家，去hou7 陳雷e5 作品驚一下流凊汗，就khah 本份寫我e5 詩。
過幾工，收著一包稿，就是畫家寄--來e5，一篇比短篇khah 長--tam7-poh8-a2 e5小說，Title 是「詩人e5 戀愛古」，作者e5 名寫「Babuja A. Sidaia」。這時，我chiah 知i ma7 是寫詩--e5，見笑，我soah m7 bat--i。小說內有講著另外一個詩人，就是deh 講--我。Chim-chiok 讀--過了後，我soah 一時m7 知beh an2-choaN2 處理。
憑良心講，Babuja e5 台語算be7 bai2，語感ma7 好，m7-koh 這篇小說e5 內容實在有夠a-sa2-put-luh，siaN2-mih 色情齣頭都有，開始是khai-cha-bou2，koh 來也有性無能、cha-pou e5 同性戀、cha-bou2 e5 同性戀，koh khah ham3--e5 尾--a 寫ui3 母a2-kiaN2 亂倫--去，會sai2 講社會風氣敗壞了了，莫怪我e5 好朋友－－ti7 Canada e5 黃真救博士tiam3 E-mail 批評。Lan2 做台文本底是良心運動，文學若無講台獨觀念ma7 ai3 有鄉土意識，hou7 台灣人e5 感情koh-khah 純sui2，親像Babuja這款作品，m7-taN7 教phaiN2 gin2-a2 大細，koh 造成社會價值觀e5 混亂，台文BONG報是tu2 新beh 出世e5 專業雜誌，若開頭就刊這款，穩無生理。
結局我iau2 是採用，講--起來若beh kap 陳雷e5 作品做比pheng7，文學價值是差真遠，m7-koh 陳雷會tang3 寫gah an2-ni m7 是一冬半冬--e5，若無hou7 新人一koa2鼓勵，後日就無好作家。我先kap i phin2 便，第一，台文BONG 報是無稿費--e5，i 講in tau 好額，免靠che 食穿。第二，後pai2 換寫koa2  對台灣人khah 有營養--e5;I 一khou gian3-gian3，問我siaN2-mih 物件khah 有營養。我真嚴肅講，就是對台 灣文化建設有幫贊--e5。Babuja tng2 去想幾na7 工，講i 對政治上--e5 m7-bat 半項，確實m7 知siaN2-mih 文化建設。尾--a，我講be7-hiau2 寫in 故鄉khah 鄉土e5 古，i koh 交一篇稿來，就是「詩人e5 故鄉」。我真tong3-be7-tiau5，liam-mi 「詩人e5 戀愛古」，liam-mi 「詩人e5 故鄉」，koh 來是m7 是寫「詩人食飯、放屎」，一直寫到「詩人出山--去」。I 真m7 甘願講是我叫i 寫--e5，in 故鄉海口本底就真無聊。我ka7 這篇退稿，順soa3  講我gin2-a2 時代愛著「A-chhun5」初戀e5 古hou7 i聽，i 有影奸巧，無一禮拜就寫hit 篇「A-chhun5」來交，這聲，我chhoe7 無ka7 i退稿e5 理由--a。
Babuja 做人iau2 算cham7-chat-khui3 be7 bai2，若來雜誌社，long2 會買koa2伴手，走e5 時也會寄付--幾圓a2。問i 本名叫siaN2-mih，i 頭起先m7 講，講lan2也無發i 稿費，免報稅，問名beh tai7;尾手chiah 講i ma7 m7 知ka-ti7 叫siaN2名，in 原早就是海口e5 平埔族人，族名應該是Rojia，m7-koh 漢人講in 是「Hoan -a2」，到尾soah 變「Hoanya」族，漢字寫「洪雅族」，意思kap「番仔」kang7 款 ，in 是這族e5 南社人，ti7 西元1630 年chin3 前就有in ti7 海口liah8 魚e5 記事，hiau-heng7，soah hou7 人號一個無牽連e5 漢名。
I 原本beh 自稱「Rojia」，照漢字e5 慣勢soah 變「羅茲亞」，be7 輸A-tok-a2 hit 款外國人；別人叫lan2 番a2 都deh m7 願--a，na2 koh 有自稱Hoan-a2 族e5 理。想來想去，iau2 是toa3  in 附近海線e5 Babuja 族e5 名上好，就ka-ti7 號這個筆名「Babuja A. Sidaia」，A. 是A-sa2-put-luh e5 簡寫，就是講i 寫--e5 全是一koa2  有--e5 無--e5，免siuN 認真讀。Sidaia 是台灣上大e5 平埔族，照正常應該是「Siraiya」iah 是「Chiraia」，i 自認是假pau5--e5，thiau-ti5 an2-ni 寫。按算be7 到，小說刊--出來了後，che7-che7 朋友long2 liah8-chun2 是我e5 筆名，解說講我是彰化二林人，叫Babuja 無m7 tioh8，A. 是A 仁e5 簡寫，Sidaia 是goan2 bou2 A 惠e5 名，in tau 是台南Siraiya 族--e5，我toe3 平埔e5 慣勢，娶bou2 toe3 bou2 姓，che 是後話，暫時按下不表。
Babuja 是一個藝術家，照講食穿應該真chhin3-chhai2，一個藝術家若ka7 siuN che7 時間khe7 ti7 穿chhah，我認為kan-taN sui2 ti7 外表，ma7 有人講內在外表 long2 sui2 有siaN2 m7 好，我是無希望人用外表來評斷一個人。Babuja 穿名牌e5衫、褲、鞋--a2、錶a2...…kui 身軀貴som-som，i 驚人看出是名牌koh 專工 jiok8 hou7 jiau5-jiau5 chiah 穿，我ma7 m7 知che 是siaN2-mih 心態，一個人e5 人格ui3 穿chhah 當然看be7 出--來，m7-koh 個性若看穿chhah chng-thaN7 就知--a，用名牌e5 物件kan-taN 代表講經濟be7 bai2 an2-ni nia5，kap siaN2-mih 品味實在無牽礙。市面有一份報紙，tak8 禮拜long2 有一個專欄(noa5)叫做「生活大師」，專門紹介一koa2  gau5 生活過日e5 人，bat 刊過Babuja。這內面講--e5 全是經濟面e5 生活方式，親像A 仁這款一個月生活費用免幾圓，koh 會tang3 生活gah 真爽快--e5，媒體就無鼓勵--a。Babuja 講做一個藝術家，若無hou7 人看外表就知，表示這個人e5 藝術觀真bai2，台灣做藝術--e5 long2 有hit 款氣味，in ka7 收名畫、買古董、phaN7 車……當做一種藝術追求，是台灣一種「新興民族」。
Babuja beh choaN2 生活、穿衫，kap 我無ti7-tai7，上hou7 我ge-siau5--e5 是i 換女朋友比換衫khah 齊勻(chiau5-un5)，見pai2 來long2 chhoa7  無kang7 人來，ka2-na2 i chhoa7--來e5 cha-bou2-gin2-a2 long2 對i 真死忠，現代話講是「痴情e5 女性」。我活到beh 四十歲chiah chhiang7 著一個A 惠無惜我生做bai2 koh san3-chhiah 甘願娶--我；Babuja 矮肥短--e5 講比我khah ian-tau5 ma7 m7-chiaN5 物，thai3 會hiah 有cha-bou2 緣？我對i ui3 欣羨、怨妒tng2 做輕視看無起，這時，我就理解「詩人e5 戀愛古」hit 款ham3 古e5 意涵--a。
Tu2-chiah 我講goan2 bou2 娶--我是用社會主流e5 經濟觀講--e5，goan2 結婚了後，家庭經濟是對方負擔，我嫁--人也無kah 嫁妝sai-khia，做一個專業e5 台文作家、工作者，無一chiam 收入，我想che 也thang 說明na2 會Babuja 會有hiah che7 女朋友。怨bong2 怨，我kap Babuja 上大e5 衝突是文學觀，我嫌i e5 小說無明顯e5 主題意識，角色個性無深入，對話ma7 無突現人物e5 職業、個性、社會階層、身份……，講話完全是作者e5 口氣，也無分寫景寫情也是對話，無文學氣文藝腔，lian7 一sut-a2 美感都無。SiaN2 人對i 個人an2-choaN2 戀愛有趣味？Long2 是ka-ti7 deh 講爽--e5。Babuja 講文學kap 藝術kang7 款，m7 免為siaN2 特定目的服務，ma7 無一定e5 價值標準，有人愛做人物描寫，ma7 有人主張tioh8 有主題意識，he long2 隨在各人，無siaN2-mih tioh8 kap m7 tioh8  e5 問題，若ka7 文學做限制kap 界定be7 輸古早China人寫詩，限定一首幾句、一句幾字，koh ai3 押韻tau3 句，變做一種文字e5 Game，m7是真gian3-thau5。1997年e5 二二八，tu2 好五十週年，台灣各界long2 有記念活動，我為T.N.T.寶島新聲廣播電台寫一齣廣播劇－－二二八新娘，順soa3  hoan 咐Babuja，請i ma7 寫一篇小說來記念二二八，chiah be7 無chhai2 身為台灣人，i 真Asari 就答應，96年底就交一篇萬外字e5 小說「二二八事件」。我chim-chiok 讀了，m7 知beh 哭iah 笑，kui篇小說所講--e5 kap 二二八根本無siaN2 關係，koh 是kap A-chhun5 差不多e5 庄kha人故事，為著一塊雞尾椎，寫gah 比「二二八」khah 要緊，koh ka7 台灣作sit 人e5個性寫gah hiah 白，hou7 人對台灣人愈來愈無信心，親像這款品質e5 人民na2 有法 tou7 建立ka-ti7 e5 國家？嫌bong2 嫌，台文BONG 報iau2 是ai3 出刊，我e5 廣播劇本iau2-be7 寫了，無應景刊koa2  二二八e5 物件ma7 be7-sai2，姑不二衷ka7 刊--出來，我皮繃an5-an5 按算beh hou7 讀者詈(le2)kap kiau7，kiam2-chhai2 是BONG 報無siaN2 人讀，kan-taN 蕭平治老師ti7 網路寫講「ka7 庄kha 人e5 個性寫siuN 真， kiam2-chhai2 無kai3 正面」nia5，發行人廖瑞銘教授koh o-lo2 講「深刻展現台灣民族e5 軟chiaN2，了解ka-ti7 民族e5 欠缺chiah 有起造台灣新文化e5 可能性」，廖「博士」權威e5 評論，我ma7 m7 敢否定，心肝內暗kiau7，啞kau2--e5 teh 死kiaN2，講be7 出嘴。
二二八了後，Babuja liah8 ka-ti7 做文學大師，講決定beh 專心做台文作家，i 想 beh 寫一koa2  台灣人e5 生活史小說，為beh 收集資料kap 充實ka-ti7 e5 鄉土修養，暫時beh 離開都市，搬去庄kha toa3，問我toh 位khah 有民間語言thang 學，我應講be7-hiau2 tng2 去海口，i 講想beh 知影khah che7 無kang7 款e5 生活方式，無愛去海口，尾手，我建議i 去我e5 故鄉，彰化二林。I 感覺有合Babuja e5 筆名，就透暝離開台北，堅心放棄i 所熟sai7 e5 都市生活場。
頭pai2 去Babuja in tau 是ti7 goan2 tu2 熟sai7 無joa7  久e5 時chun7，i 講有收一koa2  舊曲盤，招我去鑑定--一下。Hit chun7 我kan-taN 讀過「詩人e5 戀愛古」，知影i 真愛ti7 小說內底插台語歌做背景，有tang 時a2 m7 知i 是teh 寫小說iah是teh 講台語歌。我感覺i khah kah-i3 cha-bou2 歌者，親像林英美、張淑美kap 紀露霞，sui-bong2 有講著吳晉淮、石橋kap A-chhun5 內底有洪第七，總--是，講無che7，我想講，這個人ka2-na2 khah 興聽cha-bou2-gin2-a2 聲。Babuja toa3  ti7 Bak8-sa koh 過 beh 去Niau-khang e5 半山a2，就是小說內hit 個記者方小姐敏容toa3  e5 所在，「詩人e5 戀愛古」ka7 hia e5 款式講清楚--a，我就mai3 koh 加話，kan-taN 講歌e5 曲盤、錄音帶、C.D.kap L.D.就好，kui 個廳thang3 房long2 是音樂架a2，一排koh一排；我知影真che7 人ka7 人客廳e5 壁chhiaN5-kek 做冊櫥，會做音樂櫥--e5，我熟sai7--e5 kan-taN 林向愷教授kap 李江去ㄗ 台語文教基金會e5 林皙(Sek)陽董事長，in兩人收存e5 C.D.比較khah che7 西方e5 古典音樂，親像Babuja in tau kui phian3 壁long2 是舊台語歌e5 曲盤kap C.D.--e5，我頭kai2 看--見，會sai2 講生目chiu 罕得看過ka-ti7 e5 目眉。
Koh-khah 稀奇--e5，i 有十外台無kang7 型e5 Den-ziku(dian-jikhuh)（電蓄），33轉kap 45 轉e5 曲盤long2 thang 放，聲質iau2 真好，我khah 早ma7 有一koa2  舊曲盤，原版e5 西洋歌曲kap B 版--e5，台語歌時行e5 時代我無錢買dian-jikhuh，就也無半塊hit 款曲盤。我ti7 Babuja hia 聽kui 工e5 舊台語歌，long2 be7 饜。我khah 愛聽日本演歌翻寫台語歌詞--e5，愁人（文夏）、莊啟勝寫e5 詞真白話，koh 不止a2 有文學氣味，我心肝內kah 意，m7-koh 莊永明先生講he 是不三不四e5 『混血歌』，我bat 聽 i ti7 台灣筆會主辦e5 第一屆台灣文學營講「黃昏e5 故鄉」是日本歌，無好，陳英燦兄哀求講「烏名單e5 時，海外e5 台灣人ka7 這塊歌當做思鄉e5 記念，kiam2 be7-sai2 mai3 hiah 嚴？」我有同感，m7-koh 莊先生對我研究台語歌有真大e5 幫贊，i e5 意見hou7 我真大e5 壓力。Babuja 講音樂無分國界，好聽就好，台語歌ma7 ai3 看歌詞，若詞有合lan2 e5 意，就是好e5「台語」歌。
Babuja 離開台北了後，我e5 生活koh 回復正常，免koh chhoan5 時間kap i 相chiN3，ma7 免tiaN7-tiaN7 為看著i chhoa7--來e5 sui2 cha-bou2-gin2-a2 teh be7 爽，有khah che7 時間thang 寫作、思考台語文e5 問題。有一pai2 我去T.N.T.寶島新聲上節目tng2--來，A 惠講我ti7 節目中真che7 言論long2 是khah 早Babuja 講--e5，早當時我 m7 是劇烈反對這種見解，na2 會koh 去電台宣揚hou7 聽友？我這時chiah 發覺ti7 無智覺中，Babuja 對我有真大e5 影響力。
Tu2 著Babuja e5 時chun7，我真歡喜，i e5 穿chhah 完全改變，無koh 看著名牌e5衫a2 褲，kap 在地e5 庄kha 人無siaN2 增差，koh 學會hiau2 pok 薰pou7 檳榔，顛倒我改薰改檳榔。Hit 暗，goan2 ti7 i 稅--來e5 庄kha 厝a2 開講一暝，有夠好笑，i  soah 接受我e5 觀念，開嘴合嘴long2 是台灣文化、台灣建國，換我反對ti7 文學中講意識形態，an2-ni ma7 chiN3 真久。I 開始寫一koa2  農村人物故事，成績be7 bai2，有幾na7 篇定稿--a，我看著一個小說家puh 出來ti7 台文BONG 報。本底，我想beh ti7 hia 過暝，m7-koh 半暝，有一個sui2 cha-bou2-gin2-a2 來煮點心hou7 goan2 食，是i ti7 chia phaN7--著e5，kap 我心目中e5 A-chhun5 真kang7 款。雖bong2 我kap Babuja 觀念、身份long2 na2 相交換，m7-koh，i 隨時long2 chhoe7有戀愛e5 對象，這點是我上怨妒--e5。我chah i e5 小說稿，透暝坐野雞a2 車離開二林，ti7 車頂，我一直teh 想，這個人無靠i 經濟上優勢e5 裝備，也有「詩人e5 戀愛古」，確實無簡單。Babuja，有來歷！

BONG報戲劇
二二八事件【下pha】
Babuja A. Sidaia
228事件了後
二二八事件真緊就hou7 台灣社會放be7 記，官方不准人講，百姓也m7 敢講，久就準tu2 好，台灣社會kang7 款一遍安和樂利，增差日子過了khah bai2,經濟力khah ke7,百姓甘願做牛免驚無犁thang 拖，m7-chiaN5 食破破a2 穿，減講加做，政治e5 tai7-chi3 hou7 政府去無eng5 煩惱就好，百姓三頓有兩頓番藷khou thang hau3-kou 就萬事O.K.mai3 講siaN2-mih 人權尊嚴民主政治，地球kang7 款deh seh8,日頭今a2 日落 山，明a2-chai3 kang7 款koh so5--出來，人he 豬狗cheng 牲禽獸都會得過，lan2 na2會講be7 得過？總講--起來iau2 是算風調雨順、國泰民安。
 Ti7 Oat-a2 這個所在，A 添kap 慶--a 相告e5 tai7-chi3,起頭ma7 發生ti7 二月底，sui-bong2 m7 是社會所知e5 二二八事件，總是講這件官司惹起庄頭e5 注目是Oat-a2有史以來頭一層；這點A-chhun5 in 老pe7 A 春無同意，i 認為Oat-a2 自來是抗日聖地，Babuja 人番性原在，m7 是日本人chhin3-chhai2 就管會起--e5。Hit chun7 有一個讀冊e5 少年家A 仁toa3  ti7 隔壁庄Ji2-a2 溝deh 研究Oat-a2 庄史，bat 問i 有關本庄e5 抗日史，i 講上少i A 春真正bat kap A 本a2 拚--過，i koh 會hiau2 用一句新台語詞講「 拚gah 轟轟烈烈」。尾--a，照A 仁e5 記載，A 春上少iau2 有三件反日e5 tai7-chi3,第一，ti7 gin2-a2 時代拒絕日本人叫i 去公學校讀冊e5 命令，m7-chiah   A 春一世人無受教育； 第二層，i 拒絕日本人規定厝內外tioh8-ai3 拚掃，為這層bat  hou7 A 本a2 大人搧過 嘴phoe2;上尾一項，i 為無beh hou7 日本軍召去做兵，ka-ti7  ka7 手cheng2 頭a2 at 折(chih)--去。A 春為an2-ni 認為ka-ti7 身為台灣人e5 立場 khia7 會在，值得人 ka7 i 尊chhun5,i ka7 大漢後生號名「在--a」，cha-bou2-kiaN2 e5 名叫「A-chhun5」。
 A 春勇敢e5 歷史先放一邊；A 添kap 慶--a 相告是這時Oat-a2 人上趣味--e5,見若店a2 頭話鮮pho3-tau7 long2 deh 講這項。正--月過了，田也播--a，phoe-a2 iau2 免khau，天氣tauh8-tauh8 燒loh8--起來，幾個少年家a2 展勇，褪膊裼(thng3-pak-theh)ti7 超--a in 門口埕尾用竹篙箠a2 tu 臍，挖空khong7 紅毛塗gia5 石碾，超--a ti7邊--a hoah 號令做裁判，be7 輸這陣少年a2 e5 教習，人na2 講笑ma7 準o-lo2 話講i是gin2-a2 頭王。Ti7 Oat-a2 一帶七個庄頭，超--a e5 人pan7 上chiaN5 樣，十四歲就hou7 番a2 溝庄e5 王爺廟召去做三太子兼宋江陣在內，便若輪著kap i 對陣--e5 long2 驚--i，央i m7-thang siuN 大力kong3。
 A 添in bou2 Harumi 抱財--哥，ui3 門口埕尾過，少年a2 看著，大聲hoah-hiu：
 「添嫂--a，你去toh？Na2 會穿hiah sui2?」
 「添嫂--a，食飽--be7?」
 Harumi 面紅紅：「Soah m7 知gun2 財--哥昨暝 m7 知an2-choaN2，kan-taN 一直哭，騙也騙be7 tiam7,tu2 chhoa7  去hou7 人收驚。」
 Harumi 頭le5-le5 走--a，超--a iau2-koh liah8 i kha-chhng 後金金相，ka2-na2 一時chun7 失去神魂，少年家a2 long2 bih 嘴暗笑，互相sai2 目尾。通庄long2 知影超--a 自來就kah-i3 Harumi，khah 早幾na7 pai2 央大khou Choe7--a 去Ji2-a2 溝庄講親chiaN5。Harumi in tau 自來ka7 A 添in pak8 田作，Harumi 愈大漢愈sui2;A 添in 老pe7 bat ka7 Harumi in a-pa 討--過，beh ka7 i 做hou7 A 添。一--來是it 著in tau 有田園，二--來是看A 添人不止a2 古意，就是an2-ni，Harumi in a-pa beh 過身e5 時，koh hoan 咐後生講：
 「一世人pak8 人e5 田作m7 是thau-lou7,農會有小使a2 e5 缺就bong2 做，lin2 小妹我早就允hou7 A 添，be7-sai2 koh 做hou7 別人。」
 Harumi 嫁了後，感覺對超--a khah 對不住，bat ka7 A 添講起，hoan 咐ai3 帶念超--a e5 誠意，khah 照顧--le，m7-thang 心內有ngaih8-gioh8。A 添人忠厚，聽bou2嘴大富貴，常在hou7 庄--ni e5 liah8 準做無lou7 用人，對超--a 有影加khah 好，人soah han2 講i kap 超--a 公家bou2,khah 爛性--e5 ma7 有三分性地，時間愈久兩個愈phah 不睦，chiah 有二二八這件事發生。超--a ma7 真tuh8-lan7 A 添，m7-chiah一直sai2 弄慶--a kap A 添ko5 be7 離。
 超--a 看著少年a2 bih-bih-chhih-chhih teh 笑，hiong5-hiong5 ka7 一粒三十斤重e5 石碾tng3 落塗kha，眾人驚一tio5,tiam7-chih-chih。Tu2 好有人來beh 叫gin2-a2 tng2 去食飯，tak8-e5 趁機會散--去。超--a 心頭悶悶，去店a2 頭tah 半斤酒chhu 去beh chhoe7 慶--a；鼓井a2 邊，貴妹ti7 hia 洗衫，看著超--a，hiam3 A-se2-ko5 講
：「去喊Ngia3 爸，Ki3 Ke 朋友Loi3!」
 慶--a 巡田水tng2--來，tu2 食飽晝，想講一koa2  秧納a2 洗清氣，補補--le thang收起來khng3,看超--哥來，koh koaN7 燒酒，緊hoah 貴妹菜湯小thng7--一下，兩個就i7--起來。
 「這期e5 肥料kam2 領--a？」慶--a 問超--a。
 「昨方去領--a，」超--a 替慶--a ka7 酒thin5 tiN7：「我昨方過晝去農會，看著秋生kap 柳--舍teh chhi-bu2-chhi7-chhu7……」
 「柳--舍我知，番a2 溝王爺廟e5 頭人；秋生？這個名ka2-na2 bat 聽--過。」
 「Hm3,秋生都hit 個Ji2-a2 溝人，ti7 農會做小使。」
 「我知--a，」慶--a 講：「你都講Harumi in a 兄我就聽有--a。你kam2 有聽著in teh 講siaN2 tai7?」
 「我聽著in 有講A 猴kap 你e5 名，看著我，就換去別位講--a。」
 「你無toe3 去聽看in 講siaN2？」
 「我m7 敢，in long2 bat--我。」超--a koh 解說：「我少年時代就是hit 個王爺 廟e5 三太子，出陣頭long2 是柳--舍deh giah8 頭旗--e5;若hit 個秋生，我……」
 「我知--la，你無緣e5 舅a2--la。」慶--a 笑笑a2 講。
超--a ka7 kui 碗頭酒灌--落，一時世間e5 憂愁long2 toe3 酒氣溢--起來。
慶--a 知超--哥為戀慕Harumi 到taN iau2-be7 娶e5 心事，這時也m7 知beh choaN2樣安慰--i，ma7 tiam7-tiam7 陪   i lim 酒，半斤燒酒隨就ta--去。

清鄉運動
A 猴chhiaN3 e5 弁護士早就想beh long 狀紙，m7-koh 法院是ti7 員林，hit 年三 --月，法院bat hou7 這地區e5 青年佔--過，法官、上班e5 職員ma7 hou7 人修理，驚gah 無人敢上班，個外月e5 時間long2 無開門；In 有人主張用『法院暫時打烊』，另外一派堅持用『暫停營業』，che kap 故事無大牽連，B.A.S.就無去深入考證，kan-taN 知影hit 段時間去tu 狀紙ma7 無效，根本都無人收文。
 弁護士叫張乞食，做弁護士了後，嫌名siuN song5,beh 改名，為生理上e5 利頭，想講本律師m7 是a-sah-puh-luh--e5,真正是高明之士，就改做「張高士」，soah hong5 keng5-the2 i「tiaN7 告輸」ma7 有人講是「tiuN koh 輸--a」，為na2-ni 事務所罕得有人行kha 到，若有ma7 是一koa2土地過名e5 khang-khoe3,律師soah 變代書，真無行情。Ka-chai3 一個公所e5 A 猴m7 知路行ui3 chia 來，beh chhiaN3 i   kap 人相告，歡喜gah be7 食be7 khun3,答應beh tah8 khah che7 Kham-mi2-siong2 hou7--i，狀紙chhoan5 便便deh 等，tak8 工去探聽看法院有開--無，戲棚kha khia7 久猶原等有， 知影法院beh koh 營業--a，thau3 早就去beh 掛號註文。
 法院今a2 日應該tioh8-ai3 上班，m7-koh 為著替新院長kap 幾na7 個新來e5 推事、書記官員『接風』，開慶祝會，就無分案開庭，kui 陣去酒家談公事，留幾個小使a2 整理辦公室、接頂司e5 電話kap 收公文。收發室e5 小使a2 是正正在地e5 員林姑娘，tu2 tng teh 無eng5 清桌頂一重eng 沙，用ou-ou e5 手ka7 狀紙接--去，恭喜i 排第一號。
 過一禮拜，張弁護士接著通知，專工去吹一個hai2-kat-a2 頭，tiau 一軀Sebilo，事 務包aiN2 --le，來到法院收發室問員林姑娘i e5 案ti7 第幾法庭。姑娘a2 講都iau2-be7 分案--le，開siaN2 庭。這時一個職員出--來，ka7 i chhoa7  入去一間會客室，講法官beh 先了解案情，chiah 有法tou7 分案處理。張高士sui-bong2 講罕得告贏，總講也是正pan7 e5 弁護士，自日本時代開業到taN，頭pai2 聽著講法院beh 分案koh tioh8 問律師e5 意見，一時soah m7 知講siaN2。
 後--來，hit 個職員解說講，為著法院hioh  siuN 久，案積siuN che7,一時也oh 總清查，法官有開會決議，ka7 案件分做急件kap 普通件，急--e5 排代先。
 張高士感覺怪奇，這時法院long2 無開，na2 有siaN2 案件thang 積？Tang 時a2 就是發生二二八事件，有e5 案審一半，ma7 有囤真che7 iau2-be7 審--e5,事件了後，法官有驚死soan tng2 去China 大陸--e5,ma7 有台灣法官hou7 人chang--去，關--e5關，彈掉--e5 聽講ma7 有，也有看 m7 是勢遁去日本--e5,死--e5 死，逃--e5 逃，大部分e5 法官long2 新派任--e5,對早前e5 案m7 知頭m7 知尾，sa 無總。
 弁護士ka-ti7 想gah 起phaiN2-se3,政府為提高辦事效率，先ka7 案分做急件kap普通件，che 是便民e5 政府，過去be7-hiau2 尊chhun5,真是非國民。職員看張高士e5 面色，就知i 辦--e5 是m7-chiaN5 CASE，笑笑講：
「張大律師接e5 案件一定非同小可，我看是急件，chiah 會thau3 早就排頭一號。」
 張高士面紅耳a2 燒--起來，細聲兼大舌講：
「無……無--la，m7 是siaN2-mih 急件--la，a2……a2 都goan2 hia 庄kha 人e5……」
 職員聽到chia 就khia7--起來，準備beh 送客，大律師頭le5-le5 繼續講：
「A2……a2 都goan2 hia 庄kha e5 二二八nia5。」
 職員聽著二二八，驚一下tng3-lap 坐：
「二二八，你講二二八？Kap 二二八有關係？」Lian7 講話都會chhoah。
 「是--la，二二八--la，」張高士想想--le koh 膽膽講：
「無一定--la，發生hit工ma7 m7 知二月二十七iah 二月二十八，我看是二七khah 在穩。」
 「若an2-ni 講就tioh8 --a，二月二七hit 工無m7 tioh8 ！」職員tng2 歡喜：「急件，絕對是急件！」
「你講我e5 案是急件？」I iau2 liah8 準職員teh ka7 ge。
「當然是急件，你張大律師e5 案，有影是非同小可！」
 張高士na2 lim 燒酒醉--le，頭gong5-gong5 行出法院，kan-taN 知影i 真緊就會tang3 穿弁護士e5 衫上法庭--a。
 職員緊去ka7 頂司報告，講一件非同小可e5 急件ai3 先處理；眾法官做一下緊張--起來。法院重koh 開了後，in ka7 案分做兩種，頭等要緊就是有錢趁kap 有功勞thang升官--e5,che 叫做急件，chhun--e5 就是普通件。二二八了後，頂頭有交帶，真che7惹tai7-chi3--e5 long2 bih 去iap-thiap e5 庄kha，政府驚in 搧動庄kha 人，交群結黨，日後造反，有一道密令叫「清鄉運動」，便若kap 二二八有牽連--e5,一定ai3嚴辦，辦愈che7 人，功勞愈大。這款機會m7 是tiaN7-tiaN7 有--e5,hoan7-se3 koh有sian2-thau5-a2 肉幼a2 thang khioh--le。這款分案法，in be7 ka7 張高士講明。
 張高士tng2 來事務所，A 猴早就來ti7  hia tng 等，問講「告了an2-choaN2」。弁護士ka7 i 解說法院e5 作業程序，今a2 日iau2-be7 到開庭e5 階段。A 猴這時chiah知相告有joa7  搭纏，m7 是去公所請戶口名簿an2-ni，極加一、兩工iah 是一禮拜就辦
好勢，i 問弁護士koh 來beh an2-choaN2 進行。律師ka-ti7 ma7 hoe-hoe，若講日本時代做弁護士，所有e5 流程i long2 知，現此時做律師，就無kang7--a，無kang7 法官有無kang7 e5 作風，做律師--e5 kan-taN theng3 候，法院若傳就去出庭，an2-ni nia5。A 猴想講這條tai7-chi3 應該是gau5 人出面e5 時chun7--a。
 A 猴chhoe7 慶--a 買koa2  手sin3-a2 去街--ni 拜訪蕭俊先生。慶--a 頭回來到斯文人e5 厝宅，ti7 巷a2 內深凹e5 一落西洋式疊樓a2,牆a2 生青苔，入大門了後，宅內koh 有大 chang5 榕a2 旋藤，be7 輸a 公--a 留長嘴鬚。樹kha 一phian3 花草，青
--e5 青，紅--e5 紅ki3-ki3,也有怪花雜色，日頭kha ka7 人展妖嬌、sai2 目笑；一條石枋路a2 chhu ti7 幼砂頂，thau3 去到門嘴，邊--a 兩窟池a2,tai-a2 比花khah花e5色水，泅來泅去，也會吐水phok-a2。兩窟池koh 有一條溝a2 相透，溝頂有起一座石頭a2 橋。慶--a 看gah gong7 神gong7 神，頭oat8 來oat8 去看be7 赴，peh 橋gam2 e5 時，lang3 過一階，soah 跋一倒，A 猴緊ka7 牽--起來，問講：「伴手有摔phaiN2--去無？」
 慶--a 看看--le 真歡喜講：「Ka-chai3 好好，kan-taN kha 頭窩去khok--著，ka2-na2 烏青凝血，腫--起來。」
 「Khah 好禮a2 行--le，作sit 人tiaN7 deh peh koan5 peh ke7,行路也會跋倒！」
 慶--a hou7 A 猴罵一下起見笑，無意無意，跛--le 跛--le toe3 i kha-chhng 後入去人客間。使用人ha5 一條圍軀巾a2,用盤a2 捧兩杯燒茶好禮a2 排ti7 各人e5 面頭前，輕聲細說講：
「請用茶，goan2 頭家ti7 書房teh 看新聞，liam-mi 就出--來。」
 慶--a 禮物mouh tiau5-tiau5 椅a2 坐半koeh8,一khou gian3-gian3。A 猴ui3 役場toa3  到公所，食政府thau-lou7--e5,世面闊，khah 有眼界，燒茶就捧起來ha，親像ka7 ka-ti7 當做是主人，請慶--a    lim 茶，免細膩，koh 比壁頂吊e5 字畫kap 桌頂一koa2  花矸，展講：
「Che long2 是古董，一件值幾na7 分地。」
 慶--a 聽gah 一個嘴a2 開開，看著壁邊有甕a2 kap am 缸，問講：「In 好額人也有豉(siN7)鹹菜？」
 「你ka7 真珠當做niau2 鼠a2 屎，豬肉當做鹹菜價，」A 猴假bat：「He 是古早秦朝iah 是唐朝e5 寶。」
 「籐條？He m7 是磁(   hui5   )--e5?」
 主人kham7 一個ka 嗽出--來，A 猴緊peh 起：「PhaiN2-se3,koh 來ka7 你齪造，i 就是我頂pai2 ka7 你講e5 hit 個蔡水慶。」
 慶--a 猶原大派大派坐--le：「頭家，我慶--a la。」
 主人也無見怪庄kha 人m7-bat 禮數，kan-taN 笑講：「Be7 堪--得，m7-thang an2-ni 稱呼--我，我是蕭俊。」
 慶--a soah 聽long2 無，明明tu2-chiah hit 個捧茶e5 姑娘都講i 是頭家，這時koh 講m7 是，想bong2 想，也m7 敢問一個真。
 A 猴ka7 張律師去法院tng2--來所講e5 tai7-chi3 講hou7 i 所尊chhun5 e5 sian-pai2 聽，蕭俊是一個讀冊人，新聞記事有deh 看，知影這時外口han2 講二二八了後，政府beh 用司法解決政治上e5 反對勢力，有「白色恐怖」kap「清鄉運動」，一班新法官long2 是外省人，齣頭真che7,萬項long2 看關係kap「錢子」，勸A 猴kap 慶--a相告無好tai7,上好是mai3。
 A 猴講法院受理--a，無joa7  久就會開庭，be7 赴--a。蕭俊講che 是民事e5 告訴乃論，會tang3 撤回，koh 講這波e5 清鄉運動牽連真闊，若siuN 過 chhiaN-iaN7 hoan7-se3 lian7 i ma7 有tai7-chi3。
 A 猴看蕭俊堅心推辭，也無i 法tou7,na2 iap 尾狗，chhoa7  慶--a 出--來，看著慶--a 一包手sin3-a2  koh  mouh  an5-an5,chiah 想著tu2-chiah  be7 記送--人，怪i m7 知禮數，莫怪人無愛chhap--i；慶--a 講beh 翻頭，A 猴想想--le，講：「免--la，交--我，我另工chiah 替你送--去。」結局hit 包禮物蕭俊有收著iah 無，就無人知--a。
 慶--a tng2 去Oat-a2 e5 翻tng2 工，台灣講有Mararia，有人死--去，政府命令各鄉鎮tioh8-ai3 大拚掃，厝內外，水溝生bang2 蟲e5 所在long2 ai3 拚清氣，ma7 叫人si3-koe3 去liah8 niau2 鼠，交niau2 鼠尾做成績，kui 台灣long2 deh 無eng5 「清鄉運動」。

陰謀造反ai3 嚴辦
這工，眾人ti7 廟埕會做平安戲e5 tai7-chi3,自Kuli-a2 出山了後，庄--ni 就m7-bat 鬧熱--過，Kou2-lo2-a2 輪著做爐主，竹根kap 大耳成是頭家，當然戲金ai3 加出，另外koh tioh8 hoat8 落戲班e5 食kap khun3。A 添犯著官符為beh 求平安ka-ti7講肯加獻--tam7-poh8-a2,真緊一齣大戲e5 用金就kheng5 夠額。這時，慶--a 遠遠行--來，A 添就先離開；自in oan-ke 了後，兩個就無講話。Tak8-e5 知in  e5 空頭，都也無人ka7 i 強留。
 Kou2-lo2-a2 問慶--a 戲金beh 出joa7  che7,慶--a 講看chhiaN3 siaN2 戲，若武齣--e5,i 就出khah che7--le。貴--a 講這班「共樂社」是出名小生kap 苦妲e5 愛情齣頭，做金光戲做無li2-lou7 來。慶--a 講na2 m7 chhiaN3 「真秀園」，in 做「十八路反王」刀光劍影鬧熱kun2-kun2。竹根講當初ma7 有考慮--過，m7-koh 超--a 堅持講若m7 是「王寶釧kap 石平貴」，i 就無beh 出錢；大耳成--a ma7 thih8 講：「王
……王寶釧苦……苦守寒窯，十、十、十八冬……。」
 慶--a 聽著是i e5 lim 酒伴超--a 點e5 戲文，也就準soah，講i 輸陣m7 輸人，別人出joa7  che7   kap  i 無ti7-tai7,獨獨無beh 輸A 添，管thai7 i siaN2-mih 有田有園--e5,橫直慶--a 出幾圓，i 就beh 疊--i。Kou2-lo2-a2 勸慶--a 講：「Kang7 庄a2 人，田頭路尾ma7 常在去相tu2,為一塊雞尾椎nia5,thai3 tioh8 an2-ni，我看相告千(sian)告ma7 be7 收山，iau2 是soah-soah--去！」
 慶--a 講：「Tai7-chi3 到這chun7,A 添koh 格一個氣口，也m7-bat beh chhe7 一個不是，hou7 糞chhiam2   lak--著e5 是我，lin2 tak8-e5 講一句公道話，我是beh an2-choaN2 hoah soah？」
 竹根--a 講：「聽goan2 bou2 講，Harumi m7 是有去lin2 tau？」
「做一個cha-pou-kiaN2 ka-ti7 m7 來，tu cha-bou2--e5 來，無誠無意。」
   眾人聽慶--a 講話有khah 落軟，ka2-na2 有beh 講和盤e5 款勢，按算beh 叫A 添去ka7 慶--a 會一個失禮，看tai7-chi3 會圓滿--be7。慶--a 講：「Be7 赴市--a，A 猴有chhoa7  i 去拜託Tosi--Sang 出面，hit 個真有夠力。」
 慶--a 看tak8-e5 long2 注神聽i 講，愈choaN3 愈有影：「Hit 個蕭--先生 in tau joa7  sui2 joa7  好額lin2 kam2 知？」
 「你有入去in tau？好額人tau 生做siaN2 形--e5?」貴--a 好玄問--i。
 「Toa3  樓a2 厝，有山有魚池a2,he koh 無稀罕，厝內幾na7 個坩(khaN)a2、am 缸，講m7 是lan2 豉鹹菜hit 款--e5。」
 「坩a2、am 缸？無，是豉siaN2？Kam2 豉菜頭long？」
 「講一kha 值幾na7 分地--le。」慶--a 愈講愈風神，be7 輸in tau e5。
 「Na2 有hit 款am 缸？你teh 講ham3 古！」貴--a m7 信。
 「你liah8 準是普通e5 am 缸--ou？人he 是……」慶--a 一時想無：「籐條？我be7記--得，ka2-na2 m7 是豬寮(tiau5)iah 牛寮，m7 知siaN2-mih 寮e5 寶貝。」
 「好--a   la，koh choaN3！」貴--a 講：「Goan2 tau 豬寮邊ma7 有一kha te2 潘(phun)e5 am 缸，看一kha joa7  che7 賣--你la。」
 Kui 陣人long2 起愛笑，慶--a 看in 無deh ka7 信tau2,想講kap 這陣鼓井水ke 庄kha song5 chiN3 無食，頭oat8--le 去chhoe7 超--a。
 庄--ni 做鬧熱hit 工，A 添in tau 人氣真旺，Harumi 一個人thai5 幾na7 隻雞無eng5 chhi3-chha3 ，ka-chai3 大khou 錦來tau3 kha 手。到暗時，Harumi in a 兄秋生chhoa7  番a2 溝e5 柳--舍來，koh Kou2-lo2-a2 清水kap 竹根、竹茂in 兄弟a2 厝邊隔壁齊(chiau5)到。Tang 時a2 眾人beh 替A 添kap 慶--a 做公親，有人去拜託柳--舍，也有人去央A 猴，想講趁庄--ni beh 做鬧熱，請tak8-e5 坐桌，che7 人che7 人情，an2-ni    tai7-chi3   khah 好解決。
 A 猴本底想beh 趁機會bau2 一tong3 家伙，na2 知hit 個「TiaN7 告輸」頂禮拜出庭，法官問到尾chiah 知kap 二二八事件根本都無關係，一koa2  庄kha 人ma7 無siaN2油臊thang kha3,法院e5 hit 個職員是股長，對頂司phaiN2 交帶，一時變面，ka7 張大律師收押，講i kap 二二八e5 叛亂份子有來去，陰謀造反，koh 叫i  ai3  ka7 其他亂黨供--出來。張高士也m7-bat siaN2-mih 亂黨，beh na2 有人thang 供，法官暗示講「Lin2 hia 有一個蕭俊，liah8 準ka-ti7 bat 去日本讀過冊就是智識份子，明明是叛亂份子，na2 會講無？」
 張高士be7 堪得刑，就chut 講被蕭俊請託，藏過亂黨，這時反悔，望有為政府寬容 。自白書寫了，蕭俊就thau3 暝hou7 人liah8 去嚴辦。A 猴tioh8 青驚，驚去牽連--著，田園m7 敢koh 想，lian7 公所e5 thau-lou7 ma7 辭掉，iau2 是性命khah 要緊。
 食桌e5 時，眾人long2 替A 添ka7 慶--a 會m7-tioh8 。慶--a 講：「若一個人講好，我就準tu2 好。」
 A 添知影i teh 講超--a，應講：「超--a 都無來，我beh na2 有法tou7?」
 Kou2-lo2-a2 緊叫火旺kap Kham2 忠去超--a in tau chhoe7 i 來。無joa7  久，火旺--a 先tng2--來，報講：「超--a m7 來，Kham2 忠koh teh 勸--i。」
 竹根講：「我來去ka7 叫。」
 火旺講：「免--la，i 講大羅神仙去都無效，獨獨一個人去，i chiah beh soah。」
 柳--舍講：「做一個場面hou7--i，我親身來去！」
 火旺講：「無效--la，i beh Harumi 去請，chiah 肯來。」
 A 添面慄色講：「Kan2,狗kiaN2，免講！」
秋生講：「Tai7-chi3 都過hiah 久--a，na2 koh 記che，添--a，A 財都也hiah 大漢--a，你iau2 teh kap i 計較！」
Harumi m7 知tang 時a2 來ti7 邊--a，ka7 A 添講：「A 財你小影--le，我來去隨tng2--來！」
   過無joa7  久，超--a kap Kham2 忠就來--a，貴妹ti7 灶kha koh 捧一盤雞出--來，A 添伸手去揀一塊尾椎，挾去超--a e5 碗內，講：「我知你興尾椎。」
超--a 歡喜ka7 尾椎挾--起來，tu2 beh that 入嘴，看著桌kha 一隻狗，ka7 尾椎phiaN hou7 狗a2 講：「Hou7 你好空--一pai2,kan2!狗kiaN2，興尾椎！」
 Tak8-e5 soah 起愛笑，這時，隔壁慶--a in tau tu2 好kong3 鐘，眾人chim-chiok聽，無m7-tioh8 ，tu2 好十二點kong3 十二下。【soah】
編輯e5話：Babuja A. Sidaia 君暫時無eng5,後期換刊陳明仁君e5 廣播劇:記念二二八事件五十冬e5 「二二八新娘」，請期待！

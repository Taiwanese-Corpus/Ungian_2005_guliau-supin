
三千斗麥
加拿大是寒e5所在，所以作穡人較濟是種麥。Ti7早年不止濟人tui3英國搬過去hia企起，其中有一個名叫阿婆尼，伊也去ti7 hia開墾，因為不止有偆錢，伊真大經營，伊e5地有百外甲．有一年真寒落霜，作穡人真艱苦，in e5麥攏hou7霜凍--死，無thang收成，只有阿婆尼有囤3000斗，前年e5麥ti7粟倉--nih8。有一日伊家己想講：今別人攏無麥thang做種，in著tui3 我買才會用得，價錢也著出在我算，這pang 我的確好額。抵當hit日一個oe麵粉e5來chhoe7伊講：「你有偌濟麥通糶？」應講：「我有三千斗。」oe麵粉--e5隨時講：「M7通糶別人，我攏beh ka7 你糴，價錢我出重倍。」阿婆尼聽了真奇怪，就問講：「啥事加出hiah 濟錢？」伊應講：「我beh koh糶人去做種，這pang beh 饑荒，別人攏無麥通掖。」阿婆尼聽了流凊汗，伊心肝 teh想，若是伊將所有e5麥糶oe麵粉--e5,也伊koh再糶懸價，眾人的確真悽慘！Hit款e5錢伊無愛趁。阿婆尼隨時講：「無beh 糶--人。」
隔日是禮拜日，koh因為伊是當長老e5職，所以伊量早去到拜堂。伊企ti7門口，等到會友beh 入--來，就細聲ka7逐個講：「你若無麥thang做種來我hia put，免錢，別日你若收成才還--我。一斗還一斗就好。」逐 
個長老會e5會友攏得著這款e5好消息，禮拜煞伊koh想講：早起我所做是利益長老會na7-tiaN7，m7-ku2 ti7這所在iau2有別人親像美以美教、聖功會、組佮教、天主教in chiah-e5人我也著利益in 才著。過禮拜伊命令伊e5子，著騎馬去到逐間e5拜堂，無論佗一教伊e5子就去，ka7 逐個信者講：「你若無麥thang做種來我hia put，免錢。別日你若收成才還阮，一斗還一斗就好。」拜一早起四方e5百姓，挨挨陣陣就去阿婆尼e5厝put麥，有e5一斗，有e5 2斗，有e5較加。阿婆尼扒hou7 in 講：「著記得，一斗還一斗。」
拜一、拜2、拜3這3日，男婦老幼攏到位來put，逐家攏有麥種，逐人攏歡喜。阿婆尼實在有獻出伊仁愛e5心，到ti7今仔日hiah-e5人佮in e5子孫iau2 teh 數念伊。
幾若年前有一個醫生，就是阿婆尼e5孫出外ti7 Su7-lam5 e5所在。Ti7車頭--nih8抵著一個矮矮e5老人，癮痀癮痀。老人金金相伊。醫生就問伊看是啥事，伊搖頭講：「阿婆尼已經死了，若無，我敢講你是伊。」少年人應講：「阿婆尼就是阮公，人講我e5面形佮伊e5相親像，你敢iau2會記得伊？」「會a2 be7 記得！Lin2公救偌濟生命，koh我也會未記得。若無lin2公，hit時饑荒阮peng3 死了。」少年人叫伊講較詳細，老人就tui3頭講到尾，講hit時饑荒伊iau2是囡仔，伊e5老父去阿婆尼hia糴麥種，beh倒--去e5時 
阿婆尼送伊一袋麵粉，講beh hou7囡仔thang食，另外koh送牛奶佮糖。
講到hia，老人吐大氣講：「會ia7 boe7記得！阮e5生命是阿婆尼救。」後來koh講：「過日神父來阮兜，阮老母將麵粉做麵包請--伊。神父一下看講：『Thai2有這號物？』老母ka7 伊講是阿婆尼送--e5。神父手舉懸講：『上帝賞賜福氣hou7這個poe7教e5醫生。』」聽了就問講：「an2-ni你就是天主教。」應講：「是--啦！」醫生koh講：「m7-ku2阿婆尼m7 是天主教，伊是屬長老教。」老人頭殼舉懸應講：「禮拜日我是屬長老教，總--是六日e5中間伊是阮e5厝邊。」 
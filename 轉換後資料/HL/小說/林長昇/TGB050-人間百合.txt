人間百合
林長昇

若是性命e5火星爆發是瞬間--e5
An2-ne li2 tioh8-ai3把握機會
Ka7靈魂燒hou7 li7-li7-li7

半暝, 濛霧--nih na2 sio2-khoa2-a2 thau3-lam7『催淚瓦斯』e5味.

台北街頭, 石頭, 玻璃, 汽油kan-a2 si3散ti7塗腳, 黃黃e5路燈chhio7--leh, 有真sian7真thiam2 e5感覺. Ti7『綺夢酒廊』oat角e5巷a2內, 耳孔邊傳來cha-pou人chiaN5急e5喘khui3聲.

豬肝色e5血ui3 cha-pou人e5手骨一直puh--出-來, 順手骨滴落塗kha, tauh8-tauh8-a2積做1 e5窟a2. 看e7出--來, 孔chhui3真疼, cha-pou人強迫ka-ti7忍--leh, 拚勢beh hou7 ka-ti7保持清醒, m7-koh tu2-chiah拚命chong5 e5喘khui3聲soah無法tou7停--落-來, 隨時有可能hou7人發現ka-ti7 chit-ma2 e5所在.

若無靈魂, to7 be7 bu2到chit-ma2 chit款地步, cha-pou人an2-ne teh想.

血tauh8-tauh8-a2 kian--起-來, 喘khui3 ma7開始正常--a. Kui2台警備車siu2--過, 濛霧--nih e5『催淚瓦斯』hou7 haiN3 tin2動.

Tai7-chi3是an2-choaN2發生--e5?

其實, i早to7知iaN2答案--a.

1985年e5龍台社區, e-pou時e5日頭溫暖kah hou7人真清爽.

社區e5人大部份long2去隔1條基隆河e5振榮工業區上班, 街a2看--來真曠闊, 人ma7 toe3 leh lan2--落-來, 連路邊果子擔e5頭家娘ma7借機會ti7『陽傘』e7-kha tuh-ku.

M7-koh有1-koa2人soah熱phut-phut. 大概有5~6 e5偷走學(oh8) e5國中生行cho3-hoe2, na2 1 tin7無骨頭e5人ti7街a2亂haiN3, 不時koh用輕浮e5口氣teh khoe路--nih e5少年小姐.

「Oeh, an2-ne亂haiN3若hou7訓導主任chang--tioh8 beh an2-choaN2?」其中1 e5叫做「正旗」--e5 an2-ne講, 看--來有tam7-poh8-a2緊張, che hoan7-se3是i第1 pai2 toe3 tak8-e5偷走學.

「Aih-ioh, beh出來sng2 to7 mai3驚, 若無, lan2去A勝in厝開e5電動間, an2-ne總be7 koh hong5 liah8--tioh8-lah!」1 e5 han3草khah矮, m7-koh真精光e5人an2-ne應, i叫做「王奇」.

隨得tioh8其他人e5贊同, in kui-tin7 chhoa7--leh行入去1間kam2-a2店, chit間店因為『便利商店』e5競爭chiah改做電動間. In kui2-e5 ka7 lan-san--e5換好勢, 興phut-phut坐ti7電動機a2頭前sng2--起-來.

Ti7 chit種場合, 正旗tiaN7-tiaN7 be7 toe3 leh phah電動, 厝--nih m7-bat hou7 i『零用錢』, i kan-taN khia7 ti7邊--a2看. Hiong5-hiong5, i發現kang7班e5沈能信ma7坐ti7店--nih teh phah電動.

正旗真歡喜, 走去i邊--a2:「A弟a2, li2 ma7偷走lan2導師e5課--ou?」A弟a2是沈能信e5小名.

沈能信giah8頭看tioh8正旗, 面a2有tam7-poh8-a2 phaiN2-se3 e5笑容:「橫直除去數學, goa2 ma7無1科e7看--得, 上a婆a2 e5課m7是kang7款ai3 hong5 phah, 不如走出來chhit-tho5.」續--落koh問:「Li2是an2-choaN2 boai3 cho3-hoe2 sng2?」

「Ouh, 無要緊--lah, goa2無siaN2愛sng2電動.」

「騙--人, 正旗是無錢thang sng2, nouh, 無要緊, goa2請--li2, chit-koa2 Money sa--去.」M7知siaN2-mih時chun7, 王奇oa2近in 2人, 手--nih teN7 kui2-na7-e5銀角a2.

「Ka7 li2講goa2 boai3 sng2--mah......」正旗話iau2-boe7講soah, to7有1 e5衫a2破破e5國中生衝--入-來, 大聲嚷:「害--a! 隔壁庄介壽國中e5人走--來, 看tioh8人to7 phah!」

Tak8-e5 gang7--1-e7. 少年gin2-a2活動e5場所long2有分地盤--e5, ka-ti7 e5地盤叫做「lan2庄」, 其他--e5叫做「in hit 庄--e5」, 雖bong2有時a2 e7因為看be7爽, iah是為tioh8 sio-cheN teh jiok cha-bou2 gin2-a2來sio-phah, m7-koh long2 be7侵門踏戶到對方e5地盤. 介壽國中chit-tin7人chong5--來, 正經hou7 in真意外.

「Kan2! Nah e7-sai2 hou7 in chiah hiau-pai! Ke-si chhoan5-chhoan5--leh, toe3 goa2行!」王奇tai7先hoah聲, 眾人choaN-a2 ui3店--nih壁邊神明桌kha, sa 1 khun2用報紙包--leh e5鐵棍a2 kap野球ba2-tah, 衝出去街a2.

正旗ma7續手sa 1枝, m7-koh i e5手lioh8-a2 e7 chhoah, beh sio-phah, i iau2是菜鳥a2, m7-koh i猶原認為保護ka-ti7庄e5行為是tioh8--e5.

Chiah行出店a2無kui2步, to7有5~6 e5人手giah8 ke-si, tui3 in chia衝--過-來. In是社區--nih另外1 phoe chhit-tho5 gin2-a2, 大部份long2無讀國中iah是讀到1半to7無koh讀--e5, 因為tiaN7-tiaN7 un ti7社區--nih e5撞球間kap電動間, kap王奇in chit-tin7--e5 long2真熟.

「Lin2 ma7 聽tioh8消息--a-ou? 有看tioh8人--無?」Chhoa7頭e5青--a2面歪歪teh問.

「無--lah! Si3-ke3 chhoe7看mai7 chiah koh講--lah!」王奇應--tng2-去, kui-tin7人馬to7開始ti7社區--nih seh8, 路邊擔a2 kap店a2 e5頭家看tioh8 chit種情形, 心內ke減了解發生siaN2-mih tai7-chi3, long2當做無看--tioh8, iah是緊閃--開, 假iaN2 teh無eng5. Chit-chun7, 正旗hiong5-hiong5感覺ka-ti7 na2 tioh8-che, 心肝iN2-a2有1種奇怪koh艱苦e5感覺.

「Ti7 hia! Ah! In tng teh bok 2年4班e5 A賓.」

正旗順發現e5人e5手勢看--過-去, hong5 phah--e5是學校放牛班e5陳文賓, 印象中, A賓人真好, 真tiam7 koh真有孝, tiaN7 ka7厝--nih tau3做加工, be7-tang3 kap in cho3-hoe2 chhit-tho5. Chit-ma2 i hong5 phah倒ti7塗kha teh lian3.

Tak8-e5看--tioh8緊衝--過-去, 2 peng5開始phah--起-來. 對方人數kap ka-ti7 chit-peng5差不多, ma7 long2有chah鐵棍a2 chit類e5 ke-si. Na2 teh sio-kiat, 正旗心內na2 teh驚惶, 真驚ka-ti7 hou7人phah--死, 因為失神soah hou7對方e5棍a2 bok kui2-na7 e7.

Pi! Pi! Pi!『 不要再打了!』Hng7-hng7 e5所在, 訓導主任腹tou2大khian大khian, 1 khou thui5-thui5 toe3 ti7社區其他人kha-chhng後, na2 pun5 pi-a2 na2走--過-來.

2 peng5人馬聽tioh8 pi-a2聲, sio-phah隨停--落-來, 隨人散--去, taN2-ma2-ka路是1 tah 1 tah e5血跡.

正旗用手ka7 hong5 phah tioh8傷e5孔chhui3 om--leh, 食力食力走tng2厝--nih, i心內teh想, che絕對be7-tang3 hou7 ma-ma知iaN2, 若無, to7慘--a.

「Li2 tng2--來-a? I5......今a2日學校chiah早放學--ou?」Ma-ma tng ti7灶腳煮菜, 看tioh8正旗tng2--來, 真親切teh ka7問.

「Hmh!」正旗chhin3-chhai2編1 e5理由:「今a2日無上輔導課, 所以khah早tng2--來.」講soah, 隨走入去房間, ka7門關--leh.

「Ouh! Lin2 pa-pa今a2日暗時beh tng2--來, li2 e7-sai2 ka7頂pai2學校畫圖得獎e5作品theh8 hou7 i看, i一定e7真歡喜.」

正旗心內驚1 tio5. Pa-pa ui3 i國校a2 4年開始, to7因為khang-khoe3 e5關係, tiaN7 ti7花蓮做海岸e5工程, 隔1月日chiah tng2來3~4工a2, 以早i若tng2--來, pe7-a2-kiaN2 long2有講有笑, 自從去讀國中了後, 開始kap王奇hit-koa2朋友tau3-tin7, 成績ma7 na2來na2 bai2, tiaN7-tiaN7 koh e7出狀況, 平常時a2 ma-ma koh管i be7-tiau5, 所以tak8-pai2 pa-pa tng2來long2 e7 chhoe7 i算siau3, m7-chiah pe7-a2-kiaN2 e5關係變kah真無好, 見面m7是hong5罵to7是hong5 phah.

正旗感覺pa-pa無愛--i.

因為e7驚, 正旗一直tiam3 ti7房間內底無出--來. 暗頓食飽, 留ti7學校『晚自習』e5姊姊ma7 tng2--來-a. 正旗發現姊姊面色真奇怪, koh e7 ka7 ma-ma khiu2去邊a2講細聲話, i心內想講「慘--a」, beh piak-khang--a, chit-pai2穩死--e5, choaN-a2 koh走入去房間bih.

10點左右, pa-pa tng2--來-a, ka7 ma-ma thng7--過e5菜食食--leh, 了後, ka7 正旗叫來廳--nih.

正旗in厝是3樓e5公寓, 厝內傢俱真簡單, 客廳中央khng3神明kap祖先牌位, koh有1台tu2買無joa7久e5電視, 粉白e5壁頂, 姊姊kap ka-ti7國校a2 ham7國中e5獎狀貼kah kui-phian3, iau2-boe7 kap王奇in tau3-tin7 chhit-tho5 chin3前, 正旗e5成績一直be7-bai2.

烏kah e7發光e5皮膚, 愈hong5感受tioh8 pa-pa嚴肅e5眼神, 長期ti7日頭e7-kha做khang-khoe3, pa-pa e5皮膚曝kah koh烏koh金.

「Li2講, e-pou li2走去toh?」

正旗頭aN3-aN3:「無.」I偷看邊a2 e5姊姊, 姊姊na2無tai7-chi3--leh, ti7另外1間房間內底teh看冊, 準備高中聯考.

「SiaN2-mih無? Li2 e-pou kam2有ti7學校?」Ma-ma e5聲lioh8-a2 chhoah-chhoah.

「Li2是an2-choaN2 beh偷走學? Li2講, li2 kam2有kap人oan-ke sio-phah?」Pa-pa嚴厲e5聲, hou7正旗驚kah m7敢應.

「來! 衫thng3落來hou7 ma-ma看.」Ma-ma chhun手beh ka7正旗e5 liu2-a2 thau2--開, 正旗liong3--1-e7, iau2是hong5看tioh8胸坎e5 geng5血.

「Ah! Nah e7 an2-ne? 到底發生siaN2-mih tai7-chi3?」Ma-ma真m7甘teh相正旗e5傷, 目khou tauh8-tauh8-a2 tam5--起-來.

「Li2到底是an2-choaN2 beh kap人sio-phah? 死gin2-a2, li2 kioh是m7講話to7 e7-sai2準soah是--無?」Pa-pa koh 1 pai2真siuN7-khi3 ka7逼問.

「一定是kap王奇學做phaiN2, chit-e5 gin2-a2以早to be7 an2-ne--leh......」Ma-ma一直認為正旗是乖gin2-a2.

「Oeh! Li2 nah long2 m7講話?」Pa-pa愈siuN7-khi3--a, 正旗知iaN2 pa-pa血壓koan5, ma7 m7敢惹i siuN7-khi3, m7-koh pa-pa an2-ne ka7逼, soah hou7 i愈緊張.

「是m7是hit-e5王奇?」Pa-pa面seh8向ma-ma:「In tau電話幾番? Goa2 kha3電話ka7 in pe7母講.」

正旗chit8聽tioh8 pa-pa beh kha3電話去王奇in tau, kui-e5人跳--起-來, hoah講:「Li2想beh chhong3 siaN2? Li2 mai3 tak8-pai2 tng2--來to想beh ka7 goa2罵!」I想beh用chit步來轉移pa-pa e5注意.

「Li2講siaN2-mih? 做m7-tioh8 tai7-chi3 koh講chit種話!」Pa-pa kui-e5面脹紅--起-來, 雙手拳頭母teN7 kah an5-an5-an5.

「To7是an2-ne, tak8-pai2 tng2來to beh ka7 goa2罵, 平常時a2 koh無teh ka7 goa2關心.」正旗感覺真委屈, 別人e5 pa-pa tak8工long2 e7 tng2厝, ka-ti7 e5 pa-pa soah 1月日chiah tng2來2~3工, 厝--nih kan-taN有ma-ma kap姊姊2 e5 cha-bou2, 真che7 i有趣味--e5, ma-ma kap姊姊long2無siaN2趣味. I tiaN7-tiaN7感覺kap王奇in講黃色笑話, 看A片ke khah有意思, m7-koh pe7母soah認為王奇是不tat不chhit e5 chhit-tho5 gin2-a2.

「Li2講siaN2-mih? Goa2無法tou7 tng2--來, ma7是為tioh8食頭路飼lin2, 若無, lin2 beh an2-choaN2有飯thang食?」Pa-pa正經siuN7-khi3--a, i想講, tak8工ti7花蓮sian3海風, 曝日頭, 做粗重e5 khang-khoe3, long2是為tioh8 chit-e5家, tak8-pai2 koh tioh8 hou7 hiah-e5外省腔e5主管刁, i long2忍--落-來無愛計較, to7是為tioh8 beh than3 he tam7-poh8-a2薪水來維持in chit-e5家庭, chit-ma2 in kiaN2竟然tng i e5面講chit種話.

「Than3 siaN2-mih錢? Goa2連零用錢to無, 人......」正旗感覺ka-ti7講kah有koa2超過, m7-koh話to已經講出嘴--a.

Pa-pa心內1陣絞疼, 是a7, ti7 chit-e5時代, 做工a2 1月日than3--tioh8 e5錢極ke thang維持厝--nih e5開銷nia5, 厝--nih hit台彩色電視, koh是gin2-a2看tioh8別人tau有, 一再ka7哀求, i chiah ka7烏白電視換掉, 為tioh8買chit台彩色電視, i嘴齒根咬--leh, ke加班kui2-na7禮拜, chiah有thang買--e5, nah koh有siaN2-mih錢thang hou7 gin2-a2做零用錢?

「Li2 chit-e5 gin2-a2, goa2看, 無hou7 li2 1-koa2教示be7-sai2--chit!」Pa-pa續手sa 1枝衫keng-a2 to7 tui3正旗身軀sut--落-去, 正旗感覺皮膚疼kah beh lih--開-a, 目屎隨lian3--出-來, koh na2 si3-ke3閃pa-pa手--nih e5衫keng-a2.

「Ah, mai3 an2-ne--lah! 正旗, 緊ka7 pa-pa會失禮!」Ma-ma目屎na2滴na2 beh阻擋liah8狂e5 pa-pa, 姊姊ma7走出來苦勸:「Pa5--a2, mai3 an2-ne--lah! Pa5--a2!」M7-koh pa-pa手--nih e5衫keng-a2 iau2是一直tui3正旗身軀sut--落-去.

正旗擋be7-tiau5--a, 走入去房間內, ka7門鎖--起-來, pa-pa出力long3 kui2-e7-a2門, long3 be7開, 攻擊chiah停--落-來.

Chit暝, 正旗聽tioh8 pe7母ti7 in房間--nih講真久e5話, ka-ti7目屎流--leh流--leh chiah睏--去.

Sio-phah e5 tai7-chi3真緊to7 hou7老師知iaN2--a, 學校決定beh thai5雞教猴, thang好維護學校e5風氣.

正旗來到學校, 身軀e5孔嘴iau2 ti7--leh, tiam7-tiam7坐ti7教室內底, 想tioh8 kap pa-pa e5對話, 目khou soah紅--起-來.

「Li2目chiu an2-choaN2--a? Kam2是無爽快? Goa2 e5手巾a2是清氣--e5, e7-sai2 theh8去chhit.」坐ti7正旗邊--a2 e5 cha-bou2 gin2-a2叫做「黃淑貞」, i看tioh8正旗teh艱苦, 續手sa手巾a2 hou7 i.

正旗ka7看--1-e7, ka7手巾a2接過手, 說謝了後to7 koh tiam7靜--起-來.

淑貞感覺正旗人真好, koh真gau5畫圖, m7-koh最近m7知是an2-choaN2, 下課long2走去便所偷食薰, 上課e5時kui身軀long2薰味, hou7 i kiong7 beh擋be7-tiau5.

「正旗, 放學kam2 beh來goan2 tau sng2? Goan2 pa-pa, ma-ma今a2日出--去, lan2 e7-sai2偷食真che7 mih8-kiaN7--ou!」淑貞in厝是kam2-a2店, tak8-pai2 long2真巴結請同學去in tau食si3-siu3-a2.

「Ouh! 好a......」正旗ka7淑貞看--1-e7, 心內真感激.

Chit-chun7, 沈能信ui3外口chong5--入-來, 氣phut-phut講:「M7好--a! A婆a2 beh ka7王奇退學!」

「SiaN2-mih!」

秋天, 是菅芒開花e5季節, ti7風中haiN3--leh haiN3--leh e5菅芒, hou7人感覺悲傷.

Ti7溪邊, 生kah kui-phian3 e5菅芒邊--a2, 有1間土地公廟a2, he是in社區e5信仰中心, 王奇in tiaN7-tiaN7 ti7 chia聚會.

空氣中有振榮工業區排--出-來e5化學廢氣e5味. Chit-tin7國中生tiam7-tiam7坐ti7土地公廟a2 e5石椅a2頂, 石椅a2冰冰, 涼涼, 正旗無se3-ji7 ka 1 e7冷sun2.

「Soah--lah, e7-tang3 an2-choaN2?」王奇喘1 e7大khui3:「轉去其他學校ma7 be7-bai2, siong7無, be7像lan2 chia管chiah嚴.」

王奇kam2真正無要意? Koh有, 發生chit款tai7-chi3, in pe7母e7 an2-choaN2想? 正旗心內an2-ne teh想, m7-koh m7敢--講-出來.

「其實, lan2訓導a2早to7看lan2無順眼--a, chit-pai2是趁機會報復, 像goa2, tak8-pai2 to hou7 i cham3 kah siong7慘, lin2看, 頂pai2 hou7 i phah e5傷痕iau2 ti7--leh.」沈能信ka7衫giu2--起-來, 期中考國文考無好hong5 phah e5傷痕, 凝血na2 1條1條蟲ti7 i kha-chiah-phiaN.

「是ah, i是beh表現hou7校長看, thang好升級, 加薪水, kan2! Piau2-kiaN2!」

「Sai2 lin2 nia5--leh, nah e7-sai2 hou7 i chiah好過!」

「聽講in kiaN2讀中正國中, 平常時a2真臭屁, ma7真che7人看i be7爽, kui-khi3--lah, lan2 chhoe7 1工來ka7 kham3布袋.」

眾人愈講愈歡喜, 王奇hiong5-hiong5 oat8頭問正旗:「An2-choaN2? Beh tau3-tin7去--無?」

正旗gang7--1-e7, 面a2紅紅講:「Be7-sai2, goa2 ai3 tng2--去-a, 若無, goan2 pe7母e7 ka7 goa2罵.」

「Oeh! Li2......」有人想beh指責正旗, 王奇ka7擋--落-來,「無要緊--lah, li2緊tng2--去, lan2 chiah koh聯絡.」

Kap眾人sio辭了後, 天色ma7暗--a, 正旗un5-un5-a2行tng2厝, 人影giu2 kah長長, tauh8-tauh8-a2 ng3頭前徙tin2動.

「Hai2, 正旗, nah e7 1 e5人tng2厝?」黃淑貞ui3後piah走--來, 甜but-but ka7問.

「Ouh! 無--lah, goa2 tu2 kap王奇in分開nia5.」正旗sio2-khoa2緊張.

「Ouh!」淑貞嘴唇khiau3-tu-tu:「其實lan2導--e5 ma7 siuN超過--a, goa2感覺王奇做人be7-bai2, kan-taN是性地siuN chhong2-pong7, li2講tioh8--無?」淑貞na2講身軀na2 haiN3, 想beh得tioh8正旗e5認同.

「Hmh.」正旗真歡喜ka7淑貞講:「Tioh8 a7, li2 ma7 an2-ne想--ou? Goa2 ma7 an2-ne認為! Li2看奇--a2, 其實i有真che7趣味e5怪chhut頭, a弟a2數學真強, m7-koh其他科是khah bai2......」

「Tioh8--lah!」淑貞ka7冊包haiN3--1-e7:「Li2 m7是放學beh來去goan2 tau?」

「好a7!」

黃淑貞in厝有2 chan3樓, 1樓做店面, 2樓是khia7家, 地點真oa2學校, 同學下課iah是放學long2 e7來chia買mih8-kiaN7, seng-li2 be7-bai2. 今a2日, 淑貞專工ka7鐵門放--落-來, chhoa7正旗去樓頂開講.

「Lin2厝真好neh.」正旗看客廳e5魚箱a2, 內底有chiok che7『熱帶魚』, 魚嘴邊--a2 koh一直puh phok8-a2, i看kah seh8神.

「無--lah. Beh食餅--無? 真好食--ou! 店--nih真罕得進chit種餅.」淑貞坐去正旗邊--a2, seh 1盒餅hou7 i, 笑笑a2問:「Oeh, 正旗, li2以後想beh做siaN2?」

淑貞愈oa2愈近, 正旗感覺身軀sio2-khoa2燒燒, 頭殼額a2 ma7 teh流chhin3-koaN7.

「Ouh......m7知neh, m7-bat想--過neh......」

正旗緊張kah m7知beh an2-choaN2應, 2 lui2目chiu ma7 m7敢看淑貞, kan-taN敢ka7偷看, soah無se3-ji7看tioh8淑貞e5胸坎.

Tng青春期e5淑貞身材be7-bai2, 正旗想tioh8學校「健康教育課」e5老師bat講--過, chit-e5時chun7 e5 cha-bou2 gin2-a2『性特徵』e7 tauh8-tauh8-a2明顯, 想--leh想--leh, 正旗soah phaiN2-se3 kah面紅--起-來.

「An2-ne--ou.」淑貞ka7頭毛poe2--1-e7:「其實goa2 ma7無想清楚, li2看, goa2 ti7 lan2班e5功課ma7 m7是chiaN5好, 看--來省立女中是考be7-tiau5--a, tioh8-ai3來去讀高職--a. 聽導--e5講, 考高職--e5無siaN2前途, 生活ma7無像高中生hiah精采, goa2想, goa2 chit世人e7過kah真普通......」

正旗聽tioh8 chiah-e5話, 真正經ka7應:「Be7--lah, 考高職ma7 be7-bai2 a7!」I認為人e5價值無應該用成績kap讀e5學校來決定, m7-koh soah m7知beh an2-choaN2表達ka-ti7 e5意思. 話講soah, 直直相淑貞, 感覺i真kou2-chui, 是an2-choaN2 kang7班坐cho3-hoe2 chiah久--a long2 m7-bat發現?

了後, 2 e5人坐ti7客廳看電視, 到9點外chiah sio辭.

王奇in kap正旗分開了後, keng2 1工暗頭a2走去市區e5中正國中chhoe7訓導主任in kiaN2, ka7 phah kah半sio2死, 正lui2目chiu koh險a2 chheN-me5.

警察局少年組--e5 si3-ke3 teh探消息, koh long2 chhoe7無線索iah是證據, chit件案choaN-a2 an2-ne準soah. 王奇ma7正式轉到另外1 e5社區e5國中去讀, koh來kap正旗to7 khah罕得聯絡--a, 正旗chit-ma2 khah chiap8 kap沈能信cho3-hoe2, chhun e5時間long2 teh準備聯考.

聯考前3個月, 沈能信約正旗出--來, 按算暗時beh好好a2來siau2--1-場. 正旗建議chhoe7陳文賓出--來, 2 e5 to7 sio招行去陳無賓in tau, 行到in門腳口, soah聽tioh8內底有1陣1陣teh hau2 e5聲.

陳文賓看tioh8沈能信kap正旗來到in門嘴, ka7手頭加工e5電線khng3--leh, ka7身軀邊teh hau2 e5 ma-ma看--1-e7, tauh8-tauh8-a2行--出-來.

「Goan2 a兄e-pou去基隆河sng2水, soah去tu7--死, goa2 ai3 ka7厝--nih tau3-saN-kang7, hoan7-se3無法tou7考聯考--a.」

沈能信kap正旗聽tioh8 chit-e5消息, gang7-gang7 khia7 ti7 hia, 過有1-khun2-a2, chiah bok出kui2句安慰e5話, 講soah, tiam7-tiam7-a2離開, ti7暗暗e5街a2路so5--leh so5--leh.

「好--lah, lan2來去chhoe7青--a2.」青--a2是社區--nih e5角頭, 社區e5人long2 e7驚--i, 名聲真bai2, 沈能信m7知tang時開始kap in teh tau3-tin7.

「An2-ne kam2好?」

「有siaN2無好--e5? 行--lah, in tng teh phah麻雀neh!」

沈能信chhoa7正旗來到1間2樓e5公寓, 內底無siaN2通光, 烏烏暗暗, long2是食薰e5煙霧. 正旗看tioh8 4 e5人圍做1桌, tng teh phah麻雀, 其中1 e5 thng3腹theh, kah-chiah-phiaN long2 chhiah字.

「Hmh, li2來--a-ou, 坐--1-e7, 等--leh thai5粉鳥來食.」

「SiaN2-mih粉鳥a2?」正旗oa2近沈能信, 細細聲ka7問.

「To7是in去偷liah8別人飼e5粉鳥a2, 煮麻油真好食--ou!」

To7 an2-ne, 正旗ti7青--a2 in厝食無siaN2好食e5粉鳥肉, 食kah真不安, 食soah, 心肝頭ngai7-giok8 ngai7-giok8 choaN-a2 tng2厝.

後--來正旗chhoe7沈能信談, 勸i m7-thang koh kap青--a2 in hit-phang7人tau3-tin7 khah好. 沈能信ka7講, 青--a2其實ma7真可憐, pa-pa做清潔隊hong5 long3--死, ma-ma ka7人洗衫than3所費度日子, 青--a2無人管, m7-chiah e7變phaiN2.

正旗m7知beh an2-choaN2 ka7應.

熱--人e5聯考結束了後, 正旗走去chhoe7黃淑貞.

淑貞穿1 su熱--人e5洋裝, 戴1頂chah8日頭e5帽a2, 心情輕爽kap正旗ti7溪邊散步.

「Li2 kam2知? Goa2講--e5無m7-tioh8, goa2真正考be7-tioh8女中, ha ha......」淑貞目chiu nih--leh nih--leh:「Goa2想, goa2 e7-sai2考省立高職, 聽講ma7 be7-bai2, 離厝koh近......」

「淑貞.」正旗真正經ka7講:「Li2心內kam2 be7艱苦?」

「艱苦? Be7--lah, 橫直冊讀be7贏--人, to7是an2-ne mah.」

「Kam2講冊讀be7贏--人, to7注定ai3 hou7人踏ti7腳底?」正旗面色無神無神, 看tui3 tng beh落山e5日頭.

「正旗, li2 chiok奇怪neh! Goa2聽無li2 teh講siaN2. Tioh8--lah, li2 kam2考有tiau5? Kam2 beh去讀?」

「Tiau5是有tiau5, m7-koh成績無好, goa2想beh去讀美工科, goa2 khah愛畫圖, 特別是畫bang3-kah, goa2想beh做畫bang3-kah第1流e5人.」

「真--e5-ou? An2-ne chiok好neh.」

正旗心內teh想, kam2有可能tak8工long2 kap淑貞tau3-tin7. M7-koh i無想tioh8講, 因為i ka-ti7無注意, koh 2 e5人學校無kang7間, 生活e5距離soah愈來愈hng7, tauh8-tauh8-a2 2 e5人聯絡, 聚會e5機會愈來愈chio2, koh淑貞知iaN2 i kap 1-koa2 lou5-moa5行真oa2, kap i to7 tauh8-tauh8-a2疏遠--去-a.

去讀高中了後, 因為學校離厝有1 chat, 正旗tak8工真早tioh8-ai3起床, poaN5 2班車到學校, 放學tng2到厝ma7 long2真oaN3--a, kap厝--nih e5人chih接ma7愈來愈chio2, 正旗hiong5-hiong5感覺真thiong3.

Ma7因為厝--nih e5人chit-ma2 khah無機會chhap正旗e5 tai7-chi3, i ti7學校e5生活ma7開始hong--起-來, kap國中e5時比--起-來soah愈放蕩, kui工結黨成群, kap人sio-cheN3. 大部份同學long2驚惹tai7-chi3, to7 khah無愛kap正旗交chhap, 表面上koh ka2-na2真ka7尊重, hou7正旗kioh是ka-ti7是in班e5老大, soah開始享受威權chah--來e5好--處, 像chhin3-chhai2 ka7同學開嘴iah是sio2-khoa2威脅--1-e7, to7 e7有錢thang khai.

當然, chit款生活維持無久.

有1 pai2, i為beh kek大pan7做老大, 替ka-ti7班e5同學出頭解決tai7-chi3, soah hou7人叫出去教室.

「Chhoe7 goa2 chhong3 siaN2?」

「Li2來to7知.」

引i出--來e5人chhoa7 i去學校e5實習工場, hit-e5所在看--起-來真偏僻, 4 peng5 tun2 chiaN5 che7鐵棍a2.

正旗看tioh8 1 e5 3年a2--e5 teh等--i, 行oa2 e5時i chiah ti3覺無siaN2 tioh8, 其他人陸陸續續ui3邊a2行--出-來, 手裡long2 giah8鐵棍a2.

Chit聲害--a, in人chiah che7, be7-sai2 kap in硬拚, beh走koh be7赴--a, 若處理無好勢......, 正旗心肝底chiok緊張--e5.

「聽講li2真hiau-pai, 1年--e5是li2 teh chhoa7--e5是--無?」Chhoa7頭--e5開嘴ka7問.

「Li2想beh講siaN2 to7緊講, 免koh a-m2 a伯講1堆.」正旗心內想講橫直閃be7去--a, kui-khi3 khah 氣魄--leh, 像cha-pou-kiaN2 an2-ne kap in拚看mai7.

「Hmh! 有iaN2是kioh-siau3.」Chhoa7頭--e5講:「聽講li2 beh替lin2班--e5解決tai7-chi3, 真tu2好, kap i有問題ai3解決--e5 to7是goan2細han3--e5.」

董--e5是正旗in kang7班e5同學, 最近i惹tioh8學校內底1 e5小角頭, 走來kap正旗參詳, 正旗無考慮to7答應beh ka7 thin7, 想be7到soah an2-ne來惹tioh8麻煩.

其實正旗kap董--e5交情無joa7深, i kan-taN是1時臭屁chiah答應beh ka7 thin7, 若為tioh8 chit種tai7-chi3 hong5 bok實在真be7 ho5.

「原來是an2-ne, goa2知iaN2--a, m7-koh li2若beh談判, an2-ne ma7 siuN無誠意--a.」正旗teh想, 對方既然想beh解決tai7-chi3, ka-ti7 koh是第3者, in應當be7踏硬, koh再講in ma7 m7知ka-ti7 bakuh有硬--無, choaN-a2 koh ka7 chhiang3 1句:「Li2講siaN2?」

邊--a2 e5人hou7 i e5話kek--tioh8, 想beh動手, m7-koh隨hou7 chhoa7頭--e5擋--leh:「Goan2 m7是針對li2來--e5, goa2 chit-ma2 ka7話講hou7清楚, goan2細han3--e5 ti7學校若出siaN2-mih tai7-chi3, li2 to7慘--a, 知--無?」

「Ti7學校goa2 e7-tang3保證, m7-koh若ti7外口出tai7-chi3, goa2 to7無法tou7--a.」

「行, 來走.」30 kui2 e5人ka7鐵棍a2 phiaN--leh, 行出實習工場, 留正旗1 e5人khia7 ti7 hia.

正旗喘1 e7大khui3, kui-e5人na2虛--去kang7款.

心神khah tiaN7了後, 正旗走tng2去教室, 看tioh8董--e5 tng teh kap cha-bou2 gin2-a2講sng2笑.

正旗chiaN5 be7爽, 叫董--e5過來罵--kui2-句, 尾--a2想想--leh, 是ka-ti7為tioh8 beh kek大pan7來liau5 chit-thoaN, 免怨嘆別人, to7無koh講siaN2--a.

經過chit件tai7-chi3了後, 正旗感覺chit款生活真ia3-sian7--a, 想beh做chit8-koa2改變, m7-koh人若hong5定型, to7 chiok phaiN2 koh去改變別人對ka-ti7 e5印象, koh再講, 正旗e5決心ma7無夠, 續--落-來e5日子, kang7款不時teh oan-ke, sio-phah, 威脅, 替人出頭.

讀高中chit段時間, i ma7 tiaN7去chhoe7沈能信, 沈--e5 kap其他人kang7款, ma7是讀高職, koh是風評無kai3好e5高職. 所謂風評無好, 是講升學率ke7, 師資bai2, 學生long2 ai3 ti7外口惹是非hit款--e5.

Chit工, 沈--e5 chhoa7正旗去參加1 e5私人聚會.

He是青--a2 kap 1 tin7地頭lou5-moa5 e5聚會, tak8-e5人面看--來long2 phaiN2-chheng3-chheng3, 像電影內底phaiN2人e5角色.

In知iaN2正旗是沈能信e5朋友e5時, to7 chiaN5燒loh8 kap i sio借問.

「來來來, lim酒, m7 lim to7是boai3 hou7 goa2面子.」

因為加減有ti7外口teh走chong5, chit款場面正旗ma7 be7生疏, m7-koh對方e5態度hou7 i無kai3爽快.

In ui3 chai2起lim到暗時, 一直lim到正旗頭殼gong5-gong5 e5時, 沈--e5 chiah陪i tng2厝.

Ti7路--nih, 正旗擋be7-tiau5 ti7電火柱a2腳吐kui2-na7 pai2.

「Li2 kam2 koh好勢好勢?」沈能信na2 tah正旗e5 kah-chiah-phiaN na2問:「Tioh8--lah, li2 kam2熟sai7鴨王?」

「鴨王? M7-bat聽--過.」

「I是天道盟e5副堂主, goa2前1-cham7-a2 bat去chhoe7 i, i講真欣賞--goa2.」

「Li2講siaN2? Li2......an2-ne學校e5課業beh an2-choaN2?」正旗chhoah 1 tio5.

「橫直koh讀ma7無siaN2趣味--a, 不如把握時間, 好好a2 sng2--1-e7.」

正旗m7知beh koh講siaN2, kui路to7 long2 tiam7-tiam7無koh出聲.

I心內真tiuN-tu5, i想講, 若koh an2-ne落--去, m7-taN7小弟, hoan7-se3連i ka-ti7 to e7愈bak愈深, 最後e7 chhoe7無回頭路.

雖bong2 an2-ne想, m7-koh i心內無做siaN2-mih決定, 一直到後--來聽tioh8 2 e5消息.

第1件是, 原本ti7國中hong5退學e5王奇, 轉到其他國中了後to7自暴自棄, 開始toe3人teh行黑社會, 1 pai2 teh ka7人勒索e5時, gia5槍去1 e5大seng-li2人出錢起e5大樓工地ka7人威脅, 原本kan-taN是向空氣開槍beh kang5嚇驚, 想be7到soah彈tioh8 1 e5工人, hit-e5工人當場死--去, 王奇hong5通緝, 逃去南部.

聽講hit-e5工人有2 e5細han3 cha-bou2-kiaN2.

第2件是, 青--a2因為tiaN7-tiaN7騙kang7庄偷走厝e5 cha-bou2 gin2-a2 e5感情, 同居無joa7久to7 ka7人賣去台北, 引起真che7人不滿, 前kui2工ti7基隆吉祥大樓樓腳, hou7人gia5刀a2 ui3心臟tu--死.

聽講, hiah-e5 cha-bou2 gin2-a2有--e5 kan-taN 13歲.

正旗決定beh結束chit種生活.

Hit-chun7 i e5功課m7是kai3好, 有kui2-na7科需要補考, m7-koh i long2 thiau故意boai3讀冊, 想beh hong5退學, thng轉去其他學校.

In pe7母知iaN2正旗e5情形了後, ka7罵--kui2-句-a, m7-koh ma7無i法, ma7是tioh8去ka7辦轉學e5 tai7-chi3.

正旗to7 an2-ne順勢離開hiah-e5人, 轉去到台北e5學校, ti7外口稅厝toa3, ma7算是離開厝--a. 正旗所有e5關係long2 tioh8-ai3重新來--過.

正旗iau2算好運, 搬去無joa7久, to7有其他e5厝腳主動來kap i熟sai7. Hit-e5人叫做鍾俊, 是做水電--e5, 聽講有新厝腳來toa3, to7真歡喜去ka7 long3門.

正旗看tioh8鍾俊了後, 心內真giau疑:「社會人士大概long2 m7是siaN2-mih好人......」簡單kap i招呼--kui2-句了後, to7緊ka7房間門關--起-來.

M7-koh chit-e5鍾俊先生實在真熱心, tak8-pai2 long2 e7 kap正旗sio借問, ma7真關心i e5生活, koh tiaN7請正旗去i房間lim茶, 開講.

時間久--來, 2 e5人愈來愈燒loh8, 尾--a2 koh ke交1 e5厝kha朋友.

Chit-e5厝腳是送phoe--e5, 叫做高宜勝, 真tiau直, tak8工透早起床long2 e7聽tioh8 i房間傳來台語流行歌e5音樂聲. 是鍾俊先走去kap chit-e5高--先-生sio借問, in chiah燒loh8--起-來-e5.

In 3 e5 tak8工上班, 上課tng2--來long2 e7 cho3-hoe2開講, siaN2-mih to e7-tang3講(kang2), m7-koh一定be7欠黃色笑話. 後--來koh有1 e5大同工學院e5學生加入in e5聚會, 叫做小黃.

1 pai2熱--人暗時, 4 e5人cho3-hoe2 ti7鍾俊房間teh開講.

鍾俊thiau工phiak細pha電火, hou7氣氛感覺真幽靜, 人ma7 toe3 leh爽快--起-來, e7-tang3坦白講心內話.

Chit-chun7, 正旗看tioh8鍾俊正手e5中指無--去-a, i chhoah 1 tio5:「鍾......li2 e5 cheng2頭a2......」

鍾俊ka7 ka-ti7 e5 cheng2頭a2看--1-e7, 笑笑講:「Li2講chit支是--無? 無siaN2--lah, 去hou7機器壓斷--e5.」

「SiaN2?」其他人ma7 long2驚1 tio5.

正旗知iaN2工場有真che7機器, 真危險, 像振榮工業區ma7 tiaN7發生chit種tai7-chi3, m7-koh聽tioh8鍾俊an2-ne講, 心頭iau2是e7酸, choaN-a2 ka7問:「Kam2是碰普累斯?」碰普累斯是日本名, 是講1種強力加壓e5機器.

「是ah, 出來做tai7-chi3無joa7久to7 tu2--tioh8-a, ma7無法tou7.」

「Hit-chun7 kam2 e7真疼?」小黃搶leh問.

「真奇怪, tu2 hong5壓--tioh8 e5時無siaN2-mih感覺, 一直等到hou7人送去到病院, ma-ma來ka7 goa2看e5時, kui-e5目屎chiah lian3--出-來.」

正旗感覺鍾俊真堅強, ma7感覺台灣做工a2人真可憐.

M7-koh, 鍾俊chit-e5人真樂觀, ma7 無kah意感傷e5氣氛, 隨koh ka7氣氛bu2 kah真歡喜.

差不多翻點--a, 鍾俊hiong5-hiong5真正經teh問:「Lin2 kam2有phiN7-tioh8 siaN2-mih味?」

正旗in 3 e5互相相--1-e7, koh phiN7-phiN7--leh, 講:「無ah, siaN2-mih味?」

「Na2像是電線燒--去e5味, goa2看--1-e7.」鍾俊檢查插燒罐e5電線, 無siaN2問題.

正旗chiah teh想講是鍾俊siuN敏感--a, 鍾俊已經走去樓尾頂e5『陽台』檢查.

「害--a! 害--a! 火燒厝--a!」鍾俊走--tng2-來e5 時, na2 chong5 na2 hiu, 正旗in long2驚--tioh8.

「Beh an2-choaN2? M7-bat tu2過chit種tai7-chi3......」正旗心內soah緊張--起-來.

「緊去樓腳long3其他人e5房間門.」鍾俊ka7提醒, in chiah hiong5-hiong5 cheng-sin5, 緊開始行動.

In kui2-e5走去樓腳, 有--e5 kha3電話, 有--e5 ka7人long3門, 小黃soah大大聲teh hoah:「慘--a, lan2樓頂--e5無叫--tioh8!」講soah, koh chhong2-pong7走--起-lih.

正旗ma7 toe3 leh beh起--lih, m7-koh ti7樓梯口i tiuN-tu5 1秒. 無, e7-sai2講連1秒to無.

正旗心肝頭浮出2種完全無kang5 e5選擇: peh--起-lih, 可能to7無機會落--來-a, kam2 e7 hong5燒死ti7內底? Boai3起--lih, 頂koan5 koh teh睏--e5, hoan7-se3 be7赴走to7活活hong5 chak--死iah是燒--死.

Che無夠1秒e5時間, 對正旗產生chiaN5大e5衝擊, 甚至影響i未來e5人生.

最後, 正旗iau2是peh--起-lih, ka7人long2叫醒了後, beh ui3樓頂落--來e5時, 烏煙一直chheng3 tui3 i鼻孔入--去, 害i目屎一直流, 行到3樓e5時已經行be7落--去-a, 感覺ka-ti7 to7 beh死ti7 chia--a. M7-koh正旗iau2是靠意志力keng到樓腳, 火ma7 hou7趕--來e5消防隊phah hoa--a.

Hit-pai2了後, in 4 e5感情koh khah好--a, 正旗tiaN7-tiaN7講in是「生死之交」, 其他人long2認為an2-ne講雞母皮e7 lak kui塗腳, m7-koh正旗soah感覺真溫暖, 因為i ti7 hiah緊急e5時chun7, 看tioh8鍾俊e5冷靜kap小黃e5善良, chit種朋友真罕得有.

正旗轉學e5時是高二, 來台北讀冊tu2好是beh升高三, ma7是beh聯考e5前1冬. Chit冬, 正旗變kah ke真bat tai7-chi3, tak8工long2讀kah真晚chiah睏, ma7 tiaN7-tiaN7 theh8-tioh8 in班e5第1名. I真正beh phah拚考大學.

Chit-chun7, 正旗soah ma7開始teh關心政治--a. I開始對chit-ma2 e5政府不滿, 認為in koh腐敗koh ou-se. I ma7無認為反對派--e5有joa7好, in m7-bat beh ka7 in e5主張講清楚. 正旗評論e5資訊大部份是ui3電視kap報紙看--來-e5. I ma7 tiaN7-tiaN7 kap鍾俊 in討論, 了後, 鍾俊long2感覺:「正旗siuN 極端--a.」

To7 ti7聯考前2個月, 對岸中國e5學生開始集會, beh要求民主. 中國e5學生ti7天安門廣場愈集愈che7, 正旗ma7感覺ka-ti7身軀內底有1種氣kiong7 beh chheng3--起-來, i chiok注意chit件tai7-chi3 e5發展, tiaN7-tiaN7 an2-ne冊soah讀無siaN2 e7落.

中國學生批判『官倒』, 要求實行真正e5社會主義, in na2唱歌na2流目屎, 互相mouh cho3-hoe2, kui遍紅ki3-ki3 e5旗a2, ka7天安門廣場佔kah密chiu3-chiu3, na2像是......革命, tioh8! 是革命, hiah-e5學生beh用in e5性命kap熱情, 引動革命e5風潮.

台灣e5電視台一直teh報導chit項tai7-chi3, 正旗e5心情ma7 kui工toe3電視新聞teh起起落落. ChiaN5不幸, 中國學生e5熱情, soah hou7戰車e5 lian2-a2 kauh--過-去, 6月初4, 中華人民共和國政府派軍隊鎮壓, 人ka7叫做『六四天安門事件』.

正旗崩--去-a. I無相信竟然有政府e7用機關槍掃射ka-ti7 e5學生. 6月初4 hit工, i hau2 kui工. 了後, 正旗hit-kui2工long2 gong7神gong7神, 頭殼內真亂, 鍾俊in long2 chiaN5煩惱i e7做出siaN2-mih gong7 tai7-chi3出--來, 一直teh ka7安慰. 離聯考chhun 1個月, 正旗soah siaN2-mih冊to讀be7落心.

Chit-chun7, i hiong5-hiong5想tioh8真che7 tai7-chi3: 是an2-choaN2 e7 an2-ne? Lan2 e5政府m7是tiaN7-tiaN7講beh『反攻大陸, 解救同胞』? 是an2-choaN2 chit-e5政府chiah腐敗koh chiah無能? 是an2-choaN2國家有資格剝奪人民e5性命? 國家是為tioh8 thai5人來存在--e5? 讀冊beh chhong3 siaN2? 是為tioh8 beh榮華富貴? 是為tioh8 e7-tang3佔koan5位來蹧躂低層e5勞動者? 正旗頭殼內不斷teh想, ma7一直ka7 chiah-e5想法寫--落-來.

尾--a2, 正旗in pe7母知iaN2 i有tam7-poh8-a2怪怪, 想beh叫i tng2厝toa3, m7-koh正旗ka7拒絕. Chit-chun7 e5正旗心肝內真激動, siaN2-mih人e5話ma7聽be7入--去. 最後, i做1 e5決定. 正旗ka7教科書縛做1綑, theh8去街a2路賣hou7收phaiN2銅舊錫--e5, i選1 e5透早離開, 無kap鍾俊in sio辭, i決定beh用ka-ti7 e5 khui3力改變社會. 7--月, 蟬a2開始teh叫.

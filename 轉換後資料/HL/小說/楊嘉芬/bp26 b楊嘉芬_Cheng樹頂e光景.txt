BONG 報小說
Cheng5 樹頂e5 光景

楊嘉芬
【全Roma 台語字式原作,陳明仁改翻做漢字、白話字合用】

1.轉學生

I 出世e5 所在號做「RXW」，講--是南部1 個cham2-jian5-a2 iap-thiap e5 庄社。為著老pe7 做生理e5 緣故，自i 國校出業hit 年開始，kui 家口a2 不時就teh 遷徙住所，kun-toe3 戶長1 si3-koe3 long3-long3 走。學籍記錄寫得分明，半冬讀過4 間學校，toa3 過3 個縣市，論真講，歌a2 戲班a2 恐驚都無in chiah-ni7 chiap8 搬徙。
講台頂e5 cha-pou-gin2-a2 khia7 theng5-theng5,雙手垂垂phoah8 iap 後，目chiu 皮久久--a2 chiah nih 1 pai2。Na2 像真慣勢這種場面，當4-50 對目chiu liah8 i teh chin5,i 無1 sut-a2 lun2-neh8 e5 款式。I e5 聲喉ke7-ke7 iu5-koh 破chhe3 破chhe3,顯然tng 當i tng2 大人e5 時cham7,人生做san2-thiu san2-thiu，肢骨不止a2 thiau-lang7,面肉koh be7 烏，真斯文款。可惜i e5 穿chhah kap i 這種生張be7 su3 配，身軀頂1 su 制服縛身縛身，koh kaN2 因為洗盪了siuN 過頭，薄li-si，內底衫theng2 看現現，1 領siah-chuh 白si2-soat，m7-na7 新學校e5 名iau2-boe7 刺，lian7 i ka-ki7 e5 名姓都欠。總--是衫布便若hou7 車a2 車--過，加減會留線跡，我giah8 頭chim-chiok ka7 看，名e5 部分「d」重疊「t」，字形真oh 去liah8,姓就極其清楚，be7 走閃--e5,he 穩是1 個「Li2」--字。
「RXW？我生耳空m7-bat 聽--過，hia m7 chiok 庄kha--e5?」下課10 分鐘，kui-tin7 積積ti7 轉學生e5 書桌a2 邊。Ong5, Bi2-bi2 ti7 轉學生面頭前坐--落來，手骨khoa3  ti7 桌a2 頂，theh8 頭問i 問題。
「Hia kui-e5 long2 soaiN7-a2 園--la。」廣播電台ka7話sin5--去：「Hia e5 soaiN7-a2 甜but-but koh 大母粒，食若有chhun koh 會tang3 外銷。Che 地理老師就bat 教--過a。」廣播電台na2 講，嘴齒瀾na2 beh tin--落來。
「Che na2 有稀罕。」Ong5, Bi2-bi2 隨ka7 tu2 to3-tng2:「Ti7 B 國，孤孤Q 州 e5 果子園就比lan2 long2 總e5 農地khah 闊！」
Bi2-bi2 in tau ti7 B 國有厝，最近B 國e5 厝價tng-teh 落，聽講in si7 大人按算趁siok8 趕緊koh hak 1 tong3,將來cha-bou2-kiaN2 結婚e5 時thang 送hou7 做嫁妝。Bi2-bi2 本人iau2 m7-bat 去過B 國，不ji7-ko3,in tau 這chun7 大細項生活用品，che7-che7 專B 國貨。會記得舊年hioh 熱e5 時，Bi2-bi2 招請我kap 幾個a2 khah 有交陪e5 朋友伴做夥去in 山頂e5 別莊chhit-tho5。In e5 客廳真long3-khong3 ，家俱chiau5-pi7,一概ui3 B 國進口，正peng5 有1 個壁爐，內底清氣tam-tam，1 si-a2 火灰e5 影跡都無。壁爐頂koan5 有貼1 張大大張e5 B 國地圖，占beh kui 面壁koan5 度e5 1 半khah 加，真顯目，頂頭有1 個所在特別用紅筆khou--起來，講in B 國e5 厝就起ti7 hia。Ti7 地圖e5 正對面是酒櫥，酒櫥e5 架a2 頂chhai7 1 隻柴刻e5 ba7-hioh8 ，刻gah 真成，遠遠看，be7 輸活--e5 kang7 款。Hit 隻ba7-hioh8 目chiu chhiN gin3 -gin3,嘴尖尖尖，hou7 我e5 印象chiaN5 深，因為罕得看人厝--ni thiau-kang khng3 1 隻會食人e5 cheng 牲teh 展覽。
「後日a2 這隻就變做gun2 Ong5--家e5 鎮家寶。」Bi2-bi2 e5 媽媽an2-ni 對gun2 說明。
「Ah 無，Q 州long2 種siaN2-mih 果子叢--a？」廣播電台追問。
「你有影是草地song5 neh，Q 州e5水果通世界有名--e5,外國地理tu2-chiah 教--過，無，hit tang-chun7 你是teh tuh-ku 是--m7?」
Bi2-bi2 1 手插腰，目chiu tiN3 大大蕊ka7 kang3,眾人笑hai-hai，liah8 準是teh kun2-sng2 笑。
「Gun2 Dady 頂禮拜去B 國，tng2--來e5 時chun7 有買1 koa2  hia e5 果子beh hou7 我食，kiaN-a2 日我tu2 好有chah，本底按算食飯飽食，taN lin2 tak8-e5 chit-ma2 分去食。」
Bi2-bi2 按書包theh8 1 koaN7 葡萄chhiN 出--來，眾人看著有好空--e5 thang 食，1 聲chong5 tui3 Bi2-bi2 hia 去。
「Bi2-bi2,你無beh 做夥來食？」
「Lin2 做lin2 食，gun2 tau iau2 chiok che7--leh。」Bi2-bi2 對tak8-e5 bun 笑，聲調真正溫柔，kap 前--a2 chiam2 然2 種款樣。
Kui-tin7 人圍leh teh 搶食，1 koaN7 葡萄極加2-30 粒，sian 分ma7 分無夠額，福氣分--著e5,歡頭喜面，食kah chap8-chap8 叫，kha 手khah so5--e5,tio5-kha tng3 蹄，khia7 ti7 邊--a2 teh gian3 仙膏。忽然間，我想著hit 個轉學生，1 下oat8 頭，發覺i 頭tam3-tam3,tng-teh 下性命拭i e5 新桌椅。

2.對頭

講台頂無老師teh 坐鎮，kui 間教室猶原真tiam7 靜。隔壁班e5 老師teh phah 學生，箠a2 聲1 chun7 1 chun7,這個but8 3 下，hit 個sut 4 下，雖bong2 2 間教室有厚厚e5 壁隔開，gun2 oan-a 算得清楚，be7 hou7 lau3-kau--去。Hit koa2  平常時khah 草猴--e5,這chun7 特別tiaN7-tioh8,我做班長--e5 kiaN-a2 日趁著eng5,m7 免giah8 箠a2 kap in teh 走相jiok。
1 個剃五分a2 頭e5 糾察隊無聲無說行--入來，無請求任何人e5 允准就ka7 1 張紙貼ti7 烏枋邊--a2 e5 告示枋，了後，iu5-koh 無聲無說行--出去。糾察隊--e5 1 下離開，tak8-e5 椅--ni 坐be7 tiau5,隨衝來頭前，頷頸chhun 長長，kui 心肝teh chhoe7 ka-ki7 e5 名。
學校當局有發佈1 項規定，講教室e5 座位1 月日tioh8-ai3 換1 pai2,phaiN2 學生坐後壁，好學生坐頭前，好phaiN2 e5 標準，導師thang ka-ki7 chun2-chat，月考e5 分數參考na7-tiaN7，be7-tang3 全部做準繩(chun2-chin5)。普普a2 ka7 分類，前--a2 2 排坐老師心目中e5 好學生，成績好，koh tioh8 乖巧，好品行；無愛讀冊，gau5 作虐--e5,老師看gah 真刺鑿，thiau-kang ka7 安tah ti7 煞尾排放牛食草；Chhun e5 學生坐ti7 中--a2,成績半chiuN7 loh8--e5,無好無bai2,總是真守本份，be7 親像hit k?a 坐ti7 上尾排--e5,gau5 變詭變怪，kui 日kap 老師teh 做對頭。
「Lin2 這koa2  不受教--e5,1 世人khioh-kak--la。」導師兼國文老師不時an2-ni teh 念。
自一年a2 開始，我見考都頭1 名，成績便若公佈，眾人著急beh 看榜，thang 知影後1 個月beh hou7-ng5 徙ti7 toh 1 tah，只有我老神在在，m7-bat kap 人teh kheh。
但是這回無kang5,局勢小khoa2  有變化，khah ngi7-tau2,無eng2 過chiah-ni7 爽勢。我人細漢，若beh 照起工按頂--a2 chhoe7,生本khah 剋虧，若beh 學人ui3 下kha chhoe7 空縫nng3--入去，我koh 嫌phaiN2 看，驚失身份，kou-put-chiong，只好ti7 外 khou 圍a2 影--1 下，lio2--1 下，khia7 都無2 分鐘，kha 骨開始感覺軟酸軟酸，頷頸a2-kui ngi7-chiaN7 ngi7-chiaN7，目chiu koh 澀澀，實在真thiam2-thau5。
我決定暫時先tng2 去hioh 喘，路中，習慣性觀察我e5 對手。我發現i 涼勢a2 涼勢，kha 蹺koan5-koan5 做i teh 看kou2 冊，我看1 下，心中1 把無名火hiong5-hiong5 toh8--起來。
M7 chiah 半個月e5 時間，我一向優勢e5 地位這cham7-a2 soah lou7-lou7-hian2,ka2-na2 隨時會hou7 ian2--倒。天良講，i e5 表現有影真出thioh，不管文--e5,武--e5,tak8 項thang 光。有1 pai2 數學課，老師ti7 烏枋出1 個題目，愛gun2 2 個1 人khia7 1 peng5 ti7 烏枋e5 頂koan5 ka7 解--出來。我e5 數學底不止a2 在，月考e5 分數ti7 全校內底是排有chiuN7 等--e5,無議悟hit pai2 我soah tioh8-tak，慢i beh 1 分鐘久chiah 解答--出來。真che7 cha-pou-gin2-a2 大力phah-phok8-a2,坐ti7 後壁排--e5 甚至有人khou-sut-a2,老師笑bui-bui，khok8-khok8 tim3 頭o-lo2 i 有數學天才。我真懊惱，勻勻a2 sam7 tng2 去坐位。自hit 日起，我ka7 i 定位做性命中頭1 號e5 對敵；不過i na2 像完全無ka7 我khng3 在眼內，可比這chun7 i hit 個形，hou7 人看gah 真正會激心。
導師無tiuN 無ti5 出現ti7 門kha 口，手--ni mouh 1 疊考卷，嘴角垂垂垂，tak8-e5 看這個辦勢就知害，m7 敢延chhian5,趕緊拚tng2 去ka-ki7 e5 位。我因為坐頭1 排，離告示枋kai3 近，人群散走了後，我ka7 目鏡lioh8-a2 thuh koan5。
Che na2 有可能--leh？
導師ka7 箠a2 枝請--出來，隨個a2 開始hoah 名，不幸hou7-ng5 點--著e5,tiaN7-tioh8 tioh8 食1 頓a2 竹a2 絲炒豬肉，了後，tai7-chi3 chiah 會tang3 準煞。In 有e5 手骨chhun 直直，目chiu kheh-kheh，等老師phah 有夠額，雙手ti7 kha 腿so-so--leh，iu5-koh 活活跳跳，kap 前--a2 無2 樣；有e5 面a2 青sun2-sun2,手骨lak8-lak8-chhoah，m7 chiah hou7-ng5 phah 1 下，手隨kiu--tng2 去，自an2-ni m7 敢koh 伸--出來。Ma7 有1 部分人，be7-cheng7 phah，目屎si3-lam5 垂，跪落塗kha-tau，大聲哀叫「m7 敢」。
落尾手，老師hoah i e5 名，i 真phiau-phiat，1 步1 步行向刑場，無ni-si ma7 無洶狂。老師命令i ka7 手chhun--出來，i kan-kan-a2 m7 聽從。老師hou7 逆--著，箠a2 giah8--起來按i 身軀頂se3--落去，i 無lun2-neh8,據在人phah。老師更加siuN7-khi3,箠a2 teN7 an5-an5 開始亂but8,i 猶原khia7 直直，無teh ka7 信tau2,自頭到taN，無聽i haiN gah 1 聲。尾後，我實在看be7 過心，頭oat8 邊--a2 m7 敢koh 看--落去。箠a2 sut 動空氣e5 聲音hu3-hu3-hau2,我趕緊ka7 耳a2 ng--起來，苦be7 這種恐怖e5 場面早1 時結束。
受phah e5 人iau2 少年，phah 人--e5 卻有歲--a，be7 堪得an2-ni 激氣。老師e5 手垂--落來，胸坎浮--leh naih--leh。
「免kioh 是你別科long2 考……考滿分就teh……就teh hiau-pai，只要我……我iau2-koh 做你e5 導師，你永遠……永遠免siau3 想會sai2 徙……徙位。」
導師1 面罵1 面大聲喘氣，1 句話分做幾lo7 節講，hou7-ng5 罵e5 人無要無緊，考試單a2 sa leh 做i 翻頭tng2 去i e5 座位。
照告示枋頂koan5 公佈e5 成績來ka7 算，我tak8 科平均輸i beh chiaN5 10 分，結局，因為國文1 科，這回，我倒贏i 10 分。
雖然這pai2 我安全過關，m7-koh 我並無因為an2-ni 來歡喜，顛倒感覺真ian3 氣，心肝頭真ak-chak，我ka-ki7 心內知知，若m7 是因為i thiau 意故beh 惹導師siuN7-khi3,國文thiau-kang 考無及格，冠軍e5 寶座這回該當i 來坐chiah tioh8。
I 這種kek-kut e5 個性hou7 我真厭惡，愈討厭i，愈想beh 知影i ti7 後壁teh 變siaN2 tai7,有1 pai2 e5 國文課，趁老師teh 抄烏枋，我iu5-koh oat8 頭，tu2-chhiang7 kap i e5 目chiu 相閃--著。我緊oat8 tng2 頭，2 peng5 嘴phoe2 燒燙燙，心臟phok8-phok8-chhaiN2。自從hit pai2 意外了後，我變gah khah 謹慎，khah 有cham7-chat，時機確定有妥當，chiah 會去做這件ka-ki7 便若想--著就會感覺kian3-siau3 e5 tai7-chi3。

3.輸贏

Chai2 時8 點，鐘a2 聲tu2 giang，工友a 伯遵照頂司e5 指示，即刻ka7 2 扇鐵門關oa2--來，然後kah 鎖閂--起來，一直到beh 暗a2 4-5 點chiah 有koh phah 開，thang 放學生a2 出--去。
Gun2 這班e5 人數本底有45 個，穿裙--e5 比穿長褲--e5 加1 個，轉學生ti7 學期中間插--入來了後，cha-pou cha-bou2 tu2-tu2 好對半。Tak8-e5 有緣做同窗，1 工8-9 點鐘久不時long2 tau3-tin7,同齊食飯，做夥上課。因為cha-pou cha-bou2 體質無kang5,體育課合該tioh8 分做2 peng5,cha-pou hoan7 cha-pou，cha-bou2 hoan7 cha-bou2,總是上課時間kang7 款，ti7 體育場oan-a2 chhiang5-chai7 會相tng7--著。
熱天時，e-pou 常常會落西北雨，食晝飽，天烏陰烏陰，雷聲、sih-nah 1 chun7 1 chun7,無joa7  久，雨水大大kang2 ui3 天頂潑--落來，到beh 上體育課chin3 前，雨猶原落be7 離。運動tiaN5 1 phian3 雨霧濛濛，塗kha iu5-koh tam5-lok-lok，老師ka7 學生chhoa7  去體育館，cha-pou phah 籃球，cha-bou2 phah phin-phong2。有1 班koan5 gun2 2 年e5 學生chham gun2 kang5 這個時chun7 teh 上課，2 班e5 cha-pou-gin2-a2 chhoan5-kha pih 手，準備beh ti7 籃球場比1 個koan5-ke7。裁判1 聲長長e5 pi-a2 pun5 了後，雙方正式開戰。Cha-bou2-gin2-a2 無人有心chiaN5 繼續phah 球，cha-pou--e5 ti7 球場pheng7 技術，cha-bou2--e5 ti7 邊--a2 拚聲勢，1 peng5 khia7 1 隊，敵我分明。
雨勢愈來愈大，球場e5 氣氛愈來愈緊張。Phah 無10 分鐘，cha-pou-gin2-a2 1 個a2 1 個褪pat-theh，汗水1 滴1 滴tap8-tap8-tin，be7 輸teh 落雨--leh。外口落大雨，內底噴雨花a2。
若單純就身材來論斷，gun2 實在khah 食虧；不過gun2 隊5 個戰將，戰術e5 運用真活liu3,各人籃球根底koh 在，整體來看，並be7 khah 輸面。Cheng7 開始比賽到taN，雙方輸贏一直保持ti7 6 分以內。
I ma7 是5 個球員其中e5 1 個。Tu2 ui3 別間學校轉--來，kap 人tau3-tin7 練球e5 時間tiaN7-tioh8 無che7,m7-koh 1 下chiuN7 陣，球場e5 情勢i 隨會tang3 掌握--著，kap 隊友ma7 真投合，oan2 然老戰友一般。團體戰得勝e5 關鍵，最主要ti7 分工kap 合作，i e5 職務是助攻，ka-ki7 khah 罕得出手，因為基本動作老練，球ti7 i e5 手--ni，iau2 m7-bat 失落--過。
比賽進入決戰e5 時刻，最後1 分鐘，gun2 隊輸對方1 分，贏--e5 hit 隊戰鬥精神大概lioh8-a2 有放鬆，i ui3 對方主將e5 手--ni ka7 球劫--去，這tang-chun7,眾人 e5 情緒chheng3 到最高潮，喊hoah e5 聲音be7 輸天頂e5 雷公。
用上緊e5 速度，i 1 個人ka7 球運ah 到球long 下kha，tng i 雙手giah8 koan5 準備beh 出手，對方e5 人馬趕到位，3 個對付i 1 個。I 手kiu--入去，進無路，退無步，自an2-ni ti7 hia tun3-tau2。時間1 秒1 秒直直teh 過--去，邊--a2 e5 觀眾看kah 心狂火toh8,苦無會tang3 跳入去ka7 解危。相著1 個空縫，i 趁機會趕緊ka7 球tan3 出來hou7 隊友，這個時chun7,裁判e5 pi-a2 聲tu2-tng7 tan5。
Pi-a2 聲chiah 煞，雨聲toe3 leh tiaN7--去，老師宣佈下課，4-5 人1 撮1 撮行離體育館，1 路一直有人teh 發表感想。
「I khia7 e5 角度be7 bai2,應該大膽出手chiah tioh8,m7 知i teh tiuN-tu5 siaN2？」
「TaN 輸都輸chheng-chai7--a，chit-ma2 討論che 有siaN2 lou7 用--leh？」
「會贏e5 球phah kah 輸，kam2 無人tioh8-ai3 負責任？Hit tang-chun7 若換做別人，我敢講chit-ma2 teh 歡喜慶祝--e5 是lan2。」
「你m7-thang boe7 記--得，hit 粒球是i 搶--著e5。」
眾人議論紛紛，看法long2 無tui3-tang5。
日頭掛ti7 半天頂，ti7 i 斜對面有1 彎7 色e5 彩虹。校園靜chiauh-chiauh，大多數e5 學生long2 已經tng2 去厝--ni，kiaN-a2 日因為tioh8 我當值，pun3-so3 拚煞chiah 會tang3 離開。Pun3-so3 場oa2 後壁門，離教室有--1 chat-a2,2 袋pun3-so3 重hoaihN-hoaihN，我沿路行沿路喘，teh beh 到位e5 時，發現oat 角e5 cheng5 樹頂na2 像有1 個熟sai7 e5 背影。我kha 步擋tiam7,目鏡thuh koan5。
真正是i！
黃昏e5 日光溫柔be7 chhak8 目，無親像中晝時a2 an2-ni ok khiak8-khiak8,見人就咬。I 雙手撐ti7 樹oe，目chiu ng3 日頭落山e5 方向。
Hit 頂頭e5 光景到底怎樣，thai2-tho2 hou7 i 看kah chiah-ni7-a2 痴迷m7 甘落--來？Iau2-koh，i 頭殼內tng-teh 想siaN2？回想過去，iah 是計劃未來？Koh-khah 重要--e5,i e5 心情siaN2 款？是有ng3 望--e5,iah 是絕望--e5?
樹頂m7-na7 i 1 人，有1 隻黃白lam7 色e5 貓phak ti7 i 身軀邊。貓a2 目chiu kheh-kheh，身軀由在主人hu-so，1 陣風行--過，貓a2 毛hou7 吹tin2 動，真sui2,na2 海泳--leh。
「班長，tang-si-a2 你ti7 chia，我chiah 會si3-koe3 long2 chhoe7 無你。」廣播電台大聲hoah-hiu。
「你koh 敢講，我tu2-chiah ti7 教室等你kui 半pou。」
「失禮，失禮，ah 就有人招我搧ang-a2-phiau，走be7 開kha。」
我掛意cheng5 樹頂hit 個人，無心chiaN5 聽廣播電台poe2 會。樹頂e5 人已經落--來，貓a2 toe3 主人kha-chiah 後跳--落來。樹kha 有1 kha 籠a2,i khu5 落身ka7 籠a2 門phah 開對貓a2 iat8 手，貓a2 ku ti7 塗kha，無愛聽從。I koh 再大力iat8 手，並且siuN7-khi3 hoah 聲，貓a2 miau-miau hau2。，落尾，ma7 是乖乖a2 nng3--入去，隨在主人ka7 koaN7 teh 行。
「Phah 種e5 貓a2 i 也看做寶貝teh 飼！」
廣播電台順我e5 目神觀看，然後ki-ki kauh8-kauh8 an2-ni teh 念。
「你kam2 會hiau2 peh 樹？」等i 完全行離開我e5 視線，我oat8 tng2 身問身軀邊e5 人。
「也1 個be7-hiau2,he 簡單。」廣播電台講。
「你教--我好無？」
「教你siaN2？」
「Peh 樹--a！」
廣播電台面色憂憂，抓1 下a2 頭殼講：「Tioh8-ai3 穿長褲chiah 好勢peh，你kam2 有長褲？」
我真失望，深深吐1 口大氣：「Gun2 媽媽講穿長褲無1 個cha-bou2-gin2-a2 款，一直long2 不准我穿。」
廣播電台tim3 頭同意這個看法。Gun2 2 個tau3-tin7 ka7 pun3-so3 theh8 去tan3-hiN3-sak。路中，廣播電台ti7 我耳空邊chhiauh8-chhiauh8 叫，話講be7 停，我因為有心事，頭殼內teh 想tai7-chi3,無gah 1 句有ka7 聽入耳--去。


4.雞卵糕

拜五e-pou，kui 間教室he7-he7-tio7,tak8-e5 有講有笑，無成1 個讀書e5 所在。Koh 忍1-2 點鐘，足足2 工e5 禮拜假期就beh 來臨，何況後壁e5 課免讀冊，免考試，khah 無壓力，心情輕鬆，面容自然khah 有笑神。
除了體育課cha-pou cha-bou2 拆做2 班，拜五e-pou e5 工藝kap 家政，oan5-a2 會分做2 peng5,m7-koh 有1 點精差，這節課在人e5 興趣揀ka-ki7 kah-i3--e5,無限定cha-pou cha-bou2,總是多數人e5 選擇iau2 是khah 傳統式--e5,cha-pou--e5 揀工藝，giah8 kong3 槌釘鐵釘；Cha-bou2--e5 上家政，theh8 針線繡針黹。這2 項因為m7 是學科，kap 成績、排名無干礙，我cheng7 來m7-bat 認真teh 上課，ma7 long2 無興趣beh 學。
M7 知ti7 tang 時起，我看待家政課e5 心態有180 度e5 轉變。頂pang，家政老師宣佈這月日e5 教學進度，講beh 教gun2 做che 做he；結局，我隔tng2 工隨走去市場，上課ai3 beh 用e5 佐料，我盡皆ka7 買tng2 來款hou7 便，然後tak8 工看日誌，希望拜五趕緊到。
「卵仁先hou5--起來，kan-taN 卵清落去phah；Tioh8 保持kang7 1 個手勢，速度愈緊愈好，親像an2-ni。」
家政老師khia7 ti7 講台頂，to3 手mouh 1 khaN 大碗公，正手giah8 1 支湯匙la7 kah khin-khin-khiaN7-khiaN7；學生有樣看樣，雙手toe3 teh tin2 動，kui 間家政教室鬧熱chhih-chhih。
Tu2 起頭老師就特別交帶，卵清tioh8 phah gah 起波，而且鼎倒khap ma7 be7 lak--落來chiah 有準算。我aN3 腰下命la7,liam-mi to3 手、liam-mi 正手an2-ni teh 輪替，波愈來愈phong3,卻ma7 愈來愈重。到gah 1 個時cham7,我遵照老師講--e5 ka7 鼎peng2--過，chiaN5 實1 滴都無lak--出來。
Theh8 手巾a2 ka7 汗拭拭--leh，koh 來，照烏枋頂koan5 寫--e5,tioh8 khng3 2 khok 麵粉、3 甌幼白糖，koh攙tam7-poh8-a2 Bat-tah 油kap phang 料粉；尾手，我ka7 攪好勢e5 料kui-e5 倒入去1 個心形e5 模a2,烘爐e5 火khiat8 toh8 了後，續--落來e5 khang-khoe3,只chhun 等待na7-tiaN7。
壁頂時鐘2 支kha 骨徙動e5 速度真正慢，na2 龜teh 爬--leh，我khok8-khok8 giah8 頭注意時間，坐ti7 椅--ni 聽候soah 比khia7 leh phah 卵e5 時chun7 iau2 koh-khah 艱苦。
雞卵糕e5 phang 味m7 知按tah 偷偷a2 soan--出來，我ka7 鼎koa3  掀--開，1 chun7 燒hut-hut e5 霧氣隨chong5 tui3 天花板--去，等煙霧chiau5-choan5 thoaN3 開，我看著1 粒iau2-koh teh chheng3 煙e5 心出現ti7 鼎底，phong3-sai-sai，金iaN3-iaN3。
下課chin3 前，老師開始沿桌驗收成果，行到我chia e5 時，老師giah8 刀a2 ti7 邊--a2 挖1 te3-a2 試滋味，了後，大頭母指koan5 o-lo2 講我e5 雞卵糕m7-na7 色緻sui2,teng7 度、甜度koh long2 chhiau5 kah tu2-tu2 好，上重要--e5,外形有創意，真顯目。結果，我得著92 分，算是一等koan5--e5。我chiok 歡喜，趕緊愛beh ka7 雞卵糕theh8 tng2 去教室。這個時chun7,放送頭有聲音出--來，ai3 全校班長走1 choa7  訓導室。
「Na2 chiah tu2 好，taN 是beh 去iah m7 去？」我心內teh tiuN-tu5,雞卵糕捧ti7 手中央。
「各班班長，請到訓導室集合。各班班長，請即刻到訓導室集合。」
放送頭koh 再催逼，kou-put-chiong，我ka7 雞卵糕交託1 個同學暫時保管，但是等到ui3 訓導室tng2--來，我發覺ka-ki7 e5 書桌a2 頂khng3 1 te3 缺1 角e5 雞卵糕，雞卵糕本底e5 外形已經看be7 出--來a。
「Na2 會變an2-ni！到底是siang2 食--去e5?」我看1 下chiok 艱苦心，目屎珠ti7 目kiN5 ko7 動。
「我--la。」廣播電台自首，khian3-thian khian3-thian 講：「Ah-to7 看tioh8 chiaN5 好食款，我擋be7 tiau5,就ka7 捻1 te3-a2 來食。」
「Siang2 允准你食--e5!我kam2 有講會sai2 食！」我大聲嚷，在場眾人看我1 個。
「物件做好就是beh hou7-ng5 食--e5,無，kam2 kan-taN beh 看sui2--e5 na7-tiaN7？」廣播電台替ka-ki7 辯護。
「雞卵糕我做--e5,kan-taN 我有資格決定beh 請siang2 食！」
我比前--a2 iau2 koh-khah 惡，廣播電台tioh8 chhiN 驚，thi-thi thuh8-thuh8 講：「你，你mai3 siuN7-khi3--la，kiaN-a2 日tng2--去，我會ka7 gun2 a 母討錢，bin-a2-chai3 隨買1 個賠--你。」
「Siang2 稀罕你e5 雞卵糕！」我koh 再hoah 聲，然後無頭無尾細a2 聲a2 nauh 1 句講：「人gun2 都iau2-boe7 theh8 hou7 i 看。」
「I？Siang2 是i？你beh theh8 siaN2-mih hou7-ng5 看？」
我無回答，下意識的ng3 上尾排看--1 下。I 手--ni theh8 1 節魚骨頭，aN3 腰tng-teh 飼i e5 貓a2。我心肝1 chun7 e5 抽疼，趁目屎iau2-boe7 kui choa7  lin3--落來以前，le5 頭走離教室。

5.點卯

時節猶beh oa2 年--a，chai2 起時，koaN5 凊凊e5 東風suh-suh 叫，1 si3-koe3 liu3-liu3 走，教室2 peng5 e5 玻璃窗，tak8 片關密密，gau5 chng3 縫e5 風猶原有chai5-tiau7 chhoe7 著空隙(khang-khiah)nng3--入來。學生gin2-a2 1 個a2 1 個到位，人氣漸漸旺，室內lioh8-a2 有khah 燒loh8。Tak8-e5 坐坐相oa2,身軀kiu-kiu khah 會擋koaN5。
糾察隊e5 人真準時，tak8 工透早這個時chun7,總會ti7 gun2 教室出現。按照手--ni e5 名簿隨個a2 點名，hoah 3 pai2 無人應聲，糾察隊--e5 筆giah8--leh 隨ti7 面頂做記號，送到訓導處集體入檔案，後日a2 thang 做1 pai2 清算。
有1 項tai7-chi3,我絕對be7 記teng5-taN5--去，cheng7 半冬外前ui3 別間學校轉--來，到cha-hng 為止，i iau2 m7-bat 缺席--過，但是kiaN-a2 日……
鐘a2 聲giang，頂pou 頭1 節課是國文，過beh 20 分鐘，老師chiah 勻勻a2 步行入--來。
「Tai7 先，我beh 向tak8-e5 宣佈1 項tai7-chi3。」導師聲喉kek ke7-ke7 講：「KiaN-a2 日，lan2 班有1 位同學無來上課，從今以後，i ma7 be7 koh 再來--a。」
Tak8-e5 目chiu bui-bui，目頭kat-kat，自然的oat8頭看tui3 上尾排oa2 窗a2 邊hit 個座位。Na2 親像teh 解答眾人e5 疑問，老師繼續koh 講：
「In 老pe7 生理做失敗，欠人1 身軀債，債主jiok 來到lan2 chia，in kui 家口a2 cha 暗透暝偷偷a2 離開，無人知影in 走去toh。」
老師1 下講煞，下kha e5 人開始chhi-bu2-chhih8-chhuh8 互相teh 議論。我完全聽無in teh 講siaN2，kan-taN 感覺頭殼重重，4 肢酸軟，心臟勉強iau2 teh tin2 動，不過跳動e5 速度真慢。
有--1 久a2,我khoaN-khoaN-a2 回復正常，4 周圍e5 聲音清楚--起來了後，聽著坐ti7 我後壁e5 Bi2-bi2 對人an2-ni teh 講：
「椅桌坐boe7 燒就走，親像i 這款，beh na2 交有朋友--leh！」
冬天e5 太陽，晏晏起床，早早就beh hioh-khun3,學校放學e5 時，街路e5 燈火有e5 已經點toh8。我手--ni nih8 1 張字紙，沿路行，沿路問--人。巷路彎彎oat-oat，eh8 chiN-chiN，猶koh 滑liu3-siu3,我1 步1 hoah8 tauh8-tauh8-a2 行，尾手，ti7 1 間破瓦厝頭前停kha。
我ka7 紙條頂面e5 住址kap 門牌相比對，thang 確定ka-ki7 無chhoe7 m7-tioh8 所在。等1 個過路人行遠--去了後，我ka7 門sak--開，快步踏--入去，然後趕緊ka7 門關--起來。
厝內不止a2 整齊，kap 我chin3 前猜想--e5 差1 大ba7。In 果然走kah 真洶狂，真che7 物件long2 無搬走，無成1 間無人teh toa3  e5 厝。我1 si3-koe3 巡看，hit 粒i su3 常chah 去學校e5 籃球hiat ti7 壁角，m7-koh，hit kha i tak8 日long2 會koaN7 去教室e5 貓籠a2,我an2-choaN2 都chhoe7 無。
「至少i be7 孤單，上無，i iau2 有貓a2 kap i 做伴。」我ti7 心內對ka-ki7 an2-ni 講。
M7 知toh 位e5 窗a2 門關無bat8,1 chun7 koaN5 sng3-sng3 e5 風吹--來，我kui 身軀gih8-gih8-chun。自天pong5 到地枋koh 再詳細巡看1 pai2,我ka7 大門關oa2--來，順原在e5 路行--tng2 去。
Cheng5 樹頂究竟有siaN2 好景緻？自i 離開了後，我soah 無興趣知--a。我chhiang5-chai7 teh 想，kiam2-chhai2,我所戀慕--e5,並m7 是樹頂e5 風光美景，但是，我心內真正戀慕--e5 到底是sim2-mih？無tiaN7-tioh8 我kan-taN 會tang3 用1 句si7 大人不時對我講e5 話來回答：
「等你大han3 就會知--a。」

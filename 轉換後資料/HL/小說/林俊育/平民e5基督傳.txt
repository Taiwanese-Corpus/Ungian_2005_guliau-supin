

平民e5基督傳

J. Paterson Smyth 原作

高德章  譯白話字  (1933)
林俊育  翻寫漢羅 (2004)

公報社  (1933)




序 言
七十年前，馬醫生tui廈門過來台灣beh ti7-chia傳教行醫。Hit霎(tiap8)有廈門e5牧師，杜嘉德先生kap來beh幫贊伊e5工；也有順機會佈道賣聖冊。有一日伊看見一人坐ti7伊e5店頭teh看福音e5聖冊。伊就問伊hit本冊看了怎樣，好a2 m7好？Hit-e5人應講是真好，真趣味；是記載一人e5來歷，名叫耶穌；伊四pai2死，也四pai2 koh活。這是因為伊將四本e5福音傳連連讀，phah算馬太所記載耶穌死koh活e5事，馬可有接落去講，記載耶穌第二pai2活ti7世間e5代誌。
咱有chit四本e5福音傳是真好，是咱e5大福氣。四本long2相和，總是無long2相同，一本記一款；hou7咱讀了khah明白知主耶穌齊全e5德行，齊全e5仁愛、慈悲、智慧；khah贏咱只有一本na7-tiaN7。
總是人也有時ai3將chit四本所記載long2拾(khioh)做一本，就是將咱e5主一生e5代誌，tui3伊出世到上天，照次序排列做一本耶穌e5言行傳。親像主後200 goa7年，有一人名叫達安(Tatian)，伊有備辦一本親像chit號e5款，名號做「Tui3四本e5」(Diatessaron)，就是用咱chit陣所有hit四本e5福音傳，相比來排列。
近來ti7阮hit peng5有濟濟人備辦chit號e5冊；有e5真大本，tak8項議論真詳細，出hou7先生做參考；有e5 khah細本；hou7兄弟姊妹歡喜theh8起來讀來得tioh8大利益。從中有一本，就是高德章先生tioh8磨ka7咱翻譯，taN發行做教會e5利益。原著者chit位先生，名叫J. Paterson Smyth,ti7 1921年頭一pai2出。Liam5-piN得tioh8歡迎，濟濟人買去看，年年tioh8 koh印幾na7 pai2才有夠額thang賣--人。這是莫怪，先生e5筆枝真活動，人na2讀就na2 ai3讀。先生亦gau5體貼主耶穌e5聖，真大疼伊；chit本冊所記載long2是表明耶穌e5慈愛，耶穌e5大恩典，不止疼艱苦軟chiaN2 e5人。Ng3望咱濟濟人買去看，thang受真好e5感動。
福音傳所記載耶穌所行e5來歷，所講long2是真實，咱讀了tioh8降服；也tioh8求聖神指示咱，hou7咱會明白救主e5意思。咱e5先生所講e5道理，解明聖冊e5教示，咱也tioh8讀，讀了tioh8想，tioh8參考。Ng3望咱m7-na7做人e5學生，就是做聖神e5學生，照咱e5主所應允咱講，In long2 beh hou7上帝教in。
										  巴克禮
								昭和8年(1933)7月15日
										     上海




譯者 序
台南英國宣教師會，自來不止關心ti7文字e5佈道。Ti7兩年前有提議ai3 hou7咱台灣e5教會益發明白基督教e5基礎，就是咱e5主耶穌基督e5人格。Tui3 an2-ni有揀一本ti7現時學界一般最歡迎e5 《平民e5基督傳》來叫我翻譯；我也無嫌家己e5不才，是為tioh8 ai3宣傳主耶穌基督e5聖名，就ti7兩年前，用祈禱e5心，利用教冊有閒e5時間來做。佳哉得tioh8上主e5祝福，thang完成chit-e5工。
論翻譯書籍，實在m7是hiah快e5事。Koh chit本是英國Su-ma2-su(Smyth)博士e5原著，叫做“A People’s Life of Christ”。伊e5筆技真活潑，文句真美麗，言詞最有力，闡明極透徹。Ai3來翻譯做咱e5台灣話，實在是真正困難，tui3 an2-ni kiam2-chhai2有所在翻譯了無完全ti7-teh,ng3望讀者原情就是。總是我有盡我e5所會來做；koh有費神滿牧師，劉牧師將英文kap我所翻譯e5,tui3頭到尾來對照，也ti7白話chit方面，有蔡培火先生、陳延齡先生tau3幫贊，所以ng3望讀者會thang khah安心來讀。
設使若thang tui3 Su-ma2-su博士chit本冊e5開啟，koh得tioh8一番e5熱誠來講究，來koh-khah深知咱e5主耶穌基督e5人格kap伊e5真理，這是我tui3心底所大大歡喜e5所在。
Chit-e5工e5完成，有得tioh8滿牧師、劉牧師、馬牧師、沈先生、蔡培火先生、陳延齡先生大大e5幫贊，致意ai3 ka7 in說謝。Koh也有濟濟朋友gau5鼓舞勉勵我，來壯我e5膽，boe7免得也ai3 ka7 in說謝。

									高德章
					                 昭和8年(1933)7月15日
						            台南神學校











第一卷
Ti7起頭

第一章    未有世界，伊就已經Ti7-Teh

	「Ti7起頭有道，道kap上帝相kap ti7-teh,道就是上帝。」咱ai3 tui3 chia來講起基督e5生涯。Ti7世間無論甚物偉大e5人，伊e5傳記，咱long2是tui3伊出世，伊初出現e5日來講起。總是論咱e5主e5傳記，咱e5思想tioh8 ai3倒轉想到ti7伊所屬hit e5永遠e5世界，在ti7 hit e5世界teh看，咱chit e5,是干單偶然e5事。PoaN5過咱所bat chit e5世界，poaN5過眾星辰，以及物質、空間、時間e5界限外。有一個實在e5世界，永遠者e5世界，就是上帝以及眾聖使所tiam3 e5,就是咱chit e5世界以及其他--e5 e5源頭e5世界ti7-teh。Che是咱e5信仰e5一切所根據e5事實。咱be7 thang看見hit e5世界，咱be7 thang測量hit e5陸地，hit e5海岸。Hit e5黃金城市e5光彩，be7 bat khap8-tioh8咱e5目睭。總是咱信hit e5世界是tui3永遠有包圍ti7咱e5身邊，亦Hit e5 tui3 hia來e5,有ka7咱講起hit所在e5消息。
	伊m7限定報咱知hit e5世界是一個無限量e5聖e5世界，iau2-ku2,kiam2-chhai2會khah確切來感動咱濟濟人e5,就是講，hit e5世界是一個無限量e5親切、友愛e5世界，也in ti7 hit-peng5 e5人熱熱teh關心ti7咱chit-peng5 e5人。照聖冊e5見解，ti7 hit e5無看見e5世界，有kui大陣e5人深深teh關心咱世間人e5生活。「咱已經有做干證e5人到hiah濟，親像雲圍咱。」Hit e5永遠e5世界，是耶穌e5祖家，所以伊有時常感覺chit e5代誌。伊有報咱知天裡e5父，時常用疼痛kap哀傷e5心teh看顧咱。伊有報咱知，ti7地裡一個罪人反悔，就ti7天裡為tioh8 an2-ni來歡喜。伊有報咱知，hiah-e5 teh照顧地上e5細漢囡仔e5天使有「常常見我ti7天裡e5父e5面。」伊有報咱知，亞伯拉罕ti7 hit e5無看見e5世界，teh歡喜來看伊e5日ti7-chia,親像an2-ni,hit e5世界有不止teh關心ti7咱。Ti7耶穌變容貌e5故事中，有兩位舊約時代e5聖徒，就是摩西、以利亞tui3 hit e5無看見e5世界有來chih接in e5主，來kap伊講話，---是講甚物？Kiam2是講起法老王kap紅海e5事，亞哈王kap拿伯e5葡萄園e5事，就是in ti7地上所第一關心e5事mah? He2,m7是。In猶原有追jip ti7 hit e5偉大e5精神，就是tui3 hit e5永遠e5世界所teh主意咱--e5 e5親切e5念頭。「In談論伊e5架勢，就是伊ti7耶路撒冷所beh歷過e5。」Che kiam2 m7是暗示咱知in深深所關心e5,就是ti7 hit e5帳籬內，in以及in e5大e5同伴ti7地面上拯救e5事業中所關心e5 mah?
	Chit e5比較的，long2是khah近代e5事，---只有是2000年前e5事。總是保羅有對以弗所人講起，tui3原起頭hit e5世界，就已經有深深teh關心ti7咱，亦耶穌臨到世間chit e5計劃，m7是上帝做別項事了，才想tioh8 e5。Che就是未創造天地e5以前，tui3上帝e5疼痛，就已經有chit e5永遠e5計劃，就是beh hou7永遠e5基督來拯救人類，來聚集地面上眾可憐e5囝兒，歸ti7天裡e5父e5聖手。上帝有時常teh看顧咱。
	Ng3望咱將這刻tiau5 ti7心裡，thang khah會了解聖冊所教示e5道理，就是講，「人類e5經驗中，上帝tak8等號e5啟示，ti7未表現ti7-chia chit e5有看見e5世界e5以前，已經有備辦ti7-hia hit e5無看見e5世界。未顯現ti7 chit-peng5 e5代先，就已經久久ti7 hit-peng5 long2知hit e5事實。」Tiam3 ti7 hit e5親切e5世界，「Ti7起頭有道，道kap上帝相kap ti7-teh,道就是上帝。」Ti7 hit e5遠遠永遠e5世界，上帝e5疼痛e5計劃中，就已經有備辦上帝e5聖囝化身ai3「beh為tioh8咱眾人以及咱e5拯救。」
	所以咱beh追chhe7咱e5主e5生活，tioh8 ai3倒轉想到真遠e5所在，是tioh8 ai3 poaN5過咱e5常常e5氣力，所達會到e5極點，是tioh8 ai3到ti7創世記teh講起原起頭上帝有創造天地，hit時koh起去be7算得e5時，是tioh8 ai3到ti7聖囝化身，「希律王e5時，耶穌有出世ti7猶太e5伯利恆。」Hit時koh起去無限量e5時，才會thang追chhe7-tioh8咱e5主e5傳記e5起源。
	頂面所講chiah-e5,是約翰teh寫基督傳e5態度。
	我ai3 siau3念tioh8 tiam3 ti7以弗所hit e5所疼e5年老e5監督，就是「耶穌所疼e5學生約翰，「當伊未死e5代先，有坐-teh giah8筆來寫hit本「咱e5主e5生涯，」hit本「一老人e5記憶e5福音傳。」
	耶穌在世三年久，ti7巴勒斯坦極親密來kap伊交陪，ti7伊約翰e5記憶中，有永遠e5基督，chit e5 khah深，嚴肅e5思想ti7-teh,chit e5永遠e5基督，就是「tui3古早以來本有e5,捷捷著現」ti7世間。所以約翰有干證講：「Ti7起頭有道，道kap上帝相kap ti7-teh。道就是上帝。」Hit時約翰有想tioh8永遠e5基督ti7未化身e5代先久久怎樣有teh看顧chit e5可憐e5世界。當chit e5世界未bat想tioh8伊，猶kap伊離遠遠ti7 hit e5暗暗過去e5時，「伊已經ti7世間，世間tui3伊來創造，也世間m7 bat伊。」「活命ti7伊e5內面；chit e5活命是人e5光。」「有真e5光來入世間，teh照萬人。」
	以上所講chiah-e5,long2是奧妙e5話，世間人e5思想，實在是oh得了解。真奇怪！按怎講，「Chit e5基督不時ti7-chia。伊tiam3 ti7宇宙內，做宇宙e5活命。伊tiam3 ti7人e5內面，做良心e5光。雖然咱be7 bat伊，iau2-ku2未有世間e5代先，伊就已經khia7也起ti7咱中間。」這tu2-tu2是照歐虞陣(Augustine)e5意思所講，基督教是tui3開闢天地e5時，就kap咱相kap ti7-teh。這tu2-tu2是照德都良(Tertullian)e5心思中好膽來想講，tui3萬世以來基督就備辦beh化身成做人。
	約翰知ti7未化身e5以前，親像ti7地面上e5款式，伊有tui3 ti7自然、理性、良心，來啟示hit e5無限量e5上帝。所以又採用當時希利尼人、猶太人，ti7思想界所慣用hit句「上帝e5道」e5話，來干證講，「Ti7起頭有道。」用chit字「道」來表明基督，初初聽了，是奇怪e5款。總是其實有表明chit e5使徒e5中心思想，koh再也有利便e5所在，因為當時希利尼人e5哲學以及猶太人e5思想，long2共通慣勢teh用hit句話。照希利尼e5哲學思想，簡略來講，人是be7 thang看見，也be7 thang摸tioh8萬物e5無限量e5源頭。咱只有thang tui3 ti7咱e5身邊ti7世界中，伊所顯現e5來bat伊。所以in有用hit句sui2 sui2,親像詩e5譬喻，來稱呼上帝所顯現e5,叫做是「伊e5道。」
	請來想hit e5理氣。若論咱人無論是誰，是按怎teh表現伊e5心思以及伊e5內面生活？只有是tui3伊所講出e5話。Tui3伊所講e5話，有表現伊本身，tui3伊本身kap咱交陪，來闡明伊e5心思，以及伊e5感情，來實行伊e5意向。Tui3伊e5心思、意向所發出e5話，有表出伊e5內面精神kap伊e5品性。所以講tui3伊e5話咱thang bat伊。
	TaN咱beh怎樣thang來bat hit e5無限量，be7 thang看見，be7 thang bat e5上帝mah?只有thang tui3人e5良心、奇異e5活命、大風以及青天白日，暝間e5穹倉、奇異e5黎明、sui2 e5地面、榮光e5海中，以及hit e5 teh養飼世間人e5黃金色e5麥園，tui3 chiah-e5現象，thang來bat伊。Chiah-e5是上帝e5顯現，是伊對人所講e5話，就是伊e5道，不論啥款氣力來創造chiah-e5,連異邦人e5哲學者to承認講，這是「至高--e5 e5道。」
	實在異邦人e5思想，是干單會thang想到chia na7-tiaN7。總是chit e5使徒e5思想，是進入koh-khah深。伊知影有一個khah完全e5顯現ti7-teh。因為三年久e5中間，又kap伊相kap行ti7巴勒斯坦e5田園，taN chit霎伊知，伊是hit e5 khah完全e5顯現，是上帝對世間所講出e5道。所以又續接講，「道有成做肉體。」Chit e5道，就是ti7原起頭，ti7微妙e5自然、神祕e5活命，有表現上帝e5,結局到hit e5時期滿，就成做一個khah完全e5顯現。「道成肉體，khia7起ti7咱中間，有恩典kap真理滿滿。」這就是上帝e5啟示e5極點，不但是上帝啟示伊e5氣力以及伊e5偉大，亦是啟示伊e5心，伊e5無限量e5友愛kap疼痛。Tui3 an2-ni,咱知約翰teh用chit句來稱呼伊上帝e5道，hit e5全精神是親像chit款。
	總是chit e5可憐e5世界，tioh8久久來聽候hit e5顯現。咱m7知，啥事上帝延chhian5伊e5化身到hiah-nih8久，總是咱知，伊有teh看顧基督未出世以前hit e5孤獨e5世界。咱知伊有tui3永遠來補充in所失落e5機會。上帝ti7永遠e5 chit-peng5 kap hit-peng5 e5中間，不時to teh做工。
	咱大家卻是會thang同情基督以前hiah-e5 khia7起ti7 hit e5孤獨e5世界e5人。In親像咱一般，猶原有teh欣慕好e5心ti7-teh。In有in e5掛慮，in e5心猶原有動搖，in親像咱一般，會曉大悲傷家己e5囝死ti7戰場。Ti7 in e5心神、肉體以及in e5景況，親像咱一般，猶原有艱苦ti7-teh。可惜無有慈悲e5上帝thang親近。In悲慘來teh chhe7伊。In e5哲學家tui3自然界e5顯現來干證有一個造物主；總是自然界只有會指示咱bat伊是一個偉大koh有氣力e5 na7-tiaN7。Khah有文明e5民族，就將in e5推想來表現ti7 Jiu5-pi2-tah(Jupitor)以及Jiu5-no2(Juno)e5神明。總是真可惜！Chit款神m7是會聽憂悶e5人e5祈禱。在hiah-e5 khah野蠻e5民族，hit e5 be7 thang抵抗e5自然界e5大氣力，有hou7 in不止驚惶。In聽見大風hiu3-hiu3叫，樹枝siNh-soaiN8h叫，以及雷公sih-na3,落雹e5情景，hit時in就chhiN驚，來bih ti7地陷內，來做偶像、貼符，服事求叫in,ng3望thang鎮靜hit e5極大氣力e5存在者e5受氣。Hiah-e5偶像就是in旨意beh來表現上帝。
	咱見讀古早e5歷史，khah常就thang知hit e5可憐孤獨e5早e5世界，「有teh chhe7上帝。」In e5哲學、神話、偶像以及in所拜e5物，是in所chhe7會到一切e5結果，這是盡在可憐e5事。無一人thang報in知影in所teh欣慕ai3知e5。In kiam2-chhai2 ai3問講，「伊kiam2是人格的e5上帝，ti7伊kiam2有心情ti7-teh mah? Ti7伊kiam2有正義、疼痛e5心情mah? 伊kiam2會聽苦難e5老母teh啼哭伊所失落e5囝兒mah? 伊kiam2是bat teh siau3念咱世間人mah? 確實chit款e5僥疑，是thang可憐e5事。設使咱若無信上帝有照顧in,有一日，ti7甚物世界，伊beh補充in所失落e5機會，咱thang想伊是夠額殘忍甘心放sak世間人。
	上帝e5啟示有講，tioh8將in交託上帝。基督有teh看顧in,耶穌基督三日久e5中間，有tui3十字架直直去chhe7 hiah-e5 tiam3 ti7「監內e5神魂」來tui3 in傳好e5消息。
	所以咱thang將舊約時代e5人交代耶穌基督。Kiam2是猶有甚物khah tu2好e5所在thang交代mah?
	Hit e5長長烏暗e5時代，相續久久。照看上帝也無顯出甚物兆頭。總是ti7 hit e5舊約時代，若看khah深，上帝e5計劃是已經無chheN-kong5,koh也無停睏，ti7-teh進行。用濟濟e5方法，「基督有teh備辦伊e5化身。」Ti7歷史中，咱無夠額知識thang phian2出伊所用e5法度。干單會thang tui3推理來得tioh8看見淡薄e5影跡而已。咱有看見古早眾邦國e5興亡，有亞述，有巴比倫，有波斯，有希利尼，有羅馬。咱亦有聽見古早，眾先知有宣言講，chiah-e5各國e5興亡，是屬ti7 hit e5偉大e5計劃e5一部分，thang來完成耶和華e5大e5目的。
	到有一日，咱有感觸tioh8 koh一屑仔khah明e5光。Ti7主前2000年e5有一日，有看見一個少年牧者，khia7 ti7敘利亞e5山頂，伊e5心內熱熱，khng3高尚e5志氣，受揀召來離開拜偶像e5故鄉以及親戚，出外去到ti7伊所m7知e5所在，chit-e5就是亞伯拉罕。亞伯拉罕ti7伊e5心內聽見永遠者teh叫e5聲，就出發向前來盡伊e5使命。Ti7不知不覺e5中間，伊進前來擔當行洗禮e5約翰e5工，ti7舊約e5時代，「來備辦主e5路。」Tui3 an2-ni來開始猶太民族e5訓練。Tui3-chia起，猶太人特別有揀選來kap世間一般相隔離，開in e5心來承受上帝新e5啟示。In離別祖公e5偶像kap多神e5道理，來崇奉獨一e5上帝e5教示；chit e5道理是以前be7-bat有一個民族所bat受e5。而後ti7 in e5歷史中，有聽見先知e5聲，來宣傳上帝義e5心志。Ti7歷代e5先知e5中間，有講出真奧妙e5特別e5約束，就是講，ti7後日猶太人以及in e5囝孫ti7眾邦國e5中間，beh得tioh8大大e5祝福。Ti7 chiah-e5先知所看e5異象中，有一個無loa7分明e5人物，捷捷顯現。Hit e5無loa7分明e5人物，有e5看做是人，有e5看做是神，也有e5看做是大衛e5囝、人子、上帝e5囝、耶和華e5奴僕，神妙e5謀士，a2是永遠統治世間e5平安e5人君；koh再有e5看做是羊羔，是beh hou7人牽去thai5,來做咱e5主，擔當咱long2總e5罪。
	總講一句，就是人long2 teh注神聽候上帝e5旨意顯明。M7-ku2上帝猶是恬恬，long2無動靜。總是猶太e5眾君王，以及眾先知是一直過往去。尚且猶太人soah tu2-tioh8國破，受掠來經驗hit e5悽慘e5日子。Tui3 an2-ni,猶太人四散khia7起ti7普天下。世情e5變遷無常，有歡喜，有悲傷，有相爭、有犯罪。M7-ku2,上帝猶原是靜靜，long2無顯出甚物兆頭。




第二章	世界有Teh備辦

	竟然時直直逼近，請來注意看以下所beh講chit-e5奇異e5事實！Chit-e5世界是已經有teh備辦！親像大海ti7無意識e5中間，伊e5海湧te3月teh振動e5款式，咱chit-e5世界，也ti7無意識e5中間，猶原有te3 hit-e5永遠e5世界ti7-teh振動。當hit-e5世界teh備辦beh差遣耶穌hou7咱e5時，咱chit-e5世界，也是有備辦beh迎接伊。咱chit-tiap8若回顧過去e5世界是怎樣teh準備，就thang知，親像有一個神teh造就人類e5歷史，來備辦耶穌e5路。
	Ti7 chia有幾若項事實ti7-teh,當基督來e5時，ti7世界有三個民族chiam3第一大e5勢力。Hit三個民族，就是希利尼，羅馬，以及猶太，就是hit-e5有文雅e5希利尼人，有權柄e5羅馬人，以及受人怨恨，受人厭賤e5猶太人。In是ti7 hit-e5有文明e5世界中第一著現e5民族。He2,m7-是！Iau2-ku2是tioh8講，in才是有文明e5世界。以外是無lah。彼拉多有承認chit-e5事實，就用希伯來、希利尼，以及拉丁e5文字，來寫十字架頂e5斬條。TaN chit三個民族，ti7無phah算e5中間，照看差不多親像大家作伙來teh備辦聽候伊e5臨到；chit-e5事實，至少hou7人thang想是上帝所安排e5,講an2-ni,kiam2有過頭mah?凡若人無尊崇基督e5,kiam2-chhai2 beh看chit-e5事實是歷史中偶然e5代誌。總是我teh想，凡若有承認ti7後來beh有成chit-e5非常大e5代誌e5基督徒，讀tioh8當時e5歷史，的確知，不但是行洗禮e5約翰，連周圍e5世界，猶原是奉差來「teh備辦主e5路。」不管啥款，以下ai3來看當時所tu2-tioh8 e5狀況。
	頭一項，羅馬人有修正in e5道路，來做大e5人君臨到e5路用。主前e5一世紀，hit-tiap8 e5世界是極gau5分界限，分裂成做濟濟相隔離e5細細e5邦國，各國有in e5宗教、風俗、律法，koh再大家gau5相怨妒、疑心，gau5相thai5。In所khia7 hit-e5高高e5國界，阻止大家e5往來。平洋為tioh8戰亂e5兵馬所攪擾，海面因為海賊真濟，致到be7 thang通行。實在來講，主前e5一世紀，巴勒斯坦e5人be7-bat開門kap外面e5人相往來。所以照人e5意思來看，chit-e5普遍的e5福音beh得tioh8勝利，thang自由通行ti7全世界，是不可能e5事。
	Tu2-tu2 ti7 chit號危機，有看見不止著現e5變遷。羅馬人有完成一個大事業。當耶穌臨到e5時，hiah-e5 khia7國界來相隔離e5國，無koh相分開、相僥疑，耶穌有看見一個無相thai5平和e5世界。羅馬人有聚集hiah-e5無相連絡e5邦國，來成做一體，phah破各人e5愛國心，kap各人家己e5宗教，來統一世界做成一代e5王國。羅馬e5大路有貫串ti7伊e5文明e5國內。該撒e5大權力，gau5維持帝國e5太平。羅馬e5大路開闊，teh聽候大e5人君臨到。咱若看保羅有hiah-nih8自由無阻礙，thang旅行到ti7帝國e5 tak8所在，tui3 chit項就thang看出羅馬e5大路，羅馬e5政治，羅馬e5太平，來開闊新e5宗教e5意義到啥款。
	論羅馬人kap in e5大路e5功績，講到chia就好。TaN來論起希利尼人是按怎？雖然有開闊e5道路做宣傳teh來e5福音e5路用，若無有通用e5腔口thang闡明hit-e5福音hou7伊開闊到ti7 tak8所在，也是無甚物有路用。原來猶太人是用亞蘭e5腔口，羅馬人bat拉丁e5文字；以外濟濟款人講濟濟款e5腔口，hit-e5混雜e5款式，是親像ti7巴別(Pa-piat)，上帝phah亂世間人e5腔口一樣，總是近oa2 ti7彌賽亞beh臨到e5時，希利尼話，ti7無意識e5中間有發揮伊e5使命來備辦主e5路。Hit-e5 sui2 koh利便e5希利尼話，有成做羅馬帝國主要e5腔口。地中海周圍e5人，雖然有teh用in本身e5腔口，猶原有學習希利尼話。Tui3 an2-ni,希利尼話是成做全文明e5世界e5腔口。希利尼話就成做公家e5器具來宣傳hit-e5新e5教示。
	咱koh再thang tui3保羅e5傳道旅行中e5故事中，來得tioh8 koh-khah重要e5指示。無論ng3羅馬人a2是哥林多人，ng3 hiah-e5文雅e5雅典人，a2是hiah-e5 khia7起ti7加拉太高山頂e5無文明e5異教e5民族，咱有聽見保羅用「眾人所bat」e5腔口來傳上帝美妙e5福音。
	無論希利尼人、羅馬人，a2是猶太人，long2是備辦主e5路e5先鋒。羅馬人有開闊道路，希利尼人有供給腔口。若是猶太人是按怎？In會造就甚物？In受優勝e5民族所怨恨，所厭賤，受人閉鎖ti7羅馬帝國中hit-e5細細離遠遠偏僻e5所在，所以在hit-e5福音tioh8傳到普天下e5運動，tui3 in kiam2有甚物thang期待mah?
	在hiah-e5有teh ng3望上帝e5聖手tioh8替基督備辦路e5人teh看，猶太人就是做第一有受上帝揀召e5款。Ti7幾若世紀e5中間，in受棄絕tiam3 ti7偏僻e5巴勒斯坦e5山間，iau2-ku2有為tioh8世界來保存上帝e5話(Oracles)，精神的e5宗教e5道理，以及hit-e5所beh來--e5 e5黃金時代e5讖語。後來in有tu2-tioh8照in所看是悽慘hit-e5受掠e5經驗。總是tui3咱來回顧過去hit-e5事實，in e5受掠，明明是出tui3 hit-e5至高--e5 e5計劃e5所做。
	因為猶太人tu2-tioh8擊逐受掠四散ti7 thong世界，這宛然親像園丁tui3伊e5果子園來搬徙細叢果子樹去栽ti7外面e5所在，上帝有搬徙以色列人hou7 in四散khia7起ti7眾邦國，受掠後只有小部分有倒轉來tiam3巴勒斯坦，大部分long2自an2-ni khia7起ti7 in新e5所在，來開闊in e5 seng-li2 ti7周圍e5邦國。當時有濟濟歷史家指示咱講，無一國無猶太人khia7起ti7-hia,也漸漸得tioh8權柄，ti7 seng-li2方面不止有大e5勢力。In有興旺ti7羅馬帝國e5 tak8所在，在羅馬國外ti7巴比倫、亞力山大，有建設in e5大e5殖民地，做hit-e5民族e5統領。「大e5以色列」有開闊四散ti7有文明e5世界e5,是比khia7起ti7 巴勒斯坦e5宗族嶄然khah濟，總是親像流徒teh欣慕故鄉e5款式，in常常面oat8-lin轉來siau3念耶路撒冷。埃及e5全人口，八份一是猶太人。咱細膩來看，ti7 in中間e5一群，就是ti7主後50年轉來耶路撒冷赴PoaN5過節e5,就thang淡薄推測出外e5猶太人e5人數kap in四散e5範圍到啥款。「Chiah-e5 PhaN3-the5-a人，Bi2-thai3人，I2-lan5人，kap tiam3 ti7米索波大米、猶太kap Ka-phaN3-tou-ka, Pun2-tou kap亞西亞，Hut-lu5-ka kap Pong5-hui-li7-a,埃及近oa2 Kou2-li7-nai7 e5 Lu7-pi2-a,chiah-e5地方e5人，以及tui3羅馬來e5出外人，有e5是猶太人，有e5是入猶太教e5人、Kek-li2-ti2人、A-lat-pek人。」
	In到tak8所在，就續帶in e5宗教kap in e5聖冊，親像咱有讀tioh8講：「因為tui3早以來ti7 tak8所在e5城有傳摩西e5冊，就是ti7 tak8 e5安息日ti7會堂所讀e5。」到ti7 tak8所在，in特別執守in e5民族e5希望，teh聽候所beh來e5彌賽亞。彌賽亞臨到是in e5 ng3望e5最高點。猶太教e5存立是在ti7 chit點。In e5經典(Talmud)有講：「眾先知只有是讖語彌賽亞，」「因為chit-e5世界受創造是為tioh8彌賽亞。有影，in m7知彌賽亞ti7時beh臨到，有影，in用eh8-teh8,非精神的e5意思來想，來看伊是為tioh8 beh來拯救猶太人脫出外邦人e5手頭，beh來高升in e5地位。In無teh ng3望beh有真光thang來照異邦人，只有是teh ng3望in e5百姓(**人民)以色列人得tioh8大大e5榮光。雖然是an2-ni,請來想chiah-e5百姓(**人民)心內存hit號信仰來四散ti7異教e5中間，這事實對預備耶穌基督e5路，hit-e5工e5意義實在m7是小khoa2!
	雖然個人是hou7人厭惡，總是in大家e5勢力是不止廣闊，in e5厝邊頭尾，hiah-e5 khah深沈e5異邦人，心內無滿足in本身hit-e5悽慘e5多神kap偶像e5宗教，iau2-ku2 ti7 in中間所有看見chit-e5猶太教是到夠額有力，會giu2 in e5心，因為chit-e5猶太教是用確實e5聲，來宣傳獨一e5上帝，是高尚，koh聖e5上帝，koh有看重人e5宗教行為，看顧咱眾人，有aN3耳孔來聽人e5祈禱，有為tioh8人類ti7將來圖謀大e5事。Ti7 tak8-e5城市有濟濟異教徒，改宗來參加會堂e5敬拜，又koh除起chiah-e5以外，猶有大多數e5「敬虔e5人」，親像新約中所記載hit-e5百總哥尼流；in有受以色列人e5聖冊中所記e5教理來振動in e5心，來精讀in e5聖冊，不過猶留一屑仔異邦e5款chham-chhap ti7 in e5會堂e5生活。
	關連ti7 chit-e5,猶有一項真重要e5事ti7-teh,──就是ti7 主前oa2二百年，hit本希伯來話e5舊約，有翻譯做希利尼話，就是hit時e5通用語。所翻譯chit本，咱khah常是叫做「七十人譯」(Septuagint)e5聖冊。Chit本thang做猶太人以及異邦人e5路用，hou7 in thang讀，平平來對in宣傳一個義e5上帝，以及有一個偉大e5 beh臨到e5事。
	雖然大部分e5猶太人，in e5目睭暗，in e5心鈍，雖然彌賽亞真正臨到e5時，巴勒斯坦e5人有釘伊ti7十字架，iau2-ku2咱tioh8 koh再來看保羅e5傳記，ti7-hia有闡明猶太人e5會堂，ti7 tak8所在是做基督e5聖會e5秧蓆地(ng-chioh(**chhioh)地，tui3 an2-ni iah8 thang續hou7咱了解四散ti7 tak8所在e5以色列人，有大e5氣力，「ti7-teh備辦主e5路。」
	Tu2-tu2上帝e5聖囝beh臨到世間e5時，組織當時e5文明e5世界chit三個大e5民族，ti7無意識e5中間，大家相協力作伙來備辦主e5路，這確實是有真大e5意思ti7-teh。這明明有暗示咱知，上帝有伸出伊e5聖手，tui3濟濟方面來teh造就一個偉大e5結果。




第三章	世界有Teh聽候

	Ti7地理上以及政治上chiah-e5外形e5變遷以外，咱thang tui3 ti7當時人e5思想以及念頭e5方面來看出hit-e5相siang7有意義e5內面的e5備辦。當時是一個厭倦失意，無滿足e5世界，ti7-teh聽候基督e5臨到。不止欠用人thang幫贊來鼓舞in e5心。免講，基督以前ti7 tak8時代多少有影long2是an2-ni。總是人類有teh進步，人e5良心不時有teh活動來保持in最高e5權威，人類漸漸khah有teh想khah有感覺無滿足e5念頭ti7-teh。
	請koh看chit三個民族，就是希利尼人、羅馬人以及猶太人。
	先來看希利尼人。In是驕傲、熱誠、浮漂美妙e5民族，有高尚e5藝術、文學、哲學ti7-teh;in是gau5享樂藝術，koh有gau5做詩e5天份，tui3 an2-ni有安置濟濟神明ti7 Ou-lin2-phuh(Olympus)e5山頂。在今仔日ti7世界，屬ti7文明e5國，long2用驚惶kap感謝e5念頭teh注意看古早hiah-e5希利尼人。咱今仔日所有做好e5文化，大部分是出tui3 in e5功勞。In為tioh8文化來努力看做是第一對重e5工。決斷無有甚物國thang tui3 in來誇口in e5文化，也決斷無有甚物國thang比in khah受人e5稱讚。
	總是，haiN3-ah!Ti7最近e5大戰，咱有受教示，知影文化無宗教ti7-teh,是boe7 thang做甚物，也知當時hit-e5可憐e5希利尼人有承認，kiam2-chhai2今仔日e5德國人也tioh8 ai3承認，知影世界kan-ta文化是boe7 thang進步。照我teh想hiah-e5希利尼人宛然親像近代e5巴黎城e5人，是浮漂、ai3娛樂、活動，是ai3悠悠自色(chu7-sek)e5民族。雖然是an2-ni,ti7 in hit-e5生活e5下面是iau2-ku2有含一種e5哀調ti7-teh。In所有hit-e5最榮耀e5時期已經過了，希利尼e5黃金時代是已經去lah。In政治上e5燦爛已經失落。結局是廢了in e5一生ti7 hit-e5浮漂、淫樂e5生活，放蕩kap邪惡e5念頭是親像蕃花生ti7 in e5生活內。In e5 sui2-sui2 e5宗教已經無力thang阻止in e5邪惡e5性癖。Thai2-tho2會le3(**leh)？連當時ti7 hit-e5最榮耀e5日，in所服事ti7 hit-e5 Ou-lin2-phuh(Olympus)山頂e5眾神明，也to long2是淫亂e5所做。所以咱kiam2會thang想講，有甚物人beh tui3 hiah-e5神明來告訴in e5精神上e5祈求mah?
	當in少年e5時，心情是極單純，in不止有信心,看hiah-e5神明是真tu2真，實tu2實。In有信奉in e5神明，因為in所信e5 to m7是專專是phaiN2類e5神明，親像Jiu5-bu2(Jove)神是好性情e5父，是造物主。In所信e5神明也有kap in作伙相kap交戰ti7 The5-mou5-pou-li2(Thermopylae)e5山谷，ti7-hia有三百個有名聲e5人，肯為tioh8希利尼，為tioh8正義來喪失in e5性命。
	總是in taN已經墜落成做是無ng3望、軟弱e5民族。雖然in有保存hiah-e5神明e5形體，其實是全然失落以前所有真實e5信心。In e5神話變成一款轟動e5故事。所以在chiah-e5可憐e5希利尼人teh看，chit-e5世界不過是一個無聊e5所在。當in青年e5時所雕刻來崇奉e5神，若是in猶有信心，就猶會thang淡薄來安慰in e5心，m7-ku2 in taN to無信lah!
	請來看羅馬人，in無kah親像希利尼人e5腐敗。In是有勇敢、顯赫e5民族，有thang誇口伊e5權柄、勢力以及伊e5成功。總是濟濟e5歷史家，猶原有指示咱知，ti7 hit-e5榮華燦爛e5生活e5下面有腐敗e5所做ti7-teh。In e5家庭生活是be7 thang形容得e5悽慘。暴虐kap殘忍是滿四界。眾百姓(**人民)e5道德生活失墜，成做親像禽獸e5款式，性情殘忍。In第一歡喜e5娛樂，就是ti7戲園中看人實在相thai5做sim-sek,這是真正可惡e5事！In e5奴隸e5制度是國家受咒詛e5原因。Ti7羅馬e5街路上，三人中，兩人是奴才；婦人人三人中，兩人是女婢；是做主人e5浮漂e5肉慾e5對手。做人e5奴才是tiam3 ti7悽慘e5境遇。基督教到羅馬e5時，ti7奴才e5中間，hiah-e5真phaiN2 e5,有敗壞羅馬。In有用新 e5款，m7正經e5罪惡來敗壞in e5主人kap in e5後裔。羅馬e5全盛e5青年所有一切e5熱情，long2是使用ti7邪惡e5生活。致到羅馬e5少年ti7 be7長成e5以前，in e5身體就漸漸衰lam2,心神厭倦，性情敗壞。Ti7主後oa2半世紀，保羅有指示hit-e5情形ti7羅馬人士，hit-e5 hou7人會thang生驚e5頭一章e5內面。上帝有照in心內e5私慾，來交付in ti7無清氣。In雖然有濟濟偉大thang誇口e5事，iau2-ku2羅馬e5社會，tui3 ti7個個e5男女來看，算做是無thang ng3望e5社會，無上帝e5社會。無論甚物時chun7,in ti7苦難，ti7厭恨人生，ti7-teh欣慕義e5時，除起hit-e5女神羅馬以及hiah-e5 hou7人服事做神明e5皇帝以外，to無有上帝thang祈求。咱本身若來tiam3 ti7 hit-e5情景，試想咱e5感想啥款。
	總是這m7是咱所tioh8注意e5最要緊e5點，因為這是異教中e5常事。咱所tioh8注意e5最要緊e5點，就是ti7羅馬人e5中間有濟濟真好心e5人，long2厭惡hit-e5情形。所以在當時，凡若有提高社會道德，無論啥款e5運動，to long2受大e5歡迎。Koh ti7 chiah-e5異教徒e5中間，猶原是有濟濟sui2 e5人格者ti7-teh。咱會記得khah後來ti7新約中有記載kui2-na7名e5羅馬e5百總，in接觸tioh8基督教e5時，心內怎樣e5戀慕伊。看tioh8 hiah-e5思想e5指導者，有怎樣teh痛恨hit時e5社會狀態，這事實，咱聽了無m7 kap in相kap傷心。Chit-e5時代濟濟哲學者，long2 teh追chhe7真理，追求看有甚物thang做行為e5指導原理。眾人漸漸進步，脫出hit-e5愚戇無teh想e5時期。眾人已經long2苦心teh思想。因為眾人看見in e5社會，是無koh-iuN7希利尼人e5社會，long2無有神明ti7-teh。tui3 an2-ni,in有極力決意teh chhe7看有甚物神明thang來追求in e5宗教生活。In有講究良心e5奧妙e5道理，有承認伊e5權威。所以後來ti7 in中間有一人結論講，「良心是一種內在e5神。」Chit號思想在異教徒算做是一個遠大e5進步。
	Su-to-a學派e5哲學者有開啟人e5心，來教示好e5道理講，「Tioh8求好e5德行，tioh8聽良心e5聲，因為良心是一種內在e5神。大面ti7良心e5背後，有某偉大e5神ti7-teh。總是雖是無來講，iah8是tioh8聽趁良心e5聲。」在異教徒，這kiam2無算做是高尚sui2-sui2 e5態度mah?
	確實，上帝有不時teh幫贊人e5心來bat好e5教示。Hit-e5所beh來做世間e5光e5,猶原有teh照光ti7 in e5心內。
	古早hiah-e5思想家已經有盡in最善e5努力。總是in所努力e5,long2是理論、學說na7-tiaN7。In無thang親像猶太人e5款式，有堅固e5根基，thang來起造in e5宗教。Tui3 an2-ni,in e5最高e5努力是long2歸ti7空空，in e5理論，學說是無力thang幫贊人來忍受chit-e5無平坦e5人生，in hiah-e5 sui2-sui2 e5學說，決斷boe7 thang giu2一般e5人e5心。In極力發揮咱人家己e5理性，來beh思想宗教e5道理，iau2-ku2 in e5結局是失敗。
	In是失敗，tu2-tu2異邦人親像an2-ni teh追chhe7真光e5時──tu2-tu2當咱人靠家己e5努力失敗e5時──tu2-tu2 ti7 chit-e5世界史上e5危機e5時，基督來臨到世間，這kiam2 m7是會堪得hou7咱注意e5事mah?
	TaN來講起組織文明e5世界hit-e5第三e5民族，猶太人是按怎？大面有人beh辯駁講，雖然希利尼人a2是羅馬人，kiam2-chhai2 thang講是有teh期待e5心ti7-teh,iau2-ku2驚了猶太人，不論啥款，是頑固、橫逆，無有歡喜ai3迎接基督e5臨到e5心，也ku2-kaN2???。
	咱thang想，這講了會有khah過頭。咱kan-ta看見耶穌ti7新約中所攻擊e5著現e5事實，就an2-ni來判斷in是頑固，gau5勸偏見e5猶太人。請咱tioh8會記得ti7猶太人e5中間，有濟濟真好e5人，有了解耶穌就是完成舊約e5先知所teh讖語e5,續來成做原始時代e5教會，最初e5做第一敬虔e5信徒。
	咱若查可當時e5著作，就會知有濟濟深沈e5猶太人，無koh-iuN7希利尼人a2是羅馬人，猶原是無滿足in e5宗教。Hiah-e5離開巴勒斯坦四界遊歷ti7外國e5猶太人有接觸tioh8別國e5民族，soah不止同情in e5學問，tui3 an2-ni有開闊in e5眼界。In已經脫出巴勒斯坦e5排外e5心思。In親密來kap異邦e5朋友作伙khia7起，tui3 an2-ni有感覺in e5猶太教，若是boe7 thang容允異邦人，就決斷boe7 thang成做全人類e5宗教。設使若講，耶和華只有是以色列一民族e5上帝，以外e5世界e5人，只有tioh8經由以色列人e5手，趁in e5割禮，趁所無ai3 e5濟濟oh得擔當e5規矩，才thang親近伊，親像chit款意思，是真困難e5事。Tui3 an2-ni,咱有看見濟濟猶太人e5著作，決意有khng3 khah闊大e5 ng3望beh來調和in e5宗教，成做一個世界的e5宗教，來利益全人類。
	設使猶太教，to有hiah高尚e5神學，若會得thang開花來成做一個偉大e5世界的e5宗教，hou7全人類，無分別猶太a2是異邦，希利尼a2是化外e5,奴僕a2是自由e5,long2 thang得tioh8上帝e5恩典，是真萬幸！其實濟濟深沈e5猶太人知，這tu2-tu2是舊約眾先知所看e5異象，就是有一日彌賽亞beh臨到，tui3猶太e5根叢beh發現一蕊世界的e5宗教e5大蕊e5花，thang來祝福全人類。
	咱ti7-chia猶有一項tioh8想。論律法，親像保羅hit款熱誠e5精神的e5人teh看，是已經舊去e5物。照保羅e5意思，律法是會無去，律法不過是暫時，是做囡仔e5教師，引chhoa7人就近基督。Ti7伊teh告白反悔前e5精神上e5悽慘e5鬥爭，hit句話e5中間，有表示hou7咱知，有濟濟熱誠e5猶太人怎樣有親像伊e5款式，teh追chhe7看有甚物khah有ng3望e5路thang親近上帝。在hit等號人，in chhe7-tioh8基督是一個thang歡喜e5發見。
	當基督teh-beh臨到hit時，全猶太e5世界有顯出真謹慎teh期待e5精神ti7-teh,這事實，在hiah-e5 m7-bat猶太教e5人teh看，實在是第一著現，koh是真thang生驚e5代誌。咱thang好膽來信，無有一國bat表示親像耶穌beh臨到hit時e5全猶太e5世界e5精神狀態，hiah會giu2人e5心，hou7人真生驚e5現象。
	因為上路尾teh干證，「Hit-e5所beh來e5」e5先知e5讖語是已經過了五百年久，也ti7 hit中間long2無動無靜。所以kiam2-chhai2人夠額thang料想，已經經過五百年久，眾人穩當boe7記得，a2是放sak in teh ng3望e5精神才tioh8。其實當ti7 hit-e5時期na2逼近全民族，是na2迫切teh聽候。新舊約e5中間所有出名e5文學，long2有顯出hit號期待e5精神ti7-teh。咱ti7-chia無位thang來講起chit款文學e5事。不過咱ai3 kan-ta ti7-chia來看chit本細細e5冊，thang講是chit款文學e5代表，是叫做《以諾e5冊》(Book of Enoch)。Chit本冊是通行ti7主前oa2 200年e5中間，猶太有bat讀tioh8 chit本冊。咱m7免僥疑，耶穌穩當猶原有讀tioh8才tioh8。所以我常常teh想，耶穌有tui3 chit本來得tioh8伊所歡喜用來指示伊本身hit句「人子」e5話。
	Hit本冊e5中間，有一cham7親像an2-ni:
	「我ti7異象中，有看見hit-e5 kap永遠者相kap ti7-teh e5。伊e5容貌是親像人，koh有恩惠滿滿，我有請問天使，iah8伊有ka7我講，Chit-e5是人子 ，有義tiam3 ti7伊，伊是beh啟示一切所隱密e5事。Chit-e5人子beh成做義e5人e5棍、e5柺、異邦人e5光，以及見若tioh8磨e5人e5 ng3望。見若khia7起ti7地面上e5眾人，long2 beh拜跪ti7伊e5面前。因為chit-e5因端，伊是tui3開闢天地以來到永遠，就已經受揀選。」
	Chiah-e5冊是teh指示當時猶ti7-teh進步中e5 ng3望e5精神。總是ti7福音書e5頭cham7,咱有看tioh8 hit-e5 ng3望e5精神，有tio5跳ti7 tak8張e5紙面。舊約先知所傳e5消息有結成一個確實，tiaN7-tioh8 e5 ng3望。所以不論甚物時chun7,若有某指導者出頭e5時，hit-e5 ng3望e5心有發出熱熱e5質問。親像當猶大出頭來抵抗羅馬政府e5抽餉e5時，就有真濟e5人來te3伊，phah算伊是彌賽亞。當行洗禮約翰出頭e5時，眾人最初tui3伊是抱啥款e5思想？就是「眾人心內teh議論約翰kiam2-chhai2是基督。」當約翰出頭來宣傳e5時，人最初是問伊按怎？就是問講：「請ka7阮講，你是彌賽亞mah?所beh來e5,是你mah?」親像an2-ni,咱只有感覺咱是tiam3 ti7 hit-e5真謹慎teh期待e5空氣中。
	咱chit-tiap8 ai3來回顧以上所講hiah-e5事實，就khah會thang了解hit-e5情形。照以上所講，就是hou7咱知ti7歷史中有一個時代，地面上大e5邦國，ti7無phah算e5中間，long2有teh替基督備辦路，也全猶太e5民族切切teh聽候伊e5臨到，又koh hit-e5可憐e5世界，khia7起ti7 hit-e5最悽慘e5狀態有盲目ti7-teh追chhe7,ng3望有甚物thang提高in e5生活。
	Tu2-tu2親像ti7 chit號e5時，基督有臨到ti7 chit世間！



第二卷
基督來e5時

第一章	出世

	Tu2-tu2 ti7親像chit號e5時代，基督有臨到世間，就是照聖冊所講：「若是到hit-e5時已經滿，上帝有差伊e5囝來出世。」耶穌基督有tui3 hit-e5 永遠e5世界 來出世ti7 chit-e5世界。請咱常常會記得chit兩個世界e5事。
	咱chit-tiap8 ai3來想，ti7人類史中，ti7過去e5歷史所teh備辦，teh聽候e5一個重大e5事件，也咱所beh講chit-e5重大e5事件，是做一種e5橋樑，來掛ti7上帝kap人e5中間所有e5深坑e5頂面。Chit-e5重大e5事件，就是Hit-e5「tui3古早以來本有e5,捷捷著現」e5基督，有成做人e5樣相來臨到世間。
	咱頭一下看了是不止生驚，真奇怪，因為chit-e5重大e5事件，是用hit號極單純、平常e5法度來顯現，致到咱be7免得想講，這是無影，soah差不多long2 m7敢信。設使伊若是會thang顯出大e5變動，a2是ti7天裡有破隙e5現象，才來臨到世間，是嶄然khah照咱所期待e5款。總是伊long2無an2-ni。伊是用單純平常e5法度來出世！其實咱koh再chim-chiok來想，這kiam2 m7是上帝teh創造一切奇異e5事e5法度mah?這就是tu2-tu2照咱所bat teh講e5,「伊e5款tu2-tu2是an2-ni。」Ti7 hit-e5永遠e5世界，事事無m7是long2照an2-ni來做。親像伊teh hou7一叢樹長大，teh創造一粒e5星宿，teh hou7早起時e5日出，teh hou7五穀得tioh8豐收chit號e5神跡，一切無m7是上帝時常用恬靜、單純e5法度ti7人所無注意--tioh8 e5中間，來teh hou7伊an2-ni。
	親像an2-ni,耶穌是用hit號極單純，無人料tioh8 e5法度，m7是有顯出甚物chhiaN-iaN7，a2是燦爛e5現象，a2是天裡有破隙e5光景，不過是用hit號勻勻koh恬靜e5法度，親像早起時e5露水，a2是日頭e5發現一般，來出世ti7世間，咱ti7-chia所beh想chit層，其實是一個非常大e5事件，是超越咱所想會到e5,iau2-ku2是快快kap人生做第一單純e5事相chhap-lam7,所以咱親像有感覺beh用奇異kap驚惶e5念頭，來思想chit層是有淡薄困難e5款。咱親像有感覺teh讀普通e5年代記一般樣。
	親像an2-ni,基督有用hiah-裡容易、單純、自然e5法度，來出世成做人，khia7起ti7咱中間。
	咱一下掀開chit-e5故事，就liam5-piN看見一個閃避ti7加利利e5山內e5鄉村。Ti7 chit-e5鄉村街仔，有一坎做木e5店，也ti7 hit內面有一個鄉村e5木匠叫做約瑟，tak8日坐ti7長椅，手giah8鋸仔、斧頭，以及鑿仔，ti7-teh做椅kap做桌，以及牛犁擔，來供給周圍e5鄉村e5路用。伊有不止出力，koh快樂teh做，也na2 teh做e5時，伊有na2 teh思想伊所聘定e5婦人人，以及為tioh8 hit-e5婦人人所tioh8備辦e5家庭e5事。
	約瑟所聘定e5婦人人，是tiam3-ti7 chit-e5鄉村e5 khah尾面hia,叫做馬利亞，伊是亞拿(A-na2)e5 cha-bou2囝，雖然伊是屬ti7大衛e5後裔，iau2-ku2是親像別e5鄉村e5 cha-bou2囡仔一般，tiam3厝內gau5 tau3做工、紡織、做餅，也早暗kap其餘e5鄉村e5 cha-bou2囡仔作伙相kap ti7井裡chhiuN7水。咱知，伊是一個貞淑e5童女。咱thang想像伊穩當有sui2-sui2 e5容貌，來符合ti7伊sui2-sui2 e5精神才tioh8。
	Chit-e5木匠約瑟是有不止愛惜馬利亞，照看一切e5記事，有暗示咱知，約瑟是比馬利亞khah濟歲。Kiam2-chhai2因為an2-ni,約瑟是有益發謹慎，溫柔來思慕伊。約瑟永永ai3偷看馬利亞teh過路，ma7是ai3妄想in將來e5生活。其實tak8-pai2約瑟做工了，馬利亞也是不止歡喜去chhe7伊，來聽伊講起伊e5勇敢e5計劃kap ng3望；因為照加利利人e5風俗，男女是自由thang交陪，khah無親像ti7南peng5耶路撒冷e5方面hiah-裡嚴。
	總是ti7 in兩人e5心思中，猶有別款koh khah高尚e5事ti7-teh。Chit兩人m7是親像平常e5少年人，孜孜(chu-chu)teh想in本身以及in e5將來e5事na7-tiaN7。因為咱有聽見講，約瑟是「義e5人」，馬利亞是有清氣相e5高尚e5精神，是合宜thang受揀選做上帝e5永遠e5計劃e5差用。Ti7 in-e5生活chit-e5嚴肅，sui2-sui2 e5轉機，in-e5心是真熱誠有宗教信念ti7-teh,這是今仔日e5少年e5男女所應該tioh8學e5款式。In m7是kan-ta teh想in-e5將來e5幸福na7-tiaN7，ma7是常常深深teh想上帝e5好e5旨意。確實in穩當是有常常相kap談論，ti7當時眾熱心e5猶太人所切切teh ng3望hit-e5非常大e5事，就是teh-beh來e5彌賽亞e5事。咱thang想，馬利亞tak8-pai2 kap約瑟相kap相會了，轉去in tau e5時，有跪落ti7 in tau e5窗仔口，來為tioh8約瑟以及伊e5一生祈禱。
	是誰會thang妄想tui3 ti7 chit-e5單純e5家庭，會thang造就一個永遠e5神跡！Hit-e5無看見e5世界ti7久久有khng3服務e5念頭，teh準備伊e5出世，taN chit-tiap8已經teh-beh遷徙chit-e5拯救e5事業落來世間，chit時in有代先出頭來指示伊e5臨到。
	有一日e5有一暗，kiam2-chhai2 tu2-tu2是馬利亞跪teh beh祈禱e5時，伊有聽tioh8一個超自然，不止thang生驚e5消息；有搖choah伊e5全心神，伊有看見天使e5異象，續有聽見，tui3 hit-e5無看見e5世界出聲teh講：

得tioh8大恩e5人ah,
平安，主kap你ti7-teh。

	Hit時馬利亞自an2-ni仆ti7 hia,心內驚到ngiauh8-ngiauh8-chhoah,koh有聽見真thang生驚e5話，宣布講，以色列人ti7久久所khng3 e5大e5 ng3望，taN是已經實現lah。
	「馬利亞莫得驚，因為你得tioh8上帝e5恩典。TaN你beh懷孕生囝，tioh8 ka7伊號名叫耶穌。伊beh做大，稱做至高--e5 e5囝，主上帝beh用伊e5祖大衛e5位hou7伊。伊beh做王ti7雅各e5家到代代，伊e5國也無窮盡伊。聖神beh臨到你。至高--e5 e5權能beh致蔭你。所以tui3你所生e5,beh稱做聖，做上帝e5囝。」
	Hit時，馬利亞講：「我是主e5女婢，願照你e5話應驗ti7我。」
	Tui3 an2-ni,天使就離開伊。咱ti7-chia只有tioh8恬恬無thang講起啥款，因為這是神祕e5代誌。所以咱的確是be7 thang自由來記載，a2是解釋chit-e5故事，只有tioh8用虔誠e5心，恬恬才好。Chit-e5故事若m7是馬利亞本身有講出，就無人會知影啥款。
	馬利亞心內為tioh8 chit-e5代誌，驚到beh死，因為伊有經驗tioh8從來be7 bat有婦人人所bat經驗--tioh8 e5神祕e5事，tui3 an2-ni就「起身趕緊去山地，到猶太一個城。」來ka7一個婦人人講起伊所tu2-tioh8 e5事。Ti7 chit時，連伊所婚約e5丈夫，to m7敢tui3伊講起。Ti7 chit號時chun7,婦人人只有是欠用婦人人。所以馬利亞就去chhe7伊e5表姊妹，叫做以利莎白，伊是一個鄉村e5祭司e5婦人人。天使猶原有tui3伊講起伊ma7是有受揀選beh來做至高--e5 e5計劃e5差用。就是beh有別e5囡仔tui3伊來出世，ng3以色列來做hit-e5所beh來e5彌賽亞e5先鋒。
	親像an2-ni,馬利亞有去希伯倫(Hi-pek-lun5)e5山頂，入hit-e5祭司e5厝，ti7-hia馬利亞kap以利莎白相kap面會，大家來講起in-e5故事，心內驚惶，再三來談論hit-e5詳細e5情形。In暝日tiam3 ti7山邊hit-e5肅靜細細e5厝內，相kap談論，默想等等e5事，來相kap交陪上帝。Ti7 hit三月日久，in所得tioh8 e5虔誠e5經驗，穩當無boe7記得才tioh8。實在外面e5世界，kan-ta是teh無閒teh走chong5 hiah-e5小小khoa2-khoa2 e5事，也long2 m7知影所beh tu2-tioh8 e5非常大e5代誌。
	Chit-e5受恩e5在室女馬利亞，後來有倒轉去伊e5故鄉拿撒勒。TaN伊是無koh親像前be7離開拿撒勒e5款，猶koh做一個無煩無惱e5 cha-bou2囡仔。Ti7 hit三月日e5中間，馬利亞是已經變成一個婦人人；伊e5精神生活有大進步，有進入ti7新新奇異e5世界，來密接 kap上帝交陪，家己一人na2想na2生驚，卻也是na2歡喜，soah khng3密hit-e5超越的e5神祕e5事。起頭約瑟卻是m7知hit-e5事實，總是過了幾若月日，馬利亞e5奇異歡喜e5眼光，有漸漸顯出痛苦e5款。因為馬利亞有勻勻仔知，伊所婚約e5丈夫約瑟有teh驚惶，teh僥疑伊。這是約瑟e5信心所tu2-tioh8 e5真thang驚e5試。「伊所婚約e5丈夫約瑟是義e5人，m7 ai3顯然辦伊，按算beh暗靜廢親。」請咱來想hit時in兩人e5心神艱苦到啥款。其實馬利亞已經有利e5劍鑿過伊e5心，因為代誌是beh露現，濟濟人e5心肝穩當beh僥疑伊。
	約瑟kap馬利亞ti7久久e5中間所teh艱苦，悽慘e5日已經過去了。有一暗ti7異象中，hit-e5神靈e5世界，有來接觸--tioh8人e5心神，ti7 hit時有上帝e5消息傳到ti7 hit-e5心不止teh艱苦e5約瑟，tui3 an2-ni伊睏醒了，就得tioh8確信，也家己淡薄見笑，soah歡喜來娶伊e5 bou2馬利亞過門。伊就用疼痛e5心，來尊敬，soah來照顧chit-e5猶未出嫁e5老母馬利亞以及hit-e5猶未出世e5囝基督。其實馬利亞是be7 thang快快來boe7記得hiah-e5艱苦e5日，hit款e5經驗是有不時刻條 ti7伊e5心內。
	三月日後e5有一日，to已經黃昏暗，日頭也斜過伯利恆e5山，有tam3落去到ti7猶太地hiah-e5 liu3額e5高原e5曠野，以及相離遠遠kap穹蒼相對照hiah-e5紫色e5摩押(Mou5-ap)e5山嶺。Hit時ti7 hit條thang3伯利恆e5山間e5路裡，是有kui大陣e5出外人。接續排真長teh行，也ti7 hit-e5行列e5中間，有一個鄉村e5婦人人真厭倦騎ti7驢裡，koh有伊e5末婚e5丈夫，ti7身邊ka7伊牽驢teh行。因為「當hit時該撒亞努士督(A-lou2-su7-tok)有出詔，命令thong天下long2造家甲。約瑟e5世系屬ti7大衛e5家，所以tui3加利利e5拿撒勒城，上去猶太到大衛e5城，名叫伯利恆，beh kap伊所聘定e5馬利亞相kap造家甲。Hit時馬利亞已經有身孕。」
	親像an2-ni,in有經過濟濟猶明明會記得e5,有歷史e5所在。譬喻來講，in行到ti7伯利恆，ti7 hit-e5周圍有一個大e5草場；就是早路得bat ti7波斯e5麥園拾麥穗e5所在。Ti7城外e5正peng5,koh有一個陷孔，就是早ti7-hia有濟濟勇敢e5人，為tioh8 beh tui3伯利恆e5水井，chhiuN7水來hou7大衛lim,致到hou7人phah死e5所在。又koh離道路無loa7遠，ma7是有一個所在，就是眾猶太人看做聖，不止teh siau3念e5,因為早ti7-hia雅各有喪失伊e5活命e5光，是為tioh8「拉結死，埋葬ti7以發大(I2-hoat-tai7)e5路邊(後來名伯利恆，就是hit-e5所在)。」
	總是約瑟kap馬利亞來到伯利恆e5時，in心內所第一掛心e5,就是hit-e5所beh liam5-piN成e5 koh-khah大要緊e5代誌。約瑟不止致意四界teh chhe7,thang hou7馬利亞歇睏e5所在。因為路頭已經行hiah-nih8遠，馬利亞是真倦頭。設使是平常時，就m7免煩惱thang toa3 e5所在，因為東洋人是不止親切gau5好款待出外人，看這做是神聖e5義務。總是hit時是國勢調查，出外人是真濟聚集ti7城裡。所以若khah慢到e5人客，無論ti7甚物所在，a2是客館ma7是long2無房間thang歇睏。
	In無位thang歇睏，卻be7 thang講是甚物人e5錯誤。因為除去ti7伊所出來hit-e5世界e5城牆e5頂面，teh看落來hiah-e5崇拜伊e5眾天使，以外ti7世間to long2無人知伊是是誰。所以hiah-e5 khia7起ti7伊所歡喜e5世界e5人，long2無beh過責咱，卻是in夠額thang好笑，講，宇宙e5主beh臨到ti7伊所創造chit-e5細細e5世界，koh也無一位房間thang做伊e5路用。
	In後來有歡喜閃避去ti7山邊，一個精牲所teh睏e5自然e5洞孔e5內面。Hit時ti7-hia long2無有親切e5婦人人thang幫贊馬利亞，又koh嬰仔beh出世e5艱苦to已經到ti7 chit-e5孤獨e5婦人人。Tui3 an2-ni,伊就生頭chiuN7囝，用布包伊，續下伊ti7馬槽內kap身邊e5精牲作伙來享受伊做紅嬰仔最初e5安眠。
	從來kiam2 bat有甚物嬰仔，tiam3 ti7比chit-e5 koh-khah下賤e5狀態來出世ti7 chit-e5世間mah?咱kiam2無因為an2-ni益發疼痛伊mah?設使伊若來出世ti7王宮，有濟濟宮女thang款待伊，koh有濟濟祭司頭thang侍候伊，驚了反轉會續損害tioh8伊e5實在e5人格也ku2 kaN2。Chit-e5可憐，無人有注意--tioh8 e5紅嬰仔，tiam3 ti7 hit號無力、tioh8倚靠人幫贊e5狀態，來臨到ti7咱，這事實kah-na2親像伊有將本身long2交託咱，teh聽候咱來疼惜伊，欠用咱來歡喜伊。親像tiam3 ti7 chit款會感動人，會giu2人e5注意e5狀態，基督有出世成做嬰仔來入ti7 chit-e5世間。
	總是咱以上所講chiah-e5,不過有伊e5出世e5故事e5一半na7-tiaN7。咱tioh8會記得眾天使有續出現ti7 chit-e5故事。Chit兩個世界long2有顯出ti7 chit-e5故事e5寫真e5內中。Ng3望咱不時會記得chit-e5完全e5寫真，若無，驚了chit-e5故事會錯誤--去。
	親像早起時e5日頭e5發現一般，用單純、平常e5法度，上帝有ti7 chit-e5宇宙e5歷史中，來做出一個thang生驚e5事件，就是有hou7 hit-e5榮光e5主出現來khia7起ti7人e5中間。咱ti7地面所有看見e5,是kan-ta馬寮、馬槽、精牲，以及一個婦人人kap一個用布包teh e5嬰仔na7-tiaN7。Ti7 chit中間咱long2無有看見甚物奇異thang生驚e5事ti7-teh。總是咱tioh8會記得，ti7後來，tui3伊所屬hit-e5世界，有顯出燦爛e5光，來照ti7 chit-e5故事e5全景，就是ti7馬寮e5頂面，ti7外面星宿光亮e5所在，有濟濟天兵極大e5熱鬧，來歡喜基督出世做嬰仔臨到世間。
	所以咱tioh8會記得，an2-ni才是一個完全e5故事，一個完全e5寫真。Chit-e5完全e5寫真，就是teh表示有一個神聖e5嬰仔，tui3天裡beh臨到ti7地裡e5時，hiah-e5 ti7天裡teh照顧伊e5眾天使，有ti7外面teh歡喜來保護伊e5出世。Koh再來講，tak8-pai2咱若beh讀基督傳，咱tioh8會記得，伊所出來hit-e5世界e5事。咱有信hit-e5世界是有影。總是咱e5心魯鈍，咱永永ai3忽略，tui3 an2-ni,咱所畫e5基督e5像，永永ai3失落hit-e5中心點。
	Ti7基督傳中，第一會感動咱e5心e5,實在是hit-cham7 teh記載hit-e5世界e5顯現e5事。Hit-e5音樂e5聲音有怎樣chheng3高親像海湧，遍滿ti7 thong伯利恆e5牧場，來吟大歡喜e5好消息，hou7眾百姓(**人民)long2有份，也當百姓(**人民)aN3耳孔teh聽e5時，濟濟天兵有怎樣歡喜到擋boe7條，忽然出聲來吟hit-e5頂面e5世界e5讚美e5詩，講，──Ti7至高e5位榮光歸ti7上帝！
	總是咱若無深信hit-e5世界，有不時熱熱teh關心ti7咱e5 chit-e5世界，雖然tui3 hit-e5世界有顯出甚物奇異，a2是sui2-sui2 e5現象，咱看了ma7是無甚物會giu2咱e5心，看做無興味e5事，雖然tui3天裡有天使出現，ma7是反轉ai3看做親像kui大陣e5雲霧，來teh遮chah8 ti7地面咱所有看見e5馬槽，以及嬰仔e5像。Chit-tiap8咱的確m7-thang有an2-ni想，咱若是無明hit-e5世界，a2是看輕hit-e5世界所顯現e5事，不過是hou7 chit-e5完全e5故事，變做一個無相連接，無次序e5故事。因為hit-e5世界e5事，m7是kan-ta親像人teh做美妙e5詩所teh空想e5 na7-tiaN7，是神聖e5事實，平平有結連ti7 chit-e5囡仔e5故事。Hit-e5世界e5事實，實在是chit-e5包巾e5嬰仔e5故事e5一部分。Chit兩個世界，的確tioh8相結連，平平來看做是實在。咱tioh8採集chit兩個世界e5事實，才會thang完全來畫chit-e5寫真。
	在耶穌所看hit-e5世界，就是伊e5祖家。所以伊有時常作伙來teh想chit兩個世界，宛然親像咱常常teh siau3念咱e5故鄉，以及咱所bat e5朋友一般，伊有常常講起天裡e5事，也有講起眾天使以及眾神靈e5事，伊若tiam3 ti7地裡有看tioh8一個細漢e5囡仔e5時，就猶原有看見ti7天裡hiah-e5 teh照顧囡仔e5天使，伊若tiam3 ti7地裡看見一個罪人反悔e5時，猶原有看見ti7天裡，眾天使e5面前，有為tioh8伊teh歡喜。伊有感覺hit-e5世界時常包圍ti7伊e5身邊，時常關心ti7咱chit-e5世界。
	咱ti7前已經有講，人類中上帝tak8-pai2 e5啟示，以及ti7 chit-e5世界所受tak8等號有提高精神上e5事，ti7 be7知ti7-chia e5以前，就已經興起ti7 hit-e5世界。Ti7 be7顯現ti7 chit-peng5 e5代先，ti7 hit-peng5 tui3久久就已經知影，所以咱thang想，親像永遠e5囝e5化身，chit款大e5計謀，ti7咱be7知e5以前，ti7天裡，眾天使穩當beh大大喝彩來歡喜，也到後來in ma7是用崇拜e5念頭來歡喜hit-e5舞台有遷徙落來世間，所以咱才有thang看見眾天使真歡喜，ti7 hit暗來吟合宜e5歌，來報大歡喜e5好消息，hou7眾人long2有份講，「今仔日ti7大衛e5城，已經為tioh8 lin2生一個拯救e5,就是主基督。」




第二章	處女降誕

為tioh8 chit-e5問題，ti7近來有成做一般e5議論，也常常生出不安kap僥疑e5念頭。所以ti7-chia咱ai3加寫一章，來簡單論起咱e5主e5處女降誕e5事。
Tui3 chit-e5問題，實在m7是kan-ta未信者teh僥疑hit-e5事實na7-tiaN7，連ti7基督徒e5中間，to猶原有濟濟人teh主張講，這是無關係ti7咱teh信耶穌是神聖，煞要求chit層tioh8放he7-teh,看做boe7 thang決定e5問題，也soah主張講，咱tioh8 tui3咱e5信經來刪除chit句，「伊tui3聖神e5權能投胎，tui3在室女馬利亞出世」e5話起來，ng3望thang減少人e5僥疑。
咱kiam2-chhai2 thang信用in,來看in-e5意思是誠實，iau2-ku2咱ai3指示in知，chit號無文明e5態度，是不止有損害，koh有錯誤ti7-teh。咱無有甚物理由thang講，這是四正e5思想。其實chit號思想，到尾tiaN7-tioh8是會影響ti7咱teh信耶穌是神聖。教會hiah-nih8對重來記載chit-e5事實ti7 in-e5信經，to m7是無因端ti7-teh。因為過去e5歷史，有指示咱知一項e5教示，講，凡若人失落主e5處女降誕e5信仰，就是失落化身e5教理e5中心石。
論chit-e5大e5問題，咱beh來簡略講，是真為難e5事。不過請容允我來試看，頭一項來講起hit-e5歷史的e5情形，表明chit-e5教理，啥事才會來下ti7信經e5內中；第二項，來議論ti7今仔日，人有怎樣teh反對，teh僥疑chit點；第三項，咱ai3來主張啥事無保守chit條e5道理，ti7咱e5信仰e5內面，是be7用得e5因端。
TaN咱頭一項，來論hit-e5歷史的e5情形。當咱e5主在世e5中間，眾學生是決斷m7-bat想tioh8 chit-e5問題。In若是猶未了解基督是神，自然chit號事，in看了是不合理，真奇怪，boe7 thang信得e5事。照聖冊所講，馬利亞有「將一切e5事記ti7心裡。」咱知馬利亞是敬虔，是寡言e5婦人人，所以hou7咱thang信，kiam2-chhai2除去tui3極小部分e5至親e5人以外，馬利亞long2無露出chit-e5代誌。伊beh thai3會leh?試想人long2猶teh看耶穌是一個人na7-tiaN7 e5時，親像chit號e5問題，伊來蓋密teh,long2無講起，這kiam2 m7是真sui2,自然e5態度mah?馬利亞kiam2會boe7記得伊所婚約e5,真生驚e5艱苦e5情景mah?設使若m7是馬利亞猶原是已經有了解基督是神，以及伊e5處女降誕e5大e5意義，伊kiam2 beh將chit號，照人看tiaN7-tioh8是無意思，boe7會e5經驗，來對hit號kau7僥疑e5世界露出mah?
咱知眾學生ti7起頭teh kap耶穌交陪，long2是看伊做一個人na7-tiaN7。實在這明明ma7是上帝e5意思，耶穌猶原是ai3人an2-ni款待伊。伊有準做一個人，來得tioh8 in-e5疼痛，欽仰kap尊敬e5心。不過in-e5心是有漸漸進入khah深，最後續生起奇異kap驚惶e5念頭，心內續不止迷亂，boe7曉伊是是誰。眾學生續long2 m7知影tioh8怎樣來思想伊。耶穌ma7是無幫贊in-e5氣力，不但是an2-ni,甚至續隱密，無ai3人知伊是神。連in有感觸--tioh8伊e5神聖e5一屑仔e5光e5時，伊也m7准in來講起。連ti7變容貌e5經驗後，伊ma7猶teh吩咐in tioh8靜靜聽候到ti7「人子tui3死人中koh起來」e5日，才thang講起伊是神。不過hit-e5時已經逼近ti7伊e5臨終，伊才有表明本身講，「Lin2 tioh8信上帝，亦 tioh8信我。」「我kap我e5父是一個。」「聖神就是我tui3父所差e5,beh臨到lin2。」「有一日，我beh來 審判活人、死人。」
總是到ti7耶穌e5 koh活，經過hit-e5奧妙e5四十日，升天，koh聖神臨到了後，眾學生才接tioh8真非常大e5啟示，來十分了解ti7奇異e5三年久tiam3巴勒斯坦Hit-e5 kap in作伙生活e5,是是誰，就是明白tu2-tu2是照下面in所講e5。「道有成做肉體khia7起ti7咱中間，有恩典kap真理滿滿，koh我bat看見伊e5榮光，親像獨生囝tui3父所得e5榮光。」
論人teh信耶穌是神，這是全然無關係ti7伊e5處女降誕e5事實。因為ti7眾學生e5中間，大部分是long2 m7知影chit-e5事實，也雖然in long2無聽見比in所經驗e5,koh khah早e5甚物事，in-e5信仰ma7是boe7搖choah,猶原ma7是會曉得告白講：「阮知，上帝e5囝有臨到世間。」Chit-e5事實是ti7久久e5中間有嚴嚴蓋密，不過到ti7一般e5空氣已經備辦便thang承受，hit-時chit-e5事實才露hian7,所以試想，hit時in-e5信仰kiam2 m7是盡在堅固koh完全mah?因為論處女降誕e5事，ti7以前in看了是無甚物意思ti7-teh,總是chit-tiap8 hit-e5意思是不止明。Chit-e5事實有tui3伊e5神聖e5奧妙，來除去濟濟混亂e5問題。Chit-e5事實是有符合ti7伊e5化身e5事實，親像鎖匙e5符合ti7鎖e5款式一般樣。
自然chit-e5故事，是直接tui3馬利亞，a2是間接tui3馬利亞echhin5-人，大面約翰，a2是tui3馬利亞hiah-e5敬虔e5婦人人伴來聽見e5。最初學生怎樣來傳報hit-e5消息，咱long2?知般3-項。當時e5教會所boan2-chioke5證據是甚物款，咱ma7是long2?知。咱只有知影，「耶穌e5老母馬利亞有kap伊e5兄弟相kaptoa3。」Koh知影ti7無幾年e5中間，chit-e5消息有遍傳ti7全巴勒斯坦；又koh知影chit-e5消息，ti7無幾年久，有變做一個口傳ti7 in中間，也chit-e5消息成做口傳了後，馬太才giah8筆來記載，也路加才續記載koh-khah詳細ti7冊裡。咱只有知當時e5教會有出版chiah-e5福音書來表明in-e5信仰，續將chit-e5信仰來編入ti7早早e5信經e5內面。Ti7-chia有羅馬人oa2 ti7主後100年，in teh行洗禮e5時所teh用e5信經，ti7 hit內中，有一句teh講：「Tui3聖神來懷孕，tui3在室女馬利亞來出世。」而後ti7 tak8時代e5教會long2無變換，也long2無搖動，有記載chit-e5事實ti7 in-e5信經，來闡明伊e5化身e5中心e5教示。到現今ti7 thong世界tak8所在e5教會，to long2是有教示in-e5囝兒，tioh8信伊e5化身e5道理，續叫in tioh8 oat8念講：「我信耶穌基督，唯一e5主，就是tui3聖神e5權能投胎，tui3在室女馬利亞出世。」
Chit-tiap8咱ai3照四正e5順序來看學生有怎樣來經驗伊e5處女降誕e5事實。眾學生最初是有得tioh8大e5確信來經驗--tioh8基督e5神聖。獨獨咱有認基督是神，是上帝，hit時咱才有thang議論伊e5處女降誕e5問題。咱若是無有認基督是神，自然伊e5處女降誕e5事，是看做無意思。咱只有會曉得來崇拜hit-e5升天e5基督，來看伊做是上帝，hit時才會得tioh8十分e5確信，來明白馬利亞所有聽見hit-e5神聖，koh神祕e5話，講：「聖神beh臨到你，至高--e5 e5權能beh致蔭你，所以tui3你生e5,beh稱做聖，做上帝e5囝。」Tui3 an2-ni,親像鎖匙e5符合ti7鎖e5款式，hit時伊e5處女降誕e5事實，咱才會看做是有符合ti7伊e5神聖，有完成伊e5神聖，成做hou7人會thang信得e5事實。
Ti7時chit-e5事才顯然?Chit-e5事m7是經過濟濟年久，到有時間thang發生濟濟傳說e5時才顯然。M7是！Chit-e5事是tu2-tu2 ti7主koh活了，隨時顯然。德國有一位學者，叫做Ha2-luh-na2-khuh(AdolfvonHarnack)，伊是第一知bat原始基督教e5歷史，伊本身卻是m7信處女降誕e5事實，iau2-ku2有承認來主張講，chit-e5處女降誕e5信仰，是oa2第一世紀尾tak8所在e5基督徒共通所信e5,所以咱tioh8承認，chit-e5處女降誕e5信仰是tui3 ti7主koh活了e5時起，到ti7第一世紀尾e5中間，ti7巴勒斯坦所發生e5。
有甚物人thang做咱e5干證?自然是khia7起ti7 hit時代e5人thang做咱e5干證。因為hit時代e5人才會thang判斷hit時代e5歷史的e5事實，以外無別條路。TaN論伊e5處女降誕e5事，咱知hiah-e5 khia7起ti7 hit時代beh來判斷hit-e5證據e5人，是有深信，甚至續寫hit-e5事實ti7 in-e5冊裡，來成做有權威e5冊，講起in-e5主e5故事。親像an2-ni,in確實是有深信，ma7續有寫明chit-e5事實。
馬太kap路加有承認in,不過是teh記述hit時e5教會e5信仰，才有寫chit-e5處女降誕e5事ti7 in-e5福音書，續ka7 in出版，來承認hiah-e5福音書是實在teh記實in-e5信仰e5冊。咱kan-ta tui3 chit-e5實情，就已經有夠額e5證據ti7-teh。可惜人濟濟是忽略chit點。這其實是有大e5錯誤ti7-teh。咱若讀hit號ti7-teh反對處女降誕e5冊了，kiam2-chhai2會生起僥疑e5心，teh-beh想講，怎樣kan-ta馬太kap路加有干證chit-e5事na7-tiaN7，也有時會續想講，in-e5冊是kah-na2親像teh寫in本身e5學說，ng3望教會thang ka7 in接納。切切ng3望咱無有chit款e5錯誤ti7-teh。咱tioh8確實知，其實in不過是teh記述教會e5信仰na7-tiaN7。請咱會記得下面chit句話： M7是因為處女降誕e5事實有記載ti7福音書，所以教會才信。反轉是因為教會有信處女降誕e5事實，所以in才有記載ti7福音書。Ti7馬太kap路加e5背後是有全教會ti7-teh。
設使咱若實在會記得以上所講chit-e5實情，亦會照咱e5常識來判斷，咱就khah m7免費了時間來想，基督徒所teh懷疑，所看做第一困難e5問題。有基督徒是bat teh辯駁講，thai3-tho2新約其他e5著者，tui3伊e5處女降誕e5事，long2無干證甚物?
Chit-tiap8,請容允我來討論chit點。咱暫時久m7免想hit款無信仰e5人e5反對e5話，基督徒e5中間有人所teh僥疑，看做是第一thang生驚e5困難e5點，就是講，馬可無記載處女降誕e5事實，約翰ma7是無。保羅ti7伊hiah-nih8濟卷e5 phoe信e5中間，連一張ma7無teh講起chit-e5事實。這kiam2 m7是teh暗示咱知，in是long2無信伊e5處女降誕e5事實mah?有影，咱若是無chim-chiok想，chit款e5反對e5話，咱聽了是親像真thang生驚e5款。
第一代先ai3咱明明會記得e5,就是教會有接納馬太kap路加e5福音書，有承認in-e5福音書是實在teh記述in-e5信仰e5冊，所以tui3 chit-e5實情咱thang知，ti7 tak8所在e5基督徒，是long2有信伊e5處女降誕e5事實。若是an2-ni,馬可按怎無記載?咱若掀開馬可e5冊，就知伊e5大目的，是只有teh講起耶穌ekong5生涯na7-tiaN7。你看！馬可tui3頭就是講起耶穌e5洗禮，以及伊ti7加利利傳道e5事。馬可是決斷無講起khah早e5甚物消息。總是論路加e5目的，是怎樣?Tu2-tu2是照伊本身所干證e5講，伊是beh干證伊e5主「tui3起頭long2總e5事。」這就是kap馬可有大大koh樣e5所在。其實馬可是無beh tui3 hit-e5上起頭到ti7上路尾e5事實，隨一項來干證基督e5全生活。
TaN約翰啥事無講起?咱m7知。總是咱tioh8會記得，伊確實是有常常teh讀馬太，以及路加e5福音書，也伊ma7是知當時e5教會to long2有接納伊e5處女降誕e5事實，又koh伊e5目的只有是beh補充其餘e5福音書，才來giah8筆來寫別人所無寫tioh8 e5事實，chit點咱是已經講了。設使若是講an2-ni,猶未有thang做十分e5應答，請咱koh注意一項。約翰就是tui3天裡e5方面，m7是tui3地裡e5方面，來teh看基督e5出世。伊卻是猶原有teh記載基督e5出世，不過伊是無講起耶穌基督有出世ti7猶太e5伯利恆，反轉是有講，耶穌有怎樣tui3 hit-e5 khah高e5世界，來出世ti7 chit-e5世間。這就是伊e5頭序所teh講論基督e5出世e5,其實tu2-tu2是kap馬太以及路加e5頭序相一致ti7-teh。約翰有講：「Ti7起頭有道，道是kap上帝相kap ti7-teh,道就是上帝伊道有成肉體khia7起ti7咱中間，koh阮bat看見伊e5榮光。」咱tui3 chit句話，kiam2 thang講約翰是親像有teh反對當時e5教會e5信仰mah?
也保羅是按怎?可惜濟濟人long2 boe7記得thang想講，論基督e5生涯e5事，to是伊以及眾使徒tak8日所teh說教e5,啥事全然無看見保羅有寫基督傳leh?其實保羅tui3基督e5生涯是有伊e5 tiaN7-tioh8 e5標準ti7-teh。伊稱號chit-e5標準講，是「我e5福音。」親像有傳講：「Lin2 tioh8會記得tui3大衛e5後裔所出e5耶穌基督，伊tui3死人中koh活，tu2-tu2照我e5福音。」
伊tak8日to long2是teh傳hit-e5福音，基督e5生涯，iau2-ku2咱long2無看見伊有giah8筆來寫伊e5傳記。所以咱thang想，伊teh說教e5中間，是long2 m7-bat傳處女降誕e5道理，這是無thang僥疑e5事。總是ti7 chia猶有一項真重要，真著現e5事實，咱tioh8會記得。雖然保羅是無寫伊e5福音書，iau2-ku2保羅e5學生，伊所親密e5同伴路加，當kap保羅做陣e5時，有寫一本福音書。路加kap保羅大家相親密teh交陪e5 hit幾年e5中間，伊有兩卷完稿ti7-teh。一卷是保羅e5傳道e5旅行記，就是後來伊有出版成做使徒行傳。Koh一卷，是koh-khah寶貝、重要e5,就是伊ti7後來有出版，成做伊e5主e5傳記。咱thang信，保羅有揀選伊來做hit-e5工；也thang信，保羅有幫贊路加，有kap伊相kap做hit-e5工；也咱ma7是知chit本福音書有顯出保羅e5教示ti7-teh。所以初代教會有稱呼chit本叫做是保羅e5福音書。Ti7-chia有第二世紀兩位e5教父，所干證e5話；一位是Gou2-luh(Gaul)e5 I5-le5-ni5(Irenaeus)，有講：「路加有將保羅所傳e5福音來記載ti7冊裡；」koh一位是A-hui-li7家 e5 Tek-to7-li(Tertullian)王有講：「路加e5類別khah常是趁保羅e5。」請咱tioh8會記得，chit本路加福音書，就是特別有對重耶穌e5處女降誕e5事實！
咱tui3以上所講e5實情來看，thang知雖然眾phoe信e5中間，long2恬恬無講起處女降誕e5事實，ma7 m7是重要e5問題。眾phoe信是khah罕得論起基督e5生涯，因為眾phoe信long2是為tioh8特別e5事由，teh議論ti7 hit時特別發生e5問題，來寫e5特別e5冊。論伊e5處女降誕e5事，是明明long2 m7-bat做問題hou7人teh議論，所以保羅才long2無講起chit-e5事實。
以上咱已經講起基督徒e5懷疑者，所看做是第一困難e5點，就是論起新約聖冊khah濟e5著者long2是恬恬無講起e5事。試問，這有夠額危險thang搖choah咱e5聖經mah?免講hiah-e5無信仰e5人，是ai3簡略一切e5問題，講：「處女降誕是ti7人類經驗中be7 bat tu2-tioh8 e5事。」準做有影來講，基督ma7是無常常出世。聖冊所主張e5是講，兩項平平是siang7時所發生e5事實；也兩項事實是相結連ti7-teh。Chit號話卻是boe7 thang得tioh8 hit號無信仰e5人歡喜聽，總是這是有氣力thang phah破kap基督徒所beh相爭辯e5點。咱是無beh hit號無信心e5人相kap辯論。因為人若無信基督是神，自然chit-e5問題在伊teh看，是無意思，是boe7 thang信得e5事。
TaN最後咱ai3來講起，無保守chit-e5教示ti7咱基督徒e5信仰e5內面，是boe7用得e5理由。有基督徒，卻是極小數bat teh要求講，咱tioh8 tui3咱e5信經來刪除chit句，「伊tui3聖神e5權能投胎，tui3在室女馬利亞出世」e5話起來，ng3望會thang hou7 hiah-e5 成實teh僥疑e5人khah平安。
論起人ai3僥疑伊e5處女降誕e5事，卻m7是近代新新e5代誌。Chit款僥疑算是自早早設立教會e5時，就已經有lah。親像自早早就已經有一個異端者，叫做Khe2-lin2-sah-suh(Cerinthus)，就是約翰所teh攻擊e5,伊是已經有teh僥疑chit點。而後ti7 tak8時代ma7是常常有看見hit號人ti7-teh。現今自然ma7是有nou3!不過ti7 chit中間有一項精差ti7-teh。早前long2是教會外e5人，long2是hiah-e5無信基督是神e5人，ti7 teh僥疑辯駁伊e5處女降誕e5事實。所以基督e5神聖kap伊e5處女降誕e5事實，in long2是相連作伙teh辯駁。In若m7是平平接納，就是平平拒絕。總是現今是khah ai3分開來想。有e5人一面是有信基督是神，亦一面是主倡處女降誕e5事，是tioh8放下teh,看做是boe7 thang解決e5問題。
Chit款親切e5計謀，專專是為tioh8疼痛懷疑者才來想e5,是ng3望基督徒e5神經hou7人khah快thang信。其實這是boe7會e5事。基督徒e5信經是決斷boe7 thang chhong3 hou7伊khah容易信。因為基督徒所信e5,就是全宇宙間最第一thang生驚，為難信e5事，就是信講，上帝有成做人！道有成肉體！
咱ai3咱e5信經，hou7人khah快thang信！BOE7 lah!咱所掛慮e5,是hit號親切e5計謀，m7是會hou7人khah快信咱e5信經，反轉是會hou7人tu2-tioh8 koh-khah oh得e5問題。因為若an2-ni,後來的確beh有濟濟思想家koh議論講，怎樣上帝會成做人?凡若有深沈e5思想家tiaN7-tioh8是會tu2-tioh8 chit號e5問題，也soah ai3出力試看會thang解決boe7。親像古早有一個異端者，是m7認處女降誕e5事，也伊有盡所會e5氣力來試看，想講：「Ti7天裡e5基督，ti7該撒The5-pi2-liu5 e5十五年，有tui3 hit-e5高高e5所在落來，將本身kap hit時oa2三十歲e5地裡e5耶穌結連成做一體。」親像chit款e5設想，beh來補充處女降誕e5事，咱想啥款?這是in最善e5所做，以外有濟濟異端者有出力teh試看，總是無有khah好e5解說。試想，kiam2猶有甚物khah好e5法度thang來干證hou7人一面會thang信基督e5化身，也koh一面會thang非認伊e5處女降誕e5事實。親像an2-ni,咱teh講起ai3將信經chhong3 hou7容易thang信，這其實是無意義e5會。
咱有聽見人teh講，雖然耶穌實在是約瑟kap馬利亞來生e5囝，用an2-ni,上帝ma7是會thang來完成伊e5化身e5事業。準做有影來講，在上帝卻是無所m7會。總是chit-e5處女降誕e5事實，to有人teh做證，按怎樣咱講boe7?在上帝這ma7是容易，thang用an2-ni來完成伊e5化身e5事業。總是在咱這kiam2是平平容易thang信e5事mah?我teh奇怪，按怎咱ai3家己推測上帝e5意思?亦按怎無beh接納教會以及聖冊所主張上帝所有做e5事mah?親像鎖匙e5符合ti7鎖e5款式，伊e5處女降誕是有符合ti7伊e5化身e5事實，按怎咱m7信mah?
斷斷m7-thang!其實chit兩個教理，伊e5存亡tiaN7-tioh8是相結連。咱有經驗tioh8濟濟e5事實，long2是表示an2-ni。引一個例來講，德國有一位神學家，伊有教示學生，一面信化身e5道理，亦koh一面非認處女降誕e5事實。總是結局hiah-e5學生，若m7是平平保守chit兩條e5道理，就是平平放sak。一peng5 e5人是na2進入ti7深e5所在，來了解基督是神，心內得tioh8大e5催逼來保守伊e5處女降誕e5事實。Koh一peng5 e5人是平平拒絕chit兩條e5道理，soah成做一個唯一神論者(Unitanian)。
這是濟濟經驗，所有指示咱知e5結論。兩條e5道理，是行siang7條e5運命。所以人若ai3建設hit號折衷(chiat-thiong)e5信仰，khng3折衷e5態度，beh來思想基督教，是反轉hou7伊變做無力e5宗教，koh也是不止無妥當e5法度。
Chit-tiap8 ai3咱m7免koh議論關係咱e5主e5學說，請相kap來想，咱所疼e5主e5人格。請咱用奇異kap敬畏e5念頭來想伊e5化身e5奧妙e5道理，就是講，道有成肉體！上帝有成做人！Hit-e5 bat aN3落來疼咱，也咱猶原有疼伊e5,就是基督，是上帝e5永遠e5聖囝，是tui3古早以來本有e5,捷捷著現。試想，自早所經驗e5救主誕，tak8-pai2若想tioh8基督有出世來做嬰仔，hit時ti7 hit-e5單純e5信仰e5內中，kiam2 m7是有快樂kap平安ti7-teh mah?過去無有看見甚物，ti7將來ma7是無有甚物會thang起來搖choah chit-e5事實。兩千年久，教會所干證e5,又koh教會永遠所beh續接來干證e5,就是講：「我信伊獨生e5囝，咱e5主耶穌基督。伊tui3聖神e5權能投胎，tui3在室女馬利亞出世。」




第三章	幼年

	咱中間濟濟人ti7-teh讀甚物偉人e5傳記e5時，第一會giu2咱e5心e5部分，就是論in幼年e5故事，做囡仔時代無邪氣e5閑談，ti7-teh大漢e5中間e5自然，無意識e5談論，in-e5頭腦e5發達，以及in-e5生活種種e5款式；因為咱ai3 tui3 ti7 hit-e5中間來看出in將來成做偉大e5兆頭。
	咱常常奇怪，soah失望福音書thai3會long2無講起咱e5主e5幼年e5故事。Kiam2是chiah-e5福音書著者m7知影mah?按怎伊e5老母馬利亞，to有講起伊出世e5故事，thai3會無猶原tui3人講起伊幼年e5事情mah?Kiam2-chhai2有，也ku2 kaN2，亦伊同庄e5朋友，因為khah關心ti7 in本身e5細囝，soah boe7記得thang傳咱e5主幼年e5事情。Iau2-ku2 khah大面是無才tioh8。因為眾福音書，捷捷表示，馬利亞是kan-ta teh關察、teh驚惶、teh三思chit-e5嬰仔e5出世na7-tiaN7。In有表明馬利亞是恬靜、寡言e5婦人人，ti7暗暗e5中間，用疼心kap敬畏e5念頭，來teh三思伊hit-e5奧妙e5細囝，teh想耶穌e5奇蹟的e5出世；Tui3 an2-ni,有生起壯嚴e5心，m7敢lam7-sam2講起，不過知ti7耶穌e5頭前，所安排hit-e5高高e5天分；總是m7知tioh8怎樣伊才會thang完成，tui3 an2-ni,心內常常有ju5亂。馬利亞有明明知所有tu2-tioh8 e5,是真奇異e5事，出力teh料想，ng3望會thang照伊所想e5款，na2想na2奇怪，soah恬恬long2無講起甚物。「馬利亞將chiah-e5話記tiau5-tiau5,常常teh想。」總是不論啥款，照看，論咱e5主e5幼年e5事，馬利亞是無講到loa7濟。
	咱chit-tiap8 boe7免得奇怪，ai3來想馬利亞ti7起頭m7知按怎來teh款待耶穌?馬利亞kiam2有phah算伊e5細囝耶穌是神，是上帝e5永遠e5囝mah?
	照福音書所記，是boe7 thang hou7咱想馬利亞有認耶穌是神。咱e5理性猶原m7容允an2-ni。因為馬利亞若是tui3起頭就有認耶穌是神，按怎耶穌會thang親像一個自然人e5囡仔，來進步伊tak8項e5生活，降服ti7伊e5父母，智慧kap身軀漸漸大，親像其餘e5囡仔一般，來hou7上帝kap人na2疼伊?按怎馬利亞會thang因為耶穌延chhian5 ti7聖殿，就ti7眾博士e5面前敢來責備伊mah?按怎馬利亞會thang全然看做是伊家己e5細囝來款待伊mah?若是人已經知影耶穌是神，tak8-e5人ti7心內的確會不止生驚，m7敢款待伊親像一個人。耶穌e5家庭生活是不可能、不可解e5事。伊e5化身e5目的，穩當是歸ti7空空；因為伊的確tioh8成做「真實」e5人，來漸漸長大ti7伊e5人格的e5生活。
	無lah!馬利亞無phah算耶穌是神。馬利亞干單有teh phah算耶穌是hit-e5所約束beh來e5彌賽亞，m7-ku2猶太人論彌賽亞e5觀念是極其無明。馬利亞知，耶穌e5奇蹟的e5出世，是表明伊是有kap人khah koh樣。Iau2-ku2 ti7 chit-tiap8,馬利亞是be7了解耶穌是神。Chit-e5大e5祕密e5意思，只有到ti7 khah後來伊才有了解。
	連眾學生猶未近ti7耶穌e5臨終e5時，to猶原無了解耶穌是神。差不多thang講，ti7伊e5全生涯有蓋密伊e5神聖。因為tioh8 an2-ni,耶穌才會thang照人e5經驗來長大，眾人thang好膽款待伊，做朋友來bat伊，也彼得才敢oa2來質問伊，約翰來掛頭殼ti7伊e5胸前，koh再細漢囡仔才thang放心來hou7伊抱，眾抽餉e5,以及娼妓才thang來kap伊講話，來得tioh8壯膽。設使in大家若已經了解耶穌是神，是上帝，以上所講chiah-e5事，beh thai3會neh?
	咱有看見，當ti7耶穌na2逼近ti7臨終e5時，伊有漸漸顯出伊e5神聖e5祕密。咱有看見ti7眾使徒e5中間，漸漸有生起奇異kap驚畏e5念頭，來teh思想伊。咱有看見in有常常生驚，接觸--tioh8 hit-e5真理e5一屑仔e5光，也soah受阻止，m7-ai3 in講起。總是其實到ti7伊koh活後，升天到ti7伊e5榮光e5所在，koh hit-e5約束e5聖神臨到了，hit時in才有十分了解chit-e5 thang生驚e5奧妙e5意義。Hit時in才oat8-lin3轉來回想kap伊相kap交陪hit三年久e5記憶，soah奇怪hit時in-e5目睭thai3會hiah-nih8花，be7曉得in現時所bat e5道理，就是講：「道成肉體，khia7起ti7咱中間，有恩典kap真理滿滿。Koh阮bat看見伊e5榮光，親像獨生囝，tui3父所得e5榮光。」
	咱kiam2 thang用驚畏kap謹慎e5態度來koh進一步mah? 咱是khia7 ti7聖e5地，ti7咱e5面前有濟濟永遠e5奧妙ti7-teh。 總是咱boe7忍得無來思想伊e5情景。 咱ai盡咱e5氣力來想像伊。Chit-e5神童tui3伊本身e5意識是啥款?
	Tioh8會記得，咱m7-thang kan-ta信伊e5神聖，也tioh8信伊e5人性。因為耶穌基督有成做「真實」e5人，除起ti7咱所有e5愚蠢(gu5-chhun2)、迂拘(u-khu,頑固)，以及罪惡，以外一切，伊是long2 kap咱相siang7。耶穌做囡仔是做人類e5一個囡仔。咱teh奇怪，m7知到ti7時耶穌才起頭來顯明伊所有e5 khah高尚e5意識?到ti7時伊才有感覺--tioh8 ti7伊e5心內所有hit-e5 be7 thang講出e5深深e5靈界e5意識?常常ti7伊e5囡仔心e5祈禱e5時，有得tioh8一屑仔e5暗示來明白伊所忽略--去e5偉大e5事，以及光明kap美麗e5世界e5經驗，就是超越ti7地面所bat經驗e5。Hit時m7知ti7伊e5心內有生出驚畏e5念頭a2無? 耶穌猶做囡仔e5時，m7知bat teh想伊是是誰，bat teh試看ai3 beh了解伊e5天分kap伊臨到世間e5目的mah?
	咱知伊成做人，就是有接納人類有限e5氣力，所以伊ti7 tiap8仔久有失落伊e5真實e5威嚴，無十分會記得hit-e5永遠e5世界。若無an2-ni,伊是boe7 thang成做「真實」e5人。Tui3 ti7 chit點，咱大面猶會thang說明khah詳細一屑仔。Ti7今仔日e5心理學，有一條心適e5學說，叫做潛(chiam5)在意識，tui3 an2-ni有指示咱知，耶穌e5神聖e5祕訣有潛在ti7伊e5半醒e5精神狀態。不過伊平常醒悟e5意識，是一個自然人e5囡仔e5意識。Ti7 chit幾年來，學者不止有講究咱人e5半意識e5精神現象，知影ti7 hit號e5精神現象e5下面，有積聚濟濟所boe7記得--去e5記憶ti7-teh,也hiah-e5記憶khah常若tu2-tioh8突然e5刺激e5時，就隨項隨項koh浮起來ti7咱e5意識e5內中，koh再一項一項來想tioh8。咱bat讀tioh8有甚物囡仔phah m7見，hou7賊a2是song3鄉人偷chhoa7去，相kap tiam3一二十年久，ti7 hit中間，tak8-pai2若tu2-tioh8真大e5刺激e5時，khah常會生起無loa7分明e5意識，來小khoa2會記得早前伊e5高尚e5家庭，sui2-sui2 e5環境，以及hit-e5無loa7分明e5老母e5面貌。Kiam2-chhai2 khia7起ti7拿撒勒chit-e5神童耶穌e5意識，實在有淡薄親像an2-ni,也ku2 kaN2。
	咱容允chit款e5設想，莫得phah算是無敬虔e5事。不過咱的確是m7敢koh siuN進前來講起甚物。
	不論啥款，福音書所記雖是少，iau2-ku2咱免忍neh來試看描寫伊幼年e5情景，續來想像hit-e5款式。咱thang tui3咱所bat伊e5環境來講究，續用敬虔e5念頭來想像。設使咱若會khah關心伊ti7後來所講e5話，就會chhe7-tioh8濟濟是伊teh回想伊幼年e5事實。
	請先來想拿撒勒，chit-e5拿撒勒就是伊e5故鄉，是ti7地面上第一神聖e5所在，是伊e5幼年以及少年時代一切e5記憶背景。Tui3眾人不時to顯明伊是拿撒勒e5耶穌。Ti7十字架頂所釘e5斬條也是稱呼伊是拿撒勒e5耶穌；伊tui3天裡出現來hou7大數e5 掃羅看見，hit時也是講，「我就是拿撒勒e5耶穌，你所khun2-tiok8 e5。」
	咱ai3先淡薄來想拿撒勒e5情景，有一幅巴勒斯坦e5地圖展(thiN2)開開ti7我e5面前。我是坐ng3北，所以ti7我e5倒peng5有藍色e5地中海，正peng5有約旦河，平衡teh流。請會記得，有一條闊闊e5山坑tui3地中海出發橫過中央巴勒斯坦e5山谷，thang3到約旦河。Chit條山坑，是叫做Ia5-su-liat8(Jezreel)e5山坑。將chit條山坑做界線，北peng5 e5土地是叫做加利利。TaN咱若khia7 ti7 chit條山坑e5中央，面ng3北peng5,hit時咱thang看見一條道路，叫做「拿撒勒e5道路」有thang3上北peng5,直直入山裡，到ti7 hit-e5圓圓e5自然e5戲園內。
	Ti7-hia所有看見hit-e5圓圓e5自然e5戲園，就是耶穌做囡仔e5時，所經過e5舞台。
	咱ai3來想像，ti7 hit-e5細細e5舞台e5耶穌e5款式。咱若回想咱做囡仔e5情景，就有thang做參考來幫贊咱khah bat伊。Ti7我e5讀冊間，有掛一幅大e5地圖，有畫hit-e5圓圓e5自然e5戲園ti7-teh。所以我thang看tioh8早時伊所看e5相siang7 e5山嶺，以及山坑，kap hit-e5細細e5山內e5街仔，所積聚濟濟白色e5 khia7家厝，koh ti7 hit-e5街仔e5後面，有烏色e5 lou2-kou2石。咱thang想像，耶穌ti7細漢e5時，有四界行遊ti7 hit-e5中間。
	過去雖是tu2-tioh8土耳其人e5毀壞，iau2-ku2到ti7今仔日，hit-e5光景，大部分是無甚物變換。親像咱所有看見hit-e5狹狹、彎彎、oat8-oat e5街路，起ti7城外e5曠野，a2是花園內e5 khia7家厝，以及hit-e5青翠e5山谷，春天一下到，四面滿滿to是百合、金蓮、玫瑰，白色e5牡丹kap其餘tak8等號e5野花，long2相爭開，燦爛到極，成做北peng5 e5巴勒斯坦中第一sui2景一個，這long2是早耶穌所有看e5光景。Koh有一條長長e5山路，就是伊所常常teh行e5。Ti7城裡e5後面，有一個高高e5山仔，早ti7好天e5時，伊有khia7 ti7 hit-e5頂面來teh看Tai7-pok山，Hi-pek-lun5山，以及掃羅kap約拿單死eKi5-pi2-a(Gilboa)山，也續tui3 hia來看hit-e5親像一幅e5圖展開開e5加利利荒廢e5山崙仔，以及相離遠遠hit-e5藍色e5地中海。Ti7 chit-e5無變換e5東洋e5世界，cha-bou2囡仔猶是siang7款親像早時一般，long2是ti7街路裡teh相嚷，ti7田庄e5井邊teh喉叫，ti7路裡e5鄉村人long2 kap早時siang7款，是穿hit號花紅柳綠 e5衣裳，ti7路裡大家熟似相請安。是lah!Koh有天中e5飛鳥，就是伊所bat引起e5,從中有濟濟咱不止熟似e5,親像有半天仔、杜鵑，koh有teh飛來飛去ti7細條溪仔e5石頭頂e5鶺鴒(chek-leng5,牛屎鳥仔)，以及kui大陣teh飛e5粟鳥仔，就是伊所teh講，雖然ti7市場裡兩隻值有一分銀，iau2-ku2上帝有teh照顧伊。
	TaN beh來想拿撒勒，伊e5故鄉。伊有khia7起ti7拿撒勒e5一條e5街裡，tiam3 ti7木匠e5細間厝仔內，是成做一個自然人e5囡仔，來tiam3 ti7自然人e5家庭。Ti7 hit-e5家庭除起耶穌以外，猶有別e5囡仔ti7-teh。咱會記得，拿撒勒e5厝邊bat誹謗伊，m7認伊是先知人，因為long2 bat伊e5家庭是teh做木，是khia7起ti7 in-e5隔壁條e5街仔na7-tiaN7。In有恥笑伊講：「Chit-e5 kiam2 m7是木匠e5囝mah?伊e5老母kiam2?是叫做馬利亞，伊e5兄弟雅各、約西、西門、猶大mah?伊e5姊妹kiam2無long2 kap咱ti7-chia mah?」
	咱ti7-chia m7免議論人常常所teh討論e5問題，講，hiah-e5囡仔是馬利亞所生e5,a2是約瑟前有娶一個來生e5囝mah?兩peng5卻long2有濟濟e5議論，不過long2無有普遍的thang hou7眾人接納e5結論。不論啥款，在咱只有thang夠額知，有幾若e5兄弟姊妹kap耶穌相kap長成ti7 hit-e5家庭。
	咱tioh8勉強咱e5心思，來離開hit-e5 tui3古早以來本有，也捷捷著現e5永遠e5囝e5思想，相kap來想，續來顯明做一個細漢囡仔e5耶穌，有怎樣khia7起ti7拿撒勒來侍候伊e5老母，有去工場拾khau刀花，續來看伊有怎樣tiam3 ti7濟濟囡仔e5中間，ti7街市裡來thit-tho5,hit號囡仔世界e5無變款e5遊戲。
	Ti7囡仔e5世界所teh thit-tho5 e5法度，是無甚物變款，這m7知咱bat想tioh8無?雖是經過幾若世紀，iau2-ku2 ti7囡仔e5世界所teh thit-tho5 e5,所teh吟e5,是long2無分別古今，tui3巴別塔hit時，到ti7現今long2是一樣。所以咱大面thang聽tioh8兩千年前拿撒勒e5囡仔所teh吟e5詩，講：
	「阮tui3 lin2 pun5笛仔，lin2無跳舞；
	    阮bat悲哀，lin2無槌胸。」
有一日耶穌kap學生嚴肅teh談論e5時，伊有想tioh8一句詩，講：「阮tui3 lin2 pun5笛仔，lin2無跳舞；阮bat悲哀，lin2無槌胸。」不過伊是引起細漢e5時所慣勢teh吟e5詩e5一節na7-tiaN7。可惜咱無thang聽見伊用甚物調teh吟，咱只有聽見拿撒勒囡仔所teh吟e5詩e5話na7-tiaN7。我tak8-pai2看tioh8囡仔ti7街路裡teh吟詩、thit-tho5 e5時，無一pai2無想tioh8 chit句，以及耶穌teh thit-tho5 e5情景。
	大面伊所引起e5例，是ti7無意識e5中間，tui3伊做囡仔e5記憶來得tioh8 e5,這咱有時驚了khah無注意--tioh8。譬喻來講，咱有看見一個囡仔bat細膩將ka-lauh8 e5粟鳥仔扶上siu7裡，也心內有感觸--tioh8上帝e5照顧，續想講：「若m7是上帝e5意思，連一隻細細e5粟鳥仔也boe7 ka-lauh8地。」咱有看見一個個做工人e5婦人人，khia7起ti7拿撒勒細間e5工場內，有失落一個銀仔，就是伊看做真值錢e5,就「點燈、掃厝，勤勤chhe7到tioh8。」咱有看見一個婦人人，teh量三斗e5麵粉，來備辦一禮拜久所tioh8欠用e5麵包。Hit-e5婦人人e5家庭是細細，所以三斗是夠額thang做一禮拜e5路用。Hit-e5婦人人有lam7淡薄酵ti7 hit-e5中間。Koh有一個細漢囡仔be7比灶頭khah高，有伸伊e5手，chian7東chian7西，續捷捷問講，這是甚物，是按怎做，是為tioh8啥因端才做。當耶穌teh講：「天國親像酵，婦人人theh8去khng3 ti7三斗e5麵粉e5內面，到long2發酵。」hit時咱thang phah算，耶穌有想tioh8做囡仔e5經驗才tioh8。咱khah常有忽略濟濟囡仔時代hiah-e5 khah大層e5事，iau2-ku2親像chit款細細項e5事，顛倒是不時刻ti7心內！
	Chit-e5囡仔耶穌臨到世間，m7是有齊備e5智識ti7-teh。連關係伊e5宗教e5問題也tioh8 ai3學習。總是beh學習chit款問題，伊e5功效，大部分是在beh學習e5囡仔e5頭腦，若是an2-ni,試想，chit-e5囡仔耶穌所學習e5啥款。
	論宗教伊最初e5智識，免講，是tui3伊e5老母來得tioh8 e5。雖然咱知，猶太人是老父teh擔當囡仔一切e5責任，iau2-ku2論宗教e5事，tui3上帝e5恩賜，beh hou7 thong世界做老母e5人來擔當chit-e5使命。Tak8暗馬利亞beh下嬰仔耶穌去睏e5時，有教示伊祈禱，有tui3伊講起父上帝e5事，koh ti7伊e5心內有用全精神，來思想ti7耶穌e5頭前所安排e5天分，試想hit號時間，是神聖到啥款！馬利亞ah!眾婦人人無thang擔當你所擔當--e5。Ti7眾婦人人e5中間，你有得tioh8恩典！真可惜，濟濟婦人人kap囡仔無有chit號e5經驗！
	猶太人tui3 ti7囡仔e5宗教訓練，是特別不止有關心ti7-teh。連ti7 hit-e5異教e5所在，老父是異教，老母是猶太e5家庭，咱會記得hit-e5少年e5提摩太e5好消息，講：「伊tui3細漢已經bat hiah-e5聖冊。」囡仔tu2-tu2 teh學講話e5時，就續教示in宗教e5事。耶穌有學習「Shema」這tu2-tu2是親像咱e5信經。論詩，耶穌有學習上帝khah簡單e5詩篇。論歷史，伊有學習上帝有怎樣引chhoa7以色列人e5故事，連ti7伊tu2-chiah細細漢，be7學習甚物e5以前，tak8-pai2 beh 伐(hoah8)入門內e5時，不時to有看見hit-e5有寫聖冊e5話，ut-teh e5紙，釘ti7門khia7,是teh表明上帝有照顧以色列家e5記號。
	周圍一切e5事物，long2是教示耶穌知bat伊e5宗教e5事實。無論是安息日e5三頓，安息日e5燈火，每禮拜日所出席e5會堂，每年e5祝典，收割e5節期，一週間e5祭日，贖罪e5日，以及poaN5過節，就是眾人ti7 tak8年tioh8離開故鄉，上耶路撒冷所teh赴e5節，試想這在馬利亞e5囝耶穌看了啥款！無m7是會hou7伊想tioh8上帝e5意思有hiah-裡隱密ti7平常e5生活。親像an2-ni,耶穌有照人e5款式漸漸大，日日勇壯，智慧充滿，上帝e5恩典kap伊相kap ti7-teh。「伊e5智慧kap年歲na2加添，上帝kap人na2疼伊。」
	耶穌到ti7六歲e5時，照猶太人e5風俗，tioh8 ai3赴隨人e5城市e5會堂e5小學，來受鄉村e5拉比e5教示。當時猶太人是不止看重chit號e5學堂。照規矩，tak8所在long2 tioh8 ai3有學堂thang hou7囡仔受教育。到十歲為止，long2是用聖冊做教科書來hou7 in讀。
	親像an2-ni,咱thang想像，耶穌做細漢囡仔e5時，有kap伊e5兄弟姊妹相chhoa7上學。亦thang想像，伊有做囡仔來kap伊e5同伴相kap坐ti7鋪磚e5地e5頂面，大家圍半圓形ti7先生e5面前，來teh學習上帝e5話。Ah!咱khah常是真魯鈍boe7曉教示囡仔bat聖冊！我teh奇怪hiah-e5 teh教示耶穌e5老拉比，m7知是甚物款式e5人?
	到耶穌khah會曉讀e5時，伊所親近，掠做是第一要緊e5冊，就是舊約聖冊。猶太人e5先生tui3聖冊e5中間，來編輯屬ti7囡仔所tioh8讀，來做in-e5路用，親像創世記e5故事hit號。咱ai3 khah後來才來想chit本聖冊tui3 ti7 chit-e5 ti7-teh大漢e5囡仔耶穌e5意義到啥款。Ti7-chia,咱不過是ai3大大來主張，伊ti7細漢所受e5教育e5中心基礎，就是承受聖冊e5感化。大ng3望咱tak8-e5家庭猶原會親像an2-ni!
	總是在伊teh看，ti7上帝e5世界一切e5現象，無m7是聖，koh thang做教示e5路用。人e5手所寫e5會(聖冊)以外ti7耶穌e5身邊有齊全sui2 e5,m7是人e5手所寫e5會ti7-teh。Hit-e5話就是父上帝e5大自然，無講話e5詩歌。Tui3 chit-e5大自然，父上帝有時常teh tui3耶穌講話。咱知，耶穌有特別e5意識，知影上帝不時kap伊相kap ti7-teh。盡在奧妙，sui2 koh奇怪e5事實，就是連耶穌猶未有氣力thang想e5以前，上帝就已經有kap chit-e5嬰仔e5心神teh往來。
	我giah8目來看吊ti7我e5讀冊間，hit-e5拿撒勒e5地圖e5時，我心內teh想，做囡仔e5耶穌有遍行ti7 hit-e5清彩e5山腰，上帝所顯現e5 sui2-sui2 e5自然e5中間，來觀賞上帝所創造e5青翠e5山嶺，笑容e5溪水，以及上帝所創造e5日頭，有怎樣teh起來普照世間，koh也ti7紅紅燦爛來斜落大海e5水中；續來看上帝所創造e5花木、鳥隻、走獸，續快樂來疼惜in,亦感覺父有猶原快樂來疼惜in。咱若看ti7 khah後來，耶穌teh引起自然界e5物，一切無m7 hou7咱感覺上帝是tiam3 ti7萬物e5後面，teh看顧萬物。上帝有疼痛hiah-e5 teh tio5跳ti7曠野e5細細隻e5羊仔。上帝有看顧hiah-e5失迷可憐e5羊。上帝有teh養飼天中e5飛鳥，in無tioh8磨，無紡績(cheh/chek)。上帝有teh照顧hit隻ka-lauh8地e5粟鳥仔。山裡e5草木，上帝有hou7伊穿夠額。上帝有照伊e5心所歡喜，來粧飾山裡e5野花，所以「當所羅門極行伍(hang5-ngou2)e5時，伊所穿e5,m7值tioh8 chit號花e5一蕊。」拿撒勒e5作穡人，掖麥仔子ti7園裡e5時，做囡仔e5耶穌看見，隨時明白萬物e5喪失是在ti7上帝，亦hit-e5種子e5發生是親像神跡e5款式，「起頭是秧，後來有穗，koh後來，穗就結成五穀。」
	Ti7世界除起耶穌以外，kiam2猶有別e5囡仔bat享樂自然，疼惜自然，亦ti7自然e5中間，hiah明來看見上帝，到親像chit-e5拿撒勒e5囡仔mah?試想，咱若會thang親像an2-ni來培養咱e5細囝，kiam2 m7是真好！若會得thang看見上帝有teh運行ti7自然，用驚畏e5念頭來觀看樹木teh puh芛，續會知，咱若傷害一隻細細隻e5鳥仔，a2是用腳來thun2踏山裡e5花木，是褻瀆咱e5主上帝e5名，咱想啥款！試想，ti7囡仔e5宗教生活，若會thang hou7 in會曉想tioh8 chit-e5親切e5上帝，有親像an2-ni hiah-nih8時常teh親近ti7 in,這kiam2 m7是自然真thang歡喜e5事！猶未有世間e5艱苦kap罪惡e5意識，來teh催逼耶穌e5心e5以前，確實伊是一個幸福兒，khia7起ti7拿撒勒來享受hit-e5自由、單純e5幼年e5生活。




第四章	少年Kap成年

	聖冊有記載耶穌ti7少年時代，十二歲e5時所tu2-tioh8 e5一個故事，來phah破hit-e5三十年，長長e5恬靜e5歷史。咱teh奇怪m7知是有甚物因端ti7-teh?M7知是有甚物目的才來teh講起?Kiam2是有意思beh暗示，ti7伊e5精神生活e5發達上e5一轉機mah?Kiam2-chhai2是teh暗示，ti7 hit時耶穌才初初有意識伊e5神祕也ku2 kaN2?
	猶太人e5囡仔，若到十二歲，照in-e5規矩，long2 hou7 in學習律法e5教示，來成做「律法e5囝」，tu2-tu2是親像現今，無論甚物基督教e5團體，有行in-e5禮式來hou7囡仔，有份ti7教會long2總e5責任一般。親像an2-ni,伊e5幼年期已經過了。伊ti7心內是有感覺宗教上重大e5責任。Chit-tiap8伊會thang kap大人相kap上耶路撒冷赴節。所以咱有讀tioh8講：「Tak8年PoaN5過節e5時，伊e5父母去耶路撒冷，到伊十二歲e5時，照節期e5例，long2上耶路撒冷。」
	聖冊tui3 chit層，有看不止重，所以tui3 an2-ni,有giu2咱e5心ai3來注意chit點。咱thang想像，chit-e5性情恬靜、深沈e5囡仔耶穌，ti7久久e5中間，有giah8頭teh聽候chit-e5機會，chit-tiap8伊e5心內有不止受大e5感動，來kap眾拿撒勒e5巡禮者做陣出發，tui3 hit條拿撒勒e5大道路，ng3 hit-e5平洋直直落去，也注意teh看hiah-e5 tui3雙叉路來接陣e5濟濟e5新e5團體，大家經過先祖，以及先知人所bat歷過e5有歷史e5所在，然後有行到ti7 Su7-liam7,大家就歇睏ti7-hia來聽見I2-li7-sa e5事蹟，又koh beh行過Ki5-pi2-a e5時，有聽見講，hit所在是掃羅王e5故鄉。In大家na2行na2 teh吟歡喜e5進行歌──詩篇──來稱讚耶路撒冷e5聖城。
	咱是真oh得設想，hiah-e5熱心e5猶太e5囡仔e5念頭；從中做囡仔e5耶穌，最初來看見聖e5耶路撒冷，hit時伊是感想啥款，是hou7咱koh-khah be7-thang設想得e5!照伊teh看，耶路撒冷m7是一個國民e5京城na7-tiaN7，ma7 m7是一個有受濟濟歷史e5記憶所粧飾e5城市na7-tiaN7。耶路撒冷是一個聖e5城；有結連ti7伊e5宗教，伊e5祈禱，伊e5聖冊；也有結連ti7伊e5民族e5歷史中做第一神聖e5時期。眾巡禮者伐入大馬色(**耶路撒冷)城e5時，是已經入ti7上帝e5聖e5城。
	確實，在耶穌teh看，伊入城hit日，是伊一生所tioh8記念e5日。Ti7 hit一禮拜久e5中間，伊穩當有生起奇異以及敬畏e5念頭。試想，伊入ti7伊e5父e5厝，全世界e5以色列人所崇奉敬拜e5中心，hit-e5壯觀e5殿堂，hit時伊e5心神m7知嚴肅到怎樣！試想，伊看見kang2百萬e5 kui大陣e5熱心，敬虔e5猶太人，tui3天下tak8國聚集，來chak ti7耶路撒冷e5街市，有e5搭布棚歇睏ti7山裡，也大家聚集作伙用同一樣e5心，beh ti7伊e5聖殿來服事父，hit時伊看見hit-e5光景，伊e5心肝kiam2無真歡喜快樂！無僥疑，hiah-e5 khah老e5人e5中間，有e5是gau5 keng-the2人，gau5看輕人e5敬虔，所以無到loa7-nih8受感動。總是人若m7是tui3十二歲起，是boe7生起hit號e5心肝！所以確實hit-e5景況，耶穌看了是感慨無量！
	Ti7 hit-e5嚴肅e5暗暝，ti7隨人e5家庭，kiam2-chhai2有幾若e5家庭做一個團體，來ti7「樓頂」守hit-e5 tui3幾若世紀以來，所teh指明伊e5 PoaN5過節e5禮式，koh再試想，伊看tioh8 chit-e5情景，hit時e5感想啥款?Hit時PoaN5過節e5羊羔已經thai5,無酵e5餅kap芳草已經排ti7桌裡，有濟濟細細漢e5囡仔，大面耶穌也是有oa2來問所排列e5禮式講：「Chit-e5禮式是甚物意思?」Hit時ti7眾大家e5中間，第一老e5人，就真嚴肅來應講：「Chit-e5就是主e5 PoaN5過節e5禮式，來siau3念早主有poaN5過以色列眾囝孫e5厝，來拯救咱e5家。」確實親像chit款景況，做囡仔e5耶穌看了，穩當受大感動，來生起奇異e5念頭才tioh8。
	TaN來講起chiah-e5拉比e5事，因為有淡薄理由ti7-teh,所以咱才tioh8特別來講起伊kap in談論e5故事。
	猶太人e5經冊(Talmud)有指示咱知，聖殿e5評議員(Sanhedrim)，是khah常ti7 tak8-pai2 e5節e5時，tioh8 ai3來坐ti7「吟仔」e5頂面來教示百姓(**人民)。In所講e5是單純、普通e5教示，tak8人thang來聽，來問。有一日，chit-e5囡仔耶穌有看東看西，真稀罕e5款，來四界行ti7 hit-e5壯嚴e5廳堂，來得tioh8濟濟新奇e5印象刻ti7心內，也ti7無phah算e5中間，伊有行來khia7 ti7 hit-e5「吟仔」e5頂面！
	Tiap8仔久e5中間，chit-e5囡仔耶穌long2無teh想伊e5老母、朋友以及其他一切e5事。Chit-e5少年囡仔耶穌khia7 ti7-chia,心神不止嘴乾欣慕智慧，to long2無滿足拿撒勒hiah-e5無知e5老拉比e5教示。甚至ti7 chit-e5「吟仔」頂，koh有眾國民e5大先生，有知bat e5人濟濟ti7-teh,所以有益發生起欣慕e5心。
	咱thang想，伊有熱心ti7-teh聽，來受in-e5教示。到hit暗，tak8人to long2四散了，伊kou不終也tioh8離開in,來四界seh8來seh8去ti7耶路撒冷e5街路裡，也long2 be7 thang tu2-tioh8甚物朋友，所以phah算有親切e5婦人人，好款待chit-e5失迷e5囡仔耶穌，有備辦房間hou7伊歇睏，備辦麵包hou7伊食。隔早起，伊睏醒，就koh再來昨昏e5所在，也聽也想in所講e5道理。有時伊ma7續熱熱來請教in。到路尾，hiah-e5老拉比soah不止有注意--tioh8伊，甚至soah真趣味ai3 kap伊談論，所以後來in「long2奇怪伊e5聰明kap伊e5應答。」
	Tui3 ti7別所在咱所知影，論囡仔e5頭腦e5發達，咱的確無thang到loa7期待猶太e5拉比e5幫贊。反轉濟濟是關係囡仔本身e5閱力。連hiah-e5無味無素e5神學者，kiam2-chhai2有時ma7猶會記得in本身bat做囡仔e5款，所以親像耶穌hit號有巧氣、熱誠e5頭腦e5囡仔，穩當是不止會催逼hiah-e5先生e5良心。Ti7 hiah-e5猶太e5拉比e5中間，有濟濟真gau5 e5,m7是kan-ta名講是神學者na7-tiaN7。Ti7 in中間有濟濟深沈e5思想家，高尚e5人格者ti7-teh。親像拉比Hi-le2-luh(Hillel)、Siam2-mai2(Shammai)，以及保羅e5先生Ka-ma2-liat8(Gamaliel)，chiah-e5先生到今仔日，ti7猶太e5歷史中是hou7人尊敬做宗教思想e5第一高尚e5指導者。Chiah-e5人大面ti7 hit日有出席ti7 hit-e5「吟仔」e5頂面。因為ti7 PoaN5過節e5時，in的確是無欠席才tioh8。
	Ti7後來大概耶穌是無kap拉比交換意見到loa7濟。總是chit-tiap8大家嶄然有相興味ti7-teh。眾拉比有出問題hou7 chit-e5囡仔耶穌來想，M7知耶穌聽in-e5教示了，有感想啥款?M7知耶穌有tui3 in請教甚物款e5問題houN3?Phah算有濟濟問題，伊是穩當ai3知，其中親像論起上帝tui3以色列人e5計劃，a2是論起彌賽亞e5 ng3望，以及PoaN5過節e5意思。Kiam2-chhai2伊也有想講，按怎上帝to有顯出伊e5疼，thai3會猶原ti7 chit世間有苦痛，有罪惡ti7-teh,chit號奧妙e5問題，伊穩當有問，也ku2 kaN2。咱kiam2 m7是真ai3聽伊按怎來問，也按怎來應mah?設使chit-e5故事若是有意思，ai3 beh暗示，ti7 chit-e5囡仔耶穌e5生活中e5一轉機來講，以上咱所teh想e5,實在是真重要e5問題。福音書e5著者，應該tioh8 ai3寫明，不過路加只有是知馬利亞所知e5 na7-tiaN7。M7-ku2馬利亞是tu2-tu2 in談論beh了才入去。路加是tui3馬利亞來得tioh8 chit-e5消息。所以chit-e5故事thang講是真遺憾，真無完全e5故事。
	咱是切切ng3望hiah-e5 khah老練e5拉比ti7-hia,有e5 beh有氣力thang應伊e5熱熱e5思想e5要求。不管啥款，in看了是嶄然生驚伊e5聰明，就欣慕耶穌來tiam3 ti7 in-e5中間，來聽來問等等e5問題，致到續boe7記得時間直直teh過去，也拿撒勒e5巡禮者，to long2轉去了。到三日後，約瑟kap馬利亞心不止ju5亂，來teh chhe7伊，後來chhe7-tioh8伊ti7殿裡，「坐ti7 hiah-e5先生e5中間，也teh聽，也teh問。」
	Hit時馬利亞看見伊就「戇愕」，大面是因為有看見伊hit-e5 ui3-siau2-le2 e5囡仔耶穌，有kap hiah-e5大拉比坐作伙teh談論。總是咱thang phah算，m7是kan-ta因為an2-ni na7-tian7。馬利亞有看tioh8 chit-e5囡仔耶穌親像有顯出淡薄koh樣e5容貌，伊e5目睭有發出新異e5光彩ti7-teh。馬利亞是teh生驚，耶穌穩當有經驗tioh8甚物奇異e5事才tioh8!
	是lah!耶穌有經驗tioh8耶路撒冷，伊家己e5 PoaN5過節，伊e5父e5聖殿，kang2百萬人仆拜ti7上帝e5面前，以及kap拉比相kap談論e5情景。聖冊tui3 ti7路尾chit層有不止看重，所以雖然無記載到loa7-nih8詳細，thang hou7咱知hit-e5情景，不過咱long2免僥疑，chit-e5代誌是伊e5真要緊e5經驗。不管啥款，chit-e5囡仔耶穌ti7伊e5心神有得tioh8新異e5經驗才tioh8。
	聖冊有記耶穌赴chit-e5頭一pai2 e5 PoaN5過節e5故事，來phah破伊e5少年時代，hit-e5長長恬靜e5歷史；確實chit-e5故事是有teh指示伊e5生涯中e5一轉機。
	馬利亞遣責耶穌，問講：「囝ah,你啥事款待阮到an2-ni mah?」Chit句kiam2 m7是當然e5話mah?設使來講，有甚物婦人人煩惱幾若日久，來chhe7伊所失落e5細囝，心內臭心想tak8等號e5事，後來忽然間chhe7-tioh8伊，看見伊e5囡仔心內歡歡喜喜，long2無想tioh8父母e5艱苦，hit時做父母e5人，kiam2 m7是tiaN7-tioh8猶原beh照an2-ni來問伊e5囝mah?做老母e5人是真可憐，事事是真gau5掛慮。馬利亞是kap濟濟婦人人一般，是boe7會理解伊e5細囝ti7心內所teh活動e5 hit號神祕e5思想。
	耶穌tui3伊e5老母所應chit句話，是咱頭一pai2聽見伊所講e5話，有記載ti7聖冊內e5。Tui3伊所應chit句話，hou7咱thang知，馬利亞所常有怎樣用sui2-sui2 e5精神teh教示耶穌bat父上帝e5事。Chit句有teh暗示，馬利亞大面是已經有tui3耶穌講起伊e5神祕的e5出世，以及tui3上帝伊所有e5特別e5關係。伊就是應講：「啥事chhe7我，kiam2 m7知我應該ti7我e5父e5厝mah?」
	總是chit句話，其實是猶有teh表示koh-khah深e5意思ti7-teh。伊應an2-ni,是表明伊已經有小khoa2 teh離開馬利亞，是表明伊有抱hit號連馬利亞to也是boe7 thang理解e5思想ti7-teh。咱thang用敬虔e5念頭來推想，chit-tiap8耶穌是已經有脫出hit-e5永遠e5世界e5半意識e5精神狀態，ti7伊e5心內已經有感觸tioh8一屑仔e5光，來明白伊本身是有khah koh樣ti7周圍e5人，有khah koh樣ti7 hiah-e5 kap伊作伙teh thit-tho5 e5囡仔，以及培養伊大漢e5父母。Chit-e5囡仔耶穌e5精神e5發達，是漸漸e5事，人所boe7-thang看見e5,是親像春天時e5細叢樹teh suh伊e5樹汁起來頂面一般。卻有時ti7人e5精神e5發達上，猶原bat tu2-tioh8濟濟pai2 e5轉機。咱若是回顧咱做囡仔e5狀態，咱猶原會記得，到ti7十二歲e5中間，ma7是有經驗tioh8濟濟pai2 hit號嚴肅e5轉機，就是ti7 hit號e5時chun7,上帝有ti7暗靜e5中間，來訪問咱少年人e5心神，也咱e5大兄ma7 long2 m7知半項。在hit號普通人e5十二歲e5囡仔，to有hit款e5經驗，所以咱確信，ti7 hit-e5有壯嚴koh會感動人e5 PoaN5過節e5一週間，chit-e5神童耶穌，是穩當得tioh8深深e5經驗才tioh8。
	伊e5老母馬利亞的確是有一屑仔感觸tioh8 chit-e5事實，因為咱有讀tioh8講：「In be7曉得伊所ka7 in講e5伊。伊e5老母有將chiah-e5話long2記ti7心裡。」親像ti7 khah後來，咱所會thang看見e5,論伊e5老母e5 boe7會了解伊e5事，其實m7是kan-ta chit-pai2 na7-tiaN7。Ti7 khah後來伊不時tioh8孤立，無人thang理解伊e5心思，這是boe7 thang閃避e5事實。總是連chit-tiap8,耶穌to是tu2-chiah十二歲na7-tiaN7，就已經有小khoa2感覺tioh8伊e5孤獨、無聊e5念頭，這是耶穌e5孤獨e5生活e5起源。
	Tui3 ti7以上所講chiah-e5,hou7咱益發ai3注意ti7 chit句短短e5話，就是講：「耶穌就kap in落去到拿撒勒，來承順in。」設使，耶穌也是一個普通e5自然人e5囡仔來講，親像伊hit號有深沈高尚e5思想，以及經驗ti7-teh,伊穩當是khah無意向ti7 hit號無趣味e5鄉村e5生活才tioh8。伊kiam2 m7是ai3 kap hiah-e5大先生相kap tiam3 ti7耶路撒冷mah?伊kiam2 m7是ai3自an2-ni tiam3 ti7伊e5父e5厝，來學習做「伊e5父e5工」e5大e5教示mah?設使伊果然自an2-ni tiam3 ti7-hia,免僥疑，咱ma2是穩當會想出濟濟好聽koh敬虔e5理由，thang來辯明。總是chit-e5神童耶穌知，也續指示咱知，人單純來順服父母，從事hit號無khoaN3活e5事業，ti7父e5面前有時猶koh-khah是高尚、神聖e5事。咱是不止be7忍受人生無khoaN3活e5路站；所以khah好咱tioh8知，hit款e5路站，是伊所beh擔當e5天分。
	Chit-tiap8在耶穌teh看，伊e5單純e5日常e5生活，是teh做「伊e5父e5工。」因為伊chit-chun7,tu2-chiah是十二歲，也伊e5單純e5家庭生活，以及tui3父母所tioh8盡e5孝順，無僥疑，是最好e5備辦，thang做伊將來e5路用。Ti7伊e5生活，無有非自然e5經驗，a2是有thang顯出伊是有大人e5氣慨，來hou7人諂媚(thiam2-mi7)，a2是驚惶e5款式ti7-teh。青年e5生活，伊e5發達是tioh8有自然，有規矩，有康健，有活氣e5款式。Chit-e5做囡仔e5耶穌，猶原是ti7無人注意tioh8 e5中間，漸漸來長成e5。大面chit-tiap8伊ma7是m7知影上帝e5意思，是ai3伊ti7後來tioh8盡伊e5義務來照顧伊e5守寡e5老母馬利亞，所以才來引chhoa7伊去tiam3 ti7 hit-e5偏僻e5鄉村，來孝順伊e5序大人khah加十八年久。親像an2-ni,ti7伊e5心內khng3新e5問題，ti7伊e5目睭khng3新e5奇怪，chit-e5囡仔耶穌有倒轉去in tau拿撒勒，ti7-hia來得tioh8合宜e5備辦，thang完成伊臨到世間為tioh8咱，以及咱e5拯救e5事業。




第五章	木匠

	咱chit-tiap8實在是ai3進前來想khah遠去e5事，tui3伊倒轉來去拿撒勒了後，to已經過了十八年久lah。總是咱ai3 koh一pai2來看伊e5故鄉拿撒勒。Chit-e5神童耶穌是已經大漢成年，又koh hit-e5木匠約瑟，ma7是已經過往。所以hit-e5無聊e5寡婦馬利亞，手kan-ta抱伊所疼e5囝，不時to嚨喉管tiN7，ti7-teh憂愁。Ah!實在馬利亞tiam3 ti7 hit號悲傷e5時，耶穌有thang tiam3 ti7伊e5身邊是真福氣，也m7限定ti7 chit-tiap8 na7-tiaN7，ti7將來伊tak8-pai2孤獨無聊e5時，耶穌有thang tiam3 ti7伊e5身邊是真萬幸；因為耶穌是真gau5奉養伊e5老母馬利亞。你看，伊雖然hou7人釘ti7 hit-e5悽慘e5十字架e5時，也是致意來紹介伊e5老母hou7伊所至親e5學生約翰，thang看顧伊，講：「婦人人ah,看，你e5囝！Koh tui3學生講，看，你e5老母。」
	照看，耶穌是有做木來奉養伊e5老母馬利亞。Kiam2-chhai2伊e5兄弟以及姊妹是long2已經合婚了，隨人long2有建設in隨人e5家庭。Hiah-e5 bat耶穌e5拿撒勒人有干證講：「Chit-e5 kiam2 m7是木匠，馬利亞e5囝mah?」親像an2-ni,咱thang想，耶穌ti7 be7出頭傳教，少年e5時代，是有成做一個木匠，來than3錢奉養伊e5守寡e5老母馬利亞。
	試想上帝e5囝，伊e5溫柔kap謙遜到怎樣！耶穌有成做一個做工人，來盡本份ti7伊e5頭路，成做一個木匠，來than3錢奉養伊e5老母馬利亞。咱kiam2 m7是ai3知影耶穌tui3職業kap金錢是抱甚物款e5意見mah?請來想chit-e5木匠e5店，所顯出e5幾若項e5教示。耶穌是有做牛犁擔，咱thang確信，伊所做e5,是不止好。凡若有欣慕誠實，會信用得e5手路e5作穡人，穩當是ai3 beh來chhe7耶穌，tui3伊買in所欠用e5物才tioh8。
	親像an2-ni,耶穌有教示咱知，ti7上帝e5面前，有誠實e5勞動，實在是永遠有價值ti7-teh。自古及今，人long2是看輕粗工。耶穌e5厝邊ma7是恥笑講：「Chit-e5 kiam2 m7是木匠mah?」早時Ki-khe2-loh(Cicero)有講：「筋肉勞動e5頭路long2是粗俗、下賤。Ti7 hit號粗工e5所在，無有甚物會用得叫做是高尚e5事ti7-teh。」試想，chit-e5最粗工e5耶穌，有怎樣hou7一切有誠實e5工來成最高尚e5事！實在hiah-e5坐ti7椅裡teh做木e5人，是thang掠耶穌做in-e5主來kap伊交陪。
	Ai3咱ti7-chia來chim-chiok想，耶穌怎樣teh看金錢e5問題。伊的確是有交接金錢才tioh8,伊穩當是bat去買柴料，也bat買伊所做e5物件，koh ma7是bat ti7店裡kap人客買賣。所以耶穌有教示咱知，無論是做甚物款e5 seng-li2,夠額是會thang hou7伊成做聖e5事。手theh8金錢，to m7是有比giah8愛國e5刀劍khah下賤，又koh賬櫃ma7是會thang清氣，無有錯誤，thang成做上帝e5聖壇。
	請koh延chhian5 tiap8仔久，來想ti7 hit-e5工場內e5 chit項e5事實。咱thang phah算有濟濟細細漢e5囡仔，long2 m7驚，好膽入去hit-e5工場拾khau刀花，也hiah-e5囡仔穩當真疼耶穌。Tu2-tu2是照福音書所講：「上帝kap人long2疼伊。」咱確信，囡仔是long2真疼伊，又koh chit-e5木匠耶穌穩當ma7是真gau5疼hiah-e5細細漢e5囡仔，ai3 in來chhe7伊才tioh8。無僥疑，伊穩當慣勢gau5講好聽e5故事hou7 in聽；因為ti7後日咱to有看見伊常常tui3細漢囡仔講起好聽e5故事，所以咱oh得想，伊ti7 khah早chit-tiap8,long2 m7-bat講起。確實有濟濟囡仔來ti7伊e5工場會比ti7會堂裡所beh受e5宗教教育，是koh-khah有thang得tioh8教示，來知bat上帝e5疼kap伊e5照顧。
	耶穌e5預備e5時間，已經逼近ti7路尾，hit時伊e5心內有存甚物款e5大e5思想，咱m7敢進前來推想。不過，咱kan-ta thang phah算，伊ti7日時是坐ti7椅裡teh做木，到晚晡(mng2-pou)，日beh暗e5時，就peh上去拿撒勒e5山崙仔e5頂面，ti7 hia恬靜來默想伊e5奧妙e5將來，kiam2-chhai2也親像ti7 khah後來e5款式，有tiam3 ti7山頂，「thong暝伊祈禱上帝。」
	咱thang想像，伊long2無teh關心ti7伊本身e5事，long2無人一刻久，專專ai3 kap伊e5父相kap交陪。咱thang想，伊tak8日long2有teh思慕hiah-e5 bat受大e5感動e5妄想家、詩翁，以kip伊e5同族e5先知人e5事蹟。Ti7 chiah-e5日，耶穌來想chit號e5事是真合宜。咱若是有深深來想耶穌怎樣有尊敬舊約e5聖冊，就只有tui3 an2-ni咱thang益發生起ai3讀聖冊e5心。伊是只有thang讀hit本現今濟濟人所ai3看輕e5舊約e5聖冊，伊有指示咱知影甚物所在是舊約聖冊e5無完全e5點，續引chhoa7咱來bat hit-e5 khah高尚e5意義。不過ti7伊e5一生，舊約聖冊是做伊e5教育e5聖冊，也是做伊e5傳道e5聖冊。伊是有贊成hit中間e5根本e5道理。伊是有接納舊約聖冊，看做是teh預備伊本身e5冊，也教示學生tioh8 tui3舊約聖冊來chhe7出伊e5事實。伊是有用舊約聖冊來辯護伊e5使命，續來闡明十字架e5奧妙。不但是an2-ni,伊有將hit-e5內面e5道理來養飼伊本身e5精神生活，也tak8-pai2 ti7伊e5生活e5大危機e5時，舊約聖冊是有做伊e5氣力來扶持伊；因為伊是有承認舊約聖冊是上帝e5嚴肅e5話。
	親像an2-ni,hit-e5恬靜預備e5時間，續接直直過去，到「耶穌出頭e5時，約略三十歲。」結局伊e5精神e5轉機是已經近lah,伊e5時期是已經到lah!
	當hit時ti7全巴勒斯坦e5人long2有大搖choah,大受感動。因為hit-e5恬靜e5五世紀已經過去了，ti7 chit-tiap8有一個先知叫做行洗禮e5約翰有koh興起ti7以色列e5中間。眾人大家大聲long2 teh問講：「你是以利亞mah?」因為照猶太人一般e5信仰，以利亞是tioh8 koh來，也以利亞若來，hit時in所teh聽候e5彌賽亞是已經到ti7門口。
	行洗禮e5約翰，有深深搖choah hiah-e5 teh聽候，teh遼望e5國民，來對in講：「Lin2 tioh8反悔！因為彌賽亞beh來lah!上帝e5國近lah!我是奉差ti7伊e5面前，來替伊備辦路。」
	Hit-e5消息有搖choah傳到ti7約旦外七十英里e5周圍，濟濟e5鄉村人long2 oe-oe khoeh-khoeh聚集來聽約翰所干證e5話，續帶濟濟消息轉去隨人e5所在。全拿撒勒e5人ma7是long2搖choah起來。大家long2無teh講別物事。
	耶穌ma7有聽見，koh有了解hit-e5意義。Tui3 an2-ni,伊ti7一暗有最後，永遠來放下做木e5器具。這就是hit-e5長長恬靜e5預備e5時期e5終尾。
	「Hit時耶穌tui3加利利到約旦，就近約翰，beh tui3伊受洗禮。」


第三卷
頭一年

第一章	洗禮

	Tiap8-a2久koh來回顧ti7三十年前e5有一日，馬利亞受天使告知了後，「伊有起身趕緊去山地猶太一個城，入撒該利亞e5厝，請安以利莎白。以利莎白一下聽見馬利亞請安，胎孕ti7腹肚內e5嬰仔就tio5跳，「kah-na2親像teh對伊e5主表示敬意一般。」
	Chit兩個囡仔是siang7 ti7 hit幾月日內出世e5,咱ti7以前teh想tiam3 ti7拿撒勒幼年e5耶穌，hit時咱有忽略，無想tioh8 ti7希伯崙山頂hit-e5老祭司e5厝內，猶hit-e5囡仔e5事。
	Ti7咱e5主e5傳記e5中間，約翰是不止重要e5人物。伊是ti7 hit-e5長長e5先知e5歷史中最後e5先知，不止著現koh孤獨，親像山尖出現ti7以色列過去e5歷史e5水平線面，來干證上帝e5旨意，續指示主teh-beh來e5日。
	約翰是夠額偉大，tu2-tu2照耶穌所講，婦人人所生e5,從中be7有興起khah大ti7行洗禮e5約翰；伊是thang hou7咱用全一章，a2是幾若章來講論伊e5 事蹟。總是咱ti7-chia boe7-thang an2-ni做，咱e5目睭tioh8時常注目ti7 hit-e5中心e5人物。Hit-e5以外，干單ai3做hit-e5像e5路用，來小khoa2描寫就夠額。有聽見講，某偉大e5藝術家，bat畫最後e5晚餐e5圖，ti7 hit時若有人倚來，只有注目ti7 hiah-e5極小khoa2美妙e5點；伊就即時用擦筆來擦hit位起來，因為連tiap8久to也m7-ai3人無注意tioh8基督e5像。
	論耶穌e5少年時代，咱無甚物知，親像an2-ni論約翰e5,咱也是koh-khah m7 知。Chit兩人e5預備時代是khah koh樣。論基督，伊是kap咱全然siang7款，親像咱大家e5一個，kap tak8等號e5人作伙受養育，密接ti7鄉村e5生活。總是chit-e5卑賤e5先鋒，是ti7孤獨e5中間來長成e5。
	咱thang想像，伊是一個恬靜、孤獨e5囡仔，親像人ti7年老所得tioh8 e5孤囝一般，事事khah早有大人e5氣慨，是無兄弟，無姊妹，無thit-tho5伴，a2是朋友，干單tui3父母來曉悟本身e5天職，心內ai3恬靜，ai3家己一人，ti7幾若日e5中間，四界行ti7山野鄉村，來深思、來默想等等e5代誌。
	Ti7成年時代，咱有看見伊是做一個隱士，khia7起ti7山間，離遠遠無人所到e5所在；是一個熱心家，有夢想家e5眼光ti7-teh;是一個禁慾家，本身無kap人聯絡，拒絕合宜e5快樂，來禁食、懺悔、克己，穿駱駝毛，食山野e5草蜢kap野蜜。伊不時to-teh默想伊e5 同族眾先知人e5話，就是上帝借in-e5嘴來傳hou7眾人e5。In-e5嚴肅e5生活，in teh譴責人e5罪惡，叫醒人反悔，是不止有力，會giu2伊hit號聖職e5人e5心。總是這tui3 ti7眾先知e5冊中，所會奪伊e5 心神hit號中心思想來看，不過是親像hit-e5外形e5滾緣而已。其實hit-e5思想e5奧妙e5系統，貫串ti7八世紀眾先知e5中間e5,是teh ng3望一個黃金e5時代，上帝國e5臨到，是teh ng3望ti7將來有一日，beh有一個偉大所beh來--e5 e5臨到。伊有tui3眾先知e5讖語、來組織伊將來e5 ng3望。總是真oh得e5事。因為有困難、複雜，相矛盾e5所在ti7-teh。譬喻來講，連以賽亞e5冊，是伊所第一歡喜e5,猶原boe7-thang幫贊伊到joa7濟。因為hit-e5稱呼叫做「神妙e5,謀士e5,至高e5上帝，伊e5 國興旺，永永太平。」e5彌賽亞，猶原是tioh8「hou7人制壓，親像羊hou7人牽beh去thai5,耶和華hou7咱罪惡積滿伊e5身。」實在是複雜e5問題，論Hit-e5所beh來e5彌賽亞e5事！
	伊知本身是真奇妙，kap Hit-e5所beh來e5有相關連ti7-teh。咱免僥疑，伊e5 老父穩當m7 ka7伊講，ti7伊beh出世e5時，天使所報e5消息，就是講：「伊beh用以利亞e5心神kap才能行做頭ti7主e5面前。」Chit句話，在伊是不止有嚴肅e5意思ti7-teh,因為伊知，早e5先知人有讖語講：「我beh差遣以利亞ti7伊e5 面前。」親像一般e5人作穡teh吟e5款，伊深知「有一日，以利亞beh koh再來，亦伊若出現，hit時彌賽亞就行到ti7門口。」無奇怪，在chit-e5人teh看，人生是嚴肅，真劍e5事。到有程度，伊已經有感覺本身e5天分，tiaN7-tioh8是tioh8做彌賽亞e5守更兵，亦伊已經有關心teh ng3望，teh聽候伊「親像守更e5人，ng3望天光。」
	咱不止注目伊hit號悲慘e5形狀；所穿是hit號粗野e5衣裳，所tiam3是ti7死海，無人到e5所在。不時tioh8孤獨，來teh思想伊e5 困難e5問題，常常tu2-tioh8僥疑到失志，來爭戰ti7伊e5 心內。無一人beh勉勵伊，稱讚伊。其實伊全然無顧tioh8家己。「我只有是ti7曠野teh叫e5 e5聲。」伊無為tioh8本身來圖謀甚物，也無得tioh8甚物，伊不過是開門hou7別人入na7-tiaN7。伊是偉大e5人，teh ka7人行洗禮，總是家己決斷m7-bat受洗禮。伊無thang親像別人thang得tioh8 kap耶穌相交陪e5快樂，別人long2 teh入ti7伊所宣傳e5上帝e5國，iau2-ku2 ti7 hit時，伊tioh8受害ti7監獄e5內面。
	實在伊是悲慘，孤獨e5人。總是上帝khah常是親像an2-ni teh訓練伊做大e5先知以及說教者。Tui3 ti7伊e5 恬靜、單純、信仰上帝e5心，有幫贊伊徹底來熱心，確信伊e5 使命，續全然無驚人e5面色，tui3 an2-ni hou7伊成做合宜，來備辦伊e5 主e5路e5人。Tui3 ti7伊e5 恬靜e5生活，hou7伊有益發感覺上帝有實在ti7-teh,hou7伊益發明白彌賽亞所tui3 hia來hit-e5無看見e5世界。
	結局伊e5 時已經到，咱有讀tioh8講：「The5-pi2-liu5該撒坐位e5十五年，本丟彼拉多做猶太e5總督，希律做加利利分封e5人君，伊e5 兄弟腓力做I2-thou2-li7-a kap Pek-liap8-kho2-ni5地方分封e5人君，Lu7-sat-liap8做A-pi2-ni5分封e5人君，A-na2 kap Kai-a-hoat做祭司頭e5時，撒該利亞e5囝約翰ti7曠野裡，上帝e5話到ti7伊。伊就到約旦河e5四方，傳反悔e5洗禮，hou7人得tioh8赦罪，親像先知以賽亞e5冊所記e5話講，有teh叫ti7曠野e5,伊e5 聲講：備辦主e5路，修直伊e5小路。

	約翰所接觸tioh8 e5,long2是悽慘、受蹂躪e5百姓(**人民)。Hiah-e5怨恨in-e5人e5手，有真殘忍掛ti7 in-e5肩頭頂。Tu2-chiah所引起hiah-e5人名，long2有顯出hit-e5情形。The5-li2-liu5該撒是一個專制e5人君。本丟彼拉多是比以前e5政府koh-khah gau5藐視in一切e5宗教上e5問題。祭司頭無盡職，受一般公然e5誹謗，大多數e5民眾猶原是oh得thang ng3望有甚物khah好e5所在。百姓(**人民)kap祭司是long2 siang7款，巴勒士但是已經喪失伊e5 ng3望。早時以色列e5精神是已經死去，Hit-e5活命e5唯一e5記號，只有顯出ti7北peng5 hiah-e5國萃黨，以及ti7加利利hit-e5自由e5山地所有hiah-e5作亂e5獨立黨e5中間；in-e5心怨恨外國人，來做頭管轄in,續teh ng3望早時耶和華做in-e5王，hit-e5盛大e5日e5實現。盡在趣味e5,就是oe7-thang看見ti7 hiah-e5叛徒e5中間，有一個是耶穌e5兄弟，叫做西門，tui3 an2-ni人稱伊是熱心黨e5西門。Chiah-e5人不時是hou7政府所teh操煩e5,in ai3用刀劍來興起外形e5上帝國，其實凡若kiah8刀e5,beh tui3刀來死。總是in決斷無餒志，ng3望ti7有一日上帝e5國的確beh實現。
	Ti7 hit號悽慘e5狀態，hit款ng3望，照看是奇異e5事，iau2-ku2是有開闊遍傳ti7眾百姓(**人民)e5中間。Tu2-chiah卻我有寫講：「早時以色列e5精神是已經死去。」總是這是干單照所看e5意思na7-tiaN7，tui3表面來看，是已經死去，是受人壓迫，iau2-ku2是親像冬天時霜雪頂枯乾e5樹一般，ti7 hit-e5下面有深深強大e5 ng3望，ai3得tioh8將來e5拯救ti7-teh。Hit-e5 ng3望，見若有tu2-tioh8甚物突然e5刺激e5時，是oe7振作到ti7 tak8人e5心底。
	Ti7以色列歷史中，第一著現koh是第一thang生驚e5,就是ti7 chit-e5時代，全猶太e5世界，所顯出hit-e5恬靜，koh緊張ti7-teh期待e5精神。Be7有甚物國民ti7 in-e5歷史，bat顯出親像彌賽亞tu2-tu2 beh臨到，hit時e5猶太教所顯出e5現象，hiah gau5 giu2人e5心，hou7人生驚。因為上路尾teh干證Hit-e5所beh來--e5 e5先知e5讖語，已經過了五百年久，ti7 hit中間也long2猶未有甚物動靜。
	Tng hit時，咱有看見行洗禮約翰初初出頭，「眾人心內就teh議論，約翰kiam2-chhai2是基督。」咱也有聽見眾人第一代先熱熱來問伊講：「請ka7阮講，你是以利亞來beh備辦路e5 mah?你是基督mah?你是hit-e5所beh來e5 mah?」親像an2-ni,咱會感覺咱是khia7起ti7一個熱切teh ng3望e5空氣e5中間。
	Tu2-tu2 ti7 chit-e5時chun7,忽然tui3曠野有聲喉叫講：「上帝e5國近lah!」
	耶路撒冷有漸漸搖choah起來，有真thang生驚e5風聞，親像tui3空中teh起。Ti7-chia ti7-hia long2 teh談論hit-e5 khia7起ti7山間e5聖者，hit-e5奧妙e5人物，伊宛然是親像一般e5人所teh遼望e5以利亞，所穿是駱駝毛，所ha5 ti7腰裡e5,是皮e5帶。有人有tu2-tioh8 hiah-e5 ti7山場聽見約翰講道理e5。後來ti7 tiap8-a2久e5中間，ti7城裡有受感動e5聲teh發出，喉叫講：「阮有聽見，有看見伊。伊是以利亞koh倒轉來！伊teh譴責咱e5罪！伊teh叫醒人tioh8反悔！伊teh傳報上帝e5國！伊teh講起關係Hit-e5所beh來e5 e5生驚e5事！」

	Ti7 chit月日e5中間，全猶太地long2搖choah起來。Ti7 tak8條路oe-oe khoeh-khoeh,有濟濟巡禮者，趕緊beh去約旦河就近伊，就是有ta-pou、cha-bou2,有城裡人、鄉村人，有seng-li2人，有抽餉e5,有步兵，有作穡人，有經學士，有拉比。就是過了久久耶穌也猶有koh提起hit時人怎樣受感動，進前到約旦e5情景，講：「Lin2前出去曠野，beh看甚物？」

	巴勒士但chit-tiap8是真嚴肅，受感動e5時chun7。Hit-e5現象是親像咱所bat經驗過。Ti7 Ui2-lek8-su7(Wales)、Ai3-ni2-lan5(Ireland)，以及ti7美國(America)，bat有濟濟pai2看見hit號受感動到會抽choah e5現象，ti7幾若月日e5中間，ti7 tak8所在long2是聽見人teh反悔，teh祈禱，long2是teh宗教狂。後來hit-e5感動liam5邊無去，結局m7是有joa7-nih8久長e5功效ti7-teh。
	總是ti7 chit兩層 e5中間，也有大精差ti7-teh。約翰m7是干單叫人來反悔na7-tiaN7，koh進一步就是將chit-e5反悔beh做hit-e5所beh來e5大e5事件e5備辦，親像早時以色列人ti7西乃山家己清氣，備辦心來聽上帝e5聲一般。親像an2-ni,約翰叫人反悔，是密接關連ti7彌賽亞e5出現，所以猶太人有一句俗語teh講：「設使以色列人若有一日實在反悔，大衛e5囝穩當beh臨到。」
	Chit-e5說教者約翰，用嚴e5話大聲喉叫講：「Lin2 tioh8反悔，因為上帝e5國近lah。Lin2 phah算chit-e5 teh-beh來e5上帝e5國，是輕快e5事mah?Lin2 phah算lin2 tiam3 ti7無煩惱安然e5狀態，家己已經備辦便lah mah?Lin2 tioh8反悔！Lin2 tioh8反悔！Chit-tiap8是lin2 e5民族e5轉機。斧頭是已經下ti7樹頭。見若樹無結好果子e5,就剉伊，hiat落火。Tioh8放sak lin2 e5假好、假做、無誠實e5心！Tioh8結合ti7反悔e5果子。因為彌賽亞teh-beh來。伊e5 手theh8簸箕，beh將伊hit-場e5麥一盡簸，收伊入倉；總是麥hiuN7就用be7-hoa e5火燒伊。莫得家己phah算講，有亞伯拉罕做阮e5父；因為上帝會tui3 chiah-e5石頭出囝孫hou7亞伯拉罕。」
	約翰koh干證，講：「M7是！我m7是彌賽亞。我m7是先知。我就是teh叫ti7曠野e5,伊e5 聲講：『修直主e5路。』伊已經khia7起ti7 lin2中間，lin2 m7-bat伊。伊就是te3尾我來e5,就thau2伊e5鞋帶，我亦boe7堪得。我只有奉差來備辦lin2 e5心，thang歸ti7伊，所以我來用水ka7 lin2行洗禮，hou7 lin2反悔；總是伊beh用聖神，用火ka7 lin2行洗禮。」
	約翰tui3一所在徙過一所在，順hit條河直直上北起去，iau2-ku2日日na2加添kui大tin7 e5人來te3伊。伊到一所在叫做伯大尼，離拿撒勒有二十英里e5路，hit時有一個恬靜少年e5拿撒勒e5鄉村人，tui3山路直直落去khia7 ti7眾人e5中間，人long2無注意tioh8。
	Hit日耶穌所看見e5,是chit-e5情景，就是有看見chit-e5熱心家，伊e5 目睭有明亮，面貌厭懶khia7 ti7岸頂來吐露伊e5心腹。Ti7伊e5身邊有kui大tin7受感動e5百姓(**人民)，從中有e5是teh講譏刺e5話，有e5是teh問，有e5是心內混亂teh奇怪，大部分e5人是浸ti7宗教感情e5波浪中，嚨喉管tiN7，來悔悟in-e5罪惡。Hit日極大陣e5人聚集，照所記載e5講：「Hit時耶路撒冷，thong猶太，以及約旦河e5四方e5眾人出來，就近伊；ti7約旦河tui3伊受洗禮，認in-e5罪。」這是耶穌hit日所看見e5情景。
	日過日，伊注目看in。而後當有一日眾人e5洗禮long2清楚，約翰家己teh khia7 e5時，耶穌家己行倚去水邊就近伊。咱thang chim-chiok來想像，伊tu2倚去e5時，行洗禮e5約翰e5面，穩當是忽然真生驚，顯出嚴肅e5態度，有奇怪、混亂、戇愕e5面色。後來伊不止chhiN-chin來發出hit-e5熱情，驚畏e5質問，問講：「Chit-e5是chi7-chui7?」
	做囡仔e5時，in的確有相會才tioh8,總是到成年e5中間，明明是無，因為約翰有講：「我m7-bat伊。」大面伊是m7 知影彌賽亞是已經臨到ti7地面上，a2是伊teh-beh忽然間用權能kap榮光tui3天裡落來。總是ti7 chit-e5人e5面前，伊確切有受感動到ti7心底。約翰知ti7伊e5 面前，chit-e5人e5內面，有hit號gau5感動人e5奇異e5力ti7-teh。
	後來，耶穌giah8目直直看伊e5面。後來，伊才知影lah!伊才知影lah!耶穌就是伊ti7幾若年無聊e5中間，所teh聽候e5,致意aN3伊e5耳孔所teh細膩beh聽伊e5腳步e5。Chit-tiap8知，伊就是彌賽亞，以色列人所teh希望e5 lah,伊taN臨到lah!
	咱thang想像，hit時約翰e5精神e5混亂到怎樣！伊e5 心內生驚，降服，突然變換伊e5 聲音。Tu2-a2-chiah伊是親像有權柄e5款，來譴責法利賽人驕傲e5心，講：「毒蛇e5類ah,chi7-chui7-a2指示lin2閃避將來e5受氣ah?」總是chit-tiap8伊所有勇敢，所有e5確信，long2總喪失去。伊講：「按怎？我合該tioh8 tui3你受洗禮，你反轉就近我mah?」
	總是耶穌用溫柔e5態度來請伊接續盡伊e5 職份，ka7伊行洗禮。有影！耶穌無欠用tioh8受洗禮來反悔罪。不過chit-e5洗禮是表明伊tui3 chit-tiap8起beh入ti7救靈e5工e5意思。耶穌ai3 kap hiah-e5最第一卑賤e5,相kap順趁chit-e5禮式。「TaN請允我，因為咱合宜tioh8 an2-ni,來盡long2總e5義。」Tui3 an2-ni,約翰有允伊，約翰就hoaN7手ti7伊e5頂面，hou7伊跪落ti7水裡。Tui3 hit-tiap8起，伊就接納伊e5 職份。伊e5 私生涯就已經soah,新e5時期已經開始。Tui3拿撒勒e5工場出來chit-e5卑賤e5鄉村人，tui3 hit-tiap8起是成做上帝e5彌賽亞。
	後來in有tu2-tioh8一層決斷無boe7記得去e5事，就是耶穌已經受洗禮，tui3水上來teh祈禱，kiam2-chhai2是teh祈禱伊所第一歡喜hit-e5祈禱文，講：「父ah。願你e5國臨到，你e5旨意成ti7地裡，親像ti7天裡。」Hit時天忽然開，in有看見上帝e5神，親像chiN2仔降臨ti7耶穌e5頂面；koh有聽見tui3天有聲，就是上帝e5聲，講：「Chit-e5是我所疼e5囝，我所歡喜e5。」約翰確實ti7 chit-tiap8有知影伊有看tioh8基督。
	Ti7 khah後來，約翰hou7人關監e5時，ti7 hit-e5烏暗失意e5瞬間，伊tui3耶穌卻是bat經驗tioh8 tiap8-a2久e5疑心。Ti7伊死了後，伊e5 學生中一個會記得in-e5先生有怎樣bat差遣兩個學生來問耶穌講：「所beh來e5,是你mah? a2是阮tioh8 koh ng3望別人ah?」總是ti7-teh ka7耶穌行洗禮e5時，伊就long2無僥疑。耶穌受洗禮了後，伊有嚴肅來tui3伊e5聽眾講：「有khia7 ti7 lin2中間e5,lin2 m7-bat伊。」後來耶穌受試了後，hit時伊也koh再看見伊，也有喉叫講：「你看，上帝e5羊羔！」




第二章	受試

	「Hit時耶穌hou7聖神chhoa7到曠野，beh受魔鬼試。」這tu2-tu2是受洗禮了e5事。咱有聽見講，hit-e5情景就是外面e5環境，以及內面e5經驗有即時變換。就是tui3洗禮到ti7受試，tui3光到ti7暗；伊看見天開，有聽見父e5聲了，有直直hou7聖神chhoa7到曠野beh受魔鬼試。
	福音書tui3 chit層有不止對重，這是teh表示chit層m7是干單偶然e5事，是ti7耶穌生涯中一個嚴肅，koh是第一重大e5轉機，這是夠額明e5事實。照看，伊有深深teh想伊e5 重大e5使命，心內有苦痛，有迷亂，teh追chhe7 thang閃避e5路，亦撒但thang驚e5氣力，有kap伊teh相爭戰，ai3引誘伊，ai3 chhoa7伊入ti7偏路，來離開伊所應該行e5路站。伊成做人，ai3 beh建設上帝e5國，tioh8有親像人e5款式，ai3代先kap魔鬼e5國e5氣力交戰，續來khah贏伊才會用得。
	有一日，咱e5主有tui3幾名e5學生來講起chit-e5受試e5故事，大面論hit-e5深奧e5所在是poaN5過in所oe7-thang理解e5,大面為tioh8 an2-ni,伊有用簡單e5法度來講hou7 in聽。總是雖然是用簡單e5法度，咱ma7是猶 teh僥疑驚了in聽了是kah-na2親像咱e5款。In聽了kiam2有十分透徹，phah算in ma7有表示in-e5 boe7理解，來請教，ai3伊e5 指示，親像teh論tui3天裡落來e5活命餅hit-e5奧妙e5教示，hit時e5狀態一般(約翰6章)。咱卻是無聽見講按怎。Kiam2-chhai2是因為ai3咱本身來考察chit-e5事也ku2-kaN2，所以咱tioh8 ai3當面ti7-chia來想chit-e5問題。

	咱代先ai3 tui3 chit兩個難題來出發，咱kiam2-tioh8照所有記載e5一點，一劃來讀？就是講，ti7空中有聽見phaiN2神e5聲音，有看見一個烏烏有權柄e5活物，來chhoa7耶穌ti7(**e5)肉體到ti7山頂、聖殿e5尾溜mah?A2是thang講，chit-e5故事不過是伊teh描寫本身e5精神上交戰e5境況mah?設使咱若soe3-ji7來觀察hit-e5受試e5狀況，咱至少oe7-thang想像，有一人孤獨無聊tiam3 ti7曠野，無人所到e5石洞，潛思默想，ti7四十日久，謹慎來抵抗hit-e5 teh試煉伊e5 心神e5無形phaiN2神e5氣力，深深來想伊e5 使命，將撒但對伊所提示hit號看是thang接納，其實是phaiN2 e5計劃，一一看破伊e5 真相，斷然ka7伊拒絕。若是照an2-ni看，咱中間有人beh感覺是khah自然，khah親像咱本身所bat經驗e5款式也無的確。
	論chit兩款e5態度，在耶穌實在是siang7一樣，因為自然伊穩當承認ti7伊e5 身邊有phaiN2 e5物，或者是有形e5,a2是無形e5 ti7-teh。設使咱若承認ti7伊e5 心內所受一切e5聲音，看做是真實e5試，又koh hiah-e5聲音，m7是tui3伊e5 無罪e5心神發出，是tui3外面入來e5,無論ta2-loh8一款e5設想，我想to long2 oe7-thang接納。

	若是an2-ni,咱boe7免得ai3即時進前koh來想一個猶koh-khah重大e5問題。咱e5主耶穌to無罪，thai3-tho2會tu2-tioh8魔鬼e5試mah?在咱e5經驗，受試是teh表明ti7咱e5內中有phaiN2 e5性質會應答試e5誘惑。M7-ku2耶穌e5人性是無罪，tui3 an2-ni,kiam2-chhai2人beh想伊所受e5試，不過是一種e5摹擬戰，無有實在e5危險ti7-teh。
	斷然m7是！若是伊所受e5試，m7是實在，咱tu2-tioh8試e5時，就無thang得tioh8安慰。咱e5試確實m7是一種e5摹擬戰，咱知咱所受e5試是會hou7咱到ti7死無。聖冊所指示咱知chit-e5神聖e5勝利者，手裡所theh8 e5戰甲，若是刀槍鑿be7破e5,an2-ni是有甚物利益thang做咱e5勉勵？一日bat有一個未信者，koh是有思想e5老大人，對我講：「設使lin2所服事e5基督是神，就伊所受e5試是無thang安慰我。」實在是真oh得應答到hou7 chit-e5人會歡喜接納。不過tui3 chit句話，咱知chit-e5老大人有真實e5心，欣慕ti7家己e5身邊會得thang chhe7-tioh8一個活活，實在bat真悽慘tu2-tioh8試煉，親像伊本身所bat經驗e5 e5朋友，ng3望thang成做一個gau5 e5大兄來同情伊，幫贊伊e5 一生。
	總是咱ai3問，chit-e5無罪e5基督實在會tu2-tioh8試mah?聖冊是有明明干證講，是！伊有實在tu2-tioh8試。
	Chit-tiap8請來想chit-e5問題，咱雖是講，伊無罪，其實hit-e5意思m7是講，罪惡e5引誘決斷be7顯出ti7伊e5 面前，也m7是講，伊決斷be7感覺tioh8引誘。Hit-e5意思只有是講，伊決斷m7肯服從罪e5引誘，雖是遇tioh8引誘，伊e5 心志家己會khia7在。咱若講，ti7心內有明明感覺tioh8引誘tui3外面teh入來，kap ti7心內有罪惡e5烏點，有意思ai3 beh服從伊，chit兩項是有天淵e5精差ti7-teh。所以試thang講是long2無有一屑仔m7好e5事。人若真實來回顧ti7一生所第一thang誇口，第一快樂thang siau3念e5,就是有khah贏ti7試e5事。Ah!卻有影，可惜咱無有捷捷得tioh8 hit號e5經驗！
	不過在咱有深深敬虔e5念頭e5人，是m7敢想咱e5主真正bat tu2-tioh8試e5引誘。這是因為咱無十分了解，伊有全然謙卑家己來成做人e5因端。咱自然tioh8時常會記得伊是真實e5神(Very God)，iau2-ku2 ma7是tioh8出力主張伊是為tioh8咱大家以及咱e5拯救，來成做真實e5人(Very Man)。Hit-e5 khah贏試e5,是人e5耶穌；m7是神e5耶穌。咱e5頭人謙卑臨到世間kap魔鬼交戰，hit時伊有放下伊所有e5堅固燦爛e5戰甲ti7咱e5身邊，成做咱e5同伴，thng3赤腳kap咱排同列來交戰。伊是無一屑仔khah koh樣 ti7別人，事事是親像咱一般，實在有tu2-tioh8試。
	咱會了解伊所受e5試，a2是be7,請撥一邊，不過聖冊to有指示咱知，耶穌是有取人e5性情，kap人siang7款，有一切合宜e5慾望，自然e5傾向ti7-teh,chiah-e5在咱卻是做罪惡e5門路。伊有親像咱一般，會迫切感覺iau餓e5艱苦，親像ti7十字架頂，伊為tioh8嘴乾e5艱苦有ai3討beh lim水。伊e5 身體也是真gau5感覺痛疼；親像ti7客西馬尼，伊e5 心神憂愁到親像心肝beh破裂。「設使若會做得，」伊講chit句，是表明ti7 hit時伊自然有tu2-tioh8引誘，ai3 beh閃避chiah-e5事。
	親像an2-ni,咱明明知，伊無罪e5人性也是be7-thang閃避試e5悽慘；也hit-e5爭戰khah常是真劇烈；不過伊是只有用實在e5努力來khah贏。聖冊怎樣講？「因為伊已經受苦難來tu2-tioh8試，就會幫贊chiah-e5受試e5人。」「因為咱所有e5祭司頭，m7是boe7-oe7體貼咱long2總e5軟弱；就是凡事平平有受試，總是無犯罪。」Ti7-chia所講chiah-e5,m7是耶穌最初所受e5試，亦m7是最後e5試；其實ti7以前伊e5 全生活是親像咱一般，猶原有tu2-tioh8試。Ti7後來伊e5 全生活ma7是an2-ni。你看聖冊是記載講，hit時撒但只有「暫時」離開伊。連ti7客西馬尼園e5時，試猶原是kap伊相kap ti7-teh。「我e5父ah,若會做得，tioh8 hou7 chit-e5杯離開我。」伊beh臨終e5時，有tui3學生講一句不止會感動人e5話，就是講：「lin2就是常常kap我ti7試煉中e5。」總是伊不時to得勝。
	在咱所有e5貧弱e5智識，是只有oe7-thang理解到chia而已。
	Chit-tiap8 ai3 oat8-lin3-tng2來想chit-e5故事，咱thang想像，耶穌ti7 hit日tui3約旦河起來e5時，伊e5心神是感慨無量！伊有經過精神上最高e5轉機，就是伊有聽見tui3天裡落來e5聲，有得tioh8聖神e5聖別，超自然氣力e5意識，來開始伊一生e5計劃，續了解beh做「伊e5 父e5工」是真重大e5事業。
	後來，伊就無趁本身e5意思，只有單純順服tui3父所出hit-e5神聖e5意思來行，就是「有hou7聖神chhoa7去曠野beh受魔鬼試。」
	親像ti7 hit款，ti7伊e5 心神、感情，有過頭鬧動e5狀態e5時，伊boe7免得ai3閃避眾人，家己一個來思想等等e5事。咱thang想像，伊有家己一人離開hiah-e5 khia7 ti7岸頂kui陣e5眾人，tui3 hit-e5彎彎oat-oat e5路，直直上起去到ti7山裡樹林e5中間。伊thong暝四界行來行去，最後有chhe7-tioh8一位無人所到e5石洞，野獸所tiam3 e5洞穴，家己一人來坐ti7-hia。
	路加有講，伊是全然家己一個ti7-hia。「聖神chhoa7伊ti7曠野裡四十日久，hou7魔鬼試。」我ai3咱注意ti7 hit四十日e5事、咱中間濟濟人差不多long2忽略hit四十日間e5事，干單想hiah-e5時日過了，才所tu2-tioh8 e5試na7-tiaN7、這實在有錯誤ti7-teh。咱na2研究就na2 oe7-thang料想，hit四十日就是伊e5 精神e5鬥爭e5最高點，ti7 hit-e5 thang驚惶e5四十日久，伊e5 精神狀態，是夠額e5緊張，致到伊soah m7 知影伊無物thang食。咱kiam2 oe7-thang 小khoa2來想像ti7 hit四十日間伊所經驗e5精神緊張e5狀態mah?
咱e5精神若是tu2-tioh8真生驚，真緊張e5時，咱永ai3 boe7記得周圍一切e5事物，ma7 soah boe7記得long2無食甚物。設使咱若看見hit-e5人忽然醒悟，知iau,hit時咱kiam2無phah算伊e5 緊張e5精神是已經漸漸放鬆去mah?聖冊所記載chit-e5誘惑e5故事，就是teh暗示hit-e5緊張e5精神已經有放鬆，tui3 hit-e5熱熱緊張e5精神，突然醒悟，koh再復到平常e5精神狀態lah。其實hit四十日久，緊張e5精神生活已經soah,伊才起頭知iau ai3欣慕beh食。Hit四十日的確是真thang驚惶e5時間，有hou7伊驚一下，伊有chim-chiok想，ng3望thang了解hit-e5意思。Chit-e5故事是指示咱知，ti7 chit-e5開闊、神秘的e5精神世界，有濟濟無形，phaiN2 e5氣力tiam3 ti7咱e5身邊，teh kap人交戰，也teh kap上帝交戰。咱thang料想tui3 ti7 hit四十日e5生活，有hou7伊加添一項新e5祈求來下ti7伊所歡喜e5祈禱文，講：「莫得chhoa7阮入ti7試，tioh8救阮出hit-e5 phaiN2 e5。」
	Ti7 hit四十日久，耶穌有孜孜想kah神去，hit-e5神秘的e5精神上e5鬥爭啥款，伊決斷boe7-thang對咱人講起。咱thang phah算hit-e5情景是boe7-thang用咱所會曉得e5腔口來講起、咱thang好膽推斷，ti7 hit四十日、伊e5 精神無有地面上現實e5意識ti7-teh,是離開遠遠，入ti7 hit-e5無限e5靈界，khia7起ti7 hit-e5真thang生驚，無歇睏，慘酷e5交戰e5中間。伊常常是超越咱所bat會到e5,Iau餓e5意識是頭一個記號，表明伊koh復到地面上現實e5意識。Kiam2-chhai2只有tui3 chit時起，伊所受e5試，才是咱所理解會到e5部分。
	Hit四十日緊張e5生活過了，咱讀tioh8講伊才知iau。咱卻long2 m7-bat有hit號極其iau餓e5經驗，hiah-e5 bat濟濟日無食甚物e5人，有對咱講起hit-e5欣慕ai3食物e5心，是盡在迫切boe7-thang聽候得。耶穌khah m7是親像行洗禮e5約翰慣練禁慾，ti7 chit時刻伊e5 康健e5肉體，穩當擋long2 boe7-tiau5,欣慕ai3食。Ti7 hit-e5意識無joa7明e5時，在腹肚真iau e5人，四散ti7身邊e5石頭，永永ai3看做是麵包。Koh大面ti7 hit號生驚精神喪失e5時，永ai3生起不健全e5精神狀態來僥疑一切。伊有iau餓到心神厭懶無力，伊家己kap魔鬼相kap tiam3。咱知ti7 hit款精神緊張孤獨e5時，是會生起疑心，看一切e5好事，是真thang僥疑，m7敢掠做是實在。

	Ti7聖冊所記，魔鬼頭一pai2來試伊就是問講：「設使你若是上帝e5囝。」你kiam2是？Hit-e5粗野熱狂e5行洗禮e5約翰，kiam2無錯誤mah?Tui3天裡所發出hit-e5聲，以及聖e5 chiN2仔，kiam2 m7是tui3精神錯覺所致e5 mah?猶未出發來做chit-e5工，猶未引chhoa7人行ti7偏路e5代先，tioh8試驗你本身！Tioh8試看，連ti7 iau餓以及死無e5時，你oe7-thang救本身a2-boe7?上帝e5囝ah!設使你是上帝e5囝，tioh8命令chiah-e5石頭變做餅。
	耶穌啥事無趁魔鬼e5意思來做？初初看了，這是親像有理氣，無m7-tioh8 e5事。Kiam2-chhai2 chit-e5是伊頭一pai2感覺tioh8 hit-e5無限量e5氣力來teh引誘伊，按怎樣ti7 chit時伊無發揮伊e5 超自然e5氣力mah?Ti7 khah後來，伊to有發揮伊e5 氣力來變餅養飼kui大陣e5人，來變水變做酒，按怎chit-tiap8無beh neh?
	Ti7 chit-e5試裡有真利害e5所在ti7-teh,用hit號明明是phaiN2 e5事，來beh誘惑伊，是愚蠢e5所做。咱long2感覺咱所tu2-tioh8第一費氣e5試，就是tu2-tioh8引誘咱，來求hit號好e5事，hit時咱永永ai3偏心問講：「Chit-e5事kiam2是錯誤mah?」
	雖然耶穌是不止iau餓到心神真非常ai3食，iau2-ku2伊知chit-e5代誌是m7應該tioh8做e5。按怎？咱只有thang用敬虔來推測hit-e5因端。伊所受chit-e5重e5試，kiam2 m7是聖神chhoa7去受e5,若是an2-ni,伊kiam2 thang閃避mah?伊kiam2 thang為tioh8伊家己，以及家己e5快樂來使用hit號beh做別人e5路用e5氣力mah?伊kiam2 m7是tioh8全然降服ti7父e5照顧，無靠家己e5氣力來救伊本身mah?為tioh8 ai3做咱e5勉勵，伊有甘願謙卑來取軟弱e5人性e5狀態；tui3 an2-ni,伊是boe7-thang行神蹟來救家己，致到來破壞伊臨到世間e5目的。這是伊kap咱有精差e5所在，設使伊chit-tiap8若趁魔鬼e5意思來做，咱beh想，按怎伊無捷捷行神蹟thang救家己脫離song3-hiong、欠缺，m7免無厝thang khia7,m7免做一個無thang掛頭殼e5可憐song3-hiong e5人子mah?按怎伊無閃避客西馬尼園e5悽慘mah?按怎伊無拯救本身來脫出ti7臨終e5時，所排ti7伊e5 面前，hit-e5 siang7一樣e5試mah?「你若是上帝e5囝，tioh8救家己，tioh8 tui3十字架loh-來。」
	無！伊有拯救別人，總是無救家己，無論hit時a2是現今。耶穌信，設使生活若oe7-thang免陷落ti7錯誤，就死若thang。伊ti7以前決斷be7 bat親像chit-tiap8 e5接近ti7死e5地界，chit-tiap8伊是beh餓死e5基督。
	咱若是無beh絕對服從上帝聖e5旨意，咱猶原有濟濟好e5機會，thang hou7本身得tioh8 khah khoaN3活、khah快樂，得tioh8 khah濟e5錢銀，成做富有，oe7-thang設備khah好勢，來利益咱e5家庭。咱long2是講：「人的確tioh8活。」總是chit-e5得勝e5耶穌，tui3曠野e5所在ka7咱講：「我已經有經過lah,tioh8學我！Tioh8學hit-e5死ti7戰場e5健男兒。人無必要tioh8活。人寧可死，是khah好活teh來悖謬(poe7-biu7)四正e5路。」

	Chit-tiap8 ai3來想第二e5試，耶穌有tui3信上帝，tui3聖冊e5話來khah贏。Chit-tiap8 hit-e5 phaiN2 e5,有用耶穌本身e5根據來抵當伊。竟然你有hit號e5信心，taN tioh8顯出hit-e5信hou7我看。Tioh8 ti7所聚集chiah-e5祭司以及參拜者e5面前，來tui3殿裡e5厝頂尾tio5落去。An2-ni就有thang表示你完全e5信心。An2-ni就有威嚴thang表明彌賽亞e5記號，因為ti7舊約有記載講：「伊beh為tioh8你，命令伊e5 天使，in beh扶你，免得你e5腳tak-tioh8石。」
	論chit-e5試，咱beh按怎樣來解釋？Kiam2是撒但真正chhoa7耶穌ti7肉體上去ti7殿裡e5厝頂尾mah?咱卻是夠額thang知神靈界e5氣力是oe7-thang顯出chit號代誌，a2是咱thang講，chit-e5故事是teh表明ti7伊e5心所受e5深深e5精神上e5試e5境況mah?
	無僥疑，伊已經孜孜teh想伊一生e5計劃。伊ti7-teh想e5時，有tu2-tioh8一個大e5試；因為伊知伊有超自然e5氣力，伊tioh8怎樣做才是做好e5法度，thang來建設上帝e5國e5福氣，ti7 chit-e5可憐勞苦e5世界？伊tioh8吩咐眾天使，kap伊相kap高舉天國e5軍旗mah?伊tioh8顯出神蹟e5氣力，hou7人thang即時歸順mah?眾百姓(**人民)long2 teh聽候beh看神蹟，thang做證伊是彌賽亞。因為in若m7是有看見神蹟，就無beh接納伊。咱有看見眾人ti7後日一pai2過一pai2,to long2是teh要求tui3天裡來e5神蹟。Chit-tiap8伊tioh8對in來顯明hit-e5 boe7-thang辯駁得e5神蹟，來做伊e5 宗教e5廣告，hou7人看了受感動mah?伊tioh8 ai3成做一個gau5行奇異e5權能e5人，來出頭mah?伊若是果然tui3高高e5所在tio5落去ti7眾參拜者e5中間，a2是用甚物神蹟e5法度來出發應in百姓(**人民)e5要求，伊穩當beh得tioh8大e5歡迎，百姓(**人民)beh齊聲喝彩，歡喜kah-na2痟一般，也伊beh tui3聖殿出去，有kui大陣e5人beh te3伊，是親像凱旋e5行軍，beh續接行濟濟e5神蹟，加添大e5榮光，眾人beh仆拜ti7伊e5 面前，來降服ti7伊e5 權威。
	Hit-e5試e5,有倚來ti7伊e5 耳孔邊，細聲講：「你e5機會到lah,上帝e5囝ah,你若是上帝e5囝，你tioh8 tio5落去，tioh8表明hit-e5至高e5有teh為你。TaN tioh8用你e5權能來建設，你所phah算beh祝福人類e5上帝e5國。Tui3 an2-ni,免甚物艱苦，m7免煩惱會延chhian5到joa7久；tui3 an2-ni,你beh liam5邊達到你e5目的(Goal)。」
	在人子，這kiam2 m7是實實在在e5試mah?免講，chit-e5試m7是為tioh8伊本身e5試。連撒但猶原to知影，用個人的e5快樂kap榮光是boe7-thang來引誘伊。只有是咱，才oe7受hit號粗俗e5引誘。總是耶穌kiam2 m7是ai3 khah緊來建設上帝e5國，來hou7 chit-e5可憐、勞苦、罪惡e5世界，得tioh8福氣！耶穌的確有想tioh8 chit款神蹟e5計劃，若無，伊就無掠chit款做是誘惑。至少穩當ti7 tiap8-a2久e5中間，chit-e5誘惑有催逼伊e5心。
	總是耶穌知，感歎e5心kap信仰e5心是有精差ti7-teh。用神蹟來hou7人生驚，無的確是khah有利益。耶穌來世間，m7是beh用伊e5 權能，是beh用伊e5 疼痛來得tioh8人。伊奉差是beh顯明上帝e5疼痛、仁慈，以及犧牲e5心。設使an2-ni,若是boe7-thang得tioh8人，就以外無法度thang得tioh8。所以有兩項e5法度，排ti7伊e5 面前，伊tioh8 ai3選擇。一）是厭懶e5路，是失望、延chhian5、受苦，十字架e5路。二）是以色列人久久所teh ng3望e5路，就是彌賽亞beh tui3殿裡e5聖所來凱旋chhoa7 in出e5路。
	耶穌有揀選伊所beh行e5路。
	伊想hit-e5容易做e5神蹟e5誘惑，免講tioh8拒絕。總是設使是應該tioh8盡e5路，伊穩當無延chhian5,即時連tui3聖殿e5尾溜to歡喜來tio5落去。總是若無明明知hit-e5是應該tioh8盡e5,來行an2-ni,伊是掠做teh挑戰上帝來差天使保護伊。所以耶穌講：「有記載講，你m7-thang試主你e5上帝。」

	「魔鬼koh chhoa7伊上極高e5山，用天下萬國kap in-e5榮光hou7伊看。」Kiam2-chhai2咱thang照所記載e5款來讀，「或是tiam3 ti7身軀，a2是無tiam3 ti7身軀。」撒但果然有chhoa7咱e5主上極高e5山，用奇異e5能力，將天下萬國kap in-e5榮光hou7伊看。
	總是khak大面chit句e5意思，是teh表明耶穌有為tioh8 beh建設上帝e5國，來深深想伊將來所抱e5計劃，hit時ti7伊e5 頭腦內有想tioh8 in猶太人e5彌賽亞e5夢想，ng3望眾異邦e5世界來降服伊，thang管轄thong天下。Chit-tiap8 ti7伊e5 面前，有顯出所約束beh hou7伊e5王國ti7-teh。伊long2無想tioh8伊所tiam3 e5沙漠干單teh想世間e5榮光。伊有孜孜teh想真濟項e5事，就是teh想hit-e5燦爛，sui2-sui2 long2總e5世界，以及hit-e5都市、王宮、軍隊、富有，以及hiah-e5有名聲、有氣力e5眾百姓(**人民)，kap hiah-e5謙卑來拜創造in-e5主e5面前e5眾人。
	伊ai3實現伊e5 夢想，ng3望thang將幸福以及高尚e5事業，來起造ti7 chit-e5 phaiN2 e5世界！耶穌若做王，chit-e5世界是真榮光！總是beh按怎才thang成就chit-e5?撒但有講：「你若仆落拜我，chiah-e5 long2 beh hou7你。」
	咱tioh8明明知，伊有受引誘來做hit號屬ti7 phaiN2 e5行動。Kiam2-chhai2伊有親像穆罕默德 e5款，想ai3用暴力來建設上帝e5國。A2是khah大面是魔鬼有試伊，講：「你若是kap chit世間hiah-e5 khah大粒e5人相kap妥協，a2是kap羅馬e5權勢；kap經學士，以及法利賽人相kap結黨，你e5國穩當是無oh得，是快快thang實現。世間一切大e5運動，to long2是用an2-ni來完成。只有是chit法，才thang得tioh8世界e5榮光。」Ti7今仔日濟濟有人氣e5說教者，的確猶原有受tioh8 chit款e5引誘，心內也bat想，講：「我tioh8來小khoa2 kap hiah-e5有勢力e5人妥協，kap in做好朋友；也一般e5偏見khah好莫得phah破；我所深信有幾點重要e5真理，khah好m7免siuN出力干證，kiam2-chhai2 an2-ni做，是khah有利益上帝，thang得tioh8 khah大e5勢力，hou7眾人khah ai3來聽我e5話，thang khah有功效，來宣傳宗教e5道理。」
	魔鬼對耶穌所講e5,大部分是真實e5話，有理氣ti7-teh。設使咱若甘願降服魔鬼e5計劃，咱穩當得tioh8世界e5幾部分，以及in-e5榮光。仆teh拜我！今日e5教會，ma7是無常常gau5閃避chit款e5試；教會是khah ai3 kap世間hiah-e5照看是有勢力e5人相妥協，相提攜，teh ng3望tui3 an2-ni thang來「khah贏世界。」
	總是耶穌決斷無beh kap phaiN2 e5世界相kap妥協，上帝國e5實現，是用疼痛、犧牲、克己、謙卑、無抵抗e5法度來進行，也伊e5 進行是慢慢勞苦e5事。上帝e5國是久長tioh8磨e5工。上帝e5國是tioh8 ai3經過數世紀才oe7-thang完成。連今仔日，雖是經過2000年e5久，ma7實現猶未一半。不過咱信，ti7將來的確會實現，chit世間e5眾邦國，的確會變成咱e5上帝以及咱e5主e5聖國，伊的確做王，管轄天下到代代無盡。撒但有將伊hit-e5容易平坦e5路，來排ti7伊e5 面前引誘伊，叫伊干單費了小khoa2 e5精神，仆拜伊一下，就thang免行hit-e5險要、困難e5義務e5路站。總是耶穌long2無接納hit號e5引誘。
	「撒但退去；因為有記載講，Tioh8拜主你e5上帝；獨獨服事ina7-tiaN7。」

	Chit-tiap8論耶穌所受e5試，咱已經相kap想清楚。Ti7-chia ai3相kap來看有甚物thang做咱e5教示。
	(1)咱e5主，就是hou7咱thang告白咱e5失敗e5,是會同情ti7咱所受e5試，因為伊「凡事平平有受試，總是無罪。」雖然伊是無降服罪惡，iau2-ku2無因為an2-ni,就khah boe7同情咱e5軟弱。Chit-tiap8請來想chit點，譬喻來講，有三個e5兄弟盡力beh peh上山尾溜，險要e5所在。Hit-e5勝利e5最高點，是有一百坎。我peh到50坎就無力，soah去。我e5二兄有出力phiN8h-phiN8h喘，強強peh到70坎才失敗。伊oe7-thang同情我，伊也知影我e5艱苦。總是我e5大兄tiam3阮e5身邊ma7是phiN8h-phiN8h喘，teh鼓舞阮，也伊家己m7肯soah。日已經teh-beh暗，總是伊續接teh奮鬥，汗流滿面，前氣m7赴後氣，總是伊無歇睏。到尾伊有得勝，來經過khun2-pek kap勞苦。伊kiam2 boe7-thang親像hit-e5失敗e5二兄，hiah-nih8 gau5同情我mah?伊所受e5艱苦，是比阮兩人khah濟lah。
	(2)伊是oe7-thang做二兄所boe7-thang做e5,就是伊有指示咱知，咱穩當會得勝。這是第二項e5教示，thang鼓舞咱，感動咱，hou7咱thang khah贏ti7所受e5試。得勝e5耶穌，tui3曠野有開聲ka7咱講：「我e5軟弱、煩悶、受試e5兄弟ah!tioh8進前來khah贏！因為lin2會得勝lah。無有甚物理由thang講lin2是boe7-thang khah贏。Lin2 boe7-thang khah贏，是tui3 ti7 lin2有失膽e5緣故。Lin2 siuN過頭驚惶來講論試e5氣力，以及hit-e5失敗e5悽慘e5情景。Hit號話，是感情的e5話。He是無膽量e5談論、he是無影e5代誌。Tioh8做真實e5人！Tioh8用我e5氣力來試看mai7。我已經有成做人，來表明人性是有氣力到怎樣。我有tiam3 ti7 lin2 e5身邊，親像一個無thang依倚e5人，只有單純信上帝來爭戰。我所tu2-tioh8 e5爭戰，比lin2所beh受e5 koh-khah是有無限量e5困難ti7-teh。Iau2-ku2我有khah贏，我ti7大e5爭戰有khah贏，親像an2-ni,lin2 ti7 khah小e5,猶原會khah贏。」
	Tui3 an2-ni,魔鬼有離開伊，有天使來侍候伊。這是teh表明伊e5 可憐e5眾奴僕，tak8-pai2 khah贏魔鬼e5試了後，猶原有天使beh來侍候in。




第三章	最初E5學生

	Koh過一禮拜，chit-tiap8咱所ai3注目e5,m7是ti7 hit-e5無人到e5曠野kap魔鬼teh交戰e5耶穌，是hit-e5精神已經醒悟，脫出緊張e5生活，復到普通e5精神來kap普通人teh相kap交陪e5耶穌。伊是真意愛khia7起ti7加利利來kap hiah-e5單純，好交陪e5作穡人相kap往來。
	佳哉hit-e5年老e5約翰是真好記ti5,若無，咱是會失落hit-e5受試後一週間第一有趣味e5故事，就是teh講起耶穌chhe7-tioh8最初e5學生e5日e5故事。馬太、馬可，以及路加long2是講起ti7主e5生涯中hiah-e5重要e5事件na7-tiaN7。In long2有記載共同e5歷史，以及初代教會所流傳e5共同e5福音。總是ti7 in-e5故事，有lang3濟濟站無講起。咱ti7-chia所beh講chit層是in所忽略e5點，in記載hit-e5受試e5故事了，就long2續接講起耶穌ti7加利利e5傳道e5事，iau2-ku2 ti7 hit中間所有tu2-tioh8 e5,in是long2無記載半項。
	總是hit-e5 tiam3 ti7遠遠以弗所e5老學生約翰，有掀開chiah-e5福音書，也讀了無甚物滿足，ti7伊e5 心內na2 teh補充ti7 hiah-e5故事中所lang3隙e5所在。伊讀tioh8受試e5故事了，hit時咱thang料想伊有出聲講，Ai ah! in long2忽略受試後hiah-e5奇異e5幾日久e5故事！伊讀tioh8耶穌顯然出頭招學生來擔當職份，hit時伊ti7心內真奇怪，想講，in thai2會long2無講起阮當時怎樣kap伊熟似e5情景。
	約翰有濟濟別人所無e5,thang siau3念e5記憶，因為伊ti7耶穌e5身邊，有thang得tioh8濟濟真sui2 e5記憶。伊ti7心內常常想tioh8 hiah-e5事，續來講hou7眾人聽，也soa2將hiah-e5 sui2-sui2 e5記憶來記載ti7伊e5 福音書e5內面。
	Ti7伊long2總e5記憶e5中間，第一著現e5,就是會記得ti7五十年前e5有一下晡，約略四點鐘e5時所經驗e5,就是伊ti7 hit時才初初見tioh8伊e5 主e5面。Hit日是伊一生e5紀念日。伊的確無忽略hit日e5經驗，伊有將耶穌受試後一週間e5事long2草稿起來，亦hit-e5紀念日是做hit一週間e5圖e5中心。實在真趣味，咱thang講，hit日大面是咱e5拜六，in-e5安息日。因為伊有記載tui3 hit日起，連連四日久所tu2-tioh8 e5事，亦續講起chiah-e5日了後，koh過三日ti7加利利e5 Ka-na2有婚姻e5筵席。Hit-tiap8猶太人e5風俗，是tiaN7-tioh8 ti7拜三做婚姻。所以咱thang tui3拜三算倒轉，到進前禮拜e5拜四，來想hit中間所tu2-tioh8 e5事實。

	請注意來看伊所排列e5情景，頭一日是拜四。約翰是kap伊e5 先生行洗禮e5約翰相kap ti7伯大尼，伊有kap一群e5少年e5同伴，就是有khng3欣慕khah高尚e5心e5,大家kap kui大陣e5眾人tui3加利利落來聽chit-e5新e5先知約翰e5教示。In即時te3伊來做伊e5 學生，續自an2-ni tiam3 ti7伊e5 身邊，到討海e5時期才koh倒去加利利。
	行洗禮e5約翰e5傳道，有不止搖choah巴勒士但e5全地，致到hou7 khia7起ti7耶路撒冷e5法利賽人看做要緊，有差代表來探問伊。Ti7 hit-e5拜四，大面是耶穌tui3曠野倒轉來e5進前日，hiah-e5使者有齊到。Chit-e5大e5宣教師全然用誠實，無隱瞞e5態度來chih接in。卻伊ma7是long2無甚物事thang穩密。
	「請ka7阮講，你是chi7-chui7?」
	「我m7是基督。」
	「這是怎樣？你是以利亞mah?」
	「M7是。」
	「你是hit-e5先知mah?」
	「M7是。」
	「若是an2-ni,你是chi7-chui7?hou7阮thang回覆差阮e5。你tioh8講家己是chi7-chui7?」
	「我就是teh叫ti7曠野e5,伊e5 聲，講，修直主e5路，親像先知以賽亞所講e5。」
	「你若m7是基督，亦m7是以利亞，亦m7是hit-e5先知，怎樣行洗禮ah?」
	「我用水行洗禮；有khia7 ti7 lin2中間e5,lin2 m7-bat伊。」

	「隔日，」行洗禮e5約翰有kap幾名e5知己，相kap teh khia7 e5時，忽然有看見耶穌，tui3六禮拜前伊所穩密hit-e5山腰e5路出來，ng3 in大家進前teh行。伊e5 行踏是真正厭倦e5款，hit四十日久thang生驚e5緊張e5精神，猶有顯出ti7伊e5 面貌；ti7伊e5 目睭猶有顯出別世界e5光彩ti7-teh。行洗禮e5約翰確實ti7以前有teh奇怪，到底耶穌是穩密去ti7 ta2落。Chit-tiap8伊即時認得伊，就用熱熱恭敬e5態度來報伊e5 同伴，講：「你看，上帝e5羊羔，就是擔當世間e5罪e5。Chit-e5就是我所bat講e5,我bat看見聖神親像chiN2仔tui3天降落歇ti7伊e5 頂面。我bat看見，續來干證chit-e5是上帝e5囝。」
	Chit-e5以弗所e5老kam-tok,koh一pai2感覺tioh8少年e5氣慨，因為伊有koh想tioh8早時初初看見耶穌hit時伊e5心受感動到怎樣。因為伊知伊所看見e5,是ti7久久e5中間以色列人所teh欣慕聽候e5,是beh擔當世間e5罪，擔咱e5重擔e5。

	約翰koh進前來回想hit時e5記憶，就是講，koh隔日，就是in-e5安息日，ti7 hit下晡，約翰有kap伊e5 同伴安德列teh談論in-e5先生e5事，穩當也是teh談論耶穌e5事，hit時耶穌有tu2-tu2 beh行過溪墘e5路。咱thang想像行洗禮e5約翰，心內穩當有受感動，才來牽伊e5 少年e5同伴e5手，比講：「你看！上帝e5羊羔！」上帝e5羊羔！In猶未看見上帝e5羊羔受釘ti7各各他e5以前，自然是boe7-thang了解hit-e5 long2總e5意義。總是in-e5心有出tui3突然e5衝動，好膽來te3伊，就是「有兩個學生聽伊所講，就te3耶穌。」大面是因為行洗禮e5約翰卻猶是有個人的e5愛情ti7-teh,總是hit-e5愛情是boe7-thang禁止in te3耶穌。約翰只有是做伊e5 主e5先鋒na7-tiaN7。
	Hit兩個少年e5討海人，beh出發落去溪墘，hit時咱thang想像，in穩當是真畏小禮(siau2-le2)，驚驚，真m7慣勢e5款，一心歡喜ai3 kap耶穌講話，也一心驚惶m7敢。耶穌一下聽見in-e5腳步聲，就oat8頭看見in teh te3伊，親像ti7 tak8時代，伊有oat8頭來看hiah-e5欣慕ai3 te3伊，iau2-ku2無膽量e5學生一般。伊用親切，勉勵e5話來問in講：「Lin2 teh chhe7甚物？」耶穌講chit句，kiam2-chhai2伊e5 意思是teh試in,ai3喚起in-e5心，來家己審問in所teh chhe7 e5。耶穌是ai3 in知影，耶穌是無要緊人e5愚戇、軟弱、魯鈍，以及其他，不過干單ai3人ti7心內會曉感覺，講：「我是teh chhe7上帝。我是ai3服事你。」
	Chit兩個少年e5鄉村人聽了是真生驚，真混亂，致到boe7曉得tioh8怎樣應，續問講：「拉比，你是tiam3 ti7 ta2落？」Ah!耶穌知影in-e5欠缺。伊就ka7 in講：「Lin2來就會看見。」伊就chhoa7 in到伊所toa3 hit-e5 m7成物，細細e5厝仔；hit日in有kap耶穌相kap toa3。約翰e5記憶是不止明；回顧半世紀前e5事到真詳細講：「hit時約略四點鐘。」怎樣伊oe7-thang忽略hit時e5情景？In ti7 hit日e5暗頭仔，干單kap耶穌相kap tiam3 ti7-hia,續受tioh8伊e5 簡單e5款待，也續自由來kap伊談論，問伊東，問伊西，來聽伊e5 教示，也hit時伊穩當有tui3 in講起關係伊e5心tioh8怎樣為tioh8人類e5罪惡來艱苦，以及tui3 ti7上帝國伊熱熱e5計劃kap希望e5事，ti7後來in想tioh8 hit時e5情景，kiam2 m7是感慨無量！耶穌有同情in,致到有喚起in歡喜來畏畏講起in-e5志氣。咱確信伊聽了穩當有對in講，大面伊e5 款tu2-tu2是ai3講an2-ni也ku2-kaN2，「有一日我ai3 lin2兩人，khia7 ti7我e5身邊來幫贊我。」Chit號話是gau5催逼人e5心，會引chhoa7人，發揮人所有e5好e5部分。
	試想chit兩個少年人，ti7 hit-e5滿天星e5暗暝，離開伊倒轉去in tau,hit時in-e5心肝穩當真奇怪koh真熱，穩當心心念念to是teh思想hit-e5新e5朋友。「咱穩當te3伊，也koh beh te3伊到死。」Hit-e5昏in看全世界是long2變換了了，一切無m7換做新。

	約翰講，hit暗去chhe7耶穌e5,「其中一個是西門，彼得e5兄弟安德列。」猶hit-e5是伊本身，伊是謙卑m7敢講。安德列ti7 hit暗kap耶穌交陪了，心內感覺bu5上e5歡喜快樂，就即時去chhe7伊e5 兄弟。「西門！阮已經tu2-tioh8彌賽亞(翻譯就是基督)lah ne7!」阮m7是干單tui3行洗禮e5約翰聽見na7-tiaN7。阮本身是已經有tu2-tioh8伊。Chit號e5確信是tui3 ti7 hit暗in有kap耶穌作伙所得tioh8 e5。人tui3本身e5心底e5經驗，oe7-thang確信來講，阮已經有tu2-tioh8基督，hit號人真再有福氣！總是若oe7-thang koh引chhoa7別人來就近伊，hit號e5人是koh-khah有福氣！
	親像an2-ni,「安德列就chhoa7西門就近耶穌。」這就是hit-e5躁性、衝動的，多情快tioh8-tak e5彼得，入伊e5 群e5款式。彼得tu2-tu2來e5時，耶穌看見伊，就隨時ka7伊號新e5名。Kiam2-chhai2是因為彼得有家己見笑，淡薄失志知影伊e5性快振動，gau5搖choah。耶穌一下看見伊，隨時了解伊e5心情。「約翰e5囝西門ah,我long2 bat你。你chit-tiap8雖然是軟弱，iau2-ku2有一日你beh成做勇壯e5人。有一日，你beh稱做Ki hoat,就是石磐。」這是表明主e5 gau5壯人e5膽，用疼痛e5洞察力，gau5看到人e5將來。
	約翰chit-tiap8猶是會記得hiang3當時仔e5情景。彼得卻是自早早就已經過身，去tiam3 hit-e5靈界kap伊e5 主相kap khia7起，也chit-e5老學生hit-tiap8 iau2-ku2會記得耶穌初初teh看彼得，hit時伊e5 目睭e5款式，是相siang7 ti7三年後e5有一日，koh一pai2來「Oat8頭看彼得，亦彼得就出去外面，大啼哭。」hit時e5款。

	隔日，耶穌beh去加利利，路裡ai3 tui3 Ka-na2經過。Ti7 hit條縱貫道路e5中間，chit站是真sui2,兩peng5有自然e5景緻。耶穌beh出發去加利利，路裡伊tioh8歇睏ti7 Ka-na2來赴婚姻e5筵席。Hit時有三個學生kap伊做陣去，因為in-e5厝long2是ti7 hit-e5隔壁，也koh猶原受聘請tioh8去赴hit-e5婚姻。Ti7 hit-e5路中，耶穌有tu2-tioh8腓力。咱thang好膽講，耶穌是已經bat伊。腓力有一位不止親密e5朋友，叫做拿但業，tiam3 ti7 Ka-na2。咱thang推斷chit-e5拿但業是一個敬虔e5猶太人，伊e5 性情是ai3恬靜，ai3默想，也ai3常常kap上帝交陪。伊kap腓力穩當khah常作伙相kap談論以色列人tui3將來所teh ng3望e5事。
	腓力e5心boe7等得thang趕緊到Ka-na2,來chhe7-tioh8伊e5 朋友拿但業。
	「拿但業ah,摩西記ti7律法，kap chiah-e5先知所記e5,阮已經tu2-tioh8伊。」
	「伊是chi7-chui?」
	「就是約瑟e5囝，拿撒勒人，耶穌。」
	總是拿但業心內khng3僥疑，伊無teh遼望彌賽亞，beh照chit款人所料boe7-tioh8 e5法度來出現。大面伊是老大人，siuN過頭soe3-ji7,無快快來聽chit-e5少年人所講e5話，來伐伊e5腳去chhe7耶穌。伊用當時hit號teh藐視人e5俗語，來應講：「拿撒勒kiam2會出甚物好物mah?」
	腓力無ai3 kap伊相saN辯論，伊只有講：「來看！」是來看！咱tui3 hiah-e5僥疑耶穌e5人第一好e5應答，就是chit款e5話。腓力心內teh想，人若來見tioh8耶穌，問題就解決。人若倚來看耶穌一下，聽耶穌講一句，hit-e5功效是khah贏一切e5辯論。所以腓力有chhoa7拿但業出來見別e5學生。「耶穌看見拿但業就近伊」(koh一pai2注意ti7約翰，怎樣koh teh回想主e5目睭e5款式)，就指伊講：「你看，真正是以色列人，心無詭詰e5。」
	耶穌一下看伊，就得tioh8拿但業，hou7伊e5 心神即時kap伊結連。因為ti7人e5內面有hit號知覺e5本能ti7-teh,tui3 chit-e5本能ti7全世界凡若有誠實e5人，大家才快快相通各人e5意志。
	拿但業有延chhian5 tiap8-a2久，就問講：「Tui3 ta2落bat我？」
	「Ah,我long2 bat你。腓力猶未叫你，你ti7無花果樹腳，我已經看見你lah。」
	拿但業聽hit句話了，會hiah感動伊e5心，是因為有淡薄理由ti7-teh。伊m7是干單為tioh8知影耶穌有hit號超自然e5智慧，來知影伊有tiam3 ti7無花果樹腳teh讀聖冊，所以才hiah歡喜來表示hit-e5極奇異、誠實、完全e5信服。不過咱thang來想hit-e5因端，譬喻來講，咱若閃避去ti7無花果樹下，暗暗無人看見e5所在，有深深經驗精神上e5轉機，來家己一人kap上帝相kap ti7-teh;又koh咱tui3看tioh8耶穌e5面貌，以及聽tioh8伊e5話來知影伊long2知咱tiam3 ti7 hit-e5祕密e5所在ti7心內實在所teh想，所teh ng3望e5,甚至soah大大同情咱，ti7 hit時咱穩當beh真生驚，會平平kap拿但業siang7款，用hit號thang驚惶，有理解e5話來喉叫講，「拉比，你就是上帝e5囝！以色列e5王！」
	是lah!耶穌是上帝e5囝！總是chit tiap8伊是khah ai3穩密伊e5 神聖，khah ai3看做親像in-e5一個，來kap chiah-e5少年e5朋友相kap交陪。所以伊有用伊一生所第一ai3 e5,hit句「人子」e5稱呼，意思是普通人e5囝，來應答伊，講：「我實實ka7 lin2講，lin2 beh看見天開，上帝e5天使上(chiuN7)落ti7人子e5頂面。」Chit-e5應答tu2-tu2是甚物意思，咱是無thang快快了解。不過咱知敬虔e5猶太人，是慣勢ti7 tak8日掀開舊約e5聖冊，來默想hit中間幾站e5道理。所以咱thang phah算，拿但業ti7 hit早起，tiam3無花果樹下，是tu2-tu2 teh三思雅各e5異象，以及ti7 hit-e5樓梯teh上落e5上帝e5天使e5事。Kiam2-chhai2耶穌e5話，是對對ti7伊所讀e5,tui3 an2-ni hou7拿但業益發深信，知影khia7 ti7伊e5 面前chit-e5耶穌，是會bat伊e5 心內tak8項e5心思。

咱ai3想tioh8 chit-e5老學生有怎樣用敬畏e5念頭來記得早少年時代e5事。咱ai3想tioh8上帝有怎樣取人e5樣相，來教示chiah-e5少年人理解宗教。伊e5 法度是無用理氣來論眾上帝，ma7無講起罪人e5運命啥款，來phah生驚in-e5心，只有是用疼痛kap in做朋友，來hou7 in bat伊。全福音e5歷史有暗示咱知，耶穌有真奇異e5吸引力ti7-teh。人若有誠實，就thang tui3知覺e5本能來歡迎伊，來疼痛伊，眾學生be7免得有hit號e5經驗。

	早是an2-ni,就現今ma7是。Chiah-e5少年e5學生，是做tak8時代無數萬e5人e5代表，表明咱long2是tui3 ti7咱所有hit-e5知覺e5本能，以及伊e5 人格e5吸引力來近倚伊。實在耶穌不時to有thang得tioh8 hit號謙遜、誠實e5人來近倚伊，無m7是因為an2-ni。咱卻是boe7-thang親像in-e5款，來tiam3 ti7伊e5 身邊，iau2-ku2 kiam2-chhai2咱若用祈禱來講究咱chit本e5基督傳，心內真正ai3 beh bat伊，hit時咱e5心神猶原會親像chiah-e5少年人一般，穩當會hou7伊giu2-去，續來信靠伊，亦切切ng3望oe7-thang 小khoa2來學伊e5 款式。
	親像an2-ni,設使咱ti7心內若是已經bat伊，咱ti7-chia tioh8 koh知影，猶有一項要緊e5教訓顯出ti7 chit-e5故事e5表面。早時chiah-e5學生teh開闊伊e5 宗教e5法度，只有是招朋友來bat耶穌而已。設使咱tak8人若會親像an2-ni來做，上帝國e5實現，是liam5邊 e5事。我ti7頂日，chhau3-tu2-kham2有讀tioh8一個khah早e5人所著e5冊，ti7伊e5 冊裡有記載一項khah奇怪，thang生驚e5記事講：「設使tui3今年起，干單有100個真實e5基督徒，決心ti7 tak8年久beh各各引chhoa7一個朋友來bat伊e5 主，就全世界ti7 25年久是long2 beh降服ti7主e5腳下。」我起頭讀了無甚物beh信，總是我giah8筆一下算看，to實在有影。今年100，明年200，後年400，800，1600，親像an2-ni,tak8年得tioh8加倍。到25年後是thang得tioh8 16億人，超過全世界e5人口。朋友引chhoa7朋友，同伴引chhoa7同伴，老母引chhoa7細囝。Ah!婦人人ah,上帝有祝福lin2,實在差不多是只有lin2有teh做chit-e5工na7-tiaN7。實在差不多tak8個做老母e5人long2欣慕伊e5細囝來bat耶穌。今仔日上帝e5聖國，是tui3婦人人e5氣力，有進步到親像an2-ni。



第四章	Ka-Na2 E5婚姻

	過三日後，就是過來e5拜三，耶穌有去一個鄉社赴婚姻e5筵席。Chit-e5婚姻是有顯出重要e5效果，不止有影響ti7伊e5 一生e5事業。約翰ti7 hit日有kap耶穌做陣去，有講：「第三日ti7加利利e5 Ka-na2,有婚姻e5筵席；耶穌e5老母ti7-hia;耶穌kap伊e5 學生也hou7 in請去赴筵席。」
	咱掀開聖冊看了，知影耶穌e5老母是主要e5當事者，koh再看伊e5 老母有teh掛慮in-e5設備，來吩咐差用e5人，所以tui3 chiah-e5事實hou7咱thang推理，chit-e5婚姻明明是伊e5 親族內e5婚姻。若m7是新娘，就是新囝婿是耶穌e5近親。咱thang想像，hit日chit-e5新娘穩當有戴sui2 koh碧白e5帕，也插青翠e5樹枝，心內不止歡喜，不止得意，因為耶穌有來赴伊e5 婚姻。大面tui3細漢e5時，伊就bat耶穌，因為in-e5厝相離只有四英里e5路站。Kiam2-chhai2伊做囡仔e5時，bat kap濟濟囡仔伴作伙來耶穌e5工場，聽耶穌講故事也ku2-kaN2，所以chit-e5合婚式是伊e5 歡喜e5日，伊真欣慕伊e5 親人耶穌出席，因為伊不止尊敬伊，疼痛伊，看伊做一個大兄，又koh因為耶穌chit-tiap8已經成做tui3上帝所差來e5,chit-e5出名e5先生，tui3 an2-ni伊益發欣慕耶穌來出席，thang榮光伊e5 合婚式，thang來看見伊e5 幸福，也ng3望thang得tioh8伊e5 祝福。
	耶穌果然有出席伊e5 合婚式，伊ti7心內不時有存偉大e5思想，計劃kap責任，知影伊是beh來擔當人類e5運命，所以才歡喜來承受in e5招待。Tui3 an2-ni,耶穌不止歡喜來赴in-e5婚姻。
	有濟濟人teh想講，耶穌是做一個極嚴肅，負義務人，去赴hit-e5婚姻，宛然親像一個有威嚴e5牧師beh去赴人e5婚姻，thang續用敬虔e5話來苦勸人客。斷斷m7是！Tui3 hit款e5態度，耶穌是極不自然，極m7-ai3,是boe7會同情。伊出席hit-e5婚姻，是因為伊有歡喜婚姻。Ti7世間無一人bat親像耶穌e5款，有hiah-nih8快樂e5人生。伊實在是真疼痛人生，伊是有享受tak8號e5快樂。伊是有掠自然做快樂，伊是有看細漢囡仔做快樂。伊是有歡喜kap人做朋友相交陪，知影這是無boe7用得e5事。伊是不止歡喜ai3 kap社會e5人相kap作伙交陪，來歡喜過日；特別對hiah-e5可憐e5,koh-khah是an2-ni,致到法利賽人soah稱伊做貪食好酒e5、抽餉e5,以及罪人e5朋友。有影chit-e5話是怨恨誹謗e5話，總是有一點咱thang注意，就是，設使若m7是伊實在是有真歡喜，來kap社會e5人相kap交陪，續用歡喜e5心來享受伊e5 三頓，就決斷無有chit號誹謗e5話才tioh8。

	實在耶穌若是到hia,快樂就te3到hia,因為伊本身是不止快樂e5人。伊ti7婚姻e5筵桌是真歡喜，來講來笑。伊心內是不止欣慕ai3 kap眾人作伙，伊是常常ai3褒獎hiah-e5失志e5人。伊講，安你e5心，是我；m7免驚！怎樣？自然因為伊本身是快樂e5人。今仔日ti7世間第一快樂e5,就是hiah-e5會用好來利益別人e5,心內常常快樂來仰望上帝，來完全信靠上帝e5人，就是hiah-e5 ti7心內有khng3無限量e5樂觀e5人，來確實知in有最後e5勝利，也知，死就是重再出世ti7 hit-e5 khah豐盛e5世界，又koh知影罪惡ti7有一日beh永遠滅無。設使咱若是有學耶穌e5款，咱tak8人tiaN7-tioh8是會成做幸福快樂e5人。
	不但是an2-ni,伊一生所歡喜e5,就是ai3幫贊hiah-e5無神聖e5人，成做神聖；心無平安e5,成做有平安。又koh伊有感覺，ti7頂面hit-e5無限e5幸福e5神聖e5世界，是有熱熱用同情e5心teh看顧伊。伊ti7-teh歡喜一個罪人復到四正e5生活e5時，伊是猶原有聽tioh8上帝e5眾天使ti7-teh歡喜快樂e5聲。
	我teh奇怪，m7 知咱一般tui3 ta2落來想講，耶穌是憂愁e5面貌e5人。親像chit號e5看法，的確m7是出tui3福音書e5故事。咱thang料chit號e5看法，是出tui3以賽亞e5預言，因為ti7-hia有teh講起：「伊常常tu2-tioh8艱苦；心內大煩惱。」有濟濟偉大e5美術家，不時to teh畫hit款憂愁e5面貌e5耶穌；tui3 an2-ni,咱ai3趁hit-e5款，來讀耶穌一生e5故事；其實這是過頭e5所在ti7-teh。有影！伊有擔當咱e5艱苦，擔咱e5病痛。咱ai3用疼痛，感謝e5心，來承認chit-點。總是替別人來艱苦，來死，to m7是講，tui3 an2-ni就會廢無hit-e5偉大e5心神所有e5歡喜kap快樂。M7是在hit款熱心甘願放sak家己e5人teh看，犧牲e5行為就是一項e5快樂。試問，ti7戰場本身kap死做朋友e5兵，會曉同情hiah-e5 tioh8傷e5,來扛伊轉來看護，hit時伊e5 心神kiam2有憂愁？所以我teh想，耶穌oe7-thang替別人來死，實在是hou7耶穌e5內面生活加添一番e5歡喜快樂才tioh8。
	照人e5意思來講，伊ti7一生oe7-thang khah贏世間，是因為伊e5 心內不時有歡喜快樂。伊決斷是無失落chit號e5心，連ti7極悲慘e5日，伊ma7是無失落。猶未去客西馬尼園e5三點鐘前，伊ma7 iau2-koh hou7眾學生來想tioh8 in ti7以前所有e5快樂e5生活，又koh伊e5 最後e5 ng3望，猶原是ai3 in明白，連伊離開in去了後，ti7世間伊所有e5歡喜，to猶原beh kap in ti7-teh,hou7 in thang得tioh8 koh-khah昌盛有歡喜滿滿e5生活。實在耶穌khah早ti7世間kap伊e5 學生teh交陪e5中間所得tioh8 e5歡喜，是ti7 chit世間be7-bat有人經驗tioh8 e5。伊本身有一日bat對伊e5 學生講，亦咱thang想，的確是用笑義義 e5面貌來講：「咱是親像夫婦，ti7新婚e5旅行中，咱是kap新囝婿相kap ti7-teh e5賀娶e5。」有hit號面帶憂愁e5法利賽人來問耶穌講：「你e5學生無禁食，是怎樣？」耶穌就ka7 in講：「阮m7免禁食、哀傷；阮大家是真快樂；新囝婿kap賀娶 e5人相kap ti7-teh,賀娶 e5人kiam2會哀傷mah?獨獨時日beh到，新囝婿tui3 in中間無去，hit時in就beh禁食。Chit-tiap8 tioh8聽候到hit-e5時到，才thang禁食哀傷。」M7是！耶穌m7是hit號憂愁e5面貌e5人。照咱所知，伊e5 人格不時有吸引力；m7-ku2憂愁e5面貌khah常是無kah joa7有吸引e5力ti7-teh。咱m7-ai3有hit款e5面貌，伊ma7是m7-ai3。連對學生伊也是歡喜an2-ni ka7 in講：「Lin2禁食e5時，莫得親像假好e5人帶憂容。」

	耶穌是上帝，咱若看見耶穌是真快樂去赴婚姻e5筵席，hit時咱thang tui3耶穌來知影上帝e5親切e5性質到ta2落。上帝e5心是有歡喜咱人e5婚姻，上帝e5心是有歡喜人得tioh8快樂。Ti7加利利e5 Ka-na2,咱有看見chit-e5永遠e5基督，極照自然，照人e5款，歡喜來出席hit-e5鄉村人細細e5婚姻，也有同情in兩個愛人ti7婚姻e5歡喜，續進一步，ai3咱ti7心裡會想講，這是上帝e5態度。這是上帝e5心意。上帝自然是不止關心ti7咱e5成聖，咱e5聖潔。總是m7是親像hit號威嚴e5牧師，干單關心ti7教會、說教、典禮，khah無關心ti7人生e5快樂e5代誌。咱e5父上帝是有關心ti7伊e5 眾囝兒一切所有心適e5事。伊是有份ti7人類一切，屬ti7聖潔kap快樂e5事。伊是有聖別祝福一切人類e5關係，伊是有趣味ti7空中e5飛鳥，山裡e5野花，ti7草埔teh跳舞e5細隻羊仔，ti7市場teh thit-tho5 e5囡仔，以及老母tui3嬰仔所顯出hit-e5仁慈e5心，以及少年e5新娘，畏小禮teh m7敢見新囝婿e5面。上帝是ai3咱會曉快樂人生。上帝有創造音樂、藝術，thang hou7咱得tioh8快樂。上帝有hou7咱會曉講笑詼e5話，thang幫贊咱khah快行人生坎坷e5路站。凡若會hou7人e5心成做快樂hit號無邪氣e5講笑，是teh行ti7天裡e5父上帝e5旨意。咱kiam2無想講，宗教其實是極單純，sui2 e5事mah?設使咱若是用耶穌e5見解來學習伊，咱kiam2無想講，宗教是koh-khah會giu2細漢囡仔e5心e5事mah?

	In-e5婚姻是有tu2-tioh8真費氣e5事，請會記得，chit-e5是作穡人e5婚姻。主家是song3-hiong5 e5人，beh來開婚姻e5筵席，錢嶄然是有khah an5。所以筵席行到中站e5時，有tu2-tioh8停止e5艱苦，因為突然間發見tioh8酒無夠額。有人kiam2-chhai2 beh講，這不過是小khoa2 e5事。Iau2-ku2婦人人就無beh an2-ni phah算。無論啥款，Ka-na2 hit-e5新娘心內穩當ma7無beh想講是小khoa2事。伊知，伊以及新囝婿ti7眾朋友e5面前是真見笑。耶穌ma7是無講這是小khoa2 e5事。耶穌知，主家e5人是khah ai3有體面，亦知，ti7 hit號時chun7無夠額thang好款待人客，是真見笑。
	耶穌e5老母aN3 ti7伊e5耳孔邊，細細聲對伊講──我teh料，只有約翰有聽見na7-tiaN7──「In無酒lah。」
	Kiam2是馬利亞欣慕ai3看伊行神蹟mah?咱卻是boe7-thang講按怎，伊to猶未行甚物神蹟，又koh咱穩當beh想神蹟是屬ti7 khah高尚e5時才tioh8行e5,khah m7是ti7宴席e5時來行e5事。Kiam2-chhai2 tui3約瑟過身了後，馬利亞tak8 pai2有tu2-tioh8困難，就慣勢倚靠伊來解決，所以chit-tiap8自然也ai3來看伊。馬利亞知影伊穩當會tau3掛心，設使伊若oe7-thang做，tiaN7-tioh8是會用法度來幫贊in。結局來講，連咱若有tu2-tioh8甚物困難，來chhe7耶穌，對伊講起，來求伊e5 幫贊，這to m7是m7好e5信仰。
	不過耶穌對伊e5 老母所應答e5話，有表明ti7伊e5 心內，知影老母teh催逼伊來行神蹟。伊所應答hit句話，照咱所翻譯e5,聽了是嶄然khah逆耳(keh8-hi7)e5款，「婦人人ah,我kap你有甚物干涉。」總是咱只有是讀tioh8伊e5 表面上e5話na7-tiaN7，咱無聽tioh8伊所應答e5口音，a2是伊e5 目睭e5表現e5款式，因為這是嶄然有關係ti7 hit-e5意思。耶穌叫伊e5 老母講，婦人人ah,是親像真phaiN2聽e5款，總是其實，這是平常teh稱呼e5法度。你看！連ti7 hit號teh表示尊敬kap疼痛e5時，to猶原是稱呼an2-ni。咱會記得A-kou2-su-tok也有用an2-ni來稱呼女王Khu-le2-o-pa-to-lah(Cleopatra)。Ti7古早e5貴族階級，猶原是用siang7 chit款e5稱呼。Tui3 hit-e5 ti7墓裡teh啼哭e5抹大拉e5馬利亞，耶穌猶原照an2-ni稱呼伊。又koh咱會記得，伊tui3十字架來對伊e5 老母所留臨終e5遺言，ma7是講：「婦人人ah,看，你e5囝。」其實咱ma7是知影，馬利亞long2無一屑仔有m7歡喜，a2是有損害tioh8伊e5 感情。馬利亞夠額有了解，知影伊有同情e5心ti7-teh。設使馬利亞無了解來講，也是有信用伊，所以干單tui3差用e5講：「凡若伊ka7 lin2講e5,lin2 tioh8行伊。」
	M7是！耶穌m7是無體貼伊e5 老母馬利亞。不過伊an2-ni應伊，是ai3 hou7伊知，in兩人e5關係，是已經有變換。馬利亞chit-tiap8的確是boe7-thang款待伊親像早，「耶穌kap in落去拿撒勒，來承順in。」hit時e5款。Chit-tiap8伊是有大e5使命tioh8盡，chit-tiap8伊是有抱濟濟e5心思，是馬利亞所boe7-thang了解同意e5。In-e5母囝e5關係，是boe7-thang干涉。自然這是伊做老母oh得了解e5話，是一pai2過一pai2,想boe7了解e5話。Chit-tiap8馬利亞穩當是猶會記得耶穌做囡仔e5時，對伊所應hit句話。「Kiam2 m7 知，我應該ti7我e5父e5厝mah?」

照看耶穌有暫時久，延chhian5想無ai3行甚物神蹟。咱thang想，伊去赴chit-e5婚姻，照看是無chhun7-pan7 beh行神蹟才tioh8,an2-ni想，kiam2是有不敬虔e5所在mah?伊to歡喜承受有限e5人性，自然伊穩當無必要tioh8不時關心ti7 be7到e5事。咱有讀tioh8講，伊有bat tu2-tioh8 hit號真無按算e5代誌。設使chit-e5代誌是m7是伊e5 本意，咱thang講，這是ti7突然e5中間，趕緊來決心來行e5。伊chit-tiap8算是猶未出發伊e5公生涯，tu2-tu2是teh-beh進前去na7-tiaN7。所以伊若是用神蹟來出發，驚了是親像teh過Lu2-bi2-kou2河(Rubicon)，是冒險e5事，tiaN7-tioh8是會即時引chhoa7伊行到ti7各各他e5路站，來tu2-tioh8大e5活命e5爭戰。伊ti7心內tiap8久teh想講，chit-tiap8來行神蹟kiam2是父e5旨意，kiam2是tioh8來顯出疼痛e5心，來救伊e5 朋友免致到見笑mah?咱ti7 hit款衝動，khah常得tioh8知上帝e5旨意所交代咱tioh8做e5事。
耶穌ti7 tiap8久e5中間，想了就決心beh行神蹟。Ti7一禮拜前，伊是有拒絕魔鬼e5試，無beh變石變做餅，來救伊本身脫離iau餓。總是chit-tiap8伊是有歡喜，將水變做酒，來救伊e5朋友免致到見笑，實在這是上帝e5態度。
耶穌就ka7差用e5講：「用水hou7伊滿甕！」In就hou7伊滿到甕口。Koh ka7 in講，TaN tioh8舀(iuN2)伊，捧hou7掌理筵桌e5人。In就捧hou7伊，掌理筵桌e5人試lim伊，知影是水變做酒，總是m7 知tui3 ta2落來，(咱濟濟人得tioh8上帝e5恩賜，猶原是親像an2-ni,long2無問看是tui3 ta2落來)，只有對新囝婿講：「獨獨你留酒到ti7 chit-tiap8。」
咱phah算hit兩個少年e5新囝婿kap新娘，beh快快來boe7記得in表e5,為tioh8 in ti7筵席e5中間，所行chit-e5事mah?實在真可惜ti7 hit日無人thang tui3 hit-e5 Ka-na2 e5新娘來講起，in-e5婚姻是beh成做全世界e5歷史中，第一出名e5婚姻，續講，ti7 2000年後人穩當beh講究chit-e5故事，來明白這是上帝頭一pai2對人來顯現伊本身。
Chit-e5婚姻thang講是ti7耶穌e5歷史中e5一轉機，hit-e5意思m7是干單teh表明tui3 chit-tiap8起，伊有出發伊e5公生涯，猶原續teh表明伊對人起頭來顯出伊本身是chi7-chui7。所以約翰才講：「Chit-e5頭一pai2 e5神蹟，耶穌行ti7加利利e5 Ka-na2,來顯出伊e5 榮光，伊e5 學生就信伊。」

Chit-e5是耶穌所行e5「頭一pai2 e5神蹟」。所以咱ti7 chia來講論主耶穌e5神蹟e5問題，照看是真tu2合。有人想，神蹟反轉是成做福音書中e5 that-gai7石。設使神蹟若oe7-thang theh8起來，大家是會khah快來信福音。Kiam2-chhai2!總是眾chneg3福音書e5著者，m7是為tioh8 beh合人e5信心e5路用，才來寫in-e5冊。In只有是照所知e5 事實來寫明na7-tiaN7，在in確實是無做that-gai7石。
Ti7十九世紀e5自然科學，khah常是ai3主倡講：「自然e5世界，是照一定e5法則teh運轉。實在long2無有看tioh8甚物神蹟參插(chham-chhap)ti7 hit中間。所以若是論神蹟e5事，咱雖是boe7-thang講確實e5話，上少少to tioh8 khng3僥疑e5態度。」總是二十世紀e5科學，是嶄然有khah謙卑，有告白講，科學不過是知bat ti7現象e5世界連連所發生事實na7-tiaN7。論起萬物e5源頭，a2是現象世界e5背後，hit-e5心意(Will)，科學是全然m7 知。實在來講，有發生一項e5事物，就的確有hit-e5原因。一旦有原因，就的確ti7 hit-e5後面有一個心意ti7-teh才tioh8。設使咱若oe7-thang承認親像化身hit號獨一無二e5事實，科學穩當是猶原beh承認神蹟才tioh8。在hit號有敬虔，有存奇異e5感念e5人teh看chit-e5宇宙是奧妙，神秘了了。親像美國e5詩人(Walt Whitman)有講：「照我teh看，無一項m7是神蹟。在我，無論是光，是暗，tak8時刻to是神蹟。」
神蹟有按怎teh顯出伊e5 榮光？神蹟是表明伊是自然e5主宰。咱phah算hiah-e5學生ti7 hit時，boe7十分了解hit-e5意思才tioh8。因為in只有才kap伊相bat無joa7久。總是約翰chit-tiap8是有經驗tioh8耶穌e5十字架，以及伊e5 koh活，又koh ti7五十年久e5中間，有默想伊e5 主e5生活。伊chit-tiap8已經確實知耶穌是chi7-chui7,伊有寫講：「伊ti7起頭kap上帝相kap ti7-teh,萬物tui3伊來創造；見若受創造e5,無一項m7是tui3伊來創造。」耶穌有創造世間萬項e5物，有hou7萬物thang得tioh8收成，又koh ti7 tak8時代，ti7 tak8所在e5葡萄園，ma7有teh hou7水變做酒。
我會記得，bat有一日旅行ti7瑞西國eL5o-ni5(Rhone)e5山khiN,hit時心內有感想tioh8 Ka-na2 e5神蹟。Hit時tu2-tu2是雨期，hit-e5山腰、山崁，tak8位long2是葡萄了了。雨水不止大，遍落ti7葡萄園。Ti7無幾月日e5中間，挽葡萄e5人有來，亦看見以前所落e5雨水，taN已經long2是變做酒。Hit-e5葡萄酒，就發送到ti7 thong世界tak8所在e5筵席，亦掌理延桌e5人試lim伊，總是m7 知tui3 ta2落來。In干單講：「Chit-e5味盡在甜，koh真有芳頭。這long2是關係ti7日頭e5炎熱，葡萄e5性質，以及關係ti7山地e5特別e5化學作用。」In是只有bat到chia na7-tiaN7，in是boe7-thang koh進前來講啥款。其實上帝不時to teh行神蹟ti7咱e5麥園，ma7是不時teh hou7水變做酒ti7咱e5葡萄園；實在咱long2無感覺tioh8 ti7咱e5身邊所有普通e5事實e5中間，有chit款壯嚴e5榮光ti7-teh。
神蹟e5意義是teh教示咱知，hit-e5壯嚴e5榮光有不時包圍ti7咱e5身邊。至大e5造物主，有用神蹟e5法度ti7 tiap8久e5中間來表示伊本身，hou7咱會記得，雖然咱無看見神蹟e5時，伊是猶原時常teh做工。神蹟不過是teh顯出hit-e5穩密e5榮光、奇異e5事，不過是teh表明hou7咱知，平常e5事猶原是出tui3上帝e5意思。神蹟是親像sih-na3,ti7 tiap8久忽然顯現ti7空中，來表明有真大e5電力不時teh運行ti7 chit-e5宇宙中一樣。
親像an2-ni,耶穌有用神蹟來顯出伊e5 榮光，tu2-tu2是照眾學生ti7後來所回想e5款式。雖然神蹟有顯出伊e5 榮光，iau2-ku2咱莫得phah算，伊teh行神蹟e5最大e5目的，是干單beh顯出伊e5 榮光na7-tiaN7。其實伊是long2無teh要緊ai3 beh顯出伊e5 神聖。伊反轉是不止小心，m7-ai3 lam7-sam2行神蹟。伊m7是為tioh8 ai3 beh強迫人e5信仰，才來行神蹟。不過伊是上帝，伊會看，若是合宜e5時，伊是歡喜顯出伊神聖e5氣力來行神蹟，thang教示伊e5 學生；又koh特別thang hou7眾人得tioh8心神e5慰安kap快樂。設使有kui大陣人hoa7-hoa7滾，來求伊tui3天裡來e5神蹟，hit時伊就責備in。「惡毒姦淫e5世代求神蹟；除先知約拿e5神蹟以外，無beh神蹟hou7 in。」設使伊有tu2-tioh8魔鬼e5試，叫伊tioh8為tioh8家己來行神蹟，thang hou7石頭變做餅，hit時伊就斷然拒絕，無beh行甚物。總是設使有一個少年e5新娘，驚了會ti7厝邊，朋友e5面前tu2-tioh8見笑；有Na2-in e5寡婦失落伊孤身e5囝；有迦百農e5細細漢e5 cha-bou2囡仔tu2-tioh8熱病，a2是有乞食ti7路邊teh悽慘喉叫，hit時耶穌就long2無延chhian5,即時來為tioh8 in行各樣e5神蹟。
咱tioh8會記得，雖然耶穌無為tioh8 beh顯出伊e5 榮光，掠這做大e5目的，才來行神蹟，iau2-ku2 tui3伊所行e5神蹟自然有顯出伊e5 榮光。「做詩e5 人m7是因為ai3顯出本身是做詩e5 人，才來做詩。慷慨e5人m7是因為ai3顯出本身是慷慨e5人，才來行好事，施濟hou7 song3-hiong人。Iau2-ku2 tui3伊e5 所做，有thang顯出伊e5 做人e5款。」耶穌m7是因為beh顯出本身是上帝，才來行神蹟。Iau2-ku2在hiah-e5誠實心有夠額氣力thang理解伊e5 人，神蹟是有夠額thang顯出伊是上帝。
總來講，人若是掠神蹟做是上帝e5做好e5啟示，是極其無thang o-lo2 e5事。人若是掠伊e5 權能做是上帝至大e5榮光，是世俗、淺薄e5思想。摩西有tui3上帝喉叫講：「求你顯明你e5榮光。」hit時伊有聽見聲，對伊講：「我的確顯明我e5疼痛。」其實上帝至大e5榮光m7是伊e5 權能，反轉是伊e5 仁愛，伊e5 同情，伊e5寬大，伊e5無限量e5仁慈。Hit號ai3拯救hit-e5困苦e5家庭，脫出ti7 hit-e5筵席所tu2-tioh8 e5 khun2-pek e5衝動，是比行神蹟來hou7石頭變成餅，嶄然khah高尚，thang啟示上帝e5心。
照咱所有讀tioh8 e5,講：「耶穌kap伊e5 學生有hou7 in請去赴婚姻e5筵席。」咱kiam2無親像an2-ni,益發ai3請伊來赴咱e5合婚式；咱e5少年人，kiam2無beh為tioh8 chit-e5壯嚴e5禮式來謹慎備辦心，親像備辦beh赴聖餐e5款mah?Ti7 Ka-na2 chit對少年e5夫婦，為tioh8 in-e5合婚，按怎來備辦in-e5心，咱卻是無甚物知影。總是咱知影in-e5教會所吩咐e5規矩，ti7主耶穌e5時代，猶太人e5婚姻m7是看做筵樂，歡喜e5好日子e5意思na7-tiaN7，合婚是看做真壯嚴e5事。少年人tioh8 ai3先聽序大(教會)e5苦勸，先備辦心，禁食祈禱，續反悔in-e5罪。將近合婚e5時，in-e5心思tioh8 ai3不時三思上帝e5旨意。In-e5古早拉比有一句俗語teh講，耶和華本身有捧杯祝福咱e5始祖e5婚姻，也Bi2-ka-lek8 kap Ka-pek-liat8是做囝婿伴，koh有眾天使齊聲來吟詩祝賀新娘e5幸福。
咱e5教會tui3 ti7婚姻e5禮式，猶有koh-khah高尚e5意思ti7-teh。耶穌有出席加利利eKa5-na2 e5婚姻，ti7-hia來行頭一pai2 e5神蹟，tui3 an2-ni來表示伊有尊重婚姻，美化婚姻e5禮式。教會有主張講，婚姻是神聖，人tioh8慎重，是表明基督kap伊e5 教會e5神秘的e5合一e5意思。所以咱決斷m7-thang輕快，潦草來行婚姻e5禮式，反轉是tioh8用敬畏、嚴肅、謹慎、驚畏上帝e5心來進行才tioh8。是lah!確實婚姻的確是莫得chhin3-chhai2,上帝有結合in兩人e5心肝，婦人人e5性命交代伊e5 丈夫，亦丈夫e5性命交代伊e5 婦人人；是好m7是phaiN2；是好額，是song3-hiong;是tioh8到死才thang放離。確實這是人生壯嚴e5瞬間，確實是be7用得容允輕快a2是滾笑e5款式，是tioh8益發有嚴肅，有歡喜，有受感動e5心，來明白咱e5父有怎樣關心ti7伊眾囝兒e5幸福，續有怎樣ai3 ka7 in祝福，ti7 in-e5一生thang得tioh8伊e5 恩典。
婚姻有真濟款。
有濟濟人合婚了，ti7無幾年e5中間，就變做無味無素、無快樂e5生活，亦有濟濟人合婚了，in兩人是一生真gau5相疼到路尾。Hit-e5精差不在in-e5合婚是有實在e5疼，a2是無疼e5問題，是關係有上帝tiam3 ti7 hit-e5婚姻，a2是無e5問題。婚姻雖然有實在e5疼ti7-teh,iau2-ku2若是無有上帝ti7-teh,亦是無妥當。咱大家tioh8不時苦勸青年人ti7 boe7合婚e5以前，ai3有常常祈禱，有十分e5三思，以及壯嚴e5決心才好。若是有an2-ni,確實hit-e5合婚穩當是會成做有幸福e5生活。設使咱若是有請耶穌來赴咱e5婚姻，親像早時伊有去赴Ka-na2 e5婚姻一般，就咱e5婚姻e5日，的確無失落hit-e5光榮才tioh8。



第五章	基督E5義憤

	耶穌去赴Ka-na2 e5婚姻了，有起身beh上耶路撒冷赴PoaN5過節。Hit-e5路是贏加利利青翠e5湖岸，有tui3一個sui2 e5草場以及一個sui2 e5花園，叫做王宮e5花園經過。伊代先是落去迦百農，因為伊e5 學生有e5 是khia7起ti7 hit-e5湖邊，也是因為ai3 kap別人做陣相kap上耶路撒冷赴節。咱有讀tioh8講，伊kap伊e5 老母kap兄弟，以及伊e5 學生落去迦百農。In tiam3 hia無幾日，亦無tu2-tioh8甚物重要e5事。咱是ai3忽略chit番e5訪問，不過ti7 be7講起別項事e5代先，只有ai3咱會記得迦百農e5所在。因為耶穌e5來歷是不止有關連ti7 chit-e5 sui2 sui2 e5湖邊e5迦百農e5城。Ti7後來迦百農是成做耶穌e5第二「故鄉」，是伊ti7加利利傳教e5中心點，是ti7眾福音書中，咱所第一深知e5 濟濟e5故事e5背景。
	猶太人e5 PoaN5過節近lah,耶穌有tui3 hia來上耶路撒冷赴節，照看伊做囡仔e5時，赴頭一pai2了後，大面有tak8年起去赴節e5款。
	不過耶穌chit-pai2上去赴節，嶄然有精差e5所在ti7-teh。伊chit-pang是無koh做一個個人e5參拜者，是做一個國民e5改革者來赴節，雖是伊boe7顯然來顯出本身是彌賽亞，iau2-ku2 chit番伊有上去伊e5 父e5厝，ai3來興起伊傳教e5工，ti7 chit-e5國民e5京城。Tak8國e5京城是做民眾思想e5中心。Kiam2-chhai2因為chit-e5因端，伊才欣慕ai3 ti7伊e5 百姓(**人民)e5序大，以及tui3 thong天下來聚集e5會眾e5面前，來顯然出發伊e5 使命。
	真可惜，猶太人m7知影chit-e5是ti7 in-e5歷史中e5一個轉機，tu2-tu2是應驗先知瑪拉基所記載e5講：「我差差使，備辦路ti7我e5面前；lin2所求，所歡喜e5上帝，咒誓立約e5天使，果然beh到，續入殿堂。」
	Ah!Chit-e5頭一pai2 e5 PoaN5過節，in無歡喜接納伊。第二pai2 e5 PoaN5過節，in款待伊啥款，咱卻是long2 m7知影。不過第三pai2 e5 PoaN5過節，in有釘伊ti7十字架。

Hit-e5事實咱long2無thang僥疑啥款，是差不多已經tiaN7-tioh8 e5結論。民主主義是猶未出世，百姓(**人民)to long2無權。權柄kap特權ma7 long2是歸ti7宗教界e5貴族，就是經學士以及法利賽人e5手；in不止頑固，家己滿足in-e5宗教信念，ma7是猶原歸ti7政治界e5貴族，就是希律黨e5手；in事事ai3 hou7希律王歡喜，koh再希律e5本分，做羅馬皇帝所疼e5一個，自然是ai3百姓(**人民)凡事趁政府e5意思nou3!
	Tu2-tu2是親像ti7 tak8時代hiah-e5有特權階級e5人e5款，猶太人e5序大tiaN7-tioh8事事ai3照舊e5款式。TaN chit-e5改革者，熱心家，宗教革命家耶穌有顯現ti7 hit-e5戰場，伊e5 意思決斷是m7-ai3照舊e5款式，伊是gau5同情百姓(**人民)。伊ti7心內是真無歡喜chiah-e5有特權階級e5人，看見in-e5殘忍，自己稱義，以及侮辱hiah-e5軟弱無奈e5人，心大m7歡喜。伊厭惡in-e5宗教，看是空空、形式，無甚物bat上帝。伊long2無一屑仔忍neh,公然來表示本身e5意見ti7 in-e5面前，所以自然是boe7免得生起相衝突e5事。
	耶穌ti7 chit-pang訪問耶路撒冷，干單有tu2-tioh8兩層khah著現e5事件，就是清氣聖殿，以及面會Ni5-ko-ti2-bou2 e5事。
	聖殿在tak8-e5猶太人teh看，是一個神聖e5記號。以色列人受掠四散ti7 thong天下tak8所在，iau2-ku2 tui3 ti7 tak8所在in ma7是long2猶oat8頭來看耶路撒冷e5聖殿，看做是耶和華e5殿堂，眾國民e5敬拜服事e5中心。在耶穌teh看，聖殿是有形e5記號，teh表明上帝有tiam3 ti7 in中間。伊ti7十二歲做囡仔e5時，有講：「kiam2 m7 知我應該ti7我e5父e5厝mah?」伊ti7心內是真意愛上帝e5厝，伊是不止謹慎ai3保護hit-e5名譽。年過年，伊e5心na2憤慨，因為看見聖殿直直teh俗化，亦心內真同情眾敬虔e5參拜者e5批評，ngiauh8-ngiauh8念e5聲。大面ina2 teh行耶路撒冷e5時，是已經有khng3 chit號同情e5心ti7-teh。
	祭司e5貪財，致到聖殿soah變做than3錢e5所在，chit-e5 sui2-sui2壯觀e5外院，是變成買賣精牲e5鬧熱市，一切無m7成做祭司頭「A-na2 e5眾囝孫e5市場(Bazaar)。」市場裡有聽見人teh喧嚷，teh換錢e5聲到chhiang7-chhiang7滾，羊仔是teh meh8-meh8叫，牛仔囝是teh oaiN2-oaiN2叫，hit-e5熱鬧是不止攪擾tioh8 hiah-e5 ti7內面敬虔teh禮拜祈禱e5參拜者e5心神。聖殿是變做一種受賄e5組織，tui3 chit-e5無誠實e5法度，聖殿有得tioh8大e5財歷，收入是不止濟nou3。
	其實tak8 pai2若有設甚物法度ai3 beh貢獻公眾e5利便，又koh ti7 hit-e5背後有金錢e5關係ti7-teh e5時，照咱所知，是快快生出種種e5腐敗e5結果。免講，設法賣精牲e5市場，以及設法thang ti7聖殿來hou7人換錢是要緊，koh hou7人有真利便。總是所thang嫌e5,就是濟濟單純e5鄉村人，tioh8 tiam3 ti7父上帝e5厝，來受hit號e5欺騙；參拜者e5熱誠，tioh8受hit號不合式e5 seng-li2所攪擾。聖殿有tui3 hit號賣精牲，以及換錢e5,無誠實e5 seng-li2法，來得tioh8大e5收入。眾百姓(**人民)long2真見笑chit-e5事情。咱知影，殿堂設市場是第一hou7人無歡喜，總是事實猶太e5全民族，ti7 hiah久e5中間，long2慣勢an2-ni,這是thang知in實在是已經失落敬畏kap虔誠e5心lah。

	約翰ti7伊e5 心內，有想tioh8 ti7 PoaN5過節hit禮拜中e5一日所tu2-tioh8 e5事。Hit時耶路撒冷，人that-that tiN7，十花五色e5人，有聚集ti7聖城，實在是不止鬧熱。聖殿e5周圍是有kui大陣e5參拜者ti7-teh;in隨人有穿隨人e5服裝，宛然親像風俗展覽，因為hit時來teh赴節e5人，m7是干單巴勒士但而已，是四散ti7 thong天下tak8國敬虔e5猶太人，long2有轉來赴節。以色列民族中，hiah-e5第一敬虔e5,有tui3 tak8所在倒轉來耶路撒冷聚集ti7聖殿來服事上帝，確實hit-e5光景是有大感動耶穌e5心。
	時過時，聖殿e5人是有時滿，有時空。新來e5參拜者，進前倚來門口輪流teh聽候。外面有一個異邦人sui2-sui2 e5外院，ti7-hia有壯觀e5玲瓏，以及用巧妙e5技工所雕刻e5柱ti7-teh,也ti7-hia有kui大陣e5人teh聽候in-e5 un5,thang入去參拜。總是ti7外面有濟濟精牲哮kah meh8-meh8叫，oaiN2-oaiN2叫，有換錢e5,收錢e5,teh搖e5錢聲，以及hiah-e5買賣e5人不合式e5喧嚷，有不止響到ti7聖所e5內面。
	濟濟人long2掠這做是自然e5事，所以chit-tiap8 in long2慣勢lah。卻也有濟濟人親像ti7早時e5款，ti7 chit-tiap8 ma7是不止teh ngiauh8-ngiauh8念。有hit號tui3遠遠e5所在來赴節e5老大人有an2-ni講：「阮e5時chun7 m7是an2-ni nou3。」不過眾人是long2驚祭司e5權勢，只有ti7心內nghiauh8-ngiauh8-念而已，to m7敢顯然來講起。
	忽然ti7門口有發生真鬧動e5聲，也tak8人long2 teh注目看hit-e5 tui3加利利來e5少年e5先知，因為眾人to已經long2 bat teh講起伊e5 事。Tui3加利利上來赴節e5人，ma7是有teh開闊伊名聲。有濟濟人long2有teh講起hit-e5出名e5行洗禮e5約翰有怎樣來干證伊，眾人ma7是long2有teh講起伊ti7城裡所行e5神蹟。Tui3 an2-ni,眾人long2有生起奇怪以及探求e5心，ai3看耶穌。
	親像an2-ni,耶穌有入去聖殿。Chit-tiap8伊m7是照咱所teh想是一個溫柔謙遜e5基督，ma7 m7是親像ti7 Ka-na2 e5婚姻hit-e5好交陪e5耶穌lah。Chit-tiap8伊是嶄然koh樣，是成做一個有威嚴、有權柄e5人；伊e5 面貌有顯出有權威者e5受氣，tui3 hit-e5外埕，大伐就直直入來，親像君王teh入來beh責罰hiah-e5做錯誤e5奴僕一般。伊顯出極受氣e5面，來ng3 hiah-e5聖殿e5管理者，亦ti7 tiap8久e5中間靜靜，後來就忽然發出hit-e5響亮e5聲音來責備in講：「帶chiah-e5物出去；m7-thang用我e5父e5厝，做買賣e5厝！」
	無thang奇怪，伊有大大phah生驚in-e5心。眾人e5目睭long2展kah大拇蕊，teh奇怪，teh生驚，因為聽講：「我e5父e5厝！」In long2真奇怪teh想，伊講chit號話，到底伊是chi7-chui7?伊敢tui3聖殿e5指導者，好膽來顯出chit號權威者e5態度，伊到底是chi7-chui7?伊一下看，是真驕傲、真自高e5人，宛然親像舊約e5先知人e5一個，因為伊有用索做鞭，趕hiah-e5精牲long2出殿e5門外；koh也chhia倒換錢e5人e5錢，peng2-lin3-tng2 in-e5桌。Hiah-e5有勢力e5人，看了確實是不止生驚，致到親像啞口e5一般，大家大嘴開開，m7敢進前來抵抗伊。咱thang想像，hit時經學士a2是法利賽人穩當有行倚去對伊干證講：「聖冊to有記載講，咱tioh8照an2-ni來敬拜服事耶和華；koh有記載講，咱tioh8照an2-ni來獻牲禮ti7伊e5壇le3(**leh)。」總是耶穌是大受氣in,伊e5 聲是親像雷teh tan5,就應in講：「我e5厝beh稱做祈禱e5厝；總是lin2 hou7伊做賊siu7!」

	Ti7 hit日耶穌有得罪tioh8教會e5頭人，到差不多be7-thang koh相和。法利賽人e5權勢，ti7眾人e5面前有受tioh8伊e5 侮辱；眾祭司e5 than3錢e5頭路有公然失了體面，in決斷無be7記得chit層事。Hit日耶穌thang講ti7耶路撒冷已經有確定伊e5 運命，koh伊也知影chit-e5事實。
	Koh兩年後，in猶原是ti7 PoaN5過節e5時，tu2-tu2 ti7 siang7 chit-e5所在有相kap計謀來搶奪伊e5 性命。Hit時猶太人對伊求神蹟講：「你做chiah-e5代誌，用甚物神蹟hou7阮看？」耶穌聽見in所問chit句話，phah算伊知in ai3 beh害死伊。所以伊就用恬靜e5態度，將神蹟來指示in講：「Lin2毀壞chit-e5殿(我e5身軀e5殿)，我三日beh koh起伊。」
	Hit時照看是無甚物人有了解伊所講chit句話，in大家只有迷亂na7-tiaN7。不過in long2會記得chit句話，親像伊受審判e5時，伊e5對敵ma7是會記得chit句話，就干證講：「Chit人bat講，我會毀壞上帝e5殿，三日beh koh起伊。」又koh伊受釘ti7各各他e5時，in ma7是會記得chit句話，就褻瀆冷笑伊講：「Ai7 ah,你毀壞殿，三日起伊e5 ，taN tioh8救家己，tui3十字架落來。」連眾學生to猶原常常記得chit句話，koh也tioh8到耶穌koh活了後，in才會了解chit句，「ti7三日我beh koh起伊」e5話e5意思。
	這是耶穌出發伊e5公生涯e5款式，伊m7是tu2-tu2用婉轉好感情e5法度來出發。M7是！Tui3人婉轉好感情，卻有時是真好，總是有時kou不將tioh8顯出受氣e5面才有夠額。Hit日無半人敢冒險進前來抵抗伊，眾人看了是不止生驚，不過有大大同情，續為伊，也ti7 in-e5心內不止teh歡喜，有看見chit-e5人敢做hit號in所m7敢做e5事。Hiah-e5做m7-tioh8 e5人，in-e5良心猶原ma7是有贊成耶穌所做e5代誌。In m7是m7 知影in有錯誤ti7-teh,不過耶穌有催逼in來chim-chiok想in所做e5事。為tioh8 ai3 hou7人服事上帝e5心神得tioh8清氣，免bak-tioh8 la5-sam5,所以耶穌才有顯出伊e5莊嚴、得勝e5彌賽亞e5 thang生驚e5氣慨來攻擊in。確實這是「聖羊羔e5義憤。」Ti7 hit時耶穌e5目睭有顯出不止thang驚畏e5印象ti7-teh。

	聖羊羔e5義憤！
	Chit-tiap8 koh tui3 chit方面來想咱e5主e5人格，是有大利益e5所在ti7-teh。按怎to有真濟偉大e5畫圖家，thai2會無半人畫hit號發受氣e5基督mah?咱khah常所看見e5圖，long2是畫伊e5 面是溫柔、平和，也咱khah常是傳受hit號gau5憐憫、謙遜、疼痛e5耶穌；若是an2-ni,驚了咱所表出伊e5像是有錯誤ti7-teh,是干單伊e5 人格e5一方面na7-tiaN7，又koh驚了無甚物會giu2 hit號有男子漢e5氣慨e5人e5心。In be7免得想講，hit號long2無有發出怨恨phaiN2、受氣phaiN2 e5疼痛，是無kah joa7-nih8 thang可取e5事。In是想講，人好膽顯出義憤來hou7人驚惶，這是hit號勇敢e5人e5人格e5一部分。有影，in所想e5是真實e5話，因為chit-e5有顯出完全e5人性e5耶穌，猶原有捷捷發出受氣e5面。
	咱tui3耶穌來知影，受氣是神聖e5事。Iau2-ku2咱猶原是tioh8 tui3耶穌來知影，hit號勇敢e5人格者所發出e5受氣是甚物款。因為咱e5受氣khah常是出tui3咱e5軟弱、無勇壯e5心志，是出tui3咱e5短氣，phaiN2性地，是出tui3咱koe3頭軟弱boe7會制壓咱e5性情所致e5。咱e5受氣khah常是出tui3顧己e5心，為tioh8受人e5傷害，也咱boe7會忍得。咱e5受氣khah常是真殘忍、悽慘，long2 boe7會赦免人。
	Tui3 an2-ni,咱ai3 tiap8久相kap來看受氣e5基督。伊ti7-chia會hiah-nih8受氣hiah-e5貪財、奸詐e5 seng-li2人，是因為in有欺騙單純e5百姓(**人民)e5敬虔e5心。Ti7後日，伊會koh再hiah-nih8受氣hiah-e5肚腸狹koh頑迷e5人，無m7是為tioh8 in有theh8 in hit-e5至微細e5安息日e5規例來阻擋伊ti7安息日醫好病痛e5人，「所以伊就受氣四界看in。」伊ma7是真受氣hiah-e5引誘至微細e5 chit-e5來陷落ti7罪惡e5,講：「見若hou7 chiah-e5信我e5至微細e5一個受that-gai7,hit人寧可有大石磨吊伊e5頷頸填ti7深淵。」伊有不止受氣，koh用無憐憫e5譏刺e5話，來露現經學士kap法利賽e5殘忍kap假好，干證in long2是teh阻止人chhin近上帝。咱若看馬太第23章，ti7-hia伊e5話實在是真thang生驚。「Lin2假好e5經學士kap法利賽人，有災厄ah!Lin2是假好e5,lin2是俳優，lin2是粉白e5墓！Lin2是青瞑teh chhoe7頭e5。Lin2用重koh oh得擔e5擔縛下ti7人e5肩頭頂，總是lin2 m7肯用一支指頭仔振動伊！Lin2遍行水路、陸路，hou7一人入教；既然入，就hou7伊做地獄e5人，比lin2加倍。蛇ah!毒蟲e5類ah!Lin2 thai3會逃閃地獄e5刑罰？」
	這是咱e5溫柔、謙卑e5耶穌，ti7 teh發受氣e5時，所講e5話。設使咱若ai3知影，hit號實在tioh8驚惶e5受氣是甚物款；設使咱若ai3知影，上帝對hit號殘忍、假做以及假好e5行為是抱甚物款e5意見，請咱來看受氣e5基督e5態度。

受氣是神聖e5事，設使咱若是一個khah高尚e5人格者，咱應該是tioh8 khah常發受氣才tioh8;總是咱e5受氣tioh8會曉學耶穌基督e5受氣e5款式，咱tioh8將伊e5 受氣來做咱e5模樣。
(1)頭一項咱tioh8知，若是有甚物人錯誤來傷害tioh8伊本身e5時，伊是決斷無受氣。眾人是thang照in-e5意思來款待伊，拒絕伊，藐視伊，恥笑伊，ma7續thang釘伊ti7十字架，hou7伊來tu2-tioh8 hit-e5悽慘。Ti7各各他e5山坪，眾人一聲一嘴to long2是teh冷笑伊，總是伊看hit號是一時e5愚戇e5話，續tui3上帝求講：「父ah,赦免in,因為in所做e5,in m7 知。」
總是若是有甚物人奸詐，來phah la5-sam5上帝e5厝，有甚物人假好，致到hou7人厭恨宗教，有甚物人壓迫軟弱e5,有甚物人引誘少年e5 cha-bou2囡仔陷落ti7邪惡e5生活，伊就即時發出真thang驚惶e5面來受氣，譴責in。
這就是耶穌e5態度，伊long2無為tioh8家己e5事來受氣。若是人搧伊正peng5 e5嘴phe2,伊ma7續oat8倒peng5 hou7伊。伊有吩咐咱tioh8照an2-ni來行。設使若是咱e5嘴phe2 hou7人搧去，就無問題。總是若是有甚物軟弱，無人thang幫贊e5,tu2-tioh8凌辱hou7人搧嘴phe2去，這就是全然精差e5故事lah。
(2)咱猶原tioh8知，ti7伊e5 受氣e5反面有伊e5 疼痛ti7-teh。咱kiam2 thang想講，ti7伊e5 受氣e5內面，是無有疼痛ti7-teh mah?m7是！其實伊e5 受氣long2是出tui3疼痛e5心。因為伊是疼痛hiah-e5受壓迫e5,才來怨恨hiah-e5 ai3壓迫人e5。因為伊是疼痛hiah-e5墮落e5 cha-bou2囡仔，才來咒詛hiah-e5引誘in-e5人。因為伊是ai3看見眾人有快樂e5心thang倚來ti7父e5面前，才來受氣，譴責hiah-e5假好，敗壞宗教e5人。
(3)Koh一項，咱特別ai3知e5 ，也thang續做咱e5安慰kap勉勵e5,就是伊不時有khng3赦免人e5心來teh受氣人。伊是不止受氣人khng3頑迷e5心故意來行phaiN2，也續真受氣人khng3假好，無有疼痛e5心，干單頑固無beh反悔。總是人若有顯出悲哀e5 面貌，就即時振動伊e5心來生出憐憫kap疼痛e5念頭。Tui3 hiah-e5暴虐以及假好e5人，伊是不止受氣，kah-na2雷teh tan5一般，來設譬喻排斥in。Tui3 hiah-e5會曉知罪、憂悶反悔心內真哀傷teh艱苦，有顯出ai3好e5心e5,耶穌就即時設濟濟e5譬喻來勉勵in。這是耶穌teh發受氣e5款式。咱若是會照伊e5 款式，就thang照咱所ai3不管時to thang受氣。




第六章	尼哥底母

	咱thang想像ti7 hit暗，耶路撒冷城穩當有大搖choah,大受感動才tioh8。因為chit-e5少年e5先生，有ti7 hiah-e5 tui3 tak8所在聚集來e5眾猶太人e5面前，來辯駁，凌辱教會以及國民e5頭人e5權勢，續公然來攻擊，講in是hou7教會變做一種e5賊siu7!試想，若有親像chit款e5人來攻擊咱e5監督會！A2是ti7咱e5議會e5中間，有一個眾人所尊敬e5聖者顯出一個權威者e5受氣e5面貌，tui3口面大伐直直入來。Ti7上帝kap正義e5名，來宣傳喉叫講，lin2 chiah-e5議員long2是利用公職ti7-teh圖謀私己e5利路，咱想啥款？咱kiam2無phah算hit-e5城裡e5人beh為tioh8 an2-ni,來淡薄搖choah mah?
	確實，hit暗ti7耶路撒冷，家家戶戶ti7-teh食暗飯e5時，也ti7街路裡，ti7-chia ti7-hia有結kui黨，long2是teh講起chit-e5少年，奇異e5先知人以及伊ti7聖殿所行hit-e5話hou7人生驚e5代誌。Ti7耶路撒冷hiah-e5 teh為既成e5組織e5人，心內有抱反抗kap批評e5態度，總是連ti7法利賽人e5中間hiah-e5 khah深想e5,看見伊所行e5事，心內ma7是受大e5感激。不管啥款，伊是一個聖者，是一個勇敢e5正義e5戰士。Hit時穩當有真濟人大家細細聲teh講，伊的確m7是干單一個平常e5人na7-tiaN7。Hit時穩當tui3北peng5有真濟加利利e5人續帶種種奇異e5風聲落來南peng5。咱也thang料想，約翰以及伊e5 少年e5同伴，穩當已經有講起行洗禮e5約翰有怎樣來干證耶穌e5事。因為hit時眾人long2是信用行洗禮e5約翰所干證e5話。
	Kiam2-chhai2約翰in大家已經有講起也ku2-kaN2，總是照khah大面in是無講才tioh8,也khah大面耶穌有阻止in。因為in若講起伊所行e5神蹟，人boe7免得ai3論起伊e5 代誌，也驚了反轉會阻擋tioh8伊所beh做e5工，來干單聚集濟濟無理解e5人tiam3 ti7伊e5 身邊。因為耶路撒冷e5百姓(**人民)，是無koh樣加利利e5百姓(**人民)，in卻是有teh想講，上帝e5國是正義e5國，總是其實in第一關心e5,是teh想講，in-e5國beh成做以色列e5榮光，也hit時耶和華本身beh做in-e5王，彌賽亞beh做in-e5指導者，做萬權能e5上帝e5代表來整理地面上一切e5權柄。
	一般e5猶太人to long2是khng3親像chit款e5意見，所以伊若肯kap in同意，beh來聚集kui大陣e5愚民，熱心來做伊e5腳手，ti7伊e5 身邊來榮顯in-e5國，這穩當是無oh得e5事，總是chit號事是不合，無關係ti7伊e5 真實e5計劃。伊真實e5計劃是beh提高人類靈性e5生活e5事業。所以照看伊是嶄然ai3穩密伊本身，無ai3顯然ti7耶路撒冷，也是有阻止一切屬ti7時未到e5 tak8等號e5名聲。
	總是眾人boe7免得ai3思想伊e5 代誌，ti7 tak8階級to有真濟人teh思想伊，約翰有揀選一個著現e5例來指示咱知影hit時e5情景。

「有一個法利賽人，名尼哥底母，是猶太人e5官。」Chit-e5尼哥底母有深深teh想伊所行e5事，雖然伊e5 同伴long2是teh反抗耶穌，總是伊看見chit-e5勇敢e5少年e5先知人所做e5事，心內大大受感動。伊ti7心內真奇怪teh三思耶穌e5事，伊ai3知影伊e5 代誌。照看伊是一個誠實熱誠e5人，可惜伊是有khah小膽，khah保守e5教徒；chit款e5人ti7 tak8時代to long2是無快快來表示伊e5 意思。所以伊有ti7 PoaN5過節月暗暝，穿長長e5外套，暗靜家己一人偷走出去行ti7街路e5有樹蔭暗暗e5所在，想beh chhe7耶穌，就行到一位，就是大面耶穌e5學生約翰有kap伊相kap tiam3 e5所在。
	咱thang想像約翰有an3-nai7 chit-e5出名e5人客，上去ti7伊kap伊e5 先生所tiam3 hit-e5 m7成物e5樓頂，亦伊有坐ti7-hia注意來聽，續記得伊ti7有一日所beh對世界來干證e5事。咱teh想約翰若oe7-thang koh-khah gau5記得chit層事是真好，這kiam2是無敬虔e5所在mah?因為伊只有記短短幾句話，beh來做咱e5路用。所以咱tioh8 chim-chiok來想聖冊所記e5以外e5意思，續照咱所會e5,來增補落去才好。
	咱thang料想尼哥底母是欣慕ai3聽耶穌講論伊所beh建設e5王國；也猶原thang想，伊是有khng3一般e5猶太人e5上帝e5國e5觀念ti7-teh。伊是無koh樣其餘e5人，猶原有teh聽候以色列地面上e5王國，beh得tioh8榮光、昌盛；也teh想，自然tak8-e5以色列人，tui3出世就是成做hit-e5王國e5一員。伊是有大大teh期待耶穌beh成做hit-e5所約束e5彌賽亞。伊是一個老大人，koh有聰明；也ti7宗教界ma7是一個權威者，所以kiam2-chhai2伊有khng3親切e5意思，teh ng3望伊所苦勸e5話以及伊e5 感化，有夠額會堪得thang hou7早起hiah-nih8拚命，來出頭chit-e5少年e5熱心家歡喜接納。也免僥疑，伊穩當有teh想，設使耶穌若是beh建設親像伊所teh料望e5王國，伊是會成做一個同志e5人，也不止有力thang幫贊伊。
	親像an2-ni,尼哥底母有顯出伊oe7-thang幫贊伊hou7伊thang受伊e5恩情e5態度，也耶穌的確是有用恬靜，koh有威嚴e5話來責備伊，hou7伊即時謙卑才tioh8。所以伊才有用hit號深深尊敬e5態度，來稱呼chit-e5少年e5鄉村人講：「拉比，阮知你做先生，是tui3上帝來e5,因為若m7是上帝kap你ti7-teh,就無人會行你所行chiah-e5神蹟。」
	咱long2無聽見尼哥底母有續接koh講起甚物代誌，咱只有thang推測而已，因為耶穌忽然間有阻止尼哥底母e5話，也kah-na2親像有了解ti7伊e5 頭腦內所teh疑問e5問題；續來應答伊講：「我實實ka7你講，人若無重頭生，就boe7會看見上帝e5國。」
	咱thang phah算，耶穌有koh-khah詳細來說明伊e5 意思，講：「拉比，你所想e5,論上帝e5國e5意思是全然錯誤lah。你猶未koh講e5代先，請容允我來指示你四正e5見解。論我所建設e5王國，long2無有hit號政治以及地上e5權勢kap特權e5意思ti7-teh。我e5王國就是hit號有誠實心e5人e5國；也無論ta-pou,a2是cha-bou2,凡若ti7心底，有存偉大e5理想，忠實降服上帝e5人，就是我e5王國e5一員。所以m7是干單tioh8出世做猶太人，ma7 m7是有猶太人e5特權就oe7-thang成做我e5王國e5一員。人無分chi7-chui7,或是猶太a2是異邦，若是無重頭生，無tui3頂面，tui3上帝e5神來生，就boe7會入ti7 hit-e5誠實心e5王國。」
	咱穩當beh奇怪，按怎chit號e5道理有hiah-nih8迷亂chit-e5深沈e5宗教家拉比，尼哥底母e5心le3(**leh)？論重頭生e5道理，在猶太人to m7是稀罕e5話。In bat teh phah算異邦人若來接納猶太教，是看做重頭生e5意思。Kiam2-chhai2伊會ju5亂到an2-ni,是為tioh8伊有聽tioh8耶穌講，tak8人連猶太人to long2 tioh8重頭生；iau2-ku2照拉比e5話是講，tak8-e5以色列人自然是long2 beh有份ti7 hit-e5將來e5世界。耶穌所講e5話，的確是有嶄然khah koh樣ti7伊所teh想e5意思。Tui3 an2-ni伊才講：「我long2 boe7-thang了解，人to已經老，怎樣會重頭生？kiam2會koh入老母e5腹肚內來生mah?」
	尼哥底母有問講，怎樣？Iau2-ku2耶穌long2無說明hit-e5「怎樣。」伊是有用人e5經驗來催逼伊，hou7伊家己來判斷hit-e5代誌講：「肉體kap神靈，a2是自然人活ti7 chit世間kap神靈e5人，心肝專ng3上帝，hit-e5精差你知。Tui3肉體生e5,是肉體；tui3神生e5,是神。人會生出hit號神靈e5念頭，高尚e5理想e5慾望，m7是出tui3偶然，a2是自然所會e5。Hit號事tiaN7-tioh8是tui3上帝e5神才oe7-thang成就伊。若是beh來論起hit-e5「怎樣」，咱只有是thang講an2-ni na7-tiaN7，chit-e5異象是poaN5過咱所會了解e5事lah。因為聖神e5感化是親像風，自由自在，是盡在奧妙e5事。Chit-tiap8你聽見風teh吹，ti7外面e5樹叢，Iau2-ku2你m7 知伊tui3 ta2落來，也beh tui3 ta2落去。見若tui3聖神生e5,亦是an2-ni。我e5國就是tui3聖神重頭生e5,tui3上帝e5神所生e5人e5國。」
	Hit-e5老拉比聽了ma7 long2 boe7曉得甚物，續干單問伊講：「怎樣會an2-ni ah?」
	「你做以色列e5先生，也m7 知這mah?我講，人tioh8欠用上帝e5神e5感動，才會成做神靈e5人。Chit-e5單純e5事實，你尚且to聽boe7曉得le3(**leh)；我若ka7你講，屬ti7天頂e5 khah深奧e5事，lin2 thai3 beh信？因為只有我才oe7-thang ka7 lin2講hit-e5事。無人bat上(chiuN7)天來bat hit-e5事，只有ti7天裡e5人子，tui3天降落e5 na7-tiaN7。你猶未了解我以及我e5國e5以前，猶有真濟thang生驚e5事實，你tioh8 ai3 bat。我m7是照lin2所teh想e5款，ai3 beh來坐君王e5玉座，來顯出上帝e5權柄，是beh來承受hit號見笑e5十字架，來顯出上帝有怎樣犧牲伊本身來疼世間人。Koh親像摩西舉起蛇ti7曠野救以色列，人子亦的確tioh8 an2-ni受舉起。」
	請想像chit-e5老拉比chim-chiok聽了伊e5 精神狀態是啥款。Chit-e5 khia7 ti7尼哥底母e5面前e5耶穌是一個無名聲少年e5鄉村人；伊無承受甚物學校e5教育；ma7是無受教會e5認可，iau2-ku2 ti7無意識e5中間，伊有得tioh8伊e5 地位，來成做尼哥底母e5序大；koh tui3伊干證本身是tui3天頂落來e5,有知影上帝e5計劃，續干證伊是beh來成做世間e5真光，永遠e5活命e5源頭。確實，伊若m7是chit-e5夢想家，就是ti7伊e5 內面tiaN7-tioh8是有hit號神聖e5要素ti7-teh。
	In ti7相面會e5中間所講e5話，照咱所oe7-thang知影e5,大概是親像頂面e5款式。In-e5談論是按怎結局，咱long2 m7 知，因為照聖冊所記hit-e5結尾e5話是講，hou7見若信e5人tiam3 ti7伊有永活，m7-ku2 chit句明明是約翰所註解e5話。Chit-e5大拉比聽了m7知是有了解伊e5意思，a2是聽了憂悶就去，咱ma7是long2 m7 知。咱是真ai3知影hit-e5結局，因為尼哥底母雖然是有khah soe3-ji7,khah小膽e5人，iau2-ku2是一個誠實teh追chhe7真理e5人，所以論伊e5 事是不止會giu2咱e5心。Hit-e5結局，無論是啥款，tui3 hit時起，伊e5心穩當是無boe7記得耶穌才tioh8。Chit-e5代誌了後，咱有koh聽tioh8伊e5 名兩pai2。亦tak8-pai2伊long2是有為耶穌。亦tak8-pai2 ma7是有顯出伊e5小膽e5性質。親像bat有一pai2,眾百姓(**人民)e5頭人teh-beh公然來抵敵耶穌e5時，伊有用無到joa7分明e5態度來為伊講：「無聽人e5 hun-sou3,咱e5律法kiam2有定甚物人e5罪mah?」Koh有一pai2耶穌hou7人釘死，也A-li7-ma2-thai3 e5約瑟beh來埋葬伊e5身屍e5 時，ti7聖冊有記載講：「koh有尼哥底母，起頭bat暝時就近耶穌e5」亦來，有帶沒藥chhiau沈香。這是伊最後所oe7-thang替chit-e5少年e5朋友所做e5事；伊chit-tiap8雖然看見耶穌受人害死，chit-e5事實明明是teh表明耶穌e5失敗，iau2-ku2耶穌是伊所尊敬e5一個朋友，所以才theh8 hiah-nih8貴重e5物來beh抹耶穌e5身屍。

	親像an2-ni,咱tui3 chit-tiap8起是無koh有看見尼哥底母e5出頭。總是咱的確boe7-thang自an2-ni來soah去，換來講別物e5事；咱boe7免得tioh8停tiap8久ti7-chia koh來相kap想伊所teh迷亂e5問題。
	論hit-e5問題至少咱是oe7-thang an2-ni想，咱tui3人類進化e5事實，有得tioh8 chit-e5教訓ti7-teh。上帝tui3咱人類是有存一個遠大e5計劃ti7-teh,上帝有hou7 hit號khah下等e5受造物漸漸進化到成做khah高尚e5存在者，就是成做一個自然e5人；親像an2-ni,伊有hou7自然人進化到成做koh-khah高尚e5存在者，就是成做神靈e5人，就是hit號kap上帝有相結連e5人。自然人是oe7-thang進化到成做神靈e5人，親像蠶仔，oe7-thang進化到成做尾蝶一般。Iau2-ku2 m7是講，tak8隻蠶仔long2有進化到成做尾蝶；也tak8-e5人ma7 m7是講long2有進化到成做神靈e5人。人long2會，總是無long2 an2-ni。耶穌有講，自然人若是beh得tioh8成做神靈e5人，的確tioh8 ai3 kap上帝有人格的e5聯絡ti7-teh。伊e5 活命的確tioh8 hou7上帝e5聖神充滿來得tioh8活氣。自然人kiam2-chhai2是會成做活氣，自然人kiam2-chhai2是oe7成做優秀e5人，親像蠶仔會成做優良e5蠶仔一般。Iau2-ku2 hit號上優良蠶仔ma7 boe7用得講，是尾蝶。伊是猶有失落伊e5 真實e5天分。親像an2-ni,hit號上優秀e5自然人，ma7猶未用得講，是神靈e5人。伊猶有欠用上帝e5神thang來得tioh8活命e5聯絡。
	行洗禮e5約翰到有程度是已經有教示chit條e5道理，伊講：「我只有是oe7-thang備辦lin2 e5心，用水ka7 lin2行洗禮，hou7 lin2反悔na7-tiaN7。總是獨獨hit-e5路尾我來e5,才oe7-thang hou7 lin2得tioh8神靈e5活命，獨獨伊才會用水kap聖神ka7 lin2洗。」
	Kiam2-chhai2咱中間，有e5人是親像尼哥底母，看這是kah-na2準真oh得e5話。總是耶穌to已經有hiah-nih8出力來干證，咱kiam2 m7是tioh8 chim-chiok來想才好mah?咱中間濟濟人是干單滿足hit號有過改良e5蠶仔，hit號端莊、好模樣e5自然人而已。其實上帝e5神，tui3咱有khng3遠大e5 ng3望ti7-teh。伊chit-tiap8不時to teh聽候咱。聖神是親像咱tak8時所teh呼吸e5空氣一般，自由自在運行ti7咱e5身邊。咱boe7-thang講起伊tui3 ta2落來，也tui3 ta2落去。咱是long2 boe7-thang講啥款，iau2-ku2這是有滿滿e5 ng3望e5思想。咱thang信，上帝e5神，伊e5 自由e5運行，的確m7是干單界限ti7咱e5教會內，干單hiah-e5有特權e5眾聖徒才有thang得tioh8伊e5 充滿na7-tiaN7。
	設使咱若有聽見，有甚物無受教育e5步兵，長大ti7 phaiN2-e5家庭，來學人講濟濟e5 phaiN2話，也long2 boe7會曉祈禱，總是伊e5 朋友大家真疼痛伊，因為伊做人是全然無顧tioh8家己，也伊e5 最後，是親像基督e5款，有替別人來死。咱tui3看見chit號事實，不得不tioh8想講，凡若屬ti7 hit號好，koh完全e5行為，long2是出tui3頂面來e5;咱不得不tioh8想講，這是tui3耶穌所講起，hit-e5上帝神秘的e5聖神風e5所感化e5,因為「咱m7 知伊tui3 ta2落來，tui3 ta2落去。」



第七章	行洗禮E5約翰怎樣死

	Hiah-e5 tui3 tak8國來赴節e5眾人四散了後，耶穌有koh tiam3耶路撒冷joa7久，咱long2 m7 知。咱thang想像，穩當是無joa7久才tioh8,因為耶路撒冷e5百姓(**人民)kap耶穌大家long2無相合意。Hit號有大教會e5城市人khah常是有偏見，自己滿足e5心ti7-teh,不止有受tioh8 hiah-e5有勢頭e5牧師???e5聲音所感化。有影，ti7耶路撒冷，有kui大陣人chak倚來就近伊，也tui3看見伊e5 神蹟心有大受感動，iau2-ku2咱有讀tioh8一句khah奇怪e5話，就是講：「若是耶穌無用本身交託in,因為伊知眾人。」咱thang料想chit句e5意思是講，耶穌知in猶未細查，猶未明白伊e5 計劃e5以前，是歡喜來te3伊，總是這穩當是無joa7久e5事。因為耶穌所欣慕e5 m7是in所teh欣慕e5,耶穌所beh行e5路m7是in所ai3行e5。耶穌e5理想是kap in--e5,有大大相對反ti7-teh。所以in若有明明了解hit-e5情形，hit時in穩當beh(**be7???)釘伊ti7十字架。
	Tui3 an2-ni耶穌就kap伊e5 學生相kap退去ti7偏僻鄉村e5所在。Kiam2-chhai2 ti7伊e5公生涯，tui3 chit-tiap8起八月日久，伊有恬靜四界行ti7猶太地hiah-e5作穡人、鄉村人e5中間。Ti7 chit八月日久，伊所有行e5親切e5神蹟以及伊所有講e5恩惠滿滿e5教示e5話，咱long2無tang3 thang得tioh8,咱卻long2 m7 知影hit-e5因端。照人e5意思來講，kiam2-chhai2是因為討海e5時期到，亦約翰tioh8倒去加利利來做伊e5 頭路，所以才無thang tui3 in聽見甚物。咱chit-tiap8是ai3知影hiah-e5情形，可惜無thang得tioh8,kou不將咱只有thang tui3咱小khoa2知e5 來推測，來判斷而已。
	咱bat kap咱e5同志相kap步行遊ti7 hit號khah古派e5草地庄社mah?因為an2-ni,咱會淡薄感想tioh8 in四界行ti7猶太地e5鄉村hit時e5情景。耶穌頭一年e5傳教，是和平、無顯然。第二年是有tu2-tioh8 khun2迫以及大e5風波。第三年是有tu2-tioh8勞苦危險，也最後soah hou7人害死。
	咱thang想耶穌e5頭一年e5傳道，是ti7 hit三年久e5中間第一有光彩，第一快樂e5年。Chit-tiap8 tu2-tu2是初夏e5時chun7,耶穌有傳教ti7偏僻e5鄉村e5所在，亦耶穌是不止意愛鄉村e5生活。耶穌kap hiah-e5少年e5同伴，心肝不止快樂，long2無煩無惱。In大家e5 lak袋仔內並無一sian2,iau2-ku2 long2無teh掛意，因為in到ti7 tak8所在，眾人就long2真好款待in。咱thang想，chit-e5細細e5團體大家做陣行ti7 hiah-e5草地路e5時，心內有歡喜快樂，也na2行na2 giah8頭來享樂hit-e5茶色e5山景，來聽hit-e5 teh流e5水泉e5聲音；亦tak8-pai2 in行到ti7一個鄉村e5時，就停ti7路頭路尾，a2是樹腳e5利便e5所在，來tui3 kui大陣e5囡仔講起hit號歡喜koh好聽e5故事；也tui3大人來傳父上帝e5福音e5道理；又koh ti7路裡若有遇tioh8出外e5人客，就ka7 in請安，hou7 in ti7心內得tioh8大e5安慰kap快樂。In有時行到ti7偏僻e5十字路頭，有遇tioh8青瞑e5、可憐e5、癩哥e5,就ka7 in醫好。In行路了若倦e5時，就(##流)連ti7山中a2是hit號炎熱e5鄉社，to歡喜歇睏ti7-hia。In凡事是long2無緊急，耶穌不時to有留chit-e5印象ti7-teh。Ti7 chit-e5宇宙中，上帝有時常恬靜，無緊急ti7-teh做工，上帝有永遠teh行代誌。耶穌所tioh8行e5,tu2-tu2是teh行上帝e5生活，也伊有用日日e5工作kap歇睏e5單純e5生活，來闡明基督教e5道理。前日ti7耶路撒冷bat聽見耶穌e5事e5鄉村人，穩當tui3天光早，就走去chhe7伊；亦伊穩當beh講道理來教示in,設濟濟歡喜e5譬喻，來提高in-e5精神上e5生活，hou7 in益發明白人生e5意義kap上帝e5疼痛。又koh有e5人穩當ai3請in相kap食e5昏頓。雖bong2耶穌hou7 hit號khia7草厝e5人請去做人客，ma7是long2 boe7 hou7主人生起心艱苦感覺不自由，a2是phaiN2勢面e5所在ti7-teh。有一日hit間草厝e5婦人人beh chhoa7伊hit-e5破病siong重到無ng3望e5細囝來親近耶穌，也耶穌穩當beh歡喜聽伊e5苦情，續伸伊e5 聖手來醫好伊，續hou7 hit-e5婦人人e5心永遠結連ti7伊。咱thang想，耶穌出發來teh宣傳伊e5 福音，是親像chit-e5款式。耶穌是無tui3起頭就要求in來順服伊。Kiam2-chhai2耶穌ma7是long2無排斥in e5罪惡。總是伊oe7-thang得勝來得tioh8 in-e5順服，是因為ti7伊e5 心內有hit號靈的e5吸引力ti7-teh;koh也是因為罪人若近倚ti7伊e5 面前e5時，自然家己會生起ai3學伊e5 款式e5心ti7-teh。
	設使ti7後來hit-e5囡仔e5老母，以及眾鄉村人若有聽見風聲講，早前bat來in tau hit-e5親切e5人客，有hou7人害死ti7城裡，亦伊有用伊e5 權能tui3死koh活；也設使in知影，bat來in tau hit-e5神妙e5人客，是tui3天裡落來世間ai3表明上帝e5,咱kiam2無想講，in穩當beh真快樂，來深信上帝e5疼痛kap伊e5 仁慈mah?
	我bat讀tioh8一本小學校e5冊，有teh講，在小學e5囡仔，a2是hit號未開化e5人teh看，ti7 chit-e5宇宙中有兩款e5神ti7-teh。頭一款是疼痛e5神，也第二款是公道e5神。頭一款是tioh8用尊敬kap虔誠e5心來服事伊，因為伊是好，是疼痛e5神，亦chit-e5神是會做hit號親像上帝所beh做e5代誌。第二款是tioh8用soe2-ji7 tiuN-ti5 e5心來服事伊，若無，驚了因為伊是有權柄，koh伊e5 行做是無tiaN7-tioh8,kiam2-chhai2伊beh受氣來拆裂敬拜伊e5 人e5身軀也ku2-kaN2。
	咱thang想，這是真實e5話。加利利hiah-e5作穡人，tui3耶穌ai3聽e5是ta2落一款，這咱long2免僥疑，in tiaN7-tioh8是ai3聽第一款e5神觀。

Ti7 hit-e5長長e5熱天，咱te3耶穌四界行ti7 hit-e5偏僻e5鄉村e5地方e5時，咱是無按算會看tioh8行洗禮e5約翰，伊chit-tiap8 iau2-ku2有ti7咱e5隔壁相離無joa7遠e5 hit-peng5山，teh出力傳教。Chit-e5事實，咱看了反轉是不止生驚。咱kiam2-chhai2 teh想像，chit-e5偉大e5行洗禮約翰e5使命，ti7 hit一日，就是ka7彌賽亞行洗禮，亦tui3伊e5 眾學生來干證講：「你看，上帝e5羊羔，就是擔當世間e5罪e5。」ti7 hit一日就已經清楚了才tioh8。大面伊ma7是知影伊e5 使命是已經清楚，不過是teh聽候tioh8退隱???(the3-un2)e5號頭，是ai3 beh聽見眾人teh歡喜e5聲，國民teh跟te3基督hit-e5行軍號頭na7-tiaN7。
總是伊long2無聽tioh8 chit款e5號頭，過了幾若月日，伊ma7 long2無看見甚物；亦無聽見伊一生所teh聽候hit-e5彌賽亞e5消息。伊long2無聽見甚物號頭，teh傳報講，耶穌已經有公然來表示伊本身就是彌賽亞，也伊已經有行拯救e5事業ti7以色列lah。
親像an2-ni,行洗禮e5約翰猶是teh聽候伊e5退隱e5號頭。其實hit-e5號頭是已經teh-beh聽見lah。Hit-e5號頭是比伊所teh phah算e5,嶄然khah緊到，也是嶄然有khah koh樣e5款式。希律王以及眾法利賽人是已經有teh設法。不過ti7 hit中間，伊猶teh出力來宣傳義e5道理，以及hit-e5所beh來e5王國e5事；亦伊e5 態度，tui3伊ti7約旦河所經驗e5,hit-e5無boe7記得e5日以來，確實是嶄然khah有活氣，khah有確信e5款式ti7-teh,大面伊chit-tiap8是嶄然khah確切來teh干證伊所有看見e5耶穌，因為ti7後來耶穌成做出名e5時，眾人long2 teh講：「約翰long2無行神蹟，獨獨約翰所講chit人e5,long2是真。」
約翰卻是有續接teh盡伊e5 使命，來宣傳道理，不過有khah koh樣，有淡薄顯出伊e5工是teh-beh盡lah。因為眾人to無koh teh te3伊，也伊e5 感化力，ma7是直直teh衰微去。眾人是khah無親像早前hiah歡迎伊lah。約翰e5學生long2已經有teh掛心in先生e5感化力無去。無幾月日前，全世界e5人to long2是teh te3伊；伊是ti7以色列中一個第一有權威者，iau2-ku2伊e5 名聲tu2-tu2進步到ti7極點，hit時伊有忽然間停teh,來報人知影hit-e5比伊本身khah大e5耶穌。Tui3 hit日起，伊有漸漸衰微。眾學生long2 m7 知影hit-e5因端。In干單聽見hit-e5新e5先知人e5名聲，有漸漸teh thau2。In又koh long2無看見從前hiah-e5常常來te3 in先生e5眾人。In boe7免得不止憂悶；因為in心心念念to是teh思想teh疼惜hit-e5勇敢恬靜e5先生，到ti7 chit-tiap8有hou7人放sak去。
Bat有一日，約翰e5學生有kap一個猶太人相kap辯論真濟項e5問題，也最後有議論一點，就是關係清氣e5事。大面chit-e5猶太人是bat kap耶穌作伙，亦伊有將in兩人e5洗禮相比較，續看輕約翰e5洗禮。所以約翰e5學生就擋boe7-tiau5,tui3 in-e5先生講：「拉比ah,從前kap你ti7約旦外，你所干證e5,你看，伊teh行洗禮，眾人long2就近伊。」
確實只有ti7 chit時約翰e5學生才知影，in所teh跟te3 e5先生e5偉大到怎樣。因為約翰是ti7 chit-e5失敗e5時chun7,第一有顯出伊e5 偉大e5所在。約翰有tui3 in講：「是lah,我e5時已經滿lah。我若離開lin2去，hit時就beh有koh-khah燦爛快樂e5日。我只有teh關心聽候hit-e5日臨到，lin2 beh替我做干證；lin2 kiam2 boe7記得我有不時bat tui3 lin2講，我m7是甚物款e5人，我m7是基督，我是奉差ti7伊e5 頭前e5 na7-tiaN7。我只有是做新囝婿e5一個卑賤e5朋友，來teh歡喜伊e5 成功。我雖然離開lin2去ti7 hit-e5恬靜e5世界，iau2-ku2 ti7-hia我ma7是聽見hit-e5新囝婿歡喜e5聲。Tui3 an2-ni我e5心有滿滿e5歡喜快樂；伊的確興旺，我的確衰微。」
這實在是偉大e5人e5念頭，tui3 an2-ni,chit-e5偉大e5行洗禮約翰，有放下伊e5職份。Chiah-e5是伊最後來公然所講e5話，有記載留到ti7今仔日e5。Koh一月日後，伊有hou7人關ti7 hit-e5 Ma2-kai3-ni2-su(Machacrus)e5烏暗e5監獄內，來聽候死e5日。

請咱會記得，共觀福音書long2是tui3一點出發來講起咱e5主傳教ti7加利利e5事。又koh in三個著者ti7 in-e5冊所第一關心ai3寫e5,ma7 long2是干單teh論加利利傳教e5事na7-tiaN7。論伊ti7猶太kap耶路撒冷e5事情，實在in long2無甚物講起，只有耶穌beh上耶路撒冷hou7人釘，hit時in才有te3 in-e5先生來講到hit站e5事。In long2是tui3 siang7一點出發來講起in-e5故事，講：「耶穌聽見約翰關監，就退去加利利。」因為「主已經知法利賽人聽見耶穌招tioh8學生，比約翰khah濟。」Chit句話e5意思，是顯明耶穌知法利賽人已經teh當等伊，也知伊穩當會liam5-piN hou7 in掠tioh8。這事實是無合宜ti7伊e5 計劃，伊雖然是tioh8受掠hou7人關監，續受人害死。總是ti7 chit-e5時chun7,伊是boe7-thang承受hit號e5代誌，因為伊e5 時猶未到。
所以伊有放sak tiam3 ti7猶太e5山間hit-e5快樂e5傳教e5事業，來離開猶太，經過撒馬利亞來上(chiuN7)去加利利。總是咱猶未進前來te3伊上(chiuN7)去加利利e5代先，ai3 tiap8久停ti7-chia相kap來想行洗禮e5約翰e5最後。

Chit-e5烏暗e5要塞，是不止要緊teh保護南peng5巴勒士但e5所在。Chit-e5要塞是一個淒凊(chhiN-chhin3)、陰鬱，koh是用烏色e5火山石所建築e5城壘，是有顯出有chit號所在，才oe7-thang phah破親像約翰hit號e5人e5精神。伊是好膽tui3法利賽(##人)，以及tui3祭司來干證真理e5話；也設使王有行淫，伊ma7是好膽公然來干證伊e5 不是。Chit-e5慣勢自由e5行洗禮e5約翰有受關ti7 chit-e5監內，來經過hit-e5長長炎熱e5夏天。希律e5王宮是起ti7伊所tiam3 hit-e5山頂。Ti7死海e5 hit-peng5,伊有看見早時做囡仔所bat thit-tho5 e5光景，以及曠野，就是伊bat ti7 hia出力來三思耶和華e5事，來夢想Hit-e5所beh來e5彌賽亞，以及上帝國e5 ng3望。伊chit-tiap8有teh吐氣，teh奇怪，ai3 ah,hit-e5王國看了thai3會hiah-nih8慢le3(**leh)！伊所紹介e5彌賽亞，以及ti7約旦河來歇ti7耶穌e5頂面hit-e5聖e5 chiN2仔，taN是按怎？
早時來te3伊e5 學生，卻有常常來監裡訪問i,續toa3外面濟濟e5消息來hou7伊知影。總是伊所掛心，所ai3知e5 ，獨獨是關係伊e5 主e5消息na7-tiaN7。約翰e5學生當約翰受關了後，是long2四散了了。從中卻有e5 有聽約翰e5干證來te3耶穌到ti7加利利e5所在，m7-ku2 in-e5心不但是迷亂na7-tiaN7，soah不止失望，因為in long2無tu2-tioh8 hit號會感動人e5事。Chit-e5彌賽亞耶穌to long2無顯出伊e5 權柄，ma7是無顯然表出甚物款e5記號，來hou7 in看見伊有意思ai3 beh復到以色列。In穩當beh去ka7約翰講，耶穌卻有四界行ti7眾人e5中間，也有真大陣e5人teh就近伊，來注意伊e5話，總是伊thai3會long2無關心ti7伊所交陪e5人e5品性，tui3 an2-ni法利賽人有恥笑伊是「抽餉e5,以及罪人e5朋友。」
又koh in ma7穩當會ka7約翰講，耶穌所教示百姓(**人民)e5話，long2是單純e5教示，long2是細細e5故事，以及譬喻了了。咱有讀tioh8講，bat有一日in看見耶穌行一個大大thang生驚e5事，就是hou7 Na2-in e5守寡婦人人e5囝tui3死koh活，hit時「約翰e5學生將chiah-e5事long2總報in-e5先生知。」
Chit-e5勇敢恬靜e5囚人約翰，有soe3-ji7 aN3耳孔來聽，來想，深深teh三思伊所聽見e5 long2總e5事實。
約翰e5學生，其實是無甚物知影約翰暗暗ti7心內所teh艱苦e5事，過無joa7久，咱有聽見伊有露出一個真thang奇怪祕密e5情形。Chit號情形，若m7是有聖冊thang做咱e5根據，咱穩當是oh得信e5事。

咱tiap8久ai3進前，換來相kap想耶穌去ti7加利利e5情景。Ti7 hiah-e5 teh跟te3耶穌e5眾人e5中間，有看見兩個面貌厭倦、憂悶e5人，有顯出行遠路厭懶e5款式。In行倚來e5時，耶穌有oat8-lin3轉來chih接in。In停tiap8久，就tui3耶穌講出in-e5心內所有一切teh艱苦e5問題。
「阮e5先生，行洗禮e5約翰，有差阮來請教你，講，所beh來e5是你mah?a2是阮tioh8 ng3望別人ah?」
「所beh來e5是你mah?」請咱tiap8久來想chit點！早hit-e5 teh宣傳基督e5約翰chit-tiap8有teh僥疑伊！試想chit-e5故事是無粧飾、誠實、單純到怎樣？試想，chit-e5人hiah-nih8致意差人來問hit-e5問題，到底ti7伊e5 僥疑e5心，有艱苦到怎樣？
Tui3 chit-e5代誌，咱beh怎樣來講起？約翰kiam2是軟弱e5人mah? Kiam2 thang講約翰是已經long2失落信仰，也無夠額會堪得做基督e5先鋒mah?Ai3 ah! M7是lah!若是想an2-ni e5 人，是無一屑仔知bat人tiam3 ti7僥疑e5心理，亦是be7體貼人e5信仰，tu2-tioh8搖動e5時，ti7心神所經驗e5悽慘。
咱tioh8會記得，幾若月日久，約翰有hou7人關ti7 hit-e5熱koh陰鬱e5監內。伊e5心性是快搖動。Chit-tiap8伊e5 精神不止緊張，連hit號第一深奧e5宗教，to是oh得拯救hit號人e5信仰，來無想tioh8 hit-e5 Ma2-kai3-ni2-su(Machaerus)e5烏暗e5監獄e5艱苦。設使伊e5心肝頭有清彩，就會聽tioh8新囝婿歡喜e5聲。總是伊猶原有無清彩e5日ti7-teh。因為約翰有teh遼望ti7 be7死e5代先oe7-thang看見伊一生e5 ng3望得tioh8實現。M7-ku2耶穌e5行動是夠額慢，ti7約翰e5時代，親像ti7咱今仔日，tak8-pai2上帝有慢慢來成伊e5 旨意e5時，人e5信仰永永會受大e5試驗。
在chit-e5偉大、孤獨e5心神，ti7伊e5 一生to long2是khng3先見e5異象來teh經過伊e5 日子，iau2-ku2到ti7最後beh死e5時，伊e5 心內kou不將tioh8 khng3僥疑e5念頭，這算m7是sio2-khoa2事。
不管啥款，ti7 hit號時chun7,若有朋友親像耶穌e5款，thang hou7咱tui3伊陳情咱e5苦心，是真正萬幸e5事。Ah!耶穌實在是有了解人e5心，耶穌不時to會了解人e5心。耶穌是bat受試，所以伊有明白人tiam3 ti7 hit號煩悶e5時，精神e5艱苦到怎樣。Tui3 an2-ni伊有hou7 in轉去，叫in thang ka7伊e5 可憐e5奴僕約翰傳好e5消息，hou7伊thang明白in常常所teh遼望hit-e5燦爛e5讖語，是已經實現。「Lin2 tioh8去，將lin2所聽見所看見e5,ka7約翰講，就是青瞑e5看見，pai2腳e5行，癩哥e5清氣，臭耳人e5聽見，死e5人koh活，song3-hiong人得tioh8聽福音。」
約翰聽了啥款，咱卻long2無聽見按怎。Iau2-ku2咱thang phah算約翰穩當有得tioh8新新e5勇氣kap ng3望才tioh8。大面伊有見笑伊有khng3 hit號僥疑e5心，也續感覺tioh8本身ti7主e5面前有失落伊e5資格也ku2-kaN2。咱真希望ti7伊未死e5代先，有人beh去ka7伊講起當hiah-e5使者去e5時，耶穌有怎樣提起伊e5 事來o-lo2講：「婦人人所生e5,從中be7有興起khah大ti7行洗禮e5約翰。」
試想上帝e5囝，伊e5心慷慨到怎樣！咱tioh8會記得約翰tu2-tu2家己teh見笑e5時，耶穌有稱讚chit-e5可憐e5奴僕，續ai3咱靜靜ti7咱e5心內家己想講，tak8-pai2我有見笑家己e5錯誤e5時，設使我若有甚物可取，我信伊ma7是穩當beh講起我e5可取nouh!
咱若是誠實心teh僥疑，teh迷亂甚物，決斷m7免驚了耶穌知影。咱若是干單滿足僥疑e5心，就有大大錯誤ti7-teh。咱若是有tu2-tioh8甚物boe7-thang信得e5事，自然咱是ai3僥疑伊，以外無別物法度！總是咱tioh8 m7-thang自an2-ni不時khng3僥疑e5心，這是有無利益e5所在ti7-teh。咱tioh8 tui3咱e5好koh gau5 e5朋友來陳情。設使咱若看咱e5牧師會堪得hou7咱thang發表咱e5艱苦，咱tioh8對伊來講起。總是上第一好，就是tui3咱e5主來祈禱；咱tioh8用率(sut)直無隱瞞，又koh無驚惶咱e5心情。人若是oe7-thang親像行洗禮e5約翰e5款，將咱所teh僥疑e5問題theh8來ti7基督e5面前，咱e5信仰，的確是boe7甚物錯誤去。
Chit-tiap8 chit-e5可憐e5囚人約翰，連伊e5 臨終e5日to已經迫倚ti7面前，ma7猶原long2無驚惶，反轉是用新生e5信仰來teh吟得勝離別e5歌。伊e5 臨終e5日，是不止迫倚lah。總是伊猶未臨終e5代先，的確有得tioh8一個奇怪e5經驗才tioh8,就是有一日希律bat來訪問伊，致到hou7伊不止生驚。又koh有一日，希律也有差人去請約翰來王宮kap伊講話，in兩人有khah相bat。Chit-e5希律王是khah奇怪e5人，伊有tui3種種e5性質來結成一個人格的e5生活，就是ti7伊e5 生活中，咱一面是oe7-thang看出伊e5野鄙(phi2)、奸詐、好色kap殘忍，也koh一面ma7是oe7-thang看出伊e5 好處ti7-teh。有影！咱決斷be7-bat聽見講有甚物人全然phaiN2到連一屑仔e5好to無。上帝有創造人，款式親像伊。所以雖然咱有看見甚物人實在是真正phaiN2，iau2-ku2 hit-e5人ma7無全然phaiN2，ma7猶有一屑仔e5好處才tioh8。上帝所歡喜ai3保存e5,就是獨獨chit-e5好e5點。
Ti7 chit-e5希律卻是無有joa7濟e5好處ti7-teh,伊e5 家庭e5歷史是無kah joa7-nih8好聽。伊所有e5環境是phaiN2，不過kiam2-chhai2咱thang講是無long2總phaiN2。Tu2-tu2 chit-chun7咱卻有看見chit-e5婦人人連累伊e5 生活，致到陷落罪過，總是ti7 khah早，咱ma7是猶原有看tioh8一個婦人人有提高伊e5 人格。Hit-e5有提高伊e5 人格e5婦人人，卻m7是伊e5 老母。咱有讀tioh8使徒行傳e5一站，就是teh排列安提阿e5教會hiah-e5 khah重要e5教職者e5名表，ti7-hia有講：「kap分封e5人君希律同培養e5 Ma2-liam7。」Chit-e5事實是hou7咱不止奇怪，按怎chit-e5卑賤e5婦人人來培養chit兩個囡仔，後來一個會成做行淫e5、殘忍e5、thai5人e5;koh一個會成做熱熱來傳基督e5福音e5人。咱thang想ti7 chit-e5希律王所有淡薄e5好處，kiam2 m7是tui3伊e5奶母來得tioh8 e5 mah?
希律王心內是有欣慕約翰，有受約翰感化。希律王e5良心是有受tioh8約翰e5感動，因為咱有讀tioh8講，希律王有歡喜聽約翰e5話，亦有為tioh8約翰行濟濟項e5事。親像馬可有記載講，希律王掠約翰去關監，是有khng3一項e5目的，ai3拯救約翰脫離女王Hi-lo5-ti2 e5殘忍e5計謀。因為Hi-lo5-ti2 teh怨恨約翰，tu2-tu2是親像hit號受侮辱e5婦人人teh怨恨人e5款式。設使若會用得講，ti7 chit世間是無人會親像婦人人e5 gau5疼人，ma7是猶原會用得講，無人會親像婦人人e5 gau5怨恨人。有一句俗語teh講：「Ti7地獄無有受氣，親像受侮辱e5婦人人所發e5受氣。」Chit-e5 Hi-lo5-ti2是bat kap phaiN2人相kap共謀來害死伊e5 頭一個丈夫。也希律王做人客去in tau e5時，Hi-lo5-ti2就已經有kap伊私通。希律王所娶hit-e5少年e5 A-lat-pek e5婦人人，聽tioh8 chit-e5情形，就走轉去in後頭厝老父e5所在，tui3 an2-ni hou7 Hi-lo5-ti2以及眾宮內e5人long2知影chit-e5勇敢e5先知約翰有公然tui3伊e5 丈夫希律干證伊e5 不是，講：「你娶兄弟e5 bou2是不該。」若是關係正義，約翰連一屑仔to無驚是君王a2是女王e5勢力。總是Hi-lo5-ti2決斷無boe7記得約翰，伊有時常關心teh聽候伊e5 好機會到。

過三月日後，Hi-lo5-ti2有tu2-tioh8一個好e5機會，就是希律王e5生日。Hit日王宮內hit-e5壯觀e5廳堂，有威儀顯赫，希律王有招待濟濟有榮顯e5人客，就是有大官、千總，以及加利利e5尊貴e5人，來赴伊e5 筵席。暝na2深，酒席na2熱鬧。連tiam3 ti7山e7獄內e5囚人to oe7-thang聽見hit-e5音樂，以及喧嚷e5聲。Hit暗Hi-lo5-ti2,當眾人客不止快樂e5時；有hou7伊e5 sui2-sui2 e5 cha-bou2囝Sat-lo5-bi2來接待人客，續ti7 in-e5面前跳舞，有不止感覺眾人，得tioh8大e5喝彩。Sat-lo5-bi2照咱所看是一個過頭自由e5 cha-bou2囡仔，伊e5跳舞是極其e5巧妙，會giu2人e5五官，是hiah-e5端正e5猶太人所m7敢看e5。總是眾人客是不止ai3看伊e5 sui2-sui2 e5勢面；大家long2大大喝彩。Hit時希律王是已經半醉，看了心肝不止歡喜快樂，就ti7眾人客e5面前，對cha-bou2囡仔咒誓講，見若你所求我e5,雖然我e5國e5一半，我也beh hou7你。
Chit-e5 cha-bou2囡仔聽了心內不止混亂；就走出去kap伊e5 老母參商。後來伊liam5-piN koh走入來見hiah-e5大聲teh喊譁e5人客，hit時伊e5 目睭有顯出真koh樣koh生驚e5眼光。所以in就恬恬無koh phah手，ma7無koh大聲來喊譁。眾酒醉e5人有顯出警省e5面色，來聽chit-e5少年cha-bou2囡仔用響亮e5聲，所teh要求hit-e5殘忍e5事，講：「我ai3你將行洗禮約翰e5頭殼貯ti7盤裡即時hou7我。」
In大家雖然是phaiN2，iau2-ku2聽了心內ma7會憂悶見笑。In大家知，chit-e5聖e5先知約翰是眾人所敬愛e5,亦是夠額知影Hi-lo5-ti2是為tioh8甚物因端來teh要求約翰e5頭殼。連hit-e5捧杯e5希律聽了生驚，就顯出警省e5面貌。結局Hi-lo5-ti2有得tioh8得勝，希律王有陷落ti7伊e5 活tauh。Chit-e5性情敗壞e5希律，是猶有名譽關念ti7-teh,所以伊be7-thang閃避所約束e5話。「王就大憂悶；總是為tioh8伊所chiu3 e5 choa7,koh有同桌e5人ti7-teh,所以m7 ai3推辭。王就即時差一個侍衛，吩咐伊去監裡，thai5伊e5 頭殼。」
「王就大憂悶。」是lah,總是ti7後來希律王有益發憂悶艱苦，是為tioh8伊有聽見眾人long2 teh咒詛伊。「因為眾人long2掠約翰做先知。」Hit-e5催逼伊來聽約翰e5話，也催逼伊行濟濟好事e5良心，有hou7伊看見地獄e5悽慘到現現。無論是醒，a2是睏，伊不時to孜孜teh思想約翰e5事。Hit-e5 bak濟濟血e5死e5面，tui3 hit時起不時有顯出ti7伊e5 目睭前。過無joa7久，伊有聽tioh8耶穌teh行神蹟，hit時伊e5良心有催逼伊發出一種迷信e5驚心來喉叫講：「行洗禮約翰tui3死人中koh活！」雖然是有別人對伊講，伊kiam2-chhai2是以利亞，a2是先知人e5一個；iau2-ku2伊ma7是m7信，koh喉叫講：「無，伊是約翰lah。我所thai5頭e5約翰已經koh活，因為伊有tui3死人中koh活，所以有chiah-e5權能tui3伊顯出！」
希律王e5受侮辱e5良心有責備伊到親像an2-ni。
親像an2-ni,結局ti7一個月光暝，希律王所差e5侍衛有來監裡訪問約翰，hit時約翰才聽見伊e5退隱e5號頭。侍衛有將hit-e5猶teh流血e5頭殼來貯ti7盤裡，捧來ti7眾人客e5面前；也cha-bou2囡仔就捧hit-e5 thang淒凊e5勝利品去hou7伊e5 老母。約翰e5學生聽見，就來收hit-e5無頭e5身屍去埋葬ti7墓裡，也「倒來將in所行e5排列hou7耶穌聽。」親像an2-ni,chit-e5勇敢孤獨e5先知，有受遷徙去ti7 hit-e5無看見e5世界，ti7 hia來聽候伊e5 主；因為koh兩年後，hit-e5勝利e5基督，beh tui3十字架直直出發去到ti7 hit-e5死人e5世界，來宣傳伊e5 福音，續來高舉伊e5戰旗，khia7伊e5 十字架ti7 hit-e5神秘e5世界。約翰有ti7-hia koh再接tioh8「上帝e5羊羔，就是擔當世間e5罪e5。」




第四卷
迦百農

第一章	耶穌怎樣到迦百農

	咱chit-tiap8是koh再行到ti7 chit-e5故事中e5一轉機，就是論耶穌出發來傳教ti7加利利民眾e5中間e5事。眾福音書著者照看long2是tui3 chit-chan5來出發講起in e5故事。In有用一個顯然e5記號來表示講：「約翰已經關監，耶穌到加利利傳上帝e5福音講日期滿lah,上帝e5國近lah;lin2 tioh8反悔來信福音。」
	咱thang想，設使咱e5聖冊有照次序來編輯，就in講到chit-cham7 e5時，穩當 beh lang3大大縫，續用chit-e5新cham7來講起，thang來表示chit-e5轉機。亦讀聖冊e5人穩當 beh真chim-chiok來做號ti7伊e5聖冊。
	福音書e5著者所第一關心ai3記載e5,就是chit-e5民眾e5傳教e5事。論到過去一切e5事情，in不過是看做teh預備chit-e5故事，看做是chit-e5故事e5嚴肅e5背景na7-tiaN7。咱是已經有講究hit-e5大e5背景，就是有講起伊所出發來hit-e5親切e5世界，有抱一個永遠e5計劃，ti7久久e5中間有teh備辦伊e5臨到，也有講起猶太e5眾先知人e5歷史，彌賽亞e5熱望以及hiah-e5異邦e5世界有怎樣ti7無意識e5中間，來替伊備辦活動e5舞台e5事。後來有講起伊e5出世，伊e5幼年，伊e5成年，也成做一個少年e5木匠，以及對將來伊所抱e5異象e5事。Koh有講起伊有怎樣放sak伊e5隱居e5生活，出發來傳教hit-e5大要緊e5時日，就是有想伊e5洗禮，伊e5受試，伊最初來招少年e5同伴，初回訪問耶路撒冷以及tiam3-ti7猶太山地hit-e5快樂e5傳道，也最後有講起行洗禮約翰受掠關監e5事。
	在福音書e5著者e5計劃，以上所講hiah-e5,不過是做ti7-chia所beh講chit-e5故事e5頭序而已。In long2是khia7 ti7 chit-e5故事，oat8-lin3-tng2來回想hiah-e5事實。In卻long2是tui3 hiah-e5事實來出發in e5筆。總是tui3 chit點起所beh講e5故事，chiah實在是in所第一關心e5。
	TaN chit-e5新e5故事，有引chhoa7咱行到ti7一個新 e5城市。論hit-e5城市咱teh siau3念耶穌e5時，一般卻是khah無看做要緊e5。其實ti7伊e5生涯中，有四個重要e5城市ti7-teh,就是有百利恆，是伊出世e5所在；有拿撒勒，是伊長成e5所在；有耶路撒冷，是伊死e5所在；koh有一位，就是近ti7加利利e5迦百農，是一個細細e5討魚人e5街市，是伊ti7加利利生活e5中心，是咱chit-tiap8 tioh8 kap伊相kap tiam3 khah加一年久e5所在。
	Chit-tiap8起，咱所ai3 beh講e5,就是迦百農e5故事。

	論起chit-e5加利利傳教e5故事，咱所第一對重e5材料就是共觀福音書。論chit點約翰福音書是無joa7有thang做咱e5幫贊。約翰未寫伊e5福音書e5以前，共觀福音書e5著者，就已經代先十分講了，所以約翰是long2無講甚物。
	咱chit-tiap8 ti7-chia來相kap想共觀福音書e5問題，照看是不止合宜。Ai3咱代先會記得一項，就是in e5冊boe7-thang tu2-tu2講是咱e5主e5傳記。In不過是將最初e5學生所會記得，論咱e5主e5事蹟kap談話來khioh作伙，又koh khah常是無照實在e5次序來編輯。
	初代e5基督徒，其實是無有實在照次序來寫論咱e5主e5傳記。In所知e5,khah大面是干單ti7 tak8-e5禮拜日ti7教會所學習e5 na7-tiaN7。又koh所聽見e5,濟濟是lang3-cham7 lang3-cham7,long2無相聯絡ti7-teh,是親像咱e5「主日神糧」，a2是thang講教會有tui3 hiah-e5 bat看見，bat聽見主e5人來得tioh8一個一般所teh流傳e5故事。論頭cham7 e5次序，in卻是知影，就是伊有化身來出世，有受洗禮koh有受試。又koh論路尾cham7 e5次序，in也是知影，就是伊有上耶路撒冷，受人e5審判，然後有受釘ti7十字架，有koh活，最後有上天。總是ti7 hit中間e5歷史，就是論伊ti7地面上e5生活e5中心e5故事，雖然in有深知hit-e5事實，有將伊所tu2-tioh8 e5個個e5事件以及談話long2刻tiau5 ti7心裡，iau2-ku2 in khah常是be7-thang照四正e5次序來排列。Chit-e5結果有顯出ti7 in e5手所寫e5福音書；所以咱thang講chiah-e5福音書不過是teh記述初代e5基督徒，嘴所teh傳授e5福音na7-tiaN7。共觀福音書thang講是tui3初代基督徒e5主e5傳記，所翻譯e5冊，就是照hiah-e5著者所khia7起e5地方e5流傳，a2是hiah-e5親目看見e5人e5干證，a2是著者所加添聚集e5消息，來編輯e5冊。

	TaN福音書中，第一代先寫e5就是馬可，又koh咱若是會記得馬可福音書，大面long2是記述彼得日常所teh說教e5,確實是會hou7 chit-e5加利利時代e5故事加添真有活氣kap趣味ti7-teh。論主e5生活，馬可本身卻是無甚物到joa7知影，總是馬可有kap彼得做至密e5朋友，也彼得有稱呼馬可講：「我e5囝馬可。」Chit-e5彼得是比別個學生koh-khah深知主e5生涯e5人。
	Ti7下面所記chit節e5話，照今仔日一般e5聖冊學者所承認e5,就是hit-e5 tu2-tu2約翰死了無joa7久做H i-liap8-pho-lip8 e5監督Pa-pi-a(Papias)，所干證e5話，伊e5話講：

	「馬可，就是彼得e5解釋者，有照真實，卻是無照次序，將彼得所傳，論基督有怎樣講怎樣做，一切e5事記載ti7伊e5冊裡。馬可本身卻是m7-bat聽見主e5話，亦m7是伊e5學生，總是伊是彼得e5學生。彼得有照及時e5欠缺(伊e5聽道者)來教示人，也卻是無照次序。所以thang講馬可是無有錯誤ti7-teh。因為伊有關心一項，就是無忽略伊所聽見e5,也無用錯誤e5法度來寫伊e5冊。」

咱差不多thang講馬可福音書是彼得e5福音書。所以咱若用chit-e5意思來讀馬可福音書，hit時咱會發見tioh8濟濟有趣味e5事實，teh暗示ti7 hit-e5背後有彼得ti7-teh。譬喻來講，咱讀tioh8耶穌ti7迦百農歇睏ti7彼得e5 tau,亦聽見講一早起「天iau2不止暗」，伊有起來beh祈禱，hit時咱夠額thang想像，ti7 chit-e5故事e5背後有顯出彼得有怎樣會記得，伊有聽見ti7 hit早起耶穌ti7隔壁房間teh振動e5腳步聲。
	咱也thang tui3相像ti7頂面所講hit-e5有權威者Pa-pi2-a所干證e5話，來明白馬太有用in e5本地e5亞蘭話來寫一本冊，叫做“Logia”，就是編輯咱e5主所講以及所行e5事。Hit本thang講是「主e5言行錄」。後來kiam2-chhai2是伊本身a2是別人，有參考馬可福音書濟濟e5材料，續將hit本“Logia”改khah大本，成做咱現時所有e5馬太福音書。
	也咱thang phah算，路加上代先是有tui3伊e5本教會，大面是安提阿，來得tioh8伊e5福音e5故事，總是後來伊有參考馬太，馬可，也免僥疑，照伊ti7伊e5冊e5頭一章所講明e5款，猶原有參考濟濟細本e5歷史冊，來得tioh8真濟e5材料。咱ti7 khah後來會知影，當ti7伊teh跟te3保羅e5中間，猶原有tui3所chih接tioh8 e5主e5學生，來得tioh8真濟材料；hiah-e5學生的確有大大幫贊伊，只是伊知影ti7伊e5福音書中所teh講起，論耶穌beh上去耶路撒冷途中e5記憶，hit-e5獨一無二e5部分。
	Ti7 chit三本e5福音書，卻long2有真濟相像e5記事，teh講起咱e5主所行以及所講e5事，hou7咱夠額詳細明白hit-e5事實；m7-ku2可惜in long2無照相像e5次序teh講起，tui3 an2-ni咱是真oh得thang照實在e5順序，來相kap想耶穌ti7加利利傳教e5歷史。

	Chit-tiap8咱是已經便，相kap來想chit-e5加利利傳教e5歷史。
	時是主後27年。Chit-e5歷史e5背景是ti7加利利湖周圍e5地方，亦hit-e5中心點是伊e5故鄉，近ti7湖邊e5迦百農。
	Ti7 進前cham7,咱是講到耶穌遍行南peng5猶太e5鄉村，來宣傳福音e5事為止。咱卻猶原有講起ti7「約翰已經關監」，hit時伊有向北peng5直直beh上起去加利利e5事，總是boe7 te3伊上起去到加利利e5代先，咱有tiap8-a2久延chhian5 ti7南peng5 e5所在，來chim-chiok想行洗禮e5約翰e5運命。Chit-tiap8咱thang自由來跟te3伊行到ti7加利利，來看伊ti7湖e5周圍對民眾來傳教e5情景。
	免僥疑伊beh到加利利e5途中，穩當有經驗tioh8濟濟項e5事實；不過真可惜，ti7共觀福音書long2無thang聽tioh8甚物消息。約翰有回想hit-e5消息來指示咱知，干單一chan5 e5事實，就是teh講起in到撒馬利亞beh過去加利利e5時，有tu2-tioh8一個撒馬利亞e5婦人人，beh來chhiuN7水e5事。
	咱thang想in大家行到加利利e5交界e5十字路頭e5時，耶穌有kap伊e5同伴，大面是彼得、安得烈、腓力，也kiam2-chhai2約翰，大家相辭。耶穌有tui3西peng5直直過去；kiam2-chhai2是beh tng2去in tau拿撒勒。也hiah-e5學生有tui3東peng5直直tng2去in e5故鄉koh去討魚。Hiah-e5學生是已經嶄然久離開in e5本鄉，也in e5工程chit-tiap8是long2 teh聽候in。咱tioh8會記得chit-tiap8 in iau2-ku2是做自由e5同伴。In是猶未受伊e5揀召來擔當傳教e5 tiaN7-tioh8 e5工。In不過是ti7幾月日久e5中間來kap耶穌相kap享受hit-e5快樂e5經驗。Ti7 hit-e5快樂e5夏天，伊有chhoa7 in相kap四界行ti7猶太e5山地。亦in有顯出獨獨是熱誠e5青年所有e5念頭來欽仰伊，崇拜伊做一個英雄。In穩當無boe7記得hiah久e5經驗。
	咱thang想in ti7 hit-e5交界來kap耶穌相辭了後，in穩當有用不止快樂，受大e5感激e5心，來PoaN5山過nia2 tng2去in tau迦百農。因為in穩當至少有khng3濟濟款e5 ng3望ti7-teh,雖然in是猶未有tiaN7-tioh8 e5約束，iau2-ku2 in確信有一日穩當會得tioh8應允來幫贊伊一生e5大事業，亦大面in ma7是猶原知影，koh無joa7久耶穌穩當會te3 in來湖裡。
	In大家tioh8 ti7幾na7月日久，來離開耶穌，這事實免僥疑，是屬ti7伊e5計劃e5一部分，koh是in所beh受e5訓練一個重要e5部分。耶穌是不止有尊重人e5人格，伊是決斷無beh催逼人e5心。伊是ai3 in有tu2好e5時間thang來想。In teh聽候e5時間，是不止有利益ti7 in e5心神。咱thang想像in大家，tak8日ti7-teh討魚e5時，心神也teh聽候伊來，teh談論伊e5事，心心念念to是teh思想伊，teh試看tioh8怎樣才thang益發來疼痛伊。親像an2-ni,in有ti7無意識e5中間，有勻勻仔備辦in e5心thang來擔當in ti7將來所beh做e5偉大e5工程。

	耶穌有家己一人，順hit條拿撒勒e5道路，直直過西去，也親像an2-ni,伊有直直行到in long2無看見伊e5人。所以ti7相離別hit幾禮拜e5中間，耶穌所有經驗tioh8甚物代誌，學生中是long2無人會曉thang講起。照咱所會thang判斷，伊是意愛家己一個ti7-teh,iau2-ku2伊會thang歇睏到啥款，專專是看眾人beh容允伊到甚物程度na7-tiaN7。因為伊e5名聲已經有遍傳ti7四方，也加利利e5人long2有teh講起，伊ti7耶路撒冷當節期中所行一切e5事。「因為in本身亦有去赴節期。」總是咱thang phah算伊是意愛有tu2好e5時間thang家己一人來三思伊e5計劃。咱也thang phah算ti7 in e5會堂以及暗時有集會e5時，beh有濟濟鄉村人就近伊；也hit時伊有教示in濟濟項奇異e5事，hou7 in明白伊e5父有怎樣teh看顧in,續講起ti7地面上伊所計劃ai3 beh建設e5上帝e5國。總是除起ti7約翰e5記憶中，所有指示咱知chit一chan5細細e5事件，以外咱long2無聽見甚物。
就是有一日，當伊四界teh行e5時，伊有koh行到加利利e5迦拿。咱thang料想伊有歇睏ti7「加利利e5迦拿人拿但業」e5 tau,因為ti7無幾月日前，ti7 hit choa7不止thang siau3念e5旅行e5時，伊有引chhoa7伊來入ti7 in e5群，來kap耶穌做好e5朋友相kap交陪。咱thang想ti7有一暗，耶穌行路到真厭倦ai3 beh來歇睏ti7伊e5厝e5時，伊穩當有用恭敬歡喜e5心來chih接耶穌才tioh8。咱thang想伊ti7隔早起有將伊e5花園，以及伊所經驗tioh8精神上e5轉機e5無花果樹腳e5所在，來hou7伊看也ku2-kaN2。Ti7 hit日，耶穌bat為tioh8伊hou7水變做酒hit-e5迦拿e5少年e5新娘，穩當真歡喜來歡迎伊；試想，這kiam2有甚物thang僥疑e5所在mah?實在耶穌ti7 hit一兩日e5中間，來歇睏ti7 hit號朋友e5厝，是真正快樂e5事。
可惜無有夠joa7濟時間thang容允伊歇睏伊e5心神。因為伊到加利利e5消息是遍傳ti7 hit-e5四方，Chit-tiap8全加利利long2搖choah起來。Chit-tiap8相離有二十英里路e5迦百農e5人，long2 giah8頭teh聽候伊，因為hiah-e5少年e5學生，有帶濟濟gau5感動人e5消息tng2去in tau迦百農。In有宣傳講ti7加利利hit-e5出名e5人，會liam5-piN到咱e5城。Tui3 an2-ni有濟濟跛腳teh痛疼e5,以及有囝兒破病e5婦人人。心內khng3 ng3望teh奇怪想講hit-e5大e5醫生若來，m7知會thang幫贊咱a2-boe7。	
咱ti7-chia ai3來想約翰所有講起e5一chan5 e5事件。耶穌iau2-ku2 kap拿但業以及迦拿e5少年e5新娘tiam3-ti7迦拿e5時，相離二十英里路e5迦百農，ti7 hit-e5 khah好額e5人teh tiam3 e5頂面街，有一口灶tu2-tioh8真悽慘e5事，就是有希律王e5「人臣」khia7起ti7-hia,伊e5孤囝破病teh-beh死。伊有聽見人ti7城裡long2 teh風聲講耶穌teh beh來lah。總是耶穌kiam2-chhai2會khah慢到。咱thang想像，hit-e5囡仔e5老母有熱熱喉叫講：「He2,m7-thang干單khia7 tiam3 chia聽候伊來！伊to已經來到ti7迦拿lah。Kiam2-chhai2伊會thang來救咱e5細囝！」
Hit暗囡仔e5老父，就緊緊jiok去迦拿，就近耶穌講：「先生ah,你會thang落來去醫治我e5囝boe7?因為伊teh-beh死lah!」
咱e5主有常常失望咱，因為咱teh迫切欣慕伊，是干單看伊是一個醫生e5時na7-tiaN7，以外照看就khah無致意伊，照看是無甚物人teh關心ti7伊e5福音以及伊e5國。伊就憂愁來看chit-e5人，也看伊實在是teh代表一般e5非精神e5態度，就講：「若無看見神蹟奇事，lin2的確m7信。」
Hit-e5可憐e5老父聽了long2無了解伊e5話。卻伊ma7無要緊ai3 beh了解hit-e5意思。「主ah,趁我e5細囝猶未死，落來去！」耶穌是boe7-thang拒絕伊hit號熱熱e5稟求。Ti7 tiap8-a2久，伊hit-e5有氣力e5思想有進前ti7 hit-e5相離遠遠e5囡仔e5厝，也有了解chit-e5人心內所teh痛苦e5事，就ka7講：「去ah,你e5囝活lah。」耶穌有顯出一種e5面貌hou7伊看了會生起確信，伊就long2無僥疑。隔早起，伊有khia5伊hit隻馬出力直直走到beh有看tioh8迦百農e5時，伊有tu2-tioh8伊e5婦人人所差來e5奴僕，來報伊歡喜e5消息，hou7伊知影伊e5囝是已經活lah。「請ka7我講甚物時才hah好？」「昨日晝一點鐘熱有退。
王e5人臣知，hit時tu2-tu2是耶穌講你e5囝活lah e5時。Tui3 an2-ni伊本身kap全家就long2信伊。In有得tioh8一項比in囝e5活命koh-khah寶貝e5事。Hit一家，to猶未bat見tioh8伊e5面，iau2-ku2為tioh8伊e5親切有siau3念tioh8 in e5細囝，tui3 an2-ni生出感謝e5心，續long2成做迦百農e5最初e5學生。Tui3 ti7人有hit號會曉得感恩e5心，上帝有得tioh8伊e5最好e5囝兒。親像講：「耶和華賞賜我大恩，我beh用甚物來報答伊？」
親像an2-ni,chit-e5希律王e5人臣以及伊e5家e5事，是無koh顯出ti7 chit-e5故事。Kiam2-chhai2是an2-ni,總是咱ti7-chia有一項sim-sek e5推測ti7-teh。
屬ti7希律e5人，有干單兩個人顯出ti7 khah後來e5故事，就是過了幾na7年後，咱有讀tioh8 hit-e5 kap希律同培養e5 Ma2-liam7,伊是保羅e5同伴。總是比chit-e5事嶄然khah 早ti7 進前，咱有讀tioh8講：「有希律e5管家，Khou2-sat e5 bou2 Iok-a-na2,i8。以外猶有濟濟婦人人long2為tioh8 hit-e5死去e5基督哀傷流目屎。咱thang料想，kiam2-chhai2 chit-e5 Iok-a-na2是hit-e5希律王e5人臣e5婦人人；是hit-e5破病ti7迦百農e5細漢囡仔e5老母也ku2-kaN2。因為自古及今，婦人人是khah常快快接納耶穌，續gau5服事伊。

Chit-e5人臣e5家族是無liam5-piN有機會thang親身見耶穌e5面，thang tui3伊來表示感恩e5心。我teh寫chit本基督傳e5時，ti7我e5面前有掛一幅地圖，也ti7圖裡有畫hit-e5加利利湖邊e5大路，經過迦拿了後，有彎彎oat-oat直直thang3落去到迦百農。Hit條路有經過濟濟坎坎坷坷廣闊e5鄉村，也途中e5景緻是不止sui2,因為山裡e5花木ti7春天時long2有相爭teh開花，teh puh-iN2。咱thang想像hit-e5「人臣」有騎伊e5馬tiam3-ti7 chit條道路頂出力teh跑，迫切ai3 beh緊緊tng2去見tioh8伊e5細囝。咱thang想像，咱e5主本身ti7數日後猶原有行tioh8 chit條路，來開始伊e5傳道e5工ti7加利利e5地方。離開迦拿行倚有幾na7里e5路站，tu2-tu2 beh出hit-e5山嶺e5口面e5時，就有thang看見ti7 hit-e5山下有加利利e5湖，有Ko-liap8-seng3,有Pek-sai3-tai7,以及迦百農等，long2 chak作伙ti7 hit-e5湖e5西peng5 e5岸頂。咱thang想像hit時彼得、安得烈，腓力，以及其他，有來ti7路裡迎接耶穌，亦迦百農e5城裡人大家聚集kui群，大家青gin7-gin7來注意看in e5厝邊有kap hit-e5生份e5拉比相kap teh行ti7路裡。
有一個抽餉e5,叫做馬太，ti7 hit日有坐ti7公路邊e5餉關，kiam2-chhai2有注意來看hit-e5 teh來e5生份人。數年後，伊猶是會記得hit時e5情景，也續有了解hit-e5要緊e5意義，就寫ti7伊e5福音書講：「耶穌有離開拿撒勒去迦百農khia7起；chit所在ti7海邊，ti7 Se-pou3-lun5 kap Lap8-tai7-li7 e5交界；是beh驗早託先知7以賽亞所講e5,講：
Se-pou3-lun5 e5地，Lap8-tai7-li7 e5地，
沿海墘e5路，
約旦e5河外，
外邦e5加利利；
坐ti7烏暗e5百姓
Bat看見大光；
坐ti7死蔭e5地e5,
有光起來照in。」
親像an2-ni,耶穌有到迦百農。



第二章	海墘E5迦百農
	迦百農是近ti7加利利海e5身邊，是一個細細e5討魚人e5街市，也是耶穌第二e5故鄉，koh也是ti7福音書中咱所第一深知e5故事e5背景。Chit-e5迦百農是一時久ti7地面上第一有得tioh8恩典e5所在。「迦百農ah,你kiam2會得tioh8舉起到天mah?i8。因為ti7你e5中間所行chiah-e5權能，若行ti7所多瑪，就到今仔日伊猶ti7-teh。」
	咱若te3伊行ti7加利利e5傳-to旅行，咱的確beh看tioh8加利利，也的確beh看見加利利湖，也的確beh看tioh8迦百農。

	加利利是khia7起ti7北peng5 e5荒蕪山間e5所在。南peng5猶太kap北peng5加利利in大家khng3相厭惡e5心。南peng5猶太，看北peng5加利利是屬ti7下等e5人。所以in才有hit句俗語teh講：「拿撒勒kiam2會出甚物好物mah?」In猶太人是看輕藐視加利利人，講in是無受教育，也冷笑in講in e5發音long2是粗粗e5喉聲。所以ti7咱e5主e5時代，若有一個加利利人落來耶路撒冷，人就注意tioh8伊所講e5話。親像in有即時看出彼得講：「你是加利利人；因為tui3你e5腔口露出。」
	總是hiah-e5 khia7起ti7山間e5自由e5加利利人，是受氣in猶太人hit號e5態度。加利利人是有khng3驕傲e5態度teh款待hiah-e5 khia7起ti7平洋e5人。卻是有淡薄e5理由，因為加利利人是有疼國e5心，欣慕ai3反叛羅馬e5政府，總是猶太人素常是乖乖甘願降服外國人e5壓迫。猶太人e5歷史家約瑟-hut(Josephus)有講：「加利利e5地方決斷m7-bat無看見hit號勇敢e5人。」猶太人e5經典(Talmud)也有記載講：「In kap南peng5 e5人所精差e5點，就是in long2關心ti7 in e5名聲，khah過頭ti7錢財。」Kiam2-chhai2獨獨為tioh8 an2-ni,耶穌才揀選加利利來做福音e5搖籃。伊本身雖是加利利人，iau2-ku2 tui3受洗禮了後，伊有落來南peng5做工。伊是ai3試驗耶路撒冷e5人。伊有ti7幾na7月日久來出去四界行ti7猶太e5鄉村，kiam2-chhai2伊e5意思是ai3決定一位，或者是tioh8 tiam3南peng5 a2是tioh8 tiam3北peng5,thang來開始伊e5使命。後來伊e5心已經tiaN7-tioh8,也伊e5時期已經到，hit時「耶穌到加利利，傳上帝e5福音講日期滿lah,上帝e5國近lah;lin2 tioh8反悔來信福音。」
	加利利ma7是猶原有thang誇口伊e5土地是khah發達ti7南peng5 e5所在。親像「A-Siat kap Lap8-tai7-li7 e5地，」水是不止充足；tui3 Li7-pa-loan2是有濟濟條e5溪，也tui3山裡是有濟濟e5水泉日日teh流出來，灌沃chit-e5土地。
	In e5土地是有開墾不止闊，koh ti7-chia ti7-hia,有chak-chu7濟濟e5鄉社。周圍所看e5土地是hiah-e5富有e5異邦人e5領土。Ti7古早世界所開墾e5大條道路，有貫串ti7 hit-e5肥sui2 e5平洋。Hit時未有施設hit號煙霧e5鐵道，來廢無早ti7 chiah-e5道路上所有歷過e5美談。
	有濟濟款色彩e5人，往來不止鬧熱e5白色e5大路，有不止顯然著現ti7地圖裡。親像有一條行商e5大道路，是tui3大馬色thang3到地中海，不止出名，叫做「沿海墘e5路，」就是親像以賽亞e5冊所有講e5,「沿海墘e5路，約旦e5河外，外邦e5加利利。」羅馬人有teh保護，也有時常teh修整，續teh khioh hit-e5過路稅。Chit-e5「沿海墘e5路」tu2-tu2 beh經過迦百農e5時，ti7-hia有一個稅關，就是馬太所坐teh來管理e5所在。Ti7東peng5面koh有一條不止大條，koh是tui3阿拉伯直直thang3來e5道路。Koh ti7南peng5面ma7猶有一條，猶原是真大條，是thang3到埃及e5道路，就是早ti7 chit條路有米甸人拾tioh8約瑟，續ka7伊賣hou7法老e5人臣侍衛頭Pho-提-hoat;也tui3亞伯拉罕e5時以來，tak8日ti7 chit條道路不時to有濟濟隊商牽伊e5駱駝慢慢teh行，koh有步兵，有大官以及tui3濟濟所在來e5出外人teh起起落落。
	Chiah-e5大條e5道路有引chhoa7加利利來結聯ti7外面hiah-e5 sim-sek e5世界。Kiam2-chhai2耶穌teh-beh選擇加利利來做伊e5活動e5舞台，hit時伊猶原有思想tioh8 chit-e5情景。近代有一個出名e5旅行家司mih8-suh博士(G. A. Smith)，ti7伊所著e5冊，「聖地地理」e5中間有講：「我去ti7加利利所有看見一切e5事e5中間，第一有thang做我e5教示來感激我e5,就是hiah-e5自古以來所有e5道路。Hit-e5因端m7是干單為tioh8早以色列人e5族長，a2是亞述，以及羅馬e5馬車bat行ti7 hiah-e5道路，獨獨是為tioh8耶穌有tui3 ti7 hiah-e5出出入入ti7 chit條路e5人，得tioh8永遠e5實例來做伊e5譬喻。就是伊有看見有seng-li2人往來ti7 chit-e5大路teh追chhe7好e5珠；也有王beh去遠遠e5所在受封來得tioh8國，koh有朋友beh出外去外國旅行；koh也有家主忽然tng2來見伊e5眾奴僕e5面，ma7有浪蕩子tui3遠遠e5所在teh tng2來。Hit-e5遠遠e5所在！咱若來khia7 ti7加利利hiah-e5大路e5一條e5頂面，hit時咱就會了解基督是為tioh8甚物因端才hiah-nih8捷捷來講起hit-e5遠遠e5所在；因為hiah-e5大路就是快快引chhoa7 hit號敏捷e5腳，來離開A-siat, Lap8-tai7-li7 e5敬虔e5故鄉，到ti7腓尼基e5淫亂e5城市，koh hiah-e5大路ma7有聯絡ti7羅馬，以及巴比倫e5世界。
	所以咱ai3 beh彩畫耶穌ti7加利利傳教e5圖e5背景，hit時咱tioh8會記得加利利人是khia7起ti7山間e5埠頭，是一個快樂koh光明e5所在，koh也tioh8會記得in加利利人ti7無閒teh做工e5時所teh唱e5歌，也自然ma7 tioh8續會記得，ti7 tak8日有tak8國e5百姓teh經過chit-e5舞台，直直進前去到ti7 hit-e5無人知e5 sim-sek e5世界，「遠遠e5所在。」若是an2-ni,咱會益發了解ti7 tak8-pai2大e5轉機，有怎樣會hiah大陣，種種e5色彩e5群眾來聚集ti7伊e5身邊。
	總是咱的確tioh8了解加利利湖e5事，因為這是chit-e5背景e5中心，koh亦tioh8了解chit-e5湖邊 e5迦百農，因為伊有揀選chia來做伊第二故鄉。

	請代先來看加利利湖。Ch ip-tiap8請看hit條不止深e5中央e5山坑，伊有tui3北thau3到南來切巴勒斯坦做兩peng5,亦chit條山坑有一條約旦河直直teh流出來。Ti7 chit-e5深坑，koh是近ti7加利利e5出發點e5山下；就是比海khah深，六百八十尺e5下面，有chit-e5平地，伊e5周圍漸漸高起去，到成做一個山巖，山埔e5所在；ti7-hia有咱所ai3 beh看e5加利利湖。Chit-e5加利利湖是夠額細e5物，長約有十二英里，也闊約有六英里na7-tiaN7。實在是hou7咱真oh得了解，按怎耶穌會來ti7 chit-e5小小e5湖e5周圍，來演出一個人類e5中心e5故事。
	照今仔日e5旅行家干證，chit-tiap8雖然猶有thang看tioh8 hit-e5本然e5山野，荒廢e5美景，iau2-ku2不過是一個冷淡無聊e5所在na7-tiaN7。Tui3早到taN,是嶄然有變換。因為土耳其人teh管轄hit幾na7世紀e5中間，有受tioh8 in大e5損害。加利利hiah-e5堅實e5百姓，為tioh8納稅siuN過頭重，致到差不多beh滅無lah。Hiah-e5作穡人tu2-tioh8 in e5壓迫，續無甚物勇敢thang koh做工。連濟濟樹木ma7是不止可憐，long2 hou7 in chho3了了，koh亦無人beh重koh栽。受壓迫e5人e5所在，無樹叢e5所在，tiaN7-tioh8是會變做親像加利利一般。
	Ti7一千年e5中間，一切e5基督教國，有感覺tioh8真見笑，想講上帝e5囝所bat行e5聖地巴勒斯坦，tioh8來hou7 hit號無信仰，殘忍e5手來管轄。所以ti7八百外年前，有一個隱士，叫做彼得(Peter)有出頭來遍遍遊說ti7一切e5基督教國；出力鼓舞基督教e5武士，來興起頭一回e5十字軍。後來有koh續接來試看幾na7 pai2。總共連連有興起七pai2 e5十字軍。Chit-e5是ti7人類歷史中一個第一英雄e5故事；就是有濟濟咱所不止深知e5勇敢e5人，顯出ti7 hit-e5歷史，親像有Hui-tek-liat8 Pa-pa-lok8-sat(Frederick Barbarossa)，Pau-ni2-un(Baldwin)，Sat-liap8-teng(Saladin)，以及Li2-cha(Richard)。又koh咱ma7是有聽見講ti7中世紀，連hit號囡仔e5十字軍；這卻是真好聽e5消息，iau2-ku2也是真可憐e5事，因為講幾na7萬e5熱心e5囡仔，用歡喜e5心，tui3 ti7眾人大喝采e5中間來出發；總是到尾有e5 tioh8死ti7路裡，亦有e5 tioh8 hou7 A-ki5-ni2(Algiers)e5北peng5 e5海賊，掠去做奴才。
	當時e5十字軍，thang講in e5結局是失敗。土耳其人e5手頭是不止堅固。總是我tu2-tu2 teh寫chit本基督傳e5時，有聽tioh8 chit-chan5不止thang生驚e5事。就是第七回e5十字軍，竟然失敗了，到ti7一千年後e5今仔日，英國有koh一pai2興起第八回e5十字軍。Chit-pang英國有的勝。實在咱是khia7起ti7真奇異e5時代，其實是siuN過頭奇異，致到咱續差不多無感覺tioh8奇異e5款。Au-lo5-pa e5大戰一下soah,得勝e5國是long2 teh歡喜in有khah贏；也戰敗e5國，伊e5 倒-hoai7 e5聲，也是非常慘慼、哀傷；tui3 an2-ni,人續差不多無注意tioh8 chit-e5非常大koh奇異e5事實。Chit-e5最後e5十字軍是已經有交戰lah。聖地巴勒斯坦是有koh得tioh8自由lah。巴勒斯坦是有koh一pai2 thang得tioh8伊e5機會lah。Chi7-chui7會thang講明tui3 ti7將來所蓋密e5意思，是甚物款mah?巴勒斯坦kiam2是beh koh再反覆舊約時代e5歷史mah?巴勒斯坦kiam2是beh koh再聚集古代e5民族mah?巴勒斯坦kiam2是beh koh再永遠來開花成做耶穌所bat hit-e5主e5花園e5 sui2-sui2 e5地mah?
	因為當時ti7耶穌所bat e5加利利kap現今e5加利利是有大大e5 koh樣 ti7-teh。Iok-sek-hut (Josephus)以及其他濟濟e5旅行家long2有teh干證伊e5自然e5 sui2景。Chit-tiap8 hit號long2無樹木e5所在，實在是古早sui2-sui2 e5樹林。Chit-tiap8 hit號khah鹹濕e5所在，實在是古早高尚e5花園。Chit-tiap8咱所有看tioh8 hit幾位thang悲傷、倒-hoai7 e5鄉村，實在是古早近ti7加利利湖hiah-e5鬧熱城市e5古蹟。今仔日e5旅行家，才只有thang看見幾隻船仔無聊無聊teh浮ti7 hit-e5水面，總是若來講起當其時le3(**leh)，實在是不止鬧熱，就是有討魚船，有王e5遊覽船；又koh ma7有tui3 提-pi2-利亞 hiah-e5王親kap湖邊e5城市所發來teh thit-tho5 e5船。
	Ti7古早，chia算是一個不止鬧熱，發達出產魚e5所在。Chit-e5湖裡所出產e5魚，伊e5名聲是不止thau2到ti7耶路撒冷，以及敘利亞tak8位e5城市，不但an2-ni,連相離遠遠e5羅馬，也是欣慕chit-e5湖所出e5魚。Chit-e5湖邊e5花木koh也是嶄然sui2,致到hou7人差不多看做是自然界一個神蹟。Iok-sek--hut(Josephus)有干證講，因為ti7 chit-e5所在，自然e5世界，有聚集tak8款氣候e5植物ti7-teh。Ti7 hit-e5下面炎熱e5湖岸裡，有thang看tioh8濟濟熱帶地e5果子；一chan3過一chan3,na2直直高起去；ma7是有濟濟款氣候e5花木，ti7一年中thang講有十月日久，不時to teh開花，teh 結果子。In e5拉比有講耶和華有創造七個海，總是從中加利利海是伊所第一歡喜e5。
	福音書故事e5背景，就是chit-e5燦爛e5情景，m7是今仔日e5荒廢e5巴勒斯坦。

	Chit-tiap8 ai3咱來想chit-e5圖e5中間e5迦百農e5位置。請來回顧咱e5主e5時chun7 e5狀況。咱若khia7 ti7湖e5南peng5面e5 Tha-li2-ki2-a(Taricheae)e5所在，ti7-hia有thang看tioh8 Pek-ki-li7(Pickleries)e5鄉村，chit-e5湖裡所出e5魚long2是tiam3 chia裝kui箱仔到好勢，thang配到ti7濟濟大e5城市。咱若giah8目一下看khah遠去，就thang看見ti7北peng5面有黑門山，也ti7 hit-e5山尾溜有霜雪不止濟，光na3-na3。後來咱若坐船順hit-e5西peng5 e5湖岸，直直上北起去。經過幾na7 e5 kap咱long2無關係 e5光亮 e5鄉村了後，koh 進前差不多倚六英里路，就thang到ti7一個sui2 koh白e5城市，叫做提-pi2-利亞。Chit-e5所在是希律王e5故鄉，也是加利利e5政治 e5中心，koh也是一個chhia-chhi2、快樂、半異邦e5城市，是不止有光彩ti7-teh,因為伊e5步兵，以及官員有整齊；伊e5朝廷有訓練；伊e5社會有自由，伊e5娼妓有裝飾，又koh羅馬人合時勢e5水浴場，ti7 in歇睏e5日有giu2濟濟人e5心，來生出快樂、，腐敗 e5生活。Ti7 chit-e5城e5後面有以馬忤(Emmaus)e5療養所，tui3 Tak8國有濟濟好額e5患者來ti7-chia teh 療養，續thang洗溫泉。設使咱若bat teh奇怪想講thai2-tho2 ti7 chit-e5迦百農e5故事中，有hiah-nih8濟pai2 teh講起濟濟病人e5事，咱的確tioh8會記得以馬忤e5療養所，是kap迦百農相離只有幾里路na7-tiaN7。
	離開提-pi2-利亞，koh ng3北直直起去到ti7湖e5西北角e5所在，hit時咱beh有看tioh8濟濟山巖漸漸 teh 退去ti7咱e5後面，也beh有看tioh8一個闊闊e5土地。Chit-e5土地就是Keh-ni5-sat-lek8 e5富有e5平洋。Tu2-tu2 ti7 hit-e5 beh離開山巖e5 地點，有一個鄉村是叫做Boat8-tai7-liap8;咱會記得，tui3 chit-e5所在有一個婦人人叫做馬利亞，來出現 ti7 chit-e5故事；也tui3 Boat8-tai7-liap8 koh 進前tu2-tu2有兩英里路，咱就有thang看見Ko-liap8-seng3, 伯賽大以及迦百農等，long2 chak作伙ti7-teh。Chiah-e5所在名差不多thang講咱是long2 siuN過頭知。「Ko-liap8-seng3 ah,你有災厄！伯賽大ah,你有災厄！迦百農ah,你kiam2會得tioh8舉起到天mah?」
	咱e5船到迦百農，來pha ti7 hit-e5碼頭，離湖e5 岸倚有幾na7碼e5海面，hit時咱會看見濟濟粗魯大隻e5 討海船，long2是tui3 chia來出發去海裡討魚；koh有濟濟水手大家相kap出聲teh相叫，ma7是有濟濟真歡喜e5囡仔，ti7山仔頂 開聲na2 teh唱歌，na2 teh起沙仔城。咱chit-tiap8 tu2-tu2是行到ti7耶穌當時bat khia7 ti7船裡設掖種 e5譬喻，來教示眾人e5所在；就是伊有khah常ti7-chia,「來坐ti7船裡，請in將船放khah開，免號眾人chak ti7伊e5身邊，就tui3船裡來教示眾人。」
	Ti7咱e5頭前面，咱有看見hit-e5 khia7起ti7樹林、花園e5中間e5迦百農。也ti7 hit-e5山坪高高e5所在，有看見一個眾人所厭恨 e5羅馬人e5兵營不止顯然。現時chit-e5兵營e5頭人卻是做百姓e5朋友，伊雖是異邦e5百總，iau2-ku2心內有同情ti7伊e5宗教，就是照所記載講：「伊疼咱e5百姓，koh本身替咱起會堂。」也ti7山腳e5 街裡，耶穌bat數 週間ti7-hia傳福音hit間白色e5會堂，就是伊所起造e5。Koh ti7山頂hit-e5燦爛e5會堂，樹林後有hiah-e5「有產階級」e5 khia家厝ti7-teh。Hit-e5管會堂e5 Gai5 lou2,以及「有王e5人臣伊e5囝破病ti7迦百農e5」，就是khia7起ti7 chit-e5所在。耶穌ma7 bat有一日入去ti7 hit中間e5一間厝，來kap一個好額e5 法利賽人叫做西門相kap坐桌，也ti7 hit時tu2-tng7城內有一個phaiN2 e5婦人人知影，就來khia7 ti7伊e5面前啼哭，「有目屎 滴 tam5伊e5腳，就用伊e5頭毛拭伊。」
Chit-tiap8順hit-e5 堤岸請旋咱e5目睭，看tui3 hit-e5彎曲e5街市，hit-e5頭前面開開e5 tiam3頭，以及有濟濟船，in e5 茶色e5帆long2捲起來hit-e5細細e5港口過去。後來咱就會看tioh8一個所在叫做伯賽大，意思是討魚人e5城；其實chit-e5所在差不多thang講是屬ti7迦百農e5一部分。Hit-e5年老e5 Se-pi2-thai3,就是khia7起ti7 chit-e5所在，伊是teh做討魚e5頭人，本身ma7有種幾na7隻船teh討海，也伊e5囝一個是叫做雅各，koh一個是叫做約翰，又koh in老母就是叫做Sat-lo5-bi2;chit-e5婦人人就是ti7後來咱所會thang看tioh8 hit-e5野心e5「Se-pi2-thai3 e5囝e5老母」，因為伊有替伊e5囝兒tui3耶穌來稟求ai3 beh得tioh8高e5地位 ti7伊e5聖國。
Ti7 hit-e5 岸頂，咱thang看見西門彼得e5厝，就是伊kap伊e5家族相kap khia7起e5所在。彼得e5 丈母以及伊e5小弟安得烈是long2 kap in相kap tiam3-ti7-hia。請咱特別會記得彼得chit間厝，因為ti7伊e5厝e5 窗仔後，有一間細細e5神聖 e5房間，就是tak8-pai2耶穌來到ti7迦百農e5時，所teh歇睏e5所在。也tui3 chit間厝頂bat有一個半遂 e5,hou7人用索仔縛伊e5眠床來lui落去he7 ti7耶穌e5面前。又koh ti7 hit-e5門口狹狹e5所在，bat有講大陣 e5迦百農e5百姓來聚集就近耶穌。
又koh ti7 hit-e5 正peng5,咱有看見一條闊koh白e5羅馬人e5道路，是叫做「沿海墘e5路」，就是tui3大馬色thang3到地中海，也途中有旋 tui3加利利湖e5北peng5 岸過去；ti7 hit-e5道路頂，thong日thang看tioh8濟濟e5步兵、出外人，以及濟濟e5敘利亞e5隊商有載東洋 e5 貨物beh出發去Au-lo5-pa。也in teh 過hit-e5路e5時，有羅馬人teh tui3 in 抽hit-e5 過路稅。Ti7 hit-e5 道路邊tu2-tu2 beh近倚迦百農城e5所在，有看見一間羅馬e5稅關，伊e5厝頂有一隻金鷹鳥e5標號，chit-e5就是有一個咱所bat e5人，A-li7-hoat e5囝叫做馬太，坐ti7伊e5餉關所teh抽餉e5所在。

TaN請oat8過來後面，續直直看過湖水e5 hit-peng5 e5景緻。Hit-e5景緻是彼得tak8-pai2 開門 e5時所看見e5,koh是眾學生所teh回想，論耶穌ti7加利利傳教e5故事e5背景。
過去湖e5 hit-peng5,離有六英里路，有看見Kek-lah-sim人e5 曠野 e5地方；伊e5山坪、山埔，是直直高到半天。Tak8-pai2耶穌有照常叫講：「TaN咱過來去hit-peng5 岸」，hit時in就開船直直進前到ti7 chit-e5所在。伊有tiam3-ti7 chiah-e5山間e5一所在，thong暝續接來祈禱上帝；也來tu2-tioh8 hit-e5 hou7邪神附身 teh 癲狂e5,有四界khia7起ti7墳墓中；也ti7一所在，就是有大陣豬落去hit-e5光光e5山坪，有「走落山坪，chong5落海，約量有兩千隻，ti7海裡戟死，」也眾人long2講是hiah-e5邪神有入ti7 hiah-e5豬。Ti7南peng5 khah尾面有一個ti7猶太e5歷史中出名e5山埔，早前Se-se-lat空身趕緊行到Ki-ni5人H i-pek e5 bou2 Nga2-ek e5布棚，來涼伊嘴乾e5嚨喉，就是chit-e5所在。Ti7北peng5 khah尾面，猶原有一個曠野照流傳是講bat ti7一個安息日，耶穌有beh chhoa7 hiah-e5厭倦e5學生去歇睏，講：「Lin2家己kap我來去曠野 e5所在，歇睏tiap8-a2久。」hit時有五千人te3伊來得tioh8食餅，就是ti7 chit-e5所在。
Ti7 hit-e5山坪e5下面，hit-e5湖水是親像鏡一般，有反照hit-e5全景 ti7 hit-e5 清淨e5湖水e5中間。耶穌e5學生long2是ti7 chit-e5湖裡，來than3食。耶穌ma7是慣勢ti7 chit-e5所在來坐ti7船裡教示眾人，也伊有用神蹟來掠tioh8濟濟e5魚；猶原是ti7 chit-e5所在；學生遇tioh8對頭風，大家生驚；「ko3槳到真艱苦」。Hit時主有tui3 hit-e5烏暗暝行海面來就近in,也是ti7 chit-e5所在。又koh主就是in所有看見受釘死e5,ti7伊koh活hit早起，tui3 hit-e5海坪e5一個土角來叫in,hit時約翰有對伊e5同伴講：「是主lah。」彼得一下聽見是主，因為是thng3腹theh,就用伊e5 討海衫來ha5,跳落海，直直遼水chong5去就近伊，ma7是ti7 chit-e5所在。
請咱會記得chit-e5情景，就是有一個鬧熱e5 討海人e5街市，也ti7 hit-e5海岸有濟濟隻船，koh ti7自然e5山間e5 造作中，有一個藍色e5加利利湖，又koh相離ti7 khah遠 e5所在，有Kek-lah心人e5 曠野 e5地方；親像an2-ni,咱就會thang了解ti7福音書中所teh講起，論耶穌ti7迦百農傳教e5中心故事e5一切e5背景。



第四章	四個學生受揀召

	Ti7 chit-e5迦百農e5故事中，馬可有代先講起hit-e5最初e5學生受揀召e5事。照彼得teh看，這是不止有意思ti7-teh,伊有對馬可講這就是chit-e5迦百農e5故事e5起源。馬可有不止簡單koh緊緊來sio2-khoa2寫hit-e5情景。馬太thang講是差不多隨字隨字koh來復述伊e5記事na2-tiaN7。也安提阿e5教會明明是有得tioh8 khah詳細e5消息ti7-teh,就是照路加所傳授hou7咱e5,所以咱ai3將馬可kap路加合作伙來想hit-e5情景。
	確實在hiah-e5少年e5 討海e5朋友，當耶穌入迦百農e5時，in會thang koh再相會in所敬愛 e5先生，是不止歡喜快樂e5事。Iau2-ku2 in chit-tiap8是boe7-thang干單不時來歡喜in e5相kap相會，也boe7-thang干單beh來好禮 接待伊，因為in e5工不止teh逼in。過一兩暗，咱phah算in有kap in e5同伴相kap出去海裡討魚。Hit暗湖裡e5 湧是不止大，tui3 an2-ni ti7 hit暗ti7 in所慣勢teh討海e5所在long2無半尾魚倚來；in不但是choan2無食，無掠tioh8半尾，反轉 in e5網long2是土砂，續破了了。因為咱有看見ti7 hit早起有兩隻受風湧所phah壞 e5船，拖倚來khng3 ti7 hit-e5 岸頂，亦「討魚人離開船teh洗網」，hit時耶穌也已經出去行ti7岸裡。Tui3 an2-ni城裡e5人濟濟有聚集就近伊，koh long2真虔誠稀罕 e5款「來oe-khoeh伊，teh聽上帝e5道理。」In卻是猶m7敢要求ai3 beh看見伊e5神蹟。In卻是猶不止驚e5款，來看chit-e5生份人。其實耶穌ma7是愛人chit-e5款，因為伊所beh hou7人e5 福氣是嶄然khah大，m7是干單beh 醫好人e5病症na7-tiaN7。咱thang想像耶穌有peh上去ti7 hit中間e5一隻，就是西門 e5船，續請伊將船放略仔khah開，也眾人就long2聚集ti7水邊，目睭看tui3 hit-e5光亮 e5加利利湖出去，面ng3 hit-e5 Ka-tai7-liap8黃色e5山頭；tui3 an2-ni伊就坐ti7船裡來教示眾人。

	耶穌教示了，有tu2-tioh8一chan5事。伊ti7-teh做hit號偉大e5事e5中間，ma7是猶原會thang想tioh8 hit號sio2-khoa2 e5事。伊會thang想tioh8 hiah-e5 tioh8磨厭倦e5討魚人，以及in thong暝討long2無e5情形。伊知影hiah-e5可憐e5勞動者，掠無是真艱苦。所以伊就對西門講：「放到深e5所在，拋網討魚。西門應講，先生，阮 thong暝tioh8磨，討long2無；總是因為你e5話，我就拋網。」Chit句話m7是hit號tioh8磨失意 e5人，出tui3勉強來講e5。其實西門是知影伊e5先生夠額有氣力thang做chit-e5代誌。西門所應答hit句話e5意思，咱thang講是親像an2-ni,「阮 ti7昨暗to long2無得tioh8甚物，又koh今仔日，阮看了ma7是無有甚物好e5機會e5款；總是若是你所指示阮 e5,這就是別問題lah。」
	「In拋落去，就圍tioh8魚真濟，網到beh裂；就iat8別隻船e5同伴來tau3相kang7。In就來，卻魚滿兩隻船到beh 沈落去，總是西門彼得看見an2-ni,就仆 ti7耶穌e5腳下講，主ah,離開我，我是有罪e5人。因為西門 kap同ti7-teh e5人，為tioh8 in一下拋落去，所掠tioh8 e5魚，無m7 gong5-ingah8 。西門 e5同伴，Se-pi2-thai3 e5囝雅各、約翰，也是an2-ni。
	請咱會記得，貫串ti7 chit-e5故事中e5主要 e5目的，就是ai3顯明耶穌已經有teh訓練hiah-e5所beh受交代伊e5大e5事業 e5人。耶穌是已經有teh訓練in e5信心。耶穌是已經有phah生驚in e5心。Ti7 khah後來，in穩當beh益發生驚才tioh8。因為猶有真濟koh-khah大奇怪e5事ti7-teh。Chit-tiap8 in long2猶未知影，就是in long2猶未知影tu2-chiah hit-e5用伊e5大e5氣力，來充滿in e5網 e5,就是萬物e5主宰。伊有創造海裡tak8等號e5魚類以及so5 ti7海中e5 tak8等號e5物。

	Hit時彼得有出力喉叫講：「主ah,離開我！」Chit句是不止親像伊ti7 khah後來ti7變容貌e5山頂，伊所講出hit-e5迷亂e5話，是出tui3伊「m7知伊所講e5」，也chit句話kiam2 m7是tu2-tu2親像彼得所beh講e5款mah?Chit句是伊最後e5要求，因為伊e5心神有深深受感動，生起驚畏 e5念頭，感覺本身ti7 chit-e5有奇異e5權能e5面前，是一個真軟弱 e5人；ti7 chit-e5 潔白神聖 e5面前，是一個有罪e5人。彼得已經夠額明白ti7耶穌e5面前，是按怎才會生出hit號e5 感念。Hit日彼得會來仆 ti7耶穌e5腳下，to m7是干單為tioh8伊有看見掠tioh8濟濟魚e5神蹟na7-tiaN7，其實是猶有比chit-e5 koh-khah大e5因端ti7-teh。
	雖然咱講：「主ah,離開我，因為我是有罪e5人。」Iau2-ku2 khah常耶穌是無tu2-tu2應咱e5祈求來離開咱，這是咱e5利益。耶穌是講：「莫得驚，tui3 chit-tiap8了後，你beh得tioh8人。」Tui3伊所應 chit句話，hou7咱thang即時推測hit-e5理氣，夠額thang明白耶穌行chit-e5神蹟，m7是干單beh報答in ti7 昨暗e5空空e5 tioh8磨na7-tiaN7。其實是有比chit-e5 koh-khah深e5目的 ti7-teh。耶穌是已經有teh訓練in e5信心，因為in ti7後來猶原beh有tu2-tioh8失望e5日。In會thang掠tioh8 hiah-nih8濟e5魚，實在是in決斷所無teh遼望e5。總是是為tioh8耶穌kap in相kap ti7-teh,所以in才有網tioh8 hiah-nih8濟到beh破裂。伊ai3將chit-e5事實來教示in。In ti7後日，kiam2無beh掠做是一個teh鼓舞in e5譬喻來回想chit-e5代誌mah?「Tui3 chit-tiap8了後，你beh得tioh8人。」Ti7 hit-e5奇異e5五旬節，彼得有對ti7耶路撒冷hiah-e5差不多無thang ng3望e5眾人；就是tu2-chiah釘伊e5主ti7十字架e5,來講起基督e5事，hit時伊有得tioh8真thang生驚e5結果，因為tui3 ti7眾人e5中間，「約略有加添三千人」，親像an2-ni,ti7 hit時彼得in大家kiam2會boe7記得耶穌所講hit句 e5話mah?有得tioh8三千人！實在網long2 beh破裂！咱thang想像in大家ti7 hit暗，滿心奇怪，大受感動講：「Ah!咱有thang得tioh8 an2-ni,這kiam2有影，因為伊ti7今仔日雖然咱無看見，ma7猶原有khia7 ti7咱e5身邊mah?彼得ah,你會記得咱ti7迦百農，ti7無按算有thang得tioh8魚e5時，咱一下拋落去，所得tioh8 hit-e5大e5收成e5事mah?Hit時耶穌e5目的，kiam2 m7是ai3指示咱bat chit-e5事實mah?伊bat講起，咱beh得tioh8人，也bat講起我日日kap lin2 ti7-teh。Kiam2是伊真正ti7今仔日猶khia7 ti7咱e5身邊mah?Kiam2是koh一pai2來反覆khah早咱所經驗e5 mah。」

	「Tui3 chit-tiap8了後，你beh得tioh8人。」免僥疑，彼得知影chit句話是teh指明in所teh遼望hit-e5受揀召 e5意思。確實伊為tioh8伊e5罪艱苦來仆拜 ti7耶穌e5腳下，後來koh peh起來，hit時伊是成做koh-khah合宜 e5人，thang來盡伊e5神聖 e5工程。Chit-tiap8是m7應該來揀召伊來擔當hit-e5 莊嚴 e5工。In受揀召，m7是beh成做hit號離世故e5聖人，干單閒閒坐teh來滿足in e5精神上 e5 感情。In是粗俗e5討魚人，tioh8-ai3續接來盡 in e5工。In是tioh8-ai3洗in e5船到清氣。In tioh8-ai3款，ai3補 in e5網到真好勢。In是tioh8-ai3 裝in所掠e5魚ti7箱裡，來運送去hou7 提-pi2-利亞，以及耶路撒冷e5魚販。親像an2-ni chiah-e5工漸漸做到清楚，hit時耶穌有對西門叫做彼得，kap伊e5 兄弟安得烈講：「來te3我，我beh hou7 lin2得tioh8人親像討魚e5。」耶穌koh tui3 in e5所在進前去，有看見別隻船ti7-hia,猶原有in e5同伴teh補 in e5破網，tui3 an2-ni「伊liam5-piN招Se-pi2-thai3 e5囝雅各kap伊e5 兄弟約翰，in就拜別in老父Se-pi2-thai3 kap倩工人ti7船裡來te3 ti7伊e5後面。」
	In chit-tiap8是受揀召來tiaN7-tioh8 beh擔當傳教e5工，taN in隨人m7是干單做一個門徒，a2是學生na7-tiaN7，是做一個同伴來tiam3-ti7耶穌e5身邊thang來幫贊伊一生e5事業。Ti7六月日前，in ti7約旦河kap伊相見面，hit時從中兩人只有ti7幾點鐘久獨獨kap伊相kap來坐ti7伊hit-e5細細e5厝，tui3伊來聽tioh8伊對ti7將來e5世界所抱負熱熱e5計劃，也ti7 hit時聽了in有變換in e5人生。總是hit時e5經驗是不比chit-tiap8;in ti7 chit-tiap8所經驗e5是嶄然khah有大e5 進步ti7-teh。
	Ti7 chit-e5團體，咱thang看tioh8上帝國e5 發源lah!從來kiam2猶有甚物款e5運動會比chit-e5 koh-khah軟弱，koh-khah無thang ng3望e5 發源mah?試想chit-e5情景在當時e5世界，hiah-e5有曉理，有見識e5人看了怎樣。In才有五人相kap teh行，伊有koh從中一個是熱心家，家己phah算伊是奉差beh來建設上帝e5國。其他hit四個人koh long2是無受甚物教育e5少年e5討魚人，in是long2 m7知甚物，干單te3伊teh行。也hit-e5心不止ju5亂e5老父Se-pi2-thai3,以及hiah-e5 倩工long2是坐ti7船裡，haiN3 in e5顯明老成e5頭殼，續teh僥疑伊hiah-e5戇囝，m7知tioh8 joa7久才beh醒悟，koh倒轉來盡 in e5職份houN3！
	總是咱ti7今仔日，請觀照ti7過去e5歷史，來回想chit-e5事實看le3(**leh)！確實「上帝e5愚戇是比人khah智慧，上帝e5軟弱比人khah 勇壯。」



第四章	最初E5安息日

	照咱所會thang判斷，馬可所有描寫e5第二e5情景，就是teh講起ti7 koh過來e5安息日，耶穌有入迦百農，來頭一pai2顯出ti7教會，也是頭一pai2 ti7加利利來公然宣傳伊e5使命。當時猶太人e5會堂，in頂晡e5禮拜khah常是正九點起。Hit時e5 會友不止gau5守禮拜e5時間。In e5拉比有講：「Beh去教會tioh8緊，beh to3去tioh8慢，ng3望ti7路裡有時間thang chim-chiok想。」咱thang想像有濟濟鄉村e5 會友，ti7 hit早起，tui3 tak8條路聚集ti7山頂，來ti7百總所起hit-e5白色e5會堂。In tui3 tak8-e5庄頭beh上去會堂敬拜，hit-e5情景，除起in e5 穿chhah以外，是kap咱今仔日e5眾會友 tui3 庄頭beh去赴禮拜siang7一樣，就是有作穡人以及討魚人，chhoa7 in e5 家眷相kap teh來。Hit-e5老Se-pi2-thai3所穿是無joa7好看e5禮拜日衫，猶原有chhoa7伊e5婦人人以及伊e5大漢囝，雅各、約翰相kap teh來。亦安得烈有kap彼得以及伊e5 家眷，相kap ti7路裡teh行，大面in先生猶原kap in相kap teh-beh來赴禮拜。Tui3頂面街koh有管會堂e5 Gai5-lou2,以及「人臣，伊e5囝破病ti7迦百農e5」亦確實，hit-e5囡仔e5老母穩當有kap in做陣 beh來看，續來聽hit-e5拯救in e5細囝e5先生e5教示。濟濟條街，人long2 that-that-陣，不止有顯出燦爛e5光景 ti7-teh。Hit日會堂裡，人是聚集不止濟，滿到門口。因為in知影hit-e5生份人穩當會去赴禮拜；亦照in e5慣俗，管會堂e5穩當會請khah 著名 e5人客，親像伊hit號e5人來說教才tioh8。
	TaN會友是long2 齊到lah。咱ti7-chia beh是有時間就thang講起hit時e5教會e5禮拜long2總 e5事情。Hit日管會堂e5,有先khia7起來祈禱開會。請來聽hit早起司會者開會e5祈禱，也大面耶穌也是有聽見e5。

	「主ah,你是世間e5君王，阮感謝你，因為你有創造光，koh有創造暗，你有賞賜平安，koh有創造萬物hou7阮i8。。阮 e5主，阮 e5上帝ah2,阮感謝o-lo2你，因為你e5手所創造e5,有顯出你e5榮光；koh你有創造活命e5光來照世間；實在你e5 尊名是tioh8 o-lo2無盡i8.。阿門。」

	後來有koh續接第二pai2祈禱講：

「阮 e5主，阮 e5上帝ah,你有用大e5疼痛teh疼痛阮。阮 e5父，阮 e5君王ah,你有用滿滿e5 慈悲teh憐憫阮。阮 tioh8感謝阮 e5 祖，就是信靠你e5,iin8有疼惜阮，koh有教示阮。In有用你e5律法來開啟阮 e5目睭i8.。In有聯絡阮 e5心來疼痛，續敬畏你e5 尊名。因為你是上帝，你有替阮備辦拯救e5活路；ti7眾邦國e5中間，你有揀選阮i8.。主ah,阮感謝你，因為你有用疼痛來揀選你e5百姓以色列！阿門。」

	親像an2-ni,司會者有祈禱，也祈禱soah,就koh 朗讀古早猶太e5信條，叫做「Shema」講：「以色列族ah,lin2 tioh8聽！咱e5主，咱e5上帝只有是一個。」勻勻；也信條讀了e5時，有聽見百姓應答e5聲音不止響亮。Ti7 hit時耶穌有參加ti7 hit-e5中間，亦彼得、Se-pi2-thai3以及眾聚集e5 會眾，ma7有相kap來開聲應講：

	「是lah,真正你是阮 e5上帝，亦是阮 e5 祖 e5上帝；是阮 e5王，亦是阮 e5 祖 e5王；是阮 e5救主，亦是阮 e5 祖 e5救主i8.。耶和華管轄世界無窮無盡！阮 tioh8感謝o-lo2阮 e5主，就是拯救阮以色列e5。阿門。」

	後來咱會thang看見耶穌以及會眾一同aN3頭來念六節e5詩，來稱讚耶和華上帝講：

	「Tioh8 o-lo2感謝咱e5主，咱e5上帝，就是咱e5 祖 e5上帝，亞伯拉罕、以撒、雅各e5上帝。Tioh8 o-lo2感謝耶和華，因為你有保護亞伯拉罕。Tioh8 o-lo2感謝耶和華，因為你有hou7死人koh活i8.。願你以及你e5 尊名聖，阿門。Tioh8 o-lo2感謝獨一無二e5耶和華上帝！阿門。」

頭一部e5禮拜式是親像an2-ni,後來入第二部，就是「說教e5部分。」In e5禮拜式了，咱有看見管會堂e5,進前倚起約櫃，用敬虔e5態度來theh8律法e5冊kap先知e5冊起來讀。管會堂e5,tu2-tu2 beh 掀開先知e5冊來讀e5時，若是有甚物拉比a2是khah出名e5人客 ti7-teh,伊就「請伊來講道理。」所以hit時咱有看見管會堂e5,有對hit-e5坐ti7彼得e5位e5人客講：「先生ah,你若有苦勸百姓e5話，請講。」
	會眾 e5精神不止緊張teh期待e5中間，伊有tui3 hit-e5聚集濟濟人e5教會，出來khia7 ti7眾人e5面前，伊就掀開先知e5冊，讀了後就開嘴來教示in。咱若會thang知影伊ti7 hit日所講e5道理，是穩當不止有趣味ti7-teh。咱若是只有會曉得tui3聖冊來chhe7,大面咱是long2會thang chhe7-tioh8 hit日所講e5話。因為ti7福音書e5內面有記載伊e5教示不止濟，不過是散散無聯絡ti7-teh,又koh無註明時期kap 場所na7-tiaN7。譬喻來講，馬太e5主要 e5目的是teh-beh編輯「耶穌e5教示」。所以照看伊有編輯耶穌ti7山頂說教了後，ti7迦百農所講e5濟濟e5教示。Ti7馬太hit-e5 長長 e5四章所有記載e5教示，究竟m7是siang7一時所講e5道理才tioh8。伊是khah無慣勢講hit號長長 e5說教，ti7馬太hit幾章所teh講e5,照看是伊初顯現 ti7迦百農所宣言e5話，因為咱有看見ti7-hia有一句話是kap hit句馬可所用來teh描寫迦百農e5禮拜e5故事e5話相像，就是講：「耶穌講soah,眾人奇怪伊e5教示。因為伊教示人親像有權能e5,無親像in e5 經學士。」
	伊ti7加利利頭一pai2 beh來講論伊e5福音hit時，自然穩當是會代先講幾句做頭序才合適。又koh咱夠額thang想像，伊宣傳上帝國e5福音了，穩當有為tioh8本身來辯明；因為人teh僥疑伊是beh來廢無舊約e5律法。所以伊有講：「莫得phah算我來是beh 廢無律法，a2是先知；我來m7是beh 廢無伊，是beh應驗。」後來伊有用恬靜koh有威嚴 e5態度，續接來提高舊約e5律法hou7 in明白hit-e5 khah高尚e5意思；確實伊有不止好膽來干證講：「Lin2 bat聽見有tui3古早人講，M7-thang害死人；害死人e5,tioh8受審判。」總是我ka7 lin2講，見若受氣伊e5 兄弟 e5,tioh8受審判。Lin2 bat聽見有話講，M7-thang行姦淫，總是我ka7 lin2講，見若看見婦女來動起慾念e5,心內已經淫伊。Koh lin2 bat聽見有tui3古早人講，M7-thang背咒誓，你所咒 e5誓tioh8還hou7主。Tioh8疼你e5厝邊，怨恨你e5 對敵。總是我ka7 lin2講，一概莫得咒誓。對敵lin2 e5,tioh8疼in,khun2-tiok8 lin2 e5,tioh8替in祈禱i8.。論到一切chiah-e5律法，我ai3對lin2來宣傳hit-e5 khah高、khah深e5意義。」
	「總是我ka7 lin2講」，chit句是表明耶穌對聖冊有抱真thang生驚，好膽 koh是有權威e5態度ti7-teh。咱ti7-chia所chhe7-tioh8 chit-cham7 e5教示，設使真正是耶穌ti7迦百農所講論e5,咱就會thang夠額了解，論迦百農e5 會眾會怎樣來干證chit句話，就是照馬可所teh講起e5,「人奇怪伊e5教示；因為伊e5教示人親像有權 e5,無親像經學士。」
	Hit日耶穌是boe7-thang講伊所ai3講e5夠清楚，因為伊tu2 開嘴beh教示e5時，有tu2-tioh8不止混亂 e5事。因為tu2-tu2 hit時ti7會堂內有一個痟e5,犯tioh8鬼e5人ti7-teh。Chit-e5人有兩重e5人格；就是伊本身e5人格kap teh管轄伊e5 phaiN2神e5人格ti7-teh。Chit-e5人e5心神有khah軟弱，有khah混亂，hit時伊聽了siuN過頭受感動，就擋boe7-tiau5,才喉叫講：「HaiN3-a3!HaiN3-a3!拿撒勒人耶穌，阮 kap你甚物干涉？阮 知你是chi7-chui7;就是上帝e5聖 e5!」
	咱thang想像ti7 hit時會眾有鬧動到啥款，就是有濟濟婦人人不止生驚；也眾人long2 peh-起來khia7 teh,ai3看hit-e5痟人。總是眾人一下看tioh8耶穌e5面，就即時漸漸肅靜起來。耶穌e5 恬靜，koh有仁慈滿滿e5目睭，就liam5-piN注目 ti7 hit-e5可憐e5痟人。後來咱有聽tioh8伊有用嚴肅有權威e5話，來beh滅無hit-e5 phaiN2 e5氣力，講：「你tioh8靜靜！tui3 chit人出去！」
	「邪神抽chhoah hit人，大聲叫，就tui3伊出去。眾人long2 gong5-ngiah8 ，致到相kap辯論，講，Chit-e5是怎樣？這是甚物事。伊用權命令邪神，邪神也順than3伊！」

	Hit-e5安息日是猶未過去，hit日眾人tui3教會出來beh tng2去in tau e5時，心內long2受大感動，也一路long2是teh講起ti7教會內所看見，所聽見e5事。雅各kap約翰chit-tiap8是kap in e5主耶穌以及彼得相kap teh行ti7路裡。猶太人e5著作家有指示咱知影，雖然猶太人有khng3不止頑迷(頑迷???)e5念頭來teh守安息日；iau2-ku2 in ti7安息日有hit號習慣gau5好款待人客；就是親像咱所teh講e5 hit款「聖日餐」(Sunday dinner)。雅各約翰明明是有hou7彼得請去相kap坐桌來chih接耶穌。所以in有離開會堂，tui3 hit條港口e5道路直直落去，「隨時kap雅各，約翰入西門 kap安得烈e5家。」
	總是hit-e5聖日餐to備辦猶未便le3(**leh)，hit時厝內就亂chheng3-chheng3。因為hit間厝e5主婦，就是彼得e5 丈母，有忽然間染tioh8「重e5熱病」，chit-e5病就是ti7 hit-e5炎熱低低e5湖邊所常發e5普通病。Tui3 an2-ni,伊就入去hoaN7手ti7伊e5頂面，「熱即時退；婦人人就侍候in。」
	Ti7 hit日，眾人大大受感動，in e5精神是不止緊張；所以hit暗眾大家穩當真倦ai3歇睏才tioh8。In猶太人e5 規矩是嶄然嚴。Ti7安息日若是日頭已經落山了，tak8所在long2 tioh8肅靜才會做得。總是hit日「到黃昏暗，日落了，」hiah-e5 tiam3-ti7彼得e5厝內 e5人long2有聽見ti7外口有大步行e5腳步聲，以及有kui大陣人相kap熱心ti7-teh談論e5聲seh。Hit時in一下看tui3外面出去就有看tioh8「thong城e5人long2聚集ti7門口。」Ti7岸頂、岸下、水邊、船裡，以及ti7岸裡所teh曝e5 茶色e5網裡，一概long2是犯tioh8熱病 e5,有倒 ti7草蓆裡，koh有婦人人手抱伊e5痛苦e5 嬰仔，ma7是有草地人chhoa7伊e5 青瞑 e5細囝；又koh ti7-chia ti7-hia,專專to long2是有hit號手用kong5-kong5 teh e5,犯tioh8鬼e5人。耶穌有khia7 ti7門口，來注目看hit-e5全情景。
	Hit-e5情景實在是不止可憐！有影！總是在伊teh看，這確實是夠額會感動人e5一個sui2-sui2 e5情景。因為仁愛、同情，以及chiu-chou7 e5心，就是會引chhoa7咱軟弱 e5人類來kap上帝相結聯e5,實在是有夠額顯明ti7 hiah-e5 teh聽候伊e5醫治e5眾人e5面貌，是有kap in e5病痛，平平相kap聚集顯出ti7門口。Ti7 hiah-e5病痛悽慘e5奧妙e5中間，至少有顯明一項事實ti7-teh,就是有顯明ti7人e5內面有hit-e5神聖 e5要素 ti7-teh。咱人會曉得為tioh8伊所疼e5人所tu2-tioh8 e5 艱苦，來顯出哀傷e5心，熱心ai3 beh來幫贊伊，也hiah-e5婦人人會曉為tioh8伊e5細囝甘願全然來放sak家己，這就是表明咱e5父e5心腹，這就是深深所穩密 ti7咱e5心內 e5本能，因為上帝有創造人款式親像伊。
	Hit日耶穌穩當有感覺tioh8家己是不止接近in,因為in所有hit號同情心，不過是伊e5心腹e5一個無joa7分明e5影跡na7-tiaN7。貫串ti7眾福音書e5內中，咱有讀tioh8 ti7-hia有teh高調一項e5教示，就是講基督tui3 tak8人所tu2-tioh8 e5 苦痛，有顯出不止熱切e5憐憫 kap同情e5心ti7-teh。不但an2-ni,咱ma7是有受教示，知影伊有費了伊e5濟濟e5心神，甚至續放sak本身來醫治眾人e5病痛。親像bat有一個婦人人暗靜倚來摸伊，續得tioh8醫好，hit時耶穌有講：「有人摸我，因為我知有權能tui3我出。」親像an2-ni,伊連teh行ti7眾艱苦 e5人e5中間，心肝to無放sak in,ma7是猶原有teh 體貼 in e5 艱苦。咱thang想像，hit-e5嚨喉管tiN7 e5老母來跪 ti7伊e5面前e5時，伊有停teh,代先來抱伊e5破病e5 嬰仔 ti7手裡；koh有跛腳e5囡仔手kiah8柺仔直直跳倚來beh就近伊。也有青瞑 e5,有跛腳e5,long2伸in e5手來teh 求伊e5憐憫。Koh ma7有犯tioh8熱病 e5人熱心teh聽候in e5 un5。其實tak8-pai2伊摸in,來醫好in tak8樣 e5病痛，來hou7 in得tioh8復到勇健，hit時伊知影不時有權能teh tui3伊出。所以馬太ti7-teh講起chit-e5故事e5時，伊有用sui2 koh新e5意思來解釋以賽亞所讖語 e5話。照以賽亞就是講：「伊擔當咱e5 艱苦，擔咱e5病。」總是馬太有解釋親像an2-ni講：「伊本身替受咱e5軟弱，擔當咱e5病痛。」耶穌有擔當人e5病痛，ma7續費了伊濟濟心神來醫好in。

	確實hit暗，伊是不止厭倦。設使有某甚物醫生，a2是牧師，實在bat顯出chit號同情e5心，in的確會了解人ti7-teh同情朋友tiam3-ti7真悽慘e5 苦境，hit時hit-e5人e5精神e5厭倦緊張到怎樣。咱e5主m7是干單同情na7-tiaN7，koh一項伊有發出伊e5權能來醫治in e5病痛。咱夠額thang深信，伊ti7 hit暗歇睏ti7彼得e5厝e5眠床，hit時伊e5身軀穩當是不止厭倦，也伊e5心穩當ma7是有不止爽快 才tioh8,因為ti7 hit日伊有hou7濟濟人得tioh8 khah歡喜快樂。總是在耶穌ti7 hit時伊有比伊e5肉體上 e5安息koh-khah要緊e5事ti7-teh。所以「隔早起天猶不止暗」，彼得就有聽見伊teh liau5 -liau5-a2 liam e5腳步聲，暗靜beh偷家己一人出去曠野，這就是ti7馬可e5福音書中ti7-teh暗示ti7 hit-e5背後有彼得ti7-teh e5故事e5一個。Hit早起ti7 hit-e5 曠野 e5山尾溜，有顯出燦爛e5黎明，也ti7 hit-e5山下e5湖裡有反照一個自然e5 清淨e5 sui2 境；hit時彼得看見耶穌有跪落ti7 hit-e5 茶色e5山腳，來得tioh8心神e5安息，心神專一來kap父上帝相kap交陪。這就是耶穌tiam3-ti7 chit地面上e5生活，伊時常所欠用e5事。連耶穌to若是無chit款e5生活，是long2 boe7-thang做甚物。咱若是ai3 beh成做一個勇健koh快樂e5人，咱若是無an2-ni,是全然koh-khah boe7用得。所以耶穌才有吩咐咱tioh8時常近倚ti7父e5面前。
	耶穌就ti7-hia來kap彼得相kap計謀，thang過去hit-peng5山，遍行ti7加利利濟濟e5鄉村，「hou7我thang ti7-hia傳道；因為我為tioh8 chit-e5事才出來。」親像an2-ni,耶穌有出發，猶一個傳道旅行，就是無記載ti7聖冊e5內面e5。確實ti7伊e5生涯中，猶有濟濟無記tioh8 e5事蹟ti7-teh,也免僥疑，穩當是猶有濟濟hit號咱所be7-thang知影e5寶貝e5教示，以及hit號咱所be7-thang聽tioh8 e5權能kap疼痛e5 行為。比並來講，chit-e5迦百農e5故事是有表示咱知，伊是真無閒，ti7 tak8日相續行真濟項e5事。Iau2-ku2伊ti7 be7入迦百農e5以前，家己一人teh出外e5中間，咱才只有聽見伊行一個神蹟na7-tiaN7，就是醫好「人臣e5囝」e5事，亦ti7-chia所teh講起伊chit choa7離開迦百農，出去附近e5埠頭傳道，大面是倚有一兩月日久，總是ti7 hit中間，咱才有thang拾tioh8一個故事，ti7-teh講起伊有醫好chit-e5 癩哥e5 na7-tiaN7。
	其實一pai2 過一pai2,是有tu2-tioh8 chit-e5款式。咱thang講ti7伊e5 公生涯，有歸cham7 e5事差不多long2暗過去。咱有時真奇怪，按怎福音書無tak8項講起？咱獨獨thang看tioh8 hit-e5 sio2-khoa2 e5影跡來bat咱e5主e5生活。福音書所寫e5,實在是只有淡薄，無幾項e5事na7-tiaN7。咱卻ma7是免僥疑，其實干單an2-ni就已經夠額thang信仰耶穌。親像約翰有講：「獨獨記chiah-e5,hou7 lin2信伊是上帝e5囝。」Koh ti7伊e5福音書e5尾面，伊有記載一句話，卻是有teh表明東洋人e5 gau5 誇大e5記號ti7-teh,iau2-ku2 tui3 chit句話hou7咱夠額thang會記得，論咱e5主e5生涯，是猶有濟濟事實無記載ti7聖冊e5內面。「耶穌所行猶有濟濟項，若隨一項來寫，我phah算所記e5冊，世間toe2 boe7了。」



第五章	Ti7本鄉E5先知人

	Ti7 chit choa7 e5旅行，咱thang排列伊tng2去拿撒勒受本鄉e5人排斥e5事。Chit-e5是ti7福音書中，hiah-e5濟濟boe7-thang tiaN7-tioh8位置e5事件e5一個；不過照看夠額thang講是屬ti7 chit-cham7 e5事。卻有濟濟人teh寫咱e5主e5傳e5時，有排列chit-chan5 ti7迦百農故事e5頭前。照看路加也是kap in 同意見，總是其他e5福音書著者就無an2-ni。咱thang用咱e5主ti7拿撒勒所講e5話來決定chit-e5問題。「Lin2的確beh對我講見若阮聽見你行ti7迦百農e5,tioh8行ti7-chia;就是你e5本所在。」

	親像an2-ni,咱日過日te3伊遍遍行ti7濟濟e5鄉社了後，到ti7一暗，「伊有到拿撒勒，就是伊長成e5所在。」
	Ti7 chit-e5拿撒勒有鄉村街仔，就是伊bat kap濟濟別個囡仔相kap thit-tho5 e5;也有古早e5拉比e5學堂，就是伊bat kap in相kap讀冊e5。又koh有水井，就是伊bat替伊e5老母來chhiuN7水e5;ma7是有一kham2木匠e5店，又koh ma7是有作穡人，就是伊bat為tioh8 in來做犁，以及牛擔e5;以及伊做囡仔時代不止好款待伊e5濟濟古早e5朋友ti7-teh。Koh有濟濟e5小山仔，就是當伊少年時代，心內有滿滿khng3神祕 e5思想來teh行遊 e5所在。咱無論行到甚物所在，a2是tu2-tioh8甚物款e5經驗，ti7地面上無koh有甚物所在會比咱e5細細e5故鄉koh-khah會感動咱e5心。
	Tui3伊離開拿撒勒去就近行洗禮e5約翰以後，過了to險險未一年久，iau2-ku2看了是親像過了真濟年e5款式。因為伊已經有經驗hiah-nih8濟項e5事情，又koh伊e5生活chit-tiap8有不止變換lah。當時伊離開本鄉，是一個無名聲e5作穡人，心內干單tui3 ti7將來有存hit號神祕的e5異象ti7-teh。總是chit番koh tng2來拿撒勒，心內有得tioh8奇異e5經驗，家己知伊本身是上帝e5彌賽亞。
	咱ai3 chim-chiok來想chit幾日tiam3-ti7拿撒勒e5情形，ti7 hit暗伊做囡仔時代e5朋友，m7知伊tu2仔 beh入城e5時，有用尊敬，kap疼痛e5心出來請安chit-e5成做不止出名e5 同城e5少年人mah?伊e5老母m7知有tu2-tu2 ti7伊e5工場後，hit間舊厝e5內面mah?Ti7 hit號情景，伊tng2來見tioh8伊e5老母，穩當會相kap坐到半暝來談論濟濟項e5事；就是天使Ka-pek-liat8臨到馬利亞hit時以後ti7久久e5中間，「所刻tiau5 ti7伊e5心e5一切e5事。」試想hit-e5情景是啥款。
	總是聖冊long2無講起hit-e5情景，是為tioh8驚了論上帝e5囝e5人性，咱看了續掠做粗俗去。

	咱只有聽見講伊ti7安息日有去訪問in e5會堂，來tu2-tioh8 hit-e5見笑，koh失望e5故事na7-tiaN7。Hit時e5情形tu2-tu2是親像迦百農e5會堂一般，教會內 e5人是that-that陣，眾人e5精神是不止緊張，心long2受感動，也hit時少年拉比，將先知e5冊theh8 hou7耶穌，請伊來讀。卻是khah大面伊有意思ai3 beh讀幾節e5聖冊來做hit日e5教示，不過實在hou7咱不止thang生驚e5,就是伊一個掀開，tu2-tu2是以賽亞61章e5話。

	「主e5神臨到我，因為伊用油抹我，hou7我傳福音hou7散鄉人。伊有差我ka7受掠e5人講in會得thau2放，ka7青瞑 e5講in會得tioh8 koh光，來thau2放受壓制 e5人。宣傳主歡喜e5年。」

	耶穌就合冊還執事，來坐teh。會眾就long2 注目看伊。
	咱會thang想像伊恬恬long2無講起啥款e5時，會眾 e5精神怎樣謹慎 ti7-teh聽候伊來開嘴教示。後來全自會e5人有受大e5感動，因為伊有用嚴肅e5態度來宣布講：
	「Chit-e5聖經e5應驗，lin2今仔日有聽見lah。」
	照聖冊所有記載，論hit日e5說教只有是an2-ni na7-tiaN7。卻干單an2-ni也是已經夠額。雖是干單記chit句，iau2-ku2是夠額hou7咱thang了解in聽了怎樣會受大e5感動。因為tui3 chit句話，伊有公然來表示伊本身是以色列人ti7久久e5中間所teh遼望e5彌賽亞，koh tui3 chit句話，伊有顯然來宣布伊做彌賽亞所beh做e5使命，就是hit號仁慈 kap恩惠滿滿e5工作。
	確實chit句話，hou7 in聽了是不止生驚。雖然咱知in是有濟濟偏見kap疑心ti7-teh,iau2-ku2咱thang tui3濟濟方面e5消息來推測夠額知影，伊有用hit號真快樂會giu2人e5法度，講了有深深感動眾人，因為咱有讀tioh8講：「眾人long2奇怪伊e5嘴所出恩典e5話。」濟濟pai2有暗示咱知，伊開嘴教示人to long2是有吸引力 ti7-teh。這kiam2 m7是tiaN7-tioh8 e5事mah?因為ti7耶穌所講e5 tak8句話，以及tak8-pai2所顯出e5面色to long2有表明上帝對世間人所抱e5親切e5態度ti7-teh。

	總是咱知會眾 e5中間，永有種種e5人ti7-teh,也雖是無來講連ti7 hiah-e5相像e5人ma7是猶原快快變換in e5心思。起初伊有得tioh8 in歡喜聽，也伊所講出e5恩典e5話有振動in e5心肝。總是伊na2續接teh講e5時，伊有na2看tioh8 in e5面色有teh變換。Ti7會眾 e5中間，liam5-piN有聽tioh8 hit號辯駁、怨恨，暗靜 e5細聲e5話。「Chit-e5 kiam2 m7是約瑟e5囝mah?Chit-e5 kiam2 m7是木工mah?Kiam2 m7是馬利亞e5囝，伊e5姊妹kiam2 m7是kap咱ti7-chia mah?見若阮聽見你行ti7迦百農e5,kaim2 m7猶原tioh8行ti7-chia mah?」咱是會liam5-piN thang了解，in為tioh8甚物因端才來生起偏見kap反對 e5聲。頭一項，是為tioh8眾人long2夠額bat伊。先知人ti7本鄉是無尊貴。照in所phah算，彌賽亞是一個神妙e5人，beh 忽然間tui3 hit-e5無人知影e5世界來顯現。又koh in是tui3細漢就不止bat伊。Hit日會眾 e5中間，有濟濟是伊e5古早e5 同窗，thit-tho5伴。也伊e5家族是khia7起ti7 hit-e5近近e5所在na7-tiaN7。Ti7拿撒勒也猶原有hit號階級對階級e5相輕別e5事ti7-teh。特別 ti7 hit號草地街仔 koh-khah是an2-ni。有影！伊所講e5,to long2是恩典e5話。Iau2-ku2 hiah-e5話，無(**不)過是一個鄉村e5木工e5話lah。Hit日有joa7-nih8濟人ti7-hia,心內家己teh想，講in本身是嶄然khah贏chit-e5鄉村e5木匠；in是有財產koh有地位 e5人。連hiah-e5 kap耶穌同 階級e5人，濟濟to猶原快快kap別人相kap來冷笑伊，來看輕chit-e5越權 e5勞動者，心內也m7願伊khia7起來教示hiah-e5 khah贏伊e5。Tui3 an2-ni聖冊有講：「In就厭賤 伊。」
	這卻也是極自然e5事，這tu2-tu2是親像咱今仔日，無論ti7 ta2落e5城所有經驗tioh8 e5事實。「Chit-e5人khia7起來干證伊本身是彌賽亞，到底伊是chi7-chui7?Chit-e5人kiam2 m7是hit-e5 bat kap約瑟相kap teh做木 e5 mah?Chit-e5人咱kiam2 m7是bat 倩伊來ka7咱做椅桌，以及牛擔e5人mah?伊e5 兄弟 to long2是普通人，就是叫做雅各、約西kap西門。亦伊e5姊妹kiam2 m7是long2 khia7起ti7咱隔壁條街仔mah?」
	照咱所經驗，這是極自然e5理氣，咱濟濟人穩當ma7是會an2-ni。
	In猶原有怨恨 in e5 對手迦百農，就是猶一個別款特色e5埠頭。「設使咱chit-e5城e5人，耶穌有hiah-nih8偉大，按怎伊無beh ti7伊e5本所在來行hit-e5 hou7迦百農出名e5權能奇事？
	Chit-e5事實卻是有淡薄thang可憐，因為是有顯出咱人e5 phaiN2 e5 品性 ti7-teh。總是這也是極照人e5款式，是極自然e5事，又koh也是不止親像咱一般，所以咱無權thang表示咱有khah贏in,慣勢beh來遣責hiah-e5拿撒勒人。反轉咱是tioh8講in是kai3親像咱。咱ma7 long2無thang khah贏in。咱long2是不止thang厭賤 e5人，不過親像伊有恩典in一般，佳哉伊猶原有恩典咱。咱知影伊有講：「先知人ti7本鄉、宗族、家己e5 ke以外，無m7尊貴。」
	Hit日拿撒勒e5人有行到ti7真thang驚惶e5 極步。會眾濟濟聽了滿心受氣kah na2發狂e5款；當伊beh出會堂e5時，眾人有聚集來趕伊出城外，也險險就tui3 hit-e5山崁ka7伊chhia落去。免講耶穌e5心肝是親像hou7刀割tioh8一般，有不止憂愁koh失望，宛然是親像tak8日為tioh8咱e5硬心來憂愁失望e5款式。總是耶穌基督是一個夠額偉大koh高尚e5人，無為tioh8 an2-ni就來講出遣責，a2是怨恨 e5話。伊無hit號妄想ai3 beh來論咱眾人e5款式。設使咱若無beh拒絕伊，也無beh放sak咱e5好機會，伊ma7是猶原ai3 beh 祝福咱。
	親像an2-ni,拿撒勒人有失落，放sak hit-e5大e5機會lah。伊有tui3 in中間行過去來進前行伊e5路站。照咱所會thang知影，tui3 chit-tiap8了後，伊決斷m7-bat koh到拿撒勒。

	Ti7-chia咱ai3表示一項重要e5思想，來做基督教辯證e5一面e5路用，這卻是咱到taN所m7-bat夠額想tioh8 e5事實。
	咱細膩來看hiah-e5拿撒勒人ti7 hit日有怎樣ti7-teh冷笑chit-e5鄉村木工e5好膽，咱be7免得即時感覺tioh8耶穌所抱e5計劃，照看是親像全然無thang ng3望e5事。人若tiam3-ti7 伊hit號e5情形，照看kiam2會thang成就甚物事業le3(**leh)？咱phah算伊是干單做一個問題來表示ti7 hit時代e5思想家來迷亂 in e5心，也近來e5思想家，就是看伊是不過一個普通人e5,也是an2-ni。

	在當時e5人teh看，耶穌免講是干單一個人na7-tiaN7。Kiam2-chhai2是有認伊是一個高尚親切，koh是罕得有e5 吸引力 e5人，總是in看伊不過是一個人na7-tiaN7。In long2知影，ti7社會伊所有e5地位是啥款。就是知影伊是一個勞動者，有tiam3-ti7 hit號下等階級e5生活，也伊所交陪to long2是hit號普通e5人了了。Chit-e5拿撒勒故事，有表明咱知tui3 chit-e5事實，in才生起hit號偏見 e5心，來看輕耶穌e5地位。In知影chit-e5勞動者，論世界e5 知識是有限，又koh也無kap甚物有受教育e5人ti7-teh交陪。In知影伊ma7 long2無受tioh8甚物款e5 感化，也伊e5智慧ma7無有甚物款e5訓練。又koh無有承受tioh8甚物好e5思想，會用得thang來成做證人所tioh8尊敬 e5適當 e5 指導者。照in teh看伊e5一生，差不多long2是費了ti7 hit號粗工e5生活，是無甚物利益ti7心神上 e5發達e5。
	In ma7是知影chit-e5無受教育e5勞動者，心內to干單teh妄想，想ai3建設伊e5國，m7-ku2伊e5做人是孤獨，無有半個朋友thang kap伊同志。伊long2無半個好額人，a2是有勢力 e5人thang幫贊伊。甚至 ti7社會hiah-e5有勢頭e5人to long2無teh關心伊。又koh政府對伊e5態度只有khng3疑ngai2 e5心。也hiah-e5 祭司以及指導者to long2不止反抗伊。
	不但an2-ni,伊出頭來傳教是出tui3本身e5意見。To long2無半人去聘請伊出來le3(**leh)。又koh ma7 long2無半人teh欣慕伊。伊to m7是有經驗tioh8 ti7國民 e5生活，有甚物大e5危機來感覺使命，才來出頭成做一個指導者。伊是出tui3本身e5意思來出頭傳道。人卻是有了解伊，看做是一個國民 e5 革命e5 指導者，有想ai3 beh煽動 hiah-e5 快搖動e5百姓來反叛。也伊有儼然拒絕hit款e5態度。伊有拒絕眾人e5意思，無beh 採用hit號有人望 e5英雄e5法度，也伊有講伊e5國m7是屬ti7 chit世間。
	從來ti7世界一切e5 改革者，kiam2 bat有人比chit-e5耶穌tiam3-ti7 hit號koh-khah無望 e5情形mah?

	總是in細膩看了是不止奇怪，按怎chit-e5人一下hoaN7手ti7 青瞑人e5目睭，青瞑 e5就看見；一下伸指頭仔 ti7 臭耳人e5 耳孔，臭耳 e5就聽見；一下伸手摸癩哥e5、破病e5;癩哥e5、破病e5,就得tioh8好；一下開聲來命令邪神，邪神就順趁；he2 m7是干單an2-ni,連死to猶原be7-thang抵抗伊。迦百農e5人long2 teh講起Gai5-lou2 e5 cha-bou2囝e5事；Na2-in e5眾會葬者long2 teh講起伊有hou7 hit-e5少年囡仔tui3死koh活；也全耶路撒冷e5百姓ma7是long2真生驚teh講起拉撒路e5事。免僥疑，眾人long2是大大ju5亂 in e5心。
	In koh有聽tioh8一生坐ti7 長椅 teh做木，無受教育e5 chit-e5鄉村人，不但主張伊有知bat最高e5精神上e5真理na7-tiaN7。甚至也續主張伊e5權威，就是ti7早前，連第一有虔誠e5先知人to be7-bat好膽來妄想 e5。伊果然有承認伊是有權thang赦免人e5罪。伊果然有干證伊是有權thang改換 in e5聖冊。「Lin2 bat聽見有tui3古早人講(lin2 e5聖冊)，總是我ai3對lin2講起比chit-e5 koh-khah高，koh-khah深e5事。」He2,不但an2-ni,連論伊本身e5事，伊to猶原不止好膽來干證，又koh所干證e5話，就是be7-bat有甚物明理e5人所敢干證e5,也hit-e5話是be7免得hou7人看做是一種 褻瀆 e5話。Iau2-ku2伊是用不止自在koh嚴肅e5態度來干證，koh也是用恬靜，有威嚴 e5態度，來好膽干證伊本身，所以hou7咱oh得看伊是chit-e5 發狂a2是非宗教的e5人。
	請chim-chiok來聽伊所干證e5話：
	「人子的確tioh8受釘ti7十字架，也第三日beh koh活。我實實ka7 lin2講，見若聽我e5話來信差我e5,就beh有永活。已經看見我e5,就是看見父。Lin2 ti7我e5名凡所求父e5,我beh行伊。聖神就是父ti7我e5名所beh 差e5到ti7 lin2。人子teh-beh ti7伊e5榮光kap long2總 e5天使相kap來，hit時ti7伊e5面前beh聚集tak8國來受審判。我用國封lin2,親像我e5父bat用國封我一樣。我是世間e5光；我kap父是一個。」
	試想hiah-e5深沈 e5猶太人，聽見chit號好膽 e5主張，hit時in穩當beh生驚到怎樣。In聽了看chit號會是一個teh發狂e5人所講e5褻瀆 e5話。

	是lah,chit-e5拿撒勒e5木匠是做tak8時代e5問題。伊有不時hou7人費了濟濟心神來teh想伊。請koh再來看伊有怎樣khng3 hit號尊嚴 kap 獨立 e5精神來teh 對待眾人，以及in e5 指導者。咱kiam2-chhai2 beh phah算chit-e5 孤立 e5鄉村人耶穌，至少有ai3 beh kap社會e5民眾相kap 妥協。
	He2 m7是，伊來世間是beh做一個頭人、先生，來遣責in,是beh做一個改革者來改革hit-e5時代。雖然對hiah-e5反悔e5罪人，伊是有顯出婦人人e5仁慈 e5心，總是tui3一般e5 phaiN2人，伊就long2無容允in,有用手來嚴嚴鞭phah in。眾人無m7 long2受伊e5 遣責，驚到ngiauh8-ngiauh8-chhoah。「惡毒 e5世代ah。」「惡毒姦淫 e5世代ah。」「當審判e5日，所多瑪e5地方比lin2 khah快擔當。」耶穌若beh得tioh8人望，其實這是無好e5法度。
	伊對hiah-e5牧師，以及指導者，kiam2有khah細膩mah?請chim-chiok來聽伊所講e5話。宛然親像一個君王，心不止憤慨來teh 遣責伊e5無盡忠e5奴僕一般，伊有責備 in講：「Lin2 假好e5 經學士、法利賽人，有災厄ah!Lin2 ti7人e5面前關密天國。Lin2 ai3筵桌裡坐大位，會堂內坐高位，街市裡hou7人請安。Lin2是假好e5!Lin2是俳優lah!Lin2是青瞑 chhoa7頭e5!Lin2是毒蛇。蛇ah!毒蟲e5類ah!Lin2 thai3會逃閃地獄 e5 刑罰！？」
	試想今仔日，設使咱e5監督、牧師、紳士，以及眾人e5 指導者，若來聽tioh8親像chit款遣責e5話，m7知感想啥款！Tui3甚物款e5人來聽chit款話le3(**leh)？M7是對hit號有老練，受人尊敬 e5教ek8(**iok8)育者，就是一個有十分經驗，來hou7人認定是有權威e5。M7是。Chit-e5人kiam2 m7是一個木工，馬利亞e5囝mah?Chit-e5人素常to m7-bat受tioh8甚物教育，thai3-tho2會bat le3(**leh)？無thang奇怪，in就long2厭賤 伊。無thang奇怪，in就喉叫講：「Tioh8釘伊ti7十字架。」也伊一下聽見hit號e5要求，心內安然自在，來歡喜承受。親像an2-ni,in有害死伊。In有用chit-e5法度beh來解決伊e5問題。總是chit號e5法度是boe7-thang決定伊e5問題。伊e5學生出頭來宣傳伊有tui3死koh活，hit時以後伊有益發成做一個koh-khah oh得解決e5問題，來表示ti7 chit世間。
	論伊e5問題就到ti7今仔日ma7是猶未解決，不但是猶未解決na7-tiaN7，是na2久na2 hou7人oh得解決。因為咱ai3加添干證一項大e5事實，就是tui3 ti7眾學生出頭來干證伊e5 koh活以後，chit-e5人是直直teh征服世界，也到ti7 2000年後e5今仔日，chit-e5拿撒勒e5勞動者，人有用敬畏 e5念頭來思想伊，續認伊是至高e5上帝。
	Ti7現今卻是猶原猶有濟濟人teh想，chit-e5拿撒勒e5耶穌不過是一個好品行e5人，是一個敬虔e5教師na7-tiaN7，也干單有hit號愚戇、錯誤e5學生來te3伊，信伊是上帝，續想像tak8等號boe7-thang信得e5事，親像koh活、升天、聖神降臨，chiah-e5不可能e5事出來。
	Ti7-chia咱m7是beh責備 hiah-e5心誠實e5思想家。實在有影，論信耶穌基督是上帝，是一個真困難 koh大e5問題；見若有誠實e5思想家，是有權thang究勘伊e5問題。不過的確tioh8究勘伊e5全部e5問題。
	請咱koh再會記得，ti7拿撒勒e5會堂內，眾人所teh冷笑chit-e5少年e5鄉村木匠e5好膽 e5情景。咱若來做in啥款！
	Chit-tiap8請咱來想像hit-e5境況。譬論來講ti7咱e5後面街仔，有一款普通e5木工e5 tiam3,也ti7 hit內面裡有一個少年e5做工人，日常所穿e5是粗魯e5衣裳，thong日有坐ti7 長椅裡teh做木。又koh chit-e5人是不止出力做到手long2 結lan,也伊e5父母是散鄉人，也伊一生所交陪e5 To long2是普通人，m7-bat有一pai2 kap hit號受教育e5人saN往來，也m7-bat讀tioh8一半本 e5冊，ma7無甚物時間thang讀a2是研究，又koh人long2無teh關心伊；也伊有甚物高尚e5思想，以及伊e5人格有甚物可敬sui2-sui2 e5所在，人ma7 long2 m7知。
	設使咱bat 倩 chit-e5少年人來咱tau做木，也設使伊有出頭來演soat,有搖choah咱e5城市e5良心。又koh設使有人去聘請伊來咱e5教會演soat。Ti7 hit時咱有e5 kiam2無beh問講：「Chit-e5 kiam2 m7是木工mah?親像an2-ni,咱kiam2無猶原ai3厭賤伊mah?
	設使咱有聽見講chit-e5少年e5勞動者，是beh來改革人類；也2000年後，beh有幾na7百萬人熱心來近倚伊；也連伊所講e5極至微細e5話，人to long2 ai3 ka7伊保存起來，致到若有ti7 bou2所在，發見tioh8伊所失落去e5話，一切有文化 e5世界long2 beh為tioh8 chit-e5消息來受搖choah,hit時m7知咱beh講按怎？設使有人tui3咱讖語講，ti72000年e5中間，全世界，連hit號第一高koh有智慧 e5民族，to long2 beh服事敬拜 chit-e5少年e5木匠，認 伊做上帝，hit時m7知咱beh講按怎？
	Chit-e5受同城e5人所冷笑e5拿撒勒e5木匠，ti7今仔日hou7全世界e5人認伊是上帝，來teh服事敬拜，也經過2000年久人na2研究，na2 kiu3-kham3,na2細查伊e5生活，人na2 ai3祈求，服事伊；又koh 伊所講e5幾句話，以及幾月日e5生活e5故事，有成做ti7 chit-e5世界所be7-bat聽tioh8 e5最大e5原動力，來提高人類；ti7 chit-e5世界e5歷史上，kiam2猶有別個事實比chit-e5 koh-khah oh得信得e5事mah?

	伊不過是干單一個人，koh是一個孤獨 e5少年e5木匠，也伊活ti7世間ma7才有三十三年久na7-tiaN7。若會用得講是公眾，伊才有三年e5久tiam3-ti7 公眾e5生活，來遍遍行ti7巴勒斯坦中hiah-e5無名聲e5埠頭來teh傳道理。伊才有幾個同伴，就是kap伊相像階級e5,來出發伊所beh建設e5世界e5王國。伊也long2無有時間thang giah8筆來組織，a2是照次序來闡明伊e5 宗教。伊long2無留一點e5律例，也無留一條e5神學。伊只有傳淡薄e5道理，又koh hit-e5道理ma7是照看是出tui3偶然，無phah算e5中間來講e5話，親像有e5是ti7路邊，也有e5 ti7水井邊；koh有e5是kap伊e5 親密 e5朋友，相談論e5中間所講e5話na7-tiaN7。伊long2 m7-bat giah8一支筆來寫一choa7,a2是一句話來留到ti7今仔日。伊所留e5,只有是幾句 tui3伊e5嘴所講出e5真理e5話na7-tiaN7。
	親像an2-ni,後來伊有死，koh是in ka7伊害死e5。試想伊kiam2是干單一個人na7-tiaN7 mah?確實伊e5問題是ai3咱tioh8出力來kiu3-kham3 e5事lah。




第六章	浪蕩子Kap抽餉E5

	咱有將耶穌tng2去拿撒勒e5故事，來排 ti7 i頭choa7離開迦百農e5旅行，因為咱to m7知影，tioh8排 ti7甚物所在，咱實在差不多long2 m7知影hit choa7 e5旅行。彼得以及伊e5同伴，明明已經long2出發了；總是咱無kap in做陣去，因為馬可有ka7咱留ti7迦百農。伊只有報咱知，耶穌有tui3 hit-e5湖裡出發過去hit-peng5 e5 曠野 e5所在，也自an2-ni ka7咱留ti7 hit-e5湖邊，hou7咱tiam3 hia來聽候伊koh 倒tng2來。後來伊才總結hit-e5故事講：
	「過幾na7日耶穌koh入迦百農；人聽見伊ti7厝內。」咱知影chit-tiap8迦百農是做伊e5第二e5故鄉。馬可koh再來描寫伊tng2來e5情景。馬可有將彼得所看見e5來指示咱知，hit日人不止濟，聚集ti7厝內；續講因為是「濟濟人聚集，致到無空地，連門口也無。伊就講道理hou7 in聽。」Chit-e5記事是teh暗示彼得e5厝，總是有kong2 kang2大陣人；所以是teh暗示ti7一間khah大間e5厝e5款。Hit-e5情景大概是親像an2-ni,就是有一個猶太人e5厝內 e5深井埕，也koh入去有一個khah高起來e5走尾廊，ti7 hit-e5頂面有蓋輕輕 e5厝蓋，頭前面是開開，後面是thang3到ti7 in e5房間。耶穌khia7 ti7 hit-e5走尾廊來講道理，亦大面ti7伊e5身邊有伊e5朋友e5家族，以及khah有著現e5人teh坐。Ti7-chia咱ai3來想chit項；就是ti7路加e5冊裡有一chan5事sio2-khoa2聯絡teh講起chiah-e5著現e5人；就是講：「有一日耶穌teh教示人；有法利賽人kap教律法e5先生ti7-hia teh坐，in是tui3加利利kap猶太kap耶路撒冷來e5。」咱知耶路撒冷e5權威者，tui3耶穌是不止無好感情ti7-teh;因為伊去赴PoaN5過節e5時，有清氣聖殿，致到tui3 in是無甚物好e5印象 ti7-teh。所以咱boe7免得僥疑tui3耶路撒冷，以及猶太所落來chiah-e5人客。
	TaN請來想像hit日e5情景，tit日眾人long2注意teh聽；深井埕人that-that-tiN7；ti7門口，人chat8-thong2-thong2,大家頷頸伸長長teh聽，也teh看；koh有趣味、稀罕、欣慕e5心ai3 beh信伊所講e5話，也教會hiah-e5權威者有得tioh8大位來坐ti7耶穌e5身邊。眾人自然long2 teh注目看in有beh出頭甚物無。有一個出名e5 著作者，bat暗示講chit-e5情景是na2 準親像以色列人ti7 Ka-bit8山teh看以利亞kap巴力 e5 祭司teh相爭一樣。總是咱thang想chit-e5評判是有khah過頭。因為chiah-e5耶路撒冷e5教職者，to boe7 bat顯明反對 e5意思；不過in是干單ai3注意，ai3批評伊，koh有khng3疑ngai2 e5心ti7-teh na7-tiaN7。

	Hit時忽然間有生起一chan5真thang生驚e5事來阻擋tioh8眾大家。眾人long2 giah8目來看頂面，teh奇怪到底是甚物代誌。所tu2-tioh8 e5,就是an2-ni。
	Hit時ti7 tak8所在遍遍 to long2有風聲講耶穌ti7伊e5厝裡，也chit-e5消息猶原有傳教ti7一所在，hou7一個倒 ti7病床無ng3望e5半遂 e5聽見。咱若chim-chiok想聖冊外e5意思，咱夠額thang料想chit-e5人e5勞苦，是伊本身做得來e5,伊有毀壞伊e5 財產，也tui3 ti7放蕩淫亂e5生活來破壞伊e5身軀。俗語講：「因為人所掖e5是甚物，伊也beh收hit號。」Kiam2-chhai2伊有bat離開伊e5純潔e5鄉社，tui3 hit-e5大條白色e5道路直直行到ti7 hit-e5「遠遠e5所在」，就是hit-e5淫亂e5腓尼基e5城市。Kiam2-chhai2咱e5主有想tioh8 chit-e5人，才來講起hit-e5浪蕩子出外去「遠遠e5所在」e5故事也ku2-kaN2。Chit-tiap8伊是成做一個無ng3望受損傷e5身軀來倒 ti7伊e5面前。咱long2 bat看tioh8 chit款e5病人，實在第一可憐e5,就是伊家己做得來e5。照chit-e5故事有暗示咱知，伊chit-tiap8真正是有反悔e5心ti7-teh。總是時to已經遲lah,taN有甚物路用？上帝boe7-thang赦免hit號損害家己e5身軀e5,又koh用siang7一樣所做來損害別人e5,伊e5罪也是boe7-thang得tioh8赦免。
	卻無僥疑，親像濟濟浪蕩子一般，chit-e5人猶原有hit號好e5所在gau5 吸引人，hit號gau5 放蕩 e5人khah常是真gau5 吸引人。不論啥款，伊猶原有濟濟好e5朋友ai3勉勵伊，ng3望無hou7伊失志氣。有一日，in有來對伊講：「耶穌chit-tiap8是tng2來ti7厝裡。」In ma7穩當有對伊講耶穌有醫好濟濟hit號無ng3望e5病痛，就是kap伊siang7款e5,也人tiam3-ti7真悽慘e5時，耶穌是不止gau5同情、gau5體貼。「來去，阮扛你來去就近伊。bong2來去看mai7。」
	親像an2-ni,chit-e5人tiam3-ti7失望kap 痛悔 e5中間，hou7 in扛來就近耶穌。總是in一下到位看了，連門口to boe7-thang近倚。In起頭teh想ai3明仔載 才koh來看有路thang入無。總是in有聽見講chit-e5先知人kiam2-chhai2 ti7 明仔載會出發，又koh chiah-e5好e5同伴m7 ai3 hou7 in e5朋友失望。因為chit-tiap8 in已經有喚起淡薄ng3望ti7伊e5心內，所以伊也真欣慕ai3近倚耶穌，驚了失落chit-e5機會。後來in有想tioh8一個好e5法度，討海人khah常是gau5臨機應變，來脫出種種e5 艱難。「TaN tioh8走來去岸頂船裡theh8幾條索仔，也thang用索仔來lui7伊起去厝頂。」
	因為an2-ni,耶穌e5說教有tu2-tioh8阻擋。Ti7厝頂有聽見khi-khi khiauh8-khiauh8 e5聲，厝瓦一下 拆開，日光即時射入厝內，hit時耶穌一下giah8目，有看見四個面色烏紅 e5水手，手裡有lak四條索仔，phah in所慣勢e5結來縛tiau5 ti7舖仔 e5 角裡，也熱心看tui3下面落來。In tui3厝頂有lui7一個可憐驚惶e5半遂 e5落來，tu2-tu2到ti7耶穌e5腳前。咱thang想像伊有顯出好性情，笑容e5面貌來好笑 hit款親切e5計謀。福音書著者講：「Hit時耶穌有看見in信。」耶穌是不止ai3看in e5 gau5放sak家己，來疼in e5朋友，總是koh-khah 特別，是ai3看見in大家有teh信靠伊，也決意無beh失落hit-e5機會。
	親像an2-ni,伊有注神來看ti7伊e5腳前，hit-e5白死色e5面貌，又koh有看見tui3 ti7 hit-e5無講出悽慘 e5眼光，有顯出熱熱ai3懇求伊來幫贊e5心ti7-teh;tui3 an2-ni,伊夠額知影hit-e5人ti7心內實在有不止teh哀傷，teh 痛恨伊e5罪惡。Ah!耶穌知影hit-e5人所第一勞苦 e5是甚物。耶穌有同情伊，就ka7伊講：「細囝ah,做你安心。」Chit句就是伊不時tui3 hiah-e5失志 e5人所teh講e5,是有恩典kap疼痛e5話。「細囝，做你安心，你e5罪赦lah!」
	Chit-e5人是為tioh8伊e5罪惡來勞苦，這是無錯誤e5 推斷；也有thang做證mah?有lah。因為若m7是為tioh8 an2-ni,耶穌就決斷無對伊講起hit句話。咱也會thang看出chit-e5人ti7心內有teh生驚，有teh奇怪，想講：「hit-e5人到底是chi7-chui7,按怎會知影我e5心思，koh有將伊e5指頭仔 tu2-tu2來摸ti7暗暗我所teh痛苦e5所在。」也tui3 ti7耶穌e5容貌有hou7伊即時得tioh8確信；亦全故事有暗示咱知，伊本身ti7心內有感覺tioh8伊e5罪有得tioh8赦免，耶穌所講hit-e5 壯膽 e5話tu2-tu2 soah,hit時ti7伊e5心內有滿滿感覺tioh8上帝e5赦罪e5疼痛ti7-teh。
	有影 chit-e5人有不止生驚，總是確實，卻是無siang7理由，伊e5朋友猶原不止生驚。也ti7-hia teh看e5人ma7是long2生驚。連咱ma7穩當會生驚。因為in to m7是teh期待伊來赦免伊e5罪。Chit-e5人來就近伊，專專是ai3伊e5肉體 e5 破病得tioh8醫好na7-tiaN7。耶穌來醫好伊e5心神，照in看這是khah無重要e5事。人teh-beh奇怪按怎耶穌干單對重宗教上 e5事，來ka7伊講伊e5罪得tioh8赦，就放伊去mah?
	Chit點就是耶穌kap in khah koh樣 e5所在。是lah,chit點猶原khah常是伊kap咱所精差e5所在。咱tak8-pai2 beh替別人圖謀甚物款好事e5時，咱khah常也是ai3掠宗教做第二e5問題。譬喻來講：你看，今仔日人long2 joa7-nih8對重社會奉事，也khah無要緊ti7宣道e5事業。今仔日眾人漸漸有teh關心ti7 hiah-e5勞動者、平民、老人，以及破病人。這是真thang感謝e5事。咱有感覺基督是ai3伊e5教會，tioh8照伊e5款式來關心ti7 in大家。咱所想e5,確實是無錯誤。Chit點就是咱e5教會所tioh8盡 e5一個重大e5義務。總是咱要緊是tioh8-ai3照次序來去做，咱tioh8-ai3 tui3第一要緊e5,代先來去做。照耶穌e5意思，第一要緊e5工，是tioh8教示人知bat父上帝e5疼痛kap伊e5赦免罪e5恩惠。咱所tioh8盡 e5第一要緊e5工，是tioh8醫治世間人e5精神上e5病痛。咱是講ti7今仔日是真要緊tioh8起hit號sui2-sui2 e5厝，ti7平民 窟e5所在。總是耶穌是講有影這是要緊，iau2-ku2咱koh-khah要緊是tioh8起造sui2-sui2 e5心神ti7 in e5內面生活。咱是講若是會thang hou7 hiah-e5散鄉teh 拖磨 e5人，得tioh8物質e5快樂kap慰安，是真thang歡喜e5事。總是耶穌是講，若會thang hou7 in ti7心內bat上帝是koh-khah thang歡喜e5事。耶穌是有可憐in,也伊e5可憐人是無限量，是贏過咱。總是耶穌知影甚物是人所第一欠缺e5,chit點就是咱e5評價kap伊所khah koh樣 e5所在。In大家ti7 hit時來生驚伊，是為tioh8伊有掠醫好人e5靈魂做是第一要緊e5事。
	總是在hiah-e5 tui3耶路撒冷來e5人客，看了就m7是干單生驚na7-tiaN7。In是不止受氣伊，續khng3僥疑e5念頭來款待伊。Hit日經學士kap法利賽人就議論講：「Hit-e5人講chit號chhiam3權lam7-sam2 e5話，到底是chi7-chui7 ah?上帝以外，chi7-chui7會赦罪ah?」
	Au-gu5-tin7講：「因為伊是上帝，所以in心內所teh想e5事，伊long2有聽見。」In有顯出挑戰 e5態度來teh辯駁伊，怎樣好膽主張伊是神。Chit-e5 挑戰，耶穌有歡喜接納，就對in講：「Lin2心內teh議論甚物ah?講你e5罪赦，a2是講你起來行，ta2落一項khah快講ah?phah算hit號假做e5人ma7會thang講chit款話，因為to無法度thang去試驗in e5心。總是lin2 tioh8知，人子ti7地裡有權thang赦免罪，(就ka7半遂 e5講)，我ka7你講起來gia5你e5 舖仔 to3去你e5厝。Hit人ti7眾人e5面前，即時起來，gia5伊所睏 e5 to3去伊e5厝。」
	Hit-e5人有感想啥款，咱是快快thang想像。總是經學士有感想 啥款，咱卻long2無聽見，不過知影in穩當無甚物好e5 感想 才tioh8。總是hiah-e5單純 e5,心內無khng3甚物偏見，來成做硬心e5眾人是khah快接納伊，來認伊是上帝，tui3 an2-ni「in long2戇ngiah8 ，也歸榮光上帝；koh滿心驚惶講咱今仔日有看見意外e5事。」

	Ah!怎樣hiah-e5頑迷e5人，會無來攪擾 in眾人e5心le3(**leh)？耶穌實在不時to會thang得tioh8眾人來歡喜聽伊。Ti7 tak8時代無論是基督徒，a2是猶太教徒，是新教徒，a2是舊教徒，屬ti7 hit號無有度量，無有疼心e5頑迷者，是做宗教e5 害蟲。Hit日設使in有疼心，就穩當beh為tioh8 hit-e5半遂有得tioh8耶穌e5醫好來歡喜，亦不但是an2-ni,就穩當ai3續用同情e5心來kiu3-kham3 chit-e5親切e5權能就是醫好hit-e5半遂 e5,到底是甚物款。Chit-e5無疼痛e5心有阻隔 in來離開上帝，親像有記載講：「無疼e5,m7-bat上帝；因為上帝是疼。」Hit號頑迷 e5人to m7是講in long2是為tioh8甚物款e5信仰來teh征戰。In雖然是gau5,會講hit號敬虔e5話，其實in e5做人long2是用驚惶e5心，無疼痛e5心來teh征戰。Hit款人最後是將耶穌釘ti7十字架；貫串ti7伊一切e5教示，伊有留一個印象hou7咱知影，ti7世界第一phaiN2 e5罪，就是hit號無疼心e5罪。
	一般e5人boe7免得受tioh8 in e5 指導者e5 感化。親像an2-ni,蛇有so5入去加利利chit-e5細細e5伊甸e5樂園。Tui3 hit日起，in有講出hit號細細聲e5話，chhu7來chhu7去ti7-teh疑ngai2耶穌，也到尾迦百農e5人續ge5伊，m7 ai3 koh看伊。若是hiah-e5 tiam3-ti7天裡e5天軍，不時to有teh注意來看chit世間e5人有怎樣ti7-teh款待in e5主。

	共觀福音書著者，koh落去有記載chit-e5情景，是hou7 hiah-e5 tui3耶路撒冷來e5人看了koh-khah生驚。
	就是有記載ti7 chit-tiap8耶穌有tui3全巴勒斯坦中人所第一藐視、厭賤 e5 階級來揀選一名學生，hou7 伊來排 ti7 hiah-e5人已經認做是伊e5 親密 e5同伴，就是彼得‧安得烈、雅各kap約翰e5身邊。驚了ti7起頭連其餘 hiah-e5學生，ma7無甚物歡喜也ku2-kaN2。
	咱會記得，有一條真大koh白色e5羅馬人e5道路，是叫做「沿海墘e5路」，chit條是tui3大馬色出發直直thang3落南peng5,也途中有旋 tui3加利利湖e5東北peng5 e5湖岸經過；ma7是猶會記得ti7 hit-e5大路邊，tu2-tu2 beh入迦百農e5所在，有一間白色e5厝，ti7 hit-e5厝頂有chhai7一隻鷹鳥，來表明是羅馬人e5稅關；也ti7 hit內面有一個人叫做馬太，亦叫做利未；就是A-lek8-hui e5囝，有「坐ti7餉關」。迦百農e5百姓是厭恨伊,ma7續厭恨 伊所做e5頭路。羅馬e5壓迫者，long2有tui3 in e5殖民來抽餉，也ti7殖民 e5中間，有一等號人，是tui3伊e5 同胞，來聚集稅項做than3錢 e5頭路。Koh-khah m7好e5,就是khah常hit號抽餉e5人，有tui3政府來bak8某一個地方，將所應該納 e5餉，納 hou7政府，後來才過頭來tui3百姓抽餉，tui3 an2-ni來大than3錢。行洗禮e5約翰有知影chit-e5實情。親像bat有抽餉e5,就近約翰，beh 對伊受洗禮，來問伊講：「先生ah,阮 tioh8怎樣做？」Hit時約翰就tui3 in講：「tiaN7-tioh8 e5餉以外莫得加theh8。」咱夠額thang信，馬太是慣勢用chit法來than3錢，也有親像猶hit-e5抽餉e5,就是bat受tioh8耶穌e5 感化 e5,來決心表反悔e5記號才tioh8。就是親像撒該有講：「主ah,我將所有e5一半hou7散鄉人；若是bat歪甚物人，就將四倍賠伊。」

	咱有聽見講，有一日「耶穌koh出去到海墘，眾人long2就近伊，就教示in。」Hit日有城裡人，有kui陣 e5出外人，以及ti7船裡e5討魚人，ma7有tui3碼頭上陸來e5人客，kap hiah-e5鬧熱e5隊商，就是停腳ti7 hit-e5大條白色e5道路餉e5身邊 e5,in有long2倚來聽耶穌e5教示。Hit時耶穌講道理soah,就tui3海墘倒tng2來，「有看見A-lek8-hui e5囝利未，坐ti7餉關，就ka7伊講te3我。伊就起來te3伊。」
	在hit號淺薄e5讀者，讀tioh8 chit-e5故事，無m7不止迷亂 in e5心。因為永ai3想講耶穌thai3 beh忽然來揀召chit等號e5人，亦chit等號人thai3 beh即時起來放sak伊e5事業來te3 chit-e5生份人，這in想了親像boe7會e5事。早前bat濟濟先生teh傳說，有濟濟懷疑者teh冷笑chit-e5故事，講：「若m7是福音書著者teh做小說；就是thang講chit-e5馬太是戇e5人。」總是自然咱是好膽主張，馬太be7承受tioh8 chit-pai2 e5揀召e5以前，伊穩當有濟濟pai2經驗tioh8耶穌e5 感化。設使若m7是約翰有ka7咱指明，論其他e5使徒受揀召e5情形，咱ma7猶原會tu2-tioh8 siang7 chit款e5迷亂。因為咱才有干單聽見講耶穌看見兩個討魚人ti7船裡，也一下叫in,in就即時起來te3伊。設使ti7數年後，約翰若無giah8筆來寫hiah-e5少年e5討魚人，猶未受chit-e5 公然e5揀召e5以前，ti7起頭已經有bat見tioh8 in e5主，續有不止疼痛in e5主，就咱的確boe7-thang了解hit時in所經驗tioh8 hit-e5 gau5感動人e5情景。所以咱若是會記得ti7聖冊內，long2是親像chit款，自然其他濟濟siang7款困難 e5問題，咱穩當會平平快快來解決。
	無lah,耶穌穩當無快快來揀召人做伊e5使徒。伊有延chhian5濟濟時間來試驗人e5決心，也經過十分e5 考慮了後，看thang接納e5,就接納；也thang拒絕e5,就ka7伊拒絕。親像bat有一個經學士ai3 beh來te3伊，講：「先生ah,你無論ta2落去，我beh te3你。」咱大家穩當beh phah算，chit-e5 經學士反悔想beh來te3伊，來做伊e5學生，穩當不止有路用。總是耶穌有試驗伊e5心志，講：「狐狸有孔，天中e5飛鳥有siu7;獨獨人子無掛頭殼e5所在。」Hit-e5 經學士聽了就棄sak無beh te3伊。Koh有一個好額e5少年人，也聽耶穌e5話了，憂悶就去e5。耶穌有欣慕伊。「耶穌看伊，疼伊。」Chit-e5少年人應該是tioh8做耶穌e5使徒，a2是siang7少ma7 tioh8-ai3做一個學生。總是耶穌有好膽用一個大問題來試，致到續失落伊。「Tioh8去boe7你凡所有e5,來hou7散鄉人。」Hit-e5少年人聽了面就失色，憂悶就去，因為伊產業真濟。親像an2-ni,hou7咱thang知，咱e5主tiaN7-tioh8是無輕快來揀選人做伊e5使徒。馬太若是猶未便thang接納伊e5揀召，耶穌tiaN7-tioh8是無揀召伊。耶穌kap馬太的確ti7以前已經有相kap交陪。
	咱teh奇怪，m7知馬太ti7起頭按怎才來kap耶穌相bat。咱知伊是A-lek8-hui e5囝，叫做「利未」。也koh猶有三個使徒，猶原是A-lek8-hui e5囝；大面是相像hit-e5 A-lek8-hui。若是an2-ni,馬太是in e5 兄弟，雖然是in無ai3 beh認伊，亦大面是kap耶穌有親chiaN5關係 ti7-teh。所以照看馬太ti7細漢e5時就已經bat耶穌，也後來為tioh8伊有做hit號抽餉e5頭路，致到hou7伊e5 親族棄sak,hit時才無koh見tioh8耶穌e5面。到ti7耶穌來迦百農e5時才koh看見伊坐ti7餉關，就koh再kap伊相會。馬太be7免得尊敬耶穌，因為ti7伊e5 親族內，結局是獨獨耶穌ai3 kap伊講話na7-tiaN7。咱thang phah算耶穌入去餉關來kap伊面會，hit時伊有不時teh見笑伊來做hit號e5頭路。咱thang想像，bat有一日耶穌tu2仔入來坐ti7伊e5事務所e5時；有散鄉e5討魚人入來，是為tioh8稅項be7清楚，來teh kou-chiaN5馬太tioh8 koh諒情khah慢才納，也求馬太莫得ka7伊競賣伊e5船、網，a2是伊hit間teh遮chah8 bou2囝e5細細間e5 草寮仔。咱thang phah算hit日馬太是不止無歡喜耶穌來坐ti7伊e5事務所，總是伊的確是無beh允准伊所求 e5話。馬太的確beh想講事業是hoan7事業。設使若是tui3人siuN軟路，tiaN7-tioh8是boe7-thang發財。咱thang想像耶穌beh出去e5時，只有用目尾來看伊，是親像伊teh看彼得teh拒絕伊hit暗e5款式，也只有an2-ni伊就出去。
	總是咱phah算hit-e5討魚人出去了後，馬太e5心是無夠joa7-nih8爽快。Hit暗hit-e5討魚人e5 bou2囝是tiaN7-tiaN7顯出ti7伊e5眠夢中。咱thang phah算，隔日馬太tiaN7-tioh8是無去差壓hit-e5人e5船，以及網。咱thang phah算，馬太有漸漸家己見笑，續無甚物敢見tioh8耶穌e5面，ma7續漸漸怨恨 伊所做hit-e5 奸詐 e5頭路，也koh ti7心內不止teh ng3望chit-e5拿撒勒e5耶穌beh歡喜來接納伊。
	咱thang想像chit-e5馬太e5心神有受tioh8耶穌e5 恬靜e5 感化，有漸漸 teh生起向上 e5心。咱thang想像伊有kap hiah-e5日常e5眾人相kap khia7 ti7 hi墮近ti7稅關e5海邊，來聽伊e5話。咱thang想像伊有漸漸 teh欣慕khah好，khah高尚e5事，亦常常bat tui3耶穌來講起ti7伊e5心內所teh往來e5思想才tioh8。
	這不過是我e5推測na7-tiaN7，總是這穩當m7是無根據 e5推測。不論啥款，咱知影，ti7 chit-e5抽餉e5心內已經有淡薄生起hit款有合宜thang做使徒e5念頭。Ti7咱有甚物見笑、反悔，a2是好e5慾望，耶穌long2知影，親像an2-ni,伊也知影馬太e5心思。所以有一日耶穌才有來chit-e5抽餉e5事務所ka7伊講：「Te3我。」也馬太一下聽見伊e5聲，心內也驚也歡喜。「伊就起來te3伊。」總是伊e5 舊e5生活e5 痕跡，自然是猶留teh。所以馬太不時teh見笑hit-e5代誌。大面是為tioh8伊e5事，耶穌才有受人冷笑，也hou7人看做是「抽餉e5朋友」。亦chit-e5可憐e5馬太，ti7伊e5福音書中有用謙遜 e5念頭，來排伊本身ti7 hit-e5使徒e5名表講是「抽餉e5馬太」。
	咱穩當thang好膽主張，猶hit六個使徒猶原會thang ka7咱講起，in猶未受耶穌揀召e5代先，有bat kap in e5先生相kap交陪。咱ng3望in有講起。咱穩當特別ai3聽hit-e5 加略人猶大e5故事；ti7眾使徒中，獨獨伊一人是tui3加利利以外e5所在來揀選e5。咱long2 ai3知影按怎樣耶穌才會揀選伊？論chit-e5猶大，咱thang信伊穩當是有甚物好e5所在，會thang hou7耶穌祝望。Ti7以前猶大穩當是有甚物著現，會感動人e5經驗才tioh8,若無，咱就boe7-thang理解按怎耶穌會來揀召chit-e5 加略人猶大來成做十二使徒e5一個。




第七章	兩位 e5筵席

	Koh落來ti7聖冊裡，有講起兩位 e5筵席e5故事，也耶穌long2有hou7 in請去做人客。
	馬太受揀召了後續有做出一項勇敢e5事。馬太有聘請伊e5事務員，以及kun7-hu7 e5抽餉e5,相kap來赴伊e5送別 e5筵席，來kap伊相kap歡喜ti7伊e5人生中所經驗e5 chit一個轉機。伊ai3伊e5同伴long2知影，在伊所看e5耶穌，以及ti7伊e5心內所有teh活動hit-e5新e5 ng3望kap熱誠是啥款。伊e5 宗教信念有夠額壯伊e5 膽，來抵當伊e5朋友，所tiaN7-tioh8會講e5 恥笑 e5話。伊e5 宗教信念無hou7伊過頭來滿足家己，來phah算本身taN是已經成做一個khah好e5德行，khah 優等 e5人，也無hou7伊續想無ai3 koh kap古早朋友相kap往來。Hiah-e5古早朋友雖然有joa7-nih8濟e5劣點ti7-teh,ti7過去ma7是做伊e5親切e5朋友。
	總是試想伊e5勇敢，敢來請耶穌去kap hiah-e5抽餉e5相kap食！馬太的確是不止知影伊e5先生耶穌e5心是勇敢，才敢做chit號e5代誌。又koh試想ti7社會中hiah-e5無地位 e5人，in受請來赴 chit-e5筵席，in e5心驚惶到怎樣！咱thang想像，in ti7 hit日相kap坐ti7餉關，會談論講：「咱素常無論甚物款才tiau7 e5先知人to long2罕得kap in干涉，總是chit-pang咱會thang接近chit-e5拿撒勒人耶穌，ti7社會來kap伊做朋友相kap食。這實在是非常e5事！設使法利賽，以及經學士若聽tioh8 chit-e5代誌，m7知啥款houN3！Ti7 街路裡，連in e5衫仔裾to無ai3 khap-tioh8咱le3(**leh)！實在是無thang奇怪lah,眾人hiah-nih8欣慕chit-e5好交陪e5先知人耶穌。無奇怪lah,chit-e5利未馬太才會hiah-nih8熱心ai3跟te3伊。Kiam2-chhai2 自早若是有人親像耶穌來指示咱bat咱e5 宗教e5事le3(**leh)，咱到taN ma7穩當是成做嶄然khah koh樣 e5人。」
	耶穌會曉得tioh8用甚物款e5法度，來kap hiah-e5抽餉e5,以及有罪e5,相kap坐桌；就是會曉得tioh8-ai3成做一個好交陪e5人，來beh kap伊e5好朋友相kap坐桌。眾人穩當會感覺，實在耶穌是一個好親近e5人。自然伊是有威嚴 ti7-teh,in穩當m7敢 ti7伊e5面前來行hit號無照法度e5行tah8,a2是來講出hit號無合宜e5話。這無m7是因為伊e5人格有顯出hit號天然e5威嚴 ti7-teh。咱無僥疑伊long2無一屑仔顯出hit款ai3 kap人隔離 e5態度，a2是故意謙卑來傷害tioh8人e5 感情。耶穌是有khng3敬重人e5心，來teh kap tak8等號e5人交陪。咱thang想像，伊有坐ti7主人e5身邊，kap hiah-e5抽餉e5相kap ti7 phiat-a2,來un3物起來食。咱有聽見伊是真歡喜kap in相kap坐桌，來相kap談論，也有時人客續ti7半意識e5中間，long2照法度來應答伊。伊會bat人e5心情，續來giu2人e5好處出來。所以咱thang確信hit日ti7馬太e5筵桌 teh坐e5人，穩當真歡喜想講佳哉咱有出席才知影，咱本身嶄然是猶有thang ng3望e5所在。

	總是試想，m7知經學士、法利賽以及迦百農hiah-e5 宗教家，tui3 chit-e5事實有感想怎樣。In boe7免得聽tioh8 chit-e5事實。Ti7 hit-e5 kun7-hu7 e5人long2遍遍teh風聲耶穌e5事。亦chit-e5筵席是極亂來e5事。試想，設使ti7今仔日ti7 印度有一位聖者，a2是波羅門教徒，甘願來kap hiah-e5無地位、下等 e5人相kap食，m7在會鬧動到怎樣！
	咱phah算in不止自尊，穩當是無beh來出席hit號會，ma7無beh來攪擾 hit號抽餉e5筵席。Ti7猶太人e5社會生活，卻是嶄然自由，不過m7是親像耶穌所做chit款e5自由。所以大面ti7隔日，有一pai2 ti7海邊集會，hit時in有攻擊主e5學生講：「Lin2先生啥事ai3 kap抽餉e5,以及phaiN2人相kap食？」Chit-e5 質問是夠額有理氣ti7-teh。「啥事伊ai3 kap hit號人相kap作伙le3(**leh)？」照看in long2無想beh問講：啥事hit號人ai3 beh kap耶穌相kap作伙？若an2-ni問，是法利賽e5見笑。因為in hit階級e5人khah常是無ai3 kap hit號有宗教e5人相kap交陪。Iau2-ku2咱讀tioh8耶穌e5故事知影眾抽餉e5 kap有罪e5人以及ti7社會上 hiah-e5無地位 e5,實在不止ai3 kap耶穌相kap交陪。這是啥因端le3(**leh)？
	確實因為in知影耶穌tui3 in有khng3親切、ng3望，以及同情e5心ti7-teh。Chit號e5新是in所罕得tu2-tioh8 e5,也chit號e5心，連in hit等號e5人，to有氣力thang贏in,來giu2 in e5心肝。又koh是因為in知伊是齊全純潔，夠額會hou7 in家己見笑、謙卑；反轉伊long2是teh想in e5心內所有e5好處，就是險險 tioh8 hou7 phaiN2蓋密去e5,續來造就in e5好處，又koh干單注目 ti7 in e5好處na7-tiaN7。伊有助長 in e5 志氣，來生起ng3望。伊有hou7家己感覺，雖然本身是有罪、邪惡e5人，iau2-ku2 in猶原是上帝e5囝，ti7上帝e5面前猶原有無限量 e5價值 ti7-teh。
	耶穌e5 gau5 吸引人，hit-e5秘決是在ti7 chit點。為tioh8 chit-e5因端，「眾抽餉e5,以及phaiN2人ai3近倚伊。」「一般e5眾人ai3來聽伊e5教示。」伊long2是看in e5好處，伊是有kap in做朋友，有信用 in,有同情in。Ti7世間無論甚物教示，忠告，以及勉勵e5話，hit-e5功效是boe7比得耶穌所有顯出chit-e5態度。Hiah-e5抽餉e5,long2是hou7世間所chiu3-祖，也in ma7是有咒詛世間倒tng2。親像an2-ni,in e5心肝是嶄然ngiN7，iau2-ku2知影chit-e5無限量 e5純潔e5人，全然無teh看輕in。Hiah-e5受好品行e5人所放sak,看做親像癩哥e5婦人人，心內ma7是不止生驚知影耶穌是long2無放sak in,反轉是tui3 in講起安慰，同情，以及希望 e5話。
	In會hiah-nih8欣慕ai3 kap耶穌作伙，是為tioh8 an2-ni。Chit-e5就是上帝e5心腹，上帝e5 希望。所以人若問咱，上帝是親像啥款，咱只有thang報 In bat耶穌就夠額！

	Koh無幾日，耶穌有受請去赴別個筵席。
	路加有講起耶穌bat相pai2 kap法利賽人坐桌 ti7 in e5厝，這是不止合宜，thang表明主tui3 hiah-e5 khah好e5 法利賽人所抱e5朋友e5態度是啥款。Siang7頭一pai2(路加te77章)，是屬ti7迦百農e5故事，koh是ti7 伊所tiam3 e5隔壁e5事，也明明是ti7 khah早，法利賽人猶未生起硬心來反對伊e5以前e5事實。
	就是有一日，耶穌不止無閒來傳道理醫好眾人了後，到hit暗伊有hou7一個法利賽人叫做西門，請去kap伊坐桌 ti7伊厝。耶穌有tui3彼得in tau出去，經過hit-e5狹狹e5 街仔，hit-e5新 e5會堂，後來上去到ti7樹林kap花園內 hiah-e5有產階級e5人所teh toa3 e5所在。Chit-e5筵席會遍遍報揚到ti7 thong世間，m7是為tioh8西門 hit-e5 壯觀e5厝，a2是hit-e5周圍e5 sui2景，獨獨是為tioh8「有一個真正可憐痛苦e5 phaiN2 e5婦人人」。有竄入去ti7 in e5筵席。照hit-e5記事所暗示，chit-e5婦人人已經bat見tioh8耶穌，koh有khng3深深e5意思，來beh 對伊顯出感謝e5心。咱thang想像伊是一個鬱悶 e5悽慘e5 cha-bou2囡仔，chit-tiap8是hou7 hit-e5引誘伊e5人所棄sak,心內有憂悶艱苦，iau2-ku2 teh siau3念ti7山間hit-e5純潔e5 家庭，ma7有teh siau3念伊所m7敢 koh見面e5父母，以及hit-e5伊所m7敢 koh 對伊祈禱e5上帝。
	社會e5人真正gau5生驚chit-e5婦人人e5罪，總是long2無teh分別。有影真濟「墮落e5婦人人」會致到an2-ni,是對伊家己e5 phaiN2。總是濟濟cha-bou2囡仔，ma7猶原有hit號不止thang傷心e5故事ti7-teh;in會thang講起伊e5 墮落，是tui3 ti7 伊所信用 e5愛人e5 hiau心所致。人khah常是long2無審查hit-e5真相，干單遣責伊，趕伊出去tiam3-ti7外面烏暗e5所在來艱苦。又koh伊e5婦人人伴ma7是koh-khah無體諒伊！總是耶穌穩當beh歡喜aN3耳孔來聽伊e5 苦情。論chit-e5婦人人e5故事，咱卻long2 m7知影，不過咱知chit-tiap8 chit-e5婦人人是long2無人beh可憐伊，也無論現世，a2是來世，伊ma7 long2無有一屑仔 e5 ng3望ti7-teh。有一日，伊有來chhe7耶穌。Kiam2-chhai2 chit-e5婦人人也bat聽見伊teh闡明上帝e5恩典e5時，所設hit號會感動人e5譬喻，親像ti7 khah後來teh論牧者遍行曠野，PoaN5山過嶺來chhe7失落e5羊，a2是論浪蕩子e5老父teh聽候伊e5囝koh 倒tng2來hit款e5譬喻。Kiam2-chhai2 chit-e5婦人人bat ti7一日有來對伊講起伊所tu2-tioh8 e5 慘境，續ti7伊e5面前來表出真正反悔e5心肝，koh再親像ti7約翰所記載hit-e5 姦淫 e5婦人人一般，有聽見耶穌對伊講hit號恩典e5話。「我亦無定你e5罪；去ah,taN以後莫得koh犯罪。」不論啥款，chit-e5婦人人猶未入來西門 e5筵席來表明感謝e5心e5以前，已經bat接tioh8耶穌，也得tioh8伊e5勉勵，ti7心內有生起一種新新e5 ng3望，來變換伊e5全生涯。
	人teh讀chit-e5故事，有感覺濟濟困難 e5點ti7-teh,iau2-ku2咱thang想，這khah常是出tui3誤讀e5因端。Chit-e5婦人人m7是干單入來beh表明伊e5反悔e5心na7-tiaN7，chit-e5婦人人明明是有khng3 hit號熱熱ai3感謝e5心ti7-teh。確實，耶穌ti7以前bat接tioh8伊，續bat指示伊知影上帝是做人e5父，以及上帝ai3赦免人e5罪，hit號恩典e5道理。Kiam2-chhai2 chit-tiap8 chit-e5婦人人tu2-tu2是beh離開迦百農來出發伊e5新e5生活；是lah,kiam2-chhai2伊是beh 倒tng2去就近伊e5老母；亦未離開e5代先，teh想除起chit-tiap8以外，是無tu2好e5機會thang 對伊表明伊有疼痛伊。若m7是an2-ni,就照看無甚物tu2好e5理由，thang解釋i按怎才竄入去ti7一個筵席。

咱thang想像chit-e5主人西門有不止好款待耶穌，總是伊明明有顯出伊是一個上等人來謙卑家己teh款待下等人。親像伊hit號地位e5法利賽人，kap hou7人認做是拿撒勒e5木匠chit-e5少年e5說教者，ti7 hit中間in e5身價是不止有精差ti7-teh。咱知奴僕是真快學伊e5頭家，a2是頭家娘e5聲seh。In phah算tui3 hiah-e5 khah好額e5人客所tioh8盡 e5禮數，是無欠用tioh8行到ti7耶穌。耶穌來做人客 ti7 chit-e5紳士e5 tau,to已經夠額光榮lah。In phah算耶穌無注意tioh8 chit號e5態度，總是伊m7是無注意tioh8。
人teh講英國人e5厝是親像要塞 ，總是東洋人e5厝就m7是an2-ni。厝邊頭尾e5人，是快快thang入來看人客，總是伊chit款婦人人是be7用得。照猶太人e5 風俗，人客long2是撐ti7桌邊e5長撐椅裡，亦腳骨伸tui3後面來掛ti7椅墊。忽然間有聽見真迫切嚨喉管tiN7 teh哮e5聲seh。有看見一個婦人人，面無ta3-phe3,頭毛sam3-sam3,顯出一個墮落e5婦人人e5記號來跪 ti7耶穌e5後面，也手裡有theh8一矸貯香油e5玉瓶。伊e5目屎是親像hou7水滴tam5耶穌e5腳，「就用伊e5頭毛拭伊；koh 捷捷chim伊e5腳，用香油抹伊。」Chit-tiap8 chit-e5婦人人e5心神是不止艱苦。
法利賽人西門看見chit-e5婦人人心內嶄然無稱意，chit-e5婦人人入來是損害tioh8伊e5 尊嚴。Chit-e5淫婦到底入來beh啥代？實在是全然見笑e5事。連hou7 chit號婦人人摸tioh8,to看做是污穢 e5事。照看耶穌to無表示ai3 beh 阻擋伊入來，所以伊ma7是夠額細膩，m7敢表示伊e5 感情。不過伊有自由thang想東想西。伊真oh得理解，按怎chit-e5人若beh是先知，的確會知摸伊e5人是chi7-chui7,koh是甚物號e5婦人人，就是phaiN2人。」伊e5面貌有表現伊e5心思。
不論啥款，耶穌有十分理解伊e5心思。親像Au-gu5-tin7有講：「Tioh8細膩咱e5心思，因為有顯明ti7天裡。」耶穌就即時來對伊講：「西門，我有話beh ka7你講。」伊就出tui3勉強來表示尊敬 e5態度，應伊講：
「先生，請你講。」
「某個債主有兩人欠伊e5 債，一個欠伊五百e5銀仔，一個欠伊五十。In既然無thang還，債主就赦免in兩人。An2-ni,就ta2落一個khah疼債主ah?」
Chit-e5心不止無爽快 e5 法利賽人西門就tiN3笑笑 e5面貌來應講：
「我phah算是hit-e5 hou7伊赦免khah濟e5。」
「你所斷e5是tioh8。TaN,西門你看chit-e5婦人人無？我入你e5厝，你無用水hou7我洗 腳；若是伊用目屎 滴tam5我e5腳，用頭毛拭伊。你無ka7我chim,獨獨伊對我入來e5時，chim我e5腳無soah。你無用油抹我e5頭殼；若是伊用香油抹我e5腳。所以我ka7你講伊濟濟e5罪過已經赦免，因為伊e5疼是濟；若是得tioh8赦免少 e5,伊e5疼也是少。」
自然耶穌m7是講人tioh8 koh益發犯罪，才有thang益發得tioh8上帝e5疼痛。伊是將西門所斷e5來教示伊講：「你m7-thang phah算上帝也beh寫赦你濟濟。Chit-e5婦人人不止有感覺tioh8家己e5罪惡，有顯出恭敬e5態度來表明感恩e5心。」
Tui3 an2-ni,伊就伸手來hoaN7 ti7 hit-e5嚨喉管 陣，來pai3 Ti7伊e5面前e5婦人人e5頭殼等，就ka7伊講：「細囝ah,你e5信，有救你；也你e5罪赦lah,做你安心to3去。」

Chit-tiap8了後，chit-e5婦人人是按怎，咱卻m7知，不過咱確實知伊有平安tng2去in-tau。真濟人long2 teh想，chit-e5婦人人tui3 chia起，是無koh顯出ti7咱e5歷史，總是tui3古早，ti7西peng5 e5教會，就遍遍不時teh流傳講起chit-e5反悔e5婦人人，就是hit-e5抹大拉 e5馬利亞。Chit-e5意見真a2是假，不管啥款，chit-e5意見，咱chit-tiap8是oh得ka7伊抹消去。Ti7幾na7世紀e5中間，基督教e5藝術以及文學，long2有khng3 chit-e5意思ti7-teh。Hit-e5抹大拉 e5名是成做teh表示hit號有反悔e5 墮落e5婦人人，亦ti7一切e5基督教國，所有e5矯風會，long2有用抹大拉 e5馬利亞e5名來teh稱呼伊。
這kiam2-chhai2是事實e5話。咱ma7猶有thang益發說明chit-e5事實。Ti7猶太人e5經冊(Talmud)有講抹大拉是一種phaiN2 e5稱呼，因為是聯絡ti7 chit-e5無正經e5婦人人。也猶太人看hit號賣淫 e5事，是出tui3犯tioh8鬼e5所做，所以講伊是hit-e5「bat hou7耶穌ka7伊趕七個鬼出去」e5婦人人。西peng5教會，猶原是有保守 chit-e5信仰。Chit-e5婦人人穩當有夠額奇異來經驗tioh8耶穌e5恩典；若無咱就boe7 明，按怎伊beh來對耶穌表明chit-e5真非常熱誠e5事。
咱khah m7敢phah算hit-e5主e5朋友，抹大拉 e5馬利亞，就是ti7西門 e5厝，chit-e5污穢 e5婦人人。Iau2-ku2設使若真正是來講hit-e5 bat 墮落e5婦人人會拚伊全虔誠來感謝hit-e5拯救伊e5耶穌e5疼痛，ti7福音書中，kiam2猶有比chit-e5 koh-khah會感動人e5故事mah?Chit-e5婦人人有謙卑，來入ti7 hit-e5 teh侍候耶穌e5細細e5婦人人e5團體。伊有痛心來tiam3-ti7各各他，看耶穌受釘。伊是long2無驚人e5侮慢、凌辱，有te3耶穌e5身屍，行到ti7墓裡e5所在，也ti7耶穌koh活e5 hit早起，猶不止清早，伊就到墓裡來代先看見koh活e5主。伊起頭phah算耶穌是顧園e5,就ka7耶穌講：「頭家ah,你若有扛伊去，請ka7我講he7 伊ti7甚物所在，我就去收伊。」耶穌就ka7伊講：「馬利亞ah!」伊一下聽見耶穌e5聲，就oat8-tng2身，跪落去講：「我e5先生！我e5先生！」



第八章	一般E5民眾

	咱若無不時sio2-khoa2會記得一般e5民眾e5背景，就be7-thang四正明白耶穌ti7迦百農，以及ti7加利利傳道e5 long2總 e5情景。咱不時to有感覺tioh8 ti7伊e5面前有好交陪e5民眾，不止歡喜來聽耶穌e5教示。Chit-e5事實反轉親像一個thang gong5-ingah8 e5事也ku2-kaN2。因為咱永永ai3想講一般e5百姓long2是侮辱耶穌，拒絕耶穌。咱永永是teh想講伊是受一般e5國民所反抗，所拒絕e5人；也為tioh8 chit款先入主e5影響，致到續無甚物注意tioh8 hiah-e5 單純 e5民眾，以及hiah-e5誠實e5人有怎樣時常teh 歸ng3伊，ai3聽伊e5教示，欣慕伊e5人格，大喝采伊e5道理。
	伊明明是不止有人望，一般e5眾人long2迫切ai3聽伊e5教示。Ti7福音書中，tak8面to long2有teh講起，有真濟熱心e5人teh倚來就近伊。親像咱有讀tioh8講：「有kui大陣 e5人teh oe-khoeh伊。」「眾人long2 teh chhe7伊。」「Thong城long2聚集ti7門口。」「人tui3四方就近伊。」「眾人聽見就tui3 chiah-e5城步行te3伊。」「耶穌e5老母kap兄弟來就近伊；因為人濟boe7得近倚。」Koh有血漏e5婦人人tioh8 ti7 kui大陣 e5眾人e5中間tui3伊e5 ka-chiah後進前行倚去就近伊，ma7有5,000人跟te3伊，來得tioh8伊e5養飼。又koh咱也會記得耶穌tui3變容貌e5山頂落來e5時，有kui大陣人ti7山腳 teh聽候伊。實在不時有kui大陣熱心e5人teh oe-khoeh伊。「眾人koh聚集，致到in boe7顧得食。」照看伊是親像吸石，大大有力會giu2濟濟人來就近伊。眾人long2欣慕ai3 親近伊，眾人m7是干單出tui3好奇心，實在是有誠實teh欣慕伊。
	請咱會記得，chit-e5情景m7是干單ti7 khah早tiam3-ti7加利利e5時代e5狀況na7-tiaN7。Chit-e5情景實在是有接續ti7伊e5一生，連到ti7伊beh臨終e5時，ma7是猶原有kui大陣人teh te3伊。連ti7 hit-e5 gau5 反對伊e5耶路撒冷，眾人to猶原歡喜聽伊e5話。約翰講：「猶太人益發chhe7 beh thai5伊，」hit-e5意思是teh指明hiah-e5 反對伊e5 法利賽黨。總是論到一般e5百姓，決斷是m7-bat chhe7機會想beh thai5伊。In long2是伊e5朋友，伊e5擁護者。Ti7 hit-e5凱旋e5安息日，耶穌以及學生大家騎驢進前beh上耶路撒冷e5時，有kui大陣 e5人聚集ti7 街路裡。也隔早起ti7聖殿裡，「百姓long2致意聽伊。」「Tui3 an2-ni,法利賽人就講：『咱若容允伊an2-ni。眾人beh long2信伊。』Koh講：『可見lin2 long2無chhai2-kang,lin2看thong世間long2去te3伊lah。』」
	實在tui3頭到尾，伊是一個有人望 e5英雄。一般e5百姓是long2為伊。百姓若是有近ti7伊e5身邊 e5時，伊不時是妥當。Hiah-e5 對敵chhe7縫ai3 beh掠伊，hit時in「有驚眾人。」「In講當節期m7-thang,驚了百姓有擾亂。」所以in tioh8唆使猶大，「當百姓無 ti7-teh e5時」來賣伊。In tioh8聽候眾人long2去歇睏hit時，in才敢來掠伊。有影，ti7 hit-e5受審問 e5 hit早起，有kui陣 e5人一齊大聲喉叫講：「釘伊ti7十字架。」也hiah-e5 結黨 e5陪審者long2聽than3 祭司e5話，ai3 thau2放Pa-liap8-pa,滅無耶穌。總是ti7各各他看見耶穌死ti7十字架e5「眾人，看見chiah-e5代誌，long2槌胸to3去。」
	設使我是猶太e5基督徒，我就beh反對，m7願認講猶太e5民眾有拒絕耶穌基督。Hiah-e5有權威e5人有lah。Hiah-e5百姓e5代表者有lah。亦眾百姓不過to khah驚祭司，所以hit日看見chiah-e5事，干單槌胸來離開各各他to3去in tau。設使in ti7 hit日若是猶有in e5出名e5先祖 e5精神ti7-teh,in穩當連主e5一支頭毛to無beh容允人來khap-tioh8,ma7續會phah破 祭司kap法利賽人，以及眾兵丁e5身軀。因為雖然in有khah無膽量，iau2-ku2 in e5心tui3頭到尾，實在long2是為伊。咱thang用敬虔e5念頭來想講ti7審判e5日，基督穩當會記得thang替以色列辯解才tioh8。

	咱大家想了不止替伊歡喜，因為ti7加利利chit-e5試練 e5年，伊有thang得tioh8 chit號快樂e5經驗。實在是真thang歡喜，因為雖然猶未long2普遍ai3 beh來te3伊。Iau2-ku2 ti7伊e5身邊有濟濟親切e5人teh te3伊。亦tui3 in中間，至少to有淡薄人決心beh做伊e5學生。In是愚戇 e5百姓。In大面long2是屬ti7 chit世間e5人，in boe7-thang進步來了解伊e5高尚e5思想。雖然in boe7會，iau2-ku2 in tui3 ti7伊有顯出疼痛e5念頭ti7-teh。In有不止熱心teh想，有一日ai3來硬掠伊做王，伊就即時消滅 in e5 ng3望。伊是無欣慕beh來坐ti7以色列外形e5王位，獨獨是beh做王來坐ti7人e5心內 e5王位。耶穌消滅 in e5 ng3望e5時，有hou7 in不止失望e5款，總是in無為tioh8 an2-ni來放sak伊，雖然in e5序大有不止無閒，teh掖hit號僥疑e5 種子。這是奇異e5情形。咱thang想伊tui3 in眾大家m7知感想啥款，大面伊對 in e5 感想是親像伊對 hit-e5欣慕beh te3伊e5人，所講e5話e5款式。「耶穌看伊，疼伊，就ka7伊講你iau2 欠一項；koh來te3我。」
	耶穌有疼痛in。有人bat講上帝有疼痛普通e5人。Tui3 an2-ni,伊才有創造hiah-nih8濟e5普通人。亦in大家ma7是疼痛伊。In boe7免得ai3疼痛伊。因為伊是hiah-nih8照人e5款，hiah-nih8好交陪，hiah-nih8快樂e5人。Koh伊是親像in中間e5一個。伊是眾人中e5一人，也親像in中間e5一人，gau5理解in,gau5同情in。伊m7是親像hit號閒閒，無su7-lou7 e5哲學者，干單坐teh,tui3 hiah-e5 艱苦 e5百姓，來teh講哲學。其實ti7眾人中無一個有比伊koh-khah散鄉，a2是有比伊tioh8磨 koh-khah重。In知hit-e5 teh教示in tioh8看重義khah過頭ti7 物質e5快樂e5,是一個無錢 koh無厝thang khia7 e5人；in知伊是一個勞動者，夠額明白人e5厭倦，背重擔是甚物款式，以及上帝tui3 chit-e5厭倦e5世界，所beh賞賜e5平安，就講：「Tioh8來就近我，我beh hou7 lin2安息。」
	雖然伊夠額明白咱人所有第一phaiN2 e5點，iau2-ku2伊ma7是有一款e5 才tiau7,gau5 觀察咱人所有做好e5所在。伊有思想人e5好處，伊有ng3望人e5好處，伊有造就人e5好處，伊有發揮人e5好處。我bat有一日讀tioh8伊一個學生，就是大學教授e5事。Chit-e5教授e5學生中，bat有一個論伊e5先生e5事講：「伊不時想講阮是無thang嫌 e5人，亦所以阮的確tioh8做hit款e5人。」
	是lah,咱不止thang為tioh8伊來感覺歡喜，因為ti7 hit號失望、誤解、怨恨kap悖謬e5時代，有hiah濟e5 單純 e5百姓teh 意向伊。咱kiam2無sio2-khoa2感覺咱可憐e5人類，tui3 ti7上帝e5關係，是嶄然猶有ng3望e5所在ti7-teh mah?因為chiah-e5人m7是long2聖人，不過是peng5常有罪e5百姓na7-tiaN7。Iau2-ku2上帝有成做人e5樣相，來hiah-nih8意向in大家。Kiam2-chhai2咱無kah親像神學家所教示e5款，到hiah-nih8齊全phaiN2 e5人，到「hiah-nih8遠遠離開原本 e5義」e5人。設使咱有實在ai3 beh明白伊，上帝穩當beh giu2咱，hou7咱long2總近倚ti7伊e5身邊。

	Chit-e5事實有提出一個要緊e5問題，咱chit-tiap8 ai3來想。咱tui3 ti7 khah早，chit-e5故事知影，hit-tiap8 e5眾人long2 oe-khoeh伊，欣慕伊。總是今仔日就m7是an2-ni,現今咱e5 宗教，所第一痛苦失望e5事，就是大多數e5眾人long2離開教會。
	卻ti7耶穌e5時代，in猶原是有離開教會。總是ti7現今，是koh-khah傷重，koh是一個嶄然重大e5問題。因為khah早人long2無teh注意in,人long2無teh關心in。勞動階級e5人ti7人生e5 競爭有khah輸人，in long2 hou7人看無起。Iau2-ku2 ti7將來in就穩當無beh輸人，人beh看in有起。親像歐洲大戰後，ti7 chit-e5社會改造上，甚物人teh做頭？M7是君王，ma7 m7是專制者，反轉是一般e5民眾。因為an2-ni,今日大多數e5民眾來kap教會相隔離，無往來，實在是特別 tioh8注意e5一個重大e5問題。因為竟然現世做頭e5是民眾，若是an2-ni,chi7-chui7 beh來管轄chiah-e5 teh管轄人e5一般e5民眾ah?Chi7-chui7 beh來遣責in,指導in ah?一個 e5君王若是有錯誤，咱一般e5民眾就thang遣責伊。設使伊所做應該tioh8 lut王位 e5時，咱民眾thang lut伊。總是chit-tiap8民眾竟然是teh做頭e5時代，in若有錯誤，就無人thang遣責in。無人thang lut in e5王位。除起宗教以外，無步thang遣責in。除起基督以外，無步thang指導in。設使民主主義若iau2-ku2 kap咱e5教會相隔離，咱實在是tioh8為tioh8戰爭後，chit-e5新e5世界來吐氣！
	為tioh8甚物因端，現時e5民眾thai3 long2 kap教會隔離離le3(**leh)？In穩當beh講這是教會有錯誤lah,是自稱基督徒有錯誤lah。有影，現今大多數 teh反對基督，這是一個著現e5事實。我bat有讀tioh8一個反對教會e5著者，就是勞動階級e5運動 e5出名e5 指導者所著 e5冊。伊不止劇烈來痛罵基督教。總是真奇怪，伊有加一句話teh講：「耶穌就m7是親像今日e5教徒e5款，設使耶穌若koh出現 ti7咱中間，咱今日e5人的確beh親像古早，oe-oe khoeh-hoeh long2 beh倚去就近伊。」我teh奇怪，m7知伊本身beh無？Kiam2-chhai2 beh。不過in beh順服ia2是m7,這卻是別問題。事實民眾本身也是tioh8大大自責才會用得。照看咱今日e5人神經有khah過敏，來teh審議大多數e5人m7 ai3去教會e5因端。照我teh想hit-e5主要 e5理由，無別物，只有是因為in to心內無想ai3 beh去教會。In to無夠額關心ti7 khah重要e5面toe5,所以才無beh去教會。
	總是教會ma7是猶原的確tioh8大大自責lah,確實教會的確tioh8會thang表示基督e5精神，ng3望thang親像早時，hou7耶穌gau5 吸引眾人。Ti7-chia卻也有淡薄錯誤ti7-teh,所以我ng3望咱知影，咱e5教會tu2-tu2 tioh8行甚物路。
	我bat一pai2,請教一位有受教育e5勞動者。Hit時伊有對我講：「現今e5教會若敢出頭，親像lin2教會e5頭，耶穌e5款，來為民眾，為勞動者來kap資本家做對敵。Hit時你穩當beh看見kui大陣人，koh一pai2親像早時一般，beh來跟te3伊。」總是這是無影 e5話，因為咱e5主耶穌，其實ma7 long2無為 ta2落一peng5,不過是有為正義反對罪惡；贊成犧牲e5 行為，反對kou3-ki2/顧己e5所做。伊是全然無有階級e5偏見 ti7-teh。M7是lah!設使教會有為 ta2落一peng5,穩當是be7-thang代表基督，亦到尾連勞動者to ma7續猶原boe7-thang歡喜咱e5教會。設使若會thang講耶穌是long2無諂媚 hiah-e5 khah高尚e5 階級e5人，ma7猶原thang講伊long2無teh 諂媚 hiah-e5 teh跟te3伊e5民眾。實在伊有疼痛一般e5民眾，總是伊ma7是有勇敢koh誠實心來款待in。Ti7世界從來bat犧牲家己來服事眾人e5,從中耶穌是第一清白 e5人。In有錯誤，伊就教示in,in有顧家己，伊就對in傳放sak家己e5道理。伊吩咐in凡事ai3有君子。伊有教示in tioh8明白人e5 幸福，不在ti7外形e5富有。
	教會e5要務是tioh8遵守伊e5道理，譬喻來講論勞動問題，真濟人teh主倡講做教職者tioh8-ai3有講究工業問題。我看這是無必要。照我看，經濟 e5問題，有三個 當事者ti7-teh:一是資本家，就是teh供給勞動 e5材料；二是勞動者，或是用手a2是用頭腦 e5,in e5工是teh生產a2是teh分配物；三是消費者，若是無人thang消in所做e5物，結局in兩位是be7-thang存立。從前是資本家khah有權力來壓迫勞動者，以及消費者。總是現今e5勞動者，是teh試看tioh8怎樣chiah thang來得tioh8 hit-e5權柄。亦若做會來，就消費者大面猶原ma7是有teh ng3望beh壓迫in。Ti7 chit-tiap8咱e5教會e5使命是tioh8-ai3代表基督來對資本家、勞動者，以及消費者，平平來苦勸講：「Lin2是兄弟，啥事相欺負ah?Lin2 e5主就是基督，是一個，亦lin2 long2是兄弟。」

	現今有濟濟階級，long2是gau5為tioh8家己來征戰，對hit號運動，咱e5教會卻的確m7-thang為 ta2落一peng5,iau2-ku2 ti7 chia猶有一階級，咱教會的確tioh8為伊，就是hiah-e5可憐散鄉e5,無人幫贊e5,受壓迫e5人。過去教會khah無teh做chit-e5代誌、in悽慘teh喉叫e5聲，常常有thau3到ti7咱e5主e5 耳孔，講：「Lin2基督徒thai3 hiah-nih8無閒teh拯救人e5靈魂，致到續無時間thang來幫贊來拯救阮。」今仔日e5教會的確tioh8 koh-khah有關心ti7 hiah-e5無依倚可憐e5人，來保護in,親像中世紀教會所做e5一般。
	設使將來教會若是講tioh8四正來表明基督，thang hou7民眾koh一pai2來te3伊，教會的確是tioh8公然出頭來擁護 hiah-e5可憐無依倚e5人。教會的確tioh8要緊來主倡社會的e5 宗教。
	咱所teh講e5社會的e5 宗教是甚物意思？
	Ti7希利尼教會有流傳teh講起，兩位人所第一歡喜e5聖者：一就是叫做聖者Koa-se-an(St. Cassian)；二是叫做聖者Ni5-ko-liap8(St. Nicholas)。聖者Koa-se-an是代表個人的e5基督教e5人。伊不止關心ti7伊e5靈魂 kap伊e5拯救e5事；依tak8日有禮拜，也常常禁食來苦楚家己。聖者Ni5-ko-liap8是代表社會的e5基督教e5人。伊e5一生thang講是奉事e5生活。伊有為tioh8基督來幫贊hiah-e5可憐e5人；伊有看護 hiah-e5破病e5,伊有擁護 hiah-e5受壓迫e5;伊有疼痛hiah-e5細漢e5囝兒。
	照in e5流傳有講，後來Koa-se-an有死，也上起去天裡e5時，主有問伊講：
	「Koa-se-an,你tui3 hia teh上來e5時，ti7地裡你看見甚物無？」
	「主ah,我有看見一個拖車e5,ti7土糜窟內，teh noa3來noa3去，teh boe7-tang3 thang起來。」
	「亦你有幫贊伊做甚物無？」
	「主ah,無；因為我beh來見你e5面，我驚了phah la-sam5我e5白衫。」
	後來Ni5-ko-liap8亦來，身軀污穢，bak濟濟土糜真lah-sap。
	Hit時主有問伊講：
	「Ni5-ko-liap8 ah,你啥事污穢bak hiah-nih8濟土糜 mah?」
	Ni5-ko-liap8講：
	「主ah,我看見一個可憐e5 拖車e5,ti7土糜窟，teh noa3來noa3去，亦我有aN3落去ka7伊tau3 gia5 hit-e5車輪，來幫贊伊起來。」
	主講：「Ni5-ko-liap8 ah,你所做是真好。Koa-se-an ah,因為你有細膩來保惜你hit領受洗禮e5白衫，所以in ti7世間tak8年，beh一日來siau3念你e5榮光。Ni5-ko-liap8 ah,因為你有幫贊你e5 兄弟，脫出土糜e5 艱苦，所以你有thang得tioh8四日。」
Chit-e5流傳是thang做譬喻來教示咱，耶穌有為tioh8 hiah-e5 tiam3-ti7土窟內，teh noa3來noa3去e5可憐e5人來死，所以看咱e5教會有幫贊in到甚物程度，上帝beh照hit-e5程度來祝福伊，hou7伊興起。
	Iau2-ku2 chit-e5流傳，猶原thang說明ti7今日e5教會，所有e5兩款e5 宗教。頭一款，是用全心神來思想本身e5靈魂，本身e5拯救，本身tui3家己e5精神生活e5責任。chit款咱kiam2-chhai2 thang叫做是個人的e5 宗教。凡若有人熱心ti7社會奉事e5,莫得看輕chit點。因為這是宗教生活e5根本。Ti7 tak8時代已經有濟濟聖徒以及英雄，有得tioh8上帝e5默示，犧牲一切來圖謀成聖 e5生活。Chit款個人的e5 宗教，tioh8有進步到益發深，益發有力，就教會以及世界，ti7將來才有大e5 ng3望ti7-teh。總是宗教若益發深，益發有力，就無干單滿足hit號個人的e5 宗教生活。宗教若有益發長大，到尾自然是tioh8有開花，koh有結子。宗教若有益發成做親像基督e5款式，到尾就變成gau5疼人，gau5憐憫咱e5同伴；若有同伴hou7罪惡所圍困，咱tioh8 gau5顯出同情e5心，來kap伊相kap艱苦；若有同伴受無公道e5款待，咱tioh8會gau5替in受氣，tioh8有勇敢熱誠e5心，甘願為tioh8 in來費了時間kap精神，有決心甘願變性命ai3幫贊in,ng3望in至少會thang來照in所有e5好處來活。
	設使將來上帝e5教會若是講tioh8 提高一般e5民眾，tioh8叫醒眾人，來熱誠追chhe7咱e5主，咱的確是tioh8 提高in到ti7 khah高，khah闊e5 宗教觀念。教會的確m7-thang干單想，beh來安慰 hiah-e5 悽慘 e5 na7-tiaN7；教會的確tioh8考慮甚物法度thang阻止 in e5悽慘e5源頭。教會的確m7-thang干單想beh來淡薄改造hiah-e5 ai3 食酒e5,以及phaiN2品行e5,掠an2-ni做滿足，也的確m7-thang iau2-ku2容允hit號差不多boe7免得koh in2起in ai3 lim酒kap 放蕩 e5 環境。教會的確tioh8關心ti7社會e5 環境，會曉認 明到ti7甚物程度，是有影響tioh8眾人e5 品性；教會的確tioh8指示國民知影，國民 e5 品性是比咱國民 e5富有koh-khah貴重；教會的確tioh8揀召伊做好e5囝兒，聰明、明理e5人，seng-li2人、事業家、勞動者來出頭；續要求in tioh8將in為tioh8家己e5事業，所beh 費了e5時間kap思想，以及氣力，撥淡薄來獻做基督e5路用；教會的確tioh8對hiah-e5 ti7禮拜日出入ti7教會穿sui2-sui2 e5衣裳e5信徒，來干證hou7 in知，設使in若干單用全精神來teh建立家己e5靈性na7-tiaN7，是猶未完成上帝揀召in e5大e5目的；tioh8對in干證，hou7 in知tioh8超越ti7本身e5拯救kap德行e5 進步，tioh8進前來siau3念，不但是ti7遠遠e5異邦e5所在e5人na7-tiaN7，koh也tioh8 siau3念ti7本國所有濟濟無人thang幫贊e5人，親像tiam3-ti7貧民 窟e5,ti7病院e5,ti7慈惠院e5,ti7酒店 e5,ti7當店 e5,以及hiah-e5 khia7起ti7 phaiN2厝e5可憐無人teh 管顧e5細囝。這是教會所tioh8做e5事業；設使有人beh對咱講教會的確tioh8維持伊四正e5使命，干單來拯救人e5靈魂，hit時咱beh 應講，教會若趁伊e5主耶穌e5法度，來拯救人e5靈魂就是夠額。是lah,教會實在e5使命，是beh拯救人e5靈魂，總是咱tioh8會了解基督是用甚物法度來teh拯救人e5靈魂。伊就是用sui2-sui2犧牲e5精神，來感動人e5心，用兄弟所看會tioh8 e5疼，來教示in信仰in所看boe7 tioh8 e5上帝e5疼。咱若是an2-ni做，kiam2-chhai2 hiah-e5離開教會e5大多數e5人，穩當會親像ti7加利利e5款式，來做伊e5學生。Kiam2-chhai2咱會koh一pai2看見kui大陣人來跟te3 ti7伊e5身邊。




第九章	一日Ti7迦百農

	咱ai3簡單來描寫咱e5主khia7起ti7迦百農e5中間，特別一日所tu2-tioh8 e5事。福音書e5故事，濟濟long2是tui3 hiah-e5無聯絡e5事件來做成e5,in不時是無照次序ti7-teh,總是ti7迦百農e5故事中，只有一pai2會thang明明來描寫連續ti7一暝日e5中間所生起e5事；馬可(大面是彼得)，有ka7咱講起ti7有一日e5二十四點e5中間所tu2-tioh8 e5事情(馬可4章，5章)。

	時大約是主後28年3月。春朝旭日滿湖邊，遍照青山小市田，銀海點點土帆色，隨波鼓動響相連。
	耶穌有坐ti7伊e5船，來拋ti7湖岸 e5外面。伊所坐hit隻船，是伊有請彼得應伊離開來做伊e5路用，就是做伊e5講台，以及安息e5所在，也hou7伊利便thang來旅行ti7加利利湖e5四面。設使ti7今仔日，咱會thang得tioh8 hit隻船，kiam2 m7是beh看做真寶貝e5遺物mah?Ti7 hit早起，日頭猶早e5時，湖岸人that-that-tiN7，khia7到倚倚ti7水墘，有顯出燦爛e5情景，大家long2 beh就近伊。因為伊e5名聲有開闊遍傳ti7四方。Tak8等號e5人to long2有聚集ti7-hia。Hit日有城市e5人，也有tui3四圍e5地方來e5人客，就是tui3耶路撒冷來e5 法利賽人，有婦人人手裡抱破病e5細囝，有e5是tui3後面hit條大koh白色e5道路倚來e5 seng-li2人，以及出外人，in long2真稀罕 e5款，停腳來teh看，亦注意teh聽，從中有hit號熱心e5人，有hit號ai3感恩e5人，有hit號心內無甚物掛慮e5人，有hit號khng3稀罕 e5心e5人，也有hit號心內teh ju5亂 e5人，亦有hit號心內批評kap僥疑e5人ti7-teh。總是從中第一要緊e5,就是hiah-e5少年e5討魚e5團體，因為hit日耶穌e5教示大部分是為tioh8 in。因為咱tioh8常常會記得伊e5一生有一項重要e5目的，是ai3 beh訓練ai3教示hiah-e5少年人，就是ti7 伊離開世間了後thang來傳伊e5 道理e5。
	Hit一早起，伊有嚴肅來論起上帝國e5道理，也ai3眾人的確tioh8用四正e5態度來承受伊，續來擔當hit-e5責任。伊ai3 in知影in本身對上帝國是long2有大e5責任 ti7-teh。
	Hit日有kui大陣 e5人注意來聽，倚一點鐘久才四散。Hit日有e5聽了是有永遠得tioh8利益，也有e5全然無利益ti7-teh。啥因端？Hit日e5眾人，以及hiah-e5 ti7將來beh傳道理e5學生，long2 tioh8知hit-e5因端；親像an2-ni,凡若ti7 tak8時代一切注意ai3 beh聽受上帝e5話e5人，ma7是要緊tioh8續知影hit-e5因端。按怎有hit號精差le3(**leh)？Tioh8聽！上帝beh替咱應答chit-e5問題。耶穌有講道理e5功效是在ti7聽e5人e5心神。所以伊有講：「Tioh8謹慎怎樣來聽。」現今e5世界long2是要緊，總是咱e5主ti7 chia反轉是主倡要緊tioh8有「好e5聽道者。」說教者自然的確tioh8有了解in e5責任，總是咱e5主有講聽道者ma7是猶原tioh8了解in e5責任。因為in e5心神是teh決定hit-e5 道理e5效果。

	請咱注意耶穌teh教示人e5款式；伊e5法度是用短短，簡明e5話，iau2-ku2 gau5 giu2人e5心。Hit日tu2-tu2 ti7山坪，有一個作穡人teh落春天e5 種子。耶穌就靜靜來注神看hiah-e5作穡人。眾人自然續te3耶穌來看in。後來伊忽然面oat8過來ng3眾人，就開嘴教示in講：

	「Tioh8聽ah:你看，有掖種 e5出去掖種；掖e5時，有e5 ka-lauh8 ti7路邊，飛鳥到，一盡食伊。有e5 ka-lauh8 ti7石格e5地，土淺e5位；因為土無深，就發真緊；若是日出曝伊，因為無根就枯ta5。有e5 ka-lauh8 ti7刺仔內，刺仔發起遮蔽伊，就無結實。有e5 ka-lauh8 ti7好e5土地，就發起na2大叢，結實，有e5三十倍，有e5六十倍，有e5一百倍。Koh講有耳孔thang聽e5,tioh8聽。」

	Hit日伊所講e5是親像an2-ni,是一個真短，iau2-ku2是真有力會感動人e5說教。咱知影hit日大部分e5人穩當聽了無甚物了解。起初連學生to ma7無了解，iau2-ku2無論是有a2是無，chit-e5細細e5情景穩當有不止刺激tioh8 in e5心神。In穩當會相kap談論，相kap推理，相kap請教隨人e5意見，來思想hit-e5情景才tioh8。總是in若一旦了解hit-e5意義，in決斷無boe7記得。伊設譬喻來教示人hit-e5價值是在ti7 chia。伊知伊e5道理是ai3 hou7人久久刻tiau5 ti7心內，所以伊有用第一利便e5法度hou7 in thang不時記tiau5 ti7心裡。

	後來伊有起去彼得e5厝來食中晝飯，hit時伊才koh將hit-e5譬喻十分詳細來教示伊e5學生。照馬太所暗示咱知，ti7 hit下晡koh有kui大陣 e5人聚集來就近伊。Kiam2-chhai2 ti7 hit時，耶穌有對in來講起芥菜子以及hit-e5暗暗teh大叢 e5 種子 e5譬喻。大面伊進前倚去ti7眾人e5中間e5時，有e5問，也有e5應，koh ti7 in中間有行濟濟e5神蹟，來醫好有病 e5人。明明hit日不止有搖choah人e5心，ti7聽眾e5中間，有人特別有生起熱誠，因為咱有看見幾na7人，好膽 進前ai3 beh做伊e5學生來幫贊伊。親像有一個經學士講：「先生ah,你無論ta2落去，我beh te3你。」也koh一個ka7伊講：「主ah,我e5老父若過身了，才beh來te3你。」伊有試驗in e5決心，續拒絕in。In是無十分熱誠。In e5熱誠是出對一瞬間e5 感情。伊知hit號熱誠是無甚物路用。
	親像an2-ni,hit-e5 長長炎熱e5一下晡，已經過去了。時已經暗，亦伊已經夠額倦，因為hit日伊e5心神是夠額緊張。所以伊有ka7學生講：「船駛 khah倚來，咱過來hit-peng5 岸。」Hit-peng5 岸是一個無聊冷靜、荒廢e5所在，tak8-pai2伊厭倦e5時，chit-e5所在是不時會giu2伊e5心。Ti7無幾分鐘久e5中間，in就駛in e5船倚來碼頭，就lui7帆起去，tui3 an2-ni「in就離開眾人，chhoa7耶穌就an2-ni落船，kap in相kap去。」大面in tu2 beh出發e5時，in是真驚惶hit時e5天色。Iau2-ku2耶穌有欣慕ai3 beh過去；因為伊已經夠額倦。Ti7 hit日，眾人不止受伊e5感動，致到ma7續有別隻船ai3 kap伊相kap過去hit-peng5。
	Chit-pai2 開船去是tu2-tu2逆風，koh有七英里e5 長長 e5水路。耶穌撐ti7船尾人客e5位，心神真倦，就隨時睏去。伊tu2 睏去e5時，有水鬚噴tam5伊e5身軀，也大風就liam5-piN來，濟濟雲霧聚集，不止烏拗遍滿ti7對面e5 岸頂。In tu2進前到ti7湖中，就tu2-tioh8大e5 風颱雨。彼得以及伊e5同伴知影chit-pang所beh tu2-tioh8 e5事。總是時已經慢，boe7-thang逃走去到ti7有thang閃避 e5所在。In的確tioh8抵當伊。Ti7 chit-e5湖裡，忽然間起e5大風，long2是真thang生驚。Chit-e5湖是ti7山間深深e5所在，所以風teh吹tui3 hit-e5山坑過去，是kah-na2親像風吹tui3 pong7孔過去一樣。Chit-tiap8 hit隻堅固e5討魚船，是親像一隻紙船一般，ti7海中teh浮來浮去，「亦猶有別隻相kap去」e5細隻船，差不多是beh hou7風飛無去。彼得以及伊e5同伴卻long2 慣勢tu2-tioh8大e5 風雨，總是大面in ti7以前be7-bat tu2-tioh8親像chit-pai2 e5 風雨。In e5船差不多teh-beh 沈落去，hit時in有喉叫講：「主ah,救oh,beh無命lah!」大面in ti7以前be7-bat tu2-tioh8 chiah生驚e5 風雨，tioh8來求叫tiam3-ti7陸地e5人來幫贊。咱thang想像彼得ti7 hit-e5 極危險 e5時，就吐出喉叫e5聲講：「先生ah,阮 beh無命，你無要緊mah?」In已經受教示，知影ti7 tak8項困難 e5時，tioh8-ai3懇求伊e5幫贊。In已經ti7-teh學習人生必要 e5教示lah。
	Tui3 an2-ni,伊就恬靜，自在自在來睏醒，就peh起來，責備風，ka7海講：「Tioh8靜靜！」風就soah,也大平定。Hiah-e5人(kiam2-chhai2 hiah-e5 tiam3-ti7別隻船e5人)奇怪，相kap講chit-e5是甚物號人，風kap海亦順伊？」
	Ai3咱koh一pai2會記得伊所講tak8句e5話，以及所行tak8項e5事，最要 e5目的，無m7是為tioh8 beh訓練伊e5學生，做將來e5路用。確實伊所行，chit-e5 thang生驚e5神蹟，是beh做in e5訓練e5一部分。In將來會tu2-tioh8世界beh做in e5 對敵，亦連伊無kap in相kap khia7起e5時，tioh8會曉thang完全信靠伊。連chit-tiap8伊teh 睏，ti7 in e5身邊 e5時，in to明明猶未會曉得thang信靠伊。Kiam2 m7是因為in hiah-nih8生驚喉叫，所以伊才來講chit句話mah?「Lin2 啥事hiah驚？lin2猶未有信mah?」Tui3 an2-ni,伊有用吞忍 e5心，一步一步來教示in hit款絕對boe7失敗e5信靠 e5心，就是tui3 chit-e5,ti7後日in猶原thang來「變換世界。」Ti7 hit暗in所經驗e5,是有大大進步ti7-teh。
	Ti7福音書中，除起hou7死人koh活e5神跡以外，thang講chit-e5是第一thang生驚e5神蹟，在hit號無信基督是神 e5人teh看，chit-e5是boe7信得e5事。Koh活後，眾使徒有簡單來講起chit-e5神蹟，in有看做是in所tu2-tioh8濟濟奇事e5一個。到主koh活了e5中間，in to已經看見真濟奇事，所以in無特別掠chit-e5做是khah奇怪。設使咱有信上帝是teh掌理天地，koh信基督是有tui3死人中koh活，koh信hit-e5 掌理風湧 e5,穩當無beh放家己成做一個無氣力e5人，來tiam3-ti7自然界e5氣力e5中間，咱thang講chit-e5神蹟是ti7 hit-e5永遠e5大e5神蹟中，就是上帝e5囝臨到世間，chit-e5神蹟中e5一個偶然e5事na7-tiaN7。

	Chit-tiap8咱ai3離開自然界 e5 風波e5問題，換來相kap想，hit-e5神妙e5精神界 e5風波e5事。論hit-e5精神上e5 風波，咱卻無甚物知影，總是在耶穌基督teh看，是親像加利利湖e5 風波一般，是夠額明瞭 e5事實。
	Hit暗e5 風湧有趕送in e5船到ti7湖裡e5南peng5,到ti7 hit-e5半野蠻e5 Ka-tai7-liap8人e5海岸。天phah-phu2光，學生有上陸到ti7 hit-e5 舊墓埔e5 附近；in有khng3新異、嚴肅e5 驚心來te3 in先生上起去。In tu2-tu2 beh離開海墘e5時，有tu2-tioh8一個新異，thang生驚e5事。Ti7 hiah-e5 石頭，墳墓中有聽見悽凊喉叫e5聲音，也後來有看見一個大漢，遍身流血真兇惡e5痟人，thng3赤體，koh有掛伊所phah破 e5鐵鏈chhiak8-chhiak8叫，直直chong5倚來，跪落ti7 in e5面前。咱thang想像hit暗猛烈e5 風湧，有搖choah伊e5心到發狂。Thong暝伊ti7 hit-e5 風雨中，chong5來chong5去，大聲喉叫，也歡喜自然界也teh發狂。In即時認得伊是「Ka-tai7-liap8 e5痟人」，是全地方e5人所驚惶e5,因為「伊平素khia7起ti7墳墓中，無人會縛伊，雖然用鐵鏈亦boe7會；因為tauh8-tauh8用腳釦鐵鏈縛伊，若是鐵鏈 hou7伊chhoah斷，腳釦伊kong3碎；無人有氣力thang制壓伊。暝日常常ti7墳墓中，ti7山裡，喉叫，將石頭家己傷。」
	猶有一個khia7 ti7 hiah-e5 石頭頂注目 teh看in e5痟人kap伊ti7-teh。耶穌有用恬靜e5態度來進前去chih接in。Hit-e5 發狂e5人看見耶穌e5時，就用懇求 e5態度來仆拜 ti7伊e5腳前。Kiam2-chhai2伊一時的e5 自在e5心有催逼伊走倚來，ai3懇求人e5保護。總是in e5精神liam5-piN koh失落伊本然e5精神。論神靈界 e5事，咱是khah m7知影，所以boe7-thang講hit-e5情形啥款。照看chit-e5可憐e5 癲狂e5,有兩重e5人格ti7-teh。有phaiN2 神 e5氣力，teh khah贏ti7伊e5心內。「至高上帝e5囝耶穌，我kap你甚物干涉？我ki2上帝來懇求你莫得苦楚我。」
	Kiam2-chhai2耶穌是ai3 beh叫醒伊復到本然，所以才問伊e5名。總是結局是無chhai2工。Hit-e5邪神是na2親像猛人，有整齊伊e5戰甲，也gau5保守伊e5營寨。「我名做營，因為阮 chiah-e5真濟。」總是有一個比伊khah猛e5,臨到來khah贏伊。「邪神ah,tioh8 tui3 hit-e5人出去！」Ti7 tiap8-a2久e5中間，hit-e5可憐癲狂e5人有醒悟，koh復到本然，伊就khia7 teh,心神爽快，koh有一個兄弟 e5手來hoaN7 ti7伊e5肩頭頂。眾人khah常是用人e5法度beh來安靜伊e5心，總是耶穌是用上帝e5法度。
	其他論chit-e5故事，咱無thang講按怎。咱只有有聽見講ti7 hit-e5情形不止搖choah e5中間，有kui大陣豬生驚，不止出力走落去hit-e5險要 e5山坪chong5落海，ti7海裡激死，亦旁觀者掠做是為tioh8 hiah-e5 phaiN2神有入ti7 hiah-e5豬。論到其餘 e5事，咱ai3 恬恬m7 ai3講甚物。咱若來想chit-e5故事e5結局，有得tioh8甚物效果 e5問題，是嶄然khah有利益。顧豬e5人走去報城裡e5人知影所tu2-tioh8 e5事，眾人就出來看見hit-e5 Ka-tai7-liap8 e5痟人「坐teh,穿衫hai7-chai7。」
	Ka-tai7-liap8 e5人真生驚，求耶穌離開in e5 境界；因為in phah算in e5豬是比人e5靈魂嶄然khah重要。所以耶穌坐船koh to3去到迦百農。「Ka-tai7-liap8 e5痟人」就去Te-ka-pho-li7,來報揚耶穌為tioh8伊所行e5大事；眾人聽了long2奇怪。

	Ti7兩點鐘久e5中間，in有koh tng2來到迦百農e5碼頭。馬可有講起hit時有kui大陣 e5眾人聚集ti7海墘，teh聽候beh迎接伊。咱thang想像kui陣人ti7碼頭，聚集ti7海邊，熱心注目 teh看hit隻出名e5船。因為m免僥疑，穩當已經有teh風聲講起ti7 昨暗ti7 in所tu2-tioh8 e5事。Hiah-e5 hoan7風e5船，有e5已經ti7幾點鐘前代先到位，續講起昨暗in所tu2-tioh8 e5 風雨有怎樣得tioh8平靜靜e5情形，亦hit早起tui3 Ka-tai7-liap8出發過來e5船，穩當有續toa3 hit-e5 犯tioh8鬼e5,以及hiah-e5豬e5消息倒tng2來傳hou7眾人。Tui3 an2-ni,hit-e5消息有不止搖choah眾人e5心，致到大家ai3近倚來海邊聽候beh thang看耶穌。伊tu2-tu2伐上船e5時，in就恭敬來迎接伊，總是in大家不止濟，chat8-kun2-kun2,致到伊beh行過去e5時，大家相爭 oe-khoeh beh看伊。
	有一個人tui3眾人e5中間直直khoeh倚來beh見耶穌，因為伊ti7 昨暗thau3雨有tui3 ti7伊e5細囝所睏 e5病室kap海岸e5中間，thong暝行來行去，teh聽候耶穌會趕緊 倒tng2來。
	「我細漢e5 cha-bou2囝差不多beh死；請你用手hoaN7伊，hou7伊得tioh8救，來活。」
	大面耶穌bat hit-e5囡仔，伊teh-beh bat囡仔是免joa7費氣。Chit-e5囡仔e5老父是叫做Gai5-lou2,是耶穌所bat捷捷 ti7安息日來講道理hit間會堂e5管理者。Hit時馬可有講：「耶穌kap伊去。」Koh有kui大陣人that-that-tiN7，ti7 hit-e5狹細e5 街仔 teh te3伊，真 oe-khoeh伊。Hit中間「有一個婦人人血漏十二年，bat tui3濟濟e5醫生受tioh8濟濟艱苦，若是無一絲仔利益，反轉na2傷重，就來ti7眾人中，tui3伊e5後面來摸伊e5衫。」
	這kiam2 m7是真自然！Chit-e5可憐e5婦人人，面貌見笑koh 謙卑，be7 thang tui3伊來講起伊e5婦人人病，伊phah算只有ai3暗靜來摸伊！總是代誌是boe7-thang暗靜得。因為伊即時知有氣力tui3伊出。咱ti7以前已經有講起chit點，耶穌m7-bat無失落氣力，無喪失本身e5心神來醫好人e5病症。伊ai3來摸伊e5衫仔裾，這咱kiam2-chhai2 beh講是迷信。總是be7 bat有hit號可憐e5心神，或是愚戇 e5,a2是迷信e5,求叫伊也無得tioh8應答。耶穌只有欣慕伊e5迷信，tioh8進步到成做實在e5信仰。伊有用hit號親切kok會振動人e5心e5態度來看伊，也到尾伊有出來跪落ti7伊e5面前，long2照實ka7伊講起。伊就ka7伊講：「婦人人ah,你e5信已經救你；thang安心to3去，你e5病全然好。」

	實在為tioh8 chit-e5婦人人e5事，才有延chhian5 tiap8-a2久na7-tiaN7；iau2-ku2在chit-e5 boe7-thang聽候得e5老父teh看，親像一點鐘久，因為伊e5囝chit-tiap8 teh-beh死。Ah,有影，全然siuN慢去lah!Hit時有一個奴僕tui3管會堂e5厝差來e5,有aN3 ti7 Gai5-lou2 e5 耳孔邊細聲講：「你e5 cha-bou2囝死lah;mih8-sai2猶teh勞煩先生？」
	試想咱e5主，ti7 hit時有怎樣顯出恬靜e5態度，來同情hit-e5可憐e5老父。伊有顯出ai3擔當全世間人e5運命e5態度，來kap Gai5-lou2相kap艱苦。「莫得驚，只有tioh8信。」所以耶穌無停腳，koh 進前行到in tau。到位 e5時，耶穌有趕hiah-e5 倩來teh ma3-ma3-hau2,啼哭e5人，離開死人e5房間，除起彼得、雅各、約翰，以及囡仔e5父母以外，吩咐m7準半人入去。試想hit-e5情景，kiam2 m7是真會感動人koh真sui2 mah?試想伊e5 gau5憐憫囡仔e5心到怎樣！伊有愛惜伊，續摸hit-e5死死e5少年囡仔e5面講：「Tai7-li7-tai7-kou2-bi2」(cha-bou2囡仔，我命令你起來)。請咱注意ti7 伊所顯出e5 恬靜koh照常識來teh指示伊e5話，就是親像醫生ti7病床邊所teh指示病人e5款式，講：「taN tioh8 hou7 cha-bou2囡仔食。」
	Hit暗耶穌e5身軀是不止厭倦，總是伊e5心內是不止快樂，來tng2去歇睏ti7彼得in tau,hit間細細間e5房間；確實伊倒teh e5時，心內真爽快，來思想hit-e5可憐e5 癲狂e5,hit-e5細漢囡仔e5老母，以及ti7 hit日受伊祝福來得tioh8快樂e5一切艱苦 e5人，hit時無m7感慨無量，這就是上帝所歡喜快樂e5。Ti7咱人生e5競爭e5時，苦痛煩惱e5時，死失e5時，受審判e5時，咱所關聯e5上帝，就是chit款e5上帝lah。Tioh8感謝上帝！
	Chit日ti7迦百農所tu2-tioh8 e5故事是親像an2-ni。




第十章	勞煩 e5起頭

	耶穌來迦百農，已經經過約有九月日久。Chit九月日是有不止燦爛kap快樂ti7-teh。伊有醫好濟濟破病 e5,勉勵濟濟失志 e5,也ti7 tak8所在有hou7濟濟人得tioh8幸福。Ti7 hit-e5燦爛e5春天，耶穌有tak8日出去，有時是坐ti7船裡，有時是坐ti7山坪裡，也不時to有真濟單純快樂e5鄉村e5人，聚集就近伊。伊有對 in講論上帝e5福音，也大家聽了看做是真奇妙e5事，有不止感動in e5心。In宛然親像細漢囡仔，ti7 in e5人生，有發見tioh8新異koh sui2 e5景緻。因為伊是一個少年e5鄉村e5人，來teh教示hiah-e5可憐e5鄉村e5人，又koh伊是真快樂來teh教示in,宛然親像伊long2 m7-bat有憂悶、煩惱，也無掠散鄉做艱苦，知影上帝有不止親近ti7伊，也gau5強人e5心志，續吩咐人tioh8無為tioh8明仔日e5事來掛慮。卑賤e5人生，tui3伊e5臨到，有變成高尚e5人生，眾人無論ti7現世a2是來世，有得tioh8「sui2 e5人生」e5異象。實在人kap伊相kap khia7起是真正快樂e5事。
	以上所講chiah-e5,是耶穌e5傳教e5 黃金時代e5事實，是伊ti7加利利所有e5好聽e5歷史。Ti7 hit中間，學生有尊崇伊，眾人有欽仰伊。也眾人long2疼痛伊，續真歡喜ai3 kap伊相kap khia7起。伊亦真歡喜ai3 kap in相kap交陪。伊決斷無koh再有hiah-nih8快樂e5日子。法利賽人m7 ai3 chit號款，in是boe7-thang了解chit號歡喜快樂e5 宗教。In phah算有宗教e5人，是tioh8-ai3憂愁禁食。總是伊有笑笑來ka7 in講：「阮m7免禁食、哀傷；阮大家真快樂；新囝婿kap賀娶 e5人相kap ti7-teh,賀娶e5人kiam2會哀傷mah?」總是伊有悲傷來加添預告 in講：「獨獨時日beh到，新囝婿 beh tui3 lin2中間無去。」Ah,是lah,時日beh到。時日teh-beh到，hit時無疼痛e5心肝，beh永遠滅無伊ti7加利利所有經驗tioh8 hit-e5快樂e5 黃金e5日子。

	咱taN行到ti7耶穌e5生涯中e5一轉機，咱ti7 chit-e5時chun7,干單有聽見眾人聚集teh喊話，teh講不平e5聲音，koh有看見teh-beh tu2-tioh8勞煩 e5影跡，也hit時新囝婿 beh tui3 in中間無去。
	Chit-e5好聽e5琴已經有聽見sio2-khoa2 teh漏風，咱知伊有hou7人僥疑，想講伊是有khng3 hit號革命e5傾向ti7-teh,也大家long2 細膩 teh持防伊。所以伊才有講：「莫得phah算我來是beh 廢無律法a2是先知。」當伊醫好hit-e5 tui3厝頂lui7落來e5半遂 e5 e5時，伊有激起法利賽人e5受氣，因為伊有用權威者e5態度來赦免伊e5罪。Koh後來伊有比hiah-e5嚴謹 e5教徒，khah自由來kap人所無欣慕e5 tak8等號e5人相kap交陪。伊有揀選人所藐視hit號抽餉e5,來做伊e5使徒，致到不止hou7人tioh8-tak。Chit-tiap8已經有看見人淡薄表示意思來teh怨恨伊，冷笑伊；續ka7伊號濟濟名講伊是貪食好酒e5人，抽餉kap phaiN2人e5朋友。Iau2-ku2照看無論甚物出名e5 指導者，ti7 in e5事業中，這是sio2-khoa2事，koh是boe7 逃閃得e5事。
	Chit-tiap8 ti7突然，無按算e5中間，咱有看tioh8 hit-e5情景不止變換。咱to long2無有看tioh8甚物顯然e5理由，iau2-ku2迦百農e5人有即時變換in e5面色，有hou7咱聽見in e5無sim-sek,chi-bu2 chi7-chu7 e5聲seh。In有竟然表示in e5態度來對敵伊。In有公然攻擊伊，看伊是一個違逆安息日e5人，是一個革命家，是一個 非宗教的e5人，無看伊做是一個正統e5人，也看伊是無忠實ti7教會。伊是long2無禁食，也long2是靠撒但 e5氣力來行神蹟。「伊趕鬼m7是靠鬼王別西卜」。Ah!Hit號怨妒 e5心實在真thang可憐。Ah!實在是已經有烏雲teh出現來遮chah8 ti7加利利hit-e5光明e5時代，這事實實在是thang可傷！

	共觀福音書卻是迦百農e5故事e5根源，iau2-ku2若干單讀hit三本 e5福音書，是真oh得thang說明in是為tioh8甚物因端才忽然間hiah-nih8 抵抗伊。總是hit三本福音書出版 過了真久，hit時約翰才giah8筆來寫伊e5回想記，來補滿hit三本所記了lau3-kau e5所在；tui3 an2-ni佳哉照看咱thang tui3約翰所干證e5話，來說明迦百農e5人會忽然表示敵視耶穌e5因端。Ti7約翰e5頭chham7(5章)有記載一個故事，明明是屬ti7 khah早迦百農時代e5事實；就是有teh講起耶穌有上耶路撒冷赴一個猶太人e5節e5事。在咱chit-e5是新e5消息。Ti7共觀福音書，是long2無有teh暗示伊ti7迦百農e5中間，有bat上去訪問耶路撒冷。大面，ti7 hit時約翰有tu2-tu2起去ti7耶路撒冷，因為伊khah常是ti7-hia來kap猶太e5魚販，料理tui3湖裡所掠來e5魚；所以伊才知影chit-e5代誌。
	約翰講：「Ti7耶路撒冷，近羊門有池，希伯來e5腔口叫做Pit-su7-tai7,有五個leng2-long5。Hit內面有青瞑 e5,跛腳e5,血枯ta5 e5,濟濟破病人倒teh,teh聽候水振動。」耶穌有khia7 ti7-hia注目 teh看hiah-e5病人。也耶穌有特別注目看hit-e5可憐破病三十八年e5半遂 e5。幾na7月日久，hit-e5半遂 e5有倒 tiPit7-su7-tai7 e5池e5邊仔，ti7-hia日日干單聽見眾人e5聲，teh空空可憐伊e5病痛，也伊日日teh失志。忽然間伊有感覺tioh8 chit-e5親切e5手，來hoaN7  ti7肩頭裡，講
	「你ai3得tioh8好mah?」
	「主ah,我是已經無望lah。我long2無朋友，水振動e5時，無人thang扶我落池，到我來e5時，別人代先我落去lah。」
	「起來，gia5你e5 舖仔去行！」
	「Hit人即時好，就gia5伊e5 舖仔去行。Hit日是安息日。」
	Chit句話是thang說明koh落來e5事，猶太人就對伊講：「今仔日是安息日，你gia5舖仔是m7合宜。」若是伊應 in講：「Hit-e5醫好我e5,ka7我講gia5你e5 舖仔來行。」
	請chit-tiap8注意ti7猶太人所應答e5話。In m7是應伊講ka7你行chit-e5 thang歡喜奇妙e5事，來taN2-tiap8你long2總 e5悽慘e5是甚物人？In反轉是應伊講ka7你講gia5舖仔來行e5,是甚物人？請注意ti7 chit句話，所表明e5精神。Chit句話是表明in是極照正統 e5教示，極照規矩koh四正，熱心來teh守安息日e5人，也iau2-ku2是全然非宗教的e5人。因為宗教e5根本是疼痛，就是疼上帝，以及疼眾人。無論是回教徒，a2是異教徒，凡若心內有存疼痛e5,ti7上帝e5面前，伊所khia7 e5地位，是比hiah-e5無有疼心e5教會內 e5信徒koh-khah高。干單講是正統，若是無有疼痛，是頑迷 e5意思。頑迷無過/bu5-ko3是怨妒，ai3報揚人e5 phaiN2，ti3 宗教e5假面，其實心內邪癖。耶穌的確tioh8出力來抵當chit號頑迷 e5態度。伊tak8時to teh怨恨、暴露、侮辱，khng3 chit號態度e5人。
	「Ka7你講gia5舖仔來行e5是甚物人。」Hit-e5人m7知伊是chi7-chui7,因為耶穌tui3眾人e5中間過去。後來耶穌有ti7埕裡koh tu2-tioh8伊。耶穌ti7-chia來tu2-tioh8伊，是真合宜，因為是表明伊來chia teh感謝上帝e5恩典。In beh相離e5時，耶穌有ka7伊講：「你已經得tioh8好；莫得koh犯罪，驚了你tu2-tioh8 koh-khah慘。」
	Hit-e5人就去ka7猶太人講，醫好伊e5就是耶穌。所以猶太人才ai3 khun2-tiok8伊，因為伊ti7安息日做chiah-e5代誌。「若是耶穌應講，我e5父無論是安息日，a2 m7是安息日，不時to teh行好事。我e5父行代誌到taN,我亦行伊。所以猶太人益發beh thai5伊，因為伊m7 na7犯tioh8安息日，koh講上帝做伊e5父，將本身算做kap上帝平。」

	In實在有「chhe7 beh thai5伊。」Ti7 hit禮拜tui3 in e5猛烈 e5頑迷，in tiaN7-tioh8是有預想各各他e5事實，ti7伊e5時期boe7到e5 進前chit一年間，in to已經thai5死上帝e5囝一半lah。Chit番短短 e5訪問，是表明ti7伊e5生涯中e5一轉機，是表明in e5空氣/khong-khi3 long2變換來反抗耶穌。設使共觀福音書著者有講起chit番訪問耶路撒冷e5事實，咱e5心就m7免迷亂，來teh boe7明按怎伊koh tng2去見in e5面，hit時人e5態度會hiah-nih8變換。Tui3耶路撒冷所發出來e5故事以及無僥疑，tui3耶路撒冷所出來e5密探，有跟te3伊到ti7迦百農e5所在。
	事勢決斷無thang koh復到，khah早伊ti7迦百農所有經驗tioh8 hit-e5快樂e5日子。伊倒tng2來e5時，照看tui3耶路撒冷出來e5密探，有跟te3伊到加利利湖邊，也詳細探看伊，續將所得tioh8 e5消息一一報告上去耶路撒冷，續ti7 tak8所在來掖hit號phaiN2 e5 種子。Chit-tiap8 ti7伊e5本所在，有顯然分做兩peng5:一是hiah-e5出頭作亂 beh來陷害伊e5 法利賽kap經學士e5黨類；二是「民眾」in雖然到有程度，是boe7免得受tioh8 hiah-e5 khng3僥疑e5態度e5人所影響，iau2-ku2 in是teh跟te3伊，欽仰伊，續teh保護伊。
	Chit番伊上去訪問耶路撒冷了後，有表明一個tiaN7-tioh8 e5事實，就是hiah-e5有權威e5人決意ai3 beh催逼伊行到ti7伊e5臨終e5地步。In已經teh chhe7機會ai3 beh thai5伊。咱已經tui3 ti7遠遠e5所在thang看見各各他e5情景。
	Ti7馬可koh落來e5圖，是teh表明耶穌tui3耶路撒冷e5 tng2來了後，ti7迦百農有一個安息日kap學生相kap teh行tui3麥園經過，大面是beh去教會，途中所tu2-tioh8 e5事。卻m7知為tioh8甚物因端，in無食早頓，所以「伊e5學生iau。」馬太有出力來干證chit-e5代誌。學生iau,就摘麥穗ti7手裡na2 teh joe5來食。有反對黨 e5人，ti7路裡tu2-tioh8 in,就即時ka7 in e5先生講：「你看你e5學生行安息日所m7應該行e5事，是怎樣？」In是錯誤甚物le3(**leh)？為tioh8甚物因端才來告伊le3(**leh)？啥因端le3(**leh)？因為上帝e5律法，有疼tioh8奴才，以及ti7穡場 e5勞動者，有禁止 in ti7安息日割稻，以及theh8簸箕，亦chiah-e5敬虔e5人主張講用手來joe5麥穗，是kap割稻siang7款，嘴來pun5麥hiuN7走，猶原是kap簸箕siang7意思！在咱teh想，chit號愚蠢頑迷 e5態度，不過是一種 e5笑詼e5事na7-tiaN7。是lah,因為這to m7是咱所固執e5問題。Chiah-e5人卻是long2無一屑仔掠做是一種 e5笑詼。In e5態度是不止真劍。有影！真實e5頑迷者，事事不時to是有真劍。In e5心是boe7-thang想hit-e5代誌是笑詼e5事。免講咱猶原會記得，有真濟人不止嚴肅，來攻擊hit號宗教上至sio2-khoa2 e5事，看做真重要，親像in teh看手裡joe5麥穗一般，因為咱ti7現今有常常聽見講宗教是在ti7危險 e5地步lah,咱e5信條有e5已經無人beh信lah。無論是ti7猶太人e5教會，以及基督教會，設使若有親切e5精神，koh有阻止一寡笑詼e5事，穩當會閃避濟濟災難。
	試想基督e5 吞忍。伊是宇宙e5主，歡喜謙卑來kap咱愚戇 e5人類相kap議論。伊不時會thang吞忍咱e5愚戇。總是in m7是干單愚戇na7-tiaN7，ti7 hit-e5後面猶原有存怨妒、惡毒 e5心ti7-teh。Ti7後來伊猶原tioh8忍受親像chit等號e5事，請咱同情伊。試想上帝e5囝本身臨到世間ai3救咱人類，iau2-ku2雖是伊有擔當hit-e5工，ma7無人beh ka7伊說多謝。
	伊有用親切、吞忍 e5心屈家己，來kap人同 khia7 ti7一樣 e5水平線來相kap議論，hit-e5款式實在是親像大人kap細漢囡仔相kap teh談論一般。伊有講：「列位，論安息日e5見解，lin2是全然誤解父e5真意lah。因為安息日是為tioh8人來設立，m7是人為tioh8安息日。」
	隔安息日，經學士以及法利賽人，照看有張羅網望公然ti7眾人e5面前beh來害伊。Hit早起koh入會堂；ti7-hia有人一手枯ta5,in當看伊ti7安息日beh醫治ia2無。這照看是親像in已經有安排好勢e5計劃。請注意in有忽然變換in e5款到怎樣。伊頭pai2出現 ti7迦百農e5會堂，hit時伊有公然ti7安息日醫好一個犯tioh8鬼e5,也眾人用奇怪歡喜e5心來同情伊。無人teh當看伊，a2是teh疑問伊。
	耶穌注神來看hit-e5一手無路用e5人e5目睭，也看見伊有顯出真可憐e5款teh 懇求伊幫贊。Ti7 hit本「希伯來人e5福音書」(現是卻是無去)，有流傳講hit-e5人有催逼伊講：「我是phah石 e5,是用chit兩支手teh度活。耶穌ah,我懇求你，請醫治我，免hou7我見笑tioh8來做乞食。」亦in當看伊，續挑戰伊，hou7 伊來犯tioh8安息日。Chiah-e5硬心kap無同情e5人，有激起耶穌e5受氣。伊就受氣，四界看in,接納in e5挑戰。伊ka7 hit-e5人講：「Khia7起來！」後來koh對in眾人講：「安息日行好，a2是行phaiN2，(意思是有好無做)，ta2落一項是合宜？Lin2中間甚物人有一隻 羊，若ti7安息日跋落坑，無ka7伊掠起來mah?何況人比羊 加joa7貴氣ah!」In就靜靜。也全會眾 e5人心大受感動，干單恬恬來teh看in e5辯論。後來伊就ka7 hit-e5人講：「伸你e5手。」伊就伸，隨時好好，親像別支手一般。
	咱穩當beh想講chit-e5神蹟是，夠額thang看做是一個boe7-thang辯駁得e5論證。Iau2-ku2 chiah-e5頑迷者，long2無khng3仁慈 e5心來歡喜伊。Hit號頑迷 e5人除本身以外，無信半人是tioh8。也無半項thang說服伊e5心。有光照伊e5時，伊續講是暗。有看見證據 e5時，伊ka7伊解說hou7無去。Kiam2是猶有bat別人親像經學士以及法利賽人e5所teh反對耶穌e5款mah?現to有看見伊行有權能e5神蹟，in ma7續講he是kap撒但妥協來做e5。伊趕鬼無m7是靠鬼王別西卜，這就是故意來攻擊光e5罪。耶穌講這就是攻擊聖神 e5罪，決斷boe7赦免得e5。因為凡若人有看見上帝e5光，亦違背良心故意來拒絕伊e5,結局伊e5靈眼會直直失明去。Chiah-e5人是違背良心來拒絕真 e5光。In是真thang傷心夠額頑迷 e5人，in掠光做暗，也到尾續永遠將hit-e5光來phah-hoa ti7各各他。伊為tioh8-ai3憐憫hit-e5可憐e5 phah石 e5,有接納in e5 挑戰，續犯tioh8安息日，也tui3伊e5神蹟有公然來塞密 in e5嘴。In滿腹受氣親像發狂，大家出去相kap計謀攻擊耶穌，看thang怎樣來滅伊，tu2-tu2是親像幾禮拜前，in e5朋友ti7耶路撒冷所做e5 一般。In穩當猶原beh an2-ni做，獨獨眾人m7容允in來khap-tioh8伊e5身軀na7-tiaN7。有時咱tioh8 sio2-khoa2來見笑咱一般e5人e5所做。

	In所teh 攻擊e5,m7是干單為tioh8 an2-ni na7-tiaN7。論chit-e5安息日e5問題，in所teh相辯論e5,不過是一小部分na7-tiaN7，請咱來了解hit-e5 long2總 e5問題。
	上帝e5聖囝臨到世間，是ai3 beh用四正e5根據來闡明伊e5 宗教，ai3用權威者e5態度，來說明早前bat受靈感e5先知，所teh教示e5話，就是講宗教e5真意，是在ti7義，kap疼痛，不在ti7微末/bi5-boat8外形e5 規矩kap拘束；koh咱世間人m7是奴才，是父e5囝兒；也伊ai3咱眾囝兒有疼痛e5心ti7-teh。
	猶太教最大e5罪惡，是將外面形式e5 規矩kap拘束e5 敬拜，來交換 hit-e5疼痛e5心。請來看耶穌時代e5 宗教觀念是啥款。當時所高調e5宗教生活，就是講一禮拜ai3禁食兩pai2,才是有敬虔。公然來施與，才是有仁慈。背聖冊e5 金句 單，以及ti7 街路頭oat8念，形式e5祈禱文，才是有熱心。怨恨抽餉e5,棄sak有罪e5人，也厭恨輕視外邦人，才是顯明in有忠實ti7上帝。安息日是信仰生活e5中心e5試驗石，經學士所致意e5,是論安息日所tioh8守 e5微末/bi5-boat8、勞苦，細細e5 規矩，看chiah-e5是宗教e5第一要緊e5點。
	咱thang想像耶穌有不止怨恨chit款可憐錯誤e5法度，來teh表明上帝。伊有遣責in,稱in是青瞑teh chhoa7路，也續遣責in hit號下賤，細細e5 規矩。伊有捷捷犯tioh8安息日，咱thang phah算，伊有時是tiau5-kang來犯tioh8,tui3 an2-ni thang遣責in e5錯誤e5思想，續koh來教示in,thang實在了解上帝e5目的。「安息日是為tioh8人來設立，m7是人為tioh8安息日。」
	安息日e5問題，thang講是代表in所teh爭辯一切e5問題。耶穌講安息日是為tioh8人，是為tioh8人e5 幸福，人e5最高e5 福氣來設立 e5。咱若查考舊約聖冊濟濟位 e5章節，咱不時to有thang看出，論安息日是有兩項e5根本 e5目的 ti7-teh。人tioh8有安息日thang離開in e5工程，續ti7安息日thang ti7主來歡喜快樂，換話來講：一是歇睏；二是敬拜。這就是父上帝疼痛e5律法，是為tioh8伊e5囝兒e5 福氣所設立 e5。
	(1) 一週間一pai2 e5安息日，人tioh8歇睏，hou7心神復到爽快，心內得tioh8歡喜。上帝有tui3 ti7工場 e5 ta-pou、婦人人，tui3 ti7學堂 e5囡仔，tui3 ti7受縛e5奴才，tui3 ti7掛牛擔e5精牲等，講tioh8歇睏，來享受快樂，ti7 tak8-e5七日tioh8有一日thang得tioh8歡喜e5時間。有e5猶太人反轉 ti7安息日teh做工，ma7續hou7 in e5奴才，以及精牲來做工。「月頭安息日，啥事m7緊緊過，就thang買賣來得tioh8利益。」總是父上帝穩當無容允伊e5安息日來tu2-tioh8 phah la5-sam5。Ti7 chit日lin2 kap後生、cha-bou2囝、奴僕、女婢、牛，a2是驢long2 m7-thang做工。Long2 tioh8守 chit日做安息日，安息日是為tioh8人來設立。
	(2) Iau2-ku2 koh也是為tioh8人e5純全才來設立 e5。安息日m7是干單為tioh8肉體厭倦才來設立。人e5活不在ti7伊e5肉體na7-tiaN7。論「我」，a2是自我，就是hit-e5話thang khia7 ti7上帝e5面前，kap上帝有密接e5關係 e5,tiaN7-tioh8是有來世 e5永遠e5冒險ti7-teh,所以「我」是一個嶄然khah高尚e5存在者，m7是干單chit-e5一時的e5肉體na7-tiaN7，也肉體不過是一個機關thang做hit-e5「我」e5 顯現 e5路用。所以父上帝有想tioh8咱人類e5最高e5 福氣，m7是干單tui3人講tioh8放sak工程來安息。Koh有講tioh8放sak工程來tiap8-a2久kap我相kap安息。Lin2 tioh8歡喜lin2 e5安息日，iau2-ku2 koh-khah要緊e5,是tioh8 tiam3-ti7主來歡喜。Tioh8思想高尚e5事，tioh8 hou7你e5心神有機會thang進步，tioh8會記得上帝疼痛e5計劃，有為tioh8咱e5一時的，以及永遠e5 福氣來設立 chit-e5安息日。
	這就是安息日e5意思，安息日是上帝e5好e5恩賜；安息日是為tioh8人。咱若讀創世記，ti7-hia有講上帝有看伊所創造e5安息日，「亦看伊是真好。」
	Chit-tiap8上帝有tui3 chit-e5 吞忍 e5基督ti7麥園中，koh一pai2來看tioh8人phah la5-sam5安息日，亦看伊是真phaiN2。猶太e5教徒有phah la5-sam5上帝e5安息日，有搶奪伊e5快樂，續用真濟差不多比做工khah快倦 e5無路用hit號e5 規矩kap拘束，來遮蓋伊e5快樂。In就是beh講Ti7安息日醫生tioh8 m7-thang親切來行醫,得tioh8醫好e5跛腳e5,tioh8 m7-thang gia5伊e5 舖仔，ta-pou人tioh8 m7-thang行過幾里路e5遠，婦人人tioh8 m7-thang插針ti7伊e5身軀；學生tioh8 m7-thang用手來joe5 麥穗，若是無，驚了會tu2-tioh8刑罰。父上帝是一個快受氣koh gau5 hiam5-hoah e5支配者，亦人是tioh8做安息聖日e5奴才，來拖磨厭倦。耶穌有帶天裡e5自由e5 空氣臨到世間，來phah破 in所設hiah-e5刻tiau5 ti7 羊皮e5細細e5 規矩；tui3 an2-ni hit時in就相kap計謀beh thai5伊，續ti7主e5名來咒詛，講伊是犯tioh8安息日。

	論耶穌tui3 chiah-e5猶太人所顯出e5態度e5事，請莫得誤解。因為這就是上帝e5態度。咱tioh8照公道來批評in,亦確實耶穌有照公道來批評in。
	咱kiam2 thang想講耶穌beh遣責hit號誠實e5人e5疑問kap反對，因為in to是看伊e5教示，親像一種 khng3革命e5思想？斷斷m7-thang。若是an2-ni想就全然無公道，因為在in teh看，耶穌不過是一個新來e5教師na7-tiaN7，in無phah算伊是上帝。In若是有khng3疼痛e5心，koh有熱心欣慕上帝，雖然tui3 安息日e5觀念in有錯誤，咱kiam2 thang想伊beh遣責in mah?斷斷m7-thang。伊穩當beh用疼痛、同情e5心來矯正in,續祝福in才 tioh8。
	Ng3望咱深深會記得，tak8-pai2上帝所teh 遣責e5,m7是遣責hit號有誠實心e5僥疑，a2是錯誤；不過是遣責ti7人e5心內所有hit號深深e5道德上 e5過失。耶穌會來遣責in,是因為in e5心內有存phaiN2 e5念頭，無疼痛e5心ti7-teh。因為in 內心有存chit款，所以in雖是有看見上帝，iau2-ku2 故意m7認伊。實在人若無有疼心，是決斷m7-bat上帝。使徒約翰有講：「無疼e5 m7-bat上帝」。有疼痛e5,是ng3上帝teh進前。無論是chi7-chui7,是婦人人，a2是囡仔，a2是朋友，咱若益發疼in,就連hit隻teh跟te3伊e5狗，咱ma7續益發疼伊，也親像an2-ni,咱是益發會thang發見tioh8父上帝e5疼 chit-e5宇宙e5心。人若是無有疼e5心，是犯tioh8最大e5罪惡。Ti7基督e5面前，m7是酒醉，無清氣相 e5事，a2是有甚物別項e5罪會比得chit項e5厲害。Chiah-e5抽餉e5 kap娼妓，代先lin2入上帝e5國。
	無疼痛e5心，ti7 tak8所在有破壞人e5歡喜快樂。連耶穌ti7加利利所有e5快樂，to猶原是hou7伊phah無去le3(**leh)。Tui3 chit-tiap8起，到ti7伊臨終，為tioh8 in e5無疼痛e5心，致到boe7-thang koh一pai2來享受khah早伊ti7迦百農時代，所有經驗tioh8 hit-e5快樂e5日子。




第十一章	上帝E5國

	竟然到有一日，耶穌就出頭來建設上帝國永遠e5地基ti7 chit地面上。Chit日m7是干單ti7迦百農e5故事中，也是ti7世界歷史中第一著現e5日。Ti7幾na7月日久e5中間，伊已經teh備辦，也有濟濟好交陪e5人teh te3伊。又koh伊e5使徒ma7有跟te3伊，侍候伊，tui3 chit-e5城過到hit-e5城。總是chit-e5 long2是干單一人e5運動，干單倚靠獨獨一人e5性命na7-tiaN7，也chit-e5性命漸漸有人不止teh 敵視伊，ma7有人已經teh計謀beh滅伊。伊知影伊e5臨終是近ti7 目前。Chit-tiap8是tioh8-ai3 he7伊e5聖國e5永遠e5地基e5時chun7。
	Ti7-chia咱的確tioh8插chit章相kap來想伊e5聖國e5問題。

	咱若請教研究歷史e5學者，問看chi7-chui7是gau5鼓吹hit號偉大e5事，a2是hit號清潔、可敬、thang疼e5事，以及hit號sui2-sui2著現ti7歷史上 e5好名聲e5事e5,in就beh一致來應講是hit號熱心家，hit號心有存偉大e5理想 e5人。因為in有看見異象，有khng3大e5 ng3望，有努力，有受苦，kiam2-chhai2也肯犧牲到ti7死，來hou7伊實現，thang hou7 chit-e5世界成做一個khah高尚，khah好khia7起e5所在。
	這是事實e5話，歷代hiah-e5大異象家、熱心家，long2是先鋒teh 提高人類e5生活。總是福音書e5故事有教示咱知in一切所有e5異象，不過是ti7 2000年前，tui3天裡落來hit一個大e5異象e5斷判、影跡而已；也ti7 hiah-e5熱心家e5背後，有一個眾熱心家e5頭人ti7-teh;伊有tiam3-ti7木匠e5工場來看見伊e5異象，來妄想伊e5計劃，也後來有出頭來表明ti7眾人e5面前，續勞力、受苦，甚至肯死來hou7 伊所看e5異象得tioh8實現。
	我有常常teh siau3念我所bat,所敬愛 e5數名 e5熱心家，因為in有真熱心來圖謀人類e5 幸福。In有e5是熱心ti7異邦e5宣教，有e5 禁酒會、孤兒院、兒童e5運動場，以及養老院等 e5事業。親像有一位朋友，chit-tiap8卻是tiam3-ti7 hit-e5帳籬內，ti7伊e5所tiam3 hit-e5城裡hiah-e5無人thang幫贊e5 階級e5人，也特別hiah-e5平民窟e5細漢囡仔，是不止振動伊e5心，致到tak8-pai2我kap伊相kap談論e5時，伊到尾to long2是熱心來講起hit方面e5話。伊是誠實koh謙遜 e5人，也不止有決斷來持守伊e5理想，到路尾有催逼in中間一團來建設一個有價值 e5社會奉事聯盟ti7 hit-e5城裡。設使若無有hit款e5熱心家ti7-teh,有影 chit-e5世界beh變成一個可憐e5世界！
	咱ai3用敬虔來講in hit款熱心家，chit-tiap8是tui3遠遠e5所在來teh指示咱bat咱主e5思想。咱bat想tioh8 ti7耶穌e5心內，伊所不止熱誠，特別注重 e5 題目mah?咱thang敬虔來講伊teh看hit-e5問題差不多是親像無講boe7用得e5。
	TaN到底 hit-e5題目是甚物？請來想，hit-e5 題目就是伊一切e5教示e5中心點，是伊tui3 ti7世界e5將來所看e5異象。Hit-e5 題目，就是伊初初出頭e5時所傳e5 題目。也ti7 koh活後hit四十日，伊e5最後e5教訓ma7猶原是關係 ti7 hit點。十二使徒奉差ma7是beh傳hit點。七十e5學生又是掠hit點做in e5 題目。伊一切e5教示，是關係 ti7 hit點，伊一切e5譬喻差不多long2是teh說明hit點。設使咱若去掀經文彙編，咱會看tioh8 ti7福音書中約有一百pai2,teh講起hit-e5 題目。
	Tu2-tu2親像我所已經講起e5,凡若有熱誠，有才tiau7 e5偉大e5教師，in tak8人to long2有in e5中心理想，不止顯現 ti7 in e5思想中，亦不時to teh講起hit點，也講了是koh講；親像an2-ni,咱thang用敬虔來講chit-e5神聖 e5教師，猶原有hit號不時teh講起e5一個中心思想 ti7-teh。
	伊有稱呼hit-e5中心思想叫做「上帝e5國」。咱會記得，伊初初出頭e5時，有宣傳講：「上帝e5國近lah。」Ti7升天e5以前，伊最後e5教示猶原是關係chit點，親像有記載講：「Ti7四十日e5中間，出現hou7使徒看見，續講論上帝國e5事。」咱long2會記得，伊一切e5譬喻差不多ma7 long2是teh說明chit條e5道理。上帝e5國是親像一粒芥菜子，是親像酵，是親像一個khng3密 e5寶貝，是親像網拋ti7海裡，等等。伊long2是講起上帝e5國！
	這就是咱代先ai3明e5點，ti7耶穌e5心思中，有一項比別物koh-khah重要e5中心e5熱望ti7-teh,亦伊有稱呼hit-e5中心e5熱望叫做是「上帝e5國」。

	TaN,伊teh講chit-e5「上帝e5國」是甚物意思？這kiam2是干單死後所beh行去hit-e5將來e5天堂mah?決斷m7是。第一要緊是關係 ti7 chit-e5 現實，hit-e5王國tioh8-ai3開始ti7 chit地面上續來長大，後來開闊到ti7 thong世間，來祝福全人類。
	照伊所彩畫，所表明e5情景，thang講是親像an2-ni。上帝e5國是親像一粒細細e5 種子，也後來會大叢，到成做一叢展不止開闊e5樹。是親像酵khng3 ti7麵粉內，到kui床long2發酵。是親像一粒種子，ti7暗靜 e5中間漸漸 teh長大。是親像麥 teh出起來，起頭是秧，後來有穗，koh後來穗就結成五穀。上帝e5國明明是一個活活會長大e5事實，是會漸漸開闊到ti7 thong世間，來祝福thong世間，hou7全人類得tioh8福氣。
	上帝e5國是一個sui2-sui2 e5計劃，ai3 beh起造一個sui2-sui2 e5世界。這是屬ti7 khah高尚e5人所看e5異象，就是勇敢kap英雄，是義kap疼痛，是真實e5 ta-pou,純潔e5 cha-bou2 e5異象，這是hiah-e5上帝e5武士，就是beh出頭tui3世界來掃除暴虐，引chhoa7 chit-e5可憐e5世界，變應做四正e5,所抱e5一個遠大e5異象。耶穌所看e5,就是ti7地面上tioh8實現 e5 黃金時代e5異象，就是義、疼痛e5上帝所beh 支配e5王國，也ti7-hia眾人beh用疼相服事。
	Ti7幾na7年e5中間，伊有tiam3-ti7拿撒勒e5山頂，來默想伊e5異象。ina2 teh做椅仔，以及牛擔，來供給眾人e5路用e5時，伊e5異象na2發達，na2 進步。請咱用同情e5心，來想伊e5思想。設使伊e5異象若是已經實現，就地裡beh ng3主來吟新e5詩，也現世 e5生活若是soah了，hit時伊e5聖國e5百姓，就beh進入去ti7帳籬內，成做ti7 hit-e5無看見e5世界e5上帝國e5一員。這就是chit-e5少年e5熱心家ti7拿撒勒e5工場所看e5異象，這是伊所teh講e5「上帝e5國」。

	總是這m7是干單一種 e5理想鄉，亦m7是一個妄想家所看e5異象na7-tiaN7。伊有宣傳講這是一個實際的e5計劃，tioh8實現 ti7 chit世間。
	第一，伊有教示咱知，上帝e5國是已經ti7-teh。請咱會記得，伊有用別個名稱叫伊天國。請咱會記得，伊所吩咐咱tioh8祈禱e5話。

你e5國臨到，你e5旨意得成，ti7地裡，親像ti7天裡。

	意思是tioh8求講願你e5國臨到，你e5旨意得成，親像已經有ti7天裡一樣。
	Chit號思想，咱聽了是會即時生驚，因為咱ti7 chit-e5物質主義 e5世界，是真快忽略chit-e5思想，就是講chit-e5王國照伊long2總 e5權柄，kap long2總 e5律法，是已經存在ti7 伊所落來hit-e5神靈e5世界。伊臨到世間，只有是ai3 tui3 hit-e5已經存在ti7天裡e5王國來分設一個新e5王國ti7 chit地面上na7-tiaN7。Hit-e5王國有開拓一個大e5事業，就是ai3移出伊e5百姓ti7一個新e5地方，親像羅馬帝國所慣勢teh做e5。這就是保羅tui3腓立比e5信徒所講e5思想。「咱是天頂 e5國民。」腓立比人是誇口in是羅馬帝國e5國民。因為有羅馬做in e5後壁山。In是羅馬e5國民，羅馬e5權柄、特權，伊e5誇口，伊e5地位，long2是屬ti7 in。In是羅馬e5國民。總是腓立比e5基督徒猶原猶是一個koh-khah大e5王國e5國民，就是天國e5國民，hit-e5君王有建設伊e5新e5地方ti7地面上。「咱是天裡e5國民。」Hit-e5全神靈e5世界，也tiam3-ti7 hit-e5世界e5上帝，眾天使、天使長，以及眾天軍，long2有承認咱。
	Chit-e5思想是會鼓吹咱e5心，hou7咱ti7失望e5日thang得tioh8 ng3望kap勇敢。早代e5基督徒，ti7勞煩 kap 陷害 e5時，是有欠用chit號思想。今日e5基督徒當ti7 苦難，人long2 teh講基督已經失敗，伊e5聖國teh-beh 倒去e5時，也是欠用伊。M7是an2-ni na7-tiaN7，咱e5心目tioh8不時giah8高ng3主！全神靈e5世界是khia7起ti7 chit-e5細細e5王國e5背後。所以地獄 e5權柄boe7-thang贏伊。雖然有種種e5失敗，基督最後的確會得勝。
	咱若khia7 ti7海岸，就會看見潮流一刻過一刻，是一進一退。總是hit-e5潮流不時to teh流倚來！一世紀過一世紀，眾人long2注意teh看精神界e5潮流，chit-e5猶原是一進一退。總是上帝是khia7起ti7 hit-e5背後，hit-e5潮流不時teh倚來。雖是有種種e5失敗，iau2-ku2有一日，「世間e5王國beh成做咱e5主kap伊e5基督e5王國；伊beh做王到代代無盡。」
	Chit-e5事實是teh說明，怎樣伊ti7 hit-e5失意 e5三年teh建設伊e5聖國e5中間，所有抱hit-e5 恬靜e5確信kap歡喜e5樂觀。自然上帝國e5實現，是有不止困難 e5所在ti7-teh。因為chit-e5可憐下賤 e5民族，的確tioh8醒悟來信仰chit-e5天裡e5異象，續接納伊，欣慕伊，降服伊。是lah,總是伊e5心long2無緊急，伊有看到永遠，伊e5聖國穩當是boe7會失敗。有幾na7百萬人beh m7知影chit-e5異象來死去，續行過到ti7 hit-e5別世界。總是上帝國e5異象，猶原是ti7 hit-e5別世界teh聽候in,耶穌e5心夠額會忍得來聽候in。
	伊e5心long2無一屑仔 緊急，伊不過有將天國e5 種子 theh8來掖ti7巴勒斯坦hit-e5細細e5秧蓆地(ng-chioh(**chhioh)地na7-tiaN7。伊不過是ai3聚集一團盡忠e5人來做起點，thang來交代伊e5事業；又koh 伊beh日日kap in ti7-teh,到世間e5路尾，伊實在是會kham得吞忍來聽候。

	總是伊所做e5,m7是干單an2-ni na7-tiaN7，是ai3 beh hou7 hit-e5異象得tioh8實現。到耶穌tiam3世間三年了，又koh 伊koh活，上天了後，論起上帝e5國，眾人所學習e5是an2-ni。In知hit-e5 tui3 in來宣傳上帝國e5是上帝，也上帝有取人e5形狀；也來kap人相kap khia7起，也眾人thang確實明白tiam3-ti7 hit-e5聖國e5背後e5上帝，m7是一個boe7-thang講出e5聖神na7-tiaN7，反轉是一個有肚量、gau5同情、親切e5父，koh是人e5朋友。Chit-e5可憐e5世界，ti7過去有盲目來teh揣摩hit-e5偉大thang驚惶e5存在者，就是用伊e5手來teh扶持in e5。In看見ti7周圍有驚惶e5自然界；猛烈 e5大風，ti7樹林中有teh hiu3-hiu3哮e5聲音，tui3天裡有時有雷tan5,閃na3閃；有落雹，落火；tui3 an2-ni心內奇怪，m7知到底 hit-e5超越一切e5活命e5存在者是啥款。TaN in已經知影，in知耶穌是上帝，hit時in就知上帝是啥款。In有看見ti7伊e5身邊常常有細漢囡仔倚來攬伊e5頷頸。In有看見伊teh勉勵hiah-e5無ng3望，可憐e5 下等 e5人。In有看見伊e5疼痛，伊e5 犧牲，伊e5 gau5替失敗e5人傷心，以及伊e5仁慈gau5替人掛慮。In ti7起頭long2 m7知伊是上帝，連hiah-e5第一知bat伊e5人，猶原to是an2-ni。In只有知影ti7人類中伊是第一有勇敢，第一有仁慈，第一可愛e5同伴。總是hit-e5 boe7-thang講出e5奧妙，有漸漸顯出光來照ti7 in e5面前。伊已經tui3死人中koh活，也聖神臨到了後，hit時in用感嘆kap驚畏 e5念頭來明白hit-e5做in e5同伴、朋友kap in相kap行e5,就是永活e5上帝。請想in已經明白an2-ni,hit時in有感想啥款！
	總是in m7是干單明白an2-ni na7-tiaN7，in知伊有成做肉體化身tiam3-ti7人e5中間，也知上帝e5性質，上帝e5神，上帝e5權能kap氣力，beh 充滿ti7咱可憐有罪e5人e5中間。咱bat看tioh8 hit號貧血e5 cha-bou2囡仔，倒 ti7病院teh beh死e5 mah?我bat看見hit號cha-bou2囡仔倒 ti7病院，也ti7伊e5身邊有一個勇壯 e5 ta-pou人khia7 teh,後來醫生有來切斷hit-e5 ta-pou人e5血管，也續切斷cha-bou2囡仔e5,就將ta-pou e5血管 theh8來接 ti7 cha-bou2 e5,tui3 an2-ni有勇壯 e5活命e5潮流tui3 ta-pou人thau3到hit-e5 cha-bou2囡仔，hou7 伊來得tioh8新e5氣力。論化身e5意思，thang講是有淡薄親像an2-ni。論聖禮典 e5意思，也是猶原淡薄親像an2-ni,「是beh hou7咱e5心神得tioh8新鮮e5氣力。」這就是伊tui3 hiah-e5可憐e5罪人，就是hou7罪惡所苦楚 e5,所應答e5話。伊有講：「我來是beh hou7 in有活，koh有豐盛。」Hit-e5意思是講hiah-e5第一可憐hou7罪所苦楚 e5人，若得tioh8上帝國e5新 e5氣力，是會進步到khah高尚ti7 khah早e5世界hiah-e5偉大e5聖人。不但an2-ni,伊臨到世間是為tioh8咱e5罪來死，「獻伊e5性命來贖回濟濟人。」後來伊有tui3死人中koh活，續用hit號會刺激人e5心e5將來e5希望，來hou7 in不止生驚。伊有ka7 in講無有死ti7-teh,人e5活命是永遠teh進前；伊e5王國是永遠beh進入ti7 hit-e5奇異e5世界，就是上帝e5疼所包圍e5。
	耶穌所傳e5上帝國e5福音，是淡薄親像chit款e5意思。

	伊有信用人，續交託人來宣傳伊chit-e5計劃。
	Ti7 khah早，咱中間有e5 teh奇怪，怎樣伊會忍得無siau3念tioh8 ti7伊e5本城，全巴勒斯坦，全世界，hiah-e5無反悔e5眾人，怎樣伊會忍得無想ai3 beh出去傳教hou7 tak8所在e5人反悔，a2是上少ma7 tioh8 tui3 in來宣傳伊e5福音。咱phah算人無聽tioh8道理來死，穩當是失落聽道理e5機會。總是耶穌明明無an2-ni想，上帝e5思想，kap咱e5是無相同。伊e5福音有教示講咱tioh8將萬人來交託ti7伊e5永遠e5疼痛，也照伊hit-e5疼，是khah無ai3甚物人tu2-tioh8滅無。無一人會失落近倚上帝國e5機會，無論是ti7現世，a2是ti7來世。人若是出tui3 m7知影，就無一個會tu2-tioh8失落。若是父竟然伸伊e5手ai3 beh抱伊，用伊e5永遠e5疼來beh關心伊，iau2-ku2 故意來拒絕，這就無講總是ma7無，就穩當無一人會tu2-tioh8失落。
	親像an2-ni,耶穌所做第一重要e5事業，就m7是beh傳福音到hou7個個e5人long2聽tioh8,續到hou7 tak8-e5個個e5人long2反悔，不過是ai3 beh 組織 chit-e5團體(Society)，thang hou7 伊出去ti7 tak8時代來宣傳福音講：「上帝e5國近lah。」
	咱若來看，伊有怎樣信用人，有將chit-e5計劃來交代人，這事實無m7感慨無量。確實咱to long2 boe7 kham得受交代，koh也來交代咱，咱若想tioh8 an2-ni,就無有甚物事實會比chit-e5 koh-khah會感動咱。Ti7伊傳教三年e5中間，眾人long2無顯出有相當e5理由，hou7伊看是會kham得信用，來交代chit-e5要緊e5工。總是伊會看到人e5心底。實在從來boe7 bat有人親像耶穌e5 gau5信用人，續好膽來交代人，來做伊e5工。
	我bat sim-sek e5傳說teh講，咱e5主koh tng2去天裡，hit時天使Ka-pek-liat8有問伊講：
	「主ah,你有完成你e5計劃無？你有傳教hou7 long2總 e5人反悔，來做上帝國e5國民mah?」
	伊應講：「無，我是只有去建設我e5王國，干單tui3人來講起hit-e5消息，續ng3望ti7後來伊會na2 進步。」
	「總是，主ah,世界beh怎樣thang bat伊。」
	「會nou3!有彼得、雅各，以及約翰，kap其他e5學生thang傳。」
	「總是in kiam2-chhai2若boe7記得去，a2是忽略去，a2是放sak去le3(**leh)。」
	「In穩當無放sak。我有信用 in,續來交代in。」

	無lah,in tiaN7-tioh8是無放sak去。亦到會tiaN7-tioh8是無放sak去。總是，ah!可惜khah早hit-e5有光彩e5異象，有漸漸khah無明！Ti7歷史中，第一thang哀傷e5故事，就是濟濟改革者e5高尚e5理想，有怎樣hou7伊e5學生連累，致到降低去！論咱所有e5上帝國e5理想，是嶄然khah下等、利己e5意思，不過看做是hou7咱本身thang得tioh8入天堂e5一個手段na7-tiaN7。咱long2是分派、分黨，無有相結聯e5教會，thang進前來得勝，建設上帝e5王國。咱是m7成物e5人，boe7 kham得受交代上帝國e5工程。總是咱會thang koh-khah進步lah,咱無long2總失敗lah。
	親像an2-ni,咱teh講究chit-e5故事e5時，tioh8會記得伊出頭來傳教e5一個著現e5目的，是ai3 beh興起一個細細e5團體，就是beh續接ti7 tak8時代e5。日過日ti7相聯e5中間，伊有聚集一個細細e5團體來tiam3-ti7伊e5身邊，來揀選in成做伊將來e5教會e5 種子，來tui3 in表明伊e5理想，用伊e5思想來鼓吹in e5心，用伊e5生活來感激in,所以到ti7伊上天去e5時，thang hou7 in成做有訓練，到成聖 e5一團，就是聖神所充滿e5,便便thang來續接伊e5計劃。




第十二章	山頂 e5說教

	親像an2-ni,hit-e5重大e5日，是已經到，hit時咱e5主就出發，伊e5勇敢e5冒險，beh來實現伊e5異象，用堅固e5 基礎beh來建設伊e5王國ti7 chit地面上。伊無teh想beh家己一人來完成chit-e5事業，伊有ai3將chit-e5事業交代人去做。Bat有一pai2 ti7交戰e5時，有一個慷慨 e5頭人，叫一個無膽量 e5人來ti7伊e5面前，也將一個危險 e5工交代伊，tui3 an2-ni hou7伊變成一個有英雄e5人；親像an2-ni,耶穌有khng3 hit號慷慨gau5信用人e5心，有將伊偉大e5事業來交代chit-e5可憐e5人類。卻是真殘念，咱有時hou7伊失望，iau2-ku2伊有迫切teh欣慕咱會得thang成做一個有路用e5人。伊有講：「我ai3交代lin2,lin2若歡喜hou7我交代，我就beh關心看顧lin2,到ti7 chit世間e5路尾。」
	親像an2-ni,伊就揀選十二 e5,kap伊相kap出發，「thang kap伊常常ti7-teh」，也ti7 hit-e5真親密 teh交陪e5中間，伊有教示in,hou7 in知影伊有十分信用 in,也用伊e5熱誠來鼓吹in,來造就in成做親像伊e5款式，tui3 an2-ni hou7 in ti7將來thang成做伊e5王國e5 種子。上帝e5 慷慨，信用咱人類到an2-ni,這實在是一個有燦爛e5冒險。
	伊無揀選hiah-e5有地位，有學問，a2是有知識，有才能e5人，咱long2奇怪hit-e5因端。論到chit-e5偉大e5事業，就是排 ti7 in e5面前e5,咱穩當beh phah算，伊khah好是tioh8-ai3揀選hit號khah贏hiah-e5無學問、愚戇 e5討魚人，來擔當伊e5聖國e5工。咱to若想得十數分鐘，就thang指明十一,二e5 koh-khah tu2好e5人來hou7伊。譬喻來講，親像迦百農e5人臣，a2是Ni5-ko-ti2-bu2,a2是A-li7-ma2-thai3 e5約瑟，a2是拉撒路，a2是hit-e5少年e5官，a2是Gai5-lou2,a2是大數e5掃羅，hit時伊tu2-tu2是tiam3-ti7耶路撒冷teh做神學生；親像chiah-e5人，照看是嶄然khah合。因為chiah-e5人long2是有教養，有才tiau7,ma7 bat世事，koh是有智謀，ma7有財產e5人，iau2-ku2耶穌無揀選in。
	Kiam2-chhai2照人e5意思來講，是為tioh8伊boe7-thang得tioh8 in。不管啥款，hit-e5少年e5官照看做使徒是真合，iau2-ku2伊是驚惶m7敢擔當hit-e5 困難 e5事，憂悶就去。其實親像chiah-e5討魚人，會甘願放sak一切來te3伊，來應伊e5要求，是無joa7濟人。
	A2是kiam2-chhai2是為tioh8 ti7 chit-e5出發e5頭一步，伊無欣慕hit號有勢力，有地位 e5人來做伊e5使徒。Tu2-tu2-chit-tiap8伊所欠用e5,就是hit號hou7人會堪得信用得e5,thang來干證上帝國e5根本 e5事實，就是講上帝e5永遠e5囝有臨到世間kap人相kap khia7起，續為tioh8世間人受死，三日有koh活，來宣傳上帝e5國ti7地面上。Tui3 chit-e5事實，第一會thang做證e5人，就是hit號普通實際的e5人，無想像e5才，無快快hou7空想以及學說來chhoa7偏去e5,亦tioh8真有徹底，將chit-e5事實刻tiau5 ti7心裡來確信，續甘願為tioh8 hit-e5真理，連in e5性命也敢拚hiat-kak8 e5人。譬喻來講，照今日e5 懷疑 學說所teh講koh活e5事，是因為hiah-e5做證e5人是一種 e5異象家，in siuN過頭敬虔，致到失落四正e5心神，來妄想 in有kap hit-e5 koh活e5主來開一個敬神會。其實有甚物理氣thang保證咱，hou7咱想講chiah-e5誠實無想像才，koh平常long2是teh洗網，teh 冒險大風，裝魚去市場賣 e5人，會來想hit號事？親像in tiam3-ti7 hit號環境teh生活e5人，咱穩當m7是快快thang設想 in是一種 e5異象家。Koh in不但m7是hit款人na7-tiaN7，in是有深信上帝，三年久in kap伊暝日相kap交陪，也in有完全信服伊，續熱心ti7伊e5國e5事業；又koh kiam2-chhai2咱ma7猶有濟濟理由thang想講in實在tu2-tu2是伊所欠用e5人。不論啥款，伊有揀選in來做伊e5使徒。

	時是tu2-tu2 in受按手禮 e5 hit一日e5清早，夏天e5暗暝to猶不止暗，ti7加利利湖岸hit-e5 Hok-taN3(Hattin)e5山頂是猶不止靜，hit時ti7-hia有一個人家己一個tiam3-ti7 hit-e5 恬靜e5星辰e5下面，thong暝專心來kap天裡e5父相kap密接交陪。Siang7 hit時ti7山腰，以及山腳e5鄉村，hiah-e5 kui大陣 teh跟te3伊e5眾人long2 teh歇睏。「當hit時，耶穌出去山裡祈禱，thong暝祈禱上帝。」伊是捷捷來做chit-e5代誌！伊做an2-ni,是ai3大大慰安伊e5心神，hou7 伊ti7精神緊張e5時，有力 thang擔當人類e5重擔。伊若是無祈禱，就boe7-thang做甚物。伊知影在伊e5生活，祈禱是真必要，也知影在hiah-e5可憐tioh8磨 e5學生，祈禱是koh-khah必要 e5事。所以伊有常常教示in tioh8家己去祈禱。伊有講凡若可憐teh征戰 e5人，tioh8親像細漢囡仔，倚來tui3父上帝講起伊所掛心，所勞煩，所teh勞力，以及所teh欣慕e5事，就父上帝beh aN3耳孔來聽伊，疼伊，續幫贊伊。

	Hit-e5夏天e5暗暝，to也已經漸漸beh phah-phu2光。日beh出，天色to teh紅，也湖裡e5涼風有勻勻仔來，濟濟雀鳥仔有開聲chi-chi-chiuh8-chiuh8,睏醒來歡迎日頭e5發現。又koh山腰漸漸有看見人花花仔teh聚集，眾學生以及kui大陣 e5人，long2四界teh chhe7伊。In倚去伊e5身邊，hit時有看見伊e5面貌淡薄顯出莊嚴，koh m7是平常e5款式。Ti7山頂學生聚集khah倚去伊e5身邊 e5時，in明明有淡薄知影，chit-tiap8伊所beh做e5事。
	「Hit時伊已經坐，伊e5學生就近伊。」
	後來tui3 ti7 hit-e5嚴肅，感嘆e5 恬靜e5中間，伊就叫in十二個人名，講：「西門！」亦西門就出來。「安得烈！」亦安得烈就出來。後來koh叫雅各、約翰，也long2照in e5順序來叫其餘 e5名，soah尾叫Ka-liok8人猶大，就是然後賣伊e5。伊有揀召照伊所ai3 e5;亦in就來就近伊。
	Ti7 hit早起，ti7山頂所行chit-e5 簡單e5禮式，是ti7人類歷史中一個重大e5事件，是一個細細e5團體，也是基督教會e5起源。Chit-e5團體是beh續接永遠來宣傳伊e5聖國，chit-e5是一叢 e5樹栽，也耶穌有看到遠遠e5將來，知影chit 叢樹栽，會長大到成做一叢大koh開闊e5樹，天中e5飛鳥也thang飛來歇ti7伊e5樹枝。
	後來伊有tui3 hiah-e5 注神teh聽候e5眾學生，來開聲教示in,也hit-e5教示thang講是in e5按手禮 e5說教。「伊就開嘴教示in」，論上帝e5國e5理想。論上帝e5國，在猶太人to m7是新 e5觀念。Ti7古早時代，in不止誇口講上帝是做以色列e5王。亦ti7 hit-e5第一困苦 e5時代，in e5先知人ma7有捷捷指示in明白，ti7將來beh有實現一個黃金時代，也hit時上帝e5國就beh koh復到 ti7以色列。總是hit日眾人自然是照in所有hit號下等 e5思想來了解伊e5王國e5意思，也ku2-kaN2。Hit-e5 teh-beh來e5日，有影是聖 e5日，總是照in e5中心思想是講hit日是彌賽亞beh chhoa7以色列來得勝e5日，凡若壓迫in e5眾國，就long2 beh仆拜 ti7 in e5腳下，亦以色列beh榮光燦爛，來統治天下。In已經信耶穌是hit-e5所beh來e5彌賽亞，亦chit-tiap8 in是真歡喜，伊beh來tui3 in講起in所teh聽候hit-e5上帝國e5事。
	後來伊就開嘴來教示in;總是long2無講起khai2-soan5/凱旋、報冤、富有，以及自尊e5道理。因為這long2 m7是伊所beh建設hit-e5 幸福e5世界e5理想。伊是教示講：

心內散鄉，無戀慕錢財，無受錢財所纏poaN3 e5人有福氣。
溫柔無自尊e5人有福氣。
憐憫人e5人有福氣，因為in beh得tioh8憐憫。
清氣心肝e5人有福氣，因為in beh看見上帝。
Hou7人和平e5人有福氣，因為in beh稱做上帝e5囝。
Iau嘴乾欣慕義 e5人有福氣，因為伊in beh得tioh8飽。
為tioh8義 bat受khun2-tiok8 e5人有福氣，因為天國是in e5。

	親像an2-ni,伊有講起hit十二使徒e5按手禮 e5說教，有表示in所beh宣傳ti7地裡hit-e5 poaN5過星辰e5世界e5王國e5理想。咱有讀tioh8 ti7二十年後，保羅有將chit-e5理想來翻譯，表明講凡若人beh做chit-e5國民 e5一員tioh8成做親像chit號e5人，就是有講：

伊是gau5寬容慈悲，伊是無怨妒，伊無誇口，無phin2-phong2,無求家己e5利益，無快受氣，凡事嚴謹，凡事忍受，凡事相信，凡事ng3望。

	這就是基督所看hit-e5 幸福e5世界e5異象，是ti7地面上伊所beh建設e5王國，是伊吩咐咱所tioh8祈求 e5;「你e5國臨到，ti7地裡親像ti7天裡。」設使伊e5國若臨到，確實chit-e5地裡是差不多會夠額thang成做天堂。
	TaN伊有進前來教示in,hou7 in明白tui3 ti7上帝e5國，in是有責任 ti7-teh,koh伊有深深信用 in,ai3交代in來促進伊e5聖國。請來聽伊teh tui3 hiah-e5 單純、愚戇 e5人，就是伊所beh交代伊e5事業 e5,所講e5話：「Lin2是地上e5鹽，tioh8 m7-thang失落伊e5味。Lin2是世間e5光，an2-ni,lin2 e5光tioh8照ti7人e5面前。」實在獨獨是hit號有慷慨 e5人才會thang信用親像in hit等號e5人。獨獨上帝才有chit號慷慨，會thang信用咱人，親像耶穌e5信用咱人e5款式。亦其實伊有得tioh8大e5結果ti7-teh。

	馬太第五章e5頭十六節，照看是伊為tioh8十二使徒所講按手禮 e5說教。後來因為有眾人teh聽，所以伊才續接來tui3 in說明上帝e5國e5道理。伊有表明以色列人e5舊約宗教kap新約宗教有甚物款e5關係 ti7-teh,就是講舊約是teh備辦新約。律法kap先知是闡明善kap惡e5永遠e5 分別，所以這是決斷boe7-thang無得。「莫得phah算我來是beh 廢無律法，a2是先知；我來m7是beh 廢無，是beh應驗。」先知kap 律法e5 基礎，就是上帝、正義、義務、疼痛，chiah-e5是tiaN7-tioh8永遠ti7-teh。Chiah-e5是屬ti7 hit-e5神靈界頂面e5王國e5,koh也是上帝所beh開闊到ti7 chit地面上e5事實。
	Tui3 an2-ni,咱新約時代e5人，是tioh8照舊約時代e5款來疼人，不過是tioh8用上帝e5法度來疼人，連lin2 e5 對敵也tioh8疼伊；怨恨 lin2 e5,tioh8好款待in。Tioh8照舊約e5款，來祈禱，不過tioh8用深深實在e5信念來祈禱。Tioh8入你e5密房，關門，tioh8親像細漢囡仔來近倚父上帝。Tioh8求，就beh hou7 lin2;tioh8 chhe7,就beh tu2-tioh8;tioh8 phah門，就beh ka7 lin2 開。Tioh8照舊約e5款，來賑濟，不過tioh8為tioh8上帝，tiam3-ti7上帝e5面前暗靜來做。莫得用無仁愛 e5心，來批評別人e5是非，tioh8親像上帝e5款，用慷慨 同情e5心，來批評，tioh8絕對信靠伊。Lin2可憐、gau5操煩e5細囝ah,父上帝ai3 lin2 tioh8 tiam3-ti7 伊來享受快樂，無掛慮e5生活。Ti7 hit-e5頂面e5王國凡事long2是照an2-ni,試看天中e5飛鳥，無種作，無收成，無積聚ti7粟倉，總是lin2 e5父，也teh飼伊。試想山裡e5百合花，怎樣大叢；in無tioh8磨，無紡織；iau2-ku2當所羅門極hang5-ngou2 e5時，伊所穿e5,m7值tioh8 chit號花e5一蕊。Lin2 kiam2無比hiah-e5 khah貴氣mah?所以莫得掛慮。Lin2是khia7起ti7父e5厝內，lin2 e5天父知lin2所欠用long2總 e5事。
	所以莫得為tioh8明仔日e5事掛慮，因為上帝ti7明仔日也是ti7-teh;明仔日lin2活，也teh照顧lin2;明仔日lin2死，也teh聽候beh扶lin2。Ti7 chit-e5廣闊e5世界，除起罪惡以外，long2無有甚物tioh8 掛慮。因為親像詩人有講：「上帝是ti7天裡，現時ti7地裡一切e5事，long2是好。」所以獨獨代先求伊e5國kap伊e5義，就無論ti7今世a2是來世，一切long2是好。

	確實，chit號思想是ti7地面上，從來所be7-bat聽見e5做高尚e5教示。Hiah-e5最第一無信仰e5人，koh是干單看耶穌是一個正義 e5偉大e5說教者e5,to猶原承認chit點。所以 ti7 chit號o-lo2 e5合唱e5聲音e5中間，咱猶是tioh8 koh注意一項。Tioh8謹慎 ti7 hit號懷疑者e5態度，in ti7今仔日遍遍long2 teh稱讚耶穌是人類e5教師中，一個最高尚e5人，也干單看山頂 e5說教是「福音書中，第一好e5消息。」
	M7是！福音書中第一好e5消息，是伊所傳e5福音，就是teh干證咱知，上帝e5囝有臨到世間，上帝e5義，疼痛以及犧牲，有顯明ti7永遠e5聖囝 e5人格、生活以及伊e5死，tui3 an2-ni伊有感動咱e5心，hou7咱疼痛伊，ai3遵趁伊e5理想，來掠做咱本身e5理想。上帝e5基督不但是干單一個義 e5說教者na7-tiaN7。設使咱若是看耶穌只有是來傳「山頂 e5說教」，實在是thang為tioh8 chit-e5可憐e5世界來吐氣！
	伊是上帝e5永遠e5聖囝，伊有創造世間，有用權柄來宣傳伊所出來hit-e5上帝e5國ti7 chit-e5世界，續照hit-e5模樣來建設伊e5王國ti7 chit地面上。懷疑主義者有對咱teh講上帝實在是boe7-thang bat得，咱所teh講e5上帝，究竟只有是人所做e5上帝，是咱e5最高e5思想e5一個反影na7-tiaN7。親像有一個出名e5 懷疑者teh想像講bat有一個人ti7一早起，天phah-phu2-光，khia7 ti7霜雪滿滿e5山腰裡。後來日頭有tui3後面出來，hit時有反射一個大漢人e5影 ti7雪山裡。Hit-e5人看tioh8伊e5家己e5影，續講是上帝。所以講：「咱可憐e5人類long2是親像an2-ni來創造神明。上帝不過是人所做e5神，照人所揣摩，所想像，所ng3望e5 na7-tiaN7。」
	M7是，耶穌所啟示chit-e5上帝，m7是人所做e5上帝，chit-e5是上帝e5上帝。基督long2無teh揣摩，a2是想像，a2是ng3望甚物。伊本 bat伊，伊臨到世間來死，是為tioh8-ai3咱來bat伊。伊ai3咱tioh8 tui3上帝e5立場來bat上帝，來了解上帝，來思想上帝，來學習上帝國e5律法，就是hit日伊ti7山頂 e5說教所教示咱e5。




第十三章	十二使徒

	一般e5人long2是泛泛無隨e5 隨e5來想十二使徒，咱khah常是干單念in e5名，也khah無講究in e5做人e5款。咱khah常看了in是親像一群e5聖徒e5像，in e5 sui2是long2不止siang7款，kiam2-chhai2是看見in e5頭殼平平有豪光ti7-teh,親像ti7拜堂窗仔所畫e5圖一般樣。總是自然，在hiah-e5有明白in e5 teh看，in是kap咱不止siang7款，無講long2是siang7一樣。In是一團活活，有熱情e5人，全然有koh樣 ti7 in e5容貌、品性、性質、德性，in是隨e5無相同，是有趣味thang hou7咱講究e5一團。設使咱若有khng3 chit款e5念頭來想in,也咱若讀tioh8 in e5事，hit時咱thang照所bat in e5款來分別in,亦thang知耶穌ti7 hit時怎樣欠用tak8等號e5人，亦ti7 chit-tiap8猶原欠用tak8等號e5人，連親像咱本身chit等號e5,to有欠用咱來服事ti7伊e5聖國。

	我chit-tiap8是ti7美國，倚大西洋 e5一個討魚e5鄉村，來teh寫chit本冊。Ti7我e5面前，有一個海灣親像湖e5款，大約長有十二英里，闊有六英里，約有加利利湖e5大，雙peng5有長長 e5海岸圍teh。我tak8日long2有接觸tioh8濟濟討海e5 kap船主，以及親像彼得、雅各、安得烈hit階級e5人。In long2是不止勇敢、恬靜，koh勤勉。In中間濟濟雖然恬恬，罕得講起in e5信心，iau2-ku2是有深深e5 宗教信念e5人。咱若kap in熟似了，in long2是極趣味，咱會記得in中間，有e5是敏捷、聰明e5人，也有e5是有嚴肅，eh8-toeh8 e5善惡感，也有e5是有抱半悲半喜 e5人生觀。咱ma7有看見in親像原始時代e5人，常常顯出奇異e5心情，也咱是無按算in猶原會生起美e5 感念，來khia7 teh看到恬chiuh-chiuh。
	Tak-pai2日to猶未出，猶不止暗e5時，in hiah-e5粗魯 e5船，就long2出去外海討魚。有時in有掠tioh8真濟魚tng2來，也有時in「thong暝tioh8磨討long2無。」Chit號頭路是一種無平坦(##koh)危險 e5生活。在tiam3-ti7陸地e5人teh看，in e5生活是無趣味，無變換，亦in是無趣味無變換e5人，總是咱若kap in熟似，聽見in teh講起ti7海面e5奇異e5黎明，a2是冷靜e5早起時e5 sui2 e5星宿，a2是koh聽見，有e5 teh講起in tu2-tioh8生狂風，心內搖choah e5經驗談，a2是kap鯊魚，以及別款大魚teh相鬥爭e5奇怪談，hit時咱就知討魚人e5生活，就m7是照咱所想e5款式lah。
	Chit-e5情形有幫贊咱，看hit-e5「海kiN」e5迦百農e5生活khah明。耶穌所設立來做伊e5使徒e5,就是chit款e5人。耶穌所bat e5,就是討海人；in是boe7曉表出in e5心情，iau2-ku2 in有欣慕上帝，in有疼痛伊，也in有講濟濟故事，以及笑詼話，ti7 hit-e5大災難 e5日be7到e5以前，就是tiam3加利利所有經驗，hit-e5快樂e5日e5中間，hou7伊聽了不止ai3笑。
	In大家不止會giu2伊e5心，伊不止深知in e5款，就是知影約翰是一個少年妄想家；多馬是有莊嚴 e5面貌；Ka-na2-ni5 e5西門是心神快搖動e5國粹主義者，ai3謀反。彼得是一個衝動的，緊性 e5人，in隨人隨人long2有濟濟缺點ti7-teh,iau2-ku2耶穌是真疼in,也知影iau2 hit兩個不時結作伙e5腓力kap拿但業，以及其他e5學生，koh最後ma7是知影hit-e5 孤獨 e5 Ka-liok8人猶大，伊kap hiah-e5北peng5 e5學生，大家作伙了是真有自然。In long2是極照人e5款，有濟濟缺點ti7-teh。總是耶穌若無in tiam3-ti7身邊，就會生出一種無聊e5 感念。伊e5性情是ai3 kap人相交陪，亦in ma7是猶原無惜in e5心神，真ai3 kap伊相kap交陪。

	頭一隊e5學生，自然是hiah-e5 siang7有才tiau7 e5熱心家、指導者，也是siang7有感化力 e5,以及siang7熱心來虔誠獻hou7耶穌，以及伊e5偉大e5計劃e5人。就是叫做彼得kap安得烈，以及雅各kap約翰chit兩對e5 兄弟。Chit四個人long2是真親密 e5朋友ti7學生e5團體中，in是第一代先bat耶穌。咱會記得ti7一年外前，in有頭一pai2 kap伊相會。從中一位，就是約翰，ti7伊年老e5時，有寫伊e5福音書，來回想hit時一切e5情形，到真詳細，連tu2-tu2是甚物時間kap伊相會ma7猶會記得。就是ti7有一下晡約四點。行洗禮約翰e5學生中，有兩位就是安得烈kap約翰，tu2-tu2 kap in e5先生相kap khia7 ti7約旦河，hit時耶穌有tui3 hia經過。行洗禮約翰就干證講：「你看上帝e5羊羔。」Tui3 an2-ni,chit兩人有進前去te3耶穌，也心內畏畏，一心歡喜ai3 kap伊講話，也一心驚惶m7敢。亦伊果然有oat8來kap in講話，伊就chhoa7 in去到ti7 伊所tiam3,hit-e5細細間e5厝，ti7 hit-e5奇妙e5暗頭a2 in有kap伊相kap交陪，續享受伊所備辦hit-e5 簡單e5暗飯，也續聽伊e5思想。Hit暗in kap伊相辭出來，一下看外面是有星宿光滿天，也in e5心肝猶原有顯出大koh新 e5愛情，希望kap熱誠ti7-teh,koh in e5人生觀是不止變換。Tui3 an2-ni,in e5心有永遠kap伊相結聯。
	Chit兩人e5中間，一個是西門彼得e5 兄弟，叫做安得烈。後來安得烈有tu2-tioh8伊e5 兄弟西門，就chhoa7 伊來就近耶穌。咱thang想像，siang7 hit時約翰ma7有續去chhoa7伊e5 兄弟雅各，來就近耶穌才tioh8。
	Chit四個人khah常是結作伙，咱thang料想tu2-tu2耶穌tui3 ti7山裡落來到半路e5時，in chit四個人有相kap行倚去te3耶穌。Khah大面彼得是中年e5人，m7是少年ma7 m7是老人，(「你少年e5時，用帶家己縛，獨獨到老，別人就縛你，」)也是一個粗大e5討魚人，面貌long2受風受霜，也伊e5做人是gau5講笑詼，是真親切，是gau5疼人，hou7朋友所歡喜，也是有濟濟弱點hou7耶穌所矯正，伊e5性情khah緊，致到有濟濟m7 tioh8,親像tak8-e5有價值 e5人所永有e5。
	彼得e5心是不止敬愛耶穌，伊有顯出老大人e5心情，ai3眷顧伊所尊敬 chit-e5少年e5 指導者耶穌，因為伊long2無關心本身e5事。伊有比別人khah自由來諫諍耶穌e5所做。亦bat一pai2伊有自信siuN過頭去。總是耶穌夠額知影；所以穩當無誤解伊。
	Tiam3-ti7彼得e5身邊 e5,m7是伊e5 兄弟安得烈，反轉是約翰，in兩人是不時結做好朋友。Ti7 chit-e5基督傳中，「彼得kap約翰」不時是結聯作伙。約翰m7是做頭，總是伊e5性情是比彼得嶄然khah深沈。約翰是一個思想家，咱thang想像，伊是一個面貌sui2 koh溫柔，有學問 e5青年，也伊e5目睭有顯出妄想家e5眼光 ti7-teh;雖然伊是行ti7 chit-e5青翠e5世界，iau2-ku2有看見「ti7天裡有門開開」，伊是眾學生中第一快了解伊e5先生e5高尚e5思想。伊kap伊e5 兄弟雅各，心情long2是khah緊，為tioh8 an2-ni,耶穌常常kap in講笑，來稱in是「雷e5囝」。總是以外無別人親像約翰有thang得tioh8允准來hiah-nih8 kap耶穌親密相kap交陪。「約翰是耶穌所疼e5學生。」
	安得烈是kap雅各行作伙，論安得烈e5事，咱所知影第一要緊e5,就是伊有chhoa7伊e5 兄弟來就近耶穌。教會有流傳講安得烈有受釘ti7十字架，亦伊有tui3十字架e5頂面續接來講起伊e5主e5事，chit-e5故事是做聖安得烈e5十字架e5 發源。論雅各e5事蹟，咱所知e5,是無joa7濟。伊是少年就死，不過咱知影，耶穌有常常稱伊是「雷e5囝」，亦知伊是一個重要 e5人物，會kham得thang hou7希律王來thai5伊e5頭殼。希律王bat下手來tui3 ti7 chit-e5頭一隊掠兩個人，就是雅各kap彼得，也上帝一面有準雅各來受害死，koh一面有拯救彼得。設使雅各若無受害死，kiam2-chhai2 ti7眾學生中會成做一個偉大e5人物。總是上帝ti7 hit-peng5 e5世界有欠用伊。Ti7 chit時伊以及彼得long2知影，hit時上帝怎樣hou7伊tu2-tioh8受害死。Ti7四十年後，in ti7 hit-e5 khah闊大e5世界相kap koh相會e5時，in穩當會常常相kap來談論hit時e5情景。
	頭一隊，就是親像chit款e5人，就是偉大、熱情、熱心e5人，親像雅各是一個無驚畏人e5人，有為tioh8基督來死，也安得烈是一個實際的e5人，有為tioh8基督來tioh8磨，又koh約翰是一個深沈罕得講話e5人；也彼得是一個無深想，捷捷講話e5人，koh是性情劇烈kau7錯誤e5人，iau2-ku2 ti7眾學生e5中間，伊是第一有人e5性情ti7-teh。咱知chit-e5彼得是真gau5跋倒，亦bat三點鐘久做無膽量 e5人，iau2-ku2耶穌有揀召伊。Chit-e5事實是會激勵咱e5心，hou7咱生起大e5 ng3望，因為咱有人ma7猶原真快行錯，真無膽量，iau2-ku2咱猶原thang確切kap chit-e5軟弱 e5彼得相kap講：「主ah,你無所m7知；你知我疼你。」

	TaN請來想，大家相kap teh行hit-e5第二隊 e5學生，就是腓力、拿但業、巴多羅買、馬太，kap 多馬。In chiah-e5學生是不止khah koh樣，in卻猶原是有疼耶穌。總是in是khah sio2-khoa2 e5人，自然in是有路用、實際的e5人，不過khah無才tiau7 thang做指導者。In是深沈，卻khah m7是kah joa7 kau7僥疑e5人。因為in中間，有e5人是tioh8經過真久才beh信耶穌是上帝。In是無別物法度thang幫贊in e5信心，這是tui3父母生成e5。
	請來看腓力。有一日耶穌有問伊講：「咱beh tui3 ta2落買餅來hou7 chiah-e5人ti7 chit-e5 曠野來食ah?」耶穌對伊講一句話是teh-beh試伊e5信心，總是腓力boe7曉得所tioh8 應伊e5話，boe7曉得thang應伊講：「主ah,你to知影，你是無所m7會。」續干單tiam3-ti7心內來按算餅店 e5價數講」「主ah,阮無法得。Tioh8 欠用兩百e5銀仔e5餅，」Koh有一日，腓力有催逼耶穌tioh8證明父hou7 in看，講：「主ah,用父hou7阮看，就夠額。」也耶穌就用溫柔 e5話來責備，應伊講：「腓力，我kap lin2 tiam3到chiah久，lin2猶m7-bat我mah?已經看見我e5,就是看見父。」腓力就是親像chit款e5人，就是欣慕證明e5人，欣慕ai3 beh看見父e5人。這卻若是無過頭，是無甚物phaiN2。
	腓力e5同伴，就是叫做拿但業，in兩人e5款是相像，iau2-ku2也有無相同 e5所在ti7-teh。拿但業猶原是一個魯鈍小心e5人，koh也是有淡薄ai3僥疑e5心ti7-teh。親像有一日，腓力有熱熱對伊講起彌賽亞耶穌e5事，hit時伊有僥疑，m7信耶穌是彌賽亞，講：「拿撒勒kiam2會出甚物好物mah?」總是伊一下看tioh8耶穌e5時，伊所有e5疑心，就即時消無去，伊是一個恬靜，ai3默想 e5人，有常常tiam3-ti7伊e5花園內 e5無花果樹腳來讀聖冊，來祈禱上帝，續來三思伊e5旨意。親像chit號人，是不止快 進步ti7伊e5精神上e5洞察力。伊kap耶穌相kap作伙無幾分鐘久，iau2-ku2 隨時會曉喉叫講：「拉比，你就是上帝e5囝；你就是以色列e5王。」拿但業就是腓力所tioh8交陪e5一個不止thang疼e5朋友，是誠實、心肝清氣e5人，是不止gau5同情人，也講話是忠實。所以耶穌才o-lo2伊講：「你看，真正是以色列人，心無詭詰e5。」
	論多馬，咱khah常想講伊是一個「懷疑者。」凡事伊khah常to long2是看hit-e5烏暗e5 方面。「主ah,你去e5所在，阮 to m7知；thai3會知hit條路ah?」耶穌有bat一pai2冒險 beh落去猶太看hit-e5死去e5拉撒路，hit時多馬就想講耶穌tiaN7-tioh8是boe7-thang走閃人e5 陷害。也伊有拒絕伊e5同伴干證e5話，無beh信耶穌有koh活。多馬是歡喜放sak世間一切來信耶穌e5 koh活，總是m7敢phah算hit-e5是事實，多馬生成是chit款e5人，以外ma7有人親像an2-ni。因為有e5人也是比別人khah oh得信仰耶穌基督。總是hit號人khah常心肝是誠實，是好。Hit號e5人若bat耶穌，hit時khah常in e5信心是會成做第一堅固e5,多馬就是親像chit款。雖然伊boe7-thang看tioh8耶穌所beh去hit條路，iau2-ku2伊ai3 beh te3耶穌到路尾。雖然伊想耶穌若落去猶太赴拉撒路e5送葬，耶穌的確會hou7人thai5死，iau2-ku2伊有用忠實e5心來喉叫講：「咱chiah-e5亦來去kap伊同死。」雖然伊慢慢才來信耶穌有koh活，iau2-ku2伊一旦得tioh8確信hit時，伊e5信心有進步到贏過 ti7 long2總 e5學生。「我e5主ah,我e5上帝ah!」實在將來be7-bat有人會曉稱呼耶穌是上帝。
	馬太是kap 多馬做一對，in兩個long2是恬靜e5人。論馬太e5事，咱無kah joa7知影。伊是A-li7-hoat e5囝，大面也是Kek-liu5-pa e5,也若是an2-ni,伊就是咱e5主耶穌e5表e5。伊是抽餉e5,有hou7伊e5 親族激出去。總是伊受tioh8耶穌e5人格e5 吸引力感化tioh8 e5時，伊就發出高尚e5心志來接納伊。「伊就放sak一切起來te3伊。」大面伊teh備辦「耶穌e5言行錄」(Logia)，chit本就是後來有發展成做所有e5馬太福音書，hit時伊在來所有e5職務上 e5訓練，有不止幫贊伊e5氣力。馬太有ti7伊e5厝來備辦筵席請耶穌，tui3 an2-ni,受經學士，以及法利賽人ngiauh8-ngiauh8念，來誹謗耶穌e5是非，也tui3 an2-ni,耶穌才有講出chit-e5偉大e5宣言，來綜合全福音e5道理講：「我來m7是beh 招義人，是beh 招phaiN2人來反悔。」
	最後hit一隊 ti7福音書，以及ti7 khah後來e5使徒行傳e5冊裡是long2無講起，大面是為tioh8 in有離開去到ti7 khah遠 e5所在來做主e5工。In是做tak8時代濟濟忠實e5人e5代表，表明in所做e5暗靜 e5工，獨獨上帝有知影，亦in e5名有記ti7活命e5冊。Hit中間有三個是馬太e5 兄弟，A-li7-hoat e5囝，叫做小雅各、猶大，以及反叛政府e5西門，in long2是真頑固e5猶太人，亦in會hiah-nih8頑固，kiam2-chhai2是因為in e5 兄弟是做抽餉e5。小雅各後來有做耶路撒冷e5監督，也新約聖冊內hit張嚴緊憂愁e5 phoe,就是猶大所寫e5。西門是一個國粹黨 ai3反叛羅馬，咱thang講in是oeh8-toeh8頑固，有影，in卻有反對彼得來kap異邦人相kap食，也無甚物同情保羅所khng3 hit款革命的e5觀念，來主倡講教會是tioh8開闊ti7全世界，無分異邦、猶太，大家ti7上帝e5面前long2是同地位，ti7現今咱ma7是猶原有看tioh8 chit款e5人。Chit款人卻有淡薄oeh8-toeh8,總是不止有熱誠ti7-teh。Chit款人若一下kap耶穌相結聯，in e5心就漸漸開闊。In e5心肝也要緊tioh8漸漸開闊，iau2-ku2若有甚物錯誤，a2是新 e5事tioh8反對 e5時，in是不止有價值 e5人，所以咱e5教會khah常是tioh8-ai3 ka7 chit款人叫多謝才會用得。
	Ti7學生中排siang7路尾e5,koh是siang7第一微細 e5,就是Ka-liok8人猶大。伊是一個經濟家，gau5辦事e5人；伊是teh掌理傳教上一切e5事務e5工。Ti7教會chit款是不止重要，實業家是khah boe7曉說教，a2是宣傳道理，iau2-ku2伊若獻in e5 才tiau7來為tioh8教會辦事務，就伊e5所做e5 奉事是第一有路用，雖然咱無按算in beh歡喜來說謝，因為咱有將in來kap猶大相比並，iau2-ku2咱thang好膽an2-ni講。
	咱long2 teh奇怪，m7知為tioh8甚物因端，耶穌才來揀選chit-e5猶大，a2是按怎chit-e5猶大thai3 beh歡喜來te3伊。Chit-e5猶大beh來te3耶穌，穩當m7是想ai3 than3錢 e5因端。因為tui3 ti7 chit十二 e5散鄉e5宣教師，是無joa7濟thang得tioh8,a2是thang偷theh8。論起伊起頭怎樣來chhe7-tioh8耶穌，hit-e5故事，穩當有thang感動人才tioh8,可惜咱long2 m7知，tui3 an2-ni,咱續boe7-thang知影耶穌來揀選伊來tiam3伊e5身邊 e5因端，伊的確是會giu2耶穌e5心才tioh8。Kiam2-chhai2伊有知影伊家己e5軟弱，所以teh想近倚耶穌是khah 妥當。有影，伊有墮落到ti7真深e5所在。總是咱tioh8會記得伊有欣慕ai3 kap耶穌作伙，亦咱tioh8會記得，當伊反悔慘慼e5時，伊是夠額偉大，才會去tim3 hit-e5受賄e5錢 ti7 hiah-e5引誘伊e5人e5面前，然後才去吊頷死。若是khah sio2-khoa2 e5人，tiaN7-tioh8是無beh做chit號事。實在耶穌有大e5氣力teh 吸引伊，就是poaN5過伊所知影e5,也有來催逼伊e5心，hou7伊看見伊e5受定罪，來艱苦到發狂，來知影伊有背叛耶穌。「Hit人無出世是khah好」，總是耶穌kiam2是自an2-ni永遠boe7記得伊mah?

	親像an2-ni,耶穌有揀選濟濟等號e5人來做伊e5使徒。若是人甘願為tioh8伊e5工來獻，就無論甚物款式e5人，是天才e5、是熱心家、是快跋倒e、是gau5僥疑e5、是愚蠢e5、是魯鈍e5,一概long2有欠用。咱大家long2有偉大e5要素，就是伊所ai3 hou7伊益發進步e5,koh也有phaiN2 e5要素，就是kap伊相交陪，就會廢無去e5。伊有欠用咱，koh有揀選咱一切e5人。
	Ti7教職者e5 方面，伊有欠用熱心家，ti7精神界有天才e5,以及主e5先知。伊ma7是猶原欠用軟弱畏小禮、愚蠢 e5牧師，in雖是無joa7有才tiau7,也無joa7 gau5講話，koh ma7無joa7 gau5料理教會，總是in若是有疼痛e5生活，hit-e5生活就是一個說教不時有感動力 ti7-teh。Ti7一般e5信徒e5 方面，伊有欠用gau5憐憫、親切e5人，因為in會hou7宗教變成不止有感動力；koh也欠用恬靜gau5 謹慎 e5人，因為in有hit號善惡感，就thang得tioh8 o-lo2。伊有欠用gau5 e5婦人人e5小說家，因為tui3伊e5冊會thang sio2-khoa2提高世界來近倚ti7上帝；亦有欠用單純無大力量e5婦人人，thang來hou7家庭得tioh8幸福，伊e5囝兒大漢，就感謝伊e5疼痛。伊有欠用咱，koh有揀選咱，亦tui3伊e5恩典hou7咱long2有力 thang盡咱e5本份來hou7 chit世界得tioh8快樂。




第十四章	Na2-In E5送葬

	耶穌ti7山頂說教了，有落山，tng2去in tau。照所記載講：「耶穌講hou7百姓聽e5話，long2明白，就入迦百農。」也十二使徒有kap伊相kap toa3,in tui3受按手禮以來，心神不止精英，也不止嚴肅，深深來三思，也注意teh聽，teh 觀察所tu2-tioh8 e5事。Tui3 an2-ni,in ti7無意識e5中間，有備辦心thang合ti7將來e5路用。
	In beh tng2去e5時，ti7路裡有看見一個可憐e5 癩哥e5,來拜伊講：「主ah,你若肯，就會hou7我清氣。」耶穌就伸手來摸伊講：「我肯，你thang清氣。」
	過一點鐘後，in有koh tu2-tioh8一項khah有趣味，khah有thang做in e5教示e5事。In已經行入迦百農，hit時ti7 hit條狹狹彎彎oat-oat e5 街路裡，有kui大陣欽仰伊e5人，不止熱心teh跟te3伊。In e5主耶穌beh tng2去彼得in厝，伊hit間細細e5房間，hit時伊ti7路裡，tu2-tioh8阻擋，boe7-thang行進前，因為伊有tu2-tioh8迦百農e5長老，差代表來就近伊，迫切來懇求伊，ai3伊歡喜為tioh8一個異邦e5兵，來做一chan5親切e5好事。Ti7 hit-e5山仔頂 e5兵營，一個羅馬e5兵頭，有為tioh8伊e5厝內，hit-e5少年奴僕不止哀傷，因為伊hit-e5奴僕，chit-tiap8不止艱苦哀傷，到teh-beh死。
	論猶太人來替異邦人對耶穌求恩典，這算m7是常事。總是chit-e5異邦人嶄然m7是平常e5人。，chit-e5異邦人是有開闊e5心ti7-teh,是gau5疼痛伊e5少年e5奴僕；也chit-e5人是有開闊e5心，知影異邦人所信仰e5是空空。伊看見猶太人teh服事hit-e5唯一koh聖 e5上帝，心不止歡喜，知影chit-e5信仰是穩當會滿足伊e5心神所深深欠缺e5。咱確信親像伊chit等號誠實，koh好心e5人，的確不時會chhe7-tioh8耶穌；雖然ti7現今無，ti7來世的確是會才tioh8;伊就是「四散khia7起ti7外國e5上帝e5囝兒」e5一個。Chit等號人teh親近基督，是親像鋼鐵 teh近倚吸石一般樣。
	免講伊是已經bat耶穌才tioh8,因為伊e5同僚，就是hit-e5「人臣有伊e5囝破病ti7迦百農e5」。Ti7幾na7月日前，伊穩當bat tu2-tioh8 ti7 街路人真濟，致到真oh得thang行過去，亦ti7 hit時，伊穩當是boe7-thang long2無聽見chit-e5少年e5先知人所傳e5道理。總是hit時伊是干單tui3遠遠來teh尊敬ina7-tiaN7，伊不過是一個「異邦e5罪人」。所以伊e5猶太e5朋友才就近耶穌來懇切替伊求講：「Chit人會kham得你ka7伊行chit-e5代誌；因為伊有疼咱e5百姓(**人民)，koh本身替咱起會堂」。
	耶穌就kap in去，總是chit-e5百總看見耶穌teh行來，hit時有感覺伊有siuN過頭大膽。請會記得chit-e5誇口e5羅馬e5百總，tui3 ti7猶太人有抱chit號e5 感念！確實耶穌的確是有hou7伊看了真奇怪，續暗示hit號神仙下降 e5傳說。照看確實伊已經有理解眾使徒所猶未bat e5,就是有承認chit-e5拿撒勒e5耶穌，m7限定是一個會死無去e5人na7-tiaN7。耶穌iau2-ku2離開伊e5厝有hiah遠仔e5時，伊有差幾na7個朋友就近伊，ka7伊講：「主ah,m7-thang勞煩你到我e5厝，我當boe7起。我亦掠做家己boe7 kham得就近你；你若講一句話，我e5奴僕就會好。」
	確實chit-e5人所有e5信心，kap謙卑e5心，耶穌有平平疼伊。人若是有真實e5心，不時to有感覺本身是一個無路用e5人。「主ah,我是boe7 kham得，不過我欠缺你e5幫贊，我beh信靠你。」Chit號心情是妥當 e5旅行券，會引chhoa7人來得tioh8耶穌e5疼痛。
	所以Au-gu5-tin7有講人若phah算本身是boe7 kham得hou7耶穌來入ti7伊e5厝，hit時耶穌是phah算hit-e5人是會kham得來hou7 伊來入ti7伊e5心內。
	總是咱koh-khah tioh8注意e5,就是伊e5高尚e5信仰。伊做兵所受e5訓練，有造成伊e5信仰e5款式。在伊teh看，hit-e5無看見e5世界，是一個有權柄活活，有勢力 e5軍營，也ti7-hia耶穌是做最高e5權威者。「我也是hou7人管 e5人，我會thang命令chit-e5兵，去，伊就去；ka7 hit-e5講來，伊就來；行an2-ni,伊就行an2-ni。」
	耶穌聽了心不止歡喜。從來伊iau2 be7-bat看tioh8親像chit款信仰，chit-e5是一個異邦人e5信仰。Tui3 an2-ni照看有暗示伊來得tioh8一個異象，來明白伊所beh建設chit-e5王國，是tioh8普遍到ti7 thong世界，tioh8開闊到ti7遠遠，來poaN5過 ti7眾受揀選e5百姓(**人民)e5界限外，亦有thang警告hiah-e5已經teh失望伊e5百姓(**人民)。「耶穌聽見就奇怪，ka7 te3伊e5人講我實在ka7 lin2講，親像chit號e5深信，連以色列中，我be7-bat tu2-tioh8。我koh ka7 lin2講，tui3東，tui3西，有濟濟人beh到，kap亞伯拉罕、以撒、雅各，坐桌 ti7天國；若是國e5子民 beh tu2-tioh8趕出ti7外面e5烏暗；ti7-hia beh有啼哭咬牙切齒。」Chit句話猶太人聽了是極其艱苦。「耶穌就ka7百總講，去ah,照你e5信ka7你成；tu2-tu2 hit時，伊e5奴僕就好。」
	親像an2-ni,chit-e5百總有受tioh8伊e5報應，也猶太人有受tioh8伊e5警告，又koh使徒ma7有得tioh8明白別款e5人生教訓，亦in e5主耶穌有加得tioh8對敵e5積怨kap攻擊。

	Chit-e5神蹟是真thang生驚e5事，總是若將chit-e5來kap隔日伊所行hit chan5大e5事相對比，是long2無甚物thang生驚。Ti7 hit幾日久，眾人e5心不止受感動來跟te3耶穌。Tak8日有顯出thang生驚，新 e5現象 ti7-teh。真thang感謝e5,就是路加有tui3 ti7人所boe7記得e5事e5中間，來ka7咱講起Na2-in e5守寡婦人人e5囝出葬 e5故事。
	隔日，也照有抄本是寫講：「Koh無joa7久」，伊有去一個鄉社，名叫Na2-in;伊e5學生kap kui陣人有kap伊相kap行去。Na2-in是一個細細e5山內街仔，是ti7加利利南peng5,近ti7Un-to-ni2(Undor)e5所在，大約離迦百農有二十英里路。Na2-in e5意思是快樂，是sui2!雖然今仔日已經是荒廢去，大面ma7 猶是合該thang稱呼chit-e5名。早時chit-e5鄉村e5古蹟ma7猶會thang看見不止sui2,有顯然ti7小希伯倫e5山坪，也hit-e5城門 e5古蹟，就是耶穌所tu2-tioh8出葬 e5,以及離城有一英里路遠 e5古早hit-e5塚墓，到ti7今仔日ma7是iau2-ku2 ti7-teh。親像an2-ni,咱快快thang koh來想耶穌kap跟te3伊e5人，大面ti7一個晚(mng2)晡行倚城hit時e5景況，就是一個單純，平和e5 草地e5情景，有濟濟精牲ti7山裡teh食草，有作穡人tui3園裡teh to3來，有細漢囡仔ti7城門邊teh thit-tho5,也晚晡軟軟e5日有teh照ti7 hiah-e5青翠e5樹叢，以及ti7 hit-e5燦爛快樂，koh安靜e5細細e5城內 e5厝。一切e5情景無m7顯出燦爛、平和kap快樂。後來忽然間有聽tioh8真悽慘teh 啼哭e5聲音，in聽見ti7遠遠e5所在，有khang3嚨喉底teh哮e5聲，也liam5-piN看見一個人做頭teh行，chhoa7一陣真長teh送葬e5,tui3 hit-e5城門出來，chit-e5是極悽慘e5出葬。In有看見一個身屍倒 ti7 hit-e5柳枝所做e5棺柴 e5頂面，也用白色e5壽衣來包teh,不過頭殼kap肩頭是long2無包甚物，koh ti7棺柴e5頭前，有一個婦人人teh行到顛顛倒倒。因為「伊e5老母是孤生chit-e5囝，koh是守寡。」Chit-e5就是人生e5圖，有表示快樂kap痛苦相對照e5情景，有表示ti7 hit-e5快樂、平安e5生活e5中間，來忽然生出一個深khok e5悲劇 e5情景。
	Tak8所在e5人to long2歡喜讓路hou7 hiah-e5出葬 e5人過，耶穌以及跟te3 e5人，有用尊敬kap同情e5心，來閃ti7路邊，hou7 chit-e5婦人人以及hit-e5死去e5細囝過去。Chit-e5婦人人是long2無看見耶穌有用同情e5心來khia7 ti7路邊。
	咱chit-tiap8 ai3來想像hit時e5情景。
	咱thang想，chit-e5婦人人，以及ti7 tak8時代，濟濟boe7算得e5婦人人，long2是chhoa7 in e5死去e5細囝，恬恬 tui3耶穌e5面前來過去。也咱深深thang艱苦 e5,就是看見濟濟細囝，ti7 in e5精神上已經死去；也所包ti7 in e5身屍e5,卻m7是麻布e5壽衣，不過是驕傲koh phaiN2 e5習慣；也koh in e5  thou2-kong,就是hiah-e5無謹慎 e5朋友，有引chhoa7伊到ti7滅無e5所在；亦做老母e5 e5人，干單傷心吐氣，總是long2無看tioh8耶穌是khia7 ti7路邊。咱知雖然in無看tioh8伊，iau2-ku2伊是不時有顯出ti7 hit號情景e5中間。「主有看見，就憐憫伊。」咱m7免到Na2-in,也是夠額有thang看見chit款e5情景。

	無論ti7甚物人e5計劃中，第一thang傷心e5情景，就是會記得有看見婦人人teh哭伊e5細囝死去，也kiam2-chhai2 koh-khah siong重 e5,就是in teh 啼哭in e5細囝，直直teh 墮落去。其實chit-e5 Na2-in e5故事e5中心教訓，就是講咱tioh8會記得耶穌不時有顯出ti7 hit號e5情景，來teh憐憫伊。伊所憐憫 e5,m7是一個軟弱 e5人e5空空e5憐憫。Chit-e5就是一個至高，齊全疼痛e5上帝e5憐憫。伊beh引chhoa7 chit-e5死去e5囡仔，入ti7 hit-e5 khah高尚e5世界，也伊是比做老母e5人koh-khah傷心teh看顧咱有罪e5人，無論ti7今世，a2是來世，伊是ng3望會thang chhe7 tioh8 hiah-e5失落去e5人，koh 倒tng2就近伊。實在獨獨chit號福音才會thang hou7咱快擔當chit款e5景況。
	耶穌注神看hit-e5 苦痛 e5婦人人，也婦人人知影耶穌e5心有teh同情伊。過 tiap8-a2久，耶穌就伸手來摸hit-e5棺柴，亦hiah-e5扛棺柴e5人就停腳恬恬。後來伊所出hit-e5有權能e5話，有刺激到ti7 hit-e5死人e5心神，也有刺激到ti7伊e5靈魂所去e5神靈e5世界。Tui3 an2-ni,「死e5人就起來坐，續講話，耶穌就將伊hou7伊e5老母。」Tu2-tu2照咱常常所teh講e5話，「伊e5款kiam2 m7是親像an2-ni mah?」咱也thang用敬虔e5念頭來講這kiam2 m7是「tu2-tu2親像上帝e5款mah?」因為ti7 hit-e5將來e5世界，伊beh將細囝交hou7 in e5老母，這kiam2 m7是hou7咱tui3 ti7 hit-e5所beh來e5歡喜e5日，加添深e5 ng3望mah?
	因為chit-e5故事，實在有表示上帝e5心腹hou7咱看見。Chit-e5故事，m7是仙古，chit-e5是實事。因為ti7 hit時有kui大陣 e5人teh te3耶穌，koh ma7有別陣 e5 會葬者teh看。亦in long2有四界宣傳chit-e5事實。In知in long2是teh講起hit號人所boe7-thang信得e5故事。Chit-e5事tiaN7-tioh8是快快受人e5辯駁，chit-e5消息有遍傳ti7全猶太以及ti7附近一切e5埠頭。In long2有顯出驚惶e5面貌，koh來kui榮光上帝，講：「大先知有興起ti7咱中間。」「上帝有看顧伊e5百姓(**人民)。」
	今仔日kiam2 m7是有濟濟無吞忍 e5婦人人，gau5用艱苦 e5念頭，來求叫講，啥事chit-e5 gau5憐憫人e5主無猶原hou7咱e5細囝，tui3死koh再活起來mah?Ah,咱知咱e5意思，m7是ai3 an2-ni!雖然會thang hou7 伊koh活，咱亦m7敢。Ti7耶穌e5時代猶有濟濟守寡婦人人，親像Na2-in chit-e5守寡婦人人e5款，不止為tioh8 in所失落e5細囝teh傷心。亦耶穌猶原有憐憫in,總是伊無引chhoa7 in e5細囝koh 倒tng2來。啥事，ti7-chia伊就有，咱卻m7知。咱thang 謙卑來想，伊是無甚物ai3做chit-e5代誌，也不過是為tioh8 khng3大e5目的，才來做。確實若是無大e5目的ti7-teh,耶穌穩當無行。因為設使咱若有確實信講人e5死，就是出世ti7一個koh-khah闊大e5世界，就是咱e5靈魂有進入，成做一個khah自由，khah高尚e5存在，咱就thang講，耶穌所行chit-e5代誌是親像將雞仔囝 hou7 伊koh nng3入去ti7雞卵殼內，將囡仔hou7 伊koh入去ti7老母e5腹肚內，也將尾蝶hou7 伊koh去成做蠶仔一般樣。耶穌一生有三pai2 hou7人tui3死koh活，獨獨伊才會thang講起hit-e5因端。總是咱也thang敬虔來chhui-想，伊無koh行khah濟pai2 e5神蹟，來hou7死人koh活e5因端。
	咱ti7心內tioh8會記得咱e5細囝，也咱ti7祈禱e5中間，猶原tioh8會記得in。Koh tioh8感謝上帝，有備辦hit-e5 khah闊大e5世界，thang hou7 in去。In tiam3-ti7 hit-e5自由，teh進步中e5生活，是夠額會kham得thang聽候到上帝e5好意思成e5日，thang koh將in kau hou7 in e5老母。



第十五章	論歇睏E5日

	十二使徒受按手禮 e5日，算是ti7 in e5生涯中e5一轉機。Ti7以前in來kap耶穌tiam3,是有時有chun7,就是ti7 hit-e5無一定e5 討海e5生活e5中間，有lang3縫有閒才來chhe7伊。總是chit-tiap8 in是tioh8放sak世間e5事務，tioh8「放sak一切來te3伊」，tioh8倚靠 in所粒積起來e5淡薄錢，以及眾人e5好意來維持in e5生活。Chit-tiap8伊只有短短 e5時間thang kap in相kap tiam3。所以照看tui3 chit-tiap8起，伊有用全心神來教示in,訓練in,ng3望到時伊thang離別in去。也chit-tiap8起，咱若每pai2 teh想伊e5神蹟，以及伊e5教示hit時，咱tioh8不時會記得，這long2是ti7學生e5面前，koh是為tioh8 in來行e5。眾學生卻是long2 m7知chit-e5情形，iau2-ku2伊所行一切e5事，專專是為tioh8 beh訓練in e5。

In受tioh8 hit-e5嚴肅e5揀召了，隔無joa7久，ti7有一日耶穌有差遣 in,hou7 in家己出去傳上帝國e5福音。這明明是teh訓練in,hou7 in thang擔當將來e5事業。In的確tioh8鍛練，雖然耶穌無時常kap in作伙，也好膽來家己進前去傳福音。In的確tioh8鍛練到會曉單純信靠伊，免帶錢袋，a2是帶甚物文憑來出外做工。In的確tioh8成做親像上帝e5欽差，嚴肅來出門，亦因為an2-ni,伊有ka7 in講：「我beh hou7 lin2有權thang行神蹟，亦lin2到tak8所在tioh8傳講：「上帝e5國近lah。」咱快快thang設想 in是已經慣勢出外去做seng-li2,所以不止有訓練in e5心，有利益將來做傳教e5工。
	親像an2-ni,大面是照使徒e5名表 e5款，兩個兩個，就是腓力kap巴多羅買，馬太kap 多馬，以及其他一對一對，來離開伊出發去做工。學生出去傳教e5時，耶穌穩當有切切替in祈禱，也勉勵in e5心。
	咱tu2-tu2 teh liau7-bang7/料望 in e5時，咱有看見in koh tng2來迦百農。大面in有真趕緊 tng2來，續報告 in所聽見一個phaiN2 e5消息。因為ti7南peng5 tak8所在，有無好e5風聲，teh講起希律王有thai5死行洗禮約翰ti7 Ma2-kai3-ni2-su e5獄內。總是伊是已經知影chit-e5消息，因為「伊e5學生來收伊e5身屍去埋葬；就去ka7耶穌講。」
	十二 個學生tng2來，心肝頭熱phok-phok,teh歡喜in e5成功。「主ah,用你e5名鬼也降服阮。」咱e5主耶穌聽了，滿心歡喜感謝。因為chiah-e5 單純 e5人，tiam3-ti7基督chiah-e5 嬰仔，已經會曉傳上帝國e5福音，hou7人得tioh8伊e5恩典。

	咱ti7-chia beh來論起ti7咱e5主e5傳記中一chan5 sui2 e5事。耶穌有beh chhoa7 in去山裡歇睏。In tng2來，有看見耶穌有為tioh8行洗禮約翰hou7人害死來憂悶，亦大面猶原有為tioh8別物事來憂悶。In koh有看見迦百農e5人long2 chhiang7-chhiang7-kun2,不止搖choah。Tui3加利利e5全地，有kui大陣 e5人聚集來就近耶穌。In猶原為tioh8行洗禮約翰受害死來不止操心，也不止受氣來攻擊希律王e5殘忍。In欣慕ai3見耶穌，續來聽伊e5教示。總是照看隔日所tu2-tioh8 e5事，咱thang料想in有khng3 khah深e5意思ti7-teh,就是ti7暗靜 e5中間一般e5民眾有chi-bu2-chi7-chu7,有ng3望ai3 beh起革命，來扶耶穌做in e5頭人，做彌賽亞。Kiam2-chhai2 in中間有濟濟teh想，希律王最後來做chit款e5橫逆，穩當會喚起伊e5決心，出頭來拯救上帝e5百姓(**人民)脫離in e5壓迫者e5牛擔。福音書著者有描寫迦百農e5眾人teh宣嚷e5情景，就是眾人心內long2搖choah,也濟濟人來來去去無時停，koh long2聚集ti7 chit-e5細細e5團體 e5身邊來大聲宣嚷，致到in long2無thang歇睏，「因為往來e5人濟，連食也boe7顧得。」
	後來耶穌有講chit句話，就是tu2-tu2 in所欠用e5。「Lin2家己kap我來去曠野 e5所在，歇睏tiap8-a2久。」
	耶穌知影in是ai3歇睏，hit-choa7 e5傳教是嶄然艱苦。In e5心神以及肉體，是嶄然厭倦，眾人long2 teh勉強伊做王，這究竟是無利益in。所以in有欠缺完全變換有歇睏e5生活。免講伊是比in koh-khah欠用chit號e5生活。咱tioh8知影耶穌是親像咱一般，猶原有欠缺有變換e5歇睏e5生活。伊有想tioh8-ai3 chhoa7 in去曠野、樹林內，以及山間e5水泉邊，來安靜in e5心神，續來交陪上帝，這是不止利益in。「Lin2家己kap我來去曠野 e5所在，歇睏tiap8-a2久。」
	親像chit款好，koh親切e5招待，hou7咱益發ai3 kap伊相親近。實在耶穌是不時親像an2-ni,伊知影咱e5身體e5 組織，也會記得咱，不過是一粒 e5塵埃，所以在hiah-e5不止拖磨到心神厭倦e5人，無m7大歡喜來明白耶穌有同情咱，ai3咱tioh8有歇睏e5生活，也知影歇睏e5時間kap tioh8磨 e5時間平平是出tui3上帝e5親切e5意思。

親像an2-ni,in有出去beh安息 in e5心神。
	彼得有走去駛伊e5 hit-chiah粗魯 e5細隻船仔倚來碼頭。Hit時in e5主耶穌就落去坐ti7船裡，也後來in猶原long2入去坐。然後就lui7 hit-e5 茶色e5帆起去。In就ng3東北peng5來開船，直直進前過到ti7 hit-e5 曠野 e5所在，來閃避 hit-e5不止熱鬧，心神緊張e5群眾，koh一pai2來享受坐船e5快樂，也一路大家long2熱熱回想in隨人e5傳教e5經驗，相kap來講來笑，也大家long2相爭插人e5話縫來講話，有時仔也續用受氣kap哀傷e5心，來tui3耶穌講起in所聽見，論行洗禮約翰死ti7 Ma2-kai3-ni2-su e5獄中e5事情。
	總是親像濟濟不止tioh8歇睏e5無閒e5人所經驗e5款式，in知影in是無hiah快 thang得tioh8安息e5機會。因為khia7 ti7岸頂hiah-e5 kui大陣人，是boe7免得ai3 te3伊。Chit-tiap8耶穌是tiam3-ti7最有人氣e5時chun7。眾人有看見船所去e5方向，亦咱有看見濟濟人做陣，真趕緊沿hit條加利利湖e5北peng5面e5道路直直去，也連婦人人手裡是抱破病 e5細囝，to也想ai3 kap眾人做陣相kap走到hit-peng5 e5所在。
	親像an2-ni,耶穌in大家到hit-peng5 岸，hit時人to已經that-that-tiN7 ti7岸邊，致到in差不多oh得thang上陸。耶穌計劃ai3 beh安靜，總是結局hit-e5計劃是失敗。不過伊不止歡喜來接納in,有講幾na7千人當伊孤獨無聊 e5時，有暗靜倚來beh就近伊，續阻止伊e5計劃。總是in有欣慕伊，也是不止欣慕伊。在耶穌teh看，chit號心情不時是夠額滿足伊e5心，耶穌看見hiah-e5婦人人抱破病e5細囝，心不止同情in。親像an2-ni,伊有用憐憫 e5心，來接納in,續tui3 in來傳thang歡喜e5好消息，hou7 in明白上帝是做咱人e5父，也續「醫好hiah-e5 tioh8 欠用醫治e5。」
	親像an2-ni,hit-e5 緊張tioh8磨 e5 長長 e5時間，已經過去。日已經beh落，也耶穌有想tioh8 chiah-e5人，知影in穩當真厭倦，腹肚不止iau。亦伊確實猶原是想ai3 beh訓練hit十二個使徒。伊ai3知影in到taN是已經會曉得信靠伊到甚物程度，所以伊就oat8頭來ng3腓力，伊是ai3腓力想chit-e5問題。「咱beh tui3 ta2落買餅來hou7 chiah-e5人食ah?」伊講chit句話，是ai3 beh試伊。總是腓力boe7曉得伊所試e5意思，就應講：「先生ah,這是boe7會e5事，用兩百e5銀仔來買餅，亦無夠額hou7 in tak8人得tioh8淡薄。」
	耶穌long2無ai3 kap腓力相kap辯論，伊知影chit時是tioh8 恬恬才好。伊是ai3 hou7 in來深想chit-e5問題。伊teh聽候beh有別人thang liam5-piN來應。總是in long2無一個會曉得。到日beh暗e5時，in來就近耶穌講：「Chia是曠野，日beh落lah;請四散眾人，hou7 in去周圍e5鄉社，家己買物thang食。」耶穌ka7 in講：「Lin2 hou7 in食。」In應講：「主ah,咱beh thai3會，總無阮用兩百e5銀仔去買餅hou7 in食mah?」Tui3 chit句話明明hou7咱知，腓力是已經有kap in參商了lah。
	後來耶穌就出頭來做，耶穌tui3 hiah-e5 iau餓e5群眾所顯出chit號親切e5 行為，實在是夠額偉大。總是tui3 ti7 hiah-e5十二使徒，就是be7有十分e5信仰e5,hit-e5教訓 e5 影響是嶄然koh-khah偉大。「Lin2有joa7濟餅，去看mai7。」In就ka7伊講咱才有五個餅 kap兩尾 e5魚仔，就是一屑仔 e5點心na7-tiaN7。Tui3 an2-ni,伊就吩咐 in hou7眾人排kui列來坐ti7青翠e5 草埔，也in就分班來坐，有e5一百，koh有e5五十。「伊theh8 hit五個餅，兩尾魚，ng3天來祝謝，peh hou7學生來排 ti7眾人e5面前，也用兩尾魚分hou7眾人。」請咱注意chit句嚴肅e5話。「伊ng3天祝謝；peh餅hou7學生。」咱thang講ti7後來伊teh設立聖餐e5時，所用e5話差不多tu2-tu2是chiah-e5。Ti7 tiap8-a2久，咱想了就即時明白，伊e5聖餐e5思想是已經有khng3 ti7伊e5心內，也明白hit-e5餅就是tui3天裡來e5,beh來養飼咱軟弱 e5人類e5靈魂。伊chit-tiap8是已經有teh備辦hit十二使徒e5心，thang明白聖餐e5奧妙e5道理。

	四福音書e5著者，long2有講起chit-e5神蹟。十二使徒long2有看見chit-e5神蹟，也kui大陣e5人ma7有看見。咱干單ai3照所記載e5來承受chit-e5事實，照咱所有e5 單純 e5信仰，咱信chit-e5神蹟是出tui3伊e5權能來行e5,因為伊就是收割e5主，ti7 tak8年伊有為tioh8咱行一個siang7一樣，koh-khah大e5神蹟，就是有hou7一粒細細e5 麥仔結成koh-khah濟，就是有e5三十倍，有e5六十倍，有e5一百倍。
	Hit-e5晚餐to猶未soah,hit時就生出一chan5真艱苦 e5事。眾人看見伊行chit-e5神蹟，hit時眾人e5心就不止搖choah。耶穌知影眾人e5意思是beh來硬扶伊做王。Chit項e5實情，是teh指示咱知影一般e5人long2是按算beh扶伊來做頭。Chit時全加利利算是tu2-tu2不止搖choah,也特別為tioh8行洗禮約翰受thai5,眾人是koh-khah搖choah,所以ti7 chit號時chun7,chit五千人是夠額有氣力thang生起一個革命運動。Chit時koh tu2-tu2是PoaN5過節，tui3全世界e5猶太人濟濟聚集ti7耶路撒冷。In teh ng3望thang逼請伊，護送伊上耶路撒冷，也ti7途中na2聚集濟濟反叛e5眾人，續來tui3 ti7 thong世界tak8國聚集赴Poan5過節e5眾代表e5面前來宣言伊做猶太人e5王！
	這是非常危險 e5事，伊所tu2-tioh8 e5,無有koh比chit-e5,koh-khah phaiN2 e5 對敵 thang阻礙伊e5計劃。設使上帝國是tioh8顯出親像一個世間的e5政治運動，就過去伊所做e5工，是歸ti7空空，亦tioh8 koh興起別物e5法度，才thang完成人類拯救e5事業。
	Tui3 an2-ni,伊tioh8-ai3 liam5-piN穩密伊。連hit十二使徒to猶原有同情眾人e5意思，所以伊tioh8勉強 in,強強逼in來家己上船，代先出發tng2去到伯賽大，ti7-hia聽候伊四散眾人。
	後來伊就離別in入去山裡祈禱，耶穌tak8-pai2 tu2-tioh8危機e5時，long2照an2-ni來逃閃伊；因為若無，是boe7-thang做甚物。Chit-tiap8 hit-e5危機，是已經beh到。耶路撒冷e5眾人，漸漸表示反抗伊。行洗禮約翰e5死，有表示伊所tioh8經驗e5事。加利利一般e5眾人，ai3扶伊成做一個出名e5 革命e5英雄，這long2是催逼伊e5終局緊成。伊e5結局teh-beh到lah。
	晚晡e5日，漸漸na2暗，也漸漸深到ti7烏暗e5半暝，也有聽見大風e5聲音，hiu3-hiu3 哮ti7山間，hit時hit-e5 孤獨 e5基督，猶家己一個tiam3-ti7山頂，接續thong暝來祈禱上帝。咱thang用敬虔e5念頭來推想，ti7 hit時伊有teh思想伊一生e5事業，也有孜孜來siau3念tioh8 chit-e5可憐、罪惡e5世界；以及早日伊所養飼 hiah-e5 kui大陣 e5作穡人，kap ti7將來beh替伊來建設伊e5聖國，hiah-e5受揀選e5十二 個使徒e5事。In long2 m7知影，伊有不時孜孜teh siau3念in,teh替in祈禱。Chit-e5世界，就是將chit款重擔，he7 ti7伊e5心肝頭e5,long2 m7知影，也long2 m7-bat teh想tioh8 hit-e5 孤獨、無聊e5耶穌，有常常teh關心in。Hit五千人long2 ti7山下e5鄉社teh好睏。也hit十二使徒有不止生驚，耶穌無kap in相kap tiam3-ti7 chit-e5 風雨 e5中間。In long2是親像咱一般，一下 tu2-tioh8大風、逆境，就不止生驚，面色long2帶憂容，續失志氣。亦咱永永ai3 boe7記得，m7是an2-ni na7-tiaN7，咱khah常ma7續ai3生起僥疑e5心，也無想tioh8伊有不時teh看顧咱，teh關心咱long2總 e5事，續為tioh8咱來祈禱上帝！

	東peng5 e5天色有淡薄紅，顯出beh做風e5氣象。伊有注神teh看學生tiam3-ti7 狂風e5中間teh「划槳真艱苦，因為是對頭風。」In hou7風吹海中，in是tiam3-ti7不止危險 e5中間，也一時過一時，hit-e5勢面是na2危險。確實伊是用奇怪e5法度，來一步一步teh訓練in e5信心。In頭一pai2是ti7日時來tu2-tioh8風雨，亦hit時伊有kap in相kap tiam3-ti7船裡，亦in有受tioh8教示，知影tiam3-ti7伊e5身邊就無有危險 ti7-teh。總是耶穌無ti7肉體 kap in相kap tiam3 e5時，in tioh8會曉得信靠耶穌，會曉得tui3信來行，m7是tui3所看見。伊tng2去父e5 tau hit時，chit-e5幼稚e5教會的確是tioh8進入ti7風雨 e5世界。風雨到e5時，in無thang tiam3伊e5身邊beh怎樣做？鷹鳥ai3趕伊e5細隻鳥仔囝來飛過山坑，總是看見鳥仔囝不止生驚，beh跋落去e5時，鳥母就飛落去救in,親像an2-ni,chit-tiap8耶穌有放hou7 in家己進前去入ti7危險 e5中間，因為ti7將來伊無thang ti7肉體常常kap in相kap ti7-teh。伊有ai3 in tioh8會好膽來家己出發去，也ng3望in會明白，雖然ti7無看見e5中間，伊猶原不時kap in相kap ti7-teh。咱ai3奇怪in chiah-e5人ti7 khah後來e5故事中，按怎會顯出hiah-nih8有勇敢e5信仰，hit時咱tioh8常常會記得，in是已經有受tioh8 chit款奇異e5訓練。
	天phah-phu2光e5時，就是「暝時四更」，忽然間in有看見耶穌tui3海面行倚來就近in。起頭in一下看了，真生驚，就出大聲來喉叫，tu2-tu2是親像咱e5款式，有時ti7甚物逆境，a2是死失e5時，伊有行倚來就近咱，kiam2-chhai2是beh chhoa7咱所疼e5人進入去ti7 hit-e5 khah闊大e5世界，hit時咱猶原真生驚，就出大聲來喉叫。總是ti7 hit-e5 狂風e5了後，in有聽tioh8伊e5聲音；親像an2-ni,真thang感謝上帝，咱有e5人經驗tioh8人生e5 風雨了，hit時猶原有聽tioh8伊e5聲音講：「安lin2 e5心，是我，m7免驚！」
	總是in tui3 chit-e5經驗所得tioh8 e5教示，m7是干單an2-ni na7-tiaN7，tiam3-ti7伊e5面前，in忽然反轉成做有確信e5人，從中有一個學生就出聲來喉叫。自然hit-e5學生就是彼得，就是hit-e5性劇烈、熱情e5彼得；伊tak8-pai2講話to long2是罕得想，就講出，也伊果然有跳落去海裡，也ti7海中看tioh8海湧 才來生驚，「主ah,果然是你，就命令我就近你。」彼得有見笑tu2仔chiah hiah-nih8生驚，所以chit-tiap8伊忽然有生起確信，想講伊所beh做e5,是會poaN5過 ti7 tak8人所會做e5。An2-ni kiam2 m7是tu2-tu2親像彼得e5性質mah?耶穌受釘e5 chin3前暝，彼得猶原tu2-tu2講siang7款e5話。「眾人雖然受that-gai7,若是我無an2-ni。」
	耶穌ka7伊講：「來。」耶穌實在有疼痛chit-e5性情劇烈 e5彼得。伊猶原ma7是有疼痛hiah-e5常常錯誤e5急性e5人。「彼得就tui3船裡落去行水面，beh就近耶穌。」是lah,伊giah8目來看伊e5時，伊就會。總是伊一下看別位，續看tioh8風湧teh chhiang7-chhiang7-kun2,hit時伊就生驚講：「主ah,救我，beh 沈落去lah。」總是彼得的確tioh8結聯ti7伊，就是tiaN7-tioh8無beh hou7伊tu2-tioh8大e5失敗e5。耶穌隨時伸手來牽伊到ti7安全e5地步，hit時伊才用溫柔 e5話來責備伊講：「小信e5人，啥事僥疑？」設使咱e5心若無生起僥疑，就咱所beh做e5事一切無m7 long2會好勢。這kiam2 m7是會kham得tioh8學習e5教示mah?
	Ah,chiah-e5使徒有得tioh8真奇異e5訓練lah!

	Hit日in所經驗tioh8 e5教示，ma7猶m7是干單an2-ni na7-tiaN7。耶穌有變餅養飼眾人，這事實是ai3引chhoa7 in tioh8益發明白，論聖餐e5 khah深e5意義。約翰猶會記得其他福音書著者所忽略去e5點。In long2 tng2去迦百農來歇睏，也食飽了，耶穌有koh再ti7 hit下晡出去海邊。亦koh有濟濟心神搖choah e5人來就近伊。Hiah-e5人to long2無講起，a2是議論甚物問題，獨獨論起餅 e5神蹟na7-tiaN7。耶穌有趁in e5心情。總是伊有phah生驚in e5心，照in所be7-bat經驗tioh8 e5。
	「莫得為tioh8會敗壞e5米糧來tioh8磨，tioh8為tioh8 長長 ti7-teh,永遠e5米糧來tioh8磨，就是人子所beh hou7 lin2 e5。我就是活命e5餅，我是真 e5餅，tui3天降落e5。Lin2若無食人子e5肉，無lim伊e5血，就lin2內面無活。」
	無奇怪伊有phah生驚in e5心，一下聽了，in tak8人e5面色long2顯出ju5亂 e5氣象。Tui3 an2-ni,in有kap伊議論，續辯駁濟濟話，連十二使徒to猶原boe7會了解。咱所有聽見e5消息，大面不過是一個簡略e5報告na7-tiaN7。咱kiam2 thang好膽來推測，ti7 hit時伊所傳授e5思想mah?
	咱e5肉體 tioh8 欠用米糧，親像an2-ni,咱e5靈魂也是tioh8 欠用米糧。昨昏lin2 e5肉體有軟弱，有厭倦，hit時我有用餅來養飼 lin2,lin2就得tioh8新 e5氣力kap元氣。親像an2-ni,ti7 lin2 e5心神e5生活，chit-tiap8我beh用lin2所boe7-thang了解e5法度，將我本身e5活命，kap氣力來傳hou7 lin2,來引chhoa7 lin2。因為我來，是beh hou7 lin2有活，koh有豐盛。凡若食我e5肉，受我養飼 e5人，beh tui3我來得tioh8活。
	咱long2無奇怪，in聽了恬恬，心內ju5亂 teh生驚。Kiam2-chhai2在hiah-e5眾人，就是慣勢聽東洋 e5教師所教示e5,teh看，chit-e5話全然m7是kah hiah-nih8 tioh8 ju5亂 e5問題。也在咱tui3聖餐有經驗tioh8耶穌e5活命，以及氣力e5,teh看，chit-tiap8來想伊所講hiah-e5話是快快了解。總是無奇怪，in聽了看做是真oh得e5話，所以tui3 chit-tiap8了後，有e5人就無koh kap伊相kap行，連伊e5使徒伊to猶原忽然憂悶來tui3 in講：「Lin2亦beh去mah?」Hiah-e5可憐心肝ju5亂 e5使徒，有應伊講：「無，主ah,你有永活e5話，阮 beh去chhe7 chi7-chui7 ah?」
	Ti7 khah後來，到有程度，in有了解hit-e5意義。Chit-tiap8咱也到有程度，猶原有明白。「Chit-e5是咱e5主耶穌基督e5身軀，為tioh8咱phah破 e5,是beh保守咱e5身軀，以及咱e5靈魂來享受永遠e5活命。Lin2 theh8去食，用an2-ni來siau3念基督，有為tioh8咱phah破伊e5身軀，咱用信kap感謝，來食伊e5肉，lim伊e5 血，就thang得tioh8伊所賞賜e5活命。」



第十六章	該撒利亞 腓立比

	咱chit-tiap8是ai3來想ti7 十二使徒e5訓練上e5不止要緊e5一週間e5故事。
	伊ti7加利利e5傳教e5中間，已經有看tioh8濟濟兆頭，有teh表明chit-e5危機是teh逼倚。Chit-tiap8是khah無thang看見有kui大陣 e5人teh te3伊，咱所聽tioh8 e5,khah濟是論十二使徒e5消息。時日直直逼倚，就是伊「受chih接上天e5日期beh到，就決意ng3耶路撒冷來行。Tui3 chit時起，照看伊是chim-chiok teh思想伊e5臨終e5事，也為tioh8 an2-ni,有teh備辦伊e5心。Ti7 hit-e5備辦e5中間，伊e5全精神是集中ti7 hiah-e5學生，就是ti7將來伊離開去e5時，thang宣傳伊e5計劃e5。In卻是已經有kap伊相kap作伙生活兩年外久，總是in iau2-ku2是不止愚蠢。In iau2-ku2是boe7-thang放sak猶太人所抱hit-e5微細e5上帝國e5觀念，iau2-ku2是teh ng3望伊是beh來成做一個一時的e5地面上e5彌賽亞，thang來榮顯 in e5國度。In全然是無teh按算，伊所beh行e5是犧牲e5路，也到尾是tioh8 tu2-tioh8見笑e5死，然後才beh tui3死koh活，來建設一個大e5世界的e5精神王國。伊受chih接上天e5時日是直直teh近倚。所以若無要緊關心來備辦in e5心，是boe7做得。
	照看伊是ai3比以前koh-khah ai3家己一人來kap in相kap tiam3,總是chit-e5機會m7是容易thang得tioh8。Hit日伊吩咐 in講：「Lin2家己kap我來去曠野。」也一下到，續ti7 hit-peng5 岸看tioh8 kui大陣 e5人teh聽候伊，chit-e5實情不過是表明ti7 tak8時伊所經驗tioh8 e5款式。因為伊e5名聲是已經thau3到極。伊所行e5神蹟，是做全國民 e5注意e5中心。彌賽亞e5 革命e5 希望，a2是驚惶，是已經teh進行。所以無論伊到ti7 tak8所在，to long2 boe7-thang隱密得。
	明明是為tioh8 an2-ni,咱才有讀tioh8講ti7 chit時伊有chhoa7 in離開巴勒斯坦入去迦南e5推羅kap西頓e5地方，ti7-hia來醫好一個敘利亞腓尼基e5婦人人e5 cha-bou2囝。In有tui3 chia koh去到甚物偏僻e5所在，咱無甚物知影。馬可有講：「耶穌liam5-piN kap學生搭船到Tai7-ma2-lou5-tai7 e5 境界。」大面就是加利利湖邊e5 曠野 e5地方。Chit-tiap8論伊e5事情，咱看了是無到joa7現，只有ti7-chia,ti7-hia,hoaN2-hoaN2有看見ina7-tiaN7。

	咱ti7-chia只有兩pai2 thang sio2-khoa2看見伊，chit-pai2就是ti7 chit-e5最危機e5一週間e5頭cham7,也koh一pai2是ti7 hit-e5路尾cham7,ti7-chia所beh講chit-e5,是頭一pai2 e5。Ti7加利利省 e5北peng5,近倚ti7約旦河e5 發源，也ti7黑門山腳hit-e5 壯觀e5景緻e5所在，有一個sui2-sui2細細e5城市，叫做該撒利亞 腓立比。Kiam2-chhai2伊kap使徒是來隱退ti7 chit-e5城e5頂面e5山間。照路加所講，耶穌離開in家己teh祈禱。伊後來祈禱soah就起來，行倚來就近hit-e5細細e5團體，問in講。
	「請ka7我講，百姓(**人民)long2 teh想我是甚物，也in long2 teh講我是chi7-chui7?」
	「先生ah,有e5親像希律王，是teh想講你是行洗禮約翰koh活，也有e5講你是以利亞koh落來世間，koh ma7有e5講你是耶利米，a2是先知人e5一個。」
	免僥疑，伊是夠額明白眾人e5心思，也只有是有khng3 khah深e5目的才來問in。伊就忽然來直接問in講。
	「總是lin2講我是chi7-chui7?」
	這正正是伊所關心e5問題，伊chit-tiap8 to是beh放下伊e5王國e5工程來交代in顧。伊ai3 知ti7 chit兩年久e5訓練kap至密e5交陪，到底 in是有學習a2是有揣摩到啥款？彼得就即時無延chhian5來替眾大家應講：「你是基督，真活上帝e5囝！」
	這是一個非常大e5發見，是ti7 十二使徒e5訓練上一個大e5轉機。設使將來基督教若是有失落伊e5氣力，就是因為人boe7記得chit-e5中心e5事實。Ti7現今咱long2感覺真不安，因為人na2意向ai3 beh 解釋咱e5信仰hou7伊khah 容易信，ai3 beh 解釋神蹟hou7 伊無去，ai3 hou7咱e5信條khah快信。Tioh8謹慎驚了會續致到hou7基督變做無力去。Chit-e5是基督教e5 石磐，thang起造一切e5信仰ti7 hit-e5頂面。「你是基督，真活上帝e5囝！」
	彼得所應答e5話明明是有深深振動伊e5心。「西門，Pa-iok-na2,你有福氣ah;因為hiat去肉體 e5無指示你，就是我ti7天裡e5父指示你。」Tu2-tu2 ti7 chit號時chun7,伊看chit句話，不止有深e5意思ti7-teh。伊會信用 伊所揀選e5人。結局in才受tioh8伊e5光照來知影，伊m7是干單一個國民 e5 革命e5 指導者na7-tiaN7，反轉是tui3天裡落來e5,上帝e5神靈e5王國e5君王，這實在是有大進步e5經驗。
	總是這不過是加進一步na7-tiaN7，in是猶 teh ng3望，teh想講伊是hiah-nih8偉大，所以伊beh引chhoa7以色列來得tioh8榮光，顯出chit-e5成功e5 光彩hou7人真生驚，也in beh看見上帝e5國用伊e5權柄來實現 ti7地面上。親像an2-ni,伊的確tioh8 koh 進前來備辦in e5心，ng3望thang廢無in chit款thang驚惶e5錯誤e5思想。若無，驚了ti7無phah算e5中間會phah破 in e5信仰。伊是已經有sio2-khoa2 ka7 in指點，不過m7是出tui3 tiau5故意。Chit-tiap8 in tiam3-ti7 驚惶e5中間，已經有受tioh8伊e5光照，淡薄了解「耶穌e5大e5奧妙」，來明白伊是chi7-chui7。伊就即時嚴嚴 吩咐學生tioh8 恬恬，莫得講起伊e5奧妙。Ti7耶穌kap學生e5中間，的確tioh8祕密chit-e5事實，tioh8 m7-thang ka7人講起。Thang公然將一切e5事來發表hou7眾人知影e5時是猶未到，chit-e5世界猶未認伊是上帝e5以前，chit-e5永遠e5基督的確tioh8成做親像一個人來受害死。
	耶穌露出chit-e5,算是真thang生驚，thang艱苦 e5事。Tui3 hit時起，伊才來教示in講：「人子的確tioh8交付ti7人e5手，也in beh thai5伊，koh受害死了後，過三日就koh活。」
	咱大家beh想講chit句話在咱是夠額快了解，總是咱知影in就無kah hiah-nih8 快了解。Chit-e5話有phah生驚in e5心，也hou7 in e5心不止ju5亂。總是in是boe7-thang照伊所講e5話，來解釋chit句話。In beh thai3會an2-ni想le3(**leh)？伊就是in所尊崇e5主，in tu2-a2-chiah才有明明來承認伊m7是人na7-tiaN7，是神，也伊來世間是beh khah贏全世界，來建設上帝e5國。伊chit-tiap8 tu2-tu2出發，就講起伊beh受害死e5事！照in teh想確實伊的確是有隱密甚物神祕 e5意思ti7-teh。咱boe7-thang料想chiah-e5人e5信仰會進步到來明白上帝e5觀念，就是知影伊e5偉大是全然在ti7伊e5 齊全犧牲家己e5精神，也伊beh替人來歡喜忍受見笑，人e5 phui3-noa7、困苦、死失，亦後來beh得勝來khah贏死失，tui3 an2-ni全世界e5人beh疼伊，續來信服伊。無lah,chit句話的確是boe7-thang照伊所講e5來實現lah。Ti7一時久，in卻是有生驚；總是liam5-piN無去。In只有是「boe7曉悟chit-e5話，也m7敢問伊。」In無ai3 siuN嚴密來kiu3-kham3 hit-e5意思。In想ai3 thang boe7記得chit句話。
	總是耶穌boe7-thang容允in來boe7記得去，ti7 khah後來伊有koh一pai2 過一pai2,來復述chit句話。後來in e5心才不止生驚，chit-e5可憐e5彼得聽了，不止寒心。伊就真chhong2-pong7 、chhiam3權e5款來諫諍講：「主ah,千萬m7-thang,chit-e5決斷無beh到ti7你。」
	啥事耶穌tioh8用hiah-nih8嚴 e5話來應答伊？這kiam2 m7是hou7 伊koh一pai2來經驗tioh8 khah早ti7曠野所受hit-e5試mah?因為hit時撒但有倚來試伊，來暗示伊tioh8怎樣做，就thang免tu2-tioh8悽慘e5事，會thang得勝來建設伊e5王國。咱知khah常出tui3疼痛e5熱誠e5 懇求 e5話，是會hou7人khah oh得盡義務，親像有時丈夫ai3出征去抵當死失e5時，伊e5婦人人，以及細漢e5囝兒，永永ai3相爭倚來伊e5身邊，一人giu2一手，來細聲khng3僥疑e5態度問伊講：「Ah,chit-e5義務kiam2的確tioh8你來擔當mah?」彼得有顯出憂愁e5容貌，這kiam2是teh顯明撒但有koh一pai2 beh來試伊mah?」咱tioh8有親像chit款e5 解釋才thang了解，按怎伊會用hiah-nih8嚴thang生驚e5話，來責備 hit-e5 hiah-nih8疼伊e5人。「撒但 退去我e5後面；因為你所想e5 m7是照上帝e5意思！是照人e5意思。」
	伊講照上帝e5意思！這是甚物意思？伊就tui3 in講：「所想照上帝e5意思，就是講：人 tioh8為tioh8義來完全犧牲家己。Lin2所想e5是照人e5意思，lin2欣慕我tioh8救我e5性命。見若ai3救伊e5性命e5 beh失落伊。見若為tioh8最高e5 福氣來失落伊e5性命e5,beh得tioh8伊。這就是我所beh行e5路，見若ai3 te3我e5,的確tioh8看無家己，續te3我來行chit條路。」
	這實在是高尚e5教示。明明在in teh看，這是siuN過頭高尚e5教示。因為連tui3 hit-tiap8起in ma7猶未明白，chit句 e5意思是teh指明，耶穌的確tioh8受害死。咱是真oh得了解，按怎in會an2-ni。總是咱tioh8會記得，人有固執e5性質ti7-teh,無ai3快快放sak in所有e5先入e5見解；也咱濟濟long2是有chit款e5傾向，就是想ai3放sak無快樂e5思想，也咱long2有一款e5心情，ai3 ng3望boe7 tu2-tioh8甚物艱苦 e5事。確實ti7 in e5心內，暗暗e5中間有淡薄無快樂e5念頭ti7-teh。不過chit-e5代誌了後，ti7有一日，in有相爭ai3做siang7大e5,來坐ti7將來e5王國，也Se-pi2-thai3 e5囝兒e5老母有tui3耶穌稟求，ai3 beh hou7伊e5囝一個來坐ti7伊e5 正peng5,也一個ti7倒peng5。Chit-e5代誌了後耶穌有受釘死。這事實有hou7 in e5心不止生驚，也耶穌e5身屍倒 ti7墓裡，hit時in e5心志全然失望。Ah!咱long2是奇怪e5人類，咱long2是人lah。

	In tiam3-ti7山內、樹林中來經驗chit-e5細細e5微光了後，才出發去tiam3-ti7 hit-e5 荒蕪、孤獨 e5黑門山間e5一週間，來經驗hit-e5決斷boe7-thang忽略去e5故事。論in所經驗hit-e5 親密 e5交陪e5情形，咱long2無thang得tioh8甚物消息，干單知影耶穌有kap十二使徒相kap ti7-teh。總是咱知，tui3 ti7 伊teh訓練使徒e5 方面來看，chit一週間穩當m7是平常e5 週間。In是用chit-e5大e5告白e5話來開始chit週間e5情境，「你是基督，永活e5上帝e5囝。」也用chit-e5 koh-khah大e5情景，就是hit-e5變容貌e5嚴肅e5 極點，來結尾chit一週間e5情形。
	因為咱有聽見論起chit一週間e5路尾日e5事，有講：「過六日，耶穌有另外帶彼得、雅各，kap雅各e5 兄弟約翰，chhoa7 in peh上高山祈禱；當in e5面前形狀變換。」Chiah-e5人ti7耶穌koh活了後才講起chit-e5代誌。Ti7 hit-e5以前，耶穌是m7準 in來講起。咱若將福音書中所有記hit三個無聯絡e5記事來khioh作伙，就會淡薄了解ti7 in e5記憶中，chit-e5第二e5情景e5款式。
	Ti7 hit-e5夏天e5烏暗暝，in只有家己tiam3-ti7黑門山e5山腰khah高e5所在。In e5先生有離開in,家己一人全心teh祈禱上帝。In家己ma7 sio2-khoa2祈禱，也祈禱soah,自an2-ni捲in e5外套來睏去。Ti7 hit暗，in有常常感覺tioh8燦爛e5光，致到有phah醒 in e5眠，也koh有感覺tioh8奇異e5事，續精神起來。Hit時in e5目睭一下開，就有看見從來咱chit號會死無e5人所be7 bat看見e5事。In看了恍忽親像tiam3-ti7一個新 e5世界。咱thang料想in是phah算in chit-tiap8是已經過往，去到ti7天堂。
	In e5主耶穌iau2-ku2 肅靜teh祈禱。也伊teh祈禱e5時形狀變換。因為伊近倚ti7父e5身邊，koh是結聯ti7 hit-e5無看見e5世界，所以ti7伊e5內面，所有e5神聖有發出燦爛e5光，照ti7伊e5肉體 e5衣裳，tui3 an2-ni伊e5衫燦爛光na3-na3,也極其白，世間e5漂布e5是boe7會hou7伊白到an2-ni。亦tui3 hit-e5神靈e5世界e5布籬內，就是差伊落來chia e5,有顯出神靈界 e5人，就是摩西、以利亞；in是以色列e5偉大e5 指導者，ti7真濟年前就離開chit世間起去hit-e5所在。In有顯出榮光e5形狀來談論伊e5「過世」，就是伊ti7耶路撒冷所歷過 e5。In ti7榮光出現來談論伊e5「過世」，這tu2-tu2是親像ti7三十年前tiam3-ti7百利恆e5山場，hiah-e5別個神靈來teh歡喜，吟詩o-lo2伊e5「出世」一般樣。Ah,實在hit-e5神靈e5世界是不時密接ti7伊e5身邊！
	近代e5人，tui3「神靈學」(Spiritualism)kiam2-chhai2 beh議論東西，總是咱掀開福音書讀了知影ti7耶穌e5生活，不時to有關聯ti7一個khah高尚真實e5「神靈e5事」(Spiritualism)ti7-teh,這是無thang異議 e5實事。耶穌beh出世e5時，ti7百利恆e5山場有kui大陣 e5天軍出現來慶賀，也到ti7路尾，耶穌beh上天e5時，也「有兩人穿白衫khia7 ti7身邊」，koh ti7 chit中間，咱有相續聽tioh8別世界e5消息，聽見hit-e5聲音，也有看見hit-e5 顯現kap兆頭；免僥疑chiah-e5,long2是tui3 hit-e5世界，就是poaN5過咱一個 e5世界所出來e5,也long2不止有關聯ti7咱e5拯救e5事業。凡若誠實來讀福音書e5人，是tiaN7-tioh8 boe7-thang忽略chit點。
	咱確信hit-e5世界是iau2-ku2是siang7一樣來teh包圍ti7咱e5身邊。設使咱若是boe7-thang看見伊，獨獨是為tioh8咱chit世間e5光線bai2,致到來遮蓋伊。Tu2-tu2親像咱tak8日所經驗e5款式，日頭e5光一下照ti7世間，就顯明tak8蕊細細e5 sui2花、樹枝、樹葉，以及連細細e5 蟲thoa7,咱to thang看見，致到咱續無看tioh8 hit-e5顯出ti7暝間e5偉大e5宇宙。所以thang講日頭e5光有阻止人e5目睭，來無看tioh8暝間e5大e5宇宙，咱若tui3 chit方面來看，日頭e5光是無利益咱。親像an2-ni,設使咱若無有經驗tioh8烏暗，thang來四正咱e5眼力，就咱穩當全然boe7-thang信講有一個星宿 e5世界ti7-teh。所以kiam2-chhai2只有咱e5目睭合去，經驗tioh8死失e5烏暗，hit時咱才會得tioh8四正e5光，來看見hit-e5神靈e5世界。不過咱確信，hit-e5世界有圍ti7咱e5身邊，是親像ti7耶穌e5生涯中所顯出e5款一般樣。

	Chit三個人心內ju5亂，生驚到boe7曉講甚物，干單注神來看hit-e5情景到long2過去。Hit時chit-e5 緊性 e5彼得，就擋boe7-tiau5。伊有迷目，掠做伊本身是tiam3-ti7天堂。Chit-e5可憐e5彼得，近來是khah無享受天堂e5 福氣，因為伊不時會記得伊e5主耶穌所暗示，論伊e5死e5事，koh也會記得伊有hou7伊嚴嚴責備。無奇怪，伊chit-tiap8是欣慕ai3 tiam3-ti7天堂，也若會thang ju2久是ju2好。
	「主ah,咱ti7-chia真好；你若ai3,我beh ti7 chia搭三間寮仔；一間hou7你，一間hou7摩西，一間hou7以利亞。」伊來講an2-ni,算是愚蠢 e5話，亦咱自然是歡喜來聽伊家己所teh辯解e5話，來teh表明伊e5失體面。(Tioh8會記得馬可福音書，其實是彼得e5。)「是伊m7知tioh8怎樣講，因為in真驚。」
	「伊猶teh講話e5時，忽然有光光e5雲罩 in,koh有聲tui3雲裡出，講chit-e5是我所疼e5囝，我所歡喜e5,lin2 tioh8聽伊。」學生聽見，就仆落去，盡在驚。耶穌進前摸in,in giah8目無看見一人，只有耶穌kap in ti7-hia na7-tiaN7。
	親像an2-ni,hit-e5異象就過去。也hit-e5無看見e5世界e5門就koh關；結局in才知影in m7是tiam3-ti7天堂。
	Ti7初代教會所teh傳e5教示e5中間，chit-e5變容貌e5事是看做不止重要；tui3 an2-ni,chit-e5故事有記載ti7共觀福音三本e5中間。論chit-e5事咱beh按怎講？這kiam2不過是一種 e5異象，一種 e5眠夢，無有客觀的e5實在mah?確實m7是！不論啥款，有看tioh8 chit-e5事實e5人就決斷無beh an2-ni想。過了久久，hit-e5年老e5約翰koh回想 hit暗e5情景，也看做是一個大e5實事來寫講：「阮bat看見伊e5榮光，親像獨生囝tui3父所得e5榮光。」亦彼得猶原有tui3教會來講起chit-e5故事，「因為阮平素hou7 lin2 知，咱e5主耶穌基督e5權能kap伊e5降臨，m7是用奇巧無影chiah-e5話，就是親目看見伊e5大威嚴。因為阮 kap伊ti7聖山e5時，有聽見tui3天所出e5聲音。」若是有甚物人ai3僥疑hit-e5真實性，long2是為tioh8有抱物質主義 e5心神才會an2-ni想，hit號人long2 m7知影有一個神靈e5世界，不時包圍ti7咱e5身邊，就是親像福音書所表明e5款，chit-e5神靈e5世界有不時親近，koh深深來chhiam3有耶穌e5全生涯。
	請tiap8-a2久用敬虔e5念頭來默想 hit-e5情景，請注意看咱e5主，伊有專心祈禱，也決意ng3耶路撒冷來行，beh去受害死。伊是tioh8-ai3為tioh8本身祈禱，ng3望ti7祈禱e5中間，伊e5心神thang得tioh8 安靜，也續thang享受平安無搖動e5心，來khia7起ti7父e5面前，咱kiam2 thang用敬虔e5心來an2-ni想mah?這kiam2是應答伊所祈求 e5,來chhoa7 chit-e5在外e5人ti7 tiap8-a2久koh tng2去伊e5厝內，來聽父e5應允，來得tioh8榮光，就是「ti7世間e5以前伊所有e5榮光」mah?
	在hiah-e5 ju5亂 e5使徒teh看，chit-e5事實無m7是大大thang提高in e5思想，hou7 in thang嚴肅來想in e5主e5事，就是hou7 in明白tiam3-ti7肉體 kap in做好e5同伴，日日相kap teh生活e5耶穌，chit-tiap8有得tioh8尊崇，服事ti7天裡。亦chit-e5事實，無m7是有啟示in,hou7 in明白hit-e5無看見e5世界有怎樣接近ti7伊！又koh無m7是hou7 in了解主有怎樣用恬靜koh有確信e5樂觀來teh看伊e5王國e5事業，雖然有tu2-tioh8濟濟失望kap hit號看了是失敗e5現象！怎樣hit-e5事業會失敗！因為tiam3-ti7遠遠hit-e5全能e5世界，就是「上帝、聖使，以及完全e5義人」所tiam3 e5世界，是有保證伊e5成功，hit-e5世界時常用最親切e5念頭來teh看顧伊。Chit-tiap8咱有看見兩個神靈界 e5人客，就是ti7幾na7百年前離開chit-e5世間e5。In已經有超越chit世間e5思想，也不止熱誠teh追求別世界e5生活。從中一個，就是摩西；伊long2無講起法老王，以及紅海e5事。又koh一個，就是以利亞，伊ma7是long2無teh思想Na2-pok8 e5葡萄園e5事。In所經驗e5古早e5記憶，chit-tiap8是看做一種平常e5 sio2-khoa2事。「In ti7榮光顯現，談論伊e5過世，就是伊ti7耶路撒冷所beh歷過 e5。」這無m7是teh暗示hou7咱知in以及hiah-e5 tiam3-ti7帳籬內 e5偉大e5同伴，是不止熱誠teh關心in e5主ti7地面上e5生活，以及ti7人類e5拯救上chit-e5大e5轉機，就是ti7 in e5民族史中chit-e5最大e5事件。
	Chit-tiap8 ai3轉過來想一個khah小 e5問題，就是有密接關係 ti7咱e5。Tui3 ti7讀咱e5主e5生活，咱有十分確信hit-e5別個世界有嶄然深深teh同情，teh關心咱chit-e5世界；chit-e5事實無m7是會幫贊咱，hou7咱生起信仰，a2是至少ma7會生起ng3望，來想講ti7今仔日khia7起ti7 hit-e5靈界咱所疼e5人，ma7是iau2-ku2活活ti7-teh,猶有意識，記憶e5氣力，來teh關心咱地面上e5生活，也iau2-ku2有為tioh8咱khia7起ti7 chit-e5影 e5世界e5眾人，來顯出疼痛kap幫贊e5心teh替咱祈禱，這就是初代教會所抱e5有光彩快樂e5信仰。Ti7古早有濟濟偉大e5教父，真ai3描寫hit-e5情景。就是講ti7 hit-e5無看見e5世界，有kui大陣 e5人客 teh看咱chit-e5世界。Hit-e5情景是親像「校友」tng2來母校，赴運動會，teh參觀in早時所teh運動 e5種種e5競技一般樣。希伯來人書e5著者，ti7伊e5頭腦內有淡薄khng3 chit號e5思想 ti7-teh。伊看見hit-e5神靈e5世界有不時teh看咱chit-peng5 e5競技。「已經有做干證e5到hiah濟，親像雲圍咱，上帝kap聖使，以及完全e5義人khia7起ti7-hia,所以咱tioh8用吞忍來走所安排 ti7咱頭前e5路站。」




第十七章	告別加利利

	用一個偉大e5 告白來開始，也用黑門山頂 e5變容貌e5事來結尾，hit-e5神妙e5一週間，是表明咱e5主e5生涯中e5一個新 e5轉機。Chit-tiap8伊看了是有khah koh樣，khah高尚，khah偉大，也益發kap人相離e5款。Chit-tiap8伊有teh默想伊e5終局。「因為耶穌受chih接上天e5日期beh到，就決意ng3耶路撒冷來行。」總是咱且慢才預想伊e5臨終。

	變容貌了後，in是離開天裡e5有調和e5生活，到ti7地面e5無調和e5生活，這是一個明瞭koh突然e5變遷。彼得teh想in若會thang tiam3-ti7天裡e5 環境來享受和平e5生活是真正好。總是in是的確boe7-thang an2-ni。因為地面上e5生活，以及伊e5勞苦是teh催逼in e5心。
	In tu2 teh行落來e5時，咱有看見in相kap teh議論來問伊講，經學士講以利亞tioh8代先到，是怎樣？伊應講：「以利亞果然代先來興起萬項事。伊已經到，人也出在意思款待伊。」人已經thai5死伊ti7 Ma2-kai3-ni2-su e5獄內。
	後來in koh落來到ti7一個長長 e5山腰，別個學生所tiam3 e5所在，hit時in有聽見聲音亂chheng3-chheng3,以及kui大陣人e5聲teh講phaiN2聽、侮慢e5話。眾人明明是有發見tioh8 in所閃避去e5所在。亦猶原明明是有tu2-tioh8淡薄無sim-sek e5事，因為九個學生long2 恬恬，心神混亂，koh有經學士ti7-hia teh侮慢in,teh罵in。眾人忽然看見耶穌teh近倚in,也「Hit時in看見耶穌liam5-piN大戇ngiah8 。」Kiam2-chhai2是因為看見伊e5容貌，tui3 ti7 hit-e5神妙e5暗暝 e5經驗了後，有淡薄變換，有淡薄顯出威嚴 e5影跡。
	總是伊e5目睭有注意看hiah-e5心內惡毒 e5 經學士。伊就即時牽伊e5忍neh e5學生來tiam3-ti7伊e5身邊，保護in。「Lin2 kap in辯論甚物。」經學士一下聽見，就倒退去，亦眾學生ma7續恬恬。總是ti7 in中間，有一個人心神不止緊張，隨時走倚來伊e5面前，跪落拜伊講：「先生，我懇求你來看顧我chit-e5囝，因為是我孤單生 e5囝。」Hit-e5人就tui3耶穌來陳情伊e5囝悽慘e5故事，講起伊e5囝有犯tioh8啞口鬼，也無論ti7甚物所在，鬼有掠伊，續ka7伊hiat落火，hiat落水，也「我bat請你e5學生趕伊，也in boe7會。」這是thang說明經學士侮慢、冷笑學生，也無僥疑，ma7續冷笑in e5先生e5所以然。將chit-e5情景來kap昨暗hit-e5 sui2-sui2 e5天裡e5異象相對比，chit款真正是真可憐，thang厭恨 e5事。
	「HaiN3 ah!m7信e5世代ah,我beh kap lin2 toa3 joa7久ah?我beh 吞忍joa7久ah?帶伊來就近我。TaN ka7我講伊犯tioh8 chit-e5,joa7久lah?」
	「Tui3細漢e5時。先生ah,你若會做甚物，tioh8憐憫來幫贊阮！」
	「怎樣講你若會ah?有信e5人，tak8項long2會。你boe7-thang信靠我mah?」
	囡仔e5老父liam5-piN流目屎，koh開聲喉叫講：「主ah,我信lah,我所信無夠e5,你tioh8幫贊我！」確實有信心e5喉叫，穩當會振動伊e5心，從來有joa7-nih8濟e5可憐，誠實e5 懷疑者，已經有tui3伊來出聲喉叫，Hit-e5 phaiN2神即時tui3伊出去。耶穌就用伊e5仁慈 e5手來牽hit-e5可憐，tiam3-ti7土腳teh noa3 e5囡仔起來，也將交hou7伊e5老父。
	In離別了後，自然chiah-e5失敗e5學生就問伊講：「主ah,阮boe7會趕伊，是怎樣？」Hit時耶穌就ka7 in講專專是為tioh8 lin2 e5無信仰，是為tioh8 lin2 e5信仰e5程度iau2-ku2淺薄，又koh chit-e5神蹟卻是有特別khah困難 ti7-teh。Ti7-chia有一項e5教示thang做咱e5路用，有時咱e5信仰生活有放鬆，致到退步，tui3 an2-ni咱bat經驗tioh8 khah無氣力thang趕出咱e5心內 e5 phaiN2代。因為ti7咱tak8人e5中間，隨人long2有隨人e5 phaiN2，hou7咱不止oh得趕出去。咱tu2-tioh8 hit號phaiN2-e5到ti7咱e5時，咱只有tioh8跪落tui3上帝祈禱，以外是無法度。「若m7是用祈禱kap禁食，chit類就boe7得伊出。」

	Chit-tiap8耶穌想beh暫時穩退來安靜，究竟是無thang ng3望，因為眾人已經chhe7 tioh8 in。所以in就出發koh tng2去in tau迦百農。時間是短短，無thang koh toa3迦百農到joa7久，所以伊tioh8比以前加一番e5注意來訓練十二使徒。伊ai3盡所會e5來閃避眾人，也khah無ai3公然來行kah joa7濟e5神蹟，ng3望伊所揀選chit-e5團體 khah會接近ti7伊e5身邊。馬可有講，耶穌beh tng2去迦百農e5時，伊是無ai3 hou7人看見，就閃tui3人所無teh行e5山路tng2去。亦ti7路裡伊有koh tui3學生來講起伊所beh tu2-tioh8 e5臨終e5事。
	總是in猶未了解chit-e5代誌e5以前，猶有真濟e5教示in tioh8-ai3 知。有時咱kiam2-chhai2 beh phah算講咱若ti7-hia穩當是會比in khah緊明白hit-e5代誌。Chit-tiap8請注目來看in,in是tu2 teh行山路beh tng2去in tau。In e5主有做前teh行，也ina2行，na2 teh三思伊e5高尚e5思想，總是學生三三五五，tiam3-ti7後面慢慢teh行，也na2行na2 teh chi-bu2-chi7-chu7。In long2 m7 ai3 hou7伊有聽tioh8。「因為ti7路裡bat爭論chi7-chui7做大」ti7伊e5新 e5王國。明明in有teh按算chit-tiap8是ti7 hit-e5王國e5 發展上 e5一轉機。大面in猶原有淡薄khng3怨妒 e5心，驚了ti7 hit時彼得、雅各，以及約翰會koh受揀選來特別kap伊密接交陪。請咱莫得siuN過頭來批評in,in e5主耶穌就無an2-ni。In chit-tiap8不過是單純 e5少年e5鄉村人，猶未成做聖徒甘願犧牲。Ti7 in e5心內，對將來long2有khng3真大e5異象ti7-teh,亦大家long2 teh遼望，tioh8怎樣才會thang出眾ti7 hit-e5王國。
	耶穌long2無插嘴半項，伊平素真m7 ai3插嘴ti7人e5 sai-khia e5談論，亦tak8-pai2伊有揀選tu2好e5時才來講話。In phah算伊long2無注意teh聽in teh講甚物。總是ti7隔暗，in大家坐ti7彼得e5厝內，hit時伊就用溫柔 e5面貌，笑笑來問in講：「請ka7我講，看lin2 ti7路裡teh爭論甚物？」咱thang想像in tak8人long2有顯出見笑e5面，也目睭金lut-lut相kap teh看來看去。In long2 oat8邊仔看東看西，只有耶穌m7敢看。In已經知影耶穌有明白in所teh議論e5事，也大家心內不止ju5亂，致到續驚到恬chiuh-chiuh。咱thang想像，hit時彼得e5細漢囡仔有走倚ti7伊e5腳頭u前。Chit-e5囡仔是真ai3 kap耶穌做好e5朋友，chit-e5細漢囡仔伴，是歡迎伊倒tng2來in tau。所以伊有抱伊起來坐ti7伊e5腳頭u頂，續將chit-e5囡仔抱ti7手裡做譬喻來教示in講：「你看，見若家己謙卑親像chit-e5細漢囡仔e5,伊ti7天國就是做大。」
	親像an2-ni,伊有借細漢囡仔e5心來教示in tioh8 m7 thang有怨恨人，tioh8 m7-thang干單ai3求家己e5利益。Chit號細漢囡仔e5心是伊所不止ai3惜e5,也ti7伊e5王國是代表第一sui2 e5恩賜。Chit-e5好教訓 e5囡仔是long2無teh想講做hit號真下賤 e5工，是有失落伊e5資格。囡仔long2無欣慕甚物大e5事，ma7是無有甚物特別e5要求。囡仔是照大人所講e5,來去做，亦承受大人所beh hou7伊e5物。伊是真快樂gau5順應人生e5要求，囡仔是全然無有顧己 e5心ti7-teh。囡仔long2無半項本身e5物，也tak8日e5生活是歡喜快樂來信賴伊e5父母。亦耶穌有講人若beh成做有宗教信念e5人，是tioh8親像囡仔e5款，來tiam3-ti7父e5厝，也講ti7上帝e5面前beh hou7伊看做是第一偉大e5人，hit-e5主要 e5條件，就是tioh8-ai3有細漢囡仔e5心。

	總是彼得chit-e5細漢囡仔e5故事，猶有別項e5教示ti7-teh。耶穌抱細漢囡仔ti7手裡e5時，伊有想到囡仔e5將來，知影有真濟無bak-tioh8 la5-sam5 e5囡仔，到大漢 e5時，有e5續受tioh8別人e5誘惑，ma7有e5學phaiN2 e5模樣，致到soa3成做不良e5青年少女。連咱ma7猶原常常傷心，看見濟濟無bak-tioh8 la5-sam5,sui2-sui2 e5囡仔，有khia7起ti7無信上帝e5父母 e5 家庭。咱有時teh奇怪，按怎上帝thai3 beh將囡仔e5靈魂來交代hit款序大人。咱thang sio2-khoa2來想講上帝猶原是kap咱同感。因為基督有受氣講：「見若hou7 chiah-e5信我e5微細e5一個受that礙，hit人寧可有大石磨吊伊e5頷頸，填ti7深海。Lin2 tioh8謹慎，莫得看輕in,因為in e5天使 ti7天裡，常常見我ti7天裡e5父e5面。」
	連十二使徒to猶原是欠用chit款e5 境界，耶穌be7降生e5以前，婦人人kap囡仔是hou7 ta-pou人看無重。咱ti7 chia ai3來講猶一個好聽e5故事，就是ti7 伊beh 告別迦百農e5幾na7日前e5一日，伊猶未出發e5以前所tu2-tioh2 e5,就是講有婦人人，chhoa7 in e5囡仔就近耶穌，ai3求伊ka7 in祝福。論chit-e5故事，若m7是排 ti7 chit-cham7,就是tu2-tu2是伊ai3 beh出發去別所在，就以外咱long2 m7知猶有甚物koh-khah tu2好e5位，因為ti7福音書中long2無表示chit-e5故事e5時期kap 場所。咱thang想，ti7迦百農有濟濟婦人人實在真m7甘心耶穌beh出發去別位來kap in相離別，因為伊是in e5細囝所疼e5好朋友，tui3 an2-ni ai3耶穌ti7 伊beh離別e5時，來ka7 in hiah-e5細囝祝福。伊tu2-tu2嚴肅teh教示學生e5中間，in有chhoa7 kui大陣囡仔，倚來ti7門口，ti7-hia teh忍neh,m7敢入來。亦伊e5學生是掠家己做第一要緊，tui3 an2-ni就受氣，真m7 ai3 ti7 hit號嚴肅e5時間，來hou7 hiah-e5 至微細e5婦人人kap囡仔攪擾伊e5心。耶穌卻是罕得受氣學生，總是chit-pai2伊有受氣in。「耶穌看見an2-ni,大無歡喜，ka7學生講，容允細囝就近我，莫得禁 in;因為上帝e5國是chit號人e5。就抱in,ka7 in hoaN7手，祝福in。」
Ti7伊伊be7離別e5以前，以外所有傳e5教示，咱卻是猶原會thang聽tioh8。親像有一日約翰問伊講：「阮bat看見一人用你e5名 趕鬼；阮 thang禁止伊mah?因為伊無kap阮 te3你。」耶穌對伊講：「莫得禁止伊，因為見若無攻擊lin2 e5,就是為 lin2。」
	Koh有一日，彼得ai3知影論赦免人e5事，就問講，阮 赦免人tioh8幾pai2?Tioh8七pai2 mah?總是耶穌應伊講，He2,m7是，tioh8到七十pai2 e5七pai2。赦免人是tioh8無tang3算pai2。因為咱是得tioh8上帝e5恩典，受赦免到hiah-nih8濟pai2,咱是得tioh8赦免一千萬銀 e5,怎樣咱會thang掠hit-e5 欠咱一百銀e5 兄弟，來叉伊e5頷頸ah?

	親像an2-ni,耶穌有關心來教示in,也親密來kap in交陪，ti7 chit-e5中間，一日過一日，然後伊所會thang tiam3迦百農e5最後e5日子，續漸漸過去。Ti7 chit中間，咱khah罕得看tioh8伊行甚物神蹟，a2是伊有tui3一般e5民眾來傳甚物教示。咱long2是看tioh8耶穌kap伊e5學生相kap tiam3 na7-tiaN7。
	請來看耶穌猶未告別迦百農e5代先所tiam3 hia e5情形，雖然咱穩當是無boe7記得伊有ti7加利利來揀召十一個使徒。Iau2-ku2論伊ti7加利利e5傳教，若來tui3 ti7伊e5偉大e5計劃來看，thang講差不多是失敗。起初眾人long2歡喜接納伊，伊是嶄然khah koh樣 ti7 hiah-e5驕傲e5 kau3-ek8者。伊是普通人e5好朋友。亦in認 伊做一個英雄，一個國粹主義 e5愛國者，ai3復到「大e5以色列」。In teh ng3望伊是第二e5猶大Ma2-ka-pi2,beh來做頭hou7 in thang得tioh8自由。總是in e5心有漸漸迷亂，續boe7-thang滿足伊e5思想。真濟hit號心內存khah廣闊e5異象e5 改革家，long2有不時tu2-tioh8 chit款e5 艱苦。見若人心內有khng3地方的e5野心e5,tiaN7-tioh8是boe7-thang明白伊所傳e5上帝國hit-e5 khah高尚e5意義。伊所beh做e5,全然m7是beh chhia倒 in e5 對敵 e5權勢，a2是beh來復到以色列e5國。所以chit-tiap8 in所尊敬 e5拉比，耶路撒冷e5 經學士，以及法利賽人所暗示e5話，以及所僥疑e5態度，有顯出效果lah。因為in看伊是beh來廢無摩西e5律法，也犯tioh8安息日，koh是靠鬼別西卜來趕鬼。Tui3 an2-ni,眾人有漸漸離開伊。伊變餅養飼五千人了後，伊有chhia倒 in e5最後e5計劃，就是ai3 beh扶伊做王，也續用神祕 e5話來講論tui3天裡落來e5餅 e5道理，tui3 an2-ni眾人就放sak伊，也連伊至親e5學生中to猶原有濟濟「無koh kap伊行」，hit日實在是不止有顯出大背逆 e5情景。照看連十二使徒to猶原有受搖動，耶穌有深深感覺chit-e5情景，續不止憂愁，就tui3 in講：「Lin2亦beh去mah?」
	咱ai3 beh試驗人e5偉大e5心神，是ai3看hit-e5人有怎樣來抵當伊所tu2-tioh8 e5失敗e5事。
	耶穌有用大e5確信，自自在在來抵當chit號e5情景。M7是干單為tioh8伊是神，才會an2-ni,反轉是為tioh8伊是人，有盡義務e5路站，也凡事gau5交託父上帝。獨獨是偉大e5心神才會自自在在來擔當hit號會thang逃閃得e5失敗e5事，也甚至好膽進前到ti7死，來將萬事e5結局交託上帝。
	Chit-tiap8伊teh beh 進前來抵當 ti7將來為tioh8伊所安排 e5運命。「耶穌受chih接e5日期beh到，就決意ng3耶路撒冷來行。」伊有憂愁來告別伊e5本省，因為in有棄sak伊。Khah後來伊有為tioh8耶路撒冷來艱苦憂愁，親像an2-ni,chit-tiap8伊有為tioh8 khia7起ti7加利利湖邊hiah-e5快樂e5所在，一年khah加，伊所捷捷 teh出入e5故鄉，來艱苦哀傷。咱會thang想像，伊ti7 hit時行路beh上去耶路撒冷e5途中，有oat8頭來最後看伊e5本省。
	「Ko-liap8-sin3 ah,你有災厄！Pek-sai3-tai7 ah,你有災厄！迦百農ah,你kiam2會得tioh8舉起到天mah?你beh 墮落陰府；因為ti7 lin2中間所行chiah-e5權能，若有行ti7所多瑪，就到今仔日伊猶ti7-teh。」




第五卷
上耶路撒冷

第一章	編輯途中E5記憶E5著者

	親像an2-ni,耶穌有告別海墘e5迦百農。
	「耶穌受chih接上天e5日beh到，就決意ng3耶路撒冷來行。」
	亦咱ti7 chia所beh講究e5,就是論耶穌beh上耶路撒冷e5途中e5記憶。

	論hiah-e5記憶，咱e5主要e5材料，就是路加福音書中，hit一個新cham7所記載e5,也chit cham7是伊e5冊所特別有記載e5,大約有三百節。其他e5福音書long2無記載，馬太kap馬可就是teh講起耶穌ti7加利利傳教e5事，亦後來in不過簡單來論起koh過來e5情形，就liam5-piN轉換in e5筆，來講起耶穌受釘ti7十字架e5以前，hit一禮拜久e5故事，kah-na2親像ti7 chit中間long2無tu2-tioh8甚物代誌e5款，才無甚物講起。總是路加所teh講起論加利利e5故事，卻是kap in所講e5 long2有相一致，亦論伊e5受難e5一週間e5故事ma7是long2相一致。不過ti7加利利傳教kap伊e5受難，hit中間e5情形，伊有編輯真濟材料，來加添一cham7 teh講起hit-e5途中e5記憶，親像做一個橋樑掛ti7迦百農kap各各他e5中間。不幸因為現今咱e5福音書印刷了無tu2好，致到chit-e5事實soa3無joa7分明。設使咱若beh來重再印刷路加福音書，hit時咱beh是oe7-thang hou7 chit cham7 khah顯然來做一個新cham7是真好，就是用路加所記載chit-e5嚴肅e5話來做頭序講：「耶穌受chih接上天e5日期beh到，就決意ng3耶路撒冷來行。」後來chiah續接來講起chit-e5故事，就咱穩當會嶄然khah明chit-e5事實。不論啥款，請讀者ti7聖冊家己來soe3-ji7做記號就好。(就是9：51-18：14)。
	咱大家ai3想chit-e5少年e5著者路加是有gau5 e5文學上e5本能到怎樣，也伊beh出版chit本e5新冊，伊有發出伊e5 choan精神到怎樣！路加有kap保羅相kap出外傳教，也ti7伊e5行李e5內中，不時to有兩個貴重e5原稿ti7-teh。Chit卷就是伊e5日記，ti7有一日，伊有出版來成做保羅傳，就是表明ti7使徒行傳e5。總是chit卷伊有khah慢出版，koh也m7是第一要緊e5。路加猶有一個嶄然khah對重e5原稿ti7-teh,伊有看做是一個大e5事業，ti7幾na7年久，專心用工所編輯e5,就是咱e5主e5傳記。路加知chit本tioh8代先出版，chit-e5就是所第一關心e5事。明明保羅是有kap伊合作，大面路加會想ai3寫chit本咱e5主e5傳記，是tui3 ti7保羅e5勉勵。In有ti7 tak8所在來聚集hit-e5材料。In相kap出外e5時，有捷捷tu2-tioh8古早e5學生，以及ti7三十年前bat kap耶穌相kap tiam3 e5人，soa3來得tioh8濟濟確實e5記憶kap教示e5話，就是人long2猶未聚集來成做一個中心e5流傳e5。Tui3 an2-ni,伊有得tioh8天使以及顧羊e5 e5故事，也大面chit-e5是tui3馬利亞所傳e5。也tui3 an2-ni,伊有得tioh8失落羊，以及浪蕩子hit-e5無價寶e5譬喻。Koh tui3 an2-ni,伊有得tioh8 chit-e5大cham7,來論in上耶路撒冷ti7 hit-e5途中 e5記憶，就是論耶穌告別加利利了後，teh-beh上去受害死hit-e5途中所tu2-tioh8 e5 thang傷心e5半年久e5記憶。
	咱thang想像chit-e5少年e5著者路加，有熱誠注意來聚集hit-e5材料。咱實在真oh得想像伊起頭聽tioh8浪蕩子e5故事，hit時伊有歡喜到啥款。咱oe7-thang想像ti7有一日，伊有用chit句話來講起一個新cham7講：「耶穌受chih接上天e5日期beh到，就決意ng3耶路撒冷來行。」也就an2-ni接續來講起「途中e5記憶」e5故事。

	咱teh-beh講究chit cham7 e5時，咱tioh8知chit-e5 m7是teh記述I直直上去耶路撒冷到hou7人害死e5事，咱khah常是ai3 an2-ni phah算。若是an2-ni,chit-e5才有幾日久e5事na7-tiaN7，總是其實chit-e5途中e5記憶是六月日久e5事。
	咱khah好tioh8講chit-e5是teh記載伊ti7 hit六月日e5中間，ti7耶路撒冷城外四界出外e5途中e5故事，因為ti7 hit六月日久，照看伊是親像tui3四面來teh攻擊耶路撒冷城，有捷捷去試看國民e5京城e5景況。因為ti7 tak8國京城是最權勢e5中心。亦ti7耶路撒冷當節期e5時，伊oe7-thang講hout7ui tak8所在聚集來e5全猶太人聽。咱thang敬虔來想像，ti7伊be7 chih接上天e5以前，設使in若容允伊，就咱e5主是ai3告訴眾聚集e5以色列人e5心肝。伊是ai3 ti7伊e5國民e5中心點來聚集伊e5囝兒，親像雞母teh聚集伊e5雞仔ti7翼下一般樣。
	「若是in m7-ai3。」
	In m7-ai3,tak8-pai2伊入去耶路撒冷，in就試看有甚物法度thang害死伊，tui3 an2-ni伊tioh8閃避in,因為伊猶未應該tioh8死，伊e5時期是猶未到。伊be7死e5以前，猶有濟濟項代誌tioh8 ai3做，也論起父e5心腹，伊猶有濟濟e5教示tioh8 ai3講起。設使ti7耶路撒冷伊be7-thang講起，kou-put-chiong伊tioh8 ti7 khah tu2好e5所在，kiam2-chhai2 ti7曠野，a2是ti7 hit-e5偏僻細細e5鄉社來講起，soa3 thang將福音來交代使徒，hou7 in thang刻tiau5 ti7心內，thang傳報 ti7四方。親像an2-ni,ti7六月日e5中間，伊有受人趕逐，離開耶路撒冷，去tiam3 ti7外口e5鄉村來傳伊e5福音。伊有三pai2冒險來入去城裡亦long2是當節期e5中間。從中有兩pai2受對敵強強趕出城外。也到第三pai2,伊有進前去tu2-tioh8害死，因為伊e5時已經到。

	三十年後，約翰有記載siang7 hit時代e5回想錄，來寫一cham7故事，全然kap路加精差。真奇怪，路加long2是記載耶路撒冷城外所tu2-tioh8 e5事情。亦真奇怪，關係siang7 chit時代e5事，約翰long2是記載ti7耶路撒冷城內所tu2-tioh8 e5情形。所以咱是be7-thang 干單讀chit-peng5 na7-tiaN7，若是an2-ni,就無完全。這tu2-tu2親像teh讀Pa-li2城ti7 1870年受phah hit-e5兩重e5故事一般，因為一個記者是tiam3城外，be7-thang入城內，也koh一位是tiam3 ti7城內，be7-thang出去城外來記hit-e5情形。
	親像an2-ni,咱有城裡e5故事，koh有鄉村e5故事，也咱tioh8將兩個相kap讀。約翰所記 e5,就是城裡e5故事，所以伊long2無講起上耶路撒冷途中e5代誌，a2是城外所tu2-tioh8 e5事情。Kah-na2親像伊tiam3 ti7城裡來等chih耶穌入來，然後才講起伊入城到ti7伊受對敵趕出城為止，hit中間所tu2-tioh8 e5事，亦kah-na2親像koh tiam3 ti7城裡來聽候耶穌koh入城內。約翰所記 e5,是m7-bat te3伊出去到城外，ma7 m7-bat出城門去。約翰所記 e5,就是城裡e5故事。
	路加所記 e5,就是鄉村e5故事。路加有tui3迦百農出發，kap耶穌相kap ng3耶路撒冷來行，總是伊決斷無te3伊入去城裡，來看見伊受害死。路加有放hou7耶穌家己入城去，也kah-na2親像tiam3 ti7城門外 teh聽候伊koh出來，才koh chih接伊，來不時te3 ti7伊e5後面，四界行，也伊koh一pai2 beh冒險入城去，hit時伊就koh放hou7伊家己入城去，也tiam3城門外來聽候伊koh出來。所以咱tioh8將in兩個故事合作伙讀，才會了解，耶穌上耶路撒冷e5途中e5故事。
	照咱所讀tioh8 e5,咱知chit-e5故事是一個thang傷心e5情景，來teh講起人子tiam3 ti7 地面上e5最後e5六月日e5事情。連耶穌未離開加利利e5以前，伊e5對敵to已經有張羅網teh圍ti7伊e5身邊，伊是已經tiam3 ti7危險e5中間。論起耶穌tiam3 ti7迦百農e5尾cham7 e5情形，咱有聽見講：「耶穌四界行ti7加利利，m7 ai3行ti7猶太，因為猶太人ai3 beh thai5伊。」chit-tiap8 tu2是主後28年e5冬天，hit時耶穌有決意ng3耶路撒冷來行。所以chit-e5途中e5記錄thang講是teh記載眾人teh追chhe7 beh陷害伊e5故事。chit-e5故事卻是猶原有teh講起ti7 hit六月日久伊所有行hiah-e5權能e5神蹟以及重大e5教示，總序大面是teh講起chit六月日久，ti7 hit-e5寒凊e5冬天，伊有四界漂流、勞苦e5生活，卻也暫時bat去閃避ti7 hiah-e5偏僻e5鄉村，也是teh講起chit六月日久，設使若boe7-thang講，tu2-tu2是teh逃走，iau2-ku2 oe7-thang講是teh閃避人e5計謀，因為人捷捷ai3 beh thai5伊，也因為chit-tiap8 in e5計謀，是已經將近ti7 hit-e5生驚e5極點。咱ti7 chit cham7伊beh上耶路撒冷e5途中，有聽見伊tui3 ti7 hia-e5 ai3 beh進前來te3伊e5人傷心來講：「狐狸有孔，天中e5飛鳥有siu7;獨獨人子無掛頭殼e5所在。」

	Chit-tiap8咱是te3伊teh行ti7 hit-e5途中e5頭cham7。
	Ti7耶路撒冷所beh 開hit-e5國民e5大e5收割e5節，就是叫做搭寮節，直直逼oalah2,hit時耶穌有告別迦百農，然後就離開伊e5兄弟，學生以及咱，也hou7咱soa3 m7知伊確實是beh上去赴節a2是無。所以ti7 chit choa7 e5旅行，有濟濟項事咱無確實知影。照看伊按算chit choa7 e5旅行oe7-thang做一個大e5旅行來教示，來說教。伊有差伊e5使者，兩個做頭去替伊備辦路。從中一隊，大面是雅各kap約翰，有去到ti7對面撒馬利亞e5交界e5一個鄉社，亦有hou7 hiah-e5 khng3怨恨e5撒馬利亞人，用無禮e5態度來趕in出城外」，因為伊ng3耶路撒冷teh行。」學生就受氣in。雅各kap約翰ai3親像以利亞e5款，tui3天裡叫火落來滅無in。耶穌就恬靜來承受in e5拒絕。」Lin2家己m7知lin2是甚物號 e5心。TaN來去別e5鄉社。」也大面有koh別隊，ti7一兩禮拜後，有行到近耶路撒冷e5伯大尼e5鄉社，亦in有入去ti7 hit-e5鄉社中第一重要e5厝，就是拉撒路kap伊e5姊妹馬大，馬利亞所khia7起e5所在。伯大尼e5人是嶄然khah koh樣，有不止好款待in。Chit-e5鄉社是不止近耶路撒冷城，所以hiah-e5 kau3-ek8者穩當無歡喜接納伊，iau2-ku2 in有歡喜來款待tui3北peng5落來chit-e5少年e5先知人，因為伊e5名聲有大大搖choah全地方e5人，也無僥疑，in穩當已經有捷捷相kap 談論伊e5事。
	耶穌te3 ti7伊e5使者e5後面，ti7路裡teh行。論起chit choa7 e5旅行，有tu2-tioh8甚物事，咱long2 boe7-thang確實講起啥款，時間又koh是短短，所以大面是無tu2-tioh8 kah joa7濟項事。伊行到伯大尼，hit時，拉撒路e5家庭to teh慶祝hit-e5節lah,也ti7 in e5埕裡以及花園裡to long2有chhai7青翠e5柳樹，又koh hiah-e5婦人人ma7 long2真無閒，teh備辦beh thang歡迎耶穌。咱ti7-chia thang看見東洋人gau5款待人客e5快樂e5情景，，就是講耶穌有厭倦來歇睏，ti7伊e5新e5朋友e5厝，hit時馬大因為接待in,代誌濟，心茫，亦馬利亞坐ti7主e5腳下，來聽伊e5話。

	請咱暫時停 ti7-chia,來想chit-e5家庭e5事，因為chit-tiap8了後ti7耶穌所tu2-tioh8 e5艱苦e5日，在耶穌e5經驗chit-e5家庭是真要緊e5所在。照咱所知，chit pai2算是in初初e5相會。chit-e5家庭有顯出真美妙e5愛情；tui3 an2-ni,有吸int2ak時代e5基督教徒e5趣味，來teh siau3念伯大尼chit-e5快樂e5家庭。因為耶穌有tiam3 ti7 chit-e5家庭來享受伊e5第一快樂e5淡薄e5時間。咱thang看見耶穌有tiam3 ti7隱密e5生活，來得tioh8 chit-e5家庭e5厚待thang來安靜伊e5厭倦e5精神。凡若甚物人一生long2是為tioh8公眾來跑走e5,伊有thang得tioh8 chit款e5慰安kap靜養，是真thang歡喜e5事。耶穌是真歡喜ai3人kap伊做好e5朋友。連ti7 客西馬尼園，雖然伊有thang kap伊e5父相溝通來得tioh8伊e5氣力，伊ma7是猶原意愛hiah-e5朋友，就是kap伊相kap tiam3 e5,來扶持伊e5氣力。莫得離開我。」Lin2 toa3 chia kap我警省。」
	伊有ti7伯大尼chit-e5家庭，來得tioh8 chit款e5友情。亦咱知伊有歡喜來享受i。Tak8-pai2伊行近耶路撒冷e5時，照看伊有去歇睏ti7 chit-e5家庭。Ti7受難e5一週間，一暗過一暗，伊long2是tng2去伯大尼chit-e5家庭來安靜伊e5厭倦e5心神。亦伊有koh tng2來伯大尼來告別地面上e5生活。Ti7升天e5日。」伊有chhoa7學生到伯大尼e5對面」，來ti7-hia離別眾人受chih接上天。

	「馬大kap伊e5姊妹，kap拉撒路，long2是耶穌所疼e5人。」
	In是ti7 tak8時代照咱所知影e5咱e5主e5朋友e5代表。咱long2知影馬大就是阿姊，是做工人，是gau5整理厝內e5人，有才tiau7,u7 勤勉，也gau5 操煩 e5人，伊e5行踏，卻是有淡薄倉皇，無夠額有吞忍e5款，總是伊e5心肝是sui2,也伊有顯出婦人人e5心，來恭敬chit-e5受陷害無掛頭殼e5所在e5少年e5先知。現今e5馬大就是hit號做鹽 ti7社會e5,是gau5料理厝內e5人，是有chai7-tiau7看護婦，是hit號 勉強，有才tiau7,擔當濟濟kang e5婦人人。Hit號人卻也是會錯誤，總是khah常受人e5誤解。伊是khah無teh講起伊e5宗教信念，就是teh支配伊e5生活e5。伊ai3蓋密伊e5心思。伊是怨恨感情的e5事，伊無歡喜來容允愚戇 e5人。總是伊e5心肝實在是仁愛。青年人永永ai3冷笑伊，總是in若有tu2-tioh8艱苦病痛e5時，in tioh8來勞煩伊，也伊過往去，hit時in才用溫柔、疼心來想ai3笑伊e5事。現今e5馬大是hiah-e5非常gau5幫贊世界e5人。
	有e5人ma7 bat tu2-tioh8親像馬利亞hit款溫柔、恩惠e5婦人人，伊是gau5三思、默想、祈禱，koh有囡仔e5熱誠kap快接納e5心神ti7-teh,也伊e5心有受伊所尊崇e5主e5偉大e5思想所大大感動。有e5人m7-bat伊，soa3將伊來kap伊e5實際的e5姊妹相比較，soa3看輕伊，講伊是妄想家，全然忽略日常e5義務，只有一味思慕上帝，來kap伊入ti7神祕的e5交陪。其實咱若看伊所有e5友情就夠額thang應答人e5誤解。耶穌穩當無beh同情hit款e5態度，chit-e5故事只有是暗示咱知影伊有敬虔e5心神，看上帝是不止實在，也顯出伊是「心肝清氣有看見上帝」，亦因為是an2-ni,所以益發thang疼惜伊。In兩個姊妹是ai3 tui3耶穌顯出同情kap虔誠e5疼心，ng3望tui3 an2-ni,oe7-thang慰問耶穌e5心神，thang淡薄減少伊ti7艱苦e5日所背e5重擔。In是做現今全世界基督e5女徒e5最好e5代表。In e5性質是不止有koh樣ti7-teh;總是耶穌有用siang7一樣e5心來疼痛in。
	論in hit-e5恬靜e5兄弟拉撒路e5事，ti7 chit-e5歷史中to無講起啥款，所以咱無甚物知影。卻也bat聽見人teh提起，講伊是hit-e5少年e5官，就是從前bat大大拒絕耶穌e5,也耶穌看伊，疼伊，soa3抱伊e5頭額，來ka7伊chim e5。雖然耶穌有不止疼惜馬大kap馬利亞，iau2-ku2照咱所知，耶穌也有特別疼拉撒路，連伊e5姊妹to猶原是承認拉撒路是伊所第一疼e5人。In有稱呼伊是「你所疼e5」。
	chit-e5細細e5家族，就是親像chit款當世界e5人long2硬心teh m7接納伊e5時，in有為tioh8伊來備辦所在hou7伊。也伊ma7有liam5-piN beh為tioh8 in來備辦所在ti7 hit-e5永遠e5國，就是「hou7我所ti7-teh e5,lin2亦ti7-hia。」這有暗示一個問題hou7咱ti7-chia thang想，也chit-e5問題m7是一種e5小說na7-tiaN7，反轉是一個有堅固e5事實。馬大、馬利亞以及拉撒路，chit-tiap8 也猶活活來teh疼痛in e5主耶穌ti7 hit-e5神妙e5未來e5世界；耶穌chit-tiap8是猶teh起造伊e5聖國ti7 chit地面上，亦chit-e5世間iau2-ku2是硬心teh m7接納伊；ti7今仔日，ti7世界中iau2-ku2真少家庭有單純疼痛e5心，ai3掠耶穌做第一；親像ti7伯大尼chit-e5家庭，就是hou7咱e5主感覺親密 e5,猶是真少。
	親像an2-ni,耶穌beh上去耶路撒冷e5途中，ti7 hit一暗，伊有歇睏ti7 in e5家庭，也伊有tiam3 ti7 in e5花園來kap拉撒路相kap講話，也大家未去歇睏e5代先，伊有kap in e5姊妹相kap坐，koh kiam2-chhaiin2大家有相kap散步行ti7外口彎oat e5路頭，tui3 hia來giah8頭ng3對伯大尼e5山khiN過去，來看耶路撒冷城hit-e5有光彩e5情景，就是看見u7 kang2百萬e5猶太人tui3 tak8國long2來聚集ti7-hia,beh赴搭寮節。隔明仔載，伊也ai3 beh入去赴節。




第二章	頭Pai2試驗耶路撒冷

	主後28年十月(Tisri)e5 18號，耶路撒冷以及周圍e5鄉社，long2 teh慶賀hit年e5搭寮節，a2是講，收割e5節。chit-e5節期是ti7一年e5中間，第一有光彩，快樂e5節，就是全國民long2 tioh8歇睏，無做工e5節。」Lin2種ti7田e5,當tu2-a2割e5時，tioh8守節禮；到年tau,五穀一盡收，亦tioh8守節禮。」所以tak8人long2上去耶路撒冷赴chit-e5國民e5節期。有kui大陣 e5群眾聚集ti7耶路撒冷城e5街市，就是tui3 To-li5-ho5(Danube)到Pek-lat-ho5(Euphrates)，濟濟國e5人long2相kap聚集，koh有濟濟thong年無作伙e5朋友來ti7 hia相見面，相請安。眾人long2 tioh8搭草寮來khia7起ti7外口、街路邊，城牆 頂，以及一切 e5 空地，遍遍 to long2有看見Ka-na2 kap葡萄e5青翠e5枝葉所做e5 草寮仔，也ti7 tak8間草寮仔e5頭前，long2有吊幾na7 pha成熟 e5 果子 ti7-teh。眾人long2 khia7起ti7 chit號快樂e5涼亭仔來teh安息，親像做鬧熱 e5款式，來siau3念早時in e5先祖 ti7曠野khia7起ti7布棚 e5情景。
	親像咱現今teh慶祝救主聖誕一般，無僥疑chit-e5節期，雖然有包含宗教 e5信念ti7-teh,iau2-ku2 in是有khng3淺薄 e5心來teh慶祝。不過hit-e5 最著現 e5思想，就是beh感謝上帝。教會e5 存在是不止顯然。當hit時有五百個祭司，tui3 東西南北聚集上來赴節，thang執行hit-e5儀式。Ti7聖殿 thong日，人是chat8-thong2-thong2。祭司na2 teh 誦經，銀 e5哨角na2 teh tan5,ti7 hit-e5熱鬧e5聲音e5中間，koh有聽見眾人teh歡喜、快樂，來o-lo2主。無koh有別e5節期比chit-e5 koh-khah有表示 in e5宗教 e5快樂e5方面。致到in e5拉比有講：「凡若人be7 bat看見chit-e5祝賀會e5,是m7-bat快樂e5意思。」

	今年e5祝賀會，ti7眾人e5心內，有含一種新e5趣味e5記號ti7-teh。表面上，眾人long2是teh慶祝，teh快樂，koh相kap teh請安，總是ti7 hit-e5暗面，in long2 chim-chiok teh想，teh期待一項。Ti7 tak8所在，人long2 teh chi-bu2 chi7-chu7,講起拿撒勒人耶穌e5事。In m7敢顯然來論起伊e5事，因為驚惶祭司。Ti7 過去一年久，伊e5名聲有大播揚。chit-tiap8猶太人kap加利利人，大家有分peng5 teh 爭辯伊e5事，亦hiah-e5 tui3遠遠來e5巡禮者，long2 teh聽chit-e5神妙，少年e5先知人e5濟濟奇異 e5事實，就是聽講，伊是beh復興in e5 舊約時代彌賽亞e5國民e5 ng3望。
	Ah!設使chit-e5 ng3望beh是親像in e5偉大e5先知人所teh ng3望e5 le3(**leh)！確實ti7 chit pai2國民e5 聚會，是不止thang注意e5好機會，thang來宣傳伊e5王國。總是以色列人所ng3望e5,就是屬ti7 地面上e5,是teh ng3望國家得tioh8榮顯，來報冤，khah m7是teh ng3望上帝e5王國。
	十月18號，祝賀會to已經進行一半了，也眾人嶄然失望，因為long2無看見耶穌來參會。總是hiah-e5 khah老成 e5猶太人，有感覺耶穌無來，是嶄然hou7城裡khah平安，khah妥當。Tu2-tu2 ti7 chit號機會，伊若來，tiaN7-tioh8是不止危險。因為加利利人long2有teh 宣傳伊是彌賽亞，是王，亦hiah-e5宗教界 e5頭人，tiaN7-tioh8是ai3 beh滅無伊，也hit kang2百萬e5猶太人e5中間，ti7城裡穩當有濟濟人快受搖動，因為in long2是tui3 tak8國來聚集，大家long2是親像發狂一般，不止熱心愛國，信仰宗教。

	總是耶穌已經有teh來lah,咱ai3暫時將路加所記 e5鄉村e5故事，放下ti7邊仔，轉換來看約翰所記 e5城裡e5故事。約翰猶淡薄會記得hit時e5城裡e5情景。
	搭寮節e5 第四日，聖殿 e5外埕有參拜者聚集kui大陣，teh聽候in e5 un5,thang入去敬拜。猶太人kap加利利人大家相kap teh 爭辯，也tui3外國來e5巡禮者注意teh聽，不止ai3了解in所爭辯 e5事，也耶穌e5學生約翰有tiam3 ti7眾人e5中間，來偷聽眾人所teh ngiauh8-ngiauh8念e5話。
	「伊ti7 ta2落？」
	「Lin2 phah算怎樣？伊無beh來赴節mah?」
	「伊是好人。」
「M7是，是迷惑眾人na7-tiaN7。」
	「你kiam2 phah算伊真正是彌賽亞，是基督？」
	「M7是，基督kiam2 tui3加利利出mah?」
	「聖冊kiam2無講，基督是大衛 e5後裔，tui3 大衛 e5本鄉伯利恆出mah?」
	「咱bat chit-e5人是tui3 ta2落來。M7-ku2彌賽亞來是tui3 hit-e5無人知e5世界來，是無人知伊tui3 ta2落來。」
	忽然間in有感覺tioh8淡薄khah koh樣e5氣象，宛然親像一chun7 e5微風搖動人性 e5海面一般，亦ti7 tiap8-a2久e5中間，眾人e5目睭有oat8過來看khia7 ti7大埕 e5中央柱仔邊hit一個人。也hiah-e5 tui3外國來e5人就頭一pai2看tioh8 chit-e5 高koh少年e5鄉村人，看見伊有hit號真奇怪，會giu2人e5面貌ti7-teh,koh是穿青色kap白色e5 舊衫。照福音書所有捷捷暗示咱知，眾人khia7 ti7耶穌e5面前 e5時，大家心內有生起感歎kap敬畏 e5心，soa3 khia7到恬chiuh-chiuh。Chi7-chui7 oe7-thang說明 chit款本然 e5 念頭mah?英國e5文學家(Charles Lamb)bat講：「設使莎翁(Shakespeare)忽然間顯出ti7咱e5厝內，咱就beh khia7起來對伊piau2 keng3意。總是設使耶穌入來，咱就自然oe7 跪 落去phak-拜伊。」咱thang想耶穌若顯現 ti7咱e5面前，hit時咱long2 oe7生起親像chit款e5 kam2-念才tioh8。

	後來約翰有講：「耶穌上tian7教示。」咱long2 m7知影伊教示in甚物。總是咱知tui3 chit-tiap8起，伊teh教示人是有一貫e5主旨 ti7-teh,就是ai3啟示 hou7眾人知伊是tui3天裡臨到世間e5主。Ti7加利利e5時，伊是照人e5款，koh 好交陪，來khia7起ti7眾人e5中間，連使徒伊to猶原吩咐in莫得將所bat伊e5事實，a2是論伊e5神聖 e5事，in所揣摩 e5,來tui3人講起。總是chit-tiap8咱知影伊有漸漸 teh顯明伊是永遠e5囝，有為tioh8 beh拯救世間tui3父上帝所差來e5。
	亦雖然chit-tiap8 in猶未了解chit-e5大e5 啟示，iau2-ku2咱知in tui3伊有得tioh8 深e5印象 ti7-teh。當節期中在大多數 e5人teh看，伊雖然是一個生份人，iau2-ku2咱有捷捷讀tioh8講：「濟濟人有信伊。」Tui3伊e5 嘴有講出tui3 頂面來e5 高尚 e5思想，亦誠實 e5心不時to歡喜接納最高e5思想。因為ti7咱人e5心內有神聖 e5原主ti7-teh。咱大家雖然是phaiN2 e5人，iau2-ku2上帝有創造咱款式親像伊。
	總是濟濟人無歡喜接納伊，tui3 an2-ni,咱ti7-chia ai3來想一個莊嚴 e5真理。自古及今，耶穌tak8-pai2顯現 ti7人e5面前，就成做人e5試金石，來試驗人e5心神。Ti7耶穌e5內中有一號 e5氣力，是確實會感動咱人e5好e5部分，就是不止會感動ti7咱人e5中間深深所蓋密 e5本性，來生起ai3 欣慕好e5心肝。設使咱是誠實 e5人，也一旦接tioh8耶穌，hit時咱穩當be7-thang拒絕伊。設使咱有存上帝e5 高尚 e5理想，咱be7 免得承認上帝e5 高尚 e5理想是有tiam3 ti7伊。Hit號誠實 e5人歡喜接納耶穌，是為tioh8 chit-e5因端。所以凡若拒絕伊e5,tioh8受tioh8 咒詛。伊m7是in e5理想，是為tioh8上帝，m7是in e5理想。伊有講：「若是上帝做lin2 e5父，lin2疼我；因為我是tui3父出。」也koh講：「凡若屬真理e5人，聽我e5聲。」「我e5教示m7是屬ti7我家己，是屬ti7差我e5。人若願行伊e5 旨意，就會知chit-e5教示是tui3上帝出，a2是tui3我家己來講e5。」
	親像an2-ni,伊有表示 chit條明明e5原理hou7 in知，人會發見tioh8上帝，khah m7是出tui3人e5 智慧，是出tui3人e5心志。因為人e5心志有ai3追chhe7上帝，才會發見tioh8上帝。Hiah-e5第一愚戇 e5 作穡人，甚至有欣慕義；所以in是親像細漢囡仔一般，快快認得父上帝e5聲音。Hiah-e5第一gau5 e5人，無有hit號 e5心志，tui3 an2-ni,be7認得伊。chit條就是耶穌e5宗教 e5 sui2 koh合理e5所在。Chit點就是伊e5宗教 e5 gau5勉勵單純kap愚戇 e5人e5因端。人beh chhe7-tioh8上帝，m7是tioh8 欠用gau5人e5 智慧，是tioh8 欠用細漢囡仔e5心。

	請咱koh猶原注意ti7 hiah-e5 群眾e5心理。明明in tui3伊有得tioh8真大e5印象 ti7-teh。因為伊出去了後，hiah-e5受感動e5 聽眾，有koh thau2一個大氣，也學生約翰有koh聽見in細細聲teh評論講：
	「chit-e5 kiam2 m7是in所ai3 thai5 e5 mah?你看，伊顯然teh講，亦無人對伊講甚物。Kiam2是chiah-e5 官府真正知chit-e5是基督mah。」
	Ai3 ah! M7是！Chiah-e5 官府是存嶄然koh樣e5心思ti7-teh。總是in m7敢下手來害伊，是為tioh8周圍e5民眾long2同情伊。設使in有tiap8-a2久受tioh8伊e5人格e5感動來講，到伊離開in去e5時，in也是穩當liam5-piN醒悟起來。也ti7外面聽見人teh講東講西，in就受氣。因為有濟濟tui3遠遠來e5以色列e5自由主義者，真好膽來責備耶路撒冷thai3會驚惶祭司e5野鄙e5態度。In tui3伊有不止得tioh8大e5印象 ti7-teh,因為咱有讀tioh8講：「眾人中濟濟人信伊，也講基督來e5時，kiam2 beh行神蹟比chit人所行e5 khah大mah?」
	Chit號話 在 hiah-e5 官府是無joa7-nih8 ai3聽。咱koh讀tioh8講：「法利賽人聽見眾人an2-ni chi-bu2 chi7-chu7 teh講伊，chiah-e5 祭司頭kap法利賽人就差衙役beh掠伊。」親像an2-ni,ti7 hit暗，伊有koh khia7 ti7聖殿 e5內面，hit時ti7眾人e5中間，伊有看見穿官服 e5差役ti7-teh,也耶穌知影in是為tioh8甚物因端才來ti7-hia。In有指示伊所teh-beh tu2-tioh8 e5事。耶穌就憂愁來ng3眾人講：「我猶有tiap8-a2久 thang kap lin2 ti7-teh,後來beh to3去就近差我e5。」總是hiah-e5有司官雖是做差役，koh也是人；所以in一下看見伊，聽見伊e5聲，in soa3無心情 thang掠伊，in猶原有受tioh8伊e5感動。
	Chit-tiap8 hit-e5情景有變換，眾衙役有tng2去khia7 ti7 公會e5面前，來見chiah-e5 祭司頭kap法利賽人。
	全公會e5 議員 問 in講，啥事無帶伊來？
	「從來未有人講話親像伊an2-ni,阮 be7-thang下手來掠伊。」
	Hiah-e5受氣e5 議員就冷笑in講：「Lin2亦受迷惑mah?Chiah-e5 官府a2是法利賽人，kiam2有人信伊？獨獨chiah-e5受咒詛 e5百姓(**人民)是m7-bat律法。」
	Chiah-e5 官府明明是be7-thang照in e5意思來行，不但群眾有反省家己na7-tiaN7，連in chiah-e5差役ma7是猶原an2-ni。M7是，連公會e5人in e5意見 to猶原be7-thang一致。至少約翰to有看tioh8一位 thang尊敬 e5拉比，叫做尼哥底母，伊ti7-hia恬恬 teh坐，kap眾議員無同意，嶄然有同情差役e5意思khah 過頭 ti7伊e5 同僚 e5。因為chit-e5拉比尼哥底母 long2無boe7記得chit-e5少年e5教師耶穌，因為ti7 早前PoaN5過節ti7有一個月光e5 暝時，伊有暗靜去訪問伊。尼哥底母u7猶原是有受伊e5人格e5 感化。尼哥底母 chit-tiap8是無koh樣ti7 hit時，猶原無joa7-nih8 勇敢來公然替伊辯護。總是chit-e5 老大人有欽仰伊，心內有teh 思慕伊。尼哥底母 chit-tiap8 tu2-tioh8伊tiam3 ti7危機e5時，有開嘴來發表伊e5無膽量 e5話，beh來辯護伊。總是伊soa3反轉tu2-tioh8真重 e5譴責，hou7人排斥。Hiah-e5 驕傲e5 kau3-ek8者有嚴嚴應伊講：「Ha3!你亦是tui3加利利出mah?你去查考，就知加利利無出先知。」Tui3 an2-ni,尼哥底母就無koh有勇氣thang進前來kap in 抵敵。
	請咱ti7 chia備辦一位 thang來想ti7約翰 e5記憶中所有iau2-koh一個情景，搭寮節e5路尾日，就是chit-e5節e5大e5日。Ti7 chit日e5儀式中，第一著現 e5 光景，就是chhiuN7水e5儀式。伊看見hit 早起有kui大陣人排kui列直直teh進前，行到ti7西羅亞e5池。Ti7 hit-e5行列 e5頭前面有濟濟穿sui2 e5服裝 e5 祭司，也有一個手 theh8 金e5 水瓶 e5人做頭前 teh chhoa7 in。也ti7 祭司e5後面，有kui大陣 e5 參拜者，大家穿不止sui2,na2行na2 iaN7 in所giah8 e5柳樹，以及棕樹枝，也na2 teh吟進行e5歌來o-lo2耶和華。Hit-e5行列有tui3長長koh彎彎oat-oat e5 街路出去，行tui3濟濟sui2 e5花園邊仔過去，也tui3 hit-e5人that-that-tiN7親像狗蟻e5高台落去了後，就到西羅亞e5池；soa3 na2歡喜吟詩na2 chhiuN7水貯ti7 hit-e5 金e5 水瓶。大面ti7 hit日耶穌猶原有kap眾人相kap做陣，有份 ti7誠實 e5人e5慶賀來吟詩o-lo2伊e5父。
	Chit-tiap8 hit-e5情景有koh變換，眾人long2 koh tng2來ti7 殿裡。伊e5學生約翰有看見一個真thang生驚e5 光景。約翰就是有看見一個壯觀e5 祭壇，也ti7邊仔有hiah-e5 穿莊嚴 e5衣服 e5 祭司，koh有大陣人不止chhiang7-chhiang7-kun2,有顯出熱鬧e5光彩，koh眾人long2是giah8棕樹枝，teh iaN7來iaN7去，也有濟濟款所在e5衣裳；也遍遍 to是hit號熱誠e5容貌，也有e5為tioh8 過頭 e5熱鬧，致到面色long2轉青，koh有e5面 hou7 hit-e5熱度e5日所照，看了是不止白 e5款式。一下看，是不止會搖動人e5心，會hou7人生起熱誠來服事，o-lo2耶和華。確實hit-e5儀式穩當m7是干單外形 e5儀式na7-tiaN7。Tiap8-a2久e5中間，以色列人有嶄然khah近oa2 ti7上帝e5面前。
	眾人long2 注神來看hit-e5 高尚 e5儀式，因為hit時in有將hit-e5 kiau2酒 e5水來thin5 ti7 祭壇 e5 頂面，表明ti7古早以色列人khia7起ti7曠野e5時，上帝有賞賜水 hou7 in lim,也感謝上帝有tui3天裡落西北雨來潤澤 in e5 乾燥 e5 土地，koh m7 限定an2-ni,也soa3懇求上帝賞賜恩典 e5雨水來潤澤 in e5 嘴乾e5心神。眾拉比e5著者long2有說明 chit-e5思想，亦確實，hit日e5眾人雖然外觀顯出快樂，iau2-ku2心內無滿足，心神iau餓，有teh欣慕上帝，也欣慕ai3得tioh8真e5完滿 e5生活，就是hiah-e5惡毒 e5 祭司以及外形 e5 禮儀所boe7-thang hou7 in e5。後來有聽見銀 e5哨角e5聲，不止歡喜teh tan5;hit時就有聽見大e5合唱，伊e5聲音遍滿教會。」以色列ah,tioh8 感謝主，因為伊是好，因為伊e5 憐憫永遠ti7-teh。」
	Chit-tiap8 tu2-tu2是teh-beh獻牲禮，也ti7未獻 e5代先有停睏 tiap8-a2久。咱thang想chit-e5瞬間是ti7約翰 e5記憶中 e5一個要緊e5瞬間。因為眾人long2 恬恬 teh聽候e5時，有聽見不止響亮 koh 孤獨 e5聲音，teh喉叫講：「若有嘴乾e5人，tioh8就近我來lim。信我e5人，親像聖冊所講，有活水 e5溪，beh tui3伊e5腹內流出。」Chit句就是上帝e5 囝看見人e5心神無滿足，soa3 tui3人約束beh歡喜充滿 in e5慾望，所講e5話。Chit句話m7是teh-beh 阻止in e5儀式，反轉是teh-beh說明hit-e5儀式e5意思。無僥疑約翰ti7 hit時聽chit句ma7無十分了解，總是chit-tiap8伊beh寫福音書e5時，伊有關照後日e5經驗，知影ti7 五旬節e5時，教會有承受大e5恩賜，伊才加添寫講 ：「伊講an2-ni,是指信伊e5人所beh受e5聖神。」
	試想hit時tiam3 ti7 殿裡 e5人有受感動到怎樣！伊是上帝mah?a2是伊是teh發狂mah?chit-e5 孤獨神妙e5先知耶穌，有tui3心神 嘴乾e5世間人，干證上帝e5恩賜講：「若有嘴乾e5人，tioh8就近我來lim!」

	Hit暗 e5 祝賀會反轉是加添hou7眾人迷亂 in e5心na7-tiaN7，咱thang料想 ti7 hit暗金燭台 e5火已經點，也眾參拜者有giah8炎炎 e5火把，大家開聲teh吟詩o-lo2上帝，有怎樣施大恩來賞賜雲柱、火柱來做前 chhoa7 in e5祖安然行ti7曠野，hit時耶穌才koh 開聲ka7 in講：「我是世間e5光；te3我e5人無行ti7暗，反轉beh有活命 e5光。」
	在ti7 in,chit句是thang生驚e5褻瀆 e5話，總是猶有koh-khah thang生驚e5話ti7-teh。Ti7 群眾e5中間，有e5人teh運動ai3 beh掠伊。總是hiah-e5人有為tioh8驚惶kap感歎 e5心，就koh 退去。因為咱有聽見講：「In就ai3掠伊，總是無人下手，因為伊e5時猶未到。」伊就koh嚴肅來接續講：「我beh去lah,lin2 beh chhe7我，亦chhe7我be7 tioh8,我去e5所在，lin2 boe7-oe7到。Lin2是tui3下面，我是tui3 頂面。Lin2是tui3 chit世間，我m7是tui3 chit世間。Lin2 beh死ti7 lin2 e5罪；因為lin2若m7信我是伊(是自然有e5)，就beh死ti7 lin2 e5罪。」
	「我是伊」(是自然有e5)，chit句是真hou7人thang生驚e5表現，是上帝本身e5第一嚴肅，神聖 e5名稱。In穩當猶會記得摩西有怎樣來tui3古早e5以色列人所講e5,講：「自然有e5,差我。」
	眾人聽了生驚，就問講，
	「你是chi7-chui7?」
	「就是我tui3起頭所ka7 lin2講e5,有一日，lin2就beh知影。Lin2 舉起人子e5時，就知我是伊，亦我所行e5,無一項tui3家己；是照父所教示我e5。」
	亦隔日，伊有koh一pai2來講起莊嚴 e5名稱，講：「未有亞伯拉罕，我就ti7-teh。」
	確實hit日tui3濟濟所在來聚集e5眾人，long2有toa3一個奇異 e5消息tng2去in tau。從來未有人bat聽見hit款e5話。亦in m7是long2無得tioh8甚物影響。」當耶穌講chiah-e5話e5時，濟濟人信伊。」
	總是其餘 e5人，講這是褻瀆。」In就theh8 石頭beh tim3伊；若是耶穌家己隱密，tui3 殿堂出去。」

	咱oe7-thang了解chit-e5大e5情形mah?」耶路撒冷ah,lin2 m7-bat今仔日lin2所teh敬拜 e5!有khia7 ti7 lin2中間e5,lin2 m7-bat伊！」伊就是tiap8-a2久出現臨到ti7世間，其實伊就是tui3古早以來本有e5,也捷捷著現 e5。當ti7眾人親像做鬧熱 e5款，koh teh 演出舊約時代in khia7起ti7曠野e5日子 e5時，伊有取人e5形狀來khia7 ti7 chit-e5節期e5中間。Ti7 舊約時代，in e5先祖 khia7起ti7曠野e5時，伊有kap in相kap ti7-teh。伊有揀召舊約時代e5以色列人，來教示世間人知bat宗教。chit-tiap8 伊ai3叫醒 in,hou7 in知bat一個khah完全e5 啟示，有怎樣來teh顯出上帝e5心腹。也真正 thang傷心e5,就是in long2 m7-bat伊，ma7無teh關心想ai3 beh bat伊。In e5心是siuN過頭 e5 魯鈍，koh是phaiN2。In猶未害死伊e5以前，伊是ai3 in tioh8 bat伊。
	親像an2-ni,伊頭一pai2試驗耶路撒冷是清楚 lah。
	chit-tiap8 伊m7是tioh8隨時 tu2-tioh8人e5陷害，所以伊tioh8 ai3閃避chit-e5城。伊有不止奇怪，oe7-thang經過 hit三日久。總是若無hiah-e5好交陪e5眾人tiam3 ti7伊e5身邊，伊e5性命是無穩當。chit-tiap8伊是tioh8 kap hit-e5細細e5團體來逃走去bih ti7曠野e5所在，ti7-hia接續來宣傳伊e5好e5消息，就是為tioh8 chit-e5世間所beh留teh e5,koh是耶路撒冷所無ai3 beh 聽e5。



第三章	福音書所失落E5故事

	Ti7搭寮節hit一禮拜e5中間，有生起兩chan5咱所tioh8注意e5事件，總是咱soa3忽略過去。

	Bat有一日，耶穌kap伊e5學生行過去e5時，伊有看見一個少年e5青瞑人，坐ti7 殿裡 e5 門口 teh求捨施，也有oat8伊e5青瞑 e5目睭過來ng3 in,hit時有人對in講，chit-e5 tui3出世就青瞑。Tui3 an2-ni,hiah-e5學生即時奇怪，來teh想chit-e5事實。照in teh phah算，人tu2-tioh8勞苦，tiaN7-tioh8是出tui3 罪惡e5 結果，所以in有提起一個趣味e5問題來問耶穌講：「拉比，chit人出世就青瞑，tui3 chi7-chui7 犯罪，是伊本身，a2是伊e5父母ah?」
	有真濟人不止chim-chiok teh默想chit款人生勞苦e5奧妙，總是long2無出頭來救助 in。耶穌是gau5 憐憫人e5心，boe7-thang容允chit款e5思想，就講：「Chit人無犯罪，伊e5父母亦無；獨獨beh用伊來顯明上帝e5所做。」自然伊m7是講，chit-e5人是tioh8出世就青瞑，thang hou7伊來行一個神蹟，不過伊是講chit款e5苦痛 e5事實，是上帝teh揀召咱來做上帝e5工，來做hit號同情kap救助e5工。伊是講，人生 e5苦痛 e5事實，是上帝teh揀召咱，ai3咱來消滅伊。這就是上帝e5工，也咱若有從事 chit款e5工作，咱就是做上帝e5 同勞者 e5一個。chit-tiap8耶穌有照父上帝所ai3做e5款式，有疼痛，有救助 hit-e5青瞑人，tui3 an2-ni來表示上帝e5心。咱若是有hou7人知影上帝有teh siau3念in,也咱有顯出咱e5行為來幫贊 in,tui3 an2-ni,咱就是有thang代表父上帝。Bat有濟濟人tu2-tioh8 患難，為tioh8伊所有看見e5兄弟e5 gau5疼痛，tui3 an2-ni,會曉得信仰所無看見e5上帝e5疼痛。
	咱知chit pai2算是罕得有e5好機會thang行親切 e5工，也耶穌就隨時來行伊。伊long2無講taN tioh8趕緊來募集濟濟e5 基金，thang來設立一個社會奉事 會館，才來拯救chit-e5青瞑人。論chit款e5 救濟 e5事業，有影是sui2。總是chit-e5故事所ai3教示咱e5,就是ai3咱ti7 tak8日tioh8行咱所有tu2-tioh8 e5至sio2-khoa2 e5 親切。耶穌不過tu2-tu2 beh「行過去」，也看見chit-e5青瞑人，就liam5-piN注意來同情伊。Ti7咱e5一生不時有chit款thang做sio2-khoa2 e5好事e5 機會ti7-teh。咱teh行人生 e5路cham7 e5時，tak8日咱to有看見濟濟e5艱苦事，kap khah無幸福e5代誌，也設使tui3 hiah-e5濟濟e5艱苦事e5中間，連一個極sio2-khoa2 e5艱苦，咱若是oe7-thang ka7伊除去le3(**leh)，耶穌就講，咱是teh行上帝e5工。
	chit-e5青瞑人有聽見伊teh講起，論做上帝e5工 e5問題。總是伊起頭long2 m7知伊所講e5意思，不過到ti7伊感覺tioh8有親切 e5 手 凡 ti7伊e5 肩頭，也耶穌有用noa7 kiau2土來糊伊e5目睭，hit時伊才知hit-e5意思。耶穌ka7伊講：「去洗ti7西羅亞e5池。」chit-e5青瞑人果然去洗，就得tioh8看見。Chi7-chui7 oe7-thang想像chit-e5青瞑人所經驗chit-e5大e5事實，有hou7伊生起感歎kap歡喜到啥款，因為伊chit-tiap8 才頭一pai2 見tioh8日光，也來入ti7 光明 燦爛 kap美麗 e5新世界，oe7-thang看見一個廣闊e5 空間，壯觀e5 建築物，以及濟濟ta-pou,婦人人e5面貌，就是gau5表現心思e5。在 hiah-e5 從來be7 bat看tioh8 chit-e5世界e5人teh看，chit-e5情景是親像入去ti7 天堂一般。耶穌teh講做上帝e5工，到底是chit-e5意思 mah?伊kiam2 oe7-thang十分來tui3 chit-e5人，就是為tioh8伊來行chit-e5大e5事e5,來表明感謝 e5心mah?

	Liam5-piN有淡薄受感動e5人，走oa2來ti7 chit-e5青瞑人e5身邊，問講：「Chit人kiam2 m7是坐ti7 殿堂 e5 門口，hit-e5青瞑 e5 乞食mah?」
	「有影，是伊lah!」
	「M7是，是親像伊na7-tiaN7。」
	伊有得tioh8雙蕊e5目睭，tui3 an2-ni有顯出不止koh樣e5容貌ti7-teh。
	chit-e5人chit-tiap8是tiam3 ti7 奇異、新e5世界，心肝soa3茫茫，就喉叫講：「是lah,我就是！」
	「總是請ka7我講，你e5目睭是怎樣得tioh8開。」
	「Hit-e5名叫耶穌e5,有ka7我行chit-e5事。」
	「Hit人ti7 ta2落？」
	「我m7知伊ti7 ta2落。」
	從中有人明明是khng3怨恨e5心，來提議講：「咱tioh8 chhoa7伊來去公會見 法利賽人。」
	親像an2-ni,in就chhoa7 hit-e5平素青瞑 e5去見法利賽人。約翰有講：「Hit日是安息日。」所以咱隨時知影穩當是有代誌。Hiah-e5 劇烈 e5安息日主義者，就是猶太教 e5害蟲，確實有引chhoa7耶穌koh一pai2來入ti7真危險e5 地步。
	Hit-e5人有hou7人chhoa7去khia7 ti7 公會e5面前，hit時koh有真大陣 e5 群眾圍ti7伊e5身邊，問講：「Hit-e5耶穌是按怎？Tioh8講有tu2-tioh8甚物事？」
	「伊將土糜he7 ti7我e5目睭，我去洗，就看見。」
	Tui3 an2-ni,公會e5人soa3家己分peng5,來相爭辯講。
	「Chit人無守安息日，m7是tui3上帝。」
	「有罪 e5人thai3會行chit號神蹟ah?」Ti7 hit-e5 議論紛紛e5中間，in就koh叫hit-e5人來問伊講。
	「你本身講，伊是甚物號人？」
	chit-e5人知影伊有危險ti7-teh,總是伊決斷m7驚in e5哄hoah,就講：
	「我想伊是先知人。」
	「你想伊是先知人！阮想你是白賊！來去叫你e5父母來。」
	親像an2-ni,in有去叫伊e5父母來。總是伊e5父母 long2 m7敢顯然來講起甚物。In知影教職者 e5勢力是真thang hou7人生驚。In知影祭司有出命令講，設使人若告白，認耶穌是彌賽亞，就tioh8 激伊出會堂。
	「伊有影是阮 e5囝。有影，阮知伊出世就青瞑；chit-e5以外阮 m7知，
	親像an2-ni,伊e5父母心內有驚惶來an2-ni講。
	In有koh一pai2叫hit-e5少年e5 乞食入來，ka7伊講：「Tioh8 歸榮光上帝；阮知chit人是有罪 e5人。」總是chit-tiap8伊有經驗tioh8微妙kap快樂e5新世界，伊就long2無驚in。伊是有表明盡忠 e5心，來為tioh8 in所怨恨hit-e5 m7 sio-bat e5好朋友，就是有變換伊e5生活e5,來拚命，來為伊，講。
	「伊是有罪 e5人a2 m7是，我m7知；只有知一項，就是我前青瞑，現今會看見。咱知上帝無聽有罪 e5人。Tui3古早以來，be7 bat聽見出世青瞑 e5,有人開伊e5目睭。Chit人若m7是tui3上帝來，就無所會做。」
	In就應伊講：「你全然出世 ti7 罪惡中，反轉教示阮 mah?」亦tui3 an2-ni,in就激伊出。教會有宣報伊e5罪惡。Tui3 hit-tiap8 以後，伊就無koh有thang坐ti7聖殿 e5 門口，也無thang入ti7上帝e5厝來服事伊。Hiah-e5 敬畏上帝e5人ma7 long2無beh工hou7伊。伊是hou7人m7-ai3oa伊，看做是親像癩哥e5,做一名受教會激出e5猶太人來出去。總是伊有為tioh8伊所m7-bat e5耶穌來擔當一切 e5事。
	耶穌聽見chit-e5消息，就去chhe7 chit-e5 可憐受激出e5人。Hit-e5人有tui3伊顯出感謝 e5心，hit時伊穩當是有教示伊bat hit-e5永遠e5父e5疼痛，有差遣伊來臨到世間來行上帝e5工，tui3 an2-ni,hou7 hit-e5人e5心神會便便 thang應答chit-e5最後e5問題，講：「你信上帝e5 囝mah?」伊講：「主ah,我信。」也伊就拜伊。親像an2-ni,ti7 hit日，地面上e5教會有關門 m7準伊入，總是天裡e5 門有開thau3-li7,chit-e5 可憐 e5青瞑乞食，就接tioh8上帝e5真光，總是以色列hiah-e5自高e5先生無thang得tioh8。

親像an2-ni,chit-e5青瞑 e5 乞食有離開chit-e5舞台。總是大面tui3世界chit-e5人所盡 e5使命，是比咱所bat e5益發重大。設使若oe7-thang來推測講耶穌有公然來講起伊e5事情，soa3講起hiah-e5 殘忍 e5牧者，有怎樣來趕出chit-e5 可憐 e5羊仔，離開羊群，咱thang講，咱有受tioh8 chit-e5青瞑 e5 乞食e5恩，才有thang來得tioh8 hit-e5 sui2-sui2 e5譬喻，就是伊即時續接所講hit-e5真e5牧者kap做倩工--e5 e5譬喻。
	Hiah-e5假做e5牧者，雖然phaiN2款待全羊群，來趕in出，iau2-ku2無為tioh8 an2-ni,人就無thang入ti7上帝e5羊寮。」我就是真實 e5羊門，做倩工e5是無關心ti7羊。我就是好e5牧者，好e5牧者為tioh8 羊放sak性命，所以父疼我，因為我有放sak我e5性命。無人tui3我取伊。是我家己放sak伊。親像父 bat我，我bat父一樣，koh我為tioh8 羊放sak性命。」
	親像an2-ni,tui3 ti7 chit-e5青瞑 e5 乞食e5 致蔭，咱才有thang得tioh8 chit-e5 sui2-sui2 e5譬喻。

	Koh猶一chan5,就是屬ti7福音書中所「失落e5故事」e5一個。耶穌e5 生涯中，有真濟故事去hou7失落去。chit-e5就是咱所發見tioh8 e5 少少e5故事中 e5一個。chit-e5有記載ti7約翰福音書e5中cham7,chit-e5事其實是m7應該khng3 ti7-chia,是khah無tu2-tu2合。約翰本身ma7無寫chit-e5事實，其他e5福音書著者long2無講起。路加ti7 teh編輯上耶路撒冷途中e5記憶e5時，猶原無看tioh8 chit chan5事。結局 hiah-e5 原本e5福音書，是long2無有顯出chit-e5故事ti7-teh。總是初代 e5學生會記得chit-e5故事也有流傳落來，也到ti7福音書long2出版了e5有一日，有人有將chit-e5故事來寫ti7一本福音書e5 抄本e5 紙墘。也而後有人soa3寫poaN5落去ti7本文 e5內面，也chit-e5故事e5感動力是真大，所以實在也是會堪得thang khng3 ti7 hit-e5內面。親像an2-ni,tui3人所be7 記得 e5中間，咱有thang得tioh8 chit-e5會感動人e5一個細細e5故事，就是teh講起有一個婦人人tu2-tu2 teh行淫 e5時，有hou7人掠tioh8 e5事。

	咱近代 e5小說，有表示真濟無好聽e5 男女 e5問題，親像an2-ni,ti7基督e5時代，hiah-e5法利賽人猶原是有chit號 e5問題。有一日，tu2-tu2敬拜soah,耶穌有khia7-ti7 殿堂 e5埕裡，hit時經學士kap法利賽人有帶一個粗野無雅氣e5婦人人來ti7伊e5面前，因為伊是tu2-tu2 teh行淫 e5中間hou7人掠tioh8 e5。咱oe7-thang想像，chit-e5婦人人long2是用伊e5目尾 teh看人，也伊e5面有用手遮teh,koh嚨喉管tiN7，直直teh哮。Hit-e5情景是有顯出見笑 thang厭恨 e5事。總是一旦耶穌to有揀選伊e5路cham7,ai3 投身 ti7有罪 e5人類 e5中間，所以伊be7 免得會接觸tioh8 hit號 見笑kap厭恨 e5事。親像chit款婦人人來khia7 ti7伊e5面前，這to m7是頭一兩pai2 e5事。咱會記得有一個墮落 e5婦人人，有入來ti7西門e5筵席，koh有娼妓kap kui大陣 e5 抽餉 e5,相kap chak oa2來聽伊e5教示。
	當時 e5人永永ai3僥疑，按怎耶穌thai3會用hiah-nih8 寬容 e5心來款待chit款ti7社會上無地位 e5人le3(**leh)？其實伊long2是存 ng3望e5心來kap in談論，伊是用溫柔來款待in,in伊是常常引chhoa7 in來反悔罪，來chhe7上帝。伊知影濟濟婦人人long2是受tioh8 ta-pou人in2誘 e5,khah大面是出tui3別人e5意思，khah m7是家己ai3 犯罪。無僥疑，伊是怨恨當時 e5 錯誤e5 道德觀，干單譴責hiah-e5 墮落 e5婦人人e5罪惡，也ta-pou人墮落就放hou7伊逃閃去。伊確實有主張講，hiah-e5有體面 e5人所犯 e5罪，就是貪財、褻瀆、無疼心，chiah-e5罪惡 ti7上帝e5面前是比肉體上所犯 e5 過失koh-khah烏暗。Hiah-e5 驕傲，自稱敬虔e5法利賽人，in是假好，gau5看輕一般e5人，所以ti7上帝e5面前，in是比hiah-e5行見笑事e5婦人人koh-khah thang怨恨e5。有一日，伊有明明tui3 hiah-e5假聖 e5教職者講：「連 chiah-e5 抽餉 e5,kap 娼妓to代先lin2入上帝e5國。」
	在 hit號 民眾e5 改革者，beh來講chit號思想，是有危險ti7-teh;因為chit-e5思想，是不止快hou7人誤解。咱khah濟人long2 m7敢講明 chit號 e5意見，因為驚了會hou7人攻擊，講咱是看輕人所犯 hit號無純潔 e5罪惡。總是耶穌就long2無lun2-neh,公然來講明 chit-e5思想，因為伊看chit-e5思想是tioh8 ai3講起。伊m7是ai3看輕肉體 e5罪惡，才來講起猶有koh-khah phaiN2，khah危險，oh得醫治 e5精神上e5罪 ti7-teh,反轉專專是為tioh8人khah看輕chiah-e5罪才來講an2-ni。有真濟gau5 e5 seng-li2人，真無照法度來損害tioh8 in e5 競爭者，koh也有濟濟惡毒 e5婦人人，gau5用笑容 e5面貌來講ka-chiah後話，來誹謗 in e5厝邊，也chit款人long2是真有確信 e5款來teh出席 ti7 教會，也家己不止gong5-gniah8,m7-ai3來坐ti7 hiah-e5 墮落 e5婦人人e5後面。總是耶穌ai3 in來坐ti7-hia,也in是穩當m7-ai3 hit款婦人人，法利賽人ma7是無ai3。
	親像an2-ni,咱知影in有排一個活tauh ti7伊e5面前，來問講：「先生，摩西ti7 律法命令阮用石頭 tim3死chit號 e5婦人人，taN你講怎樣？」總是伊有明白 in e5意思。Chiah-e5人to m7是有好e5心肝ti7-teh,實在to m7是為tioh8 chit-e5真thang見笑 e5罪來teh傷心、艱苦。設使in是hit款人，tiaN7-tioh8是無beh 公然 chhoa7 chit-e5犯罪 e5婦人人來chhe7伊。其實這是出tui3 phaiN2心e5計謀，ai3 ti7一般e5人e5面前來連累耶穌e5名聲。
	伊一下看見chit-e5婦人人有顯出見笑 e5面貌，就無koh看輕伊。耶穌就oat8面tui3邊仔去，親像無看tioh8伊e5款式，就aN3腰，用指頭仔寫字 ti7 土裡。伊就恬恬soa3顯出艱苦e5面貌，咱thang料想伊是teh 思想chit-e5婦人人，以及hiah-e5人e5事。chit-e5婦人人所做e5 見笑 e5事，kap hiah-e5假聖beh來譴責伊e5所有e5惡毒 e5態度，到底 ta2落一個是khah phaiN2。雖然伊是恬恬，總是伊看見in iau2-ku2出力teh告伊，hit時伊就停身起來，注目看in。伊有嚴嚴來催逼in e5 良心，講：「Lin2中間無罪 e5人thang代先用石頭 tim3伊。」In 聽了tui3老到少年，一個一個 long2出去；只有耶穌家己ti7-teh,婦人人猶原khia7 ti7中央。總是chit-e5婦人人無出去。chit-e5婦人人是boe7-thang離開伊去，因為chit-e5保護伊e5,chit-tiap8 ma7 iau2-ku2 aN3 ti7 土腳，宛然親像大兄為tioh8伊e5 小妹所做hit-e5生驚e5罪，來teh見笑。chit-e5故事有暗示咱知，伊猶原有刺鑿tioh8 chit-e5婦人人e5 良心，也咱知伊有慘慼，見笑來khia7 ti7伊e5面前，顯出哀傷，kap 反悔 e5心。Hit時伊就停身起來注目看伊，講：「婦人人ah,in ti7 ta2落？無人定你e5罪mah?」主ah,無。」「我亦無定你e5罪；去ah;taN以後莫得koh 犯罪。」
	咱ti7-chia是teh看上帝e5心腹，這就是基督teh taN2-tiap8人e5罪惡e5法度。咱m7是用石頭來tim3伊就會thang改除伊e5姦淫 e5所做。總是基督有用仁慈、赦免e5心來感動伊，也伊就成做一個新e5婦人人，來起來行，也以後就long2無koh 犯罪。



第四章	途中E5教示(I    論上帝是父)

	親像an2-ni,ti7 hit-e5搖choah e5節期，耶穌試驗耶路撒冷，hit-e5 結局 tu2-tu2是照伊所phah算e5,有tu2-tioh8趕逐來離開城裡。所以咱chit-tiap8 ai3放下約翰e5城裡e5故事，也到兩月日後才koh來相kap想伊koh tng2來赴獻殿節e5情形，因為約翰 e5記錄是long2無講起耶穌出城外去，所tu2-tioh8 e5事。
	咱ai3 koh tng2來看路加所記 e5鄉村e5故事，來跟te3耶穌四界行ti7曠野e5所在。論hit-e5 場所long2無記明，咱也m7知伊是去ti7 ta2落。大面伊是有過去約但河 e5 Pi2-li2-a hit-peng5 e5地方。也路加所有記載hiah-e5教示以及事件，hit-e5 順序咱ma7是m7知影。路加是干單將伊ti7四界行e5中間所聚集e5情景，隨一個一個來排列，iau2-ku2 khah罕得指明hit-e5時日a2是場所。Kiam2-chhai2是有照次序，總是khah大面是無。伊long2是親像an2-ni寫講：「有一日」是有tu2-tioh8 chit項，也「隔日」有tu2-tioh8 hit項，又koh「Chiah-e5代誌了後」就koh tu2-tioh8甚物別項e5事。
	咱知，照看chit-e5時代 khah無teh講起伊所行e5事，khah濟是論起伊e5教示，因為chit-tiap8伊e5 臨終e5時已經逼近，照看咱e5主是ai3 hou7伊e5使徒會記得伊，為tioh8世間所tioh8留teh e5濟濟教示，就是伊ti7耶路撒冷所無thang講起e5。Ti7-chia紙面算是有限，所以咱boe7-thang詳細講起。照看最好e5法度，就是來編輯伊ti7途中所講hiah-e5 kui項。第一重要e5思想 tioh8好，也m7免致意 ti7 hit-e5 四正 e5 順序。

	耶穌所有e5教訓 e5中間，最著現 e5就是論起上帝是父e5 道理，也ti7途中e5記憶e5中間，hit-e5第一貴重 e5部分，就是teh講起伊beh上去耶路撒冷hou7人害死e5時，伊有怎樣來教示chit條 e5 道理。
	咱thang想像chit-e5少年e5著者路加，有想beh寫伊hit本新e5冊，就四界編輯人所未記載e5濟濟e5故事。伊初初tui3 hiah-e5 bat kap耶穌相kap行beh去耶路撒冷e5人來聽tioh8 hit-e5 失迷 e5羊kap浪蕩子e5譬喻，咱thang想hit時伊e5心穩當有受大感動。路加卻是知影耶穌有時常 teh講起上帝是父e5 道理。總是確實m7-bat親像ti7-chia所講e5 hiah-nih8美妙，至情 e5款式。所以ti7路加chit本新e5福音書中，伊特別用一章來講起，這事實 kiam2 m7是真正合宜 e5法度！
	Chit-e5故事大面是ti7 chit choa7 e5旅行e5尾cham7,ti7耶利哥所講e5,因為hit時伊有kap撒該以及伊e5 抽餉 e5朋友相kap 食，也「法利賽人kap 經學士ngiauh8-ngiauh8念講，chit-e5人接納phaiN2人，soa3 kap in 食。伊已經為tioh8 chit-e5代誌，soa3無甚物好e5名聲。伊ai3接納抽餉 e5、娼妓，以及tak8款e5無地位 e5人，soa3 kap in相kap交陪講話，也法利賽人kap經學士不時gong5-ngiah8,按怎伊ai3 kap hit款e5人相kap交陪。其實是hit款e5人ai3 kap伊交陪，這事實是嶄然koh-khah tioh8 gong5-ngiah8 e5事，總是照看法利賽kap 經學士是全然無感想tioh8 chit-e5代誌。因為確實講，khah常hiah-e5無地位 e5,以及有罪 e5人是無慣勢，ai3 kap hit號自稱齊全聖潔 e5人相kap往來，總是in明明是ai3 kap耶穌相kap往來。

	後來伊就對法利賽人，講起伊啥事會ai3 kap hit款e5人相kap交陪e5因端。伊有對in講起父上帝e5艱苦，kap疼痛e5心。伊有對in講起伊所設 hit三個細細e5譬喻，就是講，有一個牧者飼百隻e5羊仔；也一個婦人人有十e5銀仔，koh一個老父有兩個後生；也in long2有失落一個，tui3 an2-ni,in就不止為tioh8 hit-e5失落去e5來關心khah 過頭 ti7 hit-e5以外 e5。Chiah-e5故事e5中心點，是teh講起有某項物，在伊e5主人看了是最有價值 e5,有暫時去hou7失落去，也tu2-tu2照咱e5款，為tioh8失落去所以伊就soa3益發來關心伊。
	亦專專long2是teh出力干證 hit-e5主人e5心腹，chiah-e5故事thang講是teh譬喻父上帝，m7是teh譬喻失落羊！失落銀仔a2是失落囝。耶穌所關心e5,m7是hiah-e5羊仔，銀仔a2是囡仔e5事。Chiah-e5故事是teh干證 hit-e5失落物 e5人e5心腹，chiah-e5譬喻是teh 說明，teh啟示父上帝e5心腹。伊是親像一個牧者，有phah-m7見伊e5羊仔，就出去拚行艱苦厭倦e5路cham7來chhe7伊。伊是親像婦人人勤勤來teh chhe7伊所失落e5銀仔。也伊是親像老父，有為tioh8伊e5 囝放蕩 ti7 遠遠 e5所在，來哀傷。
	咱e5父上帝有無限量 e5疼心ti7-teh,耶穌到tak8所在to是教示人bat上帝有疼痛伊e5 盡忠e5囝兒。親像伊有講：「Lin2細e5羊群ah,莫得驚，因為lin2 e5父歡喜用國hou7 lin2。」「Lin2 e5父也知chiah-e5 long2是lin2 欠用e5。」「Lin2祈禱e5時tioh8講，父ah。」耶穌所講e5,long2是安慰e5話，beh來安慰伊e5 盡忠 e5囝兒。總是無koh有一個故事，親像chit-e5會gau5感動咱。chit-e5故事是teh表明父上帝e5苦痛kap喪失。就是teh表明父上帝有不時teh傷心欣慕伊e5 細囝koh to3-tng2來就近伊。
	請soe3-ji7來聽伊所teh啟示父上帝e5心腹e5消息，也伊m7是干單做一個人，ma7 m7是一個使徒na7-tiaN7。伊是tiam3 ti7父e5心懷中 e5 獨生囝，來teh啟示伊。就是伊有啟示咱知，咱若phah-m7見去，就上帝e5心是比咱koh-khah tu2-tioh8大e5 喪失。亦咱e5所做若是無有敬畏上帝，就上帝e5心是比咱koh-khah艱苦。伊是比咱koh-khah關心，ai3 欣慕咱tioh8 to3-tng2來親近善良 e5生活。在 法利賽人聽了，這是真thang生驚e5思想。咱有人聽了ma7是真生驚，soa3差不多看做是boe7-thang信得 e5。Iau2-ku2咱若有照耶穌所吩咐咱e5款式，來chim-chiok看咱e5周圍e5人有怎樣teh疼人，因為咱所有e5疼是teh反照上帝e5心腹，咱就thang知影耶穌所啟示 e5,是m7應該tioh8看做是一個thang生驚e5思想。
	因為是人e5疼痛，有失落伊所疼e5;所以才不止艱苦。因為是可憐 e5 老父，有看tioh8伊e5囝兒變 phaiN2，才傷心到頭毛變白去，總是做囝兒e5就khah常 long2無teh關心伊本身e5所做。Ah,咱常常有看tioh8濟濟做父母 e5人顯出悽慘 e5面，teh想，設使若oe7-thang用甚物法度來拯救伊e5 蒙恩e5 囝，就ti7今世也甘願 擔當tak8 等號 e5艱苦，也soa3 beh是會用得，ti7來世 ma7 甘願受棄sak ti7外面烏暗e5所在！chit-tiap8我會記得ti7 早前，我有一位所疼e5朋友e5話，伊是婦人人，伊bat對我講：「咱相kap做朋友相交陪，算是有幾na7年久lah,總是我long2 m7-bat對你講起我一項祕密 e5艱苦事，就是我e5 囝有變做phaiN2囝，soa3走去別所在。也已經經過十年久，總是我long2無接tioh8伊e5消息。chit-tiap8我ma7 soa3 m7知影伊是猶活 teh,a2是死去lah。總是我ti7暝日決斷m7-bat無teh想伊。」
	耶穌teh講上帝e5喪失，tu2-tu2是chit-e5意思，這照看，是差不多boe7信得 e5事。Chit世間所有e5婦人人，雖然in m7-bat看tioh8聖冊，iau2-ku2 ti7 in e5心內long2有teh啟示上帝e5仁慈 e5心ti7-teh。耶穌有an2-ni講，咱tioh8用咱所有第一好e5要素來了解父上帝。咱雖然是phaiN2，iau2-ku2 會曉得親像an2-ni關心ti7咱e5囝兒，何況天裡e5父，kiam2無koh-khah關心ti7咱mah?無論chi7-chui7若是有信仰 chit條 e5 道理，hit-e5人kiam2 iau2-ku2 ai3 beh離開伊去mah?
	耶穌有koh再論起到ti7一切 e5序大人e5 至深e5心腹，就是講父上帝e5心有歡喜hiah-e5 盡忠 e5囝兒，總是伊所有e5善良 e5囝兒是boe7-oe7安慰伊e5心，來無為tioh8 hit一個phaiN2 e5來艱苦。一百隻羊 e5中間ma7猶九十九隻有平安，也十個銀仔 ma7猶九個，又koh兩個囝兒ma7猶有一個ti7-teh。總是上帝e5心是猶未滿足。Kui大群 e5中間，連一個to be7-thang逃閃。咱e5父上帝是為tioh8隨一個一個來艱苦，來teh 思慕伊。咱kiam2無看見有e5人雖然伊e5 細囝是thang歡喜，乖e5,iau2-ku2有不止悽慘 teh看見伊一個囝兒漂流ti7 phaiN2 e5所行。咱所有e5乖e5 細囝，kiam2 oe7-thang hou7咱免為tioh8 hit-e5 phaiN2 e5,來勞煩mah?Kiam2無為tioh8 hit-e5行錯誤e5 細囝來艱苦mah?咱kiam2無顯出至大e5上帝e5心來出聲喉叫，講：「我e5 囝！我e5 囝！」？咱的確beh chhe7 hit-e5失落e5到得tioh8。咱tioh8為tioh8 chit-e5大e5 啟示來感謝上帝無soah!耶穌所教示e5,就是chit條 e5 道理。上帝是親像chit款，其實伊e5艱苦是比咱人e5有無限量 ti7-teh。設使耶穌若無講起，就咱m7敢掠這做是真實 e5話。

	後來伊就koh講起，上帝有不止熱心teh chhe7 hit-e5失落e5。親像婦人人拚掃伊e5厝內，勤勤 teh chhe7。也老父有the ti7門裡，孜孜teh想像hit-e5失落去e5囝兒，就是teh食豆殼飼豬e5心情。又koh親像牧者有出去曠野，山間來chhe7失落e5,到得tioh8。耶穌講，伊是ai3「chhe7到得tioh8。」咱e5父上帝boe7-thang tui3 ti7 kap hiah-e5無犯罪 e5相kap ti7-teh,來得tioh8 安慰，來無煩惱有喪失咱。伊無beh將別個來補hit-e5空e5位，來滿足伊e5心。伊m7是親像大業戶ai3倩有氣力e5,來thap無氣力e5人e5位。咱e5主有講，M7是an2-ni,伊是咱e5父。伊有欠用咱，伊有喪失咱，伊有出去勤勤 chhe7 hit-e5失落e5,到得tioh8。
	伊ai3「chhe7到得tioh8。」獨獨上帝才知影在ti7 今世 kap來世 hit-e5意思到啥款。咱差不多常常 teh ng3望想講，chit款e5疼痛，最後tiaN7-tioh8是無hou7伊絕望。不過只有一項會hou7伊絕望na7-tiaN7，就是咱罪人 e5心志。chit-e5是oe7-thang hou7伊絕望，親像an2-ni,咱e5主有ti7 tak8所在來傷心講：「設使若會做得，是ai3 chhe7-tioh8伊。」

	咱ti7-chia thang聽見一個真tu2好e5故事，就是teh講起有一個人e5 細囝e5事，伊有四界流ti7倫敦城hit號淫亂 e5罪惡e5生活，伊有出去，來lam7-sam2做hit號 罪惡e5所做，也無想tioh8伊e5厝內，tui3伊e5所做，所發生 e5 悽慘 e5情形。後來chit-e5故事有描寫hit-e5傷心e5 老父，伊是一個高尚，可敬e5步兵，就盡 long2總 e5氣力，一暗過一暗，一月過一月，來遍遍行ti7倫敦城e5街路裡，也去探 tak8款e5 酒店、kiau2間，以及hiah-e5 teh做phaiN2 e5巢窟。伊long2無teh掛意 hiah-e5 生份人會僥疑伊e5 品行。伊也long2無teh掛意甚物，獨獨ai3 chhe7-tioh8 hit-e5 hou7伊不止teh傷心e5 細囝。
	Chit-e5圖是無joa7 明，iau2-ku2是真實 e5圖，tu2-tu2照耶穌e5教示，有teh表明咱e5父上帝有親像an2-ni,來teh chhe7伊所失落e5。其實hit-e5囡仔，是決斷m7-bat teh遼望伊e5 老父，有teh掛心伊到an2-ni。Hit-e5囡仔只有teh想伊e5 老父是一個嚴轄，gau5受氣e5人，chit-tiap8穩當是teh 咒詛伊，因為伊有去損tioh8 in 老父e5久久e5尊名。這tu2-tu2是親像咱大家一般，因為咱若背逆上帝，hit時咱猶原ai3 an2-ni phah算。咱初初long2是teh想伊是ai3受氣，ai3報冤，伊是真冷淡，long2無teh關心ti7咱所受e5艱苦，也無beh聽咱e5反悔 e5聲音。總是tui3耶穌有指示咱，所以咱最後才知影上帝有teh艱苦咱人e5所做，有切切 teh 思慕咱，teh ng3望咱thang koh tng2去就近伊。
	總是chit點是真實 e5思想，ti7-chia耶穌有講起咱e5 phaiN2所行是會刺激到ti7伊e5心底。伊有勤勤 teh chhe7咱，伊有用tak8 等號 e5 計策來teh chhe7咱，伊有代先備辦咱e5心，hou7咱thang來反悔。Tak8-pai2 long2是tui3伊有感動咱e5心，所以咱才會醒悟，會知罪，會憂悶、反悔，koh會生起ng3望e5 念頭。
	這是oh得信 e5 道理，也咱m7敢信是真實 e5事。也iau2-ku2咱的確 tioh8信伊。因為咱有聽見基督所講e5真實 e5話，就是講，hit-e5牧者有teh chhe7伊e5羊；也hit-e5婦人人有teh 拚掃來teh chhe7伊所失落e5銀仔；koh hit-e5 老父有teh傷心伊e5囝兒。咱tioh8 深深確信chit-e5 道理，因為設使咱e5 囝若生起放蕩，hit時咱thang料想咱e5心情。有一日，bat有一個婦人人tui3我講：「設使我e5 囝無thang享受天堂 e5 福氣，就雖然ti7天裡long2 總 e5天使，ma7是boe7-thang阻擋我出去ti7外面烏暗e5所在來chhe7我e5 囝到得tioh8。」這m7是無敬虔e5話，這就是teh反照上帝e5心腹。設使上帝若是無親像chit-e5婦人人e5疼痛e5心ti7-teh,實在是真可憐 e5事。有濟濟人捷捷tui3我講起，in e5心內有ju5亂，有搖choah,有艱苦，有痛悔，也幾na7千pai2 決心beh做好，結局失敗；總是ng3望ai3 koh做，tui3 chit-e5 實情有益發堅固我e5心來信，這long2是出tui3上帝e5感動。有一日，bat有一個人對我講：「Hit-e5心情宛然親像ti7 地獄lah。」M7是，這m7是地獄lah。就是hit-e5牧者 teh chhe7伊e5羊；也hit-e5婦人人teh 拚掃；也hit-e5受凌辱 e5父有用疼，不止堅固，ng3望oe7-thang chhe7伊所失落e5到得tioh8。Tu2-tu2是照某朋友對我所講e5,我teh想，chit-e5譬喻是基督teh啟示上帝是父，也我有感覺tioh8咱是khia7起ti7聖e5地。Hit-e5 神靈 e5世界有不時包圍ti7咱e5身邊。設使咱e5心目有開，有看見神靈 e5世界；也設使咱e5 耳孔有脫離世間一切 e5聲音，咱ti7 chit款e5時chun7,就會thang看見基督e5 腳跡，咱ti7 chit款爭戰 e5時，thang聽tioh8上帝teh 辯明 e5聲，來teh chhe7所失落e5,到得tioh8。
	設使伊有chhe7-tioh8伊所失落e5,hit時上帝e5眾天使ti7天裡，就beh為tioh8伊來歡喜快樂。耶穌看見hit-e5浪蕩子tng2來，hit時伊e5 老父e5快樂，有hou7伊想tioh8父上帝ti7天裡，若是看見伊e5囝兒tng2來，也beh an2-ni歡喜。頂面所講hit-e5浪蕩子e5 老父，有ti7幾na7月日久，為tioh8伊所失落e5 囝 teh傷心，teh祈禱，四界teh chhe7,又koh到後來果然 chhe7-tioh8,hit時伊e5歡喜是boe7 形容得 e5,ti7 chit-e5 普通 e5故事，猶原有teh表明上帝e5心腹。也hit-e5囡仔是不止gong5-ngiah8生驚，koh受大感動，因為有發見tioh8伊e5 老父 hit-e5無厭倦e5疼痛，tui3 an2-ni來變換伊e5生活，就顯出大丈夫e5氣概，來出發伊e5新e5生涯，來榮光hit-e5心神艱苦e5 老父。
	Hit-e5囡仔e5序大人，一下聽見tui3 tak8方面 long2 teh o-lo2伊e5 囝，hit時伊e5歡喜，伊e5快樂，chi7-chui7 oe7-thang形容 mah?伊有chhe7伊所失落e5,也到尾伊有chhe7-tioh8伊。
	這就是上帝e5心腹，這就是照咱軟弱 e5人e5頭腦所oe7-thang揣摩父上帝e5心腹e5款式。咱boe7用得半信chit-e5事實，kiam2-chhai2咱m7敢信是真實 e5事。這是過頭好聽e5事，總是猶原是真實 e5事。基督有指示chit-e5 道理。這m7是仙古，這是真實，也是咱tak8人所tioh8接納e5事實。咱to m7是做無父e5 囝，上帝就是咱e5父。Tui3 hiah-e5心內有欣慕誠實來teh 爭戰 e5人，耶穌有ka7 in講：「Lin2細e5羊群ah,莫得驚，因為lin2 e5父歡喜用國hou7 lin2。」Tui3 hiah-e5 tiam3 ti7 遠遠 e5所在，hou7罪所苦楚e5罪人，伊有ka7 in講：「TaN tioh8起來，tng2去chhe7父。」



第五章	途中E5教示(II    論人是兄弟)

	在ti7耶穌對人類社會e5 改造 e5思想上，論上帝是父，chit-e5 道理是第一著現 e5。Tui3 chit-e5 道理，是boe7 免得生出論人e5兄弟愛e5思想。設使父上帝有hiah-nih8迫切teh關心咱可憐 e5人類，就是伊e5囝兒，所以咱人類若會曉gau5相關心，就確實伊會不止歡喜，總是反一面 ti7咱e5中間，若有甚物人hou7人tu2-tioh8 悽慘，hou7人陷落 ti7 罪惡，就確實伊會真受氣伊，親像an2-ni,兄弟愛，是基督e5第一要緊e5理想。也無兄弟愛，算是最大e5罪惡。
	咱ai3 koh再想tioh8路加ti7-teh編輯途中e5記憶，hit時伊e5趣味到怎樣！有一日，伊有得tioh8一個歡喜e5故事，就是teh講起失落羊kap浪蕩子，來teh譬喻上帝是仁慈 e5父。Koh有一日，伊有得tioh8一個真thang生驚e5圖，就是teh 表示一個富人kap拉撒路e5情景，來顯出基督u7嚴嚴來責罰 hiah-e5無兄弟愛 e5人。Chit號戲齣出款e5故事，是不止有力，soa3成做所有關係 chit-e5 題目，一切 e5教示e5中心點。
	Chit-e5是不止sim-sek e5故事，teh講起兩個世界e5事實，也是一個戲劇，有分做兩齣ti7-teh。頭一齣，是關係 現世；也第二齣，是關係來世 e5事實。
	頭一齣：Hit-e5情景是親像an2-ni,就是有一座壯觀e5洋樓，也hit內面有奢華，有宴樂，客廳不止燦爛，有濟濟貴賓大家來講、來笑，koh廳前有濟濟溫純 e5 奴僕 teh 侍候 in。Hit間 厝 e5主人，有坐ti7 hit-e5舞台 e5中央，伊就是「一個富人穿紫色kap幼苧布e5衣裳，tak8日是奢華宴樂。」也ti7 hit-e5邊仔離無joa7遠」，有一個乞食，名拉撒路，遍身生疼；人he7伊ti7 富人e5大門口，ai3將富人桌腳所ka-lauh8 e5,來度飽；狗也來舐伊生疼e5位。」
	Chit-e5 單純細細e5寫真，是不止有活氣ti7-teh,致到會giu2咱e5目睭來注意i。chit-e5就是基督e5時代 e5社會e5寫真。Ah,猶原ma7是咱今仔日e5社會e5寫真，就是teh顯出有一個肌肉真消瘦，也目睭thap-thap e5 散鄉人，kap一個真驕傲、奢華 e5 富人，大家khia7作伙，面對面teh相siong3 e5情景。
	請咱不時注意ti7 chit-e5 富人，因為chit-e5故事long2是teh講起伊e5代誌。耶穌所teh 描寫e5就是chit-e5 富人e5像。其餘 e5人物，不過是hit-e5 背景na7-tiaN7。也tioh8知影chit-e5故事，不過是teh講起富人e5 實情，khah m7是teh講起甚物不義 e5 富人，a2是無誠實 e5 富人，a2是殘忍 e5 富人，不過是teh講起平常 e5 富人e5事na7-tiaN7。
	論伊e5做人，以及伊所交陪e5朋友to無有看見甚物thang嫌 e5事。伊long2無hou7人告伊有行甚物phaiN2，a2是有用無誠實 e5 手段來than3錢，thang來hou7人嫌。也咱ma7是無聽見講伊有刻薄 hiah-e5 散鄉人。若m7是拉撒路有常常得tioh8伊e5餅屑，就tiaN7-tioh8無tak8日beh來坐ti7伊e5大門口。chit-e5 富人是gau5交陪濟濟好額 e5人客。也大面伊ma7有teh出席去會堂，有納十份 e5一份，也ti7朋友e5中間穩當是嶄然hou7人尊敬。
	若是an2-ni,伊所犯 e5罪是甚物？伊就是犯tioh8 hit號無有疼痛e5心e5罪 lah。伊是全然m7知影tioh8款待人親像兄弟，chit-e5神聖 e5 律法。伊卻是歡喜將伊所食chhun e5餅屑仔來theh8去hou7拉撒路，就是tiam3 ti7大門口有狗kap伊相kap ti7-teh e5。總是伊long2 m7-bat想tioh8 in有甚物khah密接e5關係 ti7-teh。伊long2 m7-bat teh遼望講，拉撒路是伊e5兄弟e5一個，有做一個兄弟來teh求伊e5同情kap 好款待。實在ti7 chit-e5 富人kap散鄉人e5中間，是有一個大e5 深淵隔teh,也hit-e5 深淵是tak8日na2直直teh khah 闊去，也m7-bat想tioh8 tioh8來用親切 e5話，a2是khng3 好交陪e5 念頭來kap拉撒路相kap往來。這就是伊所犯 e5罪，也hit-e5罪，就是無疼心e5罪，伊是決斷m7知影有chit-e5兄弟愛 e5神聖 e5事實。
	到有一日伊tioh8會知影chit-e5事實，以及hit-e5大e5 深淵，。Iau2-ku2 hit時就已經siuN慢 lah。

	第二齣，布簾一下開，就有看見hit-e5別e5世界e5情景。」散鄉人死，hou7天使扶伊到亞伯拉罕 e5 胸前；富人也死，soa3埋葬。」
	耶穌有將hit-e5永遠e5世界做背景，來teh 描寫濟濟e5寫真。親像海有包圍 chit-e5 陸地一般，hit-e5永遠e5世界有包圍ti7咱chit-e5世界e5四面。親像an2-ni,伊有koh 掀開hit-e5 布簾hou7咱看，也只有看見ti7 hit-e5真淒凊、莊嚴 e5來世 e5中間所有不止koh樣e5 狀況。耶穌有教示咱知，死m7是活命 e5 終局。人e5活命是猶teh進前。人e5 品性，人e5 責任ma7猶是teh進前。人e5記憶以及良心是塊人進入去ti7 hit-peng5,hit-e5莊嚴 e5世界。chit-e5故事是要緊teh講起伊e5事，布簾一下開，咱就淡薄thang看見伊e5影跡。就是離遠遠 ti7 hit-e5一望無際，空間茫茫渺渺e5所在，有一個神靈驚到gi7-gi7-chhoah,tiam3 ti7極無聊孤獨 e5生活。Koh也是tiam3 ti7極艱苦e5生活。因為ti7 khah 早 久久 e5中間，伊e5 良心long2是teh 睏，tak8日是干單奢華kap宴樂；總是伊e5 良心taN有醒悟起來。伊e5死，有振動tioh8伊e5 良心，soa3叫醒伊。chit-tiap8伊有明lah,chit-tiap8 伊知影lah。也chit-e5 可憐 e5 神靈，chit-tiap8是褪赤體，心內koh有大驚惶，無thang得tioh8 安慰，也無路 thang行。」Ti7陰間痛苦 e5中間，kiah8目遠遠看見亞伯拉罕，koh拉撒路ti7伊e5胸前。」chit-e5就是耶穌所描寫e5 chit-e5真thang生驚e5寫真，chit-e5 khah m7是親像中世紀 e5教會hit款粗魯 e5 空想，來teh 描寫hit號有火炎 e5 物chit的e5 地獄。不但m7是an2-ni,反轉是一個嶄然有莊嚴，koh gau5感動人e5情景。就是ti7 hit-e5一望無際e5 空間，茫茫渺渺e5所在，有一個無聊孤獨 e5 神靈 tiam3 ti7極悽慘 e5生活。

	Hit-e5「孤獨 e5世界」，kiam2是對伊teh表明伊e5無兄弟愛，所經驗hit-e5艱苦孤獨 e5情形mah?Tiam3 ti7 hit-e5 thang驚惶孤獨 e5中間，伊一下kiah8目，就有看見伊e5朋友e5面。就是伊看見ti7 遠遠有拉撒路hou7亞伯拉罕抱teh。伊就求亞伯拉罕，請差拉撒路來同情安慰伊，其實ti7 地面上，伊long2 m7-bat想tioh8 ai3 beh同情，a2是安慰拉撒路。伊就喉叫講：「請差拉撒路！」伊ti7 tiap8-a2久e5中間有boe7記得伊taN m7是一個富人，oe7-thang照家己e5意思來命令拉撒路。總是亞伯拉罕有吩咐伊講：「囝ah,tioh8記得你在生享受你e5 福氣，拉撒路受tioh8艱苦。」
	是lah,chit-e5 富人chit-tiap8是會想tioh8伊本身以及拉撒路e5情形，就是會想tioh8 伊本身e5無兄弟愛 e5心，以及hit-e5破病 e5 乞食e5 孤獨 e5情形lah。chit-tiap8伊是真驚，有看見伊以及伊e5 同類者所掘來隔ti7 in中間，hit-e5「大e5 深淵」。chit-tiap8 tiam3 ti7 chit-e5 清亮 e5異象中，一切 e5情景看了嶄然khah無好。也chit-tiap8伊有受tioh8 chit-e5永遠世界e5 燦爛 e5光照，所以伊才知影凡若人家己掘一個深淵來阻隔 ti7伊本身以及伊e5兄弟e5中間e5,就是掘深淵來阻隔伊本身 kap上帝，來boe7-thang相往來。」Ti7阮 kap lin2 e5中間有大深淵隔teh。」伊kiam2 會記得ti7 khah早有一時伊oe7-thang用幾句親切 e5話來做橋樑thang行過 hit-e5 深淵mah?總是chit-tiap8 hit-e5 深淵是已經成做不止深boe7-thang測度得 e5。

	Koh有一日，伊ma7有koh用一個好e5撒馬利亞人e5故事來說明 chit-e5問題。伊有引起一個受猶太人所侮辱 e5撒馬利亞e5人，就是hou7 in看做是會外 e5對敵e5,來教示咱bat甚物人是咱e5厝邊。伊有捷捷講起siang7 chit款e5思想，親像咱有聽見講，Lin2 tioh8赦免得罪 lin2 e5兄弟，到七十pai2 e5七pai2。雖然in boe7曉 thang感謝 lin2 e5恩，lin2 ma7是tioh8 親切來幫贊 in。」因為伊有hou7日起來照phaiN2人kap好人，亦用雨ak義 kap不義 e5人。」也有講：「Lin2 tioh8相疼，這是我e5命令。」「Lin2 e5先生是一個，就是基督，lin2 long2是兄弟。」咱無必要，tioh8 koh加引起到joa7濟。因為ti7 tak8所在long2有顯出chit-e5兄弟愛 e5 律法ti7-teh。
	總是chit-e5 富人e5 諷刺 e5畫圖是大大thang說明審判 e5大e5情景，來teh 指示咱知，照看差不多 thang講有兄弟愛a2是無，這就是teh 決定咱e5運命 e5要素。Hit-e5 審判司就是人子，就是咱人類 e5大兄耶穌。咱tui3咱e5兄弟中至微細 e5一個，有行親切a2是無，就是行伊ti7伊本身。咱long2 m7知影伊有遍遍 teh行ti7咱人生 e5中間，有借hiah-e5 孤獨艱苦e5人e5目睭，就是teh欣慕咱來款待伊做一個兄弟e5,來teh看咱大家e5所做。咱long2 m7知影伊有teh看咱大家e5所做。Hiah-e5 親切 e5人，實在long2無注意tioh8 in所做hiah-e5極sio2-khoa2 e5 親切。也hiah-e5無兄弟愛 e5人，是驚了人會注意tioh8 in e5無兄弟愛。總是伊long2知影，伊有講：「我iau,lin2 bat hou7我食；我嘴乾，lin2 bat hou7我lim;我出外，lin2 hou7我toa3;我褪腹theh,lin2 hou7我穿；我破病，lin2看顧我；我ti7 監裡，lin2來chhe7我。Lin2 tui3我e5父得tioh8恩典 e5,tioh8 進前來。因為lin2既然行伊ti7我e5兄弟至微細 e5 e5一個，就是行伊ti7我。」

	耶穌有講：「Lin2 long2是兄弟。」chit-e5兄弟愛 e5 律法咱的確m7-thang 制限 ti7 chit號富人kap散鄉人e5關係na7-tiaN7。chit-e5兄弟愛 e5 律法，猶原是ai3咱tioh8對咱周圍一切 e5人來顯出同情，好交陪kap親切 e5心。上帝是欣慕 hit號快樂e5世界。伊所ai3 命令咱眾人tioh8 盡 e5一個大e5神聖 e5義務，就是ai3咱凡事 tioh8 oe7-thang hou7別人得tioh8歡喜快樂。
	總來講，今仔日咱若ai3 beh 改良社會，咱tioh8掠耶穌基督做第一要緊e5 原動力。今日有濟濟學者有著書立說，來教示人知bat 經濟 e5 法則，功利主義 e5原理，也tui3倫理學 e5 立場來勸誘人tioh8 盡做好e5義務。總是in long2忽略基督，結局 in做了是long2無成功。In知影in無成功，今仔日e5政治家、經濟家，以及社會e5 指導者，long2有感覺in是無夠額氣力，是欠缺精神上大e5 原動力，thang完成in所計劃 e5事業。In所欠缺e5,就是宗教。咱若干單苦勸人tioh8行四正 e5路是無夠額，咱是猶欠缺原動力thang來催逼咱。耶穌有教示咱知bat上帝是咱e5父，也伊有用仁慈 teh關心咱，有為tioh8咱e5兄弟甘願將伊e5永遠e5 聖囝來交付 ti7各各他，耶穌有將chit-e5福音來供給咱e5 原動力。咱thang tui3伊e5聖神 e5氣力，tui3祈禱，tui3聖典來hou7咱e5人格變成高尚，soa3 ai3為tioh8別人來行hit號勞煩 e5工。」基督e5疼痛有催逼阮。」所以「Hou7 見若疼上帝e5人會猶原疼痛伊e5兄弟。」chit-e5就是咱tui3伊所得tioh8 e5消息。




第六章	途中E5教示(III    論人E5責任)

	Ti7 chit-e5途中e5教示，猶原猶有不止要緊e5點ti7-teh,就是耶穌有設大e5譬喻來教示人知bat人生 e5 責任。Khah大面伊m7是講一pai2 na7-tiaN7，穩當有用濟濟款合ti7 聽眾e5譬喻來教示chit點。路加有tui3咱講起耶穌有koh設一個譬喻，就是將近chit-e5旅行e5尾cham7所講e5」，當hit時伊已經近耶路撒冷，in 也phah算上帝e5國beh liam5-piN顯明。」也馬太猶原有講起chit-e5問題，不過是別款e5 說法，hit-e5譬喻是看做是一禮拜後咱所不止深知e5,叫做受交代銀仔 e5譬喻。馬太所記載路尾 chit-e5,是khah有詳細 e5教示ti7-teh。
	chit-e5譬喻e5中心e5思想是講，人生主要e5使命，就是做一個盡忠 e5管家，來掌管照上帝所有交代咱e5。當時 e5人，掠in e5 錢財以及in e5好機會做in家己e5所有，也thang照in家己e5意思來用伊。今仔日e5人ma7猶原是siang7一樣，所以咱ai3用外形 e5氣力，a2是施行所得稅，a2是tui3 hiah-e5大好額 e5人來特別khioh稅，ng3望thang阻止in e5 發展。總是耶穌是看到ti7 事物 e5根底。Hit-e5根本e5救治，是在ti7人e5心肝e5變換，見解 e5變換。咱的確 tioh8 關連ti7上帝，以及永遠e5世界，才thang來了解人生 e5意義。Hit-e5永遠e5 聖囝有講，這是照上帝所看e5人生。上帝是父，lin2 long2是兄弟。論到上帝kap以及咱隨人e5 責任，咱e5 見解 tu2-tu2是「親像一人beh去外國；就召伊家己e5 奴僕，將所有e5 交代 in。一個hou7伊銀五千；一個hou7伊兩千；一個hou7伊一千；koh照in e5 才tiau7,hou7 in去做seng-li2。」
	實在來講，上帝有差咱tak8人來出世 ti7世間，ai3咱完成一個tiaN7-tioh8 e5工程，來幫贊伊，來tau3 引chhoa7 chit-e5 可憐 e5世界，hou7伊成做一個sui2-sui2 e5世界。為tioh8 ai3咱來達成 chit-e5目的，伊有賞賜咱隨一人一人有濟少e5 才tiau7 ti7-teh。也有一日，伊beh對咱隨一人一人來問講，我e5 細囝ah,將你一生所做e5工來報我知。你有按怎樣來使用我所交代，所賞賜你e5 才tiau7,來完成人生 e5目的？對你e5生活，chit-e5世界有益發變做到joa7 sui2,koh你本身e5生活，有換新到ta2落？
	Ti7-chia咱來看咱e5主有怎樣teh表示 hit-e5情景，就是有一個好額 e5頭家，伊有家己e5 奴才 ti7-teh。Chit句「家己e5 奴才」，照本文Hi-li7-ni5話tioh8讀做「受束縛 e5 奴僕」e5意思，也照我teh想，chit句就是teh暗示講，因為上帝有創造咱，有保護咱，有拯救咱，有賞賜咱tak8項e5恩賜kap氣力，所以咱人無論是肉體a2是心神，實在long2是屬ti7伊e5。所以照chit-e5譬喻來看，無有甚物尊貴 e5人有權 thang講：「我e5厝邊是當然 tioh8 揀選hit條服事上帝e5 路去行，也我本身是m7應該tioh8 服事伊。」M7是lah,咱long2 m7是屬ti7咱本身，也不管咱歡喜a2是無，咱是屬ti7上帝。
	Chit-e5好額 e5頭家，有一日ai3 beh出外去旅行，也ti7未出發e5代先，伊就叫伊e5 奴僕 ai3 beh 交代 in 隨一人一人e5工。Hit-e5情景是親像an2-ni:伊e5城門已經開。也四輪e5 馬車ma7已經備辦便。又koh伊e5 客廳裡，有排一塊長長用紅色e5桌巾蓋teh e5桌；也桌頂有排金kap銀一堆一堆金sih-sih,就是一千、兩千、五千，也chit-e5大e5頭家就khia7-teh來看隨一個一個 奴僕 e5面貌，來量想in 隨一人一人e5 才tiau7,才hou7 in有濟少e5 資本去照in e5義務做seng-li2。chit-e5頭家是不止深知in e5 才tiau7。Ti7 chit-e5 家長主義 e5家庭，tui3細漢 e5時，in有怎樣teh thit-tho5,teh 跳舞，伊long2有注意teh看，也chit-tiap8 in是已經成年，來teh 侍候伊。論做seng-li2 e5事，全然m7是照咱所teh想是奴才 e5工。咱long2有讀tioh8一本小說叫做 “Uncle Tom’s Cabin”，ti7 hit中間有teh講，ti7 美國long2是tak8日差烏面 e5 奴才出去田園做工。總是設使咱e5 奴才若是有頭腦，有才tiau7,也體chit無joa7勇e5,結局差in去做工，是無thang得tioh8 joa7濟e5 利益。自古及今，猶太人long2是tui3出世就做seng-li2。有e5是做khah sio2-khoa2 e5,也有e5是做khah大e5事業，tak8-e5人long2是照伊e5氣力。親像an2-ni,咱若是beh教示猶太人知bat人生 e5 責任，咱thang講無koh有別e5譬喻thang比 ti7-chia咱e5主所講e5,koh-khah會感動in e5心。

	請咱注意來看hiah-e5 奴僕，就是khia7 ti7 hit-e5長長用紅色 e5桌巾蓋teh e5桌邊beh來承受hiah-e5銀 e5。也hiah-e5銀是chi7-chui7 e5?Hiah-e5銀確實就是chit-e5主人e5。Hiah-e5銀是伊e5 資本，是tioh8用做伊e5路用。所以in有講：「主ah,你交代我五千，兩千。」
	Chit-tiap8請來注意看chiah-e5 奴僕，就是圍oa2來khia7 ti7今仔日上帝所排 ti7 chit-e5世界e5長長 e5賬櫃邊e5。咱所受交代 e5 才tiau7是甚物le3(**leh)？就是錢財、權力、地位、知識、事業e5才能；kap hit號sui2 koh gau5感動人e5 品行，kap 健康 e5身軀，以及其他。TaN chiah-e5恩賜是chi7-chui7 e5?就是上帝e5。也為tioh8按怎才將 chiah-e5 hou7咱？是為tioh8 ai3咱tioh8去做seng-li2,就是ai3咱來做伊e5路用。也伊ai3咱做甚物來利益伊？對ti7 chit-e5 可憐 e5世界，伊有真大e5工ti7-teh,就是ai3 hou7伊chit-e5世界ti7 tak8方面成做一個khah快樂，khah 成聖，khah 高尚 e5世界，也若m7是借伊e5 奴僕 e5 手，就伊是m7-ai3用別法來做。所以設使伊e5 奴僕若無beh做伊e5工，就chit-e5 可憐 e5世界是tioh8聽候khah慢才會thang得tioh8伊e5 祝福，因為to無別物 法度ti7-teh。Tui3 an2-ni,上帝才 tioh8將種種 e5 才tiau7來交代咱。
	設使咱若明白咱所有一切 e5 才tiau7是上帝所賞賜咱e5,chit-tiap8 ai3咱koh進一步來看hit-e5 結局啥款。
	結局 thang講，有e5 teh 誇口伊e5 富有，a2是伊e5 門風，a2是伊e5 智慧，這是真thang嫌 e5事lah!有e5人ai3 誇口講：「He2,我是出世 ti7 好額 e5家庭，也koh是出世 ti7 hit號上等 e5家庭。我tui3出世就有智慧 e5恩賜 ti7-teh。」是lah,總是反轉tioh8為tioh8 an2-ni來感謝上帝。Chiah-e5就是上帝所賞賜 e5大e5恩賜，總是是有交代大e5 責任 ti7-teh。Khah實無論甚物人to boe7用得看輕 hiah-e5受上帝交代 khah sio2-khoa2恩賜 e5人。你出世 ti7 hit號富有，a2是有名望 e5家庭，m7是為tioh8 an2-ni,你就ti7世間是比別人khah有權利 ti7-teh。咱e5父上帝有安排你an2-ni,確實是為tioh8 ai3你益發gau5幫贊別人。
	A2是咱kiam2 oe7-thang好膽將咱e5主人所交代咱e5 才tiau7,干單為tioh8咱本身e5 利益kap 進步，來使用伊，soa3 boe7記得上帝，以及咱e5兄弟e5事mah?
	A2是咱kiam2 oe7-thang ti7 beh死e5時倒ti7病床裡來家己安慰，想講，我一生to無去joa7-nih8損害tioh8別人？牧師teh-beh 診斷人e5精神狀態有濟濟e5 困難 e5點ti7-teh,從中chit款e5人就是in所第一捷捷tu2-tioh8 e5一個。咱ai3審察 hit-e5做人，ai3查出伊e5精神狀態，亦伊soa3自然自然 e5款對咱講：「我無phah算上帝beh大大譴責我，我也無phah算我bat 故意來害tioh8甚物人。」試想講chit款話 e5人！Kah-na2親像上帝差伊來世間，也用濟濟才tiau7賞賜伊，是干單 ai3伊收起來khng3-teh,也無去害tioh8人，就已經夠額。試想，設使有一個大e5 建築家來巡視伊e5工程，hit時看見伊所倩，所供給e5人是干單pin5-toaN7閒閒teh坐ti7 厝架！Hit時設使有e5人對伊講：「我long2無做甚物傷害人e5事，我ma7 long2無ka-lauh8磚仔來傷害tioh8 街路裡e5人。」照hit-e5薪勞teh看，hit-e5頭家hou7伊e5薪勞來供給伊，是kah-na2親像干單為tioh8 an2-ni na7-tiaN7。其實設使咱有了解基督ti7 chit-e5譬喻e5內中所teh講e5教示，就人生tiaN7-tioh8是會不止變換。咱的確long2會想tioh8咱e5祈禱文 e5話講：「Ah,阮猶有濟濟應該tioh8做e5事long2無去做！」
	這是頭一點e5教示，就是ai3咱知影咱e5主人所hou7咱e5 才tiau7,是ai3咱為tioh8好e5事業來使用伊。

	Chit-tiap8 koh來看別方面 e5思想，有e5人ti7心內beh想講，照看咱所有e5 才tiau7分了是不止無公道。設使上帝若是hou7咱隨人有責任 ti7-teh,按怎咱無照公道來出世？咱ti7社會上 long2無thang tiam3 ti7 siang7款e5 地位。咱long2無平平好額、勇健、聰明，a2是平平有gau5感動人e5 品行ti7-teh。譬喻來講，兩個ta-pou囡仔tiam3 ti7 siang7學級，也兩個cha-bou2囡仔tiam3 ti7 siang7厝內，koh兩個人tiam3-ti7 siang7 拜堂，iau2-ku2 in e5恩賜無論是ti7肉體、知識、道德，a2是精神e5方面，long2有不止精差ti7-teh。
	是lah,連ti7咱e5 道德kap精神e5方面 to猶原是an2-ni。這是人生 e5奧妙中一個第一oh得解決 e5問題。實在有e5人是比別人khah快成做有親切，有度量 e5人，khah快吞忍，也khah快gau5幫贊人，hou7人得tioh8 幸福。實在有e5人是快快有信仰，oa2靠上帝e5心，總是有e5人出世就傳受tioh8 kau7僥疑e5性質，真oh得深信上帝。這是一個深深e5奧妙。咱是boe7了解chit-e5奧妙，咱也m7免勉強 beh來說明 chit-e5奧妙。這究竟是koh加添hou7咱tu2-tioh8,論遺傳以及其他濟濟khah 深複雜e5奧妙na7-tiaN7。
	總是耶穌m7是m7知影chit-e5 困難 e5問題，伊有承認這是一個當面e5事實。伊有承認有e5人上帝有交代伊一千，也有e5人兩千，koh有e5人五千，伊long2無說明 chit-e5問題。總是伊有叫咱m7免為tioh8 chit點來苦悶，因為chit-e5譬喻有顯出一個福音，一個好e5消息ti7-teh,就是講，論人e5恩賜有精差，chit-e5事實m7是全然出tui3 偶然 e5事；也上帝有知影，上帝有teh看顧，上帝有teh分別 chit-e5事實，也有講雖然有e5人所受e5恩賜是khah少，iau2-ku2 伊若有盡忠，就漸漸到路尾猶原會親像別人承受tioh8 siang7款e5歡喜kap熱誠e5 稱讚。上帝是beh 平平 稱讚 in講：「好ah,好koh 盡忠 e5 奴僕。」上帝是o-lo2 in是好koh 盡忠，m7是o-lo2 in是好koh有才tiau7,a2是好koh做了有成功。咱boe7-thang long2總成做hit款e5人。總是感謝上帝，咱oe7-thang盡忠ti7咱隨人所tioh8做e5 微細 e5部分，又koh這是上帝所有對咱要求 e5。
	所以莫得失膽，也莫得不平，ma7 m7免講是無公道。莫得phah算這long2是出tui3 偶然 e5事。M7是！上帝有安排hou7有e5人有thang比別人得tioh8 khah濟 e5恩賜，總是hit-e5目的ma7是為tioh8 ai3伊有比別人擔當khah大e5 責任。不論啥款，照看論恩賜 e5差別，為tioh8 beh完成上帝e5工，也是當然有必要 ti7-teh。前日我有看見一個風琴e5技師來ti7 教會teh 修理風琴。Hit-e5技師有將風琴 e5 pi-a2 tui3 頂面siang7大，到ti7下面siang7細e5,long2散開去。也我有看見hit-e5技師真 chim-chiok,將大kap細e5,平平來和隨一個一個四正 e5聲音。伊m7-ai3 hit-e5細e5 pi-a2來tan5 hit-e5大支pi-a2 e5聲音。伊是ai3 hiah-e5 pi-a2來出照in應該出e5聲音，tui3 an2-ni才 thang出四正e5音樂。咱kiam2 m7是tioh8想，chit-e5大e5主人猶原是親像chit-e5款式，來teh彈chit-e5宇宙e5 琴盤 mah?Kiam2 m7是tui3 ti7 koh-iuN7 e5聲音，伊才有thang得tioh8聽見一個真好e5音樂 mah?

	請tiap8-a2久相kap來想ti7 chit-e5譬喻所有顯出koh過來e5思想，hiah-e5 奴僕long2出門去做seng-li2,來加添in e5 錢銀。從中兩人有去活用伊，也tui3 an2-ni,就有得tioh8加添。總是從中一人無去活用伊，就soa3致到喪失伊。Tui3 chit-e5事實，即時hou7咱thang看出上帝e5一條神聖 e5 法則來teh 說明，怎樣會hou7伊所有交代咱e5 才tiau7精進，kap退步e5情形，也teh 說明咱e5精神生活e5 進步kap喪失 e5因端。Hit-e5 法則簡略thang講親像an2-ni:有用就加添，無用就喪失。chit-e5就是上帝e5 律法 teh 說明伊所有交代咱e5恩賜，無論是肉體，是心神，以及精神上e5恩賜 e5 進步kap倒退e5情形。
	1）有用就加添：Ti7自然 e5世界一切long2有影是an2-ni,試看hiah-e5 phah鐵e5 e5 手骨。若來kap咱e5 手相比較，按怎in e5,會hiah-nih8有氣力？因為伊有用伊e5氣力，所以na2加添。Koh試看hiah-e5青瞑人，伊e5觸覺是不止敏捷，干單用手來摸貓仔hit-e5幼幼e5毛，就會曉分別伊e5烏白，實在是有用就加添。
	也咱e5精神上 e5生活猶原ma7是siang7 chit條 e5理氣，古早e5基督徒 tui3 ti7 in有常常活動 in e5心神，以及精神上 e5氣力，來感覺有上帝ti7-teh,也有常常感覺祈禱e5要緊。Tui3 an2-ni,結局 in e5心神有益發勇壯，益發高尚，也感覺上帝，na2 親近na2實在，也益發歡喜讀聖冊，koh讀了na2平安，又koh看所有經驗tioh8 e5 tak8 等號 e5艱苦事，long2是teh精進in e5精神生活，有看萬項事long2是teh 引chhoa7伊益發來親近ti7上帝。
	2）無用就喪失：從中hit一個奴僕無活伊e5 才tiau7,伊long2無去偷theh8 a2是去誤用伊，伊不過是去ka7伊收起來khng3,無去用伊。伊phah算人生是無甚物意義 ti7-teh,伊才有受交代一千銀 e5 才tiau7 na7-tiaN7，m7免tioh8為tioh8 an2-ni來操煩。所以伊有去ka7伊埋teh,thang省費氣，也phah算雖然無去活用，猶原是oe7-thang保存伊e5銀仔，總是boe7-oe7 lah。
	這猶原是上帝e5 律法，有貫串ti7咱一切 e5生活。試看印度e5托缽僧，in e5 手骨為tioh8 m7-bat teh用，soa3枯ta5去。英國e5詩人(Dickens)有寫一篇e5小說叫做「兩個城e5故事」，試看ti7 hit-e5中間所有描寫hit-e5馬醫生(Dr。Manet te)，伊為tioh8 m7-bat teh 活用伊e5舌，soa3失落講話 e5氣力。試看hit號 bun3鼠，伊是不時khia7起ti7土底暗暗e5所在，soa3失落伊e5視力。美國有一所在(Kengtucky)，有一個大e5山洞(Mammoth)，ti7 hit內面所有e5魚kap水雞是long2失明，這是因為in long2是tiam3 ti7 hit-e5烏烏暗暗e5所在，致到失落in e5視力。In e5目睭看了long2是好好，總是咱若用刀仔去ka7伊tuh8,hit時咱才知in e5目睭是已經phaiN2去，這就是自然 e5 律法。照自然 e5 律法，就是咱若是無去活用咱所有e5氣力，就soa3 boe7-thang保存咱所有e5氣力，實在是無用就喪失。
	Ti7咱e5精神生活，這也是一個thang生驚e5事實。親像有e5人ti7 久久 e5中間有忽略祈禱kap研究聖經，也soa3無出席 ti7 教會，無守聖餐，無交陪上帝。後來hit-e5人beh gong5-ngiah8,伊是漸漸 teh成做一個無信仰e5人；soa3無beh信半項，也無beh祈求上帝。這就是照chit-e5大e5原理所講e5,就是無用就喪失。
	Kha2-lai2-luh(Carlyle)有tui3可蘭經(Koran)得tioh8一個故事，就是teh講起，bat一pai2 摩西有去探 hiah-e5 khia7起ti7死海e5 kun7-hu7/近附e5人。Hit時in long2 藐視摩西，也拒絕伊，無beh實行摩西e5教示。Tui3 an2-ni,摩西就離別in。可蘭經有講，隔日有e5人有去看hiah-e5人變成甚物款式，hit時有看見in long2 變做猴。因為in是無活用 in e5靈魂，致到soa3失落伊。chit-tiap8 in是變做精牲探頭出來teh看chit-e5世界，也看了是一個烏暗，真微妙boe7-thang解說得 e5世界。可蘭經有講：「七日e5中間，in才只有一pai2會記得in是有靈魂。」親像an2-ni,Kha2-lai2-luh用譏刺e5態度來問講：「列位，咱kiam2 m7-bat tu2-tioh8親像chit款e5人，就是ti7 七日e5中間，只有一pai2 會記得in是有靈魂？」

	Chit-tiap8咱ai3來看hit-e5主人koh to3-tng2來hit時e5情景，請咱先來注意hiah-e5 奴僕 e5態度，就是對伊講：「主ah,你hou7我」兩千，五千。Ah,是lah!人有為tioh8上帝來做濟濟好e5工程，hit時伊tioh8 會用歡喜感謝 e5心，來明白 hit-e5好e5 動機long2是出tui3上帝所hou7伊e5。Hiah-e5 盡忠 e5做工人long2是phah算上帝是不止ai3恩賜 hou7人，賞賜人。總是hiah-e5無盡忠 e5做工人，long2是phah算上帝是不止ai3 tui3人要求 tak8項。」主ah,我知你是嚴轄 e5人。」
	Chit-tiap8請來看chit-e5譬喻，所描寫chit-e5主人e5 gau5鼓舞人e5態度。伊是ai3稱讚人e5好處，無ai3顯出人e5 缺點，也tui3 hiah-e5 可憐 e5 奴僕，伊是ai3看見in所結好e5 果子，又koh伊是不止歡喜，有看見in無全然hou7伊失望。有影，in long2是愚蠢 e5人，koh有缺點ti7-teh,in kiam3-chhai2 ma7猶oe7-thang koh得tioh8 khah好e5 成績。Hit-e5帶四千e5 奴僕，有te3 hit-e5帶一萬 e5 奴僕入來，也大面伊有感覺本身是khah ham-ban7。總是請chim-chiok來聽hit-e5主人所講e5有度量，熱熱 e5 稱讚，歡喜kap 激勵 e5話，就是講：「好ah!」咱知伊是ai3稱讚，無ai3譴責人。Hit-e5主人ti7無phah算e5中間，將伊e5 手來hoaN7 ti7 hit-e5 奴僕 e5 肩頭頂，koh ka7伊勉勵講：「好ah,好koh 盡忠。」試想hit時hit-e5 可憐 e5 奴僕，m7知有受勉勵，得tioh8壯膽到怎樣！Ah,咱所teh服事 e5主人，就是chit-e5款式lah。所以咱ti7 失志 e5中間，莫得boe7記得chit點。上帝m7是孜孜teh chhe7出咱人e5 錯誤，a2是teh 算咱人e5 過失。伊是孜孜teh chhe7看咱有甚物好處，也真歡喜ai3 chhe7出咱e5好處。

	Ai3 koh來想一項，咱若是有進步伊所賞賜咱e5 錢財、氣力，hit時上帝e5 報賞是甚物？Kiam2是自an2-ni停咱e5工，也永遠來坐ti7天裡hit-e5大拜堂內mah?照chit-e5譬喻所指示，tui3 ti7咱所做e5工，伊e5 報賞是甚物？Hit-e5 報賞，就是hou7咱益發擔當koh-khah濟，khah 壯大、高尚 e5工作。宛然親像人ti7社會，若是gau5 盡本份 ti7 sio2-khoa2 e5 地位，就後來伊會得tioh8 koh-khah 高 e5 地位，thang做khah大e5工。親像an2-ni,耶穌有掀開hit-e5永遠e5世界e5 布簾，來表示咱知影咱是khia7起ti7 poaN5過咱所bat e5一個khah廣闊e5宇宙。伊有講，現世 chit-e5生活若soah,hit時人e5活命是猶接續teh進前。咱所teh講死失，soah chit世間e5生活，這不過是koh出世 ti7一個新e5世界，來經驗tioh8一個khah會感動人e5生活na7-tiaN7，也ti7 hit時e5情景，一切看了無m7 非常會刺激咱e5心。所以論後來e5世界，m7是干單安息，a2是soah咱e5工 e5意思，iau2-ku2是不時有快樂e5 進步ti7-teh。Hit-e5好e5 奴僕，是猶未達到伊e5目的點，不過是有看tioh8一個khah新，khah神聖 e5目標na7-tiaN7。伊有 koh chin3前來盡歡喜新e5 責任。」好ah,好koh 盡忠 e5 奴僕，你ti7 少e5,盡忠；我beh設立你來管濟e5,hou7你管e5城，十e5城。」這就是上帝e5 報賞。M7是永永干單做一個pin5-toaN7，來閒閒坐ti7天裡。M7是親像hiah-e5 可憐 e5 實業家到khah老e5時，就退隱，日日干單食飽 坐teh烘火，teh聽候死na7-tiaN7。反轉是做一個永遠是青年人，永遠無厭倦來獻身奉事別人，也肯出去外面來同情別人，來幫贊，來施恩惠ti7上帝e5宇宙中，也kiam2-chhai2 thang kap基督相kap出去ti7外面烏暗e5所在來chhe7 hiah-e5失落e5,到得tioh8。咱e5主所歡喜e5,就是hiah-e5 甘願活用伊e5 才tiau7,永遠歡喜放sak家己奉事人e5。



第七章	途中E5教示(IV    大E5 審判)

	Ti7 chit-e5途中所有一切 e5教示，long2是有關連ti7 hit-e5永遠e5世界e5思想 ti7-teh。Hit-e5世界，是親像海包圍ti7 大陸 e5身邊一般，有包圍ti7 chit-e5時間e5世界。譬論來講，hit-e5 富人；hit-e5戇e5 富人；hit十e5 在室女，以及受交代銀仔 e5 奴僕，chiah-e5譬喻結局long2是關連ti7 hit-peng5 e5世界。耶穌是ai3掀開hit-e5 布簾，hou7咱tiap8-a2久 thang看見一個khah遠 e5世界，來表示人生四正 e5情景，就是hou7咱知咱是時常khia7起ti7一個廣闊e5宇宙中。雖是有現世來世 e5 分別，其實平平是siang7一個。也ti7濟濟譬喻e5中間，第一有顯出chit-e5思想e5,就是伊所設 chit-e5 審判 e5譬喻。咱的確 tioh8會記得，有一個永遠e5世界，不時包圍ti7咱e5身邊，也用an2-ni來理解人生 e5意義，也tioh8常常會記得，ti7最後beh有上帝e5審判，用an2-ni來約束咱e5行為。

	Ti7伊e5教示e5中間，無koh有比chit點khah會gau5感動聽眾e5 良心。因為無論是基督徒，a2是非基督徒，凡若有曉理e5人，是無一個有僥疑ti7最後，至少kiam2-chhai2會tu2-tioh8甚物款e5 審判。咱e5身邊有濟濟e5異教徒，以及無信仰e5人ti7-teh,in有僥疑聖冊中一切 e5事，也咱kiam2-chhai2 beh想in穩當無信 ti7路尾 e5日，beh照咱e5肉體 e5所做，來tu2-tioh8甚物款e5 審判，總是in m7敢無信。是按怎？因為chit-e5 確信，是有嶄然深，根本的e5權威ti7-teh,就是poaN5過聖冊所指示 e5。chit-e5 確信，是有潛在ti7咱e5 道德性 e5本chit,也是上帝所有khng3 ti7咱e5內面 e5 良心e5一項必然 e5要求。照咱所有e5 常識，以及本來e5 道德感，就是要求 ti7路尾 e5日，希律王kap行洗禮 e5約翰，Ia5-sian2-piat kap伯大尼e5馬利亞，hit-e5為tioh8 癩哥e5,來犧牲全生涯 e5 神父Joa7-bin2-an(Damien)，kap hit-e5 thai5人來得tioh8王位e5拿破崙，in穩當是tioh8 ai3受無相同e5 審判。
	良心是主張講：「應該tioh8 an2-ni。」總是耶穌ti7 chit-e5 確信 e5 頂面有蓋確實e5證印講：「的確 tioh8 an2-ni。」Hiah-e5行好e5,beh享受活命 e5 koh活，也hiah-e5行phaiN2 e5,beh tu2-tioh8 刑罰 e5 koh活。這是long2無thang僥疑e5事實。咱ti7-chia無必要講起hit-e5 詳細 e5事。譬論來講，咱m7免照所記載e5款式來解說伊所描寫hit-e5戲齣款e5情景，就是講，ti7 hit時beh有人子坐ti7大e5白色e5 座位，也ti7 座位 e5面前beh聚集眾人類來 審判伊。所要緊咱tioh8知e5,就是或者 ti7一日，a2是一si3人，或者是ti7一瞬間，a2-is7 ti7 慢-慢 e5中間，咱e5 品性有直直teh 進步，或者是變做倒peng5 e5人，或者是變做正peng5 e5人；也後來咱e5 良心，以及基督有講，Ti7有一日beh有 審判，也hit日，就是咱人類 e5 靈魂 e5大分別 e5日。
	chit-tiap8 koh相kap來想一個問題，ti7 hit時伊beh照甚物原理來 審判？咱koh再來聽咱e5 良心所應答e5話，以及hit-e5賞賜咱有良心e5,所干證 e5話，就是講：「上帝是beh照咱e5 品性來 審判。」Hit日伊是ai3 問看咱是成做甚物款e5人，是成做好e5魚，a2是bai2-e5;是成做綿羊a2是山羊；是成做麥，a2是稗仔？這明明是基督e5教示。Tiam3 ti7永遠e5上帝，是beh照咱所齊全進步了e5 品性來 審判咱。伊e5 審判 m7是beh照咱e5外貌、職業、信經，a2是標語，不過是beh照咱e5所做，實在到ti7路尾有成做甚物款e5人，就是ai3看咱有成做親像基督e5款式a2是無。
	所以 審判 m7是干單teh 問看「咱有信主耶穌基督a2無」e5問題na7-tiaN7，是嶄然益發重大e5事。有影，無論甚物人，第一要緊是tioh8信仰伊。因為這是ti7宇宙中第一有氣力thang改換人e5心神，提高人e5生活。總是ti7 hit時所看最要緊e5,就是hit-e5 高尚 e5生活。雖然ti7 地面上信仰e5問題是第一要緊，iau2-ku2 ti7  審判 e5日，咱thang講伊是無beh問咱講：「你有信耶穌基督無？」Hit-e5最後e5試驗，是ai3看咱e5信仰有按怎作用 ti7咱e5生活，是ai3看咱有成做甚物款e5人。有一項不止著現 e5事實ti7-teh,就是咱e5主tiam3 ti7世間e5時，雖然有不止講起咱要緊tioh8有信仰kap信靠 e5心，iau2-ku2伊ti7-teh 描寫hit-e5 審判 e5情景，hit時伊就long2無講起到ti7 chit點。Hit時伊是ai3看咱是成做甚物款式e5人？是成做有疼痛e5人，a2是無疼痛e5人，是成做麥，a2是稗仔；是成做綿羊，a2是山羊？
	請咱無誤解chit點，也ng3望咱chiah-e5 可憐 e5學生，莫得生驚來teh想講，ti7今仔日上帝m7知怎樣teh  審判咱。莫得驚，咱若be7便，就伊穩當無beh 審判咱。上帝有teh看咱隨人e5生活e5意向。Ti7今仔日上帝無照咱過去e5所做，來 審判咱，不過是照咱ti7後來所beh 成 e5,來teh  審判咱。其實hit-e5 beh 審判咱e5,是比咱koh-khah關心ti7咱永遠e5 福氣。

	Tui3 chit-e5事實，有引chhoa7咱明白一項莊嚴 e5思想，就是講， 審判 m7是干單制限 ti7 遠遠 e5將來na7-tiaN7，tui3 chit-tiap8就已經有審判lah,因為ti7 tak8日咱有漸漸 teh造成咱e5 品性。咱tak8日e5行為有漸漸 teh 造成咱e5 習慣，也tak8日e5 習慣有teh 造成 品性，又koh咱e5 品性是有漸漸 teh 決定咱永遠e5運命。Tak8日咱有漸漸 teh 造成咱e5心思，念頭 e5 方向，也有teh欣慕 chit項，a2是無teh欣慕 hit項，有teh掠上帝kap伊e5 義做人生 e5第一義，a2是無。咱是漸漸 teh成做是tioh8屬ti7 正peng5 a2是倒peng5 e5人。
	聖冊有暗示咱知影，ti7後日咱beh khia7 ti7 正peng5,a2是倒peng5,這m7是上帝引chhoa7咱e5,不過這long2是咱本身所揀選e5。譬喻來講，有一群 e5 綿羊kap 豬仔相kap 食草 ti7 siang7一個草場。也到日一下落山，hit時羊仔會照in e5本性自然就tng2去in e5羊寮，亦豬仔猶原照in e5本性自然就tng2去in e5豬tiau5。Hiah-e5 tiam3 ti7世間欣慕基督e5,自然是long2行一peng5,因為照in本身e5 選擇，in是siang7一樣e5人；也hiah-e5 tiam3 ti7世間顧家己，khia7起ti7 罪惡e5生活e5,自然是行ti7猶一peng5,因為照in本身e5選擇，in是成做猶一樣e5人。咱ti7 tak8日e5生活，咱有ng3咱ti7大e5 審判 e5日所beh khia7 e5位置，或者是正peng5,a2是倒peng5來漸漸teh進前。

	總是論chit-e5 審判 e5原理以外，耶穌有指示咱知猶一項e5事實，hou7咱thang脫離 chit-e5 審判 e5驚惶 e5 念頭。人子本身是beh做咱e5 審判司。伊有理解咱，有疼咱，有為tioh8咱來死ti7十字架，有khng3大e5 ng3望，ai3咱無一個會致到失落。咱所beh見 e5,m7是一個大威嚴 e5 警察官，干單用冷靜e5心teh 超-chhe7咱e5錯誤na7-tiaN7，是一個有神人性e5大兄，也伊teh款待人，long2是ai3播揚人e5好處，ai3看人e5好處，也ti7咱濟濟e5 phaiN2 e5中間所有至sio2-khoa2 e5好，伊也有看見，又koh伊會了解咱e5 錯誤e5後面所有e5好e5 動機。伊ma7會了解人e5心底 e5憂悶 kap 痛悔，反轉咱世間人long2是干單 ai3看人e5 失敗 kap 罪過 na7-tiaN7。請注意來看ti7 hit-e5 審判 e5途中所teh顯出伊e5款式。伊就是不止chim-chiok,有chhe7出hiah-e5好e5人所忽略e5至sio2-khoa2 e5好所行，soa3 o-lo2伊，致到hou7 hiah-e5人生驚來問講：「主ah,阮甚物時看見你iau le3(**leh)？」云云。
	親像an2-ni,耶穌有表明chit-e5 審判 e5嚴肅e5思想，hou7咱永遠來刻tiau5 ti7咱e5心內。伊有催逼咱e5心，hou7咱會明白 ti7 hit-e5實在e5 神靈 e5世界所beh受hit-e5大e5 審判，也ai3咱明白 ti7 hit-e5世界，錢財就是無甚物路用，反轉是疼痛為第一，也ti7-hia,chit-e5世間所有e5外形 e5事物，一切是long2無去，宛然親像冬天時 e5枯乾5 e5樹葉一般；亦獨獨咱e5人格(自我)有褪赤體來khia7 ti7上帝e5面前，來承受伊潔白 e5正義 e5光所照 na7-tiaN7。Hit時只有咱e5人格kap咱e5 良心ti7-teh na7-tiaN7。也咱ti7世間e5時，phah算咱所beh受e5,是一個輕快e5 審判，taN到ti7 chit-e5新e5世界e5 空氣中咱就不止生驚，ti7 chia無m7 顯出咱一切 e5真相，hou7咱e5心神無m7不止gong5-ngiah8。Ti7 chit-e5新e5世界是boe7-thang容允咱自己 諂媚 e5 念頭，ma7 boe7-thang容允咱自己 欺騙 e5心ti7-teh。到ti7 hit日，咱beh知bat咱本身e5人格，就是咱ti7以前決斷boe7-thang知bat e5。也ti7 hit日，設使咱所疼e5主，若是無ti7 hia teh做咱e5 審判司，hit時咱e5心穩當會不止艱苦，koh生驚。Ti7 hit-e5大e5 審判 e5驚惶 e5中間，咱所堅信 e5點，就是講：「阮信你beh來做阮 e5 審判司。」



第八章	第二Pai2試驗耶路撒冷

	論途中e5記憶，hiah-e5重要e5教示，大概是親像以上所講e5款式。
	chit-tiap8是主後28年e5 12月，伊ti7搭寮節e5時，受人激出殿堂了後，已經經過有兩月日e5久。Ti7 chit兩月日久，伊有四界漂流，然後伊有koh一pai2顯出ti7 chit-e5危險e5山路，koh tng2來拉撒路kap馬大以及馬利亞e5厝。chit-tiap8 ti7耶路撒冷，又koh是tu2-tu2 teh 守 獻殿 e5節，來teh siau3念ti7兩百年前in猶太e5偉大，koh英雄 e5頭人Ma2-ka-pi2朝e5猶大，有倡首獨立e5運動，來拯救in e5國以色列。總是chit-tiap8 in是受羅馬 e5 勝利者所管轄，所壓迫，也雖然有濟濟愛國e5 志士，一pai2過一pai2,有計謀beh反叛，iau2-ku2 long2 boe7 成功。又koh hit-e5神妙e5彌賽亞有四界行ti7 tak8所在，所以ti7 chit號時chun7,眾人boe7 免得ai3思想耶穌e5事。
	約翰有講：「Ti7耶路撒冷有獻殿節，是冬天時；耶穌ti7 殿裡行ti7所羅門 e5 leng2廊-l王。」大面ti7 hit 早起，雖然伯大尼hit-e5家族teh替伊掛慮驚惶，kiam2-chhai2伊有家己一人冒險入去耶路撒冷城。伊是決意ai3試驗耶路撒冷，因為beh赴節期e5 kui大陣 e5眾人long2聚集ti7-hia,ng3望ti7 be7 離別世間e5以前，若oe7-thang koh一pai2得tioh8眾人歡喜aN3 耳孔來聽伊所干證 e5話，是真萬幸。
	伊有行ti7所羅門 e5 leng2廊，kiam2-chhai2是teh bih雨，就是冬天時 e5雨，hit時hiah-e5心不止搖choah e5 愛國者，有看tioh8伊。In就teh想講，這kiam2是天裡有顯出好e5 兆頭mah?Kiam2是咱e5 救主有忽然間顯出，ti7 chit-e5 teh記念拯救 e5節期mah?
	Hit時眾人long2是khng3國民e5精神，所以in看政治上 e5 勝利 e5問題以外，無一項是要緊。In知影伊有干證一個嶄然高尚 e5使命，總是tu2-tu2 chit-tiap8,in e5心是long2無同情，意向 ti7甚物高尚 e5使命。
	「你來是beh做第二 e5 Maleng22-ka-pi2朝e5猶大mah?」
	「你hou7阮 e5心躊躇，beh到甚物時ah?」
	「你若是基督，tioh8明明ka7阮講。」
	Ah!是lah,伊是基督，是彌賽亞，總是in不過是teh chhe7,teh 聽候一個革命e5頭人na7-tiaN7，m7-ku2伊所teh聽候e5國，就是一個有義 kap上帝ti7-teh e5 高尚 e5王國。所以beh對in指示伊是基督，是無chhai2-kang。上帝tui3以色列人所抱e5心志，是不在ti7 hit號sio2-khoa2 e5國家觀念，是嶄然有khah 高尚 e5使命ti7-teh。chit-e5無信仰e5細細e5地方巴勒斯坦，雖然有得tioh8 seng2-li7來lak in e5政治上 e5 權柄，總是in若是beh猶原親像羅馬人誤用 hit-e5權柄，an2-ni是有甚物利益？設使以色列人果然有得tioh8 權柄來統轄全世界，總是in若是喪失in本然 e5精神，是有甚物利益？
	「你若是基督，tioh8明明ka7阮講。」
	伊就用吞忍e5心來應in講：「我bat ka7 lin2講，總是lin2 m7信；設使lin2若是我e5羊，也設使lin2 e5心若是有忠實 ti7 hit-e5 高尚 e5慾望，lin2就會認得我。我ti7我e5父e5 名所行e5事，chiah-e5是做我e5 干證。」Hit時伊有對in koh講起joa7濟話，咱卻是long2 m7知，ma7是long2無聽見，不過咱有聽見伊ti7最後有發表一句真好膽 e5話來干證伊是神，是上帝，來phah生驚in e5心。」我kap父是一個！」
	Tui3 an2-ni,即時眾人聽了soa3大gong5-ngiah8,連hiah-e5熱誠e5 愛國者 ma7無容允伊。後來忽然間有一陣 e5暴徒大受氣，大家大聲喉叫，就進前oa2來，beh用大塊e5 石頭來tim3死伊。Tiap8-a2久e5中間，耶穌有家己一人，無人thang保護，來khia7 ti7死失 e5面前。咱long2 會記得司提反。其實tak8-pai2 hit號暴徒發受氣e5時，死失是近ti7目前。照看in有代先來做各各他e5慘事。總是伊e5時間是猶未到，所以伊用恬靜e5態度來抵當hiah-e5 手 theh8 石頭 ti7-teh發受氣e5眾人，講：
	「我tui2 父用濟濟好事hou7 lin2看；其中為tioh8 ta2落一項，用石頭 tim3我。」
	「阮用石頭 tim3你，m7是為tioh8 好事，就是為tioh8褻瀆；因為你是人，亦家己掠做上帝。」
	咱今仔日有人表示僥疑e5態度，m7信耶穌本身bat明明干證伊是神，是上帝。總是hiah-e5 手 theh8大塊石頭 e5 暴徒，long2無一屑仔僥疑伊所有主張e5話，也伊所干證 e5話有phah生驚in e5心。Ti7伊e5內面有發出一款e5氣力，會制壓in e5 be5信 e5 念頭。Tui3 an2-ni,in就放下in e5 石頭，soa3干單戇戇來看伊，也耶穌就對in中間行去，就是做路尾 pai2來離開耶路撒冷城。後pai2伊koh入城，伊就歡喜hou7 in,照in e5意思來款待伊。
	總是chit-tiap8伊teh-beh 離開e5時，伊有不止為tioh8耶路撒冷來痛苦。伊teh-beh poaN5山tng2去伯大尼伊e5朋友e5 tau e5途中，咱有聽見講，伊有oat8-lin3-tng2來看chit-e5美麗 e5耶路撒冷城，就是koh一pai2來激逐伊e5,就傷心吐氣講：「耶路撒冷ah!耶路撒冷ah!就是thai5死先知人，用石頭 tim3 奉差到ti7伊e5;我joa7濟pai2 ai3聚集你e5囝兒，親像雞母聚集伊e5雞仔ti7翼下；總是lin2 m7-ai3。你看！Lin2 e5厝beh 拋荒，留teh hou7 lin2。TaN了後，lin2無看見我；聽候lin2講：「Ti7主e5 名來e5得tioh8 福氣。」Ti7 hit-e5頭一pai2 e5 凱旋 e5安息日，chit-e5 讖語有應驗。
	Ti7伯大尼hit-e5心不止teh掛慮e5家族，taN有koh得tioh8平安。In差不多 long2無teh遼望伊oe7-thang koh活活to3-tng2來。總是chit-tiap8伊是無kap in toa3到真久。伊有liam5-piN 離別 in去曠野e5所在，koh一pai2來備辦伊e5 臨終。馬大以及馬利亞kap伊相辭 e5時，in long2無teh phah算beh有一個大悲哀e5事臨到ti7 chit-e5快樂e5家庭，也long2無teh想ti7猶未koh看見伊e5以前，有joa7-nih8 欠用伊。
	咱有聽見講，伊有離開去到ti7別e5伯大尼e5所在，就是ti7約旦河 e5 hit-peng5,就是約翰初初teh ka7人行洗禮 e5所在。也有聽見講，chit-tiap8 koh有kui大陣 e5眾人聚集來就近伊，soa3有干證講：「約翰long2無行神蹟，獨獨約翰所講，指chit人e5,long2是真。」Ti7 chit時有濟濟人來信伊，後來伊有koh to3-tng2去ti7伊出發伊e5工 e5所在，koh是聖神親像chiN2-a2有臨到ti7伊e5頭殼頂 e5所在。伊有koh ti7-chia來行濟濟項e5事，教示濟濟項e5 道理，iau2-ku2咱ti7-chia只有ai3照咱所oe7-thang推測e5,來排列淡薄。
	有一日，伊有ti7一個鄉村e5會堂，親像tiam3 ti7加利利e5時代 e5款，koh tu2-tioh8熱狂 e5安息日主義 e5問題；也chit-e5主義，實在是有hou7上帝所祝福e5 聖日，變成下賤 e5意思 ti7-teh。就是tu2-當 ti7 會堂內有一個可憐 e5婦人人，伊e5 骨頭long2硬，有ti3 病十八年久，soa3 un2-ku long2 boe7-thang伸直。Hit時伊有看見chit-e5婦人人teh求伊e5 憐憫，所以伊就叫伊，也用雙手來hoaN7伊，就即時伸直，soa3歸榮光上帝。總是hiah-e5 愚蠢 e5鄉村e5 老 拉比，一下看了soa3受氣，來攻擊，tui3 an2-ni伊就受氣講：「假好e5人ah,俳優ah,lin2 kiam2 boe7-oe7做誠實 e5人mah?Ti7安息日，lin2 kiam2無tak8人tui3槽裡thau2伊e5牛，a2是驢，牽去食水 mah?chit-e5婦人人是亞伯拉罕 e5後裔，hou7撒但 縛伊，已經十八年久，kiam2 m7應該ti7安息日thau2伊e5結mah?」Hit日e5 會眾，平素卻是有偏見 e5 念頭 ti7-teh,iau2-ku2 in e5心有受感動，soa3同情伊；眾人soa3為tioh8伊所行e5榮光 e5事，心肝大大歡喜。
	Koh有一日，in有theh8出一個結婚e5問題來挑戰伊，tui3 an2-ni,伊有表示一個tiaN7-tioh8 e5意見，永遠成做一條 e5 界線，來阻止人忽略合婚e5意義，a2是離婚e5事。從來boe7 bat有親像今仔日koh-khah 必要 chit句話。」因為an2-ni,人beh離開父母，結連伊e5 bou2,兩個beh成做一體。所以上帝所配合e5,人m7-thang分開伊」
	Koh有一日，有一個教律法e5先生 khng3 phaiN2 e5意思來試伊，講：「先生ah,我tioh8怎樣做，才會得tioh8永活？」為tioh8伊，耶穌才有用一句話來闡明宗教 e5全精神。你tioh8 盡心，盡性，盡力，盡意疼主你e5上帝；也tioh8疼厝邊親像家己。」總是chit-e5教法師意思ai3顯明伊是義 e5人，就問講：「Chi7-chui7是我e5厝邊？」Tui3 an2-ni,咱才有thang得tioh8 hit-e5好e5撒馬利亞人e5譬喻，koh一pai2聽見伊來teh論起人類 e5兄弟愛 e5 道理。
	Koh有一日，伊有坐ti7 法利賽人e5厝，也同受請e5人客long2是染tioh8 in hit一階級e5精神，大家long2是關心ti7 至sio2-khoa2 e5事，也ti7桌頂 e5 談話，自然是講起十份抽一份，以及儀式kap be7 食飯 e5代先洗手 e5 禮數 e5問題，in是看chiah-e5做要緊e5事。伊是看到ti7 事物 e5 根底。伊有講，設使ti7 hiah-e5 禮數 e5 背後，若是有宗教 e5精神ti7-teh,hiah-e5 禮數是無錯。總是有e5人是過頭關心ti7 hiah-e5,soa3忽略律法中一個 koh-khah要緊e5,就是義 kap疼上帝e5事。論hiah-e5 規矩，禮數是應該tioh8守，tioh8行，iau2-ku2 chit-e5 koh-khah要緊e5事，是猶原m7-thang忽略來放無去做。
	Ti7路加e5雜記簿e5內面，親像以上所講chit款e5事，是真正濟。咱ti7 chia是無位thang long2記載soa3來講起。不過從中猶有一項，咱的確tioh8 ti7-chia來留一位相kap想hit-e5事實。咱有tui3某一所在來得tioh8一個故事；chit-e5照Tan3-te7(Dante)是叫做「大e5拒絕」e5故事，是teh講起有一個好額 e5少年人來聽耶穌e5話，後來憂悶就去。
	Chit-e5少年人，照看是耶穌所teh chhe7 e5人，是誠實，koh有好e5 志氣，有欣慕四正 e5生活。伊是一個有宗教信念e5少年e5法利賽人，也做教會e5重要e5人物，koh本身是做管會堂 e5;伊是親像大數e5掃羅，心內熱熱欣慕ai3守律法，iau2-ku2伊e5內面 e5生活，不時to感覺tioh8有欠缺e5所在，常常有khng3一種 e5異象，teh ng3望thang得tioh8 進步到成做完全；也伊所有chit款e5異象，是人ti7青年時代，khah常所有e5,因為伊是be7-thang滿足一切屬ti7外形所執守 e5 禮數。有一日，伊有用不止敬畏 e5 念頭走進前來跪 ti7伊e5面前，問講：「好e5先生ah,我tioh8怎樣做，才thang承接永活？」
	咱be7 免得疼惜chit-e5少年人，因為chit-tiap8伊是chit-e5青年；也青年時代算是有抱濟濟英雄 e5 志氣ti7-teh。伊是誠實，心內有存高尚 e5理想。耶穌一下看伊，就即時同情伊，也獨獨伊才會thang看到ti7伊e5心底，來了解伊e5希望，伊e5誠實，伊e5氣力，以及伊e5 軟弱。也伊有親像一個gau5 e5醫生，來醫治 chit-e5特別e5 症頭。」你啥事 稱呼我是好ah?無一個好，獨獨上帝na7-tiaN7。Koh你若ai3承接永遠，tioh8 ai3 遵守 chiah-e5誡命。」
	Ah!失望到極！這to是伊久久 e5中間所努力，所teh 遵守 e5;也ti7 久久 e5中間，伊ma7 long2有teh 遵守教會所定hiah-e5 boe7 算得 e5 至微細 e5 規矩；long2有teh行濟濟外形 e5事，tui3 an2-ni來teh試看，ng3望有路 thang滿足伊e5心神。所以伊teh想講，chit-e5大先知到底所oe7-thang tui3我講e5,是干單chiah-e5話na7-tiaN7 mah?
	「先生ah,chiah-e5我tui3細漢long2有試看了lah,以外我猶有欠缺甚物？」
	耶穌知影chit-e5少年人素常所teh努力e5,也知影伊啥事心內無滿足。伊是be7 bat親像chit pai2 hiah-nih8同情ti7甚物求道者。耶穌看伊，就疼伊，也soa3 chim伊e5頭額。後來耶穌就注目看伊，也然後就piaN3一帖極藥來催逼伊lim chit-e5苦杯，講：「我e5 細囝ah,只有一項thang滿足你e5慾望。設使你ai3得tioh8 滿足，ai3得tioh8完全，你tioh8去賣你凡所有e5,來hou7 散鄉人，koh來te3我。」
	自然 chit句話m7是tui3眾人所要求 e5,gau5 e5精神上 e5醫生，有用特別e5勉勵來合ti7各人e5 欠用。耶穌做一個精神上 e5 破病 e5醫生，ti7-chia是teh 診斷 chit-e5特別e5 症頭，知影熱誠e5心神會堪得受tioh8大e5試。在 chit-e5少年人，這是嶄然大e5試lah。因為伊tioh8放sak chit世間e5 富有，以及尊貴 e5 地位，soa3來成做chit-e5無厝khia7 e5人子e5一個散鄉，穿破衫e5學生。這嶄然tioh8拚性命 e5事。總是若肯拚命，就有thang得tioh8報賞，來成做上帝e5 囝e5朋友。Kiam2-chhai2耶穌有teh phah算欣慕伊有份ti7使徒e5團體，設使chit-tiap8 khia7 ti7伊e5面前，chit-e5少年e5熱心家若會承受chit-e5 高尚 e5試，tui3 chit-tiap8起，伊穩當beh成做一個有光彩，有名聲e5人格者。Ti7眾使徒 e5中間，伊穩當beh成做第一高尚 e5人物。
	伊tioh8 ai3 tiaN7-tioh8伊e5心志，伊long2無teh phah算ti7將來e5世界long2 beh 注目來看伊e5決心，也chit-tiap8耶穌注神 teh看伊。這是伊一生e5 最高e5 轉機。伊有夠額偉大thang承受chit款e5試 mah?Tiap8-a2久e5中間，照看伊是有e5款，伊e5目睭有顯出英雄 e5影跡oe7-thang承受e5款。總是然後伊就停teh,來chim-chiok想，也想了心肝soa3 躊躇不決，最後soa3失敗。伊有想伊e5 產業是比伊e5心內所有e5理想khah有價值。Tui3 an2-ni,伊e5目睭就liam5-piN失落光彩，也「面就失色，憂悶就去，因為伊e5 產業真濟。」
	伊有憂悶來離開伊去，tui3 an2-ni,親像ti7 tak8時代有濟濟人所做e5款式，伊有hou7耶穌e5心艱苦。也到有一日咱就知，親像咱hou7伊知一樣，hit時我phah算咱第一深深所痛恨 e5,就是咱有常常hou7伊致到失望。論chit-e5少年e5官，以外猶有甚物款e5消息，咱卻是long2 m7知。Kiam2-chhai2 tui3 ti7 chit pai2大e5拒絕，有去傷tioh8伊e5心神，tui3 an2-ni,伊有跳入ti7 hit號富有e5青年人所慣勢 teh做e5罪惡、淫亂 e5生活。也kiam2-chhai2伊be7離開世間e5代先，有koh to3-tng2來就近耶穌。有e5人bat teh提示，講chit-e5故事是屬ti7 chit-e5歷史中khah 早 e5時代 e5故事，也soa3講chit-e5少年e5官伯大尼e5拉撒路，咱卻long2 m7知。咱無有發見tioh8甚物妥當 e5理由thang an2-ni想。總是有一項咱知影e5,就是伊決斷無boe7記得ti7伊e5生涯中chit-e5 最高e5瞬間。Koh一項咱也是知影，就是耶穌永遠無boe7記得伊所疼，所chim chit-e5少年人。
	親像an2-ni,路加e5記錄有續接來跟te3耶穌，來記載ti7 hit-e5退隱e5兩月日間，耶穌講e5教示kap所行e5事；也到有一日，耶穌有忽然間tu2-tioh8 阻擋，就是有接tioh8 tiam3 ti7伯大尼e5姊妹所差來e5使者；in有趕緊走到大心氣 e5款，來對伊講：「主ah,你所疼e5人破病 lah!」



第九章	拉撒路E5 Koh活

	回顧咱e5生活，咱boe7 免得ai3會記得濟濟khah 普通 e5 sio2-khoa2 e5事，因為hiah-e5 sio2-khoa2 e5事，到尾是永永會變做第一要緊e5。咱實在boe7-oe7 判斷 ti7咱e5生活中甚物是大chan5 e5事，也甚物是sio2-khoa2 e5事。親像有一日，耶穌kap伊e5學生大家安靜來退隱 ti7約旦河邊e5時，忽然間伊有接tioh8 tui3伯大尼e5姊妹所寄來e5要緊e5消息講：「主ah,你所疼e5人破病 lah。」學生一下聽見chit-e5消息，起頭是無甚物感觸tioh8 in e5心。chit-tiap8 in卻有傷心，總是無看做是有大要緊e5,到然後 in一下回顧 chit chan5,才知影這是teh叫伊來行到ti7各各他e5路cham7。
	連hiah-e5使者到位 e5時，耶穌to已經知影拉撒路是已經死lah。Iau2-ku2伊ma7猶原用恬靜e5心來tiam3 ti7伊所toa3 e5所在兩日久；koh來續接伊tui3 chit-e5世間所beh講e5最後e5教示。總是伊不時to teh siau3念伯大尼e5拉撒路。伊是teh看上帝beh怎樣引chhoa7伊。chit-tiap8伊tioh8 to3-tng2去就近父e5時，是已經逼近lah。總是ti7未離別chit世間e5代先，伊是ai3 phah生驚tiam3 ti7耶路撒冷hiah-e5 躊躇不決 e5人e5心。
	到第三日e5 早起，伊有叫醒伊e5學生講：
	「咱koh來去猶太。」
	「Koh來去猶太！拉比，近來猶太人ai3 beh用石頭 tim3你；你iau2 beh koh去hia mah?」
	耶穌應講：「一日kiam2無六時 mah?人若日時行，就boe7 tioh8-tak,因為看見chit世間e5光。時猶是日時，tioh8做工。」人若猶tioh8 盡上帝所交代e5 義務e5中間，伊是永遠boe7死。」咱e5朋友拉撒路teh 睏；我去是beh叫伊醒。」
	「主ah,伊若是teh 睏，就會好。」
	「M7是，拉撒路已經死lah。我亦為tioh8 lin2歡喜，因為我無ti7-hia,是beh hou7 lin2信；總是咱來去就近伊。」
	咱thang tui3 hit-e5 盡忠，koh失望 e5多馬所講e5話來推測，知影in有joa7-nih8 m7 ai3落去，也joa7-nih8 teh掛慮 in e5先生e5性命。」伊若落去猶太，是beh去受害死！咱chiah-e5亦來去kap伊相同死！」

	Ti7 hit-e5伯大尼e5鄉村e5所在，也ti7 hit-e5榮光燦爛 e5春天時，有兩個孤獨無聊 e5婦人人teh 啼哭 in e5死e5兄弟。Ti7 chit-tiap8,花園內e5花木long2 teh phah-m5,也鳥仔 ma7 long2真快樂teh 唱歌。總是「ti7園內有一個墓」，上帝所做chit-e5快樂e5世界，是親像teh譏刺in e5苦痛。自然 e5世界是long2無顯出同情ti7-teh,樹木long2 teh puh芛，籬笆e5 草葉是真茂盛，也鳥仔以及花木 ma7是long2 teh表明豐富 e5活命。總是拉撒路是已經死lah!只有耶穌才會thang教示hiah-e5 可憐 teh 啼哭 e5人，來深知春天e5教示，就是ti7別世界hiah-e5好koh 親切 e5心神所bat e5,也hit-e5教示，就是講，冬天一下到，就春天是li7無遠，也死失是出世 ti7一個koh-khah大e5世界。
	In兩個姊妹實在long2有顯出in e5性質ti7-teh,馬利亞是tiam3 ti7密房teh 啼哭，也心神不止ju5亂。Hiah-e5使者tng2來，有帶一個奇異 e5消息來回覆伊講：「chit-e5 病不致到死，就是為tioh8上帝e5榮光。」Iau2-ku2拉撒路是已經死lah!也hit-e5實際的e5馬大，是teh接待hiah-e5人客，就是來teh訪問安慰 in e5。忽然間聽見有一個人teh 宣布講，耶穌ti7-hia teh來lah,tui3 an2-ni,hit-e5恬靜m7-ai3講話 e5婦人人馬大，就tong3-boe7-tiau5,趕緊出去社腳e5大路頂來等chih耶穌。馬大一下看見耶穌，嚨喉管就tiN7，就tui3伊e5兄弟所親密 e5朋友耶穌講：「主ah,你若ti7-chia,我e5兄弟就boe7死！」
	「馬大ah,你e5兄弟beh koh活。」
	咱oe7-thang推測，照所記 e5以外 e5意思，來明白伊應hit句話有hou7馬大失望到怎樣。Hit句話伊聽了是親像伊ti7 tak8日所有聽tioh8 e5,teh安慰人e5套頭話。」主ah,我知末日koh活 e5時，伊beh koh活。」照看馬大e5意思是ai3 beh講，hit號是無到joa7-nih8 thang做我e5安慰，hit號是嶄然遠 e5事。設使咱是誠實 e5人，咱的確會家己告白，來承認，同情馬大e5意思。這kiam2-chhai2 m7是sui2 e5宗教精神，總是這是極其照人情。論到末日e5 koh活，若是照咱khah常所受教示e5,不過是一個孤獨，相離遠遠 e5將來e5事實，也ti7現今kap將來e5中間，long2無有一屑仔關係 ti7-teh,所以是boe7-thang安慰人到怎樣。照咱所信，末日e5 koh活，是親像ti7咱e5來世 e5故事中 e5一個神妙、壯大 e5一轉機，就是ti7 hit時，hit-e5無看見e5 神靈 e5生活beh 進步到ti7一個khah 高尚 e5 地步。總是咱long2是微細 e5人。咱tioh8 欠用幫贊，才thang poaN5過現世kap koh活chit中間所有e5大e5隙。設使拉撒路一tiap8是已經死，也伊e5姊妹是知影ti7 hit-e5遠遠 e5將來，有一日伊才beh koh活，若是an2-ni,就無甚物thang做伊e5安慰。總是耶穌所講beh koh活，m7是teh指hit-e5遠遠 e5將來e5有一日e5事。chit-tiap8拉撒路是猶活活tiam3 ti7 hit-e5 神靈 e5世界，伊e5活命是續接teh進前。伊是boe7-oe7死。因為「Koh活 kap活命是在ti7我。凡若tiam3 ti7我來活，信我e5,永遠boe7死。」凡若人結連ti7上帝，伊e5活命就永遠boe7滅無。若是人無結連ti7上帝，伊e5活命ti7-chia伊就無講起。因為人若無結連ti7上帝，伊e5活命伊就全然無叫做是活命。chit-tiap8拉撒路是猶活teh,也beh tng2來表明hit-e5事實。
	馬大聽了，伊e5心ma7是真ju5亂，全然boe7了解，不過伊有齊全信奉耶穌，也soa3將伊所teh ju5亂 e5,long2交代伊。」主ah,是lah,我已經信你是基督，上帝e5 囝，就是來入世間e5。」

	Chit-tiap8馬利亞也真趕緊 beh去迎接耶穌，chit-e5馬利亞也是siang7款用痛苦 e5聲來對伊喉叫，koh tui3 hit-e5 送葬 e5日以來，in兩個姊妹是khng3 siang7一樣e5心思。」主ah,你若ti7-chia,我e5兄弟就boe7死。」總是chit-tiap8耶穌e5面貌有顯出淡薄khah koh樣e5氣象 ti7-teh,致到馬利亞看了soa3生驚，就恬恬m7敢koh 對伊講甚物。因為伊有顯出緊張、慘慼kap內心有ju5亂 e5面色 ti7-teh。福音書著者，明明是有得tioh8大e5印象，講：「耶穌就真 慘慼，koh大ju5亂。」也到ti7 墓裡 e5時，伊有koh看見耶穌e5心神有koh大大慼心。也in beh去墓裡 e5途中，伊有看見耶穌有流目屎。
	這是甚物意思，咱卻m7知。咱beh來想講是為tioh8伊tu2-tu2 beh 離別世間才來憂悶艱苦，照看是m7自然。Kiam2-chhai2是為tioh8伊，雖然是有khng3大要緊e5目的，iau2-ku2 m7-ai3 hou7伊e5朋友koh tng2來khia7起ti7 chit-e5罪惡e5世界。也kiam2-chhai2是為tioh8照前所講起e5款，伊e5神蹟m7是干單快快用伊e5權能e5話來行e5,反轉是出tui3神妙e5法度，tui3 ti7 獻伊本身e5性命才會thang行伊，就是tak8-pai2耶穌有beh行真大e5神蹟，hit時伊e5精神應該long2會大大緊張。Ti7迦百農連一個可憐 e5婦人人oa2來摸伊e5衫仔裾ai3得tioh8醫好，hit時伊ma7是知影有氣力對伊出。因為咱ai3 深信伊teh行神蹟m7是快快來發揮伊e5權能就會。實在long2是拚伊e5性命來teh行伊。伊是有將伊本身e5氣力來獻做別人e5氣力，也將伊e5性命來獻做別人e5性命。M7是干單受釘ti7十字架頂hit時na7-tiaN7，反轉就是ti7伊e5全生涯，伊有將伊本身來獻做別人e5路用。
	Ti7 hit時tui3 厝邊頭尾所聚集e5 kui大陣人有chak oa2 ti7伊e5身邊。
	「Lin2 he7伊ti7甚物所在？」
	「主ah,來去看。」
	照看拉撒路e5 地位，大面伊是m7應該埋葬 ti7公眾e5墓地，獨獨是埋葬 ti7伊私
有e5 墓裡才tioh8。」園內」是埋葬身屍e5一個好e5所在。Tui3 an2-ni,in就chhoa7耶穌到ti7 hit-e5 春天時花木真 sui2 e5花園內；也long2無teh phah算，koh無joa7久，耶穌本身猶原beh hou7人埋葬伊ti7 koh一個「園內」。就是ti7 春天時，草花真 sui2 e5,就是ti7相離無joa7 遠 e5所在。
	耶穌講：「徙開hit 塊石。」馬大想了真驚，因為驚了chit-e5 可憐 e5 身屍會顯出死e5 phaiN2看相。總是伊有用一句話來安靜伊e5心，hou7伊以及同聚集e5眾人聽了moa2心大感動。」我kiam2無ka7你講，你若信，會看見上帝e5榮光mah?」
	耶穌對父上帝e5公眾e5 感謝了後，伊有講出伊e5萬權能e5話，也伊e5聲音有響亮 thang3入到ti7 hit-e5 墓內，以及hit-e5 離別去e5人所khia7起e5 神靈 e5世界。」拉撒路，出來！」眾人soa3 恬恬，顯出莊嚴驚惶 e5 念頭，大家soa3驚到神去，來teh聽候。Ti7 hit-e5肅靜 e5中間，有真thang生驚e5現象 teh發生ti7 hit兩個世界所相交界e5所在。死人就出來，伊e5 手腳long2紮布，也面裡有用巾包teh。耶穌就講：「Thau2開hou7伊行。」

	Chit-e5故事是親像an2-ni做soah尾，tiap8-a2久咱thang注意來看chit-e5得勝 e5基督，以及in兩個姊妹所攬teh hit-e5 koh活起來e5死人，kap hiah-e5不止生驚gong5-ngiah8 e5 kui陣 e5眾人。後來chit-e5 布簾有關起來。Tui3 an2-ni,kui陣e5眾人有long2四散 tng2去。咱也是an2-ni,大家tng2去thang想chit-e5代誌，也thang奇怪，koh kiam2-chhai2也thang僥疑。
	眾人siang7代先是ai3僥疑，chit-e5故事kiam2是有影？無論甚物人ai3僥疑chit-e5故事，算 m7是thang見笑。因為chit-e5故事有挑戰咱，hou7咱會生起僥疑e5心。濟濟永永ai3 問講，按怎干單約翰有記載chit chan5大e5事件na7-tiaN7？總是論hit-e5 守寡婦人人e5 囝e5 koh活 e5事，咱ma7 thang siang7 chit款來質問。Hit-e5代誌kiam2也有影？按怎只有路加有記載na7-tiaN7？也按怎只有馬太kap馬可有記載Gai5-lou2 e5 cha-bo2囝e5 koh活na7-tiaN7？咱卻m7知，總是咱thang推測hit-e5理氣。請咱tioh8會記得chiah-e5福音書，long2是hiah-e5著者已經有看見主本身e5 koh活，chit-e5大大thang生驚e5事實了後才寫e5。到ti7 hit時，在 hiah-e5 kap耶穌相kap khia7起e5人teh看，人生long2是奇異 thang感歎 e5事了了，也無有甚物特別是khah 奇異 e5事。咱是teh phah算ti7福音書中，拉撒路e5 koh活是chit-e5第一著現 e5事實。M7是！拉撒路koh活，a2是hit-e5 守寡婦人人e5 囝koh活，chiah-e5事若來kap伊e5受釘ti7十字架了後所發生hit-e5 thang生驚e5事實相對比，就是無到joa7 thang生驚e5事。
	Chit-tiap8 ai3來看反一面 e5真理，tak8-pai2咱若是無快快信有影有某項事，hit時ai3試問，若是an2-ni,kiam2快快thang信無影有某項事mah?Kiam2是約翰有故意來發明hit號無影 e5事mah?Kiam2是伊有夢見，a2是想像tioh8 chit-e5代誌mah?連一切詳細 e5情形，伊kiam2 m7是有long2講起，就是有講起in有差使者去曠野，也旅行伯大尼面會馬大，以及馬利亞，kui大陣 e5猶太e5 參觀者，又koh in中間有濟濟人是反對基督，in是會隨時辯駁hit款故事e5確實。約翰有講chit-e5代誌是一個公然 e5大事件，然後有引chhoa7耶穌到ti7十字架e5。所以咱kiam2是快thang信chit-e5故事是白賊，也來無信講hit-e5 tui3死人中koh活 e5上帝e5 囝有hou7拉撒路koh活？

	Chit-tiap8咱boe7 免得ai3來想拉撒路，連 chit-e5 勝利 e5基督猶tiam3 ti7 墓裡，也拉撒路雖然是khia7 ti7伊e5面前，咱to boe7-thang無ai3來看拉撒路。Ti7 chit-e5歷史中咱常常欣慕ai3知hiah-e5 kap耶穌ti7 tiap8-a2久經過 chit-e5舞台，來進前去hit-e5世界e5 e5生活。從中咱第一ai3知e5,就是拉撒路。因為伊有過去到ti7 墓裡 e5 hit-peng5 e5世界，也有koh to3-tng2來。所以tui3 chit-e5世界，伊m7知是感想啥款？也按怎伊long2無講起hit-peng5 e5世界？照耶穌所描寫ti7 hit-e5 富人e5故事，hit-e5世界是一個有活活e5意識e5生活，是有思想kap記憶e5世界。
	啥事伊long2無講起？大面是為tioh8 伊to無甚物消息thang講起。也koh-khah大面是為tioh8伊經驗tioh8死失hit-e5 緊張e5生活了後，有暫時歇睏伊e5精神，所以ti7 hit中間，伊是long2 m7知影甚物，也伊一下精神起來，hit時宛然親像紅嬰仔 ti7 早起時睏醒一樣，看了tak8項是新e5 物了了。A2是kiam2-chhai2伊ti7 hit-e5短短ju5亂 e5經驗中，是boe7-thang調節伊e5心思；a2是後來伊是無thang chhe7-tioh8 tu2好e5話，thang來表示 hit-e5情景。試想，設使有甚物青瞑人，a2是臭耳人ti7一點鐘久 in會得tioh8看見，得tioh8聽見，也後來有koh再復到 in e5本然 e5款，hit時in oe7-thang對in e5朋友講甚物，也kiam2實在in會十分了解甚物mah?Hiah-e5人是干單迷亂 in e5心，無thang表示啥款才tioh8。Hiah-e5 beh 聽伊講話 e5人，ma7是無氣力thang了解伊所講e5,也kiam2-chhai2 ma7是無甚物tu2好e5經驗thang幫贊伊來描寫hit-e5情景。出在咱tui3 hiah-e5青瞑 e5,來說明色緻e5意思，in to是boe7曉了解；也tui3 hiah-e5 臭耳人按怎出力beh來ka7 in講起音樂 e5事，in to是想像boe7到。咱猶tiam3 ti7上帝chit-e5宇宙中，咱long2是青瞑 e5,long2是臭耳 e5。設使咱中間有一人過去到ti7 hit-peng5 e5世界，ti7 hia咱青瞑 e5目睭有得tioh8開，臭耳 e5 耳孔有得tioh8聽見，也khah實 tu2-chiah一下去，連所有tu2-tioh8 e5事實to是oh得了解hit-e5意思，也設使伊oe7-thang koh to3-tng2來chit地面上，伊ma7是嶄然oh得thang傳達 hit-e5消息。
	所以咱thang想拉撒路ti7 tiap8-a2久所看見hit-e5大大thang生驚e5事，不過是hou7伊e5心na2 ju5亂na7-tiaN7。確實伊是thong日有勻勻仔四界 teh行，也恬恬來四界看hit-e5遠遠 e5情景，親像人teh行遊ti7 眠夢中，有夢見濟濟奇異 e5事，iau2-ku2到一下睏醒，就long2 boe7記得伊所夢e5一樣。
	親像an2-ni,耶穌有koh教示咱講，人e5死m7是自an2-ni soah去。咱只有猶欠用一pai2 chit款e5教示，也chit-e5教示是liam5-piN beh到e5,因為hit時上帝e5基督beh tui3死koh起，也tui3福音hou7活命kap boe7 敗壞 e5 long2顯明。



第十章	一人Tioh8替百姓(**人民)死

	Tiam3 ti7拉撒路e5 墓邊hiah-e5驚到恬恬 e5 群眾，soa3 變做戇神去e5款，來khia7 ti7 hit-e5無看見e5世界e5 門口。Hiah-e5人是親像ti7 眠夢中，有看見耶穌直直teh離開in去，koh in 隨一個一個也恬恬直直tng2去in tau。咱人e5 腔口是boe7-thang講起hit時chun7 e5情景。
	「濟濟人信伊，前in e5心有僥疑，有奇怪。In e5心有驚畏祭司，也驚了耶穌所beh起e5 革命是be7 成功。總是chit-tiap8 祭司，a2是官府，long2 boe7-thang 制壓in。」若m7是上帝kap伊ti7-teh,就無人會行chiah-e5神蹟。」
	總是chit-e5歷史家約翰，有koh加添寫講，獨獨其中有反對 e5通報者有去chhe7 法利賽人，將耶穌所行e5事一一報告 hou7 in知。咱ai3用生驚e5 念頭koh來想tioh8 ti7 hit-e5 富人e5故事，伊所忠告e5話。Hiah-e5無teh 追求善良 e5事e5,雖是有看見神蹟，ma7是boe7-oe7 反悔。」In就有人tui3死人中koh活，in 也m7受苦勸。」
	設使問講，有甚物事實會hou7咱來見笑咱一般e5人類，也soa3教示咱知bat無信仰e5世界e5 phaiN2，以及上帝e5忍耐，咱beh講hit-e5事實，就是看chit-e5世界有怎樣teh款待耶穌。因為當時 e5耶路撒冷e5百姓(**人民)所teh款待耶穌e5態度，tu2-tu2是chit-tiap8世界e5人所teh款待耶穌e5款式。約翰有用簡略 koh有效力 e5筆來描寫hit時e5款式。約翰有講，伊有顯明伊本身是beh做世間e5光，總是in e5烏暗e5目睭soa3 m7-bat伊；是beh做羊 e5牧者，總是in無beh聽伊e5聲；是beh做人e5活命，總是in無beh就近伊來得tioh8活命；是beh顯明上帝e5疼，總是in益發怨恨伊；是beh做真理hou7人thang得tioh8自由，總是in有揀選白賊 e5路。也chit-tiap8伊有啟示伊本身 hou7 in知，伊是Koh活 kap活命，總是in soa3反轉共謀ai3 beh害死伊。
	Ti7一點鐘久 e5中間，hiah-e5法利賽 e5頭人，有接tioh8關係拉撒路e5消息。Ti7 未暗 e5代先，全耶路撒冷e5人大家一聲一嘴 to是teh傳報伊濟濟e5消息。眾百姓(**人民) e5心有long2搖choah起來，hit-e5勢面是na2危險。Chit-tiap8只有欠用chit款e5風聲，thang來煽動百姓(**人民)來扶 chit-e5拿撒勒 e5耶穌得tioh8 凱旋來做王，soa3來phah破羅馬人hit-e5 thang生驚e5 權柄。
	所以hiah-e5法利賽 e5頭人想了，要緊tioh8 liam5-piN來召集公會。Hit暗，in就聚集公會ti7 祭司頭Kai-a-hoat e5 tau。Ti7幾na7年久e5中間，ti7耶路撒冷未bat親像chit pai2 chiah-nih8危險，tui3 an2-ni,眾議員有long2出席。Ti7 in大家e5心內long2有khng3 siang7一款e5驚心ti7-teh,就是long2 teh驚了當PoaN5過節全猶太e5百姓(**人民)long2聚集，tu2-tu2 ti7 chit號危險e5時期，一般e5百姓(**人民)beh扶耶穌做in e5中心人物來起革命。也若是an2-ni,事-se3 e5 結局， hit-e5有權力 e5羅馬人會來報冤；也咱e5教會，以及教會所有e5富有e5錢項是會tu2-tioh8破壞。
	眾議員 e5面色一個一款，有e5是憂悶，也有e5是僥疑；koh有e5是迷亂，ma7有e5是面 long2 白，因為是也驚惶，也受氣。」咱teh chhong3甚物？因為chit人行濟濟神蹟。也百姓(**人民)是真phaiN2管轄。咱若容允伊an2-ni,眾人beh信伊，守節e5眾人long2 beh起來作亂，扶伊做王，亦羅馬人beh來滅無咱e5地方kap百姓(**人民)。」
	有e5是議論an2-ni,也koh有e5是議論an2-ni。總是chit-e5 集會 e5性質，是為tioh8 beh來實行，m7是beh來議論，chit-tiap8 ma7 m7是辯論e5時lah。伊有行神蹟a2是無，這是別問題，chit人明明是國家e5危險人物。
	後來hit日e5 議長祭司頭，就peh起來，伊是聰明、深遠 e5人，koh有gau5 e5面色 ti7-teh,是會做眾人e5 指導者，也伊long2無lun2-neh,有明明來表示伊e5意見講：
	「Lin2 m7知半項、只有一路 thang行。Lin2 kiam2 m7知khah好tioh8一人替百姓(**人民)死，hou7 thong國免滅無！Chit人的確 tioh8死。」
	「一人tioh8替百姓(**人民)死。」請來想約翰有怎樣理解 chit句e5意思。約翰有講，祭司頭來講chit句話，是ti7無意識e5中間有poaN5過伊所知e5,來teh 讖語耶穌有beh為tioh8 chit-e5百姓(**人民)死；koh m7是干單beh為tioh8 chit-e5百姓(**人民)na7-tiaN7，也是beh為tioh8 hiah-e5 四散 ti7 tak8國e5上帝e5眾囝兒。
	這就是in ti7 hit暗祕密所參商 e5最後e5決議，無論是tioh8用暗殺e5法度，a2是照法律上來進行辦伊，不論啥款，不過耶穌是的確 tioh8死，也是boe7-thang chhian5緩得。若是ai3 圖謀教會kap國家e5安全，不得不是tioh8 要求 chit條路。」最高e5 律法是在ti7國民e5安靜。」
	四十年後，耶路撒冷有受別國圍困 e5驚惶，hit時in才得tioh8教示，就是ti7最近德國人所學習 e5,koh也是全世界tak8國所欠用tioh8 學習 e5,就是知影咱boe7-oe7用phaiN2所行來拯救咱e5教會，a2是咱e5國家；也知影無好e5 道德，是決斷boe7-oe7施行好e5政治。因為上帝有teh 掌管咱e5人生，所以ti7 hit暗，tiam3 ti7 hit-e5 phaiN2 e5 議事堂所參商 e5,有引起上帝e5受氣，來咒詛 in e5百姓(**人民)；也對in e5 phaiN2所做，ti7無意識e5中間，有成上帝e5 旨意來hou7一人替百姓(**人民)死；hou7 chit-e5好e5牧者，為tioh8 羊來放sak伊e5性命。
	也hit-e5大e5 神靈 e5世界，有khng3奇異 e5 念頭teh注目看咱世間人，有怎樣teh款待in e5主，又koh tiam3 ti7天裡e5上帝ma7是干單恬恬。
	Tui3 chit時起，耶穌就已經hou7 in 定死罪。總是hiah-e5有權威e5人beh害耶穌是嶄然tioh8 soe3-ji7。In是m7敢顯然來掠伊，伊hou7拉撒路tui3死koh活了後，一般e5百姓(**人民)有受大e5感動，也大家真熱心teh欣慕伊，所以ti7 chit款e5時chun7,beh計謀來害死伊，不過是反轉益發促進來成in所teh驚惶 e5 革命na7-tiaN7。In tu2-tu2 ti7-teh費氣、迷亂 e5時，有聽見講，眾人long2 m7知耶穌是去ta2落，所以in有khah安心。M7知按怎，in所決議hit-e5暗靜 e5擬罪有露現。咱ti7-chia也thang koh來想hit-e5無膽量 e5 老議員尼哥底母，伊是決斷tui3耶穌無失落疼情，是不時gau5 siau3念tioh8 chit-e5少年e5先知。所以kiam2-chhai2是伊ti7 會議後有暗靜差人去注意耶穌。Tui3 an2-ni,耶穌有退隱去到ti7曠野，一個所在叫做以法連，也long2無人知影。伊就kap伊e5學生ti7最後e5數週間來安靜，tiam3 ti7-hia來備辦伊e5 臨終。In大家ti7 chit-tiap8 tioh8 ai3 bih真隱密，因為hiah-e5凶惡e5人e5 手是teh chhe7 ai3 beh掠伊，也已經有出命令講：「若有人知伊ti7 ta2落，就tioh8來報，hou7 in thang去掠伊。」
	設使咱chit-tiap8會認得伊ti7以法連 e5山間所安息hit-e5小小e5營地，hit-e5所在穩當會成做ti7 chit世界中 e5 聖地 e5一個。Hit所在大面是ti7猶太e5曠野e5 kun7-hu7/近附，也大面是ti7三年前伊所出發來興起伊e5一生e5 計劃 hit-e5舞台 e5 kun7-hu7/近附，也大面就是伊有「hou7聖神 chhoa7到曠野，beh受魔鬼試e5所在。Chit-tiap8伊thang回顧 ti7 過去e5中間所有e5經驗。也soa3想tioh8 ti7 hit時撒但所試伊e5話。」你若仆落拜我，來行chit-e5容易快樂e5路，就天下萬國kap in e5榮光long2 beh hou7你。」設使伊若kap一般e5人同意見，也無受氣hiah-e5 祭司頭 e5 phaiN2所行，koh也無干涉tioh8教會e5 組織，伊穩當是免tu2-tioh8 chit-e5十字架。總是伊無an2-ni、所以伊tioh8 tu2-tioh8 in e5害死。伊是不時有代先看見伊e5十字架到明明，也歡喜來揀選chit條路。所以伊有講：「無人tui3我取伊，是我家己放sak伊。」Chiah-e5就是伊最後e5恬靜e5日，來teh備辦各各他e5路cham7。Chit-tiap8 PoaN5過節是已經到，也上帝e5羊羔是應該tioh8受thai5,所以耶穌有ng3耶路撒冷來行beh去受人害死。

	Chit-tiap8請咱來看hit-e5情景，chit-e5巡禮者基督tiam3 ti7以法連 e5冷靜e5山間，有「決意」ng3耶路撒冷，直直teh進前，也全然 ti7無phah算e5中間，tui3 tak8-e5地方來e5全猶太e5百姓(**人民)有聚集來迎接伊。Ti7 thong天腳下有「大e5以色列」，遍遍khia7起，也in e5 賬額是超過巴勒斯坦本國e5 賬額，in是不時teh siau3念耶路撒冷，親像流徒 teh siau3念in e5 故鄉一般；也in ti7 tak8年有聚集kang2幾na7萬e5人來赴in e5 PoaN5過節。請咱來注意看tui3 tak8方面所to3-tng2來e5 群眾。就是有e5是tiam3-ti7巴比倫e5流徒 e5囝孫，也有e5是tui3 ti7真 遠 e5亞力山大e5猶太e5殖民地，koh有e5是tui3羅馬、希利尼、小亞西亞，又koh有e5是tui3地中海e5沿海岸e5 tak8-e5港口；ma7有e5是tui3 hiah-e5有文明 e5世界e5濟濟e5港口，以及市場。」有Phan3-the5-a人，Bi2-thai3人，I2-lan5人，kap tiam3 ti7米所波大米、猶太kap Ka-phaN3-to-ka,本都kap亞西亞、Hut-lu7-ka kap Pong5-hui-li7-a、埃及近oa2 Kou2-li7-nai7 e5 Lu7-pi2-a,以及羅馬來e5出外人，有e5是猶太人，有e5是入猶太教e5人、Kek-li2-ti2人、阿拉伯人。」In眾大家ti7無意識e5中間，有聚集oa2來ti7人類歷史中 chit-e5中心戲劇e5舞台；也眾大家ti7-hia來kap chit-e5巡禮者基督相kap相會。



第十一章	路E5盡尾

	Chit-e5途中e5記錄，大約是beh清楚。伊是已經行到有看見hit-e5 路e5終點，也時是已經到，耶穌ma7是已經有決意，所以伊有直直行上耶路撒冷，beh受人害死。
	Hit年e5 PoaN5過節已經近，也chit pai2 e5 PoaN5過節，是從來ti7耶路撒冷所bat主催e5 e5中間，是第一危險也是第一會搖choah人e5心。因為一般e5民眾，ti7以前to已經夠額受感動，甚至 chit pai2 koh看見伊有hou7拉撒路koh活，所以in有益發受大e5感動。無論是ti7 街路裡，a2是ti7 市場裡，眾人long2無teh講起別物。Ti7 hit條beh thang3到伯大尼e5 道路上，tak8日有kui大陣 e5觀覽者 teh-beh去看hit-e5空墓，以及tui3別世界koh tng2來hit-e5人e5厝。上帝果然有來訪問伊e5百姓(**人民)；也彌賽亞是已經來，ai3 hou7以色列得tioh8自由！
	Tiam3 ti7耶路撒冷hiah-e5序大，雖然boe7-thang非認耶穌所行e5神蹟；iau2-ku2有拚命ai3 beh 阻止百姓(**人民)。因為照hiah-e5序大teh phah算，ti7 chit-tiap8 tui3 tak8國聚集oa2來e5眾人若long2受搖動，就萬事e5 結局是在ti7目前。也in是siang7大ng3望，ti7 hit日耶穌無來赴PoaN5過節。Ti7耶路撒冷e5百姓(**人民)，無論是伊e5朋友，a2是伊e5對敵，to long2用同一樣e5聲音，問講：「Lin2 phah算怎樣？伊無beh來赴節mah?」
	是！伊是beh來赴。設使in thang看伊teh來e5款式！Chit pang耶穌m7是成做親像in所驚畏，所欣慕e5一個革命e5勇敢 e5 指導者，有thang誇口伊e5權勢來上耶路撒冷，反轉是成做親像一個恬靜、悲傷 e5人，干單giah8目來看hit-peng5 e5世界，也家己一人來行ti7 chit地面上，就是hou7伊失望 e5。彼得會記得hit-e5活活e5情景，就是照伊對馬可所講e5講：「阮上耶路撒冷，ti7路裡，耶穌行ti7阮 e5頭前，學生gong5-ngiah8,te3 e5人驚惶。耶穌有koh將伊所beh tu2-tioh8 e5事ka7阮講。」
	Hit-e5情景是不止顯然，就是ti7以法連 e5荒蕪e5鄉村hit條冷靜e5山路裡，有一團不止驚惶 e5學生，一心奇怪，也一心ju5亂；大家注意teh看耶穌，就是家己一人恬恬 teh行ti7 in e5頭前 e5。Khah 早 ti7加利利e5時代，in是long2 慣勢真自由，真快樂來做伊e5 同伴，kap伊相kap旅行，總是chit pang就嶄然koh樣。也hit-e5關係ma7是有teh變換，ti7數月日來，in tui3耶穌e5愛情以及欽仰 e5心，是益發深，也soa3生起一種莊嚴、敬畏 e5 念頭。In有漸漸感覺tioh8驚惶、感歎、奧妙，也soa3 na2生出生驚e5心，來teh掛慮 hit-e5所beh到e5危機。伊有漸漸 teh離開in,in是boe7-oe7了解伊。In是m7知影所beh到e5事，總是確實in最第一boe7-thang了解e5,就是伊e5 失敗 kap伊e5死。
	咱穩當beh phah算in大家到ti7 chit時，tiaN7-tioh8是boe7-thang誤解伊。因為ti7以前伊是已經兩pai2,卻是無hiah詳細，來對in忠告伊所beh tu2-tioh8 e5事。總是in chit-tiap8明明ma7猶是有誤解伊。In teh phah算，論伊e5事是無tu2-tu2照伊所講e5。伊雖然有講伊beh受害死，也beh koh活，這穩當有別物 khah神祕e5意思 ti7-teh。按怎伊ti7 tu2-a2-chiah to會hou7拉撒路tui3死koh活，thai3-tho2歡喜忍受死失？In猶原有染tioh8國民e5精神，有teh迫切聽候伊e5國，也看伊ti7伯大尼所行hit-e5神蹟，無m7是益發teh促進伊e5國。以色列e5榮光燦爛 e5日子是已經teh逼oa2 lah。Kiam2-chhai2 chit-tiap8 tu2-tu2眾人long2聚集beh來赴PoaN5過節e5時」，主上帝beh用伊e5祖大衛 e5位hou7伊。伊beh做王 ti7雅各e5家到代代，伊e5國也無窮盡。

	咱若續接來te3 in行ti7 hit條路，hit時咱就會知影in有不時khng3 chit號妄想 ti7-teh!咱無koh有thang看見khah好e5事實，比 ti7一兩日後所tu2-tioh8 e5 thang來干證in是猶有固執hit號妄想。
	In有行到接tioh8 tui3北peng5 thang3落來hit條 e5山路；ti7-hia來接tioh8 tui3加利利落來beh赴PoaN5過節e5一團e5巡禮者。咱thang想像，ti7 hit中間穩當猶原有迦百農e5人相kap做陣 teh行，也大家到日暗e5時，in就相kap歇睏。Ti7有一個月光暝，咱有看見一個婦人人oa2去就近耶穌。Chit-e5婦人人就是ti7兩年前ti7迦百農e5 街路裡咱所有看見e5,ti7 hit時伊有kap伊e5丈夫，以及伊兩個細囝，相kap做陣 beh去會堂 聽耶穌頭一pai2 e5說教。Chit-e5驕傲e5 老婦人人有用全精神khng3一個野心ti7-teh。Kiam2是無價值 e5野心mah?Chi7-chui7敢an2-ni講？因為這是一個盡忠te3耶穌到ti7十字架腳e5婦人人所抱e5野心，也是一個做老母 e5人所抱e5野心，是全然m7是為tioh8 伊本身，是為tioh8伊e5 囝e5。Chit-e5婦人人teh phah算耶穌e5得勝 e5日是已經逼近，也伊e5聖國是teh-beh實現 lah。In兩個囝，就是ti7耶穌所第一信任 e5 三人中 e5 在內。伊有常常聽見in hiah-e5 囝有teh議論ti7後來chi7-chui7 thang做第一大。
	Chit-e5婦人人一下行oa2 beh去就近耶穌，hit時伊e5 囝知影，a2是thang講，有料tioh8 in 老母 e5意思，就對耶穌講：
	「先生ah,請你容允阮老母來對你稟求一項事，好m7?」
	伊有顯出做一個仁慈 e5國王來應伊講：
	「Ai3我ka7你行甚物ah?」
	「願你出命令，hou7我chit兩個囝 ti7你e5國，一個坐你e5 正peng5,也一個坐你e5 倒peng5。」
	耶穌就用親切、憐憫 e5心來看chit-e5婦人人，以及伊e5囝兒。In是全然m7知影in所無teh遼望 e5事，是已經teh-beh 成 lah!
	「Lin2所求 e5,lin2 m7知。我所lim e5杯，lin2會lim mah?我所受e5洗，lin2會受mah?」
	無僥疑，ti7 hit時雅各kap約翰聽chit句，是掠做耶穌teh講，ti7將來若beh起革命，就穩當會tu2-tioh8真艱苦e5事，也有時kiam2-chhai2 in tioh8 ai3拚命來保護伊，khah要緊ti7 in本身，所以in就無驚，應伊講：「會lah。」
	耶穌有bat in,也伊有知影，若有必要 e5時，in 果然甘願為tioh8伊來死。伊是比 in本身 koh-khah知bat in e5款。伊是比咱本身 koh-khah知影，咱是猶有氣力thang行koh-khah好e5事。In khia7 ti7伊e5面前，hit時in是gau5顧家己，是gau5 khng3野心e5人，總是伊kiam2是有看到ti7 in e5將來所beh受e5試，就是「希律王beh用刀thai5約翰 e5兄弟雅各」，也hit-e5年老e5約翰beh 盡忠ti7伊所敬愛 e5主，甘願 tu2-tioh8殉死？確實親像hit款會感動人e5異象，是有顯出ti7伊所應答e5話。
	「我所lim e5杯，lin2 beh lim伊；我所受e5洗，lin2 beh受伊；總是坐我e5 正peng5,倒peng5,m7是我oe7-thang hou7人，獨獨為tioh8甚物人備辦e5,就hou7伊。」
	總是in ma7猶聽無，也in 老母 kiam2猶原無mah?婦人人是有一種奇怪 e5本能ti7-teh,是不止敏捷，快了解伊e5心所感觸tioh8 e5事。伊注意來看伊所敬愛 e5主，hit時hit-e5 thang寒心e5預告 e5話，kiam2無phah-tioh8伊e5心mah?Khah 早 tiam3 ti7迦百農hit-e5快樂e5日子是已經去lah。Chit-tiap8 伊看了是益發莊嚴，thang驚e5款，有離咱na2 遠。伊是無親像王，beh進前去受封來得tioh8伊e5國。伊反轉是親像王beh進前去就近死失。到底耶穌本身，以及伊e5 細囝所beh lim e5杯以及所beh受hit-e5無好兆頭 e5洗是甚物？
	Se-pi2-thai3 e5 囝e5 老母ah,chit款思想雖是你chit-tiap8無理解，ti7後來穩當會lah。你以及你hiah-e5 beh坐ti7伊e5 正peng5 kap 倒peng5 e5勇敢 e5 囝，穩當beh了解伊。因為hit-e5解迷e5日是已經近lah,hit時你beh仆拜ti7主e5面前，看見主 hou7人釘ti7 thang見笑 e5十字架，koh ti7伊e5左右peng5有同受定罪e5賊！
	Chit-e5事件是猶未結局，ti7 chit號嚴肅e5 危機，連ti7十二學生e5團體中，猶有看見顧己 e5心，這實在是加添耶穌e5艱苦。伊kap咱相交陪e5時，khah常伊long2是失望。」伊bat咱e5 性情；伊會記得咱是土。」Hit時眾學生聽了自然是真受氣，忽然in就不止tong3-boe7-tiau5雅各kap約翰所做e5態度。Hiah-e5學生long2是極照人e5款，總是chit款性癖是boe7用得顯出ti7耶穌e5面前。耶穌就叫in oa2來。前bat一pai2為tioh8 in大家gau5相怨妒，伊就抱一個細漢囡仔來ti7 in中間教示in。Chit pai2伊有koh用溫柔e5話來責備in,來覆述hit-e5教示。公道來講，到經過幾na7年後，in to long2猶會記得伊所勉勵e5話，就是講：
	「Lin2知外邦所尊做人君e5做主來治理in,in e5大人管轄in。獨獨lin2中間m7是an2-ni;lin2中間ai3做大e5,beh做lin2 e5差用；lin2中間ai3做頭 e5,beh做眾人e5 奴僕。因為人子到，m7是beh差用人，是beh hou7人差用，koh 獻伊e5性命來贖回濟濟人。」

	Hit-e5行列有續接teh進前，過幾日後，咱有koh看見ti7 chit-e5途中所tu2-tioh8 e5,猶一個情景。Chit-tiap8 in是行近耶路撒冷，tui3北peng5落來hiah-e5 kui大陣 e5巡禮者，是已經行到ti7耶利哥城，也chit-e5城裡e5百姓(**人民)有kui大陣出來beh chih接in。因為有遍遍風聲講，hit-e5 ti7伯大尼hou7拉撒路koh活 e5耶穌，有kap眾大家做陣 ti7 teh來，又koh有聽見講，伊是上帝e5彌賽亞beh來拯救以色列脫離羅馬人e5壓迫。In e5熱誠e5接待，是表明耶穌有得tioh8眾百姓(**人民) e5心。Ti7 chit款情景，眾學生kiam2無干單代先看見in e5主e5 得勝 mah?
Ti7 hit-e5 群眾e5熱鬧、喉叫kap相嚷e5中間，有一個青瞑人kap眾大家直直cham3去到ti7 hit-e5城門口 e5所在。
Hit-e5青瞑人就問講：「無ah,是甚物代誌le3(**leh)？」Ti7伊e5身邊teh行e5人就大聲歡喜喉叫來應伊講：
「拿撒勒人耶穌beh tui3 chia過！」
Tui3 an2-ni,ti7 tiap8-a2久e5中間，chit-e5青瞑人就生出非常大e5 ng3望。伊是phah算伊e5 救星已經到lah!Hit-e5 bat ti7耶路撒冷醫好一個青瞑 e5耶穌！伊beh tui3 chia過！耶穌已經行過面去lah?害lah!Hit時伊就出大聲，用全精神來喉叫，宛然親像ti7 水中beh沈死e5人所發出一款最後e5希望 e5聲音。連ti7 hit-e5 群眾不止鬧動e5中間，耶穌也有聽見伊e5喉叫e5聲講：
「大衛 e5後裔，耶穌，可憐我！」
Chit-e5青瞑人有用眾人所ai3稱呼伊e5 名，捷捷來迫切求叫伊e5幫贊。眾人就出力來阻止伊，叫伊tioh8 靜靜；總是無一個oe7-thang hou7伊靜靜。」大衛 e5後裔ah,大衛 e5後裔ah,可憐我！」
Tui3 an2-ni,耶穌就同情伊，tu2-tu2是親像人若有迫切求叫伊，hit時伊就無論是對伊，a2是tui3咱，不時to 的確會聽。雖然群眾熱鬧e5聲音，也boe7-oe7 that-gai7-tioh8伊e5 耳孔。伊就阻擋全行列 e5人來停 ti7 hit-e5所在。
耶穌就講：「叫伊來。」
也hiah-e5 親切 e5人，就去ka7 hit-e5青瞑人講：
「巴底買兄ah,安你e5心！起來！伊teh叫你ah!」
伊就放sak伊e5舊e5外套，人就chhoa7伊，伊就ngiauh8-ngiauh8-chhoah行oa2來耶穌e5面前。
「細囝ah,ai3我ka7你做甚物？」
「Liap8-pho-ni5,我ai3得tioh8看見！」
Tui3 an2-ni,伊liam5-piN得tioh8看見，就ti7路裡來te3耶穌。

眾人看了，soa3 靜靜生驚伊所行chit-e5 超自然 e5事。Tui3 an2-ni,in就生起加倍e5熱誠ai3 beh te3伊。也in看見chit號 親切 e5行為，心大受感動。實在基督oe7-thang得tioh8人，m7是用伊e5權能，獨獨是用伊e5疼痛。Chit-e5巴底買e5消息，就即時傳報 ti7 hit-e5四方。Chit-tiap8全市 e5百姓(**人民)有long2出來chak oa2 ti7耶穌e5身邊，ai3 beh看伊。
Ti7 hit-e5 群眾e5後面，有一個穿好衣裳 e5人，致意ai3 beh看耶穌，因為「伊身軀矮細。」雖然伊是好額人，iau2-ku2無一人beh撥路hou7伊。因為chit-e5人就是撒該，teh做抽餉 e5,是耶利哥城e5稅關長，也人long2 teh講，伊所有e5 財產 long2是用hit款phaiN2 e5法度來竊取人e5。照chit-e5故事所teh暗示咱知，chit-e5撒該來beh看耶穌，m7是干單為tioh8一種e5好奇心na7-tiaN7，是猶有koh-khah深e5 動機ti7-teh。Hit日無論甚物款e5 阻擋，to無法度thang叫伊tng2去。有濟濟城裡e5囡仔，tu2-tu2是照囡仔e5款式，有peh上樹頂來看眾人teh經過 e5情景。Chit-e5有財產，有地位 e5嚴肅e5 老大人，猶原無惜伊e5尊嚴kap眾人相kap khia7作伙，深深欣慕ai3看耶穌。Ti7迦百農hit-e5餉關e5馬太e5消息，是免僥疑，穩當有傳到ti7耶利哥chit-e5餉關來hou7撒該聽見。所以伊有生起種種 e5心思kap慾望，也有不止欣慕ai3見tioh8馬太e5朋友耶穌。
伊所看e5耶穌是chit-e5款式！是一個高，koh 穿白衫e5先知，也伊e5面貌有勇敢，有親切，koh不止有威嚴 e5款式，恬恬 teh行ti7眾人e5中間；是一個偉大e5猶太人，long2無藐視抽餉kap有罪 e5!咱是long2 m7知影ti7咱平常所bat e5人e5心內有甚物慾望，a2是有甚物無滿足e5所在。親像ti7咱e5身邊有濟濟咱所無注意tioh8 e5人e5款，chit-e5無聊 e5好額人撒該e5心神是無滿足，m7-koh有khng3真大e5慾望 ti7-teh,因為獨獨上帝以外是無thang hou7伊e5心滿足。若m7是為tioh8 an2-ni,耶穌就決斷無tiau5-kang來停腳，soa3 giah8頭來看伊ti7 樹e5 頂面，也kah-na2親像入來耶利哥long2無khng3甚物別物目的，獨獨是為tioh8 beh chhe7伊e5款式，就soa3 對伊講：「撒該緊緊落來，因為今仔日我的確 tioh8 tiam3 ti7你e5家。」Tui3 an2-ni,撒該就真生驚，來知影一項事實，就是咱所tioh8知影thang做咱永遠e5 利益e5;也chit-e5事實就是講，tak8-pai2咱e5心內有欣慕耶穌e5時，無一pai2耶穌m7知影。
Chit-e5受人所藐視e5 抽餉oe7-thang得tioh8耶穌來in tau kap伊相kap坐桌，也soa3相kap講話來bat伊，koh耶穌m7是干單bat伊e5 phaiN2 na7-tiaN7，ma7 soa3 bat伊猶原有teh欣慕好e5所在，試想伊m7知有感想啥款！Ti7疼痛e5內面有一種奇怪 e5氣力，會了解別人e5心情；koh別人雖是有缺點，iau2-ku2也會gau5信用伊。
咱隨人long2有兩個人款ti7-teh,照世間所bat咱e5,是一款；也照上帝所bat咱e5,是koh一個實在e5人款。親像an2-ni,照耶利哥e5人所bat chit-e5撒該是一個抽餉 e5,有罪 e5人，是一個無欣慕 beh出席 ti7 教會e5人，也因為人m7-ai3伊，所以伊也m7-ai3人。總是照耶穌所bat chit-e5撒該是一個畏siau3禮 e5人，是ai3 kap人做朋友，有欣慕 khah好e5事。耶穌知影伊m7-ai3出席 ti7 教會，是為tioh8人to看輕伊以及伊e5家族。所以雖然眾人long2誤解咱，咱也tioh8信上帝；因為伊的確無誤解咱。
撒該會變做hiah-nih8硬心來做phaiN2，long2是為tioh8伊e5 厝邊頭尾gau5藐視伊。總是伊hit款硬e5心肝，一下到ti7 hit-e5會理解伊，會信用伊e5人e5面前，就即時家己軟去。Ti7 hit-e5 奇異 e5暗頭仔，in有相kap 談論甚物，咱卻是m7知半項。總是咱知耶穌有得tioh8撒該 e5心，hou7伊永遠成做一個忠實 e5學生。咱thang想像耶穌beh離開伊去e5時，結局伊是boe7 免得對耶穌來咒誓講：「主ah,tui3今仔日起，我beh將所有e5一半hou7 散鄉人；若是有bat歪甚物人，就將四倍賠伊。」

總是耶利哥城e5百姓(**人民)看了心內soa3真無贊成，百姓(**人民) e5熱誠soa3 忽然間long2冷去。」伊入去歇ti7 phaiN2人e5厝。」咱ti7-chia ai3排列 hit-e5失落羊仔，失落銀仔 kap浪蕩子e5譬喻，因為chiah-e5,路加有記載ti7 chit-e5途中e5記憶e5內面。設使咱oe7-thang phah算ti7 隔日撒該有照馬太e5款，為tioh8主來開一個離別 e5宴會，招待伊e5朋友來赴hit-e5筵席，咱就thang ti7福音書e5內面來chhe7-tioh8真tu2好e5 背景。」眾抽餉 e5 kap phaiN2人teh就近耶穌來聽伊，法利賽人kap 經學士ngiauh8-ngiauh8念講，chit-e5人接納phaiN2人soa3 kap in 食。」這就是伊所hou7人無歡喜e5所在，伊有kap 抽餉e5相kap 食。設使咱chit款e5 推測是無錯，設使tui3 chit-e5宴會有來生出失落羊，失落銀仔以及浪蕩子e5譬喻，實在咱long2 m7知影咱有受撒該e5大e5 致蔭。
凡若人有kap基督相kap khia7起，伊就會變做一個新創造 e5人。耶穌有講：「今仔日拯救到ti7 chit-e5家。」親像an2-ni,撒該有離別伊chit-pai2所chhe7-tioh8 e5新e5朋友；也ti7 地面上是決斷無thang koh 見伊e5面，因為ti7兩禮拜後伊有聽見講人有釘伊ti7耶路撒冷。
論撒該e5事，咱所知影e5,是干單an2-ni na7-tiaN7。有傳說是teh講，伊有做教會內一個重要e5人物，也ti7 khah後來有做該撒利亞e5 監督。也koh有一個傳說，就是我ti7 khah 早 ti7某所在所聽見e5,chit-tiap8卻是無joa7 明，不過猶會記得淡薄，就是講有一個真老e5人，伊e5身軀是矮細；伊有tak8 早起來ti7耶利哥e5 附近teh照顧，teh 保護一叢老叢e5桑裁樹。也有一日，一個生份人有tui3 hia beh經過，有問伊講：「老伯ah,你啥事 hiah-nih8關心teh管顧hit叢 e5 sng-知5 le3(**leh)？」Hit時hit-e5 老人就忽然復到伊少年e5眼光，來應講：「是因為我bat tui3 ti7 chit叢樹e5樹枝，來頭一pai2看tioh8我e5主。」

Chit-e5故事就是總結 chit-e5途中e5記憶，koh過來咱就是看見主 beh入耶路撒冷來受人害死。




第六卷
耶路撒冷
第一章	凱旋 e5安息日

耶利哥kap耶路撒冷e5中間，算有十二英里荒蕪 e5山路，ti7耶穌e5譬喻中有講起有一個出外人路裡「tu2-tioh8 賊」就是ti7 chit-e5所在，hiah-e5巡禮者有行過chit條山路，然後beh 經過伯大尼e5時，有伯大尼e5鄉村人排kui大陣 ti7路邊beh看chit-e5拿撒勒 e5耶穌，就是hou7拉撒路tui3死koh活 e5。In有看見ti7眾人e5中間，有伯大尼hit-e5家族致意teh等chih in,所以耶穌kap伊e5 同伴，就離別巡禮者e5行列，hou7 in家己來續接上去耶路撒冷。Hit日就是拜五，是「PoaN5過節前 e5六日」。
	隔暗，就是安息日已經過了，ti7伯大尼有開催一個筵席來對伊表敬意，因為伊有hou7拉撒路tui3墓裡koh出來，亦tu2-tu2照咱所料e5」，馬大teh 侍候；拉撒路亦是同桌e5一個。」又koh馬利亞有ti7伊e5細細e5 房間teh開一個極貴氣e5玉瓶，koh伊e5面色有long2 白去，有顯出boe7-thang講出e5艱苦ti7-teh,因為伊比別人khah知影耶穌e5祕密，也心內teh料伊是beh來耶路撒冷受人害死。Hit時十二個學生也long2相kap ti7-teh,ti7眾學生e5中間，請咱特別注意chit-e5猶大，伊ti7以前卻m7是甚物著現 e5人物，伊是紅毛 e5,也快變換面色，ti7 chit禮拜e5中間，伊有得tioh8永遠boe7無去e5臭名。伊已經心內有受氣，有失落異象 e5心，有失望，也心內已經有khng3 phaiN2 e5 計劃，soa3全然無teh同情in e5團體。Ti7 chit-tiap8,伊有怨恨in long2總 e5人，soa3 teh kau7-sat in。
	馬利亞tui3耶穌有顯出伊e5 boe7-thang測度 e5愛情，就來拚伊極貴氣e5 Na2-tat8 e5香油 ti7伊e5腳裡，hit時猶大 long2無teh phah算馬利亞e5所做是sui2,是會感動人e5事。猶大是看做極愚戇 e5浪費，講：「啥事m7將 chit-e5膏油賣銀仔三百e5,來hou7 散鄉人。」伊所講chit號phaiN2心胸e5話，實在連耶穌to soa3 責備tioh8,因為耶穌是有允准 hit-e5所做。Hit暗猶大 e5心神是已經long2 烏暗了了。
	耶穌就責備伊，soa3 辯明hit-e5 sui2 e5行為。人生是boe7用得專專用功利主義來想量伊。Tioh8 ai3有淡薄看重人e5心神才會做得。Ti7歷史中有濟濟真高尚 e5小說，long2是teh講起人甘願「破費」家己e5心神e5故事。親像有濟濟婦人人甘願忍受濟濟e5艱苦，來犧牲本身，也long2無明白 hit-e5 結局，實在tui3 chit號sui2 e5生活，是有造成益發sui2 e5人生。愛 e5 破費就m7是phah-sng2,hit-e5芳e5香油，kiam2-chhai2 long2無teh 算 hit-e5價siau3,來空空拚出來，iau2-ku2全世界beh hou7伊e5油e5芳味得tioh8大大e5 充滿。人long2 teh ngiauh8-ngiauh8念講，馬利亞e5所做是破費，總是耶穌有歡喜用感謝 e5心來承受伊。設使人若知影，這是對耶穌e5最後e5 奉獻，也知影 ti7 chit一禮拜內，伊teh-beh死ti7約瑟e5 墓內，就kap猶大相kap teh ngiauh8-ngiauh8念e5人，穩當無beh哀怨伊有允准馬利亞所teh 表示伊e5心神所做hit號 e5「破費」。」可惜眾人m7知影，總是耶穌是知影。」出在伊，將 chit-e5 留teh,到我埋葬 e5日。因為常常有散鄉人kap lin2 ti7-teh;lin2若ai3,就tak8時 thang好款待in,總是我無常常kap lin2 ti7-teh。Chit-e5婦人人有對我來行一個sui2 e5事，普天下無論甚物所在傳福音，也beh講起chit-e5婦人人e5所行，來記念伊。」

	隔早起，全伯大尼e5人心內搖choah,歡喜快樂，知影in e5鄉社是眾人所ai3參觀e5中心點。因為chit-e5上帝e5先知拿撒勒 e5耶穌，就是hou7拉撒路tui3死koh活 e5,有來歇睏ti7 in e5所在，也人long2 teh講，伊是beh來thau2放以色列。Kui大陣 e5巡禮者 beh 經過伯大尼e5時，濟濟long2 oat去看伯大尼。Tiam3 ti7山邊 e5布棚beh赴節e5,也kang大陣走去看。Koh周圍e5庄社ma7 long2喊譁起來。連hiah-e5 beh來耶路撒冷看光景 e5,ma7是一割一割beh去看。Ti7 hit chit暗，伯大尼是變成出名 e5所在。
	咱thang想像，ti7隔早起耶穌有去山裡祈禱，也祈禱soah,beh tng2來食早頓，有行tui3眾聚集e5人e5中間過去，koh有學生khng3真得意、期待 e5 念頭來teh聽候伊。伊ti7以前be7-bat有親像chit-tiap8到chiah-nih8有權威。也眾學生ti7以前ma7猶m7-bat親像chit pang感覺本身 ti7世界是嶄然著現 e5人。Ti7 hit時耶穌恬恬，m7知是心內teh phah算甚物，穩當是有beh發生甚物事。後來眾人e5心na2益發受感動，因為彼得kap約翰有出來對in講：「先生有差阮去Pek-hoat-ki5牽一隻人所be7-bat騎e5 驢。伊今仔日beh騎來上去耶路撒冷！」Chit-e5消息有即時遍傳ti7受搖choah e5 群眾e5中間。眾學生long2 phah算in所teh遼望 e5轉機是已經到，也上帝e5國是已經逼近，an2-ni想，kiam2有thang奇怪！Ti7 舊約時代，以色列e5 審判司long2是騎白色e5 驢。Koh 舊約有讖語彌賽亞e5事講：「Tioh8 ka7純e5 cha-bou2囝講，你e5王來就近你；溫柔koh有帶拯救，也謙卑來騎驢，就是驢所生e5 驢仔。」Ti7伯大尼hiah-e5大搖choah e5百姓(**人民) e5中間，in來妄想chit款異象是無甚物thang見笑。
	In過到ti7耶路撒冷e5山坑hit-peng5 e5時，猶原有看見siang7 chit款e5熱鬧ti7-teh。別國來e5巡禮者，有tui3加利利人來得tioh8 chit-e5消息。以色列e5全民族long2有聚集beh來赴chit-e5 PoaN5過節。城裡遍遍long2是出外人，ti7山腰裡滿四界long2有看見參拜者e5布篷kap露營，有kang2百萬 e5熱狂 e5 愛國者，tui3 tak8國聚集beh來赴節。也tak8-e5人long2 teh講起伊e5事。Ti7 PoaN5過節未到e5以前，眾人就已經有看見伊，ma7有聽見伊所教示人e5話，soa3傳伊e5消息到ti7 遠遠 e5所在。關係伊e5事，是有濟濟e5意見 ti7-teh。雖然in知影耶路撒冷e5教職階級是反對伊，iau2-ku2 ti7眾人e5中間，伊無m7是猶原有好e5名聲ti7-teh。Chit-tiap8親像ti7山裡有發出猛烈 e5火炎一般，眾人long2 tui3伯大尼tng2來遍遍宣傳講，拿撒勒 e5耶穌teh-beh來赴節lah,hit-e5 hou7拉撒路tui3死koh活 e5,hit-e5拿撒勒 e5耶穌，就是加利利人所teh講是上帝e5彌賽亞e5,有teh-beh來赴節lah。

	是lah,伊已經teh-beh來，也teh-beh來tu2-tioh8害死。伊已經有兩pai2試驗耶路撒冷，也in有計謀ai3害死伊，soa3來趕伊出城。TaN in是無beh趕伊出城。也taN伊是無koh用恬靜、謙遜e5態度來款待in。Chit-tiap8伊是公然來干證伊是彌賽亞，來要求國民e5承認。也伊知影chit-tiap8所beh tu2-tioh8 e5 結局。
	親像an2-ni,伊有親像普通 e5行列來騎驢離開伯大尼，也跟te3 e5人是親像ti7 眠夢中，來teh行ti7伊e5身邊，也na2行na2歡喜tio5跳，koh na2得意來顯出一般民眾e5熱誠。Ti7路裡，人不止濟，有排長長 e5行列，hit-e5情景是親像君王 e5 heng5-khe2一般。有e5是行ti7伊e5頭前，也有e5是te3 ti7後面，也na2行na2大聲喉叫。一下行ti7城裡，hit時有koh-khah大陣人chong5出來跟te3伊，也大家long2 teh講起拉撒路tui3死koh活 e5事。Tak8時刻long2有teh加添大e5熱誠。Hit日e5 平常 e5路是無到joa7 好行，所以加利利人有將in e5相來鋪ti7路裡。眾人手裡有giah8棕樹枝，koh大歡喜，hit-e5聲有thang3到耶路撒冷：
	「大衛 e5後裔，和散拿！Ti7主e5 名來e5,以色列e5王得tioh8 o-lo2。Ti7 至高e5,和散拿！」
	眾人teh喉叫講：「Ti7主e5 名來e5以色列e5王」，hit時咱快快thang明白眾學生日常所抱e5妄想。總是chit號喉叫，有包含危險e5 謀反 e5意思 ti7-teh,亦伊e5對敵long2有注意tioh8 chit點。Koh幾日後，in有掛chit-e5名稱ti7十字架來戲弄伊。Ah!chit-e5喉叫有表明ti7暗中in所第一熱望e5。In m7是teh欣慕義 e5 道理，ma7 m7是有掠伊高尚 e5理想做快樂；koh ma7 m7是有歡喜伊e5人格e5吸引力，有lah,tui3北peng5落來，伊e5 同地方e5人，卻是有大大歡喜。總是in只有是teh ng3望伊beh來做以色列e5王，in long2是空想家，是親像發狂 e5款，也一時受感動，致到失落常識，干單teh遼望耶和華beh來拯救伊e5百姓(**人民)，也大家long2 teh看異象，ng3望hit-e5行大e5神蹟e5,就是hou7拉撒路tui3死koh活e5,beh用無敵e5 權柄來騎驢入城裡，也羅馬 e5勢力beh tu2-tioh8破壞 ti7伊e5面前；彼拉多以及伊凶惡e5兵馬，beh親像粗糠hou7風吹開，long2走四散，iau2-ku2 究竟這to m7是全然發狂，a2是空想 e5事。因為ti7 hit日，in中間有e5人ti7 四十年後有革命，卻是無親像chit-tiap8 e5景況，iau2-ku2有忽然掃除羅馬 e5權勢，離開耶路撒冷。有lah,總是ti7後來in tu2-tioh8真thang驚惶 e5報冤。羅馬人有來phah破 in sui2-sui2 e5城，也soa3永遠廢無以色列e5國度。

	耶穌知影chit-tiap8所beh發生 e5事，也知影眾人所的確ai3 beh做e5事，chiah-e5人是放sak in e5 高尚 e5天職，就是做世界e5精神上 e5指導者，只有為tioh8一時的，地面上e5 權柄，ai3 beh kap大e5羅馬相爭戰。伊恬恬來坐ti7 驢 e5 頂面，hit時伊e5面貌，in中間kiam2無半人看tioh8 mah?伊long2無顯出頭人e5氣概來歡喜看眾人teh稱讚伊。一面伊有khng3憐憫、同情e5心，來看in e5所做，是親像囡仔真愚戇；總是koh一面，伊有用高尚莊嚴 e5 眼光來看遠遠 e5所在。伊有顯出be7 形容得 e5憂愁 e5面貌。伊有顯出愛國者 e5面貌，來為tioh8伊e5本國憂悶、艱苦，也伊是做一個王，有tu2-tioh8失敗，騎驢beh去受人害死。
	Chit-tiap8 hit-e5路有忽然oat tui3北peng5起去，也ti7 hit-e5 oat角e5所在，in有忽然看見hit-e5 sui2-sui2、燦爛 e5城，就是hou7山尾所遮tioh8--e5。In所看e5,是猶太人所teh遼望 e5城，是上帝e5城，koh也是國民e5記憶e5中心，是「全世界所歡喜e5耶路撒冷。」實在無koh有別物 e5光景親像耶路撒冷hiah-nih8會震動 in猶太人e5心。也耶穌e5心ma7是大受感動，總是有悲傷，有艱苦ti7-teh,因為伊boe7-thang拯救伊e5百姓(**人民)，以及hit-e5榮光燦爛 e5城市，來hou7伊免tu2-tioh8滅無。Ah,in ti7 地面上是有負最高e5天職ti7-teh,所以設使in若干單來接納伊，也承認父上帝有差伊來beh完成in e5 天職；就以色列以及hit-e5 sui2-sui2 e5城市，世界e5精神王國e5中心耶路撒冷，ti7將來實在無m7有大e5光彩ti7-teh!
	當hiah-e5 跟te3 e5人teh生驚e5中間，伊有出聲來吐露伊e5心腹，講：「設使你ti7 chit日若知關係平安e5事！總是taN對你e5目睭隱密。因為時日beh到，你e5對敵beh ti7周圍起土城來圍你；koh beh hou7你，以及你內中e5囝兒long2倒地；因為你m7知眷顧e5日！」伊所看e5,是真thang驚惶 e5異象。Hit日ti7 群眾e5中間，有人有活到ti7 四十年後，來了解chit-e5異象。耶穌所有看見e5情景，是羅馬 e5贏盤。也hit-e5 sui2-sui2 e5城beh倒壞到真phaiN2看；koh有濟濟雁鳥beh飛來飛去，來食猶太人e5肉，就是受釘ti7十字架teh臭爛e5肉。又koh in e5田庄beh荒廢。百姓(**人民)差不多beh滅無，若無，就long2 beh hou7人賣去做奴才。以色列 e5邦國beh永遠滅無。」Ah,因為你m7知眷顧你e5日。」

	在 hiah-e5 ti7伊e5身邊e5人聽了chit句是真thang生驚，無m7寒心。總是khah大面是無kah joa7濟人有聽見。親像起初e5福音書，連講起to無。也經過久久路加才有聽tioh8。Hit日e5 群眾是真快樂，long2 m7知半項，干單直直teh進前。眾人soa3加倍e5大聲teh歡喜喉叫。眾人中有幾na7個法利賽人，就受氣，tui3耶穌喉叫講：「先生ah,tioh8 責備你e5學生。」耶穌講：「無lah,in若靜靜，hiah-e5 石頭beh喉叫。」
	Hiah-e5譁譁kun2 e5眾人oat入城門去，hit時有tui3外國來e5巡禮者走oa2來問，chit-e5是啥tai7?也眾人有對in應答，hit-e5聲是親像teh吟凱旋 e5詩歌，講：「Chit-e5是先知耶穌，是tui3加利利e5拿撒勒來--e5!」Tui3 an2-ni,hiah-e5心肝頭大teh ju5亂 e5 經學士kap法利賽人，就受氣相kap講：「可見咱long2無chhai2-kang;你看，thong世間long2去te3伊lah!」
	無僥疑hiah-e5有權勢e5人，be7 免得淡薄tioh8掛慮。照看明明ti7 hit暗，chit-e5民眾e5 指導者耶穌，是有力thang thau2放耶路撒冷，來脫離羅馬 e5權勢。總是hit暗是long2無動無靜。亦long2無生起甚物革命。彼拉多，以及伊e5兵隊ma7 long2 靜靜teh歇睏，long2無phah亂啥款，耶穌就四散眾人來入殿裡。咱be7 免得ai3奇怪，m7知眾人感想啥款？M7知in有失望無？M7知in猶有teh ng3望伊kiam2-chhai2 beh ti7 khah後來才行khah大e5事mah?
	Chit-e5危險e5一日，怎樣清楚，咱long2無看見有記按怎。有e5人phah算，伊是用hit-e5 清氣聖殿 e5戲齣款e5事，來soah hit日e5所做，照共觀福音書是有排hit-e5事ti7 chit日，a2是隔日所tu2-tioh8--e5。總是約翰有排hit chan5 ti7嶄然khah早 e5歷史；也照看khah大面伊是無兩pai2行hit-e5 t也-至。設使咱若ti7-chia來liok8 hit chan5,就chit-e5 凱旋 e5安息日，是thang將馬太所描寫hit-e5快樂，細細e5情景做soah尾，hit-e5情景就是耶穌kap濟濟細漢囡仔相kap teh歡喜e5情景。」耶穌入上帝e5殿。」耶穌有入去ti7 早前十二歲做囡仔e5時，頭一pai2所入e5伊e5父e5厝。確實伊是ti7無phah算e5中間，有參加hit日聚集ti7 殿裡 beh守 PoaN5過節e5囡仔禮拜e5中間，hit時伊有koh 回顧 ti7伊做囡仔時代，初初去赴節hit日e5情景。Hit時ti7 殿裡 e5囡仔──卻濟濟long2是an2-ni──有模仿in ti7 街路裡所聽見e5,出tui3自然 e5衝動，看見伊e5時，就大歡喜tio5跳講：「大衛 e5後裔！和散拿！」Hiah-e5囡仔所會記得e5,是an2-ni na7-tiaN7。伊有大大歡喜，也hiah-e5教職者有大無歡喜伊an2-ni。Tui3 an2-ni,hiah-e5受氣e5眾祭司頭就問伊講：「In teh講e5,你聽見無？」伊應講：「有，lin2 kiam2 m7-bat讀tioh8 hit句講，Tui3囡仔kap 食奶e5 嘴，你hou7 o-lo2 e5話齊備mah?」


第二章	指斥

	Chit-e5 凱旋 e5行列，反轉是hou7眾祭司頭不止生驚。拿撒勒 e5耶穌實在是poaN5過 in所按算e5,是嶄然有權勢ti7-teh。Ti7 chit-tiap8 in是boe7-thang講起伊beh怎樣來使用伊e5氣力，大面伊oe7-thang聚集全國民，來起革命抵抗羅馬。In卻有驚惶伊所beh起e5 革命是有危險ti7-teh,iau2-ku2 m7是in所第一生驚e5。實在來講，設使伊e5目的若是ai3 beh革命，連 chiah-e5法利賽人to kiam2-chhai2也ai3 beh加入ti7伊e5黨，因為in猶原是熱心e5國粹主義者。In所第一勞煩 e5事，就是伊m7願放任宗教。伊是ai3 beh改革教會，也ai3 beh chhia倒「既成 e5 組織」。伊是ai3廢無舊 習慣，也是ai3 tui3 根本來改革。教會long2是受教職階級所嚴嚴 支配，所以伊有反對教職階級。
	Hit-e5問題是明瞭 e5事，看是猶太e5教會tioh8 改革，a2是拿撒勒 e5耶穌tioh死，in已經決定chit-e5問題lah。」教會的確 tioh8放任，也chit-e5人的確 tioh8死！」
	總是in long2是有手腕 e5人，in有學習一條 e5教示，就是知影若beh 公然來掠耶穌，是反轉會hou7百姓(**人民)攻擊。In ai3聽候到khah慢才來輸嬴，大面hiah-e5赴PoaN5過節e5 群眾long2 tng2去了，hit時in e5 機會才會到。
	Ti7 chit中間in有設法，想ai3 hou7百姓(**人民)無信任伊，來看伊是無關心國民e5 志氣，也無忠實 ti7摩西kap教會，有褻瀆 耶和華；a2是看有甚物法度thang hou7政府無信任伊，看做是危險人物，ai3 phah亂社會平安e5秩序，in有按算，若用chit兩法，就kiam2-chhai2會成功。總是in 的確 tioh8真謹慎來做。
	「Hit時法利賽人去參商，看thang怎樣就伊e5話來tauh伊。 這是頭一步，就是ai3將伊e5話來tauh伊，ai3 ti7百姓(**人民)a2是ti7羅馬 e5權勢e5面前來害伊，來tauh伊，in long2無疑ngai2,知影伊teh講話是無假做、誠實，所以穩當thang tui3伊e5話縫來陷害伊。

	親像an2-ni,ti7 hit-e5拜一kap拜二，tiam3 ti7殿裡，當禮拜soah,teh歇睏e5中間，伊有開嘴來教示人，hit時in已經有「計謀」差人質問伊。從中幾個問題有上記錄，有留到ti7咱。
	In想tioh8來質問 chit-e5 納稅 e5事，這實在是一個真gau5 e5 計劃。猶太人是無ai3納稅銀。咱khah濟ma7是無ai3 no3。特別tioh8納稅銀來hou7外國，表明進貢咱e5主權者，才是koh-khah無ai3。自然hiah-e5狡獪e5 指導者，是無beh本身來提出in e5問題問伊，這是夠額明 e5理氣。In有差in e5少年學生，以及in所反對 e5希律黨相kap去，kah-na2親像in已經有相kap辯論chit-e5問題。Hiah-e5相kap計謀e5人，有tiN3 m7知e5面貌，oa2來就近chit-e5大e5拉比，ai3伊來替in 決定chit-e5 良心問題。In是已經夠額受頭人e5教示lah。」先生ah,阮知你是真實，koh用真實將上帝e5路教示人；你也無掠甚物人做要緊，因為你無看人e5外貌。納稅該撒合宜a2無？你phah算怎樣？請ka7阮講。」
	Chit-e5是細細e5活tauh,iau2-ku2是有厲害e5所在ti7-teh。若beh講：“thang”，就一般e5民眾穩當beh攻擊伊。M7-ku2若beh講：“m7-thang”，mi7政府會攻擊伊，看伊是ai3 beh造反。實在卻也是有淡薄理氣thang為國粹主義者 chit-peng5,總是猶原有淡薄理氣thang為該撒hit-peng5,因為該撒tioh8負擔政治 e5費用，也tioh8修整hit-e5白色e5大道路。總是耶穌有辭sak hit-e5問題，無ai3議論啥款。因為耶穌知in e5 phaiN2，就ka7 in講：「Lin2假好e5人，啥事試我？用納稅 e5銀仔 hou7我看。Chit-e5像kap號是chi7-chui7?」In ka7伊講：「該撒」。伊就ka7 in講：「An2-ni lin2用伊e5銀仔，就是有承認伊e5 權威。所以lin2 tioh8將該撒 e5 物納 hou7該撒，將上帝e5 物納 hou7上帝。」In 聽了boe7-thang ti7眾人e5面前來掠伊e5話縫。
	後來有撒都該人，就是否認 koh活-e5,chhoa7一個bat嫁七個丈夫e5婦人人，就是咱所bat講了koh講e5,來就近伊，意思ai3冷笑伊，問講：「Ti7 koh活 e5時，七人中婦人人beh做chi7-chui7 e5 bou2?」伊無歡喜chit款無合時 e5 笑詼話。Ti7 hit時有眾人teh聽；也ti7 tiap8-a2久e5中間，伊有提高in e5心到ti7 khah 高尚 e5 地步，就是到ti7疼痛所結連 e5世界，hou7 in知影ti7 hia一切無m7 long2靈化、美化去。」Lin2 錯lah,因為lin2 m7-bat聖經 kap上帝e5權能。因為koh活 e5時，無嫁無娶；是親像天使一樣。論到死人koh活，lin2有僥疑，總是lin2 kiam2 be7讀tioh8摩西所教示lin2--e5,就是講，上帝是亞伯拉罕、以撒kap雅各e5上帝；伊m7是死人e5上帝，是活人e5上帝。Ti7伊e5面前in long2是猶teh 活，lin2有大大錯lah。」這是有力e5論證，是tu2-tu2 teh講in本身。眾人有不止歡喜聽chit-e5話，連法利賽人中，有e5 to boe7禁得無o-lo2伊e5 gau5應，講：「先生ah,你所講e5是好！」
	後來法利賽人就koh相kap聚集，也soa3差一個法利賽做教法師e5,ai3伊用in e5教門中一條困難 e5問題來試伊。經學士所做e5誡命，總共有613條，從中自然有e5是khah重要，也有e5 khah無重要，in中間有Sam2-mai2學派(Shammai)kap Hi-le2-luh學派(Hillel)，大家相kap辯論甚物誡是「輕」，也甚物是「重」e5誡命。In就公然來試chit-e5拉比耶穌，問伊講：「先生ah,律法中甚物誡最大？」耶穌就歡喜儼然來應in,亦in 聽了就soa3 boe7記得in 經學士所有一切 e5遁辭，來致意聽伊e5 高尚 e5宣言：你tioh8 盡心、盡性、盡意，疼主你e5上帝。Chit-e5誡是大e5,也是頭一個。第二也相親像，是講，你tioh8疼厝邊親像家己。Chit兩條誡是全宗教 e5中心。
	Hit日聽眾聽了有深深受感動，連hit-e5 ai3 beh 質問耶穌e5教法師，to會曉得家己見笑，知影耶穌是比 in e5 同伴，就是相kap teh共謀e5,有嶄然khah偉大。」有影，先生ah,你所講e5真正 tioh8。上帝只有一個，以外無別e5;若盡心、盡意、盡 力疼伊，koh疼厝邊親像家己，就贏過long2總kui隻精牲e5燒祭，kap祭事。」耶穌知伊是誠實，也看見伊e5面貌有歡喜接納伊e5話，就ka7伊講：「你離開上帝國無遠 lah!」「Tui3 hit時無人敢koh問伊。」
	總是in m7是hiah快thang soah去、chit-tiap8是換伊來問 in幾na7 e5問題。
	「論基督lin2 phah算怎樣？伊是chi7-chui7 e5後裔？大衛既然稱伊做主，就基督怎樣做伊e5後裔？」
	「Koh聽猶一個問題，人有兩個囝，伊有差in去伊e5葡萄園做工。Hit-e5頭一個起頭講，m7;後來反悔就去。Hit-e5 第二個起頭講，beh;soa3無去。Chit兩個，ta2落一個行老父e5意思ah?」
	In就than3一時 e5衝動，無liam5-piN明白伊e5心意，就講：「頭一個！」
	伊講：「是lah,是頭一個lah;也lin2是hit-e5 第二 e5。我實在ka7 lin2講，chiah-e5有反悔 e5 抽餉kap娼妓，beh代先lin2入上帝e5國！」
	後來法利賽人猶ti7-hia teh聽e5時，伊就ng3眾人，設一個譬喻來痛切對in講起，至大e5上帝有將伊e5以色列e5 葡萄園交託hiah-e5 phaiN2 e5佃戶，也in soa3將石頭來tim3伊e5 奴僕，就是beh去收成果子e5,也soa3做出一個到極e5罪惡，有將伊所疼e5 囝來thai5死。」TaN葡萄園 e5 園主 beh怎樣辦 in?伊kiam2 m7是tioh8用惡報來滅無in,soa3將伊e5 葡萄園交代別人mah?」
	Hiah-e5 聽眾就生驚，喉叫講：「斷斷m7-thang。」
	「He2,m7是m7-thang!我ka7 lin2講，上帝e5國beh tui3 lin2以色列搶去，來hou7 結伊e5 果子e5百姓(**人民)！」

	當眾人khia7 ti7伊e5面前，驚到ngiauh8-ngiauh8-chhoah e5時，有雇倩 e5牧者 ti7-hia,in就是上帝所倩，beh來管顧伊e5羊群 e5,tui3 an2-ni,耶穌心內有發大受氣，kah-na2準親像頭家teh 責備伊e5無盡忠 e5 奴僕一樣，伊有當眾人e5面前公然來凌辱 in,soa3真受氣來譴責in,hit-e5 譴責e5話，in是差不多一生所boe7-thang忽略去e5。
	「Lin2假好e5 經學士kap法利賽人，有災厄ah!因為lin2 ti7人e5面前關密天國；lin2家己無入，teh-beh入e5人，lin2也m7準 in入。因為lin2 拚行水路陸路，hou7一人入到；既然入，就hou7伊做地獄 e5人，比lin2加倍。Lin2青瞑做chhoa7 頭 e5,有災厄ah!因為lin2蚊仔就lu起來，駱駝就吞落去，lin2將薄荷、八角、瑪芹/ma2-khun5,十份抽一份；iau2-ku2律法e5 khah對重e5,就是公義、憐憫 kap信實，lin2就放sak;因為lin2清氣杯盤 e5外面，iau2-ku2 hit內面貯勒索(lek8-sek) kap 放蕩滿滿。Lin2假好e5人有災厄ah!因為lin2親像粉白 e5 墓，外面看是義，iau2-ku2內面就是假好kap不法滿滿。Lin2有災厄ah!因為lin2 chhong3先知人e5 墓，修整義人e5墳墓；亦講，設使阮 ti7阮祖 e5時，就無kap in有份ti7流先知人e5血。做lin2去滿lin2 e5祖 e5份量。上帝有差先知、知識 e5人就近lin2;有e5 lin2 beh thai5伊，beh 釘伊ti7十字架；也有e5 beh ti7 lin2 e5會堂用鞭phah伊，tui3 chit-e5城趕逐in到hit-e5城。致到地上所流義人e5血，long2歸ti7 lin2,就是tui3義人A-pek e5 血到Pa-liap8-ka e5 囝Sat-ka-li7-a e5 血，伊是lin2所thai5 ti7殿kap壇e5中間e5。我實在ka7 lin2講，Chiah-e5事long2 beh歸ti7 chit代！」
	「耶穌就出殿。」伊是無koh入殿裡。

	親像an2-ni,上帝e5 囝有受氣譴責in有辜負in所受託e5工。這就是一個嚴肅e5 啟示，teh表明chit-e5 親切 e5基督e5款式。今仔日有濟濟人抱柔弱e5 見解，phah算上帝是全然無受氣人e5罪惡，伊是親切、好性情、寬容 e5 老父，teh 審判人e5 phaiN2所行，不過看做是軟chiaN2 e5所做，干單欣慕伊e5眾囝兒免啼哭，tioh8快樂而已。He2,斷斷 m7是an2-ni!對古早e5人，伊有受氣，也對咱今仔日ma7猶是an2-ni。濟濟人tui3伊e5 phaiN2所行有感覺是嚴肅e5事，不止慘慼 teh 痛悔，也講是因為ti7心內有聽見上帝e5聲音teh譴責伊。凡若會聽tioh8 hit-e5聲，koh對本身會曉得an2-ni講e5,有福氣。伊是不止近oa2 ti7上帝，oe7-thang chhe7-tioh8好e5消息。



第三章	背逆者

	親像an2-ni,伊最後離開聖殿，hit時伊實在有宣告伊本身e5死。伊ti7眾會眾e5管理者，所以in若是放ku3-chai7伊，in tiaN7-tioh8是無koh有面thang見耶路撒冷e5人。Chit-tiap8看是伊tioh8降服，a2是in tioh8 tu2-tioh8失敗。
	Hit暗，伊有kap伊e5學生相kap歇睏，hit時學生中有一個無看見。教會e5 指導者有召集緊急e5 會議。In teh phah算，要緊tioh8設法度thang liam5-piN鎮靜chit-e5拿撒勒 e5耶穌。總是taN beh按怎？Hit時眾百姓(**人民) e5心有真艱苦，in是已經失望，看見hit-e5安息日e5行列long2無生起甚物事。也in e5熱誠to已經teh冷去lah。有e5人soa3漸漸生起反對 e5心，總是ti7眾百姓(**人民) e5中間，耶穌ma7 iau2-ku2是有大e5感動力ti7-teh。所以設使ai3 beh掠伊，是的確 tioh8「當百姓(**人民)無ti7-teh e5時」，ti7 hit-e5搖choah e5一週間，暝kah日，眾百姓(**人民)不時to ti7伊e5身邊。所以的確 tioh8聽候到眾百姓(**人民)long2 tng2去了才thang掠伊。In 的確 tioh8聽候，tioh8看有甚物好e5機會才敢掠伊。
	Hit-e5機會實在是有poaN5過in所teh想e5,有嶄然益發逼oa2 lah。Ti7 hit-e5月光暝，有一個人埋伏ti7外面樹蔭e5所在，也顧守 e5 衙役有看tioh8,就叫伊來問伊e5事情。伊就tui3 hit-e5差役講：「請chhoa7我入來見公會，就是為tioh8拿撒勒 e5耶穌e5事lah。」
	親像an2-ni,chit-e5 背逆者有入去khia7 ti7 hiah-e5共謀者 e5面前。這是無按算e5好運，伊是耶穌親密 e5朋友e5一個，所以伊thang無tiuN-ti5來掠伊。」In歡喜，約beh銀hou7伊。伊就允伊；就chhe7 機會，當百姓(**人民)無ti7-teh e5時，將耶穌交in。」
	福音書著者，有用chit幾句話來講起人類史中第一thang生驚e5背逆e5事，也tui3 chit-e5 thang生驚 e5世間，來證明伊是有背基督e5約，soa3成做背逆者假做是伊e5朋友，來賣伊e5先生，就是疼伊e5,到ti7死。

	咱oe7-thang想hit-e5因端mah?咱bat聽見講，貪欲就是伊e5主要e5慾望，也伊賣伊e5先生來hou7伊tu2-tioh8 hit-e5 thang驚惶 e5死，是為tioh8 ai3 beh得tioh8 hit三十個銀仔。咱khah m7敢liam5-piN an2-ni信。這聽了是khah薄弱，無tu2-tu2四正 e5推理，是boe7-thang hou7人深信得 e5。有影，伊是真phaiN2，是boe7-thang形容得 e5,總是伊m7是為tioh8 ai3得tioh8 hit幾十銀 e5受誘，才做hit款boe7 形容得 e5可惡事，也實在ti7後來，伊有將所受誘hit-e5銀仔，當面 koh tim3還hit-e5 hou7伊e5。所以照看chit號推理，是無甚物和合ti7伊e5事實 kap伊e5人款。
	Chit-e5人m7是干單孜孜teh想beh錢e5人，伊是嶄然khah大e5人物。三年前，伊是一個聰明koh敬虔e5少年e5猶太人，心內有關心ti7 in e5宗教，以及彌賽亞e5希望。到有一日，伊有來chhe7拿撒勒 e5耶穌，也兩人大家有嶄然相興味 e5所在ti7-teh。若m7是an2-ni,就耶穌穩當無beh 揀召伊來入ti7使徒e5班列，也猶大穩當ma7無beh應伊e5 揀召。Ti7 hit幾名四界行e5說教者，穩當是無有joa7濟錢thang hou7伊thau-theh8,oe7-thang giu2伊e5心。猶大猶原是親像其餘 e5使徒一般，有放sak伊e5一切來te3伊，連「伊e5學生濟濟退去，無koh kap伊行」，hit時伊to iau2-koh接續teh跟te3伊。Chit-e5猶大 to m7是甚物特別奇怪 e5人物，伊是kap咱siang7款。伊嶄然有可能性 thang變成好。不過伊猶原是有可能性oe7變成 phaiN2。咱m7是ai3 beh洗清伊e5名聲，不過是ai3四正來了解ina7-tiaN7。
	無僥疑，伊是一個貪欲e5人，總是m7是干單為tioh8 an2-ni,就thang說明伊來做hit chan5可惡事。Chit-tiap8咱thang講，伊e5野心，就是伊心內所有e5主要e5慾望，也請相kap來想看an2-ni kiam2無khah合ti7 chit-e5故事。假定來講，有e5人心內有抱野心，也hit-e5野心若是tu2-tioh8失望，就會生出艱苦，也心有艱苦，tui3耶穌就失落疼痛，koh一旦失落疼心，就生出怨恨，若是怨恨e5 結局，就是背逆。伊起頭teh想，耶穌是beh出頭建設地面上e5王國。眾學生ma7是phah算an2-ni。伊猶原是kap雅各、約翰siang7一樣，有抱野心，ai3得tioh8高 e5 地位。也伊有失望。伊是得tioh8 khah低e5 地位，伊是決斷無thang得tioh8做「耶穌所疼e5 三人中 e5一個。」咱thang來想伊e5情形，伊是一個孤獨 e5猶太人，kap hiah-e5加利利e5團體交陪了，是無甚物會落群，甚至 ti7 Gai5-lou2 e5厝，以及ti7變容貌e5山頂，別e5學生有受揀來kap伊相kap去，所以伊e5心益發生起怨妒、怨恨e5 念頭。也日子直直過去，hit時伊所teh欣慕e5王國，看了是淡薄thang僥疑。也照看耶穌是親像無teh欣慕；甚至soa3無歡喜伊所有e5名聲，看做無甚物利益。眾人to long2 beh扶伊做王，hit時伊soa3拒絕伊。Tui3 an2-ni,猶大穩當會生起疑心，就無滿足伊，soa3失落疼心。咱thang料想 hit-e5 凱旋 e5安息日e5行列，是有決定伊e5心思。Hit 早起，眾人有生出不止熱切 e5希望，也大家公然來行列，表明得勝 e5氣概，齊聲hoah講：「Ti7主e5 名來e5以色列王得tioh8 o-lo2!」照看hit日e5形勢，耶穌是只有tioh8伸伊e5 手，來滿足in e5野心才tioh8。總是伊無beh an2-ni,伊有將hit-e5 機會來放hou7 過去。伊e5所做是hou7 in所有e5熱誠soa3冷去。也後來伊有用嚴轄 e5話來譴責以色列e5教職者，tui3 an2-ni,伊有廢無伊最後e5好機會。所以照猶大 teh想，伊算是費了幾na7年e5日子，也空空無thang得tioh8甚物，就生起怨恨e5心，soa3受氣chit-e5妄想家，就是hou7伊失望 e5。
	自然其餘 e5學生ma7是就失望nou3!總是in無long2自an2-ni就m7歡喜伊，in有信用耶穌。In是個人的，猶有疼伊，也若sai2,耶穌oe7-thang kap in相kap tiam3,就以外 e5事是無甚物要緊。猶大是khah koh樣e5人，ti7 過去久久 kap伊e5先生e5中間，已經有生起淡薄e5事來teh 阻擋 in e5交陪。Kiam2-chhai2伊e5野心kap貪欲以外，ti7伊e5心內猶有暗靜 e5罪 ti7-teh,kiam2-chhai2是已經有生起甚物，來致到hou7伊e5心神腐敗，soa3 hou7伊生驚，無想ai3近oa2耶穌，就是會看到ti7伊e5心底 e5。亦一旦伊e5心有離開耶穌，就無有甚物氣力thang阻止伊e5心神免致到敗壞。伊e5心神有怎樣一步一步teh 變 phaiN2，soa3 降服phaiN2 e5氣力，ti7 chit中間e5心理的e5 狀態，咱是boe7-thang  chhiau-chhe7 hit-e5 經過 e5款式，也hit-e5 結局是親像福音書著者所講hit-e5 thang生驚e5話」，撒但有入伊e5心。」
	Hiah-e5生驚e5學生是無甚物別物法度thang說明伊所做e5 見笑事，in看伊是hou7撒但入ti7伊e5心，也有怨恨耶穌，所以決意ai3害死伊。伊hou7撒但迷去，大大降服 hit-e5 thang悽凊e5氣力，soa3 m7知伊所意向e5,是boe7-thang形容得 e5可惡事。
	到ti7伊e5心目開，反悔，hit時咱才koh來想伊e5事。


第四節	最後E5晚餐

	論拜四e5情景，咱long2 m7知甚物。Hit日耶穌是無入來城裡，眾人long2 空空聽候伊。若m7是退隱去ti7伯大尼hit-e5家庭，就是家己一人去bih ti7山間肅靜e5所在，來ti7-hia備辦伊e5 臨終，也大面ti7 hit中間有時才出來kap十二使徒相kap交陪，來堅固in e5心，thang抵當所beh來e5日子。約翰所記載ti7 keh暗伊所講hit-e5長長 e5話，大面有e5是ti7 chit-e5嚴肅、退隱 e5時間講-e5。最後e5晚餐了後，照看伊是無做一pai2講hiah-nih8長，hiah-nih8濟 e5話。
	拜四暗是ai3守 PoaN5過節e5筵席，學生就問耶穌講：「Ai3阮 ti7甚物所在ka7你備辦食PoaN5過節？」啥事伊long2無對in講明beh ti7 ta2落？咱tui3伊所應答hit句 e5話，thang知ti7 chit一週間，伊是不時tiam3 ti7危險e5中間，也hit句話有暗示咱知，人beh受掠，hit時hit-e5人是gau5 se3-ji7,gau5 tiuN-ti5,因為驚了ti7 時未到e5以前來受掠。所以伊是ai3用祕密 e5話，a2是暗靜 e5 計劃來做代誌。伊所beh做e5,的確是be7-thang hou7一般人代先知影，驚了話漏泄。特別親像猶大，tiaN7-tioh8是be7-thang hou7伊代先知。彼得kap約翰出去e5時，ma7猶是m7知。因為耶穌只有ka7 in講：「Lin2入城，就有婦人人beh tui3井裡tng2來。Koh tioh8注意看一chan5 khah稀罕e5事，就是beh有一個ta-pou人帶水瓶 tu2-tioh8 lin2,這就是暗號。Hit-e5人beh 注目看lin2,也long2無開嘴講甚物，只有自an2-ni進前去。Tioh8 te3伊入伊所入e5厝。」
	自然hit-e5厝主穩當是伊e5學生，咱ti7-chia有一個趣味e5 推測 ti7-teh,就是講，hit-e5人是約翰馬可e5 老父，也伊e5樓頂 ti7後日有做眾使徒所歡喜聚集e5所在。若是真正 an2-ni,咱就thang得tioh8一chan5細細sim-sek e5故事，是tu2-tu2合ti7 chit-e5 推測。馬可有講起有一個少年人，moa幼苧布e5睏衫受掠e5事，就是講，步兵beh掠伊，hit時伊就棄sak伊e5 睏衫，褪theh來逃走。咱讀聖冊e5時，be7 免得奇怪想講，chit-e5故事to無甚物路用，thai3也teh講起，也照看to m7是有甚物理由 tioh8講起。大面馬可是teh講起ti7伊e5記憶中所第一著現 e5細細e5情景，就是伊本身所tu2-tioh8 e5情景。咱thang料想 hit-e5 背逆者，永永會chhoa7伊e5人代先來hit-e5樓頂，就是伊tu2-chiah離開耶穌e5所在，也知影耶穌是已經離開hia,就beh te3後去客西馬尼，也hit-e5少年人馬可一下聽見，就趕緊 tui3眠床跳起來，走進前出去，ai3 報 in知影，tui3 an2-ni步兵就遮teh,ai3 beh掠伊。Chit-e5故事e5由來大概是親像an2-ni,這kiam2 m7是有自然koh有趣味mah?！

	時間已經到，耶穌就kap十二學生相kap坐桌。Chit pai2算是為tioh8 hit三年快樂e5交陪所開e5送別晚餐，hit暗耶穌有特別顯出仁慈 e5心。」耶穌知伊離開chit世間歸ti7父e5時到，已經疼ti7世間屬ti7伊e5人，到尾也疼in。」「Ti7受害 e5代先，我不止意愛kap lin2 食chit-e5 PoaN5過節。」「Lin2就是常常kap我ti7試煉中 e5。」
	是lah,in有常常 tiam3 ti7試煉 e5中間。Iau2-ku2連到ti7 chit號危險e5時，in ma7是猶be7-hiau2有禮數、謙遜e5心，實在真thang失望！In chit團e5學生心肝to有好意ai3 beh te3伊，總是親像囡仔款，long2無禮數！In猶teh相爭坐高位。連hit-e5猶大 chit-tiap8 ti7伊e5 lak-袋裡有kui5三十e5銀仔，照看ma7是有teh想beh坐高位。不論啥款，伊是有坐ti7耶穌e5身邊，也khah然後才想錯，知影若beh oe7-thang無坐ti7伊e5身邊是khah好。
	耶穌就恬恬，tiN3 m7知影。總是in liam5-piN知耶穌有看見in teh相爭。過了tiap8-a2久，ti7洗手禮 e5時」，伊就離開桌，褪衫，theh8巾家己ha5,倒水 ti7盤裡洗學生e5腳，將所ha5 e5巾ka7 in拭。」In入厝 e5時，有褪 in所穿e5 草鞋，也將in熱hong7-hong7、厭倦koh lah-sap e5腳來伸直去，the ti7椅裡歇睏。Ti7筵席e5時khah常是long2有奴僕 teh ka7人洗腳。Iau2-ku2 chit-tiap8是無奴僕thang做chit-e5工。也除起chit-e5宇宙e5主以外，無一人beh謙卑來做chit-e5工。伊有常常教示in講：「凡若肯服事別人e5,是第一偉大e5人。In卻有生驚，有自責in e5款，不過干單恬恬 hou7耶穌洗腳，也洗到ti7彼得，hit時伊就開聲講：
	「主ah,你洗我e5腳mah?你永遠無thang洗我e5腳！」
	「彼得ah,我若無ka7你洗，你就kap我無干涉。」
	後來伊就發出素常 e5 衝動反極端來對伊講：「主ah,m7-na7我e5腳，連我e5手 kap頭殼也tioh8!」
	親像an2-ni,伊有照in e5 un5 ka7 in 洗。試想耶穌teh 洗猶大 e5腳，hit時伊e5心內有暗暗生驚到怎樣；因為伊知hit支腳ti7 cha暗有行去到ti7對敵e5所在。後來耶穌koh peh起來坐位，hit時伊就講出恬靜責備 e5話：「我做lin2 e5先生，lin2 e5主，尚且ka7 lin2洗腳，lin2 tioh8相kang7洗腳。我有ka7 lin2洗，lin2 chiah-e5是清氣，總是無tak8-e5 an2-ni。Ah!無tak8-e5 an2-ni。」伊講an2-ni kiam2是teh忠告猶大，就是伊所知e5 mah?猶大猶未行伊最後e5腳步e5代先，kiam2是伊ai3 koh最後來催逼伊e5心mah?也chit-e5 背逆者 kiam2有tiN3奸臣笑來同情伊mah?耶穌e5心即時大艱苦，就講：「我實在ka7 lin2講，lin2中間一人beh賣我！」

	Hit暗最第一感銘 e5事，就是in e5精神緊張e5情景。因為in long2忽然大生驚，來問來問去。一切 e5情形有long2顛倒。In e5心神是非常緊張，hiah-e5 軟弱 e5學生受伊洗腳了後，有變成謙卑，心內大大自責；ti7 chit-tiap8 in差不多 long2 phah算kiam2-chhai2 in本身會做hit-e5事。」主ah,總無是我ou3?」別e5也是問講：「主ah,是我mah?」後來in有用生驚e5 念頭來會記得hit-e5 背逆者厚面皮e5態度，就是有問講：「拉比，總無是我ou3?」In是boe7-thang boe7記得chit句話。後來彼得有對約翰比意思講：「你ka7問看是chi7-chui7?」約翰是坐ti7耶穌e5 正peng5,也猶大明明是坐ti7伊e5 倒peng5,總是耶穌無明明ka7伊應答。大面伊是驚了tui3 hit-e5 背逆者 phaiN2勢。」我un3一塊仔物 hou7伊，hit-e5人就是。」伊就un3一塊仔先theh8 hou7猶大，就是坐ti7伊e5身邊e5。福音書著者講：「伊受物了後，撒但就入伊e5心。」
	大面ti7 chit-tiap8,約翰ma7是只有khng3僥疑e5心na7-tiaN7。因為猶大 chih接物了後，其餘 e5學生ma7是猶原有受tioh8。設使in若真正知影背逆者是chi7-chui7,in穩當m7敢 自an2-ni來放伊去。總是chit-tiap8耶穌知，猶大koh siuN chhian5緩是無利益，就ka7伊講：「你所ai3做e5,緊緊去做。」Ti7 hit時連耶穌hiah-nih8叮嚀來講起，in to iau2-ku2 teh phah算耶穌是beh差伊去做甚物別項e5事。總是猶大知耶穌e5意思，是beh趕伊離開in e5團體。Tui3 an2-ni,伊e5心就受氣」，猶大 chih-tioh8 hit-e5 物，liam5-piN出去。Hit時是暝時。」後來in有koh淡薄回想hit時e5記憶，就是猶淡薄會記得hit-e5 房間是光光，門開開，也hit-e5 背逆者所出去e5外面是真烏暗。
	猶大出去，照看是洗清學生e5 空氣，耶穌有ng3 chit-e5細細e5團體來安慰 in,因為tui3 久久 in e5心有na2加添煩惱。Tui3 ti7 chit-e5地面上e5王國，in所有e5 ng3望算是歸ti7烏有，又koh in e5心內有生驚，in所敬愛 e5先生 beh tu2-tioh8害死，甚至 chit-tiap8 in koh益發真驚，有聽見in中間，m7知chi7-chui7是beh做背逆者。確實in是欠用安慰 e5話，thang來注神看hit-e5無看見e5世界。
	也in e5先生是照常gau5同情in,伊long2無teh掛慮伊本身e5事，只有teh 思想 in。
	「TaN人子得tioh8榮光，我e5 細囝ah,我猶tiap8-a2久kap lin2 ti7-teh。Lin2 e5心莫得peh腹；lin2 tioh8信上帝，亦tioh8信我。我去是ka7 lin2備辦所在。我beh koh來，接納lin2歸ti7我；hou7我所ti7-teh-e5,lin2亦ti7-hia。莫得驚，lin2 tiam3世間是無伴，是孤獨。我無beh放lin2做無父e5 囝，我beh來就近lin2。Lin2 ti7我e5 名，凡所求 e5,我beh行伊；hou7父 ti7 囝得tioh8榮光。我用平安留teh hou7 lin2;我將我e5平安賞賜lin2;我teh hou7 lin2,m7是親像世間teh hou7人e5款，lin2 e5心莫得peh腹，亦莫得驚惶。」

	Hit-e5 Poa5過節e5晚餐，tu2 beh soah,hit時耶穌有用莊嚴 e5態度來離開伊e5位，也in知ti7伊e5心內是有khng3大e5目的ti7-teh。猶太人e5 PoaN5過節是teh siau3念過去所有經驗hit-e5大e5 拯救，也chit-tiap8是有加添新e5意義，是teh關心ti7 頭前所有hit-e5 koh-khah大e5 拯救。咱基督徒 e5 Poa5過節，基督徒 e5晚餐有親像an2-ni流傳落來。基督徒 e5中間第一早來流傳hit暗 e5情形e5,就是照保羅所教示e5,伊有講：「主耶穌hou7人賣hit暝，有theh8餅，祝謝來peh--i,講，chit-e5是我e5 身軀，為tioh8 lin2 phah破 e5。Lin2 tioh8行an2-ni來紀念我。食了後也an2-ni捧杯，講，chit-e5杯就是新約，ti7我e5 血設立 e5;見若lim e5時，tioh8行an2-ni來紀念我。」
	咱ti7-chia m7免tioh8 koh講起，a2是辯論聖餐e5意義。眾基督徒 long2知影聖餐是基督徒相交陪e5記號，是一種 e5紀念，thang永遠siau3念伊有為tioh8咱e5罪來死。也大部分 e5基督徒 ma7猶原知影，hit-e5意思 m7是干單an2-ni na7-tiaN7，就是雖然咱對聖餐e5意義所表現 e5句法有koh樣，iau2-ku2 平平是信，tui3 ti7 聖餐，伊有將伊e5活命來傳達到ti7咱e5活命，是親像咱e5身軀long2是oa2靠麵包kap酒一般，咱e5心神tui3 oa2靠基督e5肉kap 血，來得tioh8加添新鮮e5精神kap氣力。」

	時是差不多半暝lah,也耶穌是tioh8講最後beh相離別 e5話。伊有滿心疼惜chit-e5 可憐細細e5團體，就是beh留ti7世間來抵當世間e5,所以伊就吐露伊e5心腹，將in 交託 ti7父e5面前。」伊就kiah8目ng3天，來祈禱講：『父ah,時到lah;願你榮光你e5 囝。我已經榮光你ti7地上。你所交代我行e5工，我已經成伊。你所賞賜我e5人，我已經用你e5名對in顯明。TaN了後我無ti7世間；in ti7世間，我歸ti7你。聖e5父ah,願你ti7你e5 名來保守 in。我m7是求你hou7 in出世間，就是保守 in 脫離 phaiN2--e5,願你用真理hou7 in 成聖。你e5 道理就是真理，親像你差我入世間，我亦有差in入世間。Hou7世間知你差我，也知你疼in親像疼我一樣。我m7是為tioh8 chiah-e5人求，亦為tioh8 對in e5話來信我e5人求。父ah,你所hou7我e5,我ai3 in ti7我所ti7-teh e5所在，亦kap我相kap ti7-hia。義 e5父ah,世間be7 bat你，獨獨我有bat你；chiah-e5人亦bat你有差我。願你疼我e5疼痛tiam3 ti7 in,我亦tiam3 ti7 in。』」
	後來in就吟PoaN5過節e5詩(大面是詩篇68篇)，也吟詩了，in就出去到ti7橄欖山。




第五章	客西馬尼

	In ti7 hit-e5暗暝行路是嶄然tioh8 soe3-ji7,若無，驚了人會知thang入去in所隱密e5所在，因為in e5周圍所有看見e5,long2是危險kap背逆 e5情景。彼得會記得in teh行過 hit-e5暗路e5時，所有tu2-tioh8一chan5 thang傷心e5事。伊應該是tioh8會記得才tioh8,亦ti7後來馬可有捷捷聽見伊teh講起。
	耶穌有講：「今暝lin2 long2 beh為tioh8我來受that礙，因為有記載講：『我beh phah 牧者，就羊群四散。』」In e5心肝嶄然憂悶。咱中間有人beh做背逆者，這kiam2 m7是有夠額bai2 e5消息。伊e5意思kiam2是講咱long2 beh四散，也放伊ti7危險e5中間mah?彼得聽了boe7忍得，就講：
	「眾人雖然為tioh8你受that礙，也我永永無受that礙！」
	「彼得ah,tu2-tu2今暝雞未啼，你beh三pai2 m7認我。」
	免僥疑，彼得聽了穩當生驚，就出力來應伊講：「我就若tioh8 kap你死，也決斷無m7認你。」也眾學生猶原long2是an2-ni講才tioh8。
	耶穌就恬恬，出在 in講啥款。伊chit-tiap8是無心情 thang講話，伊e5心神是真驚惶，不止憂悶。伊是已經吞忍到真久lah,taN伊是boe7 koh忍得lah。Ti7伊e5面前有thang生驚e5 爭戰 ti7-teh;也照伊e5本性，伊是欣慕ai3家己一個來祈禱。Iau2-ku2有顯出自然人e5慾望，ai3有幾個朋友來tiam3伊e5身邊，這事實無m7 gau5感動咱e5心！」我tioh8進前來去祈禱。總是lin2莫得離我siuN遠。亦lin2三個 tiam3我e5身邊，kap我來警省。」
	後來伊就離開hit三個心內驚惶 e5學生，約略有hiat 石頭 e5 遠，到ti7 樹腳暗暗e5所在。Chit-tiap8伊的確 tioh8 跪落去祈禱，伊e5運命 e5 危機是已經到lah。
	咱ai3掩面m7敢看chit-e5永遠e5基督，來teh經驗hit-e5奧妙e5艱苦。總是伊e5意思是ai3咱tioh8看伊，伊有跪teh,面仆 ti7地裡，也tui3伊e5頭額有大點汗親像血teh滴落來，koh伊e5心神艱苦到極來喉叫，也tui3 hit-tiap8 以後，濟濟傷心e5人也long2有照伊an2-ni來喉叫：父ah,你若肯，tioh8將chit-e5杯離開我！

	Chi7-chui7 oe7-thang tui3咱說明 ti7 hit暗伊hit-e5 thang生驚e5鬥爭，就是phah破人子e5心神e5?伊所祈求 ai3 beh閃避e5苦杯，到底是甚物？咱是知影ti7 隔日所安排 ti7伊e5面前，hit-e5 thang生驚e5經驗。總是若理解伊e5人，kia2
teh,就是ti7 chit-e5無罪 e5基督e5心神，穩當有擔當咱世間人e5罪，也伊穩當有kap hit-e5烏暗e5權勢，就是受試後「暫時久離開伊e5,來爭戰 hit號 thang生驚e5 爭戰。基督kap魔鬼 e5 爭戰，kiam2是自 hit時就清楚 mah?Hit-e5 phaiN2--e5,kiam2 m7是koh一pai2來kap chit-e5 tiam3 ti7肉體 e5上帝大大爭戰 mah?
	Chit-tiap8伊是kap伊本身 teh 爭戰，teh努力，beh屈伊自然人e5心志來盡伊e5義務。有e5人beh phah算伊差不多是失敗，因為伊有求叫講：「父ah,若會做得，tioh8將chit-e5杯離開我！」Hiah-e5無信仰，淺薄 e5批評家，是thang照in e5自由來嫌伊，看伊是軟弱 e5人。總是在ti7咱chit句是會hou7咱生起同情ti7咱e5身邊chit-e5人性 e5兄弟，也hou7咱感覺伊是kap伊e5兄弟相同。因為伊有講chit句話，所以咱有益發ai3近oa2伊，ai3 敬愛伊。設使伊若無費了hiah-nih8濟 e5心神，結局咱是無thang hiah-nih8尊重伊。
	Hit-e5 杯是boe7-thang離開伊，伊是的確 tioh8 khah贏伊e5 爭戰。總是咱m7敢siuN進前來講起chit-e5事。

	最後伊e5心神有漸漸liau5-leng7起來，hit時伊就講：「我e5父ah,chit-e5 杯若boe7 tit離開我，的確 tioh8 lim伊，就願你e5 旨意得 成。」祈禱soah,伊精神上e5風波就cheN5，就顯出大e5恬靜。

	伊有三pai2離開伊e5祈禱來看hiah-e5朋友，就是對in e5 親近kap同情來beh thang幫贊伊e5。In有hou7伊e5心失望，也tak8-pai2 hou7伊真傷心失望。當耶穌真憂悶慘慼e5中間，in long2 teh好睏。伊就離開in koh進前去益發迫切祈禱，後來伊就koh來，也koh是看見in teh 睏，伊的確 tioh8家己擔當伊e5艱苦。咱e5心kiam2 m7是tioh8大大感謝伊e5 gau5同情hiah-e5 ai3睏 e5朋友？咱知咱若tu2-tioh8 chit款e5 背逆，hit時ti7咱受傷e5心內穩當beh想講：「He2,in long2無甚物關心我，以及我e5艱苦！」總是耶穌就無親像an2-ni,伊是夠額理解 in。伊知影in m7是無teh關心伊，不過ti7 hit日in e5心神是過頭緊張，致到身軀厭倦到beh死。伊有講：「In e5心神甘願，總是肉體軟chiaN2。」這就是咱所teh 信靠 e5耶穌。雖然眾人有誤解咱，hit時伊ma7是會了解咱所有e5好處。
	M7-ku2 in e5眠 soa3 siuN長去，in應該ai3警省來保護伊，ai3知影ti7 hit暗beh有危險事到ti7伊。總是伊soa3代先知影hit-e5危險有teh逼oa2,也有看見火炎，koh有聽見眾人喊譁 e5聲音，ma7是有看見一個穿白睏衫e5青年人走oa2來beh注意伊。Koh有kui大陣公會e5差役」，Kiah8燈kap火把，kap ke-si」，tui3 樹林內直直teh近oa2伊。
	照咱素常 teh想e5,是羅馬兵去掠耶穌，其實m7是！咱ti7 chia所tioh8注意e5,就是彼拉多 kap伊e5兵隊是long2無干涉 ti7 掠耶穌e5事。猶大有領「一隊兵 kap chiah-e5 祭司頭以及法利賽人e5差役」，也chiah-e5人就是boeh來掠耶穌e5。設使彼拉多有差伊e5兵去掠耶穌，伊tiaN7-tioh8是會知hit-e5所以然。設使羅馬兵有去掠耶穌，in穩當beh拖伊去關 ti7羅馬 e5兵營，也穩當無beh將伊交hou7猶太人e5 祭司，來 審判伊。掠耶穌e5罪一切ai3歸ti7猶太人。猶太人猶未帶伊去ti7彼拉多e5公堂 e5代先，羅馬 e5 法律是be7-bat 干涉tioh8耶穌。
	「你看！賣我e5人近lah!」猶大有gau5 選擇 tu2好e5時間。hit暗猶大是先去探客西馬尼來得tioh8伊所ai3 e5好機會。Hiah-e5 ai3 beh 保護伊e5 群眾是long2 ti7床裡teh 睏。眾學生long2無注意in有受對敵e5圍困。也chit-tiap8 hit-e5 背逆者有放sak一切 e5 chng-choe3,有進前來顯出伊e5真相。猶大所做e5可惡 e5故事中第一可惡e5,就是伊tui3 hiah-e5差役所做e5暗號」，我ka7伊chim e5,hit人就是，lin2 thang掠伊，soe3-ji7拖伊去。」Tui3 an2-ni,伊就進前用好意 e5款來請安講：「先生，平安！」就直直ka7伊chim。Kiam2-chhai2咱為tioh8 ai3 保持咱軟弱 e5人性 e5尊嚴，咱永永ai3想講，咱人家己是boe7會 墮落到hiah-nih8 深，也猶大所做e5,專專是tui3 ti7「撒但入伊e5心」。
	總是ti7 chit-tiap8 beh想保持咱人性 e5尊嚴，在咱無論chi7-chui7,是無妥當 e5事。耶穌就進前將伊本身 交付in講：「Lin2 chhe7拿撒勒 e5耶穌mah?我就是。Lin2若chhe7我，tioh8莫得攻擊chiah-e5,tioh8容允chiah-e5人去。」Tui3 an2-ni,in就放學生去。亦in就去！真正long2去！雖然有聽見講，彼得有走oa2去喊beh削祭司頭 e5 奴僕Ma2-lek8-kou2 e5耳仔，iau2-ku2 ti7 hit時，大面 in眾學生是long2大生驚才tioh8。這是thang傷心，差不多boe7信得 e5事。」Hit時學生離開伊走。」



第六章	猶太人E5審查

	親像an2-ni,伊有家己一個，koh顯出莊嚴 e5氣概 hou7聖殿 e5差役用手攬伊e5 肩頭ka7伊chhah去。Ti7 hit時m7知hit-e5 背逆者有kap in做陣來歡喜伊成功mah?A2是有為tioh8家己e5罪，心內受大e5刺鑿，忽然間走去bih ti7「園內e5 樹下」mah?耶穌有直直相猶大 e5面，soa3 ka7伊講：「猶大ah,你用chim嘴賣人子mah?」Cchit-tiap8 猶大 kiam2是已經入ti7 地獄 mah?
	In就帶耶穌代先去見A-na2,chit-e5 A-na2是前 e5猶太教會e5 頭，是一個貪欲 e5 老祭司；伊e5親族，照猶太人e5經典(Talmud)所講，long2是tui3 敗壞聖殿來得tioh8 in e5 財產。耶穌bat講聖殿是「賊siu7」，A-na2穩當無boe7記得chit句話。Chit-pai2 e5意思 m7是開公會，不過是hiah-e5人有相kap聚集na7-tiaN7，m7是正式beh 參商甚物，只有是聚集ti7-hia來聽候天光，thang正式開公會。Ti7 hit-e5悽凊 e5暗暝，long2無半個朋友thang替伊辯護公道 e5理氣；in就逼伊講話，ng3望tui3伊所講e5來得tioh8 根據thang告訴伊。祭司頭A-na2就問耶穌，論伊e5學生以及伊e5教示。耶穌應講：「勿sai2 問 chit款？我是顯然對世間人講；我常常 ti7 會堂kap 殿裡教示，就是ti7 chiah-e5眾議員所常常 teh聚集e5所在。所以thang問聽e5人，看我所講e5,是甚物！」
	Hit-e5 老祭司聽了，親像無歡喜e5面色。伊無慣勢聽chit一款e5話，也有一個差役感覺tioh8 chit-e5代誌，就搧hit-e5犯人e5面，講：「你敢應祭司頭an2-ni mah?」咱會記得保羅受審 e5時，也是siang7 chit款e5情景，hit時祭司頭有命令in phah伊e5 嘴，tui3 an2-ni保羅就受氣講：「粉白 e5牆ah,上帝beh phah你。」總是chit-pai2耶穌e5態度是無親像保羅，伊就恬靜、威嚴來應講：「我若講m7-tioh8,thang指正hit-e5 m7-tioh8;若tioh8,啥事phah我？」
	Ti7 chit-e5暗靜 e5審查，in是無thang得tioh8到joa7濟e5事實thang告訴伊。Hit時A-na2就講：「Tioh8帶伊去hou7 Kai-a-hoat kap公會審問。」咱koh一pai2 thang看見伊有得tioh8好機會來受公道 e5 審判。約翰有講：「前替猶太人打算講，一人為tioh8百姓(**人民)死，是有利益e5,就是chit-e5 Kai-a-hoat。」
	親像an2-ni,耶穌有hou7人牽落gim5-a2 tui3外面埕裡出去，hit時ti7-hia有差役，以及奴僕大家圍teh會閒話，也na2 teh烘火。也ti7 chit-e5外面埕，伊e5學生中 e5一個，有tu2-tioh8一chan5 悽慘 e5事。彼得kap約翰有見笑 in有來逃走，就相kap倒tng2來ti7 A-na2 e5厝，chim-chiok看代誌e5 結局。大面為tioh8約翰前bat ti7耶路撒冷做魚e5 seng-li2,所以有kap in熟似，也有得tioh8 in e5承諾來chhoa7彼得入去。總是hit-e5顧門 e5女婢，目睭內一下看見彼得beh入門，就會認得伊，講：「你chit-e5戇漢也敢是伊e5學生houN3？」彼得聽見就隨時講白賊話。」M7是！我m7是lah!」總是hit-e5女婢m7信。彼得就隨時 chhng3入ti7 hiah-e5圍teh烘火e5人縫，hit時hit-e5女婢心內奇怪 teh ngiauh8-ngiauh8念。彼得就teN3放心e5款來kap別人khia7-teh烘火。總是hit-e5女婢是無beh放伊soah,也邊仔 teh khia7 e5人就齊聲講：「你實在是in e5一個，你是加利利人lah。因為tui3你e5 腔口有漏出。」
	彼得聽了心神到極興奮，就應講：「實在我m7是lah。我m7-bat lin2 teh講甚物。」
	伊有koh tu2-tioh8一chan5 koh-khah thang生驚e5事，有一個危險e5人，oa2來伊e5面前 注目看伊。Chit-e5人就是hou7彼得削tioh8耳仔hit-e5 Ma2-lek8-kou2 e5親人，伊有講：
	「我kiam2無看見你kap伊ti7 園內mah?」
	早前彼得teh討海e5時，大面也是kap伊e5 同伴 siang7款平平會講phaiN2嘴，所以chit- pai2 ti7 chit號 thang生驚e5時，有koh顯出伊e5舊款。伊就詈罵koh咒誓講：「Hit-e5人我連bat伊ma7無！」
	總是伊咒誓to猶未了，伊e5 嘴就hap8去。連伊to猶未oat8-tng2身，就已經知ti7無phah算e5中間，耶穌有聽tioh8伊e5咒誓。因為tu2-tu2 ti7 chit時，耶穌有受人拖tui3外院出去，beh送交公會。也ti7外面 天昲光e5時，有雞仔tu2好teh啼。」耶穌oat8頭看彼得，彼得就出去外面大啼哭。」
	Chit-tiap8耶穌有koh受tioh8一個嶄然嚴重e5審問，公會有聚集ti7殿內e5議事堂，也祭司頭Kai-a-hoat是做議長。
	過去已經有濟濟人著冊來講起公會e5 狀況，就是有指示咱知，當公會有權 thang辦罪人 e5死活，hit時in e5 律法是真公道，有設立重人道 e5 律法thang阻止誤審 e5事。現今有濟濟基督徒，有根據 chit-e5事實來排斥in是thang見笑，無照法來辦耶穌。也有濟濟懷疑者，是僥疑福音傳e5確實性，soa3講，照看咱是oh得信公會beh濫用 in本身e5 律法。總是chit-e5 集會 e5意思全然m7是ai3 beh 辦伊，不過是親像咱今仔日所講e5「陪審院」e5意思，是ai3先聚集來審查hit-e5 實情，thang備辦事件來起訴 ti7羅馬 e5法院。Ti7 chit時辦罪人 e5死活，chit-e5權柄，是無交代in e5 公會。最近e5羅馬法 e5 學者有研究，也特別tui3 ti7 發見tioh8羅馬法 e5紙皮(OxyrhynchusPapyri)所指示咱知e5,就是當時 e5羅馬人是決斷boe7曉想，ti7羅馬 國內除起羅馬權威以外，有甚物人thang 審判人e5死罪。
	Ti7 Kai-a-hoat e5所在所開chit-e5 公會，不過是「陪審院」e5意思，ai3 ti7-hia來備辦告訴e5材料thang送交羅馬 e5法院，也in 的確 tioh8提出hit號告訴會giu2彼拉多e5心e5。In知影若beh告伊是有違逆教會e5 規矩，有犯tioh8 安息日，a2是告伊是靠鬼王別西卜趕鬼，就羅馬政府聽了穩當好笑無ai3 辦。In想了真費氣，in所oe7-thang得tioh8最好e5白賊 e5 干證，就是告伊有哄hoah人講，伊beh chhia倒聖殿。伊有淡薄講出親像chit款e5話，也咱若是thang用an2-ni來告伊是beh 謀反，就彼拉多穩當會關心ti7 hit-e5事，因為伊本身bat干犯tioh8猶太人e5聖殿，致到ti7政治 e5本營bat有代誌ti7-teh。總是這ma7 m7是有力e5告訴。咱kiam2 boe7-thang tui3 chit-e5犯人本身來聽tioh8 伊講起甚物款e5話，就是有力會激動總督e5心e5 mah?
	總是耶穌靜靜long2無beh 辯駁甚物，ma7無beh說明啥款。伊e5恬靜有激起in e5受氣。Hit-e5 祭司頭就tong3-boe7-tiau5大受氣peh起來對伊講：「怎樣你long2無應？Chiah-e5人所干證你e5,是甚物？」總是耶穌猶原靜靜，hit-e5 teh哄hoah伊e5 Kai-a-hoat照看差不多親像直直無平安e5款。伊有講chit句嚴肅 e5話來催逼耶穌，也咱tui3 hit句 thang看出伊有淡薄驚畏 e5心ti7-teh。」當chit-e5真活 e5上帝，我命令你咒誓 ka7我講，你果然是上帝e5 囝基督，a2 m7是？」
	耶穌講：「我就是lah,也有一日lin2 beh看見人子坐ti7有權能e5 e5大peng5,坐天e5雲來。」Tui3 an2-ni,祭司頭拆裂伊e5衫，講：「咱猶欠甚物干證 mah? TaN lin2已經聽見伊e5 chhiam3權e5褻瀆lah。Lin2 phah算怎樣？應講：「伊該死。」
	親像an2-ni,in e5審查就清楚，In是無thang得tioh8甚物有力e5訴訟，總是這就是in所會得tioh8 e5最有力e5。Ti7羅馬 e5法庭褻瀆 e5事算 m7是到joa7重e5罪。總是這算是有淡薄e5 力thang得tioh8羅馬政府 e5關心，因為當時賢明 e5羅馬政府有命令彼拉多 tioh8 se3-ji7 ti7猶太教e5 khah重要e5問題。不過人若講「我是彌賽亞」，就有淡薄thang hou7政府注意e5所在。因為從前羅馬政府 tui3 ti7濟濟假彌賽亞e5事有tu2-tioh8重大e5 問題。
	後來耶穌有tu2-tioh8真thang生驚e5事，是咱所m7-ai3講起e5。公會soa3 變做亂chheng3-chheng3。In有相爭sak chit-e5犯人耶穌，就是tu2-tu2照東洋e5 暴徒所行e5。」In就phui3 noa7 ti7伊e5面，用拳頭母cheng伊；也有e5用手搧伊，講，基督ah,你是先知，tioh8 ka阮講，phah你e5是chi7-chui7。Hiah-e5差役帶去，用手phah伊。」

	Kai-a-hoat以及全公會e5議員 ma7 long2有看見chit-e5 實情，也iau2-ku2 恬恬。大面A-li7-ma2-thai3 e5約瑟以及Ni5-ko-ti2-bu2猶原有看見，總是in ma7是boe7-thang做啥款。咱thang想像加略人猶大是有看見chit-e5情景，也tui3 an2-ni soa3起siau2。聖冊有記載講：「Hit時賣伊e5猶大看見耶穌受定罪就退悔」，所以咱ti7 chia來講起chit chan5事是唯一合宜 e5所在。
	議員 chhoa7 hit-e5受pak8 e5 犯人進前去彼拉多e5 法庭，hit時ti7 in中間，咱有看見有一個san2-soh,頭毛sam3-sam3 teh發狂 e5人。伊有kap聖殿 e5差役相ian2,ai3入去見祭司，也面ng3祭司直直大聲喉叫，koh將手裡所gim7 e5銀仔，hiat ti7鋪大理石 e5 土腳。最後chit-e5 背逆者 e5 良心有催逼伊來tu2-tioh8 吊頷死e5悽慘，伊是teh經驗地獄 e5驚惶lah。差役就用藐視e5態度來sak伊出去外面，hit時咱thang想像伊是親像犯tioh8鬼直直走 tui3濟濟條 e5 街路 過去，也tui3 hit條冷靜e5路直直走到ti7 hit-e5荒廢e5燒磁e5 e5園。
	「上帝ah,我有用背逆者 e5 chim嘴來chim伊。我是phah算in無beh 定伊e5罪，我是phah算一般e5民眾beh救伊，我是phah算伊beh救本身。我是有罪 lah!我有賣無罪 e5人e5 血！我有將三十個銀仔來賣伊！我有反悔，soa3將hiah-e5銀仔hiat ti7 土腳還in,總是in long2無beh看。Chit-tiap8無人beh看顧我。Ah!除起耶穌以外，無人beh看顧我。我有chhoa7伊到ti7死e5大步。伊知影我beh賣伊，總是伊有拚伊e5性命，soa3 hou7我tiam3 ti7伊e5身邊。我有用背逆者 e5 chim嘴來chim伊！」
	最後「伊有退去家己吊死」。這就是ti7 hit-e5一切 e5 可惡事e5中間，所有顯出一種應該然 e5事。
	伊若無去吊死，kiam2-chhai2有khah好。是lah,伊kiam2-chhai2 thang盡伊發狂 e5精神，來試看有甚物法度thang拯救耶穌脫離各各他e5路，soa3替伊來死ti7羅馬 e5槍刀。伊kiam2-chhai2 thang盡伊痛悔 e5心，來跪落 ti7十字架腳，也thang hou7耶穌照所ai3 e5意思來款待伊。
	是lah,伊若無去吊頷是有khah好，自殺算是有罪。總是伊若無自殺死，kiam2-chhai2也是會khah m7好。Kiam2-chhai2伊beh 吞忍來續接活 ti7世間，也無beh見笑伊e5罪，soa3 諂媚 祭司，心內深信伊有為tioh8教會kap國家來做有功勞e5工。Kiam2-chhai2伊beh收hit三十個銀仔起來，也來than3濟濟e5 錢財，成做富人，koh 食到肥khok-khok,享受快樂e5人生，hou7伊e5 靈魂加添十倍沈力ti7罪惡e5 深淵。總是伊m7-ai3,至少伊是猶有sui2 e5所在，猶會感覺伊e5所做是夠額phaiN2，m7敢koh活teh,就出去外面來吊死。所以咱be7 免得ti7心內深深想，伊是猶有淡薄e5好處 ti7-teh。也kiam2-chhai2伊是猶有teh ng3望上帝beh猶原有想tioh8伊所有e5 至sio2-khoa2 e5好處。
	親像an2-ni,猶大有經過「背逆者 e5 門」，來過到ti7別e5世界。」伊有去到ti7伊家己e5所在」。有濟濟人深深teh想伊所去e5所在，咱khah好是免想hit-e5事。設使咱e5罪是會擬定人hou7人tu2-tioh8永遠e5 刑罰，就伊所犯 e5罪也是穩當會an2-ni。也設使tui3伊e5事，咱e5心內猶有淡薄e5希望 ti7-teh,這專專m7是因為伊e5 品性猶有甚物款e5好處，獨獨是為tioh8 ti7耶穌e5性質有hit號ai3憐憫人e5心，hou7咱be7 免得信靠伊，所以才有生起chit款e5希望。




第七章	羅馬 e5 法庭

	我會記得有一位古早朋友，伊做囡仔e5時，ti7小學校所beh寫，關係歷史e5論文，是只有兩個名目na7-tiaN7，就是論講：「歷史中做第一好e5人」，若無，就是論講：「歷史中最第一phaiN2 e5人。」伊所知e5,只有烏kap白，兩款e5人na7-tiaN7。濟濟人teh寫耶穌e5歷史，常常有受chit款傾向 e5影響，致到有失落hit-e5價值。Chit-tiap8咱是boe7-thang用hit款e5法度，想beh來寫四正 e5歷史。Ti7咱人類 e5經驗中，實在無一人是全然烏，也除去耶穌以外，無一人是全然白。
	彼拉多e5做人卻有濟濟錯誤ti7-teh,不過從中最大e5 錯誤，就是伊為tioh8驚惶 tiam3 ti7羅馬 hit-e5嫉妒e5皇帝，致到影響tioh8伊審判耶穌e5態度。伊是公道 e5 審判官，不但an2-ni,伊是有同情伊chit-e5犯人，也有chhe7看甚物法度thang thau2放伊。

眾祭司kap 長老，以及經學士 long2 致意直直行進前，beh帶耶穌去裁判所，就是彼拉多所坐 e5公堂，致到liam5-piN boe7記得ti7路裡，為tioh8 猶大所tu2-tioh8 e5 阻擋。Chit-pai2算是實在e5 審判，ai3 beh決定chit-e5 犯人e5運命。
	Ti7 hit 早起，約七點，關係告訴一切 e5 手續long2設法好勢，hit時總督有開公堂。咱chit-tiap8是即時 thang感覺tioh8咱是tiam3 ti7一個嚴肅、無偏見 e5新e5空氣中。論羅馬 e5 法庭，若m7是咱知影有hit號對反 e5事實，khah常是phah算in e5 審判long2是照公道。In有chim-chiok chhe7看有甚物thang利益犯人，有濟濟羅馬法 e5 學者，是出力干證chit點。也khah後來Hui-su7-tou beh 審判保羅hit時，伊有表示 chit-e5一般e5原理。」有一人，就是Hui-lek8-su7所留ti7監裡 e5,我ti7耶路撒冷e5時，chiah-e5 祭司頭kap猶太e5長老求定伊e5罪。我應講，被告 kap原告猶未對信，be7得tioh8 機會分訴伊e5案狀，就順人情，將伊交hou7人，m7是羅馬人e5例。」親像chit款公道 e5 審判 e5原理，是有確立ti7羅馬 e5 法庭。所以咱tioh8 chim-chiok,莫得接納一般e5攻擊，就是講，彼拉多是無照公道 e5法度來辦伊。
	關係濟濟款，咱常常是oh得調和hit-e5記事，ma7是oh得thang排in teh相對問 e5 順序。不過咱ai3參考ti7地方e5羅馬 法庭，素常 teh 問案 e5款式，也tui3 an2-ni來試看，thang來排hit-e5審問 e5 順序。

Hit-e5情景，就是ti7彼拉多e5中殿e5深井埕e5天露裡。有總督坐ti7裁判e5座位，伊e5款，是真活潑，也是親像兵 e5款式，koh ma7有顯出伊是統治民族e5驕傲e5態度ti7-teh。伊是無ai3猶太人，也是真驚in,因為猶太人有hou7伊捷捷苦心、費氣。伊是有羅馬人e5氣概，gau5藐視ti7地方中、ti7宗教上，hiah-e5頑迷e5人，總是tui3羅馬政府有嚴嚴受吩咐，叫伊無必要 tioh8常常做事激in e5受氣。
	Chit-tiap8 ti7羅馬法律是無有檢事e5官職ti7-teh,未執行律法e5代先，市面的確 tioh8提出in e5告訴狀。公會e5代表有來khia7 ti7 官府 e5面前做原告，亦審判官就照常 e5法度來進行問講：
	「Lin2 告 chit-e5人甚物案件？」咱bat聽見有人是tui3 chit句teh議論講，伊是long2 m7知耶穌e5事，這是無的確an2-ni。不論啥款，chit句是無thang做甚物證據，不過是判官開堂 e5時，素常所teh 問 e5話。咱是boe7-thang了解in所應 hit-e5 khah無禮e5話。」Chit-e5人若m7是phaiN2人，阮就無將伊交hou7你。」kiam2-chhai2因為in無tu2好e5理由，所以干單 ai3拖khah長 e5時間na7-tiaN7。彼拉多就即時責備in:
	「設使lin2若是無甚物要緊e5事beh告 ti7 chit-e5 法庭，設使若是關係lin2本國e5風俗na7-tiaN7，lin2 thang家己帶去，照lin2 e5 律法去辦伊。」
	In就應講：「阮無thai5人e5權。」
	Chit句話是thang即時指示咱知影，in是beh告訴伊死罪。Tui3 an2-ni,彼拉多有主張in ai3有一定e5 告狀，也大面in有寫ti7紙裡。Ti7下面所記載e5,就是歷史家路加所chim-chiok指示咱知e5。」阮看chit-e5人(1)迷惑阮 e5百姓(**人民)，(2)禁人納稅 hou7該撒，(3)家己稱做彌賽亞做王。」
	論頭一點e5告訴，是無分明e5事，大面 in也是phah算chit項是不成問題。也第二點e5 告訴明明是無事實，耶穌所講e5差不多是對tui3 反。論第三點算是有危險性ti7-teh,是告訴伊有beh反叛羅馬 皇帝e5 律法。所以彼拉多 boe7 免得慎重來關心chit點。
	照法庭 e5慣俗，彼拉多是ai3召被告 e5來，hou7伊辯明是「有罪a2是無罪」。彼拉多就問伊講：「你是猶太人e5王 mah?」耶穌知影伊所問 e5,有無明 e5所在ti7-teh,就應講：「你講chit-e5話是tui3你家己a2是tui3別人將我e5事ka7你講？你是teh 問看我是王，就是照你e5話所講e5,a2是teh 問看我是彌賽亞，就是照猶太人所風聲e5?」
	彼拉多就侮慢，辯駁伊講：「我kiam2是猶太人？lin2猶太人有風聲啥款，he2,我是全然不管。你本國e5人kap chiah-e5 祭司頭將你交hou7我。你果然怎樣做ah?你是王mah?」
	耶穌講：「你講就是。總是我e5國m7是屬chit世間。我e5國若屬 chit世間，就我e5差用的確爭戰。」彼拉多是ai3得tioh8 koh-khah明瞭 e5應答，就問講：「你teh講，我e5國！An2-ni你是王mah?」
	「是lah!我是王。我就是凡若追chhe7真理e5人e5王，凡若屬真理e5人beh 聽我e5聲。」
	Hit-e5 驕傲e5羅馬 官，就冷笑講：「你講真理！到底真理是甚物？」
	不過結局彼拉多是明知chit-e5彌賽亞其實是無表出顯然e5行為，有ai3 beh反對羅馬政府。
	後來照看彼拉多是有去kap hiah-e5 原告 e5 參商，soa3 ka7 in講：「我看伊無罪。」伊e5意思是講，lin2有告伊ai3 反叛，總是無實在e5 根據 ti7-teh。照平常 e5法度，chit pai2算 thang講是無罪 e5 判決。也照看tioh8 soah chit-e5 審判 才tioh8。設使chit pang是無罪 e5 判決，大面是應該tioh8 soah。照彼拉多所聽，雖然耶穌有干證伊是彌賽亞，也雖然有承認伊是王，又koh雖然hiah-e5 跟te3伊e5人，以及伊同鄉 e5朋友有解說伊是ai3 beh反叛羅馬 e5權勢，iau2-ku2照彼拉多所信，in是有誤解伊，koh信耶穌是無有意思ai3 beh反叛羅馬帝國。照法理上卻是thang用伊所講e5話來定伊e5罪，總是伊實在是無有意思beh反叛。Tui3 an2-ni,彼拉多是ai3 hiah-e5 原告 e5人莫得勉強 beh來告訴伊。
	In有出力來催逼chit點，耶穌本身 to有告白伊是王，也又koh hiah-e5 跟te3伊e5 ma7是有an2-ni信，所以ai3伊tioh8照皇帝e5法度來辦伊。In是oe7-thang用chit點來定伊e5罪，也in知影in是thang勉強彼拉多下手來定伊死罪，因為伊是驚皇帝e5人。」凡若掠家己做王 e5,是背叛該撒。」
	彼拉多應該tioh8無視in e5意見，這是快講e5事。是lah,伊應該tioh8 an2-ni才 tioh8。總是beh做an2-ni,是嶄然tioh8 ai3有勇敢才會做得。伊知影羅馬政府所第一生驚e5,就是ti7巴勒斯坦有人beh起來家己干證伊本身是彌賽亞。因為政府已經有為tioh8 chit-e5代誌費了真濟e5心神。彼拉多心內想了，知影in穩當beh告訴ti7該撒提比流，就是伊所無ai3 e5,e5面前，講：「Chit-e5人ti7 公堂明明to有干證伊是彌賽亞。也猶太人，以及hiah-e5 跟te3伊e5人，to實在明明有解說伊e5所做是一種e5 革命。反轉彼拉多告人 e5意見，是講chit-e5人實在long2無有意思ai3 beh做hiah-e5 teh跟te3伊e5人所teh phah算e5。伊有將伊告人 e5意見，也反對眾人e5 干證，來thau2放chit-e5人。」彼拉多想了不止ju5亂，致到進退兩難。伊kiam2 tioh8照法理上 e5意思，來違逆伊e5 良心，勉強宣告伊e5死罪mah?

	Chit-tiap8 ti7 chit-e5 審判有顯出一chan5戲齣款e5情景，就是有chit-e5差役tui3 chit-e5 總督e5婦人人theh8一張單來注意伊講：「Chit-e5人是義人，你m7-thang 干涉tioh8;因為我今仔日ti7 眠夢中為tioh8伊濟濟艱苦。」Ti7歷史上 常常有親像chit款e5 眠夢 kap 兆頭，來phah生驚hiah-e5出名 e5羅馬人。親像該撒Jiu5-li2-a-su(Julius Caesar)是為tioh8忽略Kha-po-ni5-a(Calpurin ia)e5 眠夢，才tioh8 tu2-tioh8暗殺。Hit張phoe實在有hou7彼拉多e5心嶄然無平安。
	總是身邊e5人iau2-ku2是teh出大聲喉叫講：「伊搖動百姓(**人民)，遍猶太傳教，tui3加利利起到chia。」伊e5心內teh混亂，hit時伊有歡喜聽見講伊是加利利e5人，就執/chip chit句，來想講：「Chit-e5人是加利利人mah?伊是屬 希律所管轄 e5人mah?我kiam2 m7是tioh8將chit-e5 責任來hiat hou7 希律？chit-tiap8伊tu2-tu2是來ti7耶路撒冷。」
	親像an2-ni,彼拉多就送伊hou7希律王。Kiam2-chhai2 chit-e5加利利e5頭人，是beh真趣味ti7 chit-e5加利利e5先知e5事，soa3來表示伊e5意見。總是chit-e5狡獪、老練 e5猶太人是夠額聰明，是be7-thang hou7彼拉多liu5去。伊是無ai3 beh干涉ti7 chit款反叛 e5 審判。又koh chit-e5 犯人高尚 e5態度，是不止ju5亂伊e5心。耶穌ma7無ai3對chit-e5 thai5死行洗禮約翰e5王來開嘴講一半句話。所以希律 kap hiah-e5差役就看伊目地無，用舊e5紫色 e5袍ka7伊穿，戲弄伊是beh做王，soa3 koh送還彼拉多。彼拉多雖是用chit法，也是無路 thang閃避。
	Teh聽候希律 e5 審判 e5中間，hit-e5形勢有na2益發m7好。眾祭司有夠額使唆百姓(**人民)e5心，chit-tiap8彼拉多e5心神是大紛亂，boe7曉解決。當chit-e5軟弱e5時，伊有催逼百姓(**人民) e5心，講：「Lin2有慣例，到PoaN5過節，我tioh8放一個監犯hou7 lin2;lin2 ai3我放拿撒勒 e5耶穌hou7 lin2 mah?」暴徒就真受氣，大聲喉叫講：「M7是hit-e5拿撒勒 e5耶穌！Tioh8放巴拉巴hou7阮！巴拉巴！巴拉巴hou7阮！」
	按怎巴拉巴？因為巴拉巴明明to是政治犯，為tioh8 作亂，才受關。伊所做e5,雖然是sio2-khoa2 e5鬧動，不論啥款，伊有勇敢 thang抵抗羅馬，亦hiah-e5 暴徒是有同情hiah-e5「抵抗政府」e5人。照in teh看，耶穌會來hou7 in忌克/khi7-khek,hit-e5實在e5因端是為tioh8 伊無beh照in所希望 e5款來作亂，大面彼拉多 ti7心內也知影chit-e5代誌。
	Chit-tiap8 hit-e5 判決 e5 責任，有koh hiat還伊。伊有躊躇不決，亦ti7 hit款e5情形凡若人躊躇不決 e5,是會失落伊e5 權威。Hiah-e5 粗野 e5兵有直直teh替伊見笑，親像ai3顯出做兵 e5款，用無禮e5態度來命令趕hiah-e5 暴徒出公堂。彼拉多是tioh8判決，亦m7-ku2無勇敢。當伊e5心ju5亂e5中間，伊koh問 in,就是kui早起所teh ju5亂伊e5心e5。「An2-ni就稱做基督e5耶穌，我tioh8怎樣辦伊。」
	Hiah-e5 暴徒是夠額明白 in所ai3款待伊e5態度，in就出力喉叫講：「釘伊ti7十字架！」Ah!總是論伊e5事，in long2無親像彼拉多e5款，teh ju5亂 in e5心。彼拉多 tui3 chit-e5恬靜e5 犯人有得tioh8 奇異 e5印象 ti7-teh。伊有kap耶穌相kap講話，相kap 談論。伊m7知影tioh8怎樣來思想伊。從前伊to be7-bat看見人親像伊，ti7耶穌boe7-thang永遠e5目睭，有反出伊所boe7-thang了解e5 眼光 ti7-teh,也親像有力，會giu2伊e5心來看出伊e5美點，koh 高尚 e5氣概，也koh一面 hou7伊看了boe7 免得生出驚畏，kap神祕e5感念ti7-teh。伊e5婦人人所夢見 hit-e5奇怪e5夢，ma7是有搖動伊e5心，來生起一種迷信 e5驚惶。

	「釘伊ti7十字架！釘伊ti7十字架！」
	彼拉多就受氣，講：「我無beh 釘伊ti7十字架，我ai3 beh鞭phah伊，也後來beh放伊！」
	親像an2-ni,彼拉多就命令差役，去留置場來phah hit-e5面 long2 白、消瘦e5 犯人，也用皮帶做鞭來phah伊e5身軀到流出血水仔，hit-e5刑具夠額殘忍，受執行者 e5鞭phah,致到伊e5神經驚到ngiauh8-ngiauh8-chhoah。確實ti7 hit 早起hiah-e5羅馬 e5兵隊中，第一下賤 e5,有khia7起ti7 hit-e5兵營！除起chiah-e5,chi7-chui7有心情thang lam7-sam2行伊，來款待chit-e5 恬靜、艱苦e5耶穌！In有編刺仔e5冕旒來chhih8-lap ti7伊e5頭殼。也koh hiaNh彼拉多所穿e5舊e5 紫色袍ka7伊穿thah8 ti7伊hit-e5 teh出血e5 肩頭。伊有用榕仔來phah伊e5 正手，koh戲弄伊講：「猶太人e5王，平安ah!」
	後來彼拉多有最後來催逼in,求in e5 憐憫。伊有命令hit-e5 犯人出來，khia7 ti7眾人e5面前。「耶穌戴刺仔e5冕旒，穿紫色 e5袍出來外面」。彼拉多koh ka7 in講：「你看chit-e5人！」
	Ti7 地面上，從來kiam2 bat有親像chit款e5情景mah?上帝永遠e5 囝，有為tioh8人e5罪，臨到世間受死，koh tioh8用吞忍尊嚴 e5態度，來khia7 ti7伊所創造做下賤 e5人e5面前，soa3受鞭phah到流血，也受tioh8 tak8 等號 e5 凌辱 kap 戲弄。In kiam2是boe7同情人，boe7 憐憫人mah? Kiam2是撒但也有入ti7 in e5心mah?
	「釘伊ti7十字架！釘伊ti7十字架！」
	彼拉多干單khia7-teh 注目看伊，也心內有驚畏，有ju5亂。伊koh聽見有明亮 e5聲音tui3 hit-e5 法庭 teh出講：「伊應該死，因為伊掠本身做上帝e5 囝。」hit時ti7伊e5心內koh 發生一種迷信 e5驚惶。
	上帝e5 囝！彼拉多聽見伊是上帝e5 囝，就益發生驚，tui3 an2-ni就koh入公堂來問伊講：「你tui3 ta2落來？總是耶穌無應伊。」因為伊知chit時beh來應答按怎算是無利益。
	照看，這有益發phah生驚伊e5心。「你m7 kap我講mah?Kiam2 m7知我有權 thang放你，亦有權 thang釘你ti7十字架mah?」
	耶穌有親像一個上等人e5款，謙卑kap伊e5下面人講話，也是親像一個 審判官有淡薄恩典伊e5 犯人e5款，來ka7伊講：
	「若m7是tui3 頂面 hou7你，就你無權thang辦我；你卻是phaiN2，總是將我交hou7你e5人，伊e5罪是koh-khah重。」
	彼拉多 beh怎樣來辦 chit-e5耶穌，就是稱做基督e5 ah?伊是真ai3為伊，伊e5 良心有催逼伊tioh8 an2-ni做。總是hit-e5 殘忍、快受氣、kau7僥疑，koh凶惡、老練e5提比流有顯出ti7伊e5面前。伊知影猶太人所講chit句挑戰 e5話，是有包含哄hoah e5意思 ti7-teh。「你若放chit-e5人，就m7是該撒 e5朋友。」TaN伊beh怎樣做？不論啥款，伊是ai3得tioh8 體面，就hiat hit-e5責成來歸ti7所應該歸e5所在。彼拉多看見無chhai2-kang,反轉na2擾亂，就捧水，ti7眾人e5面前洗 手，講：「Ti7 chit-e5 義人e5 血，我無罪，lin2家己打算。百姓(**人民)long2 應講，「伊e5 血歸ti7阮 kap阮 e5 囝孫！」
	咱m7免koh 進前來推測按怎，咱是知影hit-e5 結局。Ti7 hit-e5 判決大e5轉機e5時，耶穌有注目看chit-e5 可憐、無膽量 e5彼拉多，有怎樣放sak伊e5 努力。」Tui3 an2-ni,伊就將耶穌交hou7 in去釘十字架。」
	這就是彼拉多 tui3 chit-e5稱做基督e5耶穌e5 辦法、為tiouh8 伊無膽量 e5所做，ti7兩千年久伊有gia5伊家己所鑿e5枷，因為無論ti7 ta2落，基督徒有teh念in e5信經講：「Ti7本丟彼拉多任內受苦。」


第八章	各各他

	伊就long2無抵抗 hou7 in ian2倒ti7 hit-e5烏色、粗粗e5十字架e5 頂面。也in就用大支e5鐵釘真殘忍來釘 thang3過伊e5 手kap腳。後來in就相kap出力將十字架ian2 khia7起來，soa3 ka7伊lok落去土孔，hit時伊e5 神經，伊e5筋beh有受tioh8 殘忍 e5 刺激、痛疼到beh爆裂。上帝e5聖囝有tiam3 ti7 chit-e5 thang悽凊 e5痛疼e5 狀況，面ng3 頭前來看hit-e5美麗 e5城，就是逼伊出城外來tu2-tioh8害死e5,也ti7伊e5腳下有兵丁teh搖 豆仔來分伊e5衫，koh有祭司khng3 殘忍 e5心來歡喜in有得勝，又koh ti7 hit-e5節期所聚集e5人有kui大陣出來城外親像beh看戲一般。全世界tak8方面 e5人有聚集ti7伊e5面前，chit-e5世界就是伊所beh替伊死e5世界。
	「也世間m7-bat伊。」有一日chit-e5世間的確beh bat伊，koh是beh bat hit-e5全意義。經過數世紀 e5中間，hit-e5 thang驚惶 e5烏色 e5十字架，就是boe7-thang講起e5 見笑kap侮辱 e5記號e5,有變成人類思想中一個第一高尚 e5記號，來表明上帝e5 犧牲。

	「眾人有khia7 ti7-hia teh看。」Ah,咱tioh8 公道來 審判 hiah-e5眾人！實在to m7是一般e5民眾teh怨恨耶穌，咱to m7是全然phaiN2。耶穌有信用咱，伊知咱是會堪得hou7伊來為tioh8咱放sak伊本身。設使若是照濟濟人所teh講e5款，咱是到極e5腐敗，咱就boe7 堪得thang承受伊e5救恩。咱有聽見人講，咱是boe7-thang信用咱人有甚物好e5本能。親像ti7 凱旋 e5安息日hit-e5行列 e5時，有kui大陣 e5人long2 teh歡喜，喉叫hoah和撒那，總是siang7 hiah-e5人ti7後來soa3喉叫講，Tioh8 釘伊ti7十字架！莫得信伊！Ti7耶路撒冷受祭司所壓迫hiah-e5熱狂 e5愚民是boe7-thang代表一般e5民眾慷慨e5心情。一般e5民眾雖是無long2 te3伊，ma7 long2有欽仰伊、擁護伊，koh ma7無容允法利賽人奸惡e5 手來khap8-tioh8伊。上帝是嶄然猶有大e5感動力ti7咱人類 e5心內，ti7 群眾e5中間，有kui大陣 tui3加利利來e5人ti7-teh,in e5心內有艱苦，因為iau2-ku2 會記得早前 ti7迦百農hit-e5快樂e5日子。也有tui3 thong天下聚集來e5 深沈e5出外人ti7-teh,ti7 tiap8-a2久e5中間，伊有提高in e5思想；koh有羅馬 e5千總 ti7-teh,in有掠伊是上帝e5一個囝。Koh有耶路撒冷e5婦人人為tioh8伊流目屎、哀傷。也有kui陣人槌胸tng2去；也伊所深bat e5學生看了自然是koh-khah傷心。耶穌tiam3-ti7 hit-e5艱苦e5時，to m7是全然受世間人放sak。
	總是hit日各各他e5 群眾，有代表全世界tak8 階級e5人所teh款待基督e5態度，也ti7 hit中間也有khng3 偏見、痛恨 e5對敵ti7-teh,也福音書著者真傷心來特別表現 in。眾人long2有痛罵伊、譏刺伊，也phah手冷笑伊，也講伊來擔當chit-e5運命是應該；koh 祭司、法利賽以及猶太人e5 暴徒相kap teh喉叫：「你若是上帝e5 囝，taN tioh8 tui3十字架落來。你做基督，做以色列e5王，taN tioh8落來，hou7阮 thang信！伊(**你)bat救別人，也boe7-oe7救家己！」
	伊有聽見，也有明白 hit-e5話。伊是boe7-oe7,也是m7應該救伊本身。總是伊e5心有為tioh8 hiah-e5 teh戲弄譏刺e5人來傷心。伊teh-beh臨終艱苦e5時，ma7 long2無teh 思想家己e5事，只有teh想in有khia7起ti7野鄙、敗壞 kap罪惡e5生活。最後伊就boe7-thang koh 恬恬，伊就無koh看in是tiam3 ti7 罪惡e5生活e5人，用信靠 e5心來oat8 ng3 至大e5父，就是創造 in e5,來祈禱。
	「父ah,赦免in,因為in所做e5,in m7知！」
	試想chit句有怎樣啟示上帝e5心腹！伊是夠額偉大，tiaN7-tioh8是無khng3怨妒 e5心。伊無受氣in,反轉是替in掛慮、煩惱，就是掛慮 in驚了會變做比 in實在e5款koh-khah phaiN2。試想beh臨終 chit-e5耶穌，伊e5心有慷慨到怎樣！伊實在有出力teh chhe7看有甚物法度thang替in辯解。伊m7是干單赦免in,a2是干單替in祈禱na7-tiaN7，反轉實在有出力teh chhe7看有甚物話，thang替in辯明。咱卻是無joa7濟項好thang hou7伊來講起，總是伊有chhe7,koh有講起伊。伊知in有偏見，有受hit號教育，也對伊e5事愚戇 ti7-teh。Iau2-ku2 in是m7知in所teh做e5,設使in若知，in穩當無beh an2-ni做。父ah!赦免in!
	咱long2 tioh8 khia7 ti7上帝審判 e5公座前，總是咱tioh8淡薄會記得來siau3念伊，因為連in,伊to原情in來講chit-e5話：「阮信你beh來做阮 e5 審判司。」

	In穩當是無聽見伊e5話，hiah-e5譏刺 e5人若有聽見，穩當tong3-boe7-tiau5。Ti7 hit-e5喧嚷、恥笑kap 戲弄 e5熱鬧e5中間，只有hiah-e5第一接近十字架腳e5人才會聽見伊e5話。
	至少有一人有聽tioh8,hit-e5人是用戇ngiah8、生驚e5 念頭來聽伊。照看hit句話有感動tioh8伊久久恬靜e5心情，也chit-e5感動是自細所be7-bat tui3老母來受tioh8 e5。「Hit時有兩個犯人kap伊同釘 ti7十字架，一個ti7 正peng5,一個ti7 倒peng5。」起初hit兩個犯人long2有冷笑chit-e5「彌賽亞。」In ma7是想講，彌賽亞若m7是beh giah8刀來爭戰，是無甚物路用。「你若是彌賽亞，是tioh8 救家己kap阮。」Hit時同釘e5一個有na2 恬去。咱thang想像，伊有顯出凶惡、頑固、受氣e5面，來注目看眾人，也有為tioh8本身e5艱苦來操心，致到boe7顧得想猶hit-e5耶穌e5艱苦。後來hit-e5勇敢、恬靜e5權威有感動伊e5心。耶穌e5吸引力有催逼伊，就生出不安e5 念頭，soa3家己見笑，也有見笑 hiah-e5無膽量 e5 群眾，有怎樣teh恥笑chit-e5無人thang扶助e5人。
	然後耶穌就開嘴講話，也hit-e5 賊有注意聽伊，因為耶穌long2無叫艱苦，a2是講咒詛 e5話，就是伊本身所快快講e5,反轉是講：「In m7知 in所做e5。父ah,赦免in!」請看！ti7 chit時有發生chit-e5神蹟。Ti7 tiap8-a2久e5中間，hit-e5人有變換伊e5心肝，忽然反悔伊e5罪！基督sui2 e5人格ti7 tiap8-a2久e5中間，為tioh8伊所做e5,就是羅馬帝國e5 救治 法律 ti7 久久所做了失敗 e5,就是有叫醒伊e5心，hou7伊生起，a2是欣慕好e5 念頭，也憂悶伊過去e5所做，soa3淡薄顯出欣慕sui2、理想 e5生活e5影跡。Chit-e5賊koh用驚惶kap感歎 e5心來看chit-e5神妙e5彌賽亞，就是為tioh8自稱是上帝e5 囝來受釘e5。chit-e5耶路撒冷e5 犯人，穩當bat聽見人teh講起伊e5主張kap伊e5聖國e5事。為tioh8 chit-e5因端，in才ai3 beh thai5伊。伊是chi7-chui7?到底 chit-e5神妙e5人是chi7-chui7?伊是甚物？
	伊e5 同伴就koh kap眾人相kap罵耶穌，莫怪，ti7伊e5面前 to long2是hit款e5人teh做伊e5模樣。就是頭毛 long2 白 e5 祭司，有博學e5 經學士，koh ma7有可敬e5律法博士ti7-teh。莫怪伊也是ai3罵伊，總是hit-e5凶惡、恬靜e5朋友聽了就tong3-boe7-tiau5。「你既然同受罪，連上帝也m7驚mah?咱受罪是公道。因為咱所受e5 報應，是合ti7咱e5所行。總是chit-e5人所行e5,無一項m7-tioh8!」
	咱可憐 e5人性，tui3 ti7 kap基督相kap溝通，就會接觸tioh8 sui2 e5世界，試想hit-e5 可能性有大到怎樣！伊tui3接tioh8基督e5 感化，就生出欽仰、反悔、謙卑e5心，後來就受氣，無顧tioh8家己，來擁護ti7伊e5身邊teh受苦 hit-e5人，也然後有益發進步來生出信仰e5 奇異 e5本能，確信耶穌m7是一個普通人na7-tiaN7。Chit-e5 賊有艱苦到beh暈去。伊死e5時間有直直逼oa2,也死e5意思是甚物，kiam2-chhai2是無意識去，a2是歸ti7烏有去，伊m7知。所以有tui3 hit-e5真生驚e5心內發出失望 e5聲喉叫講：「耶穌ah,你ti7你e5國來e5時tioh8會記得我！」
	Hit時耶穌就同情chit-e5 可憐 e5人，伊就是耶穌為tioh8世間人死，所結 e5 頭一粒果子。耶穌是oh得oat8頭過去看伊。也伊e5舌夠額嘴乾，到boe7-thang講起甚物。總是ti7 chit-e5 teh-beh臨終 e5基督，所應 e5話，是有顯出君王 e5威嚴 ti7-teh。「我實在ka7你講，今仔日你beh kap我ti7樂園。」
	親像an2-ni,chit-e5 可憐 e5 賊，有得tioh8 罪 e5 赦免e5經驗，心內平安，也有得tioh8 約束 thang享受死後hit-peng5 e5活命。論hit-peng5 e5事，只有耶穌知影。也設使咱beh來講伊e5意思，大概淡薄thang講是an2-ni。「今暗咱e5身屍吊 ti7十字架頂e5時，你kap我beh相kap到ti7死人所去e5世界，也ti7-hia咱猶原會相kap相認，宛然親像今早起相kap 吊 ti7十字架，咱chit兩人一般樣。」過三點鐘後，chit-e5耶穌就是hit-peng5 e5世界e5主，有過去ti7 hit-peng5,來聽候chit-e5 teh-beh死e5 賊。

	伊已經有開嘴講話兩pai2,頭一pai2是親像祭司，也be7-bat有看見祭司親像伊hiah-nih8 慷慨，來為tioh8 hiah-e5眾人，就是催逼伊到ti7死e5地步e5,來做in e5中保替in祈禱。後來koh一pai2是最親像君王講出真正有權柄 e5話來約束，beh hou7 hit-e5 可憐 e5 賊 thang有份 ti7伊e5王國。也chit-pai2咱有koh聽tioh8伊e5聲，卻m7是親像祭司，ma7 m7是親像君王，獨獨是親像人子ti7 teh-beh臨終 e5時，來siau3念伊e5老母，以及伊e5朋友，也有對in 盡做人e5本份。
	Hit時tu2-tu2 thau3中晝，日頭真炎。Hit-e5三點鐘久 e5 痛苦，是已經過了。Koh眾人e5喊譁，也是soah了。眾人taN long2厭倦，無ai3看hit-e5戲齣款e5情景，大家四散去ti7-chia,ti7-hia-e5山尾溜。Ti7十字架邊步兵khia7-teh,in ma7 hou7日頭曝到真艱苦，koh有in e5千總是親像銅像，騎ti7伊e5馬頂。In ma7是無要緊hiah-e5細細e5團體，就是「遠遠 teh khia7 e5」，行oa2來最後看到in e5朋友e5 臨終。
	親像an2-ni,「khia7 ti7耶穌e5十字架邊，有伊e5老母」，kap伊幾na7個朋友。伊e5 老母 long2無關心ti7人e5詈罵、恥笑，ma7無beh看hiah-e5 teh過去e5莊嚴 e5拉比。伊是耶穌e5 老母，chit-tiap8是無人thang阻擋 m7 hou7伊oa2來伊e5身邊。雖然馬利亞是boe7-thang拭伊e5頭額，a2是來涼伊熱hong7-hong7 e5 嘴舌，iau2-ku2 在馬利亞ti7 地面上除起近oa2伊e5身邊以外，是無有慰安e5所在。馬利亞有tiam3 ti7 hit-e5 boe7 流目屎 e5 苦境，伊是傷心e5 老母，有「利 e5劍鑿thang3伊e5心肝」，伊e5專精神是夠額慘慼來看耶穌e5面貌，就是吊 ti7伊e5 頂面 e5。伊是彌賽亞，伊是伊e5主。雖然hit-e5奧妙，伊boe7理解，iau2-ku2伊無boe7記得。總是m7是干單an2-ni na7-tiaN7，chit-tiap8伊是伊e5 囝；是伊e5紅嬰仔，就是以前bat hou7伊抱 ti7 胸前 e5;是拿撒勒 工場 e5有聰明、勇敢 e5囡仔；是一個青年，就是tui3伊e5丈夫過身了後，有為tioh8伊來做木奉養伊e5。
	Tui3 an2-ni,馬利亞真艱苦看伊。是lah,除起耶穌以外無別人thang koh-khah了解hit-e5情形。耶穌受苦 e5 最高點是teh逼oa2,所以chit-tiap8是boe7-thang容允馬利亞來ti7-hia看見hit-e5事。雖然chit-tiap8伊是tiam3 ti7艱苦e5中間，也雖然不止teh 思想世界e5 拯救kap所teh-beh到e5榮光 e5中間，伊ma7無為tioh8 an2-ni soa3無心情thang siau3念伊e5 守寡老母。當伊beh臨終 e5時，伊有注神來看ti7 hit-e5小團體中兩個人，就是生伊e5 老母，kap伊e5 teng5伴，就是ti7伊iau2 活teh,kap teh-beh死e5時，做第一親近ti7伊e5身邊e5。
	「老母ah,看你e5囝！囝ah,看你e5 老母！」「Tui3 hit時hit-e5學生chih接伊到家己e5家。」

	親像an2-ni,伊就用溫柔、疼痛、小心e5態度來最後放sak地面上e5關係，也家己一人來抵當所beh到hit-e5 深khok thang驚惶 e5經驗。咱e5思想是boe7-thang了解，a2是設想koh過來hit三點鐘久 thang生驚e5事。Ti7 hit時不但伊e5肉體有受tioh8 thang悽凊e5苦痛，就是有加添經驗tioh8神妙e5精神上e5鬥爭，boe7-thang講出e5 悽慘。Ti7 hit時遍地受烏暗所遮蓋，這是合宜。Hit日e5烏暗kiam3-chhai2是地動beh到e5以前所有e5現象。Koh有真濟白色 e5雲霧來蓋密hit-e5情景，致到橄欖山e5外形，耶路撒冷e5塔kap圓厝蓋soa3也漸漸無明去，無看見。」Tui3日晝起，到三點鐘，遍地烏暗！」
	這kiam2是一種e5記號，teh表明上帝無歡喜mah?這kiam2是自然界也teh表示反抗hit日e5罪惡mah?因為世間人有an2-ni mah?這kiam2是一種尊貴 e5布簾beh遮蓋 hit-e5奧妙e5 爭戰 mah?這kiam2是一種e5 良心最後beh來叫醒 hit-e5城裡e5百姓(**人民) mah?Hit時遍地有烏暗！
	伊tiam3 ti7 hit-e5 悽慘 e5 危機，無一人有看見伊。咱有聽見講，hit-e5烏暗e5三點鐘是恬靜e5三點鐘。伊猶未臨終 e5以前，有用hit-e5喉叫e5聲來phah破 hit-e5恬靜e5時間，也咱tui3 hit-e5喉叫e5聲音，thang知伊有怎樣經過 hit-e5烏暗e5時間。Hit-e5喉叫e5聲有大大印象 ti7十字架腳teh看e5人e5心。Siang7 頭hit兩本福音書有保存伊ti7十字架頂所講e5,只有是chit句話na7-tiaN7。福音書有記載tu2-tu2伊所講出e5話ti7-teh,宛然親像teh表明聽眾決斷e5 tou3-cheng了後，伊才大聲喉叫，顯出hit-e5 boe7-thang形容得 e5 thau2-放e5話。」差不多三點，耶穌有大聲喉叫講，以li7,以li7,Liap8-ma2-撒pok8代-ni5,就是講，我e5上帝！我e5上帝！你啥事放li7我。」

福音書著者有記載chit-e5喉叫e5話，看做是基督beh臨終 e5時，所講最後e5話，試想福音書e5好膽有確信，誠實到怎樣！莫怪hiah-e5無信仰e5人是ai3注重chit句。照in teh想，chit-e5 高尚少年e5熱心家，最後有看出伊e5 錯誤。伊有為tioh8 高尚 e5理想來犧牲一切，伊是ng3望上帝會承認伊。總是chit-e5 boe7 逃閃得 e5死有對伊表示伊e5 錯誤，也最後伊所喉叫hit-e5 thang生驚e5話，thang講是失望 kap ka解謎e5喉叫。上帝有放sak伊lah,伊所做hit-e5顯赫e5 自己 犧牲算是歸ti7 空空lah。M7是lah,伊m7是基督lah。
	咱是chi7-chui7 oe7-thang了解chit-e5 至高 e5 e5 深奧e5祕訣mah?咱知chit-e5受釘 e5就是上帝永遠e5 囝。設使咱用敬虔e5 念頭 ai3 推測hit-e5意思，咱是只有tioh8 ai3得tioh8一條路，才thang了解hit-e5奧妙，也hit條路就是講，伊是上帝beh來擔當世間人e5罪。咱是boe7-thang說明hit-e5意義 tu2-tu2啥款。論基督e5贖罪 e5學說，咱kiam2-chhai2有koh樣e5意見 ti7-teh,總是咱至少 thang信，「上帝有hou7 hit-e5無罪 e5,替咱成做罪；」也信，「伊ti7柴裡親身擔當咱e5罪 ti7伊e5身軀；」koh信，「伊因為咱e5罪來受苦楚，伊因為咱e5 過失來受痛疼，伊受刑罰，咱得tioh8 安然；伊受phah,咱會醫好。」
	Ti7 hit-e5 thang生驚三點鐘久 e5鬥爭e5祕訣是在ti7 chit點，就是伊有獻本身來lim  chit-e5苦杯；也chit-e5 杯，伊ti7 客西馬尼園有求講，若會做得，是ai3離開伊。
	以上猶有甚物khah深e5意思，咱卻m7敢設想。咱至少是知伊有為tioh8咱，來擔當chit pai2 tu2-tioh8放sak e5艱苦。

	Hit-e5 最高e5精神上e5鬥爭竟然過了，hit時伊e5肉體有欣慕ai3 lim水。這是一種e5記號，表明伊e5心神taN是已經有平安。親像伊ti7受試 hit-e5 thang悽凊e5 四十日e5中間，伊是m7-bat想ai3 beh 食，總是到ti7 緊張e5精神過去了後hit時，「伊就知iau。」Chit-tiap8 也是親像an2-ni,伊真正是照人e5款！伊有誠實信用 hiah-e5 粗野 e5羅馬兵，知影in原來也是會曉行親切 e5行為，試想chit號 e5心情實在是sui2到怎樣！伊有對in講：「我嘴乾。」In就即時將un3醋e5海絨來thuh hou7 chit-e5 beh臨終 e5耶穌lim伊。咱是ai3做親像hiah-e5 步兵來theh8 水 hou7伊lim。
	伊e5 臨終近lah,伊有六點鐘久 tiam3 ti7十字架e5 頂面，tui3 an2-ni,伊e5氣力是已經喪失了，也伊e5活命 e5脈膊有 漸漸低去。總是伊e5心有得tioh8 安慰，tui3 an2-ni就真平安。咱thang用敬虔e5態度來想像，chit-tiap8伊有真敏捷來teh回顧過去e5異象；就是koh想tioh8上帝e5交代，chit世界e5表號kap影跡，古早e5先知，無步e5世界，受拒絕 e5疼痛、慘慼，到流汗親像血e5情形，十字架kap受難，來為tioh8咱可憐 e5兄弟放sak伊e5性命。親像an2-ni,想了伊就講：「事 明白lah。」伊是用歡喜確信 e5 念頭，知影伊有完成伊e5工，才來喉叫an2-ni。「事明白lah!事完成 lah!父ah,我e5 神交代你e5 手。」Chiah-e5話講soah,氣就斷。




第九章	KOH活

	在 hiah-e5 可憐 e5學生，hit-e5 拜六算是經驗tioh8真艱苦，身軀到beh爆裂 e5安息日。In是只有看見hit-e5身屍hou7人tui3十字架ka7伊theh8落來。伊有甚物款奇怪 e5冒險來去ta2落，in是long2 m7知。In e5心夠額失望，in e5心有戀慕耶穌，in有為tioh8耶穌來冒險一切 e5事，也耶穌taN是已經死去lah,結局伊e5對敵有得勝。按怎伊會死？怎樣伊會失敗？總是kiam2 猶有甚物別物 e5意思 ti7-teh mah?一下想，照看上帝的確會ti7 chit世間人e5面前來辯護伊，總是koh一下想tioh8伊所喉叫hit-e5 thang生驚e5話，就是講，我e5上帝，啥事放sak我！hit時in e5心就long2冷落去。
	Ti7 hit日ti7 chit-e5廣闊e5 地面上，無koh看見有甚物團體會比耶穌e5學生koh-khah無ng3望，失志；因為hit時耶穌有tu2-tioh8戰敗，來死ti7 A-li7-ma2-thai3約瑟e5 墓內。這是tui3 hiah-e5斷片的e5記事，就是保存到ti7咱今仔日e5,所得tioh8 e5一個第一明瞭e5事實。In e5活命 e5源頭是已經破去，也in taN是無甚物thang做，a2是thang ng3望，thang期待。眾人long2真鬱卒，心內teh想，敢 tioh8 koh tng2去討魚。也hiah-e5嚨喉管tiN7 e5婦人人ma7是long2 teh備辦香料beh thang抹hit-e5身屍。耶穌是已經死lah,萬事e5 終局是近lah。
	Ti7 chit-tiap8咱若來想hit時e5情景，是boe7 免得不止替in傷心。總是咱知影koh無joa7久所beh 成 e5事。
	請咱koh來看in ti7二十四點鐘後有變做啥款，in e5心迷亂 koh生驚，心神搖choah到beh發狂，總是也有顯出莊嚴 e5面色 ti7-teh,因為in有頭一pai2來聽tioh8 hit-e5 boe7 形容得 e5歡喜e5聲音。In就相kap聚集ti7城內、城外；也大家chong5來chong5去，心神搖choah來相kap喉叫。「主已經koh活！伊有tui3死koh活lah!伊有出現 hou7西門看見！伊有對馬利亞講話。伊有差伊來傳濟濟e5消息hou7阮！伊有ti7 hit-e5樓頂出現 hou7阮看見！TaN咱tioh8來去加利利等chih伊！」
	「In為tioh8歡喜e5緣故，soa3無信。」這是siuN過頭好聽e5消息，soa3 m7敢phah算是事實。In是猶會記得昨日所有tu2-tioh8 hit-e5 thang生驚e5經驗，也來kap今仔日所有經驗e5歡喜相對比，就益發深深刻tiau5 ti7 in e5心內。日過日，in na2濟濟pai2經驗tioh8伊e5 臨在，tui3 an2-ni,chit-e5世界in看了有變換做新。也in有成做永遠換新e5人。In是khia7起ti7奇異 kap sim-sek e5世界。In就明白 in所敬愛 hit-e5 同伴先生就是上帝有成做人e5樣相e5,in有經驗tioh8 boe7-thang搖choah有確信 e5氣力，就用chit-e5 確信來出發去「變換世界」。

	Koh活節e5全故事是進行ti7 chit款歡喜e5 空氣中，咱若chim-chiok想，就知chit-e5歡喜e5經驗是第一有力e5事實，thang干證基督教e5真實性。In有宣傳講，上帝e5基督有tui3死koh活，也tui3伊e5福音有顯明永遠boe7滅無e5活命，taN若m7是chit-e5大koh oh得信 e5事是真實，就boe7-thang說明in e5歡喜e5所以然。
	總是有e5人有主倡in e5意見，ai3 beh解說做別款e5意思，也有e5人有teh僥疑koh活 e5事實，in 常常 teh想，設使in若oe7-thang聽tioh8懷疑學者所講最好e5話，就hit-e5話大面是會廢無in e5信仰。咱是歡喜hou7 hit款teh僥疑koh活 e5人去讀最有力e5懷疑學者 e5冊。咱是肯冒險來失落hit款半疑 e5信心。其實穩當無tu2-tioh8到joa7大e5損失，是hou7 in thang本身來聽tioh8 hiah-e5懷疑學者所有講起最好e5 指示。
	雖然in有誠實，有公道，總是boe7顯得無受tioh8 in e5先入預想所影響。In實在是已經想講，耶穌不過是一個平常人，也神蹟是boe7-oe7 e5事；所以koh活是無事實。總是福音書e5故事若m7是tui3 故意所做e5白賊事──也設使in也無想講實在是an2-ni──in就會即時 tu2-tioh8一個重大e5問題，就是講，怎樣ti7基督koh活 e5時，即時 long2遍遍 teh歡喜。
	In khah常teh 解說koh活是看做一種 e5傳說，傳說是boe7-thang說明伊。濟濟傳說是ti7 hit號精神大搖choah e5時，緊緊所發生 e5。卻有濟濟無根e5傳說，有得tioh8 一般e5接納，oa2 ti7一世紀 e5久。總是耶穌e5 koh活，chit-e5事結局是long2無有有餘e5時間，thang容允伊來發生。Ti7一禮拜內，hiah-e5失望 e5學生有得tioh8 確信來歡喜快樂。Ti7兩月日e5中間，彼得有ti7 hit-e5各各他，以及埋耶穌e5 墓，現現 ti7 面前 e5耶路撒冷，對猶太人當面挑戰講：「Lin2害死活命 e5人君，就是上帝tui3死人中 hou7伊koh活 e5。連一本福音書to ma7猶未出版e5以前，hit-e5 kap耶穌同時代e5保羅，就已經好膽將伊所傳long2總 e5福音，來起造 ti7 koh活 e5真理。「基督若be7-bat koh活，就阮所傳e5是空空，lin2 e5信也是空空。」
	論Koh活 e5事，講是一種 e5傳說是無意義。
	Ti7-chia有一條學說，就是bat淡薄時行ti7 學界 e5。就是講，彼拉多有生驚伊是已經死，tui3 an2-ni咱boe7 免得淡薄僥疑耶穌e5 koh活。人受釘ti7十字架，hit-e5死是慢慢 e5事，是ai3經過嶄然久才會死。Kiam2-chhai2耶穌是無十分死去，kiam2-chhai2 hit-e5困苦，精神紛亂 e5人，有受tioh8 hit-e5冷去e5 墓，以及gau5 刺激e5芳料所刺激，tui3 an2-ni有koh回魂起來！論Koh活節e5故事，親像chit款e5說明是好聽！總是咱tioh8 ai3想，眾使徒thai3會忽然顯出歡喜快樂e5面，按怎前in to是無膽e5人，也chit-tiap8會變成英雄；按怎in會得tioh8樂觀e5 確信，thang來khah贏世間。咱也是bat聽見講，拿撒勒 e5耶穌以及伊e5學生，有故意來容允chit款悽慘 e5詐欺，也hit-e5 可憐 e5耶穌e5妖怪，有細細聲ti7-chia ti7-hia teh chi-bu2 chi7-chu7,teh 逃閃，teh四界bih,然後ti7無幾年e5中間有koh死去！這kiam2有夠額氣力thang搖choah世界，hou7 in生起熱誠來認伊做活命 e5主mah?雅各、彼得，以及保羅甘願死，kiam2是為tioh8白賊事mah?咱基督教大e5教會kiam2是起造 ti7白賊 e5地磐頂mah?
	其實現今猶是第一有力，也人所第一歡喜接納e5 學說，就是叫做「異象」說。Chit-e5 說 e5主倡者是講，Koh活 e5事是tui3抹大拉 e5馬利亞所發生 e5。Chit-e5 神經紛亂病 e5婦人人是真疼痛耶穌；所以伊ti7 hit-e5精神紛亂 e5時，tui3 ti7 過敏 e5感情kap慾望，致到快快錯誤去。實在有影！連hiah-e5明決 e5使徒to ma7是親像an2-ni來僥疑伊，以及伊e5婦人人伴所干證 e5話。「使徒看hiah-e5話做無影，也m7信。」實在是tioh8 欠用koh-khah有確實e5 證據才會thang hou7 in 信伊。
	總是咱有聽見講，使徒本身 m7是到joa7-nih8 oh得說服e5人，hit-e5消息一下遍傳ti7四方，hit時in穩當欣慕ai3見tioh8伊e5面；也有講咱知有一款妖怪 e5故事，a2是神仙下降 e5故事ti7-teh,chit號故事是表明hit號肯信 e5人有怎樣teh欣慕oe7-thang信in所teh期待 e5。設使若講chit-e5福音書e5故事，m7是故意來做e5無影事，就耶穌e5 koh活 to m7是in所teh期待 e5。Hiah-e5 粗野、明決 e5討魚e5,khah m7是屬ti7 感情的精神錯覺e5人。也貫串ti7 in e5全生涯，in有確信來主倡講，伊有kap in一pai2 過一pai2相kap講話，也ti7 四十日久，有常常出現 kap in相kap khia7起，soa3「講論上帝國e5事」。也hit四十日是一個著現 e5界限，boe7-thang看做是tui3想像所看e5異象。In有long2一致來主張講，伊第三日有koh活，也四十日後有離開世間。咱thang想，設使若是伊e5顯現 e5事，是一種看異象 e5流行，就boe7-thang 制限 tu2好干單hit kui2禮拜e5顯現na7-tiaN7。
	Chiah-e5 學說是人所第一歡喜接納e5,來teh 說明in e5所信，講：「Koh活是無影 e5事。」In long2是看Koh活 e5事是一種e5白賊話，是in所共謀e5,a2是靈的e5顯現，a2是一種精神錯覺所致 e5,這是in e5信仰e5基礎。
	對立以上所講e5,就是有chit-e5故事單純 e5事實ti7-teh;也chit-e5事實是經過十九世紀，tui3 tak8方面所驗過 e5,也是tui3 hiah-e5「慢慢信」e5學生所驗過 e5,總是一旦 in有信，hit時in就用全精神，也無搖choah來信伊。
	設使有tu2-tioh8僥疑，就tioh8公平誠實來抵當伊。Hit時請先研究 hiah-e5第一深沈e5懷疑學者所說明 e5話，也後來才koh 聽hiah-e5 粗野 e5討魚人所有單純 e5 確信，就是有傳hit-e5故事講，阮十二人有深知chit-e5拿撒勒 e5耶穌。阮中間有e5是kap伊相kap大漢 e5。也阮long2是ti7三年久kap伊相kap tiam3。阮有看見伊受釘，koh有看見伊死；Koh阮有看見伊tiam3 ti7 燦爛 e5肉體來koh活，阮有捷捷看見伊出現，伊有四十日久kap阮相kap khia7起。伊有kap阮談論，有教示阮，伊有差阮出去傳教。Ti7耶路撒冷，阮中間有濟濟人捷捷看見伊出現。Ti7阮 e5 背後ma7猶有五百人ti7加利利看見伊，也in chit-tiap8 khah濟ma2是猶活teh。阮是絕對，koh積極有確信伊e5 koh活，也阮有為tioh8 lin2 e5 利益來干證chit-e5事，hou7 lin2 thang信 hit-e5 kap阮相kap khia7起e5,就是父e5 獨生囝，有恩典 kap真理滿滿。




第十章	一老人E5 Koh活節E5記憶

	Koh活 e5基督有續接來怎樣出現，也ti7 hit四十日久有談論甚物，咱是boe7-thang得tioh8詳細 e5記事。聖冊所編輯e5,不過是幾個細細e5故事，就是照in所印象 chit-e5 a2是hit-e5,chit類a2是hit類 e5 na7-tiaN7。伊e5顯現明明是比福音書所有記載e5,嶄然khah濟pai2 才tioh8。親像保羅ma7有另外講起幾na7 e5故事，也約翰teh講起主有指示伊koh活 e5神蹟hou7 hit-e5 kau7僥疑e5多馬看，hit時伊明明有講，耶穌猶有行濟濟親像chit款e5「神蹟」，就是無記載ti7 chit本冊e5,「獨獨記chiah-e5,hou7 lin2 thang信。」又koh使徒行傳ma7有記載講「伊有ti7 四十日e5中間kap in相kap khia7起，來講論上帝國e5事」，chit句話有暗示咱知，伊有用長長 e5時間來捷捷kap in交陪。
	後來貫串ti7 in e5全生活，ti7 in各學生e5中心記憶，tiaN7-tioh8是long2集中ti7 chit禮拜e5事情，總是in所紛論e5無long2相同；in 隨人ti7心內所描寫e5情景是無相siang7。Chit-tiap8 ai3來看in中間e5 chit人，ti7五十年後所描寫e5情景。

	照咱所知，其餘 e5福音書出版了經過嶄然濟年，hit時約翰才寫伊e5福音書。Hit時伊是已經變做老人lah,也伊所khia7起e5所在，是離開伊做囡仔時代e5 背景嶄然遠。早少年 e5時，ti7加利利湖 teh 作穡 chit-e5約翰，taN是成做以弗所教會所敬愛 e5 監督。總是chit-e5 老人約翰有常常koh 回顧過去e5情景，也特別siau3念hit-e5 奇異 e5三年久e5生活，有kap耶穌相kap行ti7加利利e5鄉村，koh是做「耶穌所疼e5學生」。Chit-tiap8伊有經驗tioh8伊e5 koh活以及升天hit-e5 燦爛 e5事實，伊tui3 chit-e5經驗koh來回想hit三年e5生活，實在無m7生起奇異 e5 感想。「Hit時我bat看見伊e5榮光，親像獨生囝 tui3父所tit e5榮光，有恩典 kap真理滿滿。」
	Chit-tiap8伊e5古早同伴是已經long2過往去；也雅各、彼得、安得烈以及腓力，自早早就已經long2離開伊過去ti7 hit-e5無看見e5世界，ti7 hia kap in e5主相kap khia7起；也chit-tiap8 ti7 in e5團體中，只有猶伊活teh na7-tiaN7，所以伊是親像做一個老人來teh默想過去所有經驗hit-e5寶貝e5記憶。

	Ah!試想當時 e5人，實在有真ai3 聽chit-e5 老人來講起hit幾年所記憶e5到怎樣！大面當時 e5人至少是已經有讀tioh8 其餘所寫了e5福音書e5一本。總是chit-e5 老監督約翰對in teh講起伊所記憶e5,hit時in 聽了嶄然有koh樣e5 感想 ti7-teh,也伊會記得濟濟項事，無記載ti7 in所讀tioh8 e5福音書。一年過一年，伊有將所知e5 對in講起，也為tioh8伊有捷捷講起，到後來soa3成做一個固定e5故事；親像an2-ni,咱才有thang得tioh8伊約翰e5福音書，這thang講是一老人所記憶e5福音書。
	實在有濟濟項ti7別本福音書所無記載e5,伊tioh8 ai3 對in講起！親像最初接tioh8耶穌；Ka-na2 e5 hun-in;論tui3天裡kang3落e5餅hit-e5奧妙e5聖餐e5教示；最後e5晚餐au7所講hit-e5 貴重 e5話kap祈禱；論伊有看見耶穌受釘死，koh照看一切 e5 ng3望是全然無去，hit-e5 thang生驚e5日子 e5故事，以及伊e5 koh活 kap ti7 hit四十日間伊個人的e5記憶，chiah-e5 long2是伊所ai3講起e5。
論耶穌Koh活 hit項事，ti7 chit-e5福音書是long2無講起。伊是koh一pai2來回想in ti7 hit-e5失望，sit意 e5日，有怎樣koh得tioh8 光明，生起信心，來確信in所疼e5主有tui3死koh活，tng2來kap in相kap khia7起。
	In有經驗tioh8甚物e5事實，才即時堅固in e5 確信。伊有講：
	「因為我有看見就信。」
	In ai3請教伊講：「先生ah,請ka7阮講，你是看見甚物？啥事你有信？」
	「我歡喜ka7 lin2講，也我所會記得e5,就是chit款。七日e5頭一日清早，天猶未光，抹大拉e5馬利亞有去到墓裡，伊有看見石已經ko7開去，也墓內空空。伊看了生驚，就tng2來對彼得，以及對我講起。阮就趕緊走去，我是khah少年，所以我有代先走到位，也我aN3落去看墓內，看了是果然照馬利亞所講e5。總是我無入去，我tu2-tu2 aN3 teh看e5時，彼得有走到位，也伊就隨時nng3--入去，也我有看見伊真注意teh看，teh生驚ti7 hit-e5空墓內所有e5壽衣，以及包頭殼e5巾，是有另外 khng3 ti7一所在捲teh。
	「『後來我亦入去，也hit時我也有看見彼得所有看見e5,因為我有看見就信。』」
	TaN照咱所想，tui3甚物事實有hou7約翰生起信仰？Ti7 hit-e5 空空 e5 墓內所有e5壽衣是boe7-thang hou7約翰生起信仰，這是無koh樣boe7-thang hou7馬利亞生起信仰。因為kiam2-chhai2伊e5身體是hou7別人移去ti7別位。彼得看見有幼苧布捲teh,koh看見包頭殼e5巾有另外 he7 ti7一所在，tui3 an2-ni就不止生驚，這是啥事？也約翰有看見彼得所teh驚惶e5事，伊就信，這是按怎？

	十五年前，英國劍橋大學 e5羅博士(Dr. Latham)，有去Kun-su7-tan3-teng-po2(Constantinople)e5所在。伊有去訪問 hit所在e5公塚，hit時伊有看見幾na7陣送葬 e5行列 teh入來。Hiah-e5 身屍long2倒ti7死人架(bier) e5頂面，hou7人扛teh。也hiah-e5 身屍是long2倒teh,面ng3 頂面。也in e5 身屍是long2 siang7一樣。Ti7 tak8-e5身屍，in e5面、頷頸，以及肩頭 e5頂koeh8是long2無罩布；所以壽衣kap頭殼巾e5中間，有一尺khah加露現伊e5身軀，thang講是全然露體。
	請會記得ti7東洋e5風俗，是夠額慢變換，也tioh8會記得tak8國送葬 e5風俗是特別慢變換。所以照看咱是thang安心來設想，耶穌e5身屍he7 ti7 墓裡 hit時伊所穿e5,tu2-tu2是親像羅博士所看e5款式。
	TaN請咱家己來設想 hit-e5情景，就是有死e5身屍he7 ti7 墓內，也有幼苧布tui3腳骨直直捲到頷頸e5所在有露現出來，koh起去就是有包頭殼e5巾。TaN設使hit-e5 身屍是朽爛去，a2是無去，a2是化做神靈去，也long2無phah亂 hiah-e5包布；若是an2-ni,試想hiah-e5幼苧布，頭巾e5款式，會變做甚物款式。
	咱chit-tiap8來想，彼得入去墓內所看hit-e5情形。伊一下入去，即時看見一項不止m7自然 e5事。就是有看見幼苧布long2 he7-teh,是宛然親像身屍iau2-ku2 tiam3 ti7 hit內面 e5款式，卻是有lap落去，因為身屍有褪走去，總是幼苧布是long2無soa2 開去。甚至 koh有看見包頭殼e5巾，另外he7 ti7頂koan5 e5所在，koh猶是「捲teh」。卻chit-e5頭巾也是有一屑仔平落去，因為頭殼是無ti7-teh,總是其餘是long2無走精。其實福音書著者teh講：「捲teh」，chit句實在是teh表明hit-e5頭巾有捲ti7頭殼，m7是講hit條 頭巾有捲起來khng3-teh。伊是講「hit-e5捲頭殼e5頭巾」有he7-teh。
	這專專是彼得所注意e5點，約翰有aN3落去看墓內，也只有「看見」幼苧布he7--teh,總是彼得到就入墓，也不止注意來看hit-e5 奇異 e5現象。照Hi-li7-ni5話是用koh樣e5動詞來表明講，伊有「注目看」幼苧布有he7--teh,koh包頭殼e5巾是另外 ti7一所在捲 teh。設使伊是看見幼苧布 e5衫long2 tui3伊e5身軀thau2開，也疊疊khng3 ti7 石liau5 e5 頂面；也設使看見hit-e5包頭殼e5巾猶原有顯出siang7款thang注意e5情形，tui3 an2-ni,伊穩當只有thang chhe7出hit-e5理氣，不過知影hit-e5 身屍是無ti7-hia,也這理氣也是夠額明。Kiam2-chhai2有甚物人來thau2伊e5衫，soa3 soe3-ji7疊 hou7伊好勢 khng3 ti7-hia。總是tui3伊所看見e5來推測，伊知影明明是無有甚物人e5 手去khap8-tioh8伊。是hit-e5身軀自an2-ni nng3出來，soa3有靈化來離開伊e5衫，long2無phah亂伊e5衫，a2是來thau2 hit-e5結頭，只有moh落去，也伊e5頭殼是干單tui3伊e5頭巾來liu3去來，long2無phah亂伊，所以猶原是自an2-ni扁落去。In看了是明明知影伊e5身軀m7是人扶 soa2位去，實在是tui3 ti7 koh活 e5。無有甚物人去ka7伊做an2-ni,只有是上帝大e5權能e5所做。
	「Hit時猶hit-e5代先到墓 e5學生亦入去，看見就信。」In若是干單看見伊e5 身屍無ti7-teh,是無beh信伊有Koh活。總是in是看見伊e5 身屍有tui3伊所穿e5衫來liu3起來，ma7 long2無phah亂伊，也隨是hit-e5衫有捲一lin3一lin3 ti7伊e5身軀，koh伊e5頭殼有好liau5-a2 tui3 hit-e5頭巾liu3起來，也猶捲he7-teh。In為tioh8有看見an2-ni,所以才信伊有tui3死人中Koh活。
	Chiah-e5人心神真生驚，卻是long2無hun-亂。In有用目睭來關chhat,有用sim來信。In明明是有看見ti7-hia所oe7-thang看見e5,也將所看見e5事，in有報咱知影。因為an2-ni,所以in long2無講起in所thiap8 ti7伊身軀內e5 kui堆香料e5事。In有為tioh8耶穌e5 sin-si,用濟濟e5 hiuN-liau7,是有用kang2百磅e5香料來soe3-ji7包ti7幼苧布e5內面。TaNchiah-e5香料是ti7 ta2落？設使有人去褪伊e5衫，就hit-e5香料穩當濟濟會phah ka-lauh8 ti7 石寮裡，a2是ti7墓內裡;m7-ku2照看明明是無ka-lauh8。彼得kap約翰是long2無看見。因為伊e5 身屍是koh活，long2無去phah-juhit5-e5相，tui3 an2-nihiah-e5 hiuN-liau7是猶蓋密 ti7衫仔e5內面。
	親像an2-ni,chit-e5 老人有講起in最初看了生驚來生起希望 e5事。總是咱thang想像hiah-e5人有koh問講：「Kiam2是干單an2-ni na7-tiaN7 mah?」
	「Ah!he2 m7是干單an2-ni na7-tiaN7！我不過是講起阮最初怎樣得tioh8 確信來明白主有koh活。Hit時以後，阮有捷捷看見伊。有時我親身 ti7-teh來看見伊，也有時是我無ti7-teh,不過有tui3人聽見。
	「先生，照你所會記得e5,請ka7阮講起hit時e5情景。」
	「我會記得ti7 hit日彼得kap我tui3墓裡 tng2來了後所tu2-tioh8 e5事，hit時阮 e5心真熱，ai3將所看見一切 e5事來講起，也tu2-tu2 hit時，抹大拉 e5馬利亞有開聲來講起伊所經驗tioh8 e5事，hou7阮聽了心內生驚，心神搖choah。馬利亞有喉叫講：「我已經看見主，實在有影，我已經有看見主 lah!伊有kap我講話！伊有吩咐我tioh8來ka7 lin2講！起初我long2 boe7認得伊。我有看見墓空空，心內就生驚，也我phah算伊是顧園 e5,oe7-thang ka7我講伊有扛hit-e5身屍去he7 ti7 ta2落。伊就ti7 tiap8-a2久直直看我，也我e5心一時靜靜！後來伊有tu2-tu2照古早親密 e5聲音來叫我e5 名講：「馬利亞！」Tui3 an2-ni,我才知影！我才知影！我就跪落去喉叫講，Liap8-pho-ni5!Liap8-pho-ni5!(先生ah!先生ah!)『也伊就吩咐我來ka7 lin2講！』
	「Hit暗阮有koh相kap聚集，阮為tioh8驚猶太人，就關門真an5,因為ti7 hit禮拜中，猶太人有益發反感，ai3 beh攻擊阮。阮就相kap坐，也講，也奇怪，koh也驚惶生起ng3望e5心，總是阮差不多無甚物知影hit-e5 實情。有e5婦人人ma7有講起in ti7 墓裡有看tioh8天使。總是阮long2 m7信伊，連馬利亞所講e5,阮 ma7 soa3想講驚了是出tui3心神過敏 e5 空想而已。總是tu2-tu2 hit時彼得有入來，有顯出奇異 e5 眼光，也用積極、莊嚴 e5態度來對阮干證講，主果然有出現 hou7伊看見。伊long2無ai3講起主有kap伊講甚物話，也tui3 hit時以後，伊也決斷m7-bat講起。不過伊有確信無僥疑，阮聽了嶄然生驚。阮 e5心大搖choah,致到連hit兩個學生，就是對I2-ma2-ngou2來e5,beh 開聲來講起in所有經驗tioh8 e5新e5消息，hit時in soa3無縫thang講起，因為in有聽見阮long2 teh歡喜，teh喉叫講：『主果然有koh活！主果然有koh活。也出現 hou7西門看見！』In ti7 chit-e5 機會有tui3阮講起，伊有怎樣來接tioh8 in,也kap in相kap 談論，相kap行，koh ti7 peh餅e5時in才知影是伊。親像an2-ni,阮有注意聽，soa3奇怪，也生起ng3望kap歡喜e5心。Hit時忽然間chit-e5 聚會e5眾人心神 long2 靜靜，生起莊嚴 e5態度，hit時耶穌有到。無一人有聽見伊teh來e5腳步聲。也無一人有去ka7伊開門hou7伊入，總是伊有到位，khia7 ti7阮 e5中間！阮真生驚。阮 phah算這是伊e5 神，總是伊soa3照早前 e5款來注目看阮，也用伊本身e5聲音來叫阮。阮就聽見早前伊所慣勢 teh請安e5話，講：「願 lin2平安！」也阮就無koh僥疑，知影這m7是伊e5 神 lah。這是伊本身有tiam3 ti7榮光燦爛 e5肉體。後來伊有ka7阮pun5氣，講：『Lin2受聖神，我e5父有差遣我，親像an2-ni,我有差遣 lin2。』Oh!阮看見主，hit時阮眾學生有歡喜到boe7顧得。
	「我也會記得ti7 hit暗，阮有怎樣出力來tui3多馬干證，也伊無beh信阮 e5話，伊講：『hit號是不可能 e5事。的確是lin2有錯誤lah,我若無看見伊e5傷痕釘跡，我就無beh信。』
	「Hit禮拜，阮有茫茫來經過，親像ti7 眠夢中一般樣，也到過來e5安息日，主有koh 忽然間出現 hou7阮看見。阮long2 m7知伊ti7時beh到，a2是beh ta2落去。亦阮決斷無boe7記得伊有tui3多馬怎樣來講，koh有將伊受傷e5手kap腳hou7伊看，也多馬看了驚到boe7顧得，也為tioh8到極歡喜e5緣故，就仆落去跪拜伊，soa3開聲喉叫講：『我e5主ah,我e5上帝ah!』

	「有影 koh活後ti7 四十日間，阮有捷捷看見伊。我特別會記得，有一日所經驗tioh8 e5事，也彼得穩當一生無boe7記得 hit-e5事。主有吩咐阮long2 tioh8 tng2去ti7加利利來ti7-hia等chih伊。阮有tng2去阮 e5 故鄉，湖邊e5迦百農，koh一pai2來回想早前hit-e5快樂e5日子。伊有約束beh來ti7 hit-e5山裡e5所在相會，所以阮有ti7-hia聽候伊；也ti7一早起，阮有得tioh8一個真奇異 e5經驗。Ti7 hit-e5 chin3前暗，阮有駛彼得hit隻船出去海裡討魚，就是有彼得kap我e5兄弟雅各，也我kap多馬、拿但業，以及其他有兩個學生相kap出去。Hit暗討海了是無成功。阮thong暝tioh8磨ko3槳，拋網 ti7海裡，總是long2無掠tioh8一半尾，tu2-tu2是親像ti7最初伊beh 揀召阮 hit時，就是三年前 e5有一日所經驗tioh8 e5。Hit 早起日頭 tu2-tu2 teh beh出e5時，阮有看見伊khia7 ti7岸裡。Oh!hit時我隨時知影確實是伊。總是我m7敢講，其餘e5學生因為天猶暗暗，所以m7知影是伊。
	「後來ti7 hit-e5海水 chhiang7-chhiang7-kun2 e5中間，阮有聽見伊teh叫e5聲到不止明。『細囝ah,拋網 ti7船 e5 正peng5,就會得tioh8。』In就厭厭 e5款來bong2拋落去，並無khng3到joa7濟e5 ng3望ti7-teh。總是in想beh拖起來看拋了是啥款，hit時in無m7生起感歎kap生驚e5 念頭。In是拖boe7-thang起來，因為網裡有魚滿滿不止重。Hit時我就禁boe7-tiau5,就出聲喉叫講：『是主 lah!是主 lah!』Tui3 an2-ni,彼得就即時跳落海裡，因為阮是khah oa2海phiaN5淺e5位，後來阮就坐入別隻細隻船趕緊 te3伊e5後面上phiaN5起去。親像an2-ni,阮就ti7 phiaN5裡看見耶穌，就是我e5主，我e5上帝！
	阮已經食魚做早頓了，耶穌就問彼得講：『約拿 e5 囝西門，你疼我mah?』『主ah,是！』『飼我e5羊仔囝。』第二 pai2 koh問伊講：『西門，你有實在疼我mah!』『主ah,是，你知我疼你。』後來伊有koh第三pai2 問伊，hit時我看見彼得真大聲喉叫講：『主，你無所m7知，你知我疼你。』耶穌就ka7伊講：『Te3我』。然後伊就讖語彼得beh怎樣死。
	「Hit時我有tu2-tu2 khia7 ti7伊e5後面。彼得就oat8過來，注意看我。學生khah常講我是「耶穌所疼e5學生」，也彼得就對主講：
	「『主ah,約翰怎樣？』」
	「Hit時我真致意聽候伊所beh應答e5話！我到taN ma7猶m7知伊所講chit句e5意思。『我若ai3伊ti7-teh到我來，kap你有甚物干涉？』」
	「敬愛 e5先生ah,伊e5意思kiam2 m7是講，你全然boe7死mah?」
	「Ah,我卻是m7知。有影，我有活到chit-tiap8,這算是長歲壽。In long2是已經自早早就過往去lah,ti7 hit時學生中long2有風聲講我boe7死。總是我知影伊e5意思穩當m7是an2-ni,不過伊是講：『設使我若ai3伊ti7-teh到我來，ma7無你e5代誌。』」

	以上所講chiah-e5,不過是聖約翰個人所會記得幾項e5經驗na7-tiaN7。別人猶原有干證耶穌有kap雅各以及kap五百個兄弟ti7加利利山相kap相會e5事。M7知伊bat kap伊e5 老母相會mah?Chit-e5事卻long2無記載ti7冊裡。伊有ti7「四十日久來講論上帝國e5事」，chit-e5事實是有暗示咱知耶穌有真濟 pai2 kap人相會才tioh8。設使咱若oe7-thang得tioh8 ti7 hit四十日久所有long2總 e5顯現，大面咱會了解，就是poaN5過咱chit-tiap8所會了解e5,猶有十分充足，koh也有濟濟款e5干證ti7-teh,就是初代教會所有hit-e5堅固boe7搖動 e5 確信 e5 背後所有e5干證ti7-teh。




第十一章	四十日間E5教訓

	咱已經有闡明耶穌一生最著現 e5目的，就是ai3 beh教訓眾學生，hou7 in ti7伊離開chit-e5有形e5身軀了後，thang得tioh8交代伊聖國e5工，來宣傳ti7 chit-e5 地面上。伊koh活了後，未升天e5以前，ti7 hit-e5神祕e5 四十日久，伊ma7猶續接teh教訓 in。就tui3 ti7升天e5日到ti7今仔日，ti7 chit中間算是經過有數世紀 e5日子，伊ma7 iau2-ku2是teh教訓咱。」我猶有濟濟項beh ka7 lin2講，獨獨lin2現今當boe7起，到真理e5 神來，伊beh chhoa7 lin2入ti7一切 e5真理，soa3 hou7 lin2 會記得一切我所ka7 lin2講e5事。」
	Chit-tiap8咱ai3 簡略來看ti7 hit四十日久，伊有怎樣顯現來teh訓練hiah-e5學生。

頭一項ai3咱注意e5,就是hit四十日e5生活，m7是beh做一種e5示威運動，hou7世間人看來生驚伊。也m7是有beh顯現 hou7一切 e5個人 long2總看見，就是long2無顯出hou7伊e5眾對敵，以及ti7耶路撒冷hiah-e5輕率e5人看見。只有是顯出hou7伊本身e5學生看見na7-tiaN7。彼得有講：「到第三日上帝有hou7伊koh活，soa3出現m7是hou7眾百姓(**人民)看，獨獨是hou7上帝所揀選為tioh8伊做干證 e5人看，連阮 chiah-e5就是ti7伊tui3死Koh活後有kap伊相kap lim食e5,也有看見。」論伊e5顯現 long2無有意思，ai3 hou7 hiah-e5 反對者，教會外 e5人來信服，來生驚伊，專專是為tioh8 beh堅固、安慰、訓練、教示ti7將來伊e5教會所beh oa2靠 e5人。不論啥款，雖然伊tui3 hiah-e5教會外 e5人，以及hiah-e5輕率e5 群眾來顯現，in 也是boe7-oe7了解，ma7 boe7曉評判hit-e5顯現 e5意思。其實ai3 beh了解hit-e5顯現是ai3有相當 e5預備，相當e5配合。設使是平常hit號粗俗e5 物質界 e5 神跡，就群眾是會理解，總是咱e5主得tioh8新e5生活e5神蹟，這in是boe7-oe7 明白。設使伊e5 koh活若是親像拉撒路e5 koh活，就無論chi7-chui7,是快快了解soa3 thang試驗hit-e5真假。也hiah-e5輕率e5 群眾ma7是oe7-thang干證講，hit-e5受釘e5耶穌是有Koh活，koh也是tu2-tu2相siang7 前hit-e5人。
	總是這全然m7是in所經驗e5事實，若是伊e5 koh活是hit款，就boe7-thang顯明基督是神，是上帝，也boe7-thang表明伊有怎樣ti7 tak8時代，ti7無形e5中間kap全世界e5人相kap khia7起。也是boe7-thang對咱來保證beh有一個新生永遠榮光 e5世界ti7-teh。又koh ti7 chit-e5有看見e5世界kap hit-e5無看見e5世界e5中間，是猶有大e5 深淵隔teh無有相連絡 e5所在。
	M7是lah,伊e5 koh活所啟示 e5,m7是koh續接早前 e5生活e5款，就是咱所深知e5,獨獨是成做一個新生活e5款式，就是ti7 chit-e5以前咱所猶未發見、知影e5。眾人有漸漸生起感歎 e5 念頭來明白，伊Koh活 e5生活，實在是有大大koh樣ti7咱chit-e5 可憐平常 e5生活！耶穌e5 koh活 hit-e5 奇異 e5事實有幫贊 in明白，咱e5性命實在是會脫離 chit-e5現實 e5情景，也明白咱是猶oe7-thang保存咱舊底e5思想kap念頭，long2 boe7-thang受chit-e5現實 e5情景所把縛/pe2-pak8。

	論伊e5 koh活，以及Koh活 後e5故事，咱所知e5,全然無完全，是有lang3濟濟項事，咱m7知。Hiah-e5故事實在e5次序，咱ma7是long2 m7知。大面設使咱若是oe7-thang知影hit-e5 long2總，咱就會益發明白，ti7 chit-e5 koh活 e5基督e5顯現所有包含 e5神聖 e5目的，ma7 soa3 oe7-thang了解ti7 hiah-e5顯現所有包含 e5神聖 e5 順序。Iau2-ku2雖然是an2-ni,hit-e5 計劃是明了。(1) 是ai3對學生干證伊e5 koh活是實在，也soa3 ai3 hou7 in明白 chit-e5 tui3死Koh活 e5,是相siang7 前hit-e5耶穌。(2) Ai3 hou7 in知，ti7後來伊有形e5身軀是tioh8離開in,所以ai3備辦in e5心；也ai3 in會了解伊有形e5身軀，若是離開in去了後，hit時ti7將來是beh 超越自然，ti7 tak8所在遍遍 thang kap in相kap khia7起。
	論頭一項是夠額容易e5事，也第二項就m7是an2-ni。Koh活 hit日，眾學生有歡喜到親像發狂一般，所以照看in是無心神 thang想khah遠 e5事：主有koh活。咱所敬愛 e5 同伴，咱e5主有koh to3-tng2來kap咱相kap khia7起。咱所看見Hit-e5死去e5,taN有koh活lah。咱所信靠 e5,的確beh拯救以色列，伊穩當無hou7咱失望。Ah!早 in e5心有全然失望，有看見伊e5對敵得勝，koh看見伊死，也有備辦香料beh去抹伊e5身屍，ng3望免tu2-tioh8朽爛，總是ti7 chit號 e5時chun7,in有經驗主e5 koh活，hit-e5歡喜實在是tui3心底所發出e5快樂。In有看見伊koh活，khah贏死失，也成做一個e5 勝利者，koh tng2來khia7起ti7 in e5中間，所以in是歡喜到親像beh發狂一樣。
	Ti7起頭，大面in是long2無teh想，伊e5 koh活 m7知是親像拉撒路不過koh 復到舊底 e5款式a2 m7是。大面in是long2 m7知啥款，也咱thang phah算in ma7無想ai3 beh明白 chit-e5事實，就是Koh活是出發ti7一個新e5生活，也主e5 koh活是入ti7一個新生、奧妙、榮光 e5活命。
	總是in是猶tioh8 欠缺chit一點e5教示，若無，in就boe7-thang明白 chit-e5大e5思想，就是伊ti7路尾 e5日m7是干單beh kap in相kap ti7-teh na7-tiaN7，就ti7將來全世界e5教會，伊也beh續接來引chhoa7 in kap in相kap khia7起。
	咱若se3-ji7講究，就會明白 ti7 chit-tiap8伊有常常出現一步一步來教示in知bat hit-e5新e5生活，就是照in所會承受e5。伊有ti7 hit-e5頭一pai2出現 hou7 抹大拉 e5馬利亞看見，來開始伊e5訓練。也ti7 hit-e5最初所發出e5 感歎kap歡喜e5心，馬利亞有仆拜ti7伊腳下講：「Liap8-pho-ni5,主ah!」Tui3 an2-ni馬利亞有koh看見伊所失落e5朋友；伊不過是干單了解an2-ni na7-tiaN7。馬利亞有稱呼伊講：「我e5主！我e5先生ah。」在馬利亞除去chit-e5 稱呼以外，無koh有甚物khah 高尚 e5名稱thang來稱呼伊。在馬利亞teh看，伊是相siang7 早前 e5生活na7-tiaN7。馬利亞ai3用手顯出疼痛恭敬 e5心來抱伊e5腳。所以伊就將伊所應答e5話來矯正，來提高伊e5思想。」莫得摸我，莫得牽我，也莫得oa2我。一切 e5情形long2有變換lah。獨獨走去叫我e5兄弟來chih接我。」這是頭一pai2來暗示 in知ti7 早前所有hit款親密 e5交陪，taN是tioh8 ai3換做khah 高尚 e5交陪。
	Ti7以馬忤e5途中，hit兩個學生，ti7 hit暗也是有親像an2-ni來受伊e5教訓。In有感覺ti7伊e5內面，有一種神祕e5影跡 ti7-teh。伊kap in teh行路，teh講話 e5時，ti7 in e5心內有na2熱，總是猶未到ti7路尾，伊是無對in啟示伊本身 thang hou7 in明白。後來in已經知是伊，hit時伊有夠額時間來tiam3 ti7 in中間，hou7 in有看見伊，thang確實明白伊是相siang7 hit-e5耶穌。總是in有beh koh一pai2返復早前hit款親密 e5交陪，hit時伊就離開in,無hou7 in看見。也親像an2-ni,in就有淡薄了解hit-e5真理e5影跡，就是知影chit-tiap8伊是屬ti7新e5世界e5人，伊是ai3順趁hit-e5無看見e5世界e5法度來行，也hit-e5世界in是猶未thang te3伊來入去。
	後來「in有ti7所tiam3 e5所在關門」，hit時ti7 忽然無按算e5中間，伊有出現來khia7起ti7眾聚集e5學生e5中間。在咱今仔日所有愚戇 e5知bat,是boe7-thang了解咱e5主Koh活 e5身軀是有變換做啥款，不過有顯出奧妙e5所在，hou7咱想了應該tioh8生起恭敬關心e5 念頭。無論是門戶，a2是壁路 to boe7-thang阻止伊e5出、伊e5入。In就驚惶，phah算是看見伊e5 神。總是伊有安慰 in,koh有表明hou7 in知影，這是伊本身有顯出燦爛 e5 體，是夠額oe7-thang認得e5,不過是boe7-thang 遵趁chit地面上e5條件。
	伊一切 e5顯現 long2是親像an2-ni,獨獨照伊所ai3,所歡喜e5時，伊有出現 hou7 in看見也 hou7 in thang認得伊。Ti7無phah算e5中間伊有出現，也忽然間伊就koh無看見。伊有約束beh ti7加利利來接tioh8伊e5學生，總是long2無kap in相kap行去。In已經到位，hit時伊才忽然顯現 hou7 in看見。伊對多馬所講hiah-e5話，是表明當多馬teh僥疑伊，hit時in雖然m7知影，iau2-ku2伊是有kap in相kap ti7-teh,有soe3-ji7 teh聽in所講e5。Tui3 an2-ni,in有漸漸確信，雖是ti7無看見e5中間，伊有不時kap in相kap ti7-teh。
	四十日已經過了，hit時in就益發生起驚畏 kap感歎 e5心。In知影taN伊是無koh順服 ti7人e5 欠缺，ma7無受chit地面上自然 e5 法則所束縛。早伊是ai3厭倦，ai3腹肚iau,也ai3嘴乾，也是真歡喜來歇睏ti7伯大尼e5家庭。總是taN chiah-e5情形有long2 變換。TaN chit-e5 koh活 e5基督是無欠缺thang閃避，a2是thang安息e5所在。四十日久，伊有延chhian5猶tiam3 ti7 chit地面上；總是伊無khia7起地面上e5家庭！In有漸漸確信，chit-tiap8伊是生活ti7一個khah 高尚 e5 別世界，taN是無koh tiam3 ti7 地面上早前 e5款式。

	眾學生有感覺伊是有koh樣，iau2-ku2也是有相siang7 ti7-teh。伊e5聲音、款式，是猶有淡薄顯出伊e5特色，也ti7無意識 e5中間，ma7猶有顯出伊e5動作，就是kap別人所有分別 e5所在ti7-teh。也伊e5心情是猶siang7一樣。Iau2-ku2是親像早前。chit-tiap8伊ma7猶無變換，iau2真迫切gau5疼人。伊e5記憶是無斷cham8,iau2 會記得早前 e5事。伊有恬靜koh來談論早前 e5 題目，宛然親像ti7伊e5死kap ti7三日久tiam3 ti7死人e5世界，chit中間伊e5記憶是全然無有lang3隙ti7-teh。Ti7 be7死e5以前，伊有對in講：「若是我Koh活了後beh代先lin2去加利利。」也ti7 chit-tiap8伊有koh ka7 in講：「去報我e5兄弟，教in去加利利，ti7-hia beh看見我，照我所ka7 lin2講e5。」Ti7未死e5以前，伊有ka7 in講：「聖神beh臨到lin2。」也ti7 chit-tiap8伊有吩咐in tioh8 tiam3 ti7耶路撒冷來聽候成所約束e5,就是照伊所講：「Lin2有tui3我聽見。」親像an2-ni,ti7 hit-e5新舊生活e5性質。
也伊teh款待人是iau2-ku2 siang7 chit樣。譬論來講，彼得e5事，試看ti7 chit-tiap8伊koh活了ma7是koh益發teh訓練伊。頭一個實例，就是tui3墓內所發出hit句gau5感動人e5話：TaN tioh8去ka7我e5學生講，也特別ka7彼得講，也chit-e5彼得是為tioh8伊e5無信實來m7認我，taN是有teh哀傷，koh taN是m7敢算做是我e5學生。Tioh8特別ka7彼得講，後來伊有koh kap彼得su-khia面會，chit-e5 面會是伊所m7敢露出e5;koh後來有照伊三pai2 m7認伊e5款來三pai2 問伊講：「你疼我mah?」親像an2-ni,伊有koh接續用siang7一樣e5法度，用siang7款有溫柔koh有熟手來牽教伊。
	對多馬ma7是an2-ni,ti7 tak8所在to有hou7 in得tioh8 深深e5印象，來確實知影hit-e5 khah贏死失koh tng2來e5主，是永遠用siang7一樣e5態度來teh款待伊e5朋友。伊猶原kap早前siang7款，用溫柔e5態度，屈家己來勉勵hiah-e5信仰軟弱 e5。Koh也照早前 e5款，用溫柔嚴肅e5態度來責備 in。Ti7 tak8款e5動作，in有承認ti7 地面上e5耶穌e5心肝是無tui3伊e5死來變換啥款。
	咱有即時看見眾學生變換in e5態度，無koh照早前 e5款來恭敬、疼痛伊。Chit-tiap8 in有另外生起嚴肅、恭敬、生驚e5 念頭，用謙卑e5心來崇拜伊。In khah常是親像一團e5兄弟真親密來交陪。In真ai3 kap伊相kap坐桌來相kap 食，也ti7最後e5晚餐e5時，學生中有一個，有hiaN3腰來the ti7伊e5 胸前。TaN親像舊底chit款自由 e5交陪，是已經soah lah。咱有聽見in teh敬拜伊，也soa3承認伊，講：「我e5主，我e5上帝。」
	In有漸漸koh確切來學習 hit四十日e5教訓，就是已經明白伊是永遠e5 囝，有取人e5樣相來成做in e5 同伴、朋友，也明白 chit-tiap8伊有進入去ti7 hit-e5 khah 高尚 e5世界，也雖然in無看見伊，伊也iau2-ku2 kap in相kap ti7-teh,也知早前in是tiam3 ti7肉體有限e5世界來kap伊相kap交陪，taN in是入ti7精神的，永遠e5交陪。
	親像an2-ni,in有果然了解hit-e5意思，tui3 an2-ni in oe7-thang用恬靜e5心來聽候ti7後來所beh經驗hit-e5大e5 離別。第一有thang做干證，hou7咱深信in有果然了解hit-e5意義 e5,就是chit-e5升天e5故事。伊beh升天e5時，實在in e5心應該是會艱苦，會感覺無聊；也看chit地面上e5生活，是khah無甚物價值才tioh8,總是咱long2無看見in有艱苦，有感覺無聊 e5心情。In是無看chit-e5世間做無價值，反轉是看做嶄然是khah豐富，khah 高尚 e5所在。「伊就離別in。」「In就to3-tng2去耶路撒冷大大歡喜！」因為ti7 hit四十日久，in已經受tioh8伊e5訓練，伊beh「日日kap伊ti7-teh,到世間e5路尾。」
	咱kiam2 m7是tioh8 tui3 hit四十日e5教訓來淡薄學習，論將來所beh經驗hit-e5活命 e5暗示mah?Tui3咱e5 koh活 e5主e5顯現，咱thang知影咱以及咱e5朋友若是過往去，hit時咱long2是猶siang7一款，不過有變成嶄然koh樣e5人格。咱e5活命m7是變做兩個，不過是有變換形狀na7-tiaN7。咱是無失落咱siang7 chit樣e5人格，咱e5記憶，咱e5疼人e5心。到hit時就知，親像我hou7主知一樣。咱也beh 保存咱現實家己所有e5 品性中sio2-khoa2 e5特有性，總是咱e5 動機，目的beh變做高尚，tui3 an2-ni來靈化咱e5人格。
	Ti7 hit-e5來世烏暗e5世界所有一切 e5情形，無影咱ti7 chit-e5世界是永遠boe7-thang知影e5。咱卻是boe7-thang知到joa7-nih8詳細。因為「將來怎樣，猶未顯明。」總是咱ti7-chia to m7是全然long2 boe7-thang知影hit-e5無thang知影e5世界！Ti7 hit-e5受難e5週間，伊有tui3 hit-e5 可憐 e5 賊來安慰講，今仔日你beh kap我ti7-teh,也親像咱今仔日受釘ti7十字架來teh相bat一般，hit時咱ti7 hit-peng5 e5世界也beh照an2-ni來相bat;也伊e5 koh活 e5顯現，有指示咱知伊有死，就是親像咱e5死一般，也有親像咱所bat經驗e5,伊也有經過 hit-e5烏暗e5死河，來進前去到ti7 hit-peng5 e5岸頂，iau2-ku2伊有親像一個 e5人，soa3做in永遠e5朋友來koh tng2來chit地面上chih接伊e5朋友。死e5河是boe7-thang洗無舊底 e5記憶，ma7是boe7-thang廢無古早e5友愛e5情。Chit-e5事實無m7 引chhoa7咱生起ng3望kap信仰，來想咱親愛 e5人，就是咱用恭敬 e5態度來he7 ti7棺柴內e5,也是親像早前 e5款，有進入ti7 hit-peng5 e5世界，soa3「用chiah-e5話來相kap安慰。」



第十二章	Koh Tng2去就近父

	總是hit-e5快樂、奇異、thang生驚e5交陪，是boe7-thang久長。Hit-e5永遠e5 囝有tui3伯利恆 e5馬寮出發，來訪問 chit世間，taN是teh-beh soah lah。Tu2-tu2是親像伊所簡單講e5,「我tui3父出來，亦入世間，koh離開世間來歸ti7父。」
	自然是an2-ni,咱是boe7-thang想出甚物別款e5 終局。試想，設使chit-e5宇宙e5主猶 活 ti7 chit-e5小小e5 地面上某一所在。譬喻來講，chit-tiap8伊猶活 ti7耶路撒冷，a2是倫敦城，巴黎城，a2是羅馬城，就按怎？若是an2-ni,伊只有oe7-thang tiam3 ti7伊hit時所khia7起e5所在na7-tiaN7，也別所在伊就boe7-thang ti7-teh。咱若干單an2-ni想，ma7是已經有降落伊e5資格，也是無合理e5事。
	總是伊e5肉體 tioh8 ai3離開去，無kap咱相kap tiam3,tui3 an2-ni,伊e5 神靈就ti7 tak8所在，tak8時chun7 thang kap伊可憐 e5學生相結連，就不管甚物時chun7,咱thang入ti7咱e5密房來關門，ti7-hia也thang kap伊相kap khia7起。「我去是做lin2 e5 利益。」

	論升天e5事，在來永永有人ai3 抱 hit號單純幼稚 e5 見解，就是講，伊e5肉體有離開chit世間，tui3空中直直上去，後來進入ti7無制限 e5 空間，到ti7 hit-e5永遠e5 天堂 e5 座位。這是幼稚e5 見解。設使若是照所記載an2-ni來講，咱就boe7 免得ai3提起chit-e5幼稚e5問題。An2-ni就天堂是指明一個tiaN7-tioh8 e5所在，a2是一個生活e5 狀態 mah?天堂是指明一個tiaN7-tioh8 方向 e5某所在mah?其實ti7 chit-e5不時teh運轉e5地球，咱kiam2 oe7-thang講有頂面 kap下面 e5 分別mah?
	Chit款幼稚e5思想，卻是有誤解e5所在，總是為tioh8 beh闡明升天e5大意，這ma7無bai2到按怎。這thang講是升天e5故事所beh表現 e5真理，chit-e5 單純 e5表象，就是表明咱e5主有tiam3 ti7伊神靈 e5肉體，來離開咱入ti7 hit-e5無形e5世界，koh to3-tng2去伊所出發，也本所ti7-teh e5世界。咱信咱所叫做是升天，chit-e5有明 e5事實，不過是表明伊有親切、謙卑，ai3 hou7咱單純 e5思想 oe7-thang理解伊。論hit-e5 khah 高尚 e5世界，就是poaN5過咱現在所理解 e5,咱khah常是ai3聯想 ti7 頂面有濟濟青翠e5天，也ti7 hit-e5青翠e5天e5 頂面有濟濟星辰高高 e5所在。因為伊有讓步咱單純 e5心思，所以伊無親像別e5時chun7,自an2-ni hou7咱無看見伊。伊有離別地裡直直(chiuN7去，也有雲來迎接伊。其實hit-e5意思不過是講伊有離開咱chit-e5現在e5世界來入ti7咱所boe7理解e5別世界。

	親像an2-ni,到ti7一日，伊kap in最後相會了，就kap in永遠相離別上天。最後伊有教示in論上帝國e5事。「天頂、地下e5權，已經long2總 hou7我。所以lin2 tioh8去普天下招萬百姓(**人民)來做學生，ka7 in行洗禮，hou7 in 歸ti7父、囝、聖神 e5 名；今若我所有命令lin2 e5,tioh8教示in 守；koh我日日kap lin2 ti7-teh,到世間e5路尾。」
	後來伊有chhoa7 in出去到伯大尼，來ti7-hia kap in最後離別。伊就giah8起手來ka7 in 祝福。伊teh 祝福e5時，就離別 in,受chih接上天。
	拿撒勒 e5耶穌有親像an2-ni,來離開咱tng2去就近父。

咱e5基督傳是到chia斷cham7,其實伊e5來歷是無soah尾。Tu2-tu2是親像咱ti7 頭一面所講，伊e5來歷是無起頭，是tioh8 to3-tng2想到ti7 hit-e5無看見e5世界；親像an2-ni,咱知chit-tiap8雖是無完全，ma7是tioh8 ti7-chia來斷cham7去。其實伊e5來歷是無soah尾，tioh8 ai3 koh續接來想ti7將來hit-e5無看見e5世界伊所做e5事業。
	Chit-e5福音書不過是，耶穌e5人格kap伊為tioh8人類所做e5事業e5歷史中，三十三年久一cham7 e5歷史na7-tiaN7。論chit-e5基督傳，前 e5事是有記載ti7 hit-e5永遠e5記錄，也論chit-e5基督傳後e5事，是有記載ti7 hit-peng5 e5世界e5記錄。「Ti7天裡有冊掀開開」，hit時咱thang想ti7-hia,全人類有teh讀伊。是lah,ti7 hit-peng5 e5世界，咱有看見人類有koh teh寫伊，就是ti7 地面上hiah-e5偉人，親像思想家、畫圖家，以及詩人，long2有ti7未來e5世界koh續接in e5工，teh寫伊e5來歷。
	親像an2-ni,論耶穌e5生活，咱是tioh8 koh續接來講起伊ti7 hit-peng5為tioh8咱人類所做e5事業，也hit-e5事業是beh續接到永遠thang完成伊，也到hit時，死失kap 地獄，phaiN2 kap hit-e5 phaiN2 e5 long2 beh tu2-tioh8棄sak ti7滅無e5 深淵，也hit時tui3 chit-e5上帝e5宇宙， beh永遠廢無phaiN2 e5氣力，也上帝beh做萬有e5主宰，tiam3 ti7萬有中。
	Chit-e5受神感動e5約翰有講：「hit時才是萬有e5 結局。」Hit時kiam2-chhai2 hiah-e5偉大e5人beh ti7天裡e5圖書館來寫講，taN基督為tioh8人類所做e5事業是清楚lah。
	升天e5故事，不過是伊成做一個世間人，tiam3世間三十三年，chit一款e5歷史e5 結局na7-tiaN7。
	照咱人所teh 算 chit-e5時間e5法度來講，就是ti7三十三年前，tui3 頂面 hit-e5 親切 e5世界有一個嬰仔出世，來入ti7咱chit世間，為tioh8咱人類來活、來死。也眾天軍ti7 救主聖誕 e5暗暝有出in e5交界，用崇拜、同情e5心來稱讚上帝e5 犧牲。「Ti7極高 e5位，榮光歸ti7上帝。地上和平ti7伊所歡喜e5人e5中間！」
	Ti7三十三年e5中間，in有用奇怪kap艱苦e5心，來看咱世間人對in e5主所顯出e5態度。
	Chit-tiap8咱tioh8 ai3 soah chit一cham7 e5故事。伊有將咱可憐 e5人類 e5事，永遠刻tiau5 ti7心裡來得勝，koh tng2去坐ti7 chit-e5宇宙e5 座位，父上帝、眾天軍，以及ti7聖誕暝 teh吟詩e5聖使e5面前。

	旬城門ah!Lin2 tioh8 kiah8高，永遠e5 門ah!Lin2 tioh8 kiah8高，榮光 e5 君王beh入。Chit-e5榮光 e5 君王是chi7-chui7?萬君e5耶和華就是榮光 e5 君王。

								(完)

3.5.2004  林俊育翻寫漢羅完成
5.9.2004  陳清俊kap林俊育共同校對


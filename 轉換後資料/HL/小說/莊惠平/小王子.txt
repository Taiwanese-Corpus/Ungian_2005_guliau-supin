小王子
莊惠平譯*
第1章
我6歲e5時，有一擺去看著一本描寫原始樹林e5冊，冊名是《大自然e5真故事》，內底有一幅誠氣派e5圖。這幅圖畫--e5是一隻大隻蟒蛇tng-teh吞動物。
 
頂面就是這幅圖e5 Copy。
冊內底寫講：「大蟒蛇連哺都無哺，就ka7歸隻e5動物吞--落去，了後恬恬睏6個月e5眠來消化動物。」
Hit陣，密chiuh-chiuh e5樹林內底這款恐怖e5代誌hou7我直直想，尾手手賤就giah8一支彩色e5鉛筆，畫我個人e5頭一幅圖。我e5第一幅圖就像下面an2-ni。
 
我ka7我e5圖展hou7大人看，koh問in講：「這幅圖kam2有ka7 in驚--著？」
In攏應我講：「一頂帽仔有啥好驚--e5?」
我畫--e5 m7是一頂帽仔。是一隻蟒蛇tng-teh消化一隻象。為著beh hou7大人了解我e5意思，我就ka7蟒蛇e5腹內ma7畫--出來。大人定定攏ai3人解說歸大堆。我e5第二幅圖就像an2-ni。
 
Hiah-e5大人攏勸我講，ka7頭前hit兩張畫囥--leh，ka7興趣轉向地理、歷史、算術kap文法hia去。就是an2-ne，ti7我六歲e5時，就放棄畫家這種chiah高尚e5事業。這兩幅圖e5失敗，hou7我真失志。大人對代誌m7-bat講一下仔就了解，定定攏ai3對in直直解說，che對囡仔來講真thiam2。
M7-chiah我選別款頭路，去學駛飛leng5機。世界各所在我差不多攏飛--過--a。無m7著，地理對我真有路用。Kan-taN 目珠影--一下，我就有法度分講China抑是Arizona。人若ti7暗時chhoe7無路，che百面好用。
Ti7人生e5過程中，我kap一大堆嚴肅e5人恬恬teh鬥陣。我ti7大人e5中央生活chiah久，斟酌ka7 in觀察，對in e5見解無改變。
Tng當我tu2著一個看--起來有略仔較靈性e5大人，就將我不時保存e5第一幅圖ka7伊試，想beh知影講伊kam2真正有智慧。M7-kuh 定定攏ka7我應講：「Che是一頂帽仔。」
續--落，我就無kap伊講蟒蛇、原始樹林、抑是天星e5話題。順伊e5話，kap伊講bridge、講golf、講政治、講necktie。了後，hit個大人就真歡喜講會當熟悉一個chiah有話講e5人。
 
第2章
      
自an2-ne我開始過著孤單e5生活，無半個會當做伙pho3-tau7 e5人，到kah 6冬前，我e5飛leng5機ti7 Sahara沙漠出意外，Engine內底e5零件有歹--去。我身軀邊koh無機械師ma7無旅客，扑算beh家己落去修理。Che對我來講是生死問題。Lim e5水今 chhun七工額nia5。
頭工暗暝我睏ti7沙埔，chia到有人toa3 e5所在有一千里遠。Kap一個ti7茫茫大海--nih漂流e5竹pai5仔頂面e5落難者比--起來，我加足孤單--e5。天phah-phu2光e5時陣，去hou7一種細細e5怪奇聲叫精神，an2-ne用想--e5你就知影講，hit當時我是偌nih8仔驚惶。
Hit個聲講：「請你……ka7我畫一隻羊仔！」
「你講啥！」
「Ka7我畫一隻羊仔！」
我聽--一下choaN5-a2跳--起-來，若像去hou7雷公kha3--著hit 一般。我直直joe5我e5目珠，詳細看我邊仔，我看著世界怪e5囡仔，伊企ti7 hia對我直直相。Chia就是我畫伊e5相內底上sui2 e5一幅。當然--lah，我e5畫比我e5 Model 歹看濟--a。
M7-kuh che m7是我e5 m7著。我6歲e5時，我做畫圖家e5志願就hou7大人看衰siau5--a，m7-chiah講除去上頭前hit兩幅蟒蛇e5圖，就看破m7-bat koh去學--a。
 
Hit陣雄雄看著chiah怪奇e5囡仔，煞憨憨目珠大大蕊。請你m7-thang boe7記得hit當時我是siak ti7離人家一千里遠e5所在。這個囡仔看--起來若m7是chhoe7無路，ma7 boe7 thiam2、boe7枵、boe7嘴礁、boe7驚。看--起來伊ka2-na2是ti7沙漠--nih失蹤--去e5囡仔，hia離人跡有1000里遠。等到我講會出話e5時，我問伊講：
「Ah無……你ti7 chia創啥？」
M7-kuh伊煞勻勻仔講koh直直重複，若像是一件真嚴重e5代誌。
伊koh講：「請你……ka7我畫一隻羊仔……」
一件神祕e5代誌，若siuN神化e5時，咱就m7-kaN2無接受。共款hiah ham3--e5,就是ti7離人跡1000里e5所在，有性命e5危險，我煞tui3 lak袋仔gim5一張紙kap 一支筆出--來。Hit當陣我就想著講我kan-taN學過地理、歷史、算術kap 文法nia5。我有一屑仔排斥，ka7 hit個囡仔講我boe7曉畫圖。
伊應我講：「無要緊，ka7我畫一隻羊仔。」
我m7-bat畫過羊仔，我替伊畫以早我bat畫--過hit兩張圖其中e5一張，hit張無畫蟒蛇e5腹內。我聽著伊e5應話我煞戇--去。
這個猴囡仔講：「無ai3!無ai3!我無ai3有吞象e5蟒蛇。蟒蛇真危險，象ma7 siuN tin3位。我toa3 e5所在，逐項物件攏足細--e5。我beh一隻羊仔，ka7我畫一隻羊仔！」
自an2-ne，我就畫一幅。
斟酌看這幅圖了後，伊講：
「我無ai3這隻！這隻病kah真嚴重--a，畫別隻！」
我koh畫另外一幅。
我這個囡仔朋友看了就微微仔笑，koh大聲笑講：
「你家己看……che m7是綿羊仔，是一隻有兩支角e5羊公。」
我koh重畫一幅。
M7-kuh ma7 kap tu2-a2相像，koh畫一幅。
「這隻siuN老--a。我beh一隻會當活較久長e5羊仔。」
An2-ne我就擋boe7-tiau5--a，我真著急beh去拆我e5 Engine，m7-chiah chhin3-chhai2 ka7畫畫--leh。
我就tan3 hou7--伊，講：
「Che是箱仔，你beh tih8 e5羊仔ti7內底。」
Hou7我驚一tio5,這個囡仔朋友顛倒展出滿意e5笑容。
伊講：「Che正港是我beh tih8--e5。你想，kam2著hou7這隻羊仔真濟草仔？」
「啥道理？」
「我toa3 e5所在真隘。」
「一屑仔就有夠--a。我hou7--你e5是一隻真細隻e5羊仔。」
伊aN3落去看這幅圖。
「M7是像你講--e5 hiah細隻……你看！伊睏--去--a。」 
我就是an2-ne熟悉小王子--e5。
第3章
為著beh了解伊tui3 toeh來，hou7我了真濟時間。這個小王子問我真濟問題，總--是自頭到尾m7-bat應我e5問題。Beh了解--伊，taN-a2會當對伊無意無意講--出來e5話去探。
 
親像講，伊頭kai2看我e5飛leng5機(我無愛畫飛leng5機，畫飛leng5機對我來講siuN複雜)，就問我講：
「Che到底是啥物件？」
「Che m7是物件。伊會飛，是飛leng5機，是我e5飛leng5機。」
Beh hou7伊知影講我會飛真hiau5-pai。
了後伊hiu講：
「是an2-choaN2？你tui3天頂落--落來？」
我歹勢歹勢ka7應講：「HeN3……」
「Hah！真好笑--neh！」
小王子笑kah ki-ki叫，笑kah真古錐，m7-koh伊e5笑聲hou7我足刺chhak8--e5。我足無ai3人ka7我e5不幸當做teh chhit-tho5。
續--落伊koh講：「若an2-ne，你ma7是tui3天頂跋--落來！你toa3  ti7 toh 一粒星？」
伊e5出現哪會hiah神祕？Hou7我想攏無，我青pong7白pong7問--伊：
「An2-ne看--起來，你m7就tui3別粒天星走--來--e5?」
伊煞無應話。伊頭勻勻仔taN--起來，直直看我e5飛leng5機，koh講：
「Che是真--e5,你無可能tui3遠遠遠e5所在來，koh tui3天頂……」
M7-chiah伊恬恬想真久。Koh來，伊tui3 lak袋仔gim5我畫hou7--伊e5羊仔出--來，mi5-noa7 ti7這項寶物e5夢想--nih。
你會當臆著講是an2-choaN2我會對這個m7知ti7 toeh e5別粒星teh houN3-hian5。M7-chiah想辦法beh知影較詳細--leh。
「囡仔朋友，你tui3 toeh來--e5?Toeh是lin2兜？你beh ka7我e5羊仔chhoa7 去toeh？」
伊恬chiuh-chiuh，想一khun3 chiah應我講：
「你hou7我e5 hit kha箱仔有一項利便，就是ti7暗時，會當hou7羊仔做睏e5所在。」
「你若乖乖，自然的，我會提一條索仔hou7--你，日--時就會當ka7羊仔縛--起來。我koh會hou7你柱仔thang好縛羊仔。」
我e5建議若像去ka7這個小王子驚--著。
「縛--起來？你e5 Idea thai3 hiah奇怪？」
我講：「你若無ka7縛--起來，伊會四界亂走，會走無--去……！」
我e5囡仔朋友聽了koh笑kah ki-ki叫。
「抑無，你beh叫伊走去toeh？」
「Chhin3-chhai2,伊面頭前hia……」
Koh來，這個小王子真誠懇講：
「Che無要緊，我toa3 e5所在逐項物件攏真細。」
續--落伊用略仔悶悶e5聲講：
「伊面頭前e5所在，m7-koh無人有法度行真遠……。」
第4章
A2-ne我chiah知影第二件真重要e5代誌，he就是，小王子出世e5天星boe7比一間厝較大！
這個代誌iau2未ka7我驚--著。我真清楚知影，就是講除了有hou7人號名e5大粒星(像講地球、Jupiter、Mars、Venus)，iau2有千千萬萬粒星，有e5細粒kah連tiau3鏡都看boe7著。Tng當一個天文學者發現著in中間某一粒e5時，就用號碼做伊e5名，親像講，ka7號做「Asteroid 325」。
我有充分e5理由確定hit個小王子企起e5天星是「Asterioid B612」。
這粒「Asterioid」taN-a2 bat ti7 1909年，hou7一個Turkey e5天文學者看過一擺。
Hit陣伊ti7國際天文學會頂面發表一篇真長e5報告來說明伊e5發現。M7-koh伊穿Turkey e5衫，m7-chiah無人beh信tau2。
大人就是an2-ne。
佳哉是「Asteroid B612」太出名--leh，Turkey e5 獨裁者強迫伊e5人民ai3改穿歐洲e5衫，無--者就判死刑。1920年，hit個天文學者koh重發表伊e5報告，hit當陣，伊穿kah真hiaN2目、真phiau-phiat，m7-chiah hit陣逐個攏認同伊e5報告。
是an2-choaN2我ka7 Asteroid e5代誌講kah chiah詳細，koh ka7你講伊e5號碼？He是大人e5關係，因為in合意數字。你若ka7 in講你交一個新朋友，in從來boe7去問你本質e5代誌，像講：「伊e5聲an2-choaN2？」「伊上合意sng2啥？」「伊有收集iah8仔無？」In 煞會問你講：「伊幾歲？伊有幾個兄弟？伊有偌重？In父母趁偌濟錢？」In想講taN-a2 tui3 chiah-e5數字，才有法度去熟悉伊。
 
準你ka7大人講：「我看著一間用玫瑰色e5磚仔起e5厝，窗仔門頂面有Geranium(天竺葵)，厝頂有粉鳥……」In 想boe7出是啥款e5厝。你應該ka7 in講：「我看著一間價值兩萬箍e5厝。」了後，in chiah會喝講：「Oh！厝哪hiah sui2!」
Kap tu2-a2共款，你若ka7大人講：「這個小王子存在e5證明是，伊真古錐、伊會笑、伊teh chhoe7一隻羊仔。一個人若beh tih8一隻羊仔，che就是伊存在e5證明。」In taN-a2會肩胛頭giah8--一下，ka7你當做囡仔！換準你ka7 in講：「伊企起e5天星是『Asteroid B612』，an2-ne in就會相信，in就boe7 koh問你有--e5、無--e5。」
大人就是an2-ne，be7使對in要求siuN懸。囡仔對大人ai3有量。
Che是當然。對了解人生e5阮，數字對阮來講真無趣味！我本成就真向望故事e5起頭會當像神仙故事an2-ne。向望an2-ne講：「古早古早，有一個小王子toa3 ti7 kap伊差不多大e5天星頂頭，伊需要一隻羊仔……」
對了解人生hiah-e5人，故事an2-ne講較有真實e5氣氛。
我無ai3人ka7我e5冊chhin3-chhai2看看--leh，我忍受真濟e5苦痛來記錄chiah-e5代誌。我e5囡仔朋友chhoe7伊e5羊仔，離開我有6冬--a。我ti7 chia teh 描寫--伊，是為著無beh ka7放boe7記--得；boe7記得一個朋友真悲哀。M7是逐個人攏有朋友。我若ka7放boe7記--得，我ma7會像大人共款，除去數字，對別項攏無趣味。
M7是為著an2-ni我才買一盒水漆kap幾枝仔鉛筆。以我e5年歲，去畫圖真無簡單，特別對taN-a2 bat ti7六歲e5時，試畫過兩幅圖e5人來講，koh khah免講！我一定扑拚畫hou7像真--e5共款。總--是我m7-kaN2保證會成功。這幅seng5,另外一張無一定就seng5。我ti7寸尺大細頂面ma7會hut m7著去。Chia e5小王子siuN大--a，ti7 hia就siuN細。我對伊衫e5色彩ma7躊躇誠久。M7-chiah我盡量試；chia試、hia試，有時仔好、有時仔bai2。
我真有可能ka7一寡較重要e5細節hut m7著去，m7-koh che m7是我e5 m7著。我e5囡仔朋友一直m7-bat ka7我解說；伊可能想講我kap伊共款。M7-koh真扑損，我m7知影an2-choaN2 tui3箱仔外口去探看內底e5羊仔。Hoan7-se3我有寡seng5大人。我老--a。
第5章
每一工若過，ti7阮講話中間，我對小王子企起e5天星、an2-choaN2離開kap旅行e5過程koh加知影--一寡。Chia--e5攏是伊回想e5時，無張無持講--出來--e5,資料得著e5速度真慢。就親像an2-ni，到第三工，知影 Baobabs(非洲e5植物，足大欉)怪奇e5代誌。
這擺 ma7 ai3感謝羊仔，因為小王子無代無誌問我講(心內若像有真大e5 ngiau5疑)：「羊仔kam2真正食Bush？」
「無m7-tioh8。」
「Ah！我真歡喜。」
我無法度了解講，是an2-choaN2羊仔食Bush是chiah-nih8-a2重要。小王子koh講：
「若an2-ni，羊仔ma7食Baobab？」
我提醒小王子講，Baobab m7是Bush，顛倒是像教堂hiah大e5樹仔，hoan7-se3若chhoa7一tin7象來，一欉Baobab ma7食boe7了。
小王子hou7一tin7象e5觀念弄kah笑kah。
伊koh講：「象應該ka7一隻一隻疊--起來。」M7-koh伊koh真巧，解說講：
「Baobab大欉進前，ma7是真細欉。」
我講：「無m7-tioh8!是an2-choaN2你會叫羊仔食Bush？」
伊隨ka7我應：「Ouh！後擺你就知！」Kah-na2 he是真自然e5代誌。為著beh知影這個道理，我家己想真久。
代誌是an2-ni。小王子toa3 e5天星kap別個天星共款，有發好e5草，ma7有bai2 e5草。終其尾，好種發好草，bai2種發bai2草。M7-koh種是看boe7著--e5。In bih ti7塗腳底teh睏，睏到in中央有一粒hou7夢驚精神。了後伊頭taN--起來，頭起先歹勢歹勢向日頭方向puh 一枝幼mi-mi e5 iN2出--來。準伊kan-taN是菜頭抑是玫瑰e5 iN2，咱就放hou7伊大欉。假使伊是bai2植物e5 iN2，tng當咱會當分--出來e5時，tioh8 ai3隨ka7毀掉。
話koh講倒轉--來，小王子toa3 e5天星有一寡恐怖e5種──就是Baobab e5種。天星頂面e5塗定定hou7 in thun2踏。因為若是較慢ka7 Baobab挽掉，就無人對in有法度。若an2-ni，in就湠滿歸粒天星，伊e5根ma7 soan thang3歸粒星。假使hit粒天星siuN細，ah Baobab siuN濟，歸粒天星就會爆炸。
尾仔小王子ka7我講：「Che是規矩e5問題。早起時若身軀洗了，就應該順續ka7天星洗洗hou7清氣。你若ti7玫瑰花欉中央分會出Baobab e5時(in細欉e5時足seng5--e5)，著ai3會記--得隨ka7挽掉。這種工課真煩，m7-koh真簡單。」
有一工，伊ka7我講：「你應該ka7圖畫hou7 seng5,an2-ne會當hou7你e5囡仔看著歸個相像e5情景；in若去旅行，這幅圖對in真有幫贊。」伊koh講：「有tang時ka7工課拖過別工，是無啥要緊，m7-koh若是Baobab e5代誌，延chhian5會造成災厄，我知影有一粒天星頂頭toa3一個貧憚人，bat無注意三欉Bush……」
小王子teh說明e5時，我ka7 hit粒星畫好--a。我無合意kek hit種道德家e5聲嗽。M7-koh Baobab e5危險性煞無人重視，對hiah-e5 ti7 Asteroid失落e5人，會tu2--著e5危險hiah-nih8-a2濟，m7-chiah，破例一擺，警告講：「囡仔！對Babobab ai3細膩！」我e5朋友chham我，真早就不知不覺陷入危險e5界線，致使我集中精神beh完成這幅圖。我tu2--著e5經驗值得我an2-ni做。
你可能會問講：「是an2-choaN2 畫冊內底無別幅圖像Baobab hiah大？」
我e5答案真簡單，我試--過--a，m7-koh攏無成功。我若畫Baobab e5時，就hou7某一種緊張e5情緒刺激，m7-chiah畫kah hiah大。
第6章
 
Ouh！小王子，我tauh8-tauh8-a2會當體會你鬱卒e5性命。自khah早，你唯一e5 gi7-niu7就是享受日頭落山e5溫sun5。我是ti7第4工早起才知影chiah-e5詳細情形，hit陣你ka7我講：
「我真kah意日頭落山。咱來去看日頭落山……」
「M7-koh咱ai3等--一下……」
「等啥？」
「等日頭落山。」
起頭你感覺真著驚，尾仔煞家己笑--出來。你ka7我講：
「我定定想講我iau2 ti7厝！」
逐個攏知影，事實是，美國中晝e5時，法國是日頭tng-teh落山。
若是ti7一分鐘內趕到法國就會當看著日頭落山。真可惜，法國siuN遠--a。M7-koh ti7細細粒e5天星頂面，椅仔taN-a2 ka7徙--幾步--仔就會使--得。若beh，啥時陣攏會當看著暗頭仔e5光景。
「有一工，我看43 擺 e5 日頭落山！」
Koh來，伊koh講：
「你ma7知……一個人真鬱卒e5時，就會kah意暗頭仔。」
「An2-ne講，看43 擺暗頭仔e5光景hit工，你m7真鬱卒？」M7-koh小王子無ka7我應。
 
第7章
第5工，共款ai3 koh感謝羊仔，我koh加知影一寡小王子e5生活祕密。伊無張無持問我，無頭ma7無尾(問題若像ti7心內ut真久--a)：
「羊仔，伊若有食Bush，ah有食花--無？」
我應講：「羊仔若khap會著e5物件攏食。」
「Ham7有刺e5花ma7食？」
「HeN3。」
「若an2-ni，he刺有啥路用？」
我m7知影。Hit陣我tng-teh無閒挽一支ti7 Engine頂頭e5螺絲。我真煩惱，飛leng5機e5問題開始變kah真嚴重，lim e5水koh直直少--去，我ai3做上bai2 e5扑算。
「Hiah-e5刺有啥路用？」
小王子若問著問題，就問kah有一枝peN3。我hou7 hit枝螺絲氣kah put-put跳，chhin3-chhai2 ka7應：
「Hiah-e5刺，ham7一個路用都無，he kan-taN是花teh創治--人--e5。」
「Ouh！」
恬靜一khun3了後，小王子用受氣e5口氣ka7我嚷：
「我無ai3信！花是軟chiaN2、無辜--e5。In盡量保護家己。In相信刺是真恐怖e5武器……」
我無應。Hit陣家己seh8-seh8唸：
「若這枝螺絲chun7 boe7振動，歸氣用鐵錘仔ka7 kha3掉。」小王子koh ti7-teh 枵飽吵：
「你真正相信hiah-e5花……」
我喝講：「Ah！M7是--lah！M7是--lah！我攏無teh ka7信tau2!我kan-taN chhin3-chhai2應nia5。你kam2無看我tng-teh無閒嚴重e5代誌？」
伊gang7-gang7直直ka7我看。
「是啥嚴重e5代誌？」
伊看我手--nih giah8鐵錘，指頭仔hou7油糊kah烏so5-so5,仆ti7一項伊認為真歹看e5物件頂頭。
「你講話真像hiah-e5大人！」
伊an2-ne講hou7我感覺略仔見笑見笑。M7-taN7 an2-ne nia5,伊koh講：
「你ka7逐項代誌lam7-lam7做伙……ka7事事項項bu2 kah亂chhau-chhau！」
伊hou7我bu2 kah 足受氣，頭直直搖，搖kah伊金色e5頭毛若像風吹teh 飛。
「我知影有一粒天星頂面有一個紅面e5先生，伊m7-bat鼻過花，m7-bat看過天星，ma7 m7-bat kap人意愛--過。伊除去做算術e5加法，m7-bat做過其他e5代誌；tu2好kap你共款，歸工直直唸講：『我teh無閒重要e5代誌，我teh無閒重要e5代誌！』Koh再講，koh若真hiau5-pai。M7-koh he m7是人，是Mushroom。」
「啥？」
「Mushroom。」
小王子氣kah白sun2-sun2。
伊koh講：「幾百年來花攏teh發刺。幾百年來羊仔共款ma7 teh食花。去chhoe7出是an2-choaN2花thai3 hiah辛苦teh製作無路用e5刺，kam2 m7-si7嚴重e5代誌？花kap羊仔中間e5戰爭kam2無重要？Che kam2無比hit個紅面先生e5加法較重要？準講我bat一蕊花，koh是全世界惟一e5一蕊，kan-taN ti7我toa3 e5天星才有，ah一隻羊仔有可能ti7某一工e5早起ka7花食--落去，煞iau2 m7知家己做m7著代誌，che kam2無重要？」 
  伊e5面ui3白變紅，koh講：
「假使有人以這蕊花做見本，認為ti7千千萬萬e5天星當中伊是孤一 e5一蕊花，是偌--nih8-a2幸福。伊若taN頭看天星e5時，to7對家己講：「我e5花ti7 hiah-e5某某所在…」準若是羊仔ka7花食掉，che kam2 m7是講所有e5天星攏hoa--去--a！Che kam2無重要！」 
 伊講boe7落去--ah。伊忍boe7-tiau5煞哭--出來。日頭落山--lou3,我ka7我e5 ke-si囥落塗腳。Chin2上要緊--e5,kam2是我e5鐵鎚，我e5螺絲，嘴礁kah死亡。Ti7天星頂面(ti7咱地球)有一個小王子tng需要安慰。我ka7伊moa--leh，ka7伊弄講 :「你kah意e5 hit蕊花boe7危險--la ……我beh畫嘴am仔hou7 你e5羊仔……我beh畫竹圍ka7你e5花圍--起來……我beh……」
 我m7知影ai3講啥。我感覺家己真ham-ban7,m7知影an2-choaN2接近--伊，an2-choaN2 ka7騙hou7恬……目屎hou7人e5感覺是真奇妙。
第8章
真緊我就對這蕊花，加誠了解、加誠清楚。小王子e5天星頂面定定有一寡真簡單e5花，kan-taN有一排e5花葉，in boe7佔位，ma7 boe7攪擾--人。In早起發ti7草堆--nih，暗時就lian--去，m7-koh有一工，有一蕊花發iN2出--來，m7知伊tui3 toh位走--來e5種，小王子bat斟酌觀察這枝iN2，無seng5天星頂面e5品種，有可能是Baobab e5新品種。
這叢Shrub真緊就無koh大，koh tih-beh開始開花。小王子親目珠看著一枝真大e5芽puh--出來，感覺奇蹟liam5-mi會出現，hit蕊花hou7伊e5溫床保護--leh，煞直直teh準備beh an2-choaN2打扮家己，斟酌選色水，開真濟時間teh穿衫，一瓣一瓣teh整理家己e5花葉。花蕊m7願講花開e5時像chhiah-eng-chhek-tau7花  hiah hiau5,伊taN想講會當開kah sui2-tang-tang。Oah!伊真正有夠sui2--e5,因為伊神祕e5 chng-thaN7準備真久--a。
Koh來有一工早起，phah-phu2光e5時，伊開花--a。 
伊辛辛苦苦做完tap8-tap8-tih-tih e5工課煞，那peh-hah8  那講：
「Ah！我tu2精神nia5......請你原諒......我iau2-boe7 se-chng好勢leh......」
Hit陣，小王子忍boe7-tiau5就ka7 o-lo2講：「你足sui2--e5--neh！」
「Kam2有？」Hit蕊花un7-un7-a2應講：「我tu2好 kap日頭做伙出--來i8…」
小王子早就臆著伊無啥會kou3謙，總--是伊煞hiah迷人！
無偌久伊koh講：「我看食早起e5時間到--a。請你ai3想著我......」
小王子感覺真礙gioh8,chhoe7著一桶清氣e5水為hit蕊花服務。
Ma7因為an2-ne，hit蕊花e5虛華隨就帶來困擾。親像講，有一工講著伊hit四枝刺e5時，伊ka7小王子講：
「虎，有爪e5虎會來hohN！」
小王子搖頭講：「我toa3 e5天星頂面無虎，橫直虎也無食草。」
Hit蕊花略略仔應講：「我m7是草。」
「歹勢！歹勢！......」
Koh講：「我m7驚虎，kan-taN驚風。你kam2有khia7-pin5?」
小王子家己提醒講：「若驚風？......che就害--a！這蕊花真複雜。」
「暗時你ka7我囥toa3玻璃罩內底，lin2 chia有夠 寒。阮hia......」
伊話煞講一半。伊來chia e5時是一粒籽，iau2 m7-bat 看著外面e5世界。伊hau-siau5話煞講siuN ham3,感覺真見笑，嗽2、3聲，就賴tui3小王子hia去。
「我e5 khia7-pin5--leh？」
「我tng-teh chhoe7,m7-koh你to7講boe7煞！」
  了後伊ta嗽幾仔聲，表示伊對小王子e5譴責。
自an2-ne，雖罔小王子好心teh ka7照顧，無偌久ma7 teh懷疑--伊。小王子ka7無要緊e5話當做真，變kah真憂悶。
有一工小王子對我表明講：「我無應該相信--伊。咱無應該去信tau2花講e5話。咱ai3做--e5是欣賞--in，鼻in e5香味。這蕊花hou7阮e5天星滿四界攏是香味，m7-koh我煞boe7曉去享受。虎e5代誌本誠應該抱著愛惜e5心；我煞顛倒teh受氣。」
伊koh坦白對我講：
「我hit陣iau2無清楚，憨憨，應該看伊所做--e5,m7是聽伊講e5話。伊hou7我充滿著香氣、充滿著光。我無應該離開伊!應該想講伊hiah-e5 siuN ham3 e5白賊話內底所包e5溫柔。花內心是chiah矛盾！Hit陣我siuN少年，m7知影好好去愛--伊。」
第9章
我看伊會當逃走，是一tin7 野鳥ka7伊鬥相工。走--出來 hit工早起，ka7伊e5天星整理kah su3-si7-su3-si7。伊ka7 in兜e5活e5火山斟酌洗洗--leh。伊有2粒活e5火山，對伊是真利便，會當ti7頂面煮早起。伊ma7有一粒死e5火山。就像伊講--e5,「世事難料？」伊ma7有清hit粒死e5火山。假使有人好好仔ka7整理，火山就會勻勻仔燒koh規律，boe7去hou7爆炸--去。火山爆炸就若煙筒頂面e5火。
眾人知，ti7 地球頂面，人是hiah-nih8-a2細，無法度去拚掃hiah-e5火山。M7-chiah講火山會ka7咱帶chiah濟麻煩。
小王子挽掉Baobab上尾e5 iN2 e5時，ma7是有寡憂悶，伊想講無可能koh倒轉--來。M7-chiah hit工早起，chiah-e5日常e5工課煞hou7伊感覺真寶惜。伊ka7 hit蕊花ak上尾一kai3水了，準備beh kham3玻璃罩e5時，目屎khoa3目kiN5。
伊ka7花講 ：「再會！」
但是花無應--伊。
伊koh講：「再會！」
Hit蕊花kham5嗽。(m7是寒--著)
尾仔，伊ka7小王子講：「我常常thui5 kah boe7 pe5癢，請你原諒--我，較lok8-thiong3--leh！」
這kai2無hong5罵，煞hou7小王子驚一tio5,手--nih提著玻璃罩，企ti7 hia gang7-gang7。Boe7了解這種溫柔e5對待。
Hit 蕊花 ka7伊講：「我真正愛--你，你一直攏m7知，che是我e5 m7著。無要緊，m7-koh你kap我共款hiah憨。較快樂--leh......Ka7 hit個玻璃罩提走，我無需要--a。」
「但是，有風--neh......」
「我身體無hiah lam2......暗時e5涼風對我真好。我是一蕊花。」
「若是動物來--leh？......」
「Aih-ioh，我若beh了解iah8-a2,ma7著忍受2、3隻蟲。In看--起來足sui2--e5。In若無sui2,哪有人會來拜託--我？你tih-beh 走--a。若是較大隻e5動物，我攏m7驚，我身軀頂面有刺。」
伊有夠天真，就4枝刺提hou7小王子看，koh講：
「M7-thang an2-ne thoa-thoa-soa-soa，若決定，就緊走！」
伊是m7願小王子看著伊哭。伊是一蕊真hiau5-pai e5花......。
第10章
小王子來到 Asteroid 325、326、327、328號e5附近，為著beh增加智識，就去拜訪--in。 
頭一粒星頂頭toa3一個國王，hit個國王身軀穿--e5是茄仔色e5貂皮禮服，tng坐ti7簡單m7-koh真威風e5寶座頂面。
國王看著小王子，喝講：「Ah！Hia來一個部下。」
 
小王子家己想講：
「國王m7-bat看過我，thai3會bat--我！」
伊m7知影講，國王e5頭殼內，全世界國王taN伊一個。逐個攏是伊e5部下。
國王講：「行較倚--來--leh，我chiah看你會清楚。」這個國王因為會當做別人e5王感覺真hiau5-pai。
小王子四界chhoe7看有所在thang坐無，m7-koh歸粒星hou7國王hit領chhio-kiak-kiak e5貂皮禮服kham3了了。伊taN會當企 tiam3 hia。小王子真thiam2,m7-chiah ti7-teh peh-hah8。
國王ka7伊講：「Ti7國王頭前peh-hah8是無禮貌，我m7准你an2-ne。」
「我擋boe7 tiau5。」小王子真歹勢an2-ne講：「我chhit-tho5 kah chiah遠，攏無睏......」
國王對伊講：「若an2-ne，我命令你hah-hi3。這幾年來我攏m7-bat看過人peh-hah8,hah-hi3對我真稀奇。來--a！Koh peh-hah8,che是命令。」
小王子面攏紅--起來，koh細聲講：「An2-ne hou7驚--著......我be7使koh hah-hi3--loh......」
國王應講：「Hngh！Hngh！若an2-ni我.....我命令你有tang時仔hah-hi3,有tang時......」
伊tih8-tih8-tuh8-tuh8,假若真狼狽。
國王上重視--e5是伊e5權威受尊重，啥人攏boe7當違背伊e5意思，伊是一個專制e5國王。M7-koh伊人真好，伊發佈e5命令真合理。
 
舉一個例，伊講：「我若下令，叫一位將軍變做海鳥，伊若無服從，應該m7是伊e5 m7著，是我e5錯。」
小王子細聲問講：「我會當坐--落--boh8?」
國王應講：「我命令你坐--落。」Koh威風凜凜giu2 hit領貂皮禮服。
小王子總--是感覺真奇怪。Hit粒天星足細粒，伊會當管啥？
小王子講：「萬歲......請你原諒我問你一個問題。」
國王趕緊ka7保證講：「我命令你問我問題。」
「萬歲......你統治--siang2?」
國王真威風應講：「攏管。」
「攏管？」
國王用手指伊e5行星、其他e5行星kap所有e5天星。
小王子講：「所有e5一切？」
國王應講：「所有e5一切......」
因為伊m7-na7是專制e5國王，ma7是宇宙e5國王。
「Hiah-e5天星kam2攏服從--你？」
國王應講：「無m7著！In m7-kaN2假痟。我m7准in無聽話。」
Chiah-nih8大e5權力hou7小王子真驚惶。假使伊若有chiah大e5權力，一工內beh看日落就m7-na7 43 pai3,beh看72 擺、100 擺、200 擺都m7免徙
 
伊e5椅仔--a.......小王子因為去想著hou7伊放sat e5天星，心略仔cho-cho，m7-chiah提起勇氣ka7國王拜託講：
「我足想beh看日落......請你慈悲......命令日頭落山......」
「我若命令一個將軍像iah8-a2 tui3一蕊花飛到另外一蕊花，抑是寫一齣悲劇，抑是變成一隻海鳥，若這個將軍無照做，是siang2 e5 m7著？是我抑是伊？」
 小王子真肯定，講：「是你e5 m7著。」
國王應講：「無錯！做會到 e5代誌才會使要求--人。權威上重要e5基礎是合理。你若命令人民去跳海，in 就會造反。我有權要求別人服從，因為我e5命令是合理--e5。」
小王子想--起來，講：「若an2-ne，我e5日落--neh？」伊若問著問題就攏boe7 be7記--tit。
「你會看著你e5日落，我會命令。但是照我統治e5技術，就ai3 等到適當e5時機。」
小王子問講：「啥時陣？」
國王應講：「Hngh！Hngh！」Beh講進前攏先查一本厚厚厚e5日誌。「Hngh！Hngh！Che ma7....倚.....倚.....倚暗時 7點40 e5時！你會看著我e5命令執行。」
小王子hah-hi3,對伊失--去e5日落感覺真可惜。Kap頭前共款，伊ma7 teh感覺厭。
伊對國王講：「我ti7 chia無啥thang做，我beh走--a。」
 
國王講：「Mai3走。」國王有一個部下是誠hiau5-pai，講： 「Mai3走，我hou7你做部長！」
「啥部長？」
「部......司法部長！」
「M7-koh beh審判siang2!」
國王講：「無人知。我e5國家我iau3 m7-bat歸個巡--過。我siuN老--a，無所在thang 囥一台4 lian2 e5馬車，行路koh會thiam2 。」
「Ouh！但是我早就看--過--a。」小王子那an2-ne講，那越頭看天星e5另外一爿。「Hit爿ma7攏無人......」
國王應講：「Ah無，你就家己審家己。Che上難，審家己比審別人加真困難。你若會當好好仔審判家己，你就是真真正正有智慧 e5人。」
小王子講：「著，m7-koh我會當ti7別個天星審判我家己，無一定ai3 toa3 chia。」
國王講：「Hngh！Hngh！我確定講我e5天星頂面某所在有一隻老老鼠。我ti7暗時有聽過伊e5聲。你會當審判這隻老鼠，啥時陣beh判伊死刑攏會使。An2-ne老鼠e5性命就ku3-chai7你e5審判。M7-koh你逐擺攏ai3赦免--伊，ka7伊當做是寶，因為咱taN這隻老鼠nia5。」
小王子應講：「我無ai3判死刑，我想beh走--a。」
國王講：「Boe7用--tit！」
總--是小王子物件攏chhoan5好勢--a，為著無beh hou7國王為難，才講：
「國王你若beh我liam5-mi服從，你會當hou7我一個合理e5命令，像講，會當下令我ti7一分鐘以內離開。Chia e5條件對我來講攏真滿意......」
國王無應，小王子躊躇一khun3了，吐一個大氣，就走。
國王真緊就喝講：「我命令你做我e5大使。」
國王ma7共款展出威風凜凜e5款。
小王子ti7旅行當中對家己講：「大人攏真奇怪。」
第11章
第二粒星頂面toa3一個真虛華 e5人。
Hit個虛華a--e5,遠遠看著小王子就喝講：「Hah！Hah！Koh 一個愛褒e5人來拜訪！」
因為，對愛虛華 e5人，逐個攏是來ka7伊o-lo2--e5。
小王子講：「你好，你有一頂真好笑e5帽仔。」
虛華--e5 講：「Che是beh haiN5人e5禮beh用--e5,是為著講若有人ka7我o-lo2,我beh haiN5伊e5禮，可惜早前m7-bat有人tui3 chia過。」
小王子無了解，問講：「HahN！真--e5?」
虛華--e5勸伊講：「請你扑phok-a2。」
小王子就扑phok-a2。虛華--e5就真好禮掀帽仔向小王子haiN5禮。
小王子對家己講：「這個比拜訪國王較趣味。」伊koh teh扑phok-a2。虛華--e5 ma7 koh掀帽仔haiN5禮。
 
An2-ne chhit-tho5 5分鐘了，小王子感覺這種sng2法siuN簡單。
伊問講：「講看mai7,你e5帽仔若lau3--落去，你beh an2-choaN2？」
M7-koh虛華--e5煞無聽--著。虛華--e5早前taN聽好聽e5話。
伊問小王子：「你真正hiah o-lo2--我？」
「O-lo2是啥意思？」
「O-lo2就是承認我是這粒星頂面上sui2 e5人，穿chhah上講究、上高貴、上有智識。」
「但是你e5天星頂面taN你一個人nia5!」
「Mai3 ka7我thuh臭。Ka7我o-lo2--lah！」
「我ka7你o-lo2。像an2-ni，對你有啥趣味？」小王子那講肩胛頭那搖--leh搖--leh，講煞就走--a。
「大人有影真奇怪。」路--nih小王子對家己an2-ni講。
第12章
下一粒星toa3一個酒鬼。這擺 e5拜訪時間真短，但是煞hou7小王子真艱苦。
伊問酒鬼：「你ti7 chia teh 創啥？」。伊看hit個酒鬼恬恬坐ti7 hia，伊e5頭前攏是一大堆酒kap空罐仔。
酒鬼面憂憂應講：「我teh lim酒。」
小王子問講：「你是an2-choaN2？」
酒鬼講：「為著beh ka7代誌放boe7記。」
 
小王子那可憐那問講：「Beh放boe7記啥？」
酒鬼頭 aN3--落，坦白講：「Boe7記tit見笑。」
小王子一心一意想beh救--伊，問講：「見笑啥？」
「Lim酒見笑！」酒鬼講煞，恬恬m7講話，心情若像 siak落萬底深坑。
小王子m7知beh an2-choaN2，就走--a。
一路上直直ka7家己講：「大人實在世界奇怪。」
第13章
第4粒星是toa3一個企業家。這個人足無閒，致使kah小王子到位e5時，伊連頭都無taN--起來看。
小王子對伊講：「你好！你e5薰hoa--去--a。」
「3加2是5，5加7 12，12加3 15。你好。15加7 22，22加6 28。我無時間點火。26加5 31。Ouh！An2-ne 總共5億khong3 162萬2731。」
「5億khong3啥？」
「HaN5？你iau2 ti7 chia？5億khong3 1百萬......我ma7記boe7--起來......我e5工課siuN濟--a！我是講正經--e5,我，pho3-tau7對我來講m7是快樂！2加5是7......」
「5億khong3偌濟？」小王子koh問講。伊若問就問kah有一 枝柄。企業家頭taN--起來講：
「我toa3 ti7 chia，54年來，taN bat tu2過 3 擺 e5攪擾，頭一擺是22年前，hou7一隻m7知tui3 toeh落--落來e5鵝仔枵飽吵，四界go5-go5叫，hou7我算數算m7著4個所在。第2擺是ti7 11年前，hou7風濕症攪擾，我欠運動，
koh無時間散步。我是講正經--e5。Ah若第3 擺就是chin2,我tu2-a2講5億khong3 100 萬......」
「5億khong3偌濟？」
這個企業家忽然間了解著無可能有閒去應伊e5問題。M7-chiah 講：
「百萬chiah-e5小物件，有tang時會ti7天頂看--著。」
「蝴蠅？」
「M7是，是細隻細隻，會發光e5物件！」
「蜂？」
「M7是。Hiah-e5金金e5細項物，會hou7貧憚人做夢。但是我是做大代誌--e5,我！我無時間做夢。」
「Ah！你是講天星？」
「無m7著，就是天星。」
「你提5億e5天星做年？」
「5億khong3 162萬2731。我是講正經，m7是teh講笑。」
「你提chiah-e5天星做啥？」
「我提chiah-e5天星做啥？」
「無m7著。」
「無啥。In是我e5。」
「天星是你e5?」
「HeN3。」
 
「但是我有看過一個國王，伊......」 
  「國王無所有權，in統治nia5。Che是無siaN2 kang7。」
  「你有hiah-e5天星有啥路用？」
「Hou7我變好額--a！」
「變好額對你有啥路用？」
「若有人chhoe7著別粒e5天星，會當ka7買--起來。」
小王子對家己講：「這個理論有寡seng5酒鬼。」
總--是，伊iau2有較濟e5問題，chiah koh問講：
「一個人an2-choaN2有可能佔hiah-e5天星？」
企業家真著急就應講：「In是siang2 e5?」
「我m7知。無人 e5。」
「若an2-ne看--來，in是我e5,因為我先想--著。」
「An2-ne kam2是你e5?」
「當然--lah。你若發現一粒鑽石，ah-koh無人e5,an2-ne 伊就是你e5。你若發現一粒島，ah-koh無人 e5,an2-ni伊就是你e5。你若先有一個以前無人有e5思想，你若去申請專利，an2-ne伊就是你e5。Ah若講我有e5天星，是因為早前無人bat想過去佔--in。」
小王子講：「無m7著，he是事實，ah無你提in創啥？」
企業家講：「我ka7 in管理。我ka7 in算koh算，che是無簡單，m7-koh我是做大代誌e5人！」
小王子 iau2-koh 無滿意。
 
小王子講：「我若有一條niu5-a2絲做e5 am7巾，會當ka7伊圍ti7 am7-kun2,帶leh走。若是有一蕊花，我會當挽--落來，chah leh走。M7-koh你無法度挽你e5天星--a！」
「Ah無，我會當ka7 in囥ti7銀行內底。」
「He是啥意思？」
「意思是講我ka7天星e5數目寫toa3一張紙，koh ka7這張紙鎖tiam3 thoah-a2內底。」
「An2-ne就完--a？」
「An2-ne 就有夠--a！」
小王子想講：「Che真好sng2,koh真有詩意，boe7 siuN嚴肅。
小王子對嚴肅e5代誌e5看法kap大人是差真濟。
伊koh對hit個企業家講：「我有一蕊花，逐工用水ka7 ak。我ma7有3粒火山，逐禮拜攏ka7 in拚掃kah真清氣。(我有拚掃一粒死e5火山，無人知講伊會koh爆炸boe7?) Che對我e5火山有路用，ma7對我e5花有路用。Ah你對hia e5天星a7無路用--ai8…」
企業家，嘴仔開開，無才調應。自an2-ni 小王子就走--a。
「Hiah-e5大人真正攏hiah奇怪。」一路上直直對家己講。
 
第14章
第5粒天星真奇怪。伊是所有行星內底上細粒--e5。Hia tu2-a2好有夠所在囥一pha路燈kap一個點燈e5人。小王子想boe7曉講，天頂某一個所在，ti7一粒無厝koh無企家e5天星頂面，一pha路燈kap一個點燈e5人有啥路用。雖罔是an2-ni，伊ma7是對家己講：
「這個人可能是真ham3,m7-koh boe7比hit個國王、hit個虛華--e5、hit個企業家、hit個酒鬼較ham3。上無伊e5工課有意義。伊若點路燈hou7著e5時陣，就若像hou7一粒星抑是一蕊花活--起來。伊ka7路燈chhih8-hoa e5時，就是hou7 hit蕊花抑是hou7 hit粒星落眠。He是真好e5頭路。Che真正有路用，因為伊是sui2--e5。」
小王子peh上hit粒天星e5時，恭恭敬敬向hit個點燈火e5人表示敬意，koh講：「Gau5早！你tu2-a2是an2-choaN2 ka7路燈用hou7 hoa？」
點燈e5人應講：「Che是信號。Gau5早！」
「信號是啥？」
「就是im3-hoa我e5路燈。暗安！」
伊koh ka7燈點著。
「是an2-choaN2 koh ka7燈點著？」
點燈e5人應講：「Che是信號。」
小王子講：「我無了解。」
點燈e5人講：「無啥好了解--e5。信號就是信號。Gau5早！」
伊ka7燈im3-sit。
Koh用一條有格choa7 e5紅色手巾仔chhit額頭，講：
「我ti7 chia做--e5是一項真無閒e5工課。這個工課早前較有情理。早起點燈火，暗時ka7 im3-hoa。日--時chhun e5時間，會當歇睏，暗時lang3-phang7就會使睏......」
「若an2-ne這幾年來，信號有變--無？」
點燈e5人講：「信號無變，問題就出ti7 chia！天星一年比一年轉較緊，ah信號無變！」
小王子講：「若an2-ne......」
「An2-ne，chim2仔伊一分鐘轉一遍，ah我連一秒都無thang歇睏。我逐分鐘點一擺 koh im3-hoa一擺！」
「Che就真奇怪--a！你e5一工就是一分鐘！」
「一點仔就無奇怪。」點燈e5人講：「咱講一個月--a。」
「一個月？」
「無錯(歸欉好好)，30分鐘，30工。Gau5早！」
伊koh去點伊e5路燈。
小王子斟酌ka7看，看伊對信號e5工課hiah盡忠，對伊感覺有好感。想著較早徙椅仔走chhoe7日落e5代誌。伊真想beh幫助伊e5朋友。M7-chiah小王子講：
「你kam2知影......我有一個phiat步會當hou7你beh歇睏就歇睏......」
點燈e5人講：「我直直想beh歇睏。」
因為一個人，會當盡責，koh會當較閒。
小王子繼續解說講：
「你e5天星是chiah細粒，你kan-taN行3步就走一lian3。你若un5-un5-a2行，日頭就攏boe7落山。你若beh歇睏e5時就去散步，日--時就像你向望--e5,加真久長。」
點燈--e5講：「Che對我，a7無加外濟e5利便。我一世人上kah意e5代誌就是睏。」
小王子講：「An2-ne就無法度--a。」
「是無法度。Gau5早！」點燈e5人講：
伊koh im3-hoa伊e5路燈。
小王子繼續趕路e5時，對家己講，這個人會hou7所有其他e5人 (就是國王、虛花--e5、酒鬼、企業家)看無起，但是我感覺無ham3 e5人 taN伊nia5。Che可能是因為伊iau2想著家己以外e5代誌。
小王子吐大氣感覺真可惜，koh對家己講：「Kan-taN這個人會當kap伊做朋友nia5。M7-koh伊e5天星實在siuN細--a，無所在thang toa3 2個人。」
小王子m7-kaN2坦白講--出來，koh-khah可惜--e5是離開一工有1444 擺日頭落山e5天星！
第15章
第6粒行星有tu2-a2 hit粒 e5 10倍大。頂面toa3一個老人，一直 teh編寫真厚e5冊。
 
伊看著小王子e5時，喝講：「Oah！Hia來一個探險家(explorer)！」
小王子坐tiam3桌仔頂歇一下仔喘。伊行hiah濟所在koh行hiah遠。
老人問講：「你toa3 toeh？」
小王子問講：「這本chiah厚是啥冊？你ti7 chia leh創啥？」
老人應講：「我是地理學家。」
「地理學家是啥？」
「是一個知影toeh有海、有河、有城市、有山脈kap沙漠e5科學家。」
小王子講：「He真趣味，che會當講是一項正港e5頭路！」Koh ka7這個地理學家e5天星看一lian3。這粒是伊看--過上壯觀、上威嚴--e5。
小王子講：「你e5星真sui2,kam2有海？」
老人講：「我哪知。」
小王子真失望，講：「Ah！有山--無？」
  老人講：「我哪知。」
「Ah有城市、河、沙漠--無？」
老人講：「我ma7攏m7知。」
「Ah m7-koh你是地理學家--neh！」
 
老人講：「無m7著，m7-koh 我m7是冒險專家，ti7阮e5星頂面無半個冒險專家。地理學家e5工課m7是去算城市、河、山、海灣、海kap沙漠。地理學家thai3重要--leh，m7-chiah無法度去散步。離boe7開腳，m7-koh伊ti7 hia chih-chiap探險專家，問in，根據in e5回憶記--落來。In回憶若較趣味--e5,地理學家就去調查hit個探險專家e5道德品行。」
小王子講：「是an2-choaN2 ai3 an2-ne？」
「假使探險專家若講白賊，會ka7地理冊帶來災厄。酒lim siuN濟e5探險專家ma7是共款。」
小王子問講：「是an2-choaN2會an2-ne？」
「因為lim酒e5人會ka7一項物件看做兩項，an2-ne地理學家會ka7本來一粒山，寫做兩粒山。」
小王子講：「我bat一個人，可能是一個bai2 e5探險專家。」
「Che有可能。若探險專家品行證明無問題了，chiah koh問伊e5發現。」
「Kam2著走去看？」
「M7免，an2-ne siuN麻煩，要求探險專家提出證據。像講伊發現一粒山，就ai3伊帶寡大粒e5石頭。」
地理學家突然感覺真感動講：
「Ah你，你kam2無toa3真遠？你是探險專家，請你ka7我講 lin2天星e5代誌。」
Hit個老人m7-chiah掀開伊e5 notebook，開始削鉛筆。伊先ka7探險專家所講--e5用鉛筆寫--落來，等到探險專家提出證據了，chiah用墨水記--落來。
老人真向望，就講：「好--無？」
小王子講：「Ouh！我toa3 e5所在無啥趣味，伊真細，頂面有三粒火山，兩粒是活--e5,一粒是死--e5,m7-koh無人知伊會koh爆炸ah-boe7?」
老人講：「無人知？」
「我ma7有一蕊花。」
老人講：「阮無teh寫花。」
「是an2-choaN2--無？花ti7阮hia是上sui2--e5!」
老人講：「因為花taN活一目nih-a2 nia5。」
「活一目nih-a2 e5意思是啥？」
老人講：「地理冊是所有e5冊中間上寶貴--e5。Chiah-e5冊攏boe7過時。一粒山真少會變伊e5位，海ma7真少礁--去。阮寫--e5是永遠e5物件。」
「M7-koh火山死--去，有可能koh活--起來。」
小王子插嘴講：「活一目nih-a2是啥？」
地理學家講：「M7管火山是活--e5,抑是死--e5,對阮來講攏是共款。阮關心--e5是山，山是boe7變--e5。」
「M7-koh啥是『活一目nih-a2』？」小王子koh問，伊這世人，若hou7伊問--著--e5,就問kah有一枝柄。
 
「伊e5意思是『伊隨時有死--去e5危險。』」
「我e5花有隨時死--去e5危險？」
「無m7著！」
「我e5花是『活一目nih-a2。』」小王子家己講家己應：「伊kan-taN有4枝自?e5刺teh抵抗這個世界，我煞ka7伊留tiam3厝--nih放孤鳥。」
小王子頭擺感覺後悔，m7-koh伊koh提起勇氣。
小王子問講：「你建議我去toeh拜訪較好？」
地理學家講：「地球，伊有真好e5名聲。」
M7-chiah小王子就走--a，心內煞思思念念伊e5花。
第16章
第7粒行星是地球。
地球m7是chhin3-chhin3-chhai2-chhai2 e5行星。算--起來地球頂面有111個國王（當然--lah，m7-thang boe7記--tit黑人國王），有7千個地理學家、90萬個企業家、750萬個酒鬼、3億1100萬ai3 hong神e5人，che就是講差不多有20億e5大人。
為著beh hou7你知影地球有偌大，我ka7你講ti7人類發明電以前，ti7 6塊大陸頂面，總共有46萬2511個點燈e5大軍。
對略仔較遠e5所在看，這款大場面真chhiaN-iaN7。這支軍隊e5 動作親像Opera內底e5 Ballet跳舞團共款真su3-si7。上代先是New Zealand kap Australia e5點燈e5人上台；Koh來，in ka7燈點著，就去睏--a。
 
第2，就換到China kap Siberia點燈e5人，上台那跳舞那唱歌，Koh來 in ma7退到後台去--a。Koh來輪著Russia kap India點燈e5人上台；續--落是Africa kap Europe，koh續--落是South America；上尾是輪著North America上台。In上落台有條有理boe7錯亂，che是大場面e5表演。
Kan-taN北極hit個點燈e5人kap伊e5兄弟 (ma7是點燈e5人)，過--著清閒e5生活，in一年taN做2 擺。
第17章
一個人若beh phong3-hong e5時，定定攏會講寡白賊話。我ka7你講hiah-e5點路燈e5人e5代誌，無攏是事實。Hiah-e5對地球無清楚e5人，我有可能hou7 in一個真錯誤e5觀念。人類ti7地球所佔 e5面積真少。若ka7地球頂面20億人口企做伙，企較倚，若開會共款，in就會當真簡單企tiam3 20公里四方e5公共廣場頂面。所有e5人類會當chiN tiam3太平洋e5一粒細粒e5島嶼。會當確定--e5是大人boe7相信你chiah-e5話。In想講家己佔有真大e5空間；像Baobab hiah重要；in會勸你做算術；in崇拜數字，數字hou7 in歡喜。M7-koh m7-thang ka7時間tho2-che3 ti7 chiah-e5課外作業頂面，che是無路用，相信我就無m7著。
小王子到地球e5時，看無半個人煞真著驚。驚講家己行m7著所在，伊看著一條金金、月光色若索仔teh趖e5時陣，真親切講：
「晚安！」
Hit尾蛇講：「晚安！」
「這粒是啥物星？」小王子問。
蛇應講：「Chia是地球，ti7 Africa。」
 
「Ah！......an2-ne地球頂面kam2攏無人？」小王子講。
「Chia是沙漠，沙漠頂面是無人，地球是誠大。」蛇講。
小王子坐ti7一粒石頭頂面，taN頭看天頂，講：「我teh想天星 ti7 hia teh siam2-sih，伊e5目的是有一工逐個人攏會當chhoe7著家己e5天星。看我e5天星，伊tu2好ti7咱e5頭殼頂 i8… m7-koh伊是hiah-nih8-a2遠！」
蛇講：「伊真sui2,你來chia創啥？」
小王子講：「我kap一蕊花teh賭氣。」
蛇喝講：「Ah！」
Koh來in兩個恬一khun3。
尾--仔小王子問講：「人類ti7 toeh？Ti7沙漠略仔孤單。」
蛇講：「Ti7人群當中ma7是孤單。」
小王子直直看hit尾蛇看真久。
尾--仔對蛇講：「你是真趣味e5動物，像指頭仔hiah 細。」
蛇應講：「但是我比國王 e5 指頭仔較厲害。」
小王子擋boe7-tiau5煞笑--出來。
「你有啥厲害......你連腳都無--leh i8… hoan7-se3你無法度去旅行 ......」
蛇講：「我有法度比船ka7你送去較遠e5所在。」
Hit尾蛇纏tiam3小王子e5腳目，像一條金鍊仔箍--leh。
蛇koh講：「我tu2著e5物件，攏ka7伊送去伊來e5所在。M7-koh你是hiah單純，koh tui3別粒天星來--e5 i8…。」
小王子無應--伊。
「你真可憐，koh chiah軟chiaN2，孤鳥ti7這個花崗岩e5地球頂面。我會當ka7你鬥相共，若有一工你真數念你e5天星e5時，我會當......」
小王子講：「Ouh！我誠了解你e5意思，m7-koh是an2-choaN2你講話攏像teh做bi7-chhai？」
蛇講：「我解開所有e5謎。」
In就無講話--a。
第18章
小王子行過沙漠，tu2好tu2著一蕊花。Hit蕊花taN 3瓣花葉......」
小王子講：「Gau5早！」
花講：「Gau5早！」
「人ti7 toeh？」小王子真禮貌teh問。
Hit蕊花有一工bat看過一隊駱駝e5生理人經過，伊講：
「人--ou3?我想是有人，上少有6、7 個。幾--仔年前我bat看過。但是無人知影beh去toeh chhoe7--in。風ka7 in chhoa7 走--a。In無根，hou7 in e5生活真艱苦。」
小王子講：「再會！」
「再會！」花講。
 
第19章
小王子peh到一粒真懸e5山頂。伊早前taN知影3粒火山，in e5 懸taN到伊e5腳頭u。伊ka7 hit粒死e5火山提來khoe3腳。M7-chiah伊對家己講：「Tui3 chiah懸e5山頂，會當歸粒天星看了了，ma7會當看著所有e5人......」m7-koh伊taN看著hou7時間磨kah光光光e5山壁。
「Gau5早！」小王子真好禮講。
回音應講：「Gau5早.....Gau5早.....」
小王子問講：「你是siang2?」
回音應講：「你是siang2?.....你是siang2?.....你是siang2?......」
伊koh講：「做我e5朋友--lah，我真孤單。」
回音應講：「我真孤單.....我真孤單.....我真孤單.....」
自an2-ni我就想講：「Hiah奇怪e5天星！逐項攏礁燥、尖尖、鹹koh澀。人欠缺「想像力」，in一再重複人ka7 in講e5話......Ti7我hia，我有一蕊花，伊攏是代先開嘴........」
第20章
小王子ti7沙埔、岩石kap雪頂面行真久，了後終其尾發現一條路，這條路是thang3 tui3有人toa3 e5所在。
「Gau5早？」小王子an2-ne講。
伊頭前是一個玫瑰花開kah滿四界e5花園。
玫瑰花講：「Gau5早！」
小王子斟酌看hiah-e5花。In kap伊e5花共款。
小王子驚一tio5問講：「Lin2是siang2?」
「阮是玫瑰花。」玫瑰花an2-ne應講。
M7-chiah hou7伊感覺真悲哀。因為伊e5花bat ka7伊講伊是全宇宙唯一 e5玫瑰花，ah ti7 chia，kan-taN一個花園就有5000蕊kap伊完全相像。
小王子想講：「我e5花若看著an2-ne，會真懊惱，會直直ka嗽，koh會為著驚人ka7笑，choaN5假死。我煞無ta5-oa5假做看顧到伊醒--過來，我若無ka7姿勢放較低--leh，伊真正會死--去......」
Koh來伊koh想講：「早前我bat因為有一蕊全宇宙單一e5一蕊花，感覺真好額，其實我kan-taN有一蕊 su3常 e5玫瑰花，hit 蕊花kap我hit 3粒火山 (到我腳頭u懸，中間一粒可能永遠hoa--去--a)，chiah-e5無可能hou7我成做真偉大 e5王子......」M7-chiah小王子仆tiam3草埔哭。
第21章
Hit個時陣，tu2好出現一隻狐狸。
狐狸講：「你好！」
「你好！」小王子真有禮ka7應，越頭，煞無看著啥。 
Hit個聲音講：「我ti7 chia，ti7 phong7果樹 e5樹腳。」
小王子問講：「你是siang2?你真好看......」
「我是狐狸。」狐狸an2-ne講。
 
「來kap我sng2--lah！」小王子ka7伊建議講：「我真悲傷。」
狐狸講：「我boe7使kap你sng2,我iau2未hong5教乖。」
小王子講：「Ah，歹勢！」
想一下仔了，chiah koh講：
「『教乖』是啥？」
狐狸講：「你m7是chia e5人。你teh chhoe7啥？」
「我teh chhoe7人。」小王子講：「『教乖』是啥？」
狐狸講：「Hiah-e5人......，in有銃，會扑獵，真討厭；m7-koh in ma7飼雞，che是in唯一 e5好處。你teh chhoe7雞--nih？」
小王子講：「M7是，teh chhoe7朋友。『教乖』是啥？」
「是一項定定hong5無要無緊e5代誌。」狐狸講：「『教乖』 就是『建立關係......』」
「建立關係？」
狐狸講：「無m7著。對我來講，你iau2是囡仔nia5,kap其他千千萬萬個囡仔無啥差別，我無需要你，你ma7共款無需要我。對你來講，我kan-taN是一隻狐狸nia5,kap千千萬萬個狐狸共款。假使你若ka7我教乖，咱就互相需要。你對我來講是世界上唯一--e5,我對你來講ma7是世界上唯一--e5......」
「我略仔知影--a。」小王子講：「有一蕊花......我想我是hou7伊教乖......」
狐狸講：「有可能。地球頂面咱看著各種e5物件......」
 
「Ouh！伊無ti7地球。」小王子講。
狐狸感覺真奇怪真好奇，問講：
「Ti7別粒天星頂面？」 
「HeN3。」
「Hit粒星有扑獵e5人--無？」
「無。」
「Che就誠趣味！Ah有雞--無？」
「世間無十全十美e5代誌！」狐狸吐大氣講。
 狐狸koh話倒轉--來原本e5話題：
「我e5生活真無ni7 (單調)。我掠雞，扑獵e5人掠我。所有e5雞攏共款，所有e5人ma7是共款。我m7-chiah感覺厭lan2。準若你飼--我，我e5生活就若像充滿著光hit一般。我就會熟悉一種腳步聲，伊kap其他所有e5腳步聲無共。其他e5腳步聲會hou7我bih入去較深e5洞，你e5腳步聲像音樂會ka7我tui3洞內底叫--出來。Koh再講，你看，你看著hiah-e5麥仔園--無？我無teh食phang2,麥仔對我來講ma7是共款無路用。Hiah-e5麥仔園kap我攏無啥牽連，講--起來有寡悲哀。總--是你有金色e5頭鬃，你若飼--我，he就是真好e5代誌--neh！Hiah-e5金色e5麥穗，會hou7我想著你。Ah我就會愛聽風teh吹麥仔園e5聲......」
狐狸目珠金金看小王子，看真久，chiah講：
「請你收留--我！」
「我真想。」小王子應講：「但是我e5時間無偌濟，beh chhoe7朋友，有真濟代誌ai3去了解。」
「一個人kan-taN bat伊飼e5物件就會使。」狐狸講：「真濟人無liong7-siong7 e5時間去bat物件。In ti7生理人hia買現成e5物件，m7-koh生理人無teh賣朋友，m7-chiah真濟人無朋友。假使你若beh交朋友，就飼--我！」
「我ai3 an2-choaN2做？」小王子問講。
狐狸應講：「你ai3真有耐心。你先坐tiam3離我較遠e5所在，像an2-ne，坐tiam3草埔，我用目珠ka7你gio2,你mai3講話。語言是誤會e5源頭。但是，你會當逐工坐較倚我--leh......」
第2工小王子koh來--a。
狐狸對伊講：「你上好是共一個時間來。像講，你若e畫4點來，tui3 3點開始我就真歡喜。時間愈倚，就愈歡喜。4點若到，我就坐boe7-tiau5!會hou7你感覺我是偌仔幸福！你來e5時間若無一定，我就m7知啥時陣做心理準備......咱應該有節日。」
「啥是節日？」小王子問講。
狐狸講：「Che ma7是定hou7人無去注意e5代誌。Che就是講有一個日子kap其他e5日子無共，有一點鐘kap其他e5點鐘無共。親像講，扑獵e5人有一個節日。逐禮拜四，in kap庄內e5查某囡仔去跳舞。M7-chiah拜四是好日！我會當散步行到葡萄園hia。扑獵e5人若無論tang時攏teh跳舞，逐工攏相像，an2-ne我就無歇睏日--a。」
自an2-ne小王子飼hit隻狐狸。到 beh離開e5時，
「Ah！我想beh哭。」狐狸講。
「攏ma7你。」小王子講：「我無希望你艱苦，是你叫我ka7你飼。」
 
「無m7著。」狐狸講。
「但是你想beh哭。」小王子講。
「無m7著。」狐狸講。
「若an2-ne，你無得著啥好處！」
「我得--著--a。」狐狸講：「因為hiah-e5麥仔e5色。」
Koh來伊koh講：
「你koh去看hiah-e5玫瑰花。你就知影你e5玫瑰花是世間獨一無二--e5。你chiah轉--來kap我相辭，我會ka7你講一個秘密，做咱離別e5禮物。」
小王子走去看玫瑰花。
伊對in講：「Lin2一點仔都無seng5我hit蕊玫瑰花，lin2無啥價值。無人ka7 lin2養飼，lin2 ma7無養飼過任何人。Lin2就像早前我hit隻狐狸，hit-tang陣伊kan-taN像其他千千萬萬個狐狸共款。M7-koh阮成做朋友，chin2伊對我來講是世間唯一--e5。」
Hiah-e5玫瑰花真傷心。
伊koh對in講：「Lin2攏足sui2--e5,m7-koh lin2攏真空虛，無人會為lin2死。當然--lah，我e5玫瑰花，一個普通e5過路人，看伊kap看lin2是無精差。但是伊一蕊花比lin2全部koh較重要，對我來講。因為ka7伊ak水--e5是我；是我ka7伊囥tiam3玻璃罩下面；是我hou7伊擋風e5 khia7-pin5;是我為著伊去joe5死hiah濟蟲（今chhun 2、3 隻留做iah8-a2)；是我聽伊teh怨嘆、teh臭toaN7；koh有tang時仔，看伊恬恬m7講話，因為伊是我e5玫瑰花。」
 
M7-chiah koh轉--來狐狸chia。
「再會！」小王子講。
「再會！」狐狸講：「Che就是我e5祕密。伊真簡單，kan-taN 用心靈，才有法度看清楚一個人。真正e5物件m7是用目珠看會--著e5。」
「真正e5物件m7是用目珠看會--著e5。」
小王子直直講，為著beh記tiam3心內。
「你tui3著你e5玫瑰花khai hiah濟時間，hou7你e5玫瑰花變 kah hiah重要。」
「你tui3著你e5玫瑰花khai hiah濟時間......」小王子直直講，為著beh記tiam3心內。
狐狸講：「一般人boe7記tit這個真理。但是你無應該ka7伊放boe7記--tit。你永遠對你所chhiaN5養--e5負責，你對你e5玫瑰花有責任 i8…」
「我對我e5玫瑰花有責任.......」小王子直直講，為著beh記tiam3心內。
第22章
「Gau5早！」小王子講。
「Gau5早！」分道盤e5管理員講。
「你ti7 chia創啥？」小王子問講。
分道盤e5管理員講：「我teh分別人客，歸廂歸廂，千千萬萬個旅客。我ka7 in e5火車，liam5-mi送tui3正爿，liam5-mi送去倒爿。」
Tu2好有一台燈火點kah光光光e5快車，khong3-khong3 khong3-khong3駛--過來像tan5雷共款，ka7管理室搖kah khong-khong叫。
小王子講：「In hiah匆pong7,是teh chhoe7啥？」
管理員講：「連火車e5司機家己ma7 m7知。」
Koh一台快車tui3無共方向，khong3-khong3 khong3-khong3駛--過來。
小王子問講：「In chiah緊就倒轉--來？」
「In是無共台。」管理員講。「是無共方向e5一台快車。」
「In對家己e5所在kam2無滿意？」
管理員應講：「從來m7-bat有人對家己e5所在滿意。」
Khong3-khong3 khong3-khong3,第三台燈火光光光e5快車koh駛--來--a。
小王子問講：「In是teh jiok toeh一台車e5旅客？」
管理員講：「In無teh jiok。In ti7內底睏，ti7 hia hah-hi3;今chhun囡仔用鼻仔tu ti7玻璃窗頂面。」
小王子講：「今囡仔知影in teh chhoe7啥。In ka7時間開ti7布條thiN7--e5布尪仔頂頭，布尪仔變kah真重要，若有人ka7 in e5布尪仔提--去，in就會哭--出來......。」
「In誠幸福。」管理員講。
第23章
「Gau5早！」小王子講。
「Gau5早！」生理人應講。
這個是賣止嘴礁特效藥e5生理人。吞一粒就有法度擋一禮拜免lim水。
小王子問講：「你是an2-choaN2 beh賣這種物件？」
生理人講：「In會當省真濟時間。專家統計--過，一個人一禮拜會當省53分鐘。」
「人ka7這53分鐘提去創啥？」
「人歡喜做啥就做啥......」
小王子對家己講：「我--leh？我若有53分鐘liong7-siong7時間，beh 勻勻仔行tui3一khut泉水hia去......」
第24章
我e5飛行機ti7沙漠phaiN2--去，到chin2是第8工，我那聽伊講生理人e5故事，那lim我chah來--e5 e5上尾一滴水。
我對小王子講：「Ah！你e5回憶真sui2,m7-koh我，我e5飛行機iau2-boe7修理好，ah我連一滴水都無，我若會當慢慢仔行去泉水hia，我ma7真幸福！」
伊ka7我講：「我e5朋友狐狸.....」
「我e5小朋友，che kap狐狸無關係--lah！」
「是an2-choaN2無關係？」
 
「因為我嘴礁kah tih-beh khiau--去--a。」
伊聽無我講e5意思，koh應講：
「有一個仔朋友ma7是boe7-bai2,就算講一個人tih-beh死e5時。我--ou3,我kap狐狸做朋友感覺真滿意.......。」
我心內teh想，伊攏無想著危險，早前都boe7枵、boe7嘴礁，伊taN一屑仔日頭光就有夠--a.......。
伊直直ka7我看koh講著我所想--e5:
「我ma7嘴礁 i8… 咱來去chhoe7井水......」
我展出真thiam2 e5款式！Ti7 沙茫茫e5沙漠--nih，chhin3-chhai2 beh chhoe7一口井，he就真ham3。M7-koh阮ma7是起行--lah。
阮hmh8-hmh8行幾--仔點鐘了，日頭落山--a，天星開始siam2-sih。我嘴礁e5關係，煞有略仔發燒，hiah-e5天星就若ti7夢中看--著共款。
小王子e5話ti7我記持內teh tng2-seh8.......。
「你ma7嘴礁--？你？」我問伊。
但是伊無應我e5問題。伊taN簡單ka7我講：
「水可能對心靈是有幫贊--e5。」
雖罔我boe7了解伊應e5話，我ma7無koh講啥 i8… 我知影無應該問--伊，伊thiam2--a。
伊坐--落來，坐tiam3我e5邊--仔。恬一下仔久了，伊chiah講：
「Hiah-e5星真sui2,因為有一蕊花chhang3 ti7 hia，咱看boe7著......」
我應講：「當然--a。」Ti7月光暝我恬恬tiau3-oan2看攏是歸片e5沙崙。
 
伊koh講：「沙漠真sui2。」
He是事實。我自早攏真合意沙漠。一個人坐ti7沙崙頂面，看無啥；m7-koh ti7萬物恬靜e5時，煞有寡物件teh siam2-sih.......。
小王子講：「Hou7沙漠美麗--e5是，ti7某所在bih一口井.......。」 
Hiong5-hiong5我了解著這個沙漠內底神祕 e5 siam2-sih。我做 囡仔e5時，toa3過一間古厝，ma7傳說講內底有寶tai5 ti7 hia。當然--lah，自較早就無人知影beh an2-choaN2去chhoe7 hit個寶，可能ma7無人去chhoe7。傳說煞hou7歸間厝充滿著神祕。阮兜e5秘密所在藏一個祕密 i8…。
我ka7小王子講：「HeN3，m7管是厝、天星iah是沙漠，hou7 in 美麗--e5就是hiah-e5看boe7著e5物件！」
伊講：「我真歡喜，你同意我hit隻狐狸講e5話。」
小王子睏--去--a，我ka7伊抱--leh，koh繼續趕路。我真感動，若抱著一項真chhe3 e5寶貝，感覺地球頂面hoan7-se3無別項物比伊較chhe3。Ti7有月光e5暗暝，我斟酌看伊peh8-si2-sat e5 hiah8頭、bui-bui e5 目珠、hit chhop hou7風吹kah像海湧e5 頭鬃，我teh想：「我所看--e5只是外殼nia5,上重要e5物件是看boe7著--e5.......。」
Tng-tang伊略仔開開e5嘴唇teh ba-bun2笑e5時，我心內koh teh想講：「這個睏--去e5小王子hou7我chiah感動--e5是伊對一 蕊花e5虔誠，伊teh睏e5時，連hit蕊玫瑰花e5形影都像蠟燭共款teh ka7照 i8…。Ah我煞感覺伊koh較軟chiaN2。咱應該用心保護；若無一陣微微仔風督會ka7伊吹熄......。」
就an2-ne繼續行，ti7天phah-phu2光e5時，我發現著一口井。
第25章
小王子講：「Hiah-e5人無閒kheh tui3快車內面，in煞m7知teh chhoe7啥。In就若像痟狗cheng墓壙共款ti7 hia teh seh8-lin-long......。」
伊koh講：「Che何物苦--leh......。」
阮chhoe7著hit口井，無seng5 Sahara沙漠e5井。Sahara沙漠地區e5井kan-taN一寡tui3沙埔挖--出來，簡單e5窟，這口井煞真seng5庄--nih e5井，m7-koh hia a7無庄頭，m7-chiah想講我teh做眠夢。
我對小王子講：「真奇怪--neh，逐項攏chhoan5好勢--a；吊鍊仔、水桶kap索仔......。」
伊笑笑、koh摸索仔、sng2吊鍊仔，he吊鍊仔聲，像無風e5時陣舊測風器無奈e5聲調共款。
  小王子講：「你來聽，咱ka7 hit口井吵精神，伊teh唱歌i8…。」
我無希望chhih8了 siuN thiam2。
我對伊講：「Hou7我就好！Che對你siuN粗siap。」
我un5-un5-a2 ka7水桶上水kah井欄頂面。我真thiam2,m7-koh 對家己完成e5工課感覺足歡喜。鍊仔聲，iau2停ti7耳仔內，ti7波浪e5水面，看著日頭光teh搖動。
小王子講：「我嘴礁，hou7我一寡水lim......」
我總算知影伊teh走chhoe7啥！
我ka7水桶koaN7到伊e5嘴唇邊，伊目珠kheh-kheh lim，就親像拜拜請人客hiah chheN-chhau。Chiah-e5水m7-na7是食物nia5,是出ti7天星siam2-sih teh趕路e5暗瞑、出ti7吊鍊仔e5歌聲、出ti7我雙手e5服務。伊像禮物共款，路用心靈。我做囡仔e5時，Christmas樹頂面e5燈光，半暝Mass e5音樂，kap hiah-e5溫柔e5笑容攏hou7我e5 Christmas禮物變kah真光彩。
小王子講：「Lin2 chia e5人，ti7一個公園種500蕊玫瑰花......煞chhoe7無in beh chhoe7--e5......。」
我應講：「In chhoe7無。」
小王子應講：「Ah in beh chhoe7--e5,顛倒ti7一蕊玫瑰花抑是一滴水當中就chhoe7會著.......」
我應講：「無m7著。」
小王子koh講：
「若an2-ne，目珠青瞑，就應該用心靈去chhoe7。」
水lim--落去，我呼吸就感覺真爽快，天phah-phu2光e5時，沙漠出現--e5是蜂蜜e5色彩，蜂蜜e5色彩hou7我真快樂。An2-ne我有啥好悲哀--e5…i8
  「你答應--e5,你ai3做到。」小王子重坐tiam3我e5邊--仔，un5-un5-a2對我講。
「答應啥？」
「你kam2 boe7記--tit......hou7我e5羊仔一個嘴am-a2......我對 hit蕊花有責任！」
 
我tui3 lak袋仔gim5畫稿--出來 。小王子看了，笑笑講：
「你e5 Baobab，看--起來若包心白仔......」
「Ouh！」 
我畫e5 Baobab本成hou7我感覺真hiau-pai！
  「你畫e5狐狸i8…hit對耳仔......看--起來像兩支角......siuN 長--a！」
  「你an2-ne講無公平--lah。小王子，我taN會曉畫看會著腹內 kap看boe7著腹內e5蟒蛇。」
「Ouh！」伊講：「An2-ne會使--tit，囡仔看有。」
我就畫一個嘴am仔，提hou7伊e5時，心肝真煩惱。
「Li2有寡計劃，無hou7我知i8…。」
伊無應--我，伊ka7我講：
「你kam2知，我落--落來地球......明仔在就tou7-che3--a......。」
Hmh8一khun3了，伊koh講：
「我落ti7這附近.......。」
伊面紅--a。
M7知an2-choaN2，我koh感覺一陣e5心酸。雖罔是an2-ni，我想著一個問題：
「若an2-ne，8工前e5早起tu2著你，m7是無意中--e5,是你家己一個ti7遠離人煙1000海哩e5所在，行來行去，你想beh轉去你落--落來e5所在--houh？」
小王子e5面koh紅--起來--a。
我躊躇一下仔，koh問講：「可能是一週年到--a？.......。」
小王子面iu5-koh紅--起來。伊早前m7-bat應過人e5問題，m7-koh，一個人若面紅，che kam2 m7是講「是」？
「Ah！」我對伊講：「我驚.......。」
但是伊插嘴講：
「你chin2應該去做工課。你應該轉去你e5機器hia，我ti7 chia等--你，明仔暗再會i8…。」
我無啥確定。想著狐狸e5代誌，一個人若hong5飼e5時，有 tang時擋boe7-tiau5就哭--出來。
第26章
Hit口井e5邊--仔，有一堵hiN3-sat e5舊壁堵。第二工暗時，我工課做煞，倚去hit堵舊壁e5時，遠遠我就看著小王子，懸懸坐ti7頂面，兩支腳haiN3--leh haiN3--leh。我koh有聽著伊teh 講話。
「你kam2 boe7記--tit？」伊講：「正確地點無ti7 chia！」
煞另外有聲音teh ka7應，應講：
「HeN3！HeN3！就是這工，m7-koh m7是這個所在......」
我繼續行tui3壁hia去，無看著人、ma7無聽著人teh講話。M7-koh小王子koh應講：
「無m7著，你會chhoe7著我上早留ti7沙漠e5腳跡。你toeh hia 等--我就會使，eng5暗我會去hia。」
我離hit堵壁20公尺nia5,我ma7共款無看著啥。
恬一下仔，小王子才講：
  「你kam2有利koh有毒e5嘴齒？你kam2確定boe7 hou7我食苦siuN久？」
我hiahN一tio5,腳步停--落來。M7-koh我ma7 iau2 boe7了解是啥代。
 
「你走。」伊講：「我beh落去--a！」
我tui3壁腳看，驚一tio5! Ti7 hia，有一尾黃色e5蛇身軀liong3懸懸面對著小王子，蛇taN 30秒就有法度hou7一條性命無--去。
我那退後，那gim5我e5 lak袋仔，beh抽銃出--來，hit尾蛇煞hou7我e5聲驚--著，像水滴共款liam5-mi就消失ti7沙--nih，老神在在，帶著五金聲(金屬聲)，鑽入去石頭堆內底。
我走到hit堵壁hia，tu2好ka7天真可愛e5小王子接tiam3腹肚，伊面色白死sat若像雪。
「到底是啥代？你tu2-a2 kap蛇講話！」
我ka7伊定定圍ti7 頷頸 e5黃金色e5 頷巾thau2--開。我提水hou7伊lim，煞ka7伊e5鬢邊用tam5去。Chin2我m7-kaN2 koh問--伊。伊直直ka7我看koh用伊hit兩支手圍ti7我e5 am7-kun2,我感覺會著伊e5心跳，若像hou7人用Rifle (來福槍) toaN7著e5鳥仔tih-beh死--去共款。
伊對我講：「我真歡喜你chhoe7著你欠e5機械零件。你會當轉去lin2兜--a.......。」
「你哪知？」 
我tu2 beh來ka7伊講種種試驗e5經過，終其尾修好我e5飛行機。
伊a7無應我e5問題，就koh講：
「我ma7共款，今仔日我就beh轉--去--a......。」
了後伊帶悲傷講：「去hiah遠hiah遠e5所在.......che koh較koh較困難.......。」
 
我真正感覺有寡奇怪e5代誌tih-beh發生。我ka7伊若嬰仔共款 an5-an5 mouh tiam3腹肚，m7-koh伊若像直直siak落去萬底深坑共款，beh救--伊我煞連一個辦法都無......。
伊e5心情真沉重，gang7-gang7失神失神，講：
  「我有你e5羊仔。我有箱仔beh hou7羊仔，我ma7有嘴am仔......。」
  Koh來伊就苦笑--a。
  我等真久，才發覺伊慢慢仔醒--起來。
我講：「可憐e5囡仔，你驚--著--a......。」
無m7著，伊著驚。M7-koh伊un5-un5-a2笑講：
「今仔日koh有較驚--人--e5......。」
伊e5心koh感覺冷冷，一種boe7當挽回e5感覺chhek8著心肝，我知影我若想講「聽boe7著hit種笑聲」，我會忍boe7-tiau5。伊e5笑聲像沙漠e5甘泉。
「小朋友，我想beh koh聽你e5笑聲.......。」
但是伊對我講：
「Eng5暗，就一年--a。我e5天星tu2好會ti7我落--落來hia e5 天頂i8…。」
「小朋友，ka7我講che只是一場惡夢？Hit尾蛇e5代誌，hit-e5 約會，hit-e5天星.......。」
伊無應我e5問題，kan-taN ka7我講：
「Hiah-e5重要--e5是咱看boe7著--e5......。」
「無m7著......。」
 
「Che就像有hit蕊花共款。你若合意一蕊花，伊生ti7一粒星頂面，an2-ne暗時taN頭看天e5時就會感覺糖甜蜜甘。所有e5天星攏開花--a。」
「當然......。」
「Che就若hiah-e5水共款。因為吊鍊仔kap索仔，你hou7我lim e5水就像音樂共款，......你會記--tit--無，hiah-e5水是偌仔甘甜--leh！」
「無m7著。」
「暗時你若taN頭看天星。我e5星siuN細，無法度ki2 hou7你知。An2-ne顛倒較好。對你來講，我e5星就是眾天星e5一粒。若 an2-ni，你會合意taN頭看所有e5天星.......In攏會成做你e5朋友。另外，我beh hou7你一項禮物......。」
伊koh笑--a。
「Ah！古錐e5朋友，古錐e5朋友，我kah意聽這種笑聲！」
「Che就是我e5禮物.....Che就像hiah-e5水.......」
「你beh講啥？」
「眾人攏有天星，只不過感覺無共nia5。對hiah-e5旅行e5人， 天星是in e5導遊；對其他e5人，天星kan-taN是小小e5燈光；對hiah-e5科學家，in是一寡問題；對生理人，天星是黃金。但是所有e5天星攏無講話，boe7出聲。Ah若你，你會有一寡別人無e5天星.......。」
「Che是啥意思？」「你暗時若taN頭看天e5時，因為我toa3 ti7 其中e5一粒頂面，我會ti7 hia笑，an2-ne對你來講，就若像所有e5天星攏teh笑。你，你有對你笑e5天星！」
M7-chiah伊koh笑--a。
「將來你若chhoe7著安慰e5時（時間總--是會抹好人e5悲傷），因為bat我，你就會感覺滿足。你永遠都是我e5朋友。你會想beh kap我做伙笑。為著beh hit種快樂，有tang時你會ka7窗仔門thoah--開.......Ah你e5朋友看你taN頭對天teh笑會驚--著，了後你會ka7 in講：『heN3，hiah-e5天星，定hou7我起愛笑！』In會講你痟--e5。我就若像講一個真大 e5 sng2笑共款......。」
伊koh笑--a。
「Che就若像講，我hou7--你e5 m7是一堆天星，是真濟會笑 e5 lin-liang-a2......。」
M7-chiah伊koh笑--a。續--落koh嚴肅講：
「Eng5暗......你知影......mai3來。」
「我m7-kam離開--你。」
「我看--起來會真艱苦......會像beh死--去共款，就像an2-ni。Mai3來看我hit種款式，無啥好看--e5.......。」
「我無ai3離開--你。」
Ah伊感覺真鬱卒。
「我an2-ne ka7你講i8…ma7是因為hit尾蛇，m7-thang hou7伊咬--著，.......蛇是危險--e5,in有可能taN為著好sng2去咬--人........。」
「我無ai3離開--你。」
一個念頭hou7伊安心--a：「In無hiah濟毒去咬第2擺，che是事實.......。」Hit工暗時我無看著伊起行。伊無聲無說逃走--a。我真無簡單 jiok著伊e5時，伊tng用緊koh堅定e5腳步teh行。伊taN簡單ka7我講：
「Ah！你來--a......。」
伊牽我e5手，koh艱苦艱苦講：
「你無應該來--e5 。你會真艱苦，我會若死--去共款，若he就m7是真--e5......。」
我一句話都無講。
  「你知--無？路途siuN遙遠，我無法度帶走我e5身軀，伊siuN 重--a。」
我hmh8-hmh8 。 
「我e5身軀只不過是一個hong5 hiN3-sat e5軀殼。殼hiN3-sat無 啥thang悲傷--e5.......。」
我恬恬。
伊有寡失志，m7-koh ma7 koh提起勇氣，講：
「你ma7知，an2-ne真好，我ma7會當看hiah-e5天星，所有e5 天星攏有井，井hia攏有生sian e5吊鍊仔。所有e5天星攏會hou7 我水lim.......。」
我無講話。
「He就誠好sng2--lah！你會有5億粒e5 lin-liang-a2,我會有5億口e5井.......。」
伊ma7 hmh8-hmh8,因為伊哭--a.......。
 
「就ti7 hia，hou7我家己一個人行去hia。」
但是伊坐--落來，因為伊心內驚驚。
伊koh講：
「你ma7知.....我e5花......我對伊是有責任--e5!伊hiah軟chiaN2！Hiah天真。伊taN 4枝刺來抵擋這個世界.......。」
我ma7坐--落來，因為我企boe7 tiau5,伊講：
「就an2-ne......che就是一切......。」
伊躊躇一下仔，koh來企--起來，向前行一步；我煞恬恬boe7振動。
Ti7伊企e5所在，taN看一道黃色e5光。伊恬恬企一下仔，無喝聲。像一叢樹仔輕輕仔倒--落來，koh連一sut仔聲都無，因為伊是倒ti7沙埔頂面...。
第27章
到chin2,有6年--a......我m7-bat ka7人講過這個故事。歡迎我轉--來e5同伴，真歡喜看我活--轉來。我真傷心，m7-koh我ka7 in講是因為thiam2 e5關係。
Chit-ma2我心內e5悲傷有略仔安慰。Che就是講無完全得著安慰。M7-koh我知影小王子轉去伊e5天星--a，因為phah-phu2光 e5時，chhoe7無伊e5屍體。伊e5屍體無重要......Ah我kah意ti7暗時聽hiah-e5天星。In像5億個lin-lin-liang-liang e5 lin-liang-a2........
Koh有一項不得了e5代誌，我替小王子畫--e5 hit個嘴am-a2,煞boe7記tit ka7伊chhng皮帶！Hit個嘴am-a2永遠無法度固定ti7羊仔身軀，我就直直想：「Hit粒天星發生啥代誌？可能羊仔早就ka7 hit蕊花食掉去--a......。」
 
有tang時我想講：「絕對boe7!小王子會逐工暗時ka7花囥tiam3玻璃罩下面，ah ma7會好好--a看顧hit隻羊仔.......。」An2-ne我感覺真幸福。所有e5天星攏teh微微笑笑。
有tang時我koh想講：「人有時陣會無注意，1、2 擺就真濟--a！可能有一工暗時伊boe7記tit hit個玻璃罩，抑是hit 隻羊仔ti7暗時無聲無說走出去外口......。」An2-ne hiah-e5 lin-liang-a2變做一滴一滴e5目屎！...。  
Che是真奇妙--e5。你若共款kah意小王子，就kap我共款，歸個宇宙就會無共款，ti7某一個所在，有一隻咱m7-bat e5羊仔，kam2會食一蕊玫瑰花...。
  TaN頭看天。請你問家己看mai7:hit隻羊仔有食hit蕊花--無？你就會看著一切若teh改變...。
  永遠無半個大人會知影che是偌nih8重要！  
Che對我來講，就是上sui2 ma7是上悲傷e5風景，風景kap頂一頁共款，我會koh畫hou7你看，是beh加深你e5印象，小王子出現ti7地球，就是ti7 chia，了後消失--去--a。
  請你斟酌看這幅風景，方便你有一工去非洲chhit-tho5 e5時，會當正確認出--伊。有一工你若tui3 hia經過，我請你mai3行 siuN緊，請你ti7天星e5 siam2-sih當中小等--一下！Hit-tang陣若有一個囡仔行來你chia，伊若笑、若有金色e5頭鬃、若有人問--伊，伊m7應；你就臆會著伊是siang2。Hit-tang陣，請你做好代！M7-thang hou7我siuN傷心，寫批hou7--我，講伊koh倒轉--來--a...。


化學品 e5 玄機
莊惠平*
David Wilson------> 賴明德（張文憲e5 頂司）
Mary Carter------> 莊麗美（張文憲e5 同事）
John Duncan------> 張文憲（本故事e5 主角）
Rachel Horsley------>吳素玉（張文憲e5 牽手）
Christine Duncan---->張惠真（張文憲e5 查某子）
Andrew Duncan------>張台安（張文憲e5 子）
Simon MacDonald----->王良堅（張惠真e5 翁）
Peter------> 許天賜（王良堅e5 爸爸）
Susan------> 蘇美玲（王良堅e5 媽媽）
 
踏話頭
犯錯有兩款，頭一項是thiau意故--e5,第二著是無細膩--e5。真濟人無想beh 犯，m7-koh 差不多咱攏會無張無持去犯--著。
罪是啥？Kam2是法律規定--e5 才是，抑是違背良心就算。貪心、暴力、受氣、怨恨 chia 咱攏知，m7-koh較無明顯e5罪像反背地球、反背天空、反背海、反背地。Chia--e5 是對未來、子孫所犯e5 罪；ma7是咱目珠peh無金無著是假做無看--見。
張文憲是生物學工程師。當伊ti7化學工場teh食頭路e5 時，伊想講teh致蔭伊e5 子。Beh買大間厝、船、歡喜e5 歇睏日hou7--in，m7-koh beh買啥款將來hou7--in-leh？
Tim Vicary 是故事e5 作者，教英文幾若年，現此時生活kah工作攏ti7 York。

 
1
新 e5 開始
「張--先生？請你入--來，賴--先生chit-ma2 beh見你。」
文憲應講：「多謝。」企--起來匆匆pong7-pong7 行向門嘴。伊人懸、瘦koh薄板，大約是55歲人。穿一領phu2-phu2 e5 舊se2-chuh，這領是伊上好e5 se2-chuh，m7-koh已經有十年--lou3,伊e5 頭毛phu2-phu2,目鏡ma7仝款，hong5 看--起來面憂憂koh sian7-sian7。到內面，一個查甫人企--起來歡迎。對伊講：「你kam2是張--先-生？真歡喜kah 你相見。我是賴明德，這位是咱e5 化學工程師莊麗美。」張文憲kah in兩個握手了才坐--落。這間辦公室不只仔大，塗腳chhu 厚厚e5 地毯，壁頂掛--e5是sui2-sui2  e5 圖。賴明德是少年人，身穿一領高貴e5 se2-chuh，掛一粒大大粒e5 手chi2。對文憲?笑表示歡迎。「我beh 莊小姐入--來是因為伊是咱上好e5 化學工程師。是伊發現咱足讚e5 新漆料。Hm7...我想，你若來ti7 chia 做，你會kah 伊做伙。」
文憲應講；「Ou3!我知。」，ma7 看對麗美hia 去。麗美比明德較濟歲，差不多35。無的確是咖啡色e5 頭鬃，kah可愛、親切e5 面容。伊穿hit 領白外套頂懸 e5 lak 袋仔掛幾若支筆。伊親切teh 對文憲笑，m7-koh文憲感覺暗暗淡淡，認為得be7 著這份工課，因為伊siuN 老，現此時頭家人攏愛倩較少年--e5。
明德那看資料那講：「張--先生我知影你是真gau5 e5 生物學家，你bat ti7 大學做--過，ma7 bat ti7 兩間真出名e5 公司做過兩冬；m7-koh 你9年前to7 無做生物學e5工課，是啥原因？」文憲講：「我一生定定e5 兩項興趣是生物學kah船。阮某是出名e5 水手吳素玉…無的確你會記得伊。伊家己一個駛帆船環遊世界。」明德應講：「是！我會記得伊！」文憲講：「阮m7-chiah 開始做生理，造帆船koh兼賣船。」德仔問講：「生理be7-bai2--houN3？」文憲講：「Tu2 開始真好，了後阮beh 造較大較好e5 帆船。借真濟錢，koh來阮某…」 文憲講kah chia to7 恬--去。
德仔講：「著！著！著，我想著--ah，就是hit e5 吳素玉。」。
兩人恬一khun3,德仔想起ti7 報紙所播e5 天氣kah海--nih失蹤e5 人；看tui3 坐ti7 頭前hit e5 苦憐e5 查甫人。
文憲chiah-koh講：「M7-chiah ti7 5 年前，阮某死了，我to7 ka7 生理收--起來。」 
德仔講：「 我知影， ka7 生理收--起來，對你來講是艱苦--e5。」Koh 看文憲hit 領phu2-phu2 e5 舊se2-chuh。「所以chit-ma2 你beh 做生物學e5 工課，好，chia 是化學工場，張--先生。阮做漆料，m7-koh 阮需要生物工程師來確認逐項物件攏是安全。Ma7 ai3有人ka7 政府講ti7 chia 食頭路是無危險--e5、鎮e5 附近有一間漆料工場ma7 是相像安全，chia--e5 對阮是真重要。」
麗美講：「若有無安全e5 物件，咱就ai3改。」德仔看麗美，m7-koh 無講--啥。。
文憲開始be7 自在，應講：「Mh，我知，我想我做會來，我e5 意思是講當我ti7 London Harper 化學工場e5 時，我……。」伊談論伊e5 工課有兩、三分鐘，德仔恬恬仔聽，無講半句話。了後冷笑冷笑，hou7 文憲感覺be7 爽快。德仔taN 會記得伊e5 舊se2-chuh，m7-koh文憲是真希望伊無來chia。
德仔講：「張--先生，你kam2 真正ai3這份工課？真需要houN3？」
文憲真緊to7 應講：「著，真需要。」M7-koh 心內teh 想講：「我討厭--你，賴明德你ti7 chia teh享受，ai3看人 be7上目，我嫌 kah你仝款e5 人。」
德仔愈笑愈大聲，企起來握文憲e5 手，koh講：「好，你啥mih 時陣會當來做。」
文憲大驚一tio5 講：「啥！你講啥？」
德仔講：「我講你緊早來緊做，拜一會使--無？」
文憲講：「你是講 lin2 beh倩--我！」
德仔握文憲e5 手講：「當然，恭喜！你e5 薪水我e5 祕書會ka7 你說明，你有你個人e5  辦公室kah 公司車，當然，我ai3你kah 麗美ti7 拜一開始to7 工作，好--無？」
文憲講：「我…好！好！當然好！多謝，真多謝。」
2
Ti7 厝
「爸爸，你e5 暗頓ti7 灶腳。」惠真an2-ne 講；惠真是文憲e5 查某子，16歲，坐ti7 冊桌仔 teh 做功課。文憲e5 子台安，17歲，當teh 看電視。
文憲講：「感謝你，惠真，歹勢，我較晏轉--來，lin2 好--無？」
惠真笑一下講：「好 ah。」 To7 koh 繼續寫功課，文憲去灶腳提chiN3 e5 魚kah chhip-su (chips)，物件礁燥無kai3 好食，m7-koh攏無講 an2-choaN2。文憲家己ham7-ban7煮食，伊e5 子ma7 好be7 kah toh，伊會記得in 某真gau5 煮食。
文憲罔食bai2入喉e5 暗頓，koh tui3 這間細koh san2 e5 公寓，四箍圍仔看看--leh，傢俱有20年--loh，壁紙chham地毯是俗koh lah-sap，房間攏真細，而且窗仔門看--出去無樹仔ma7 無花園，卻是其他濟濟e5 公寓；ti7 塗腳兜全是冊、衫kah 報紙。
當in 某ti7--leh e5 時，伊有讚e5 厝，是一間sui2 koh大e5 庄腳別莊，ma7 有真大e5 花園。In 有濟濟e5 新傢俱、兩台車、無俗e5 假期kah 需要e5 種種物件；有好e5 頭路；m7免煩惱錢；hit 陣koh 開始經營帆船公司，了後就無 hiah 好運--lou3。
當素玉死e5 時陣，文憲非常e5 痛苦，ma7 因為siuN 傷心無去注意生理，m7-chiah ti7 幾個月後公司關門，所有e5 錢ma7 攏開了了。因此ka7 庄腳別莊賣掉，搬去散chhiah公寓。
兩冬前伊to7 無頭路，ma7是散 koh不幸 e5 人，有試chhoe7 過真濟工課，m7-koh無人 beh tih8,因為有太濟聰明e5 少年生物學工程師，m7-koh chit-ma2 攏改變--lou3。笑笑看in 查某子koh問講：「惠真，你ti7 學校快樂--無？」惠真應講：「Ou3,我想是be7-bai2,我提一張通知單hou7--你。」M7-koh惠真看--起來無真快樂。
惠真ka7 ti7 桌仔 e5 通知 thuh hou7 文憲，文憲扑開，he 是學校e5 通知，內底寫講有學校e5 老師 ti7 sng2 雪e5 歇睏日，beh chhoa7 in 去 Switzerland e5 山--nih。十工ai3 ￡400 箍，beh hou7 in 囡仔去e5 序大人ti7 2月25 進前 ai3 ka7 錢交 hou7 學校。
文憲e5 笑容愈來愈開，問惠真講：「這個歇睏日你kam2有beh去？」
惠真用奇怪e5 眼光看文憲，講：「爸仔，我當然想beh 去，m7-koh 我無法度去，kam2 m7 是--leh？因為咱無法度提出 ￡400 箍。」
文憲透過厚厚e5 目鏡詳細看惠真，koh 講：「M7 是，我想m7 是 an2-ne。」惠真是iau2 koh堅強e5 查某囡仔，讀冊、運動攏真gau5。M7-koh 伊 m7-bat 去sng2 雪，因為文憲無hiah 濟錢。
文憲問惠真講：「你e5 朋友beh 去--無？」
惠真講：「Beh ah，像蘭仔、珍仔、芬仔 in 較好過--e5,定定去sng2雪，對 in 來講是真簡單，爸仔，我知影我無法度去，ka7 批 tan3 掉--lah。」
文憲看惠真，心肝phok8-phok8跳，講：「惠真，mai3,mai3 an2-ne 做，你若beh 去，會使去--ah，kam2 m7 是--leh？」
惠真笑--lou3,講：「爸仔，發生啥代誌？是搶銀行抑是別項？」
文憲企--起-來去灶腳，提伊 e5 涼水，行轉--來e5 時講：「M7 是，m7-koh今仔日發生有意思e5 代誌，惠真，ka7功課囥--leh，台安，ka7 電視關掉，我有寡代誌 beh ka7 lin2 講。」
台安講：「Ou3!爸仔，mai3 chit-ma2--lah，電視當刺激--neh！!」
文憲講：「我ma7 有刺激e5 故事beh ka7 lin2 講，台安來chia 聽。」
文憲in 子企 ti7 舊koh亂亂chhau-chhau e5 公寓，常常食歹食e5 物件，in 無錢，m7-koh in iau2-koh 聽in 爸仔 e5 話，所以台安關掉電視，坐ti7 文憲、惠真邊仔 e5 膨椅。
頭仔，這個故事be7 真刺激，文憲講：「今仔日我去一間工場，是ti7 河邊e5 漆料廠，台安，聽hou7 好，漆料廠會當講真讚，in hou7 我一份工課，我teh-beh有家己e5 辦公室、大台車，to7是有真濟錢，咱 beh 好額--lou3...！」
3
好額人
文憲ti7 拜一開始上班，麗美chhoa7 伊去工場四界看看--leh，這間公司上重要e5 產品是一種車teh 用e5 新漆料，是真堅固koh teng7 e5 漆，無物件會當ka7損害，是麗美kah 伊 e5 化學工程師所發展--e5,而且koh試銷去全世界。酸ham7 鹽水攏無法度傷--伊，車tui3 Arctic （南極）kah Sahara 沙漠轉--來看--起-來iau2若新--e。
公司tui3 這個漆料趁真濟錢，ma7 hou7 這個鎮加出四百外 e5 工課。
有一工，當文憲做有關漆料e5 工課，li3 開廢料去bak 著腳，真緊to7 清洗，m7-koh ti7 皮膚留著紅koh 疼e5 所在，洗也洗be7 掉，hou7 伊歸暗be7 睏--tit，伊 ka7 醫生講bak--著 e5 情形，醫生用奇怪e5 眼神看--伊。
醫生詳細問講：「所以chia e5 化學品，攏 kah 新漆料有關係，kam2真正有關係？」
文憲講：「是--a7,我ka7 你講，he 是一罐e5 廢料品，我ti7 辦公室當teh 觀察--in。」
醫生看tui3 窗仔外，那想那講：「我了解，我想lin2 公司當teh生產濟濟 e5 廢料品。」Ma7 ka7 手恬恬仔徙到桌仔。
文憲真緊張講：「你看！你會當hou7  我物件貼--無？」因為伊 ti7 十分鐘內來ai3見重要e5 人。
「Ou3!當然。」醫生開始ti7 一張紙寫koh講：「早起、暗時貼 che，會疼一、兩工，m7-koh我驚皮膚會紅一、兩冬；張--先生，你知影in是危險e5 化學品。」
文憲笑笑仔講：「是，我知，m7 免煩惱，我ti7 工場會真小心，無穿特製e5護身衫e5 人，be7 當行倚--in，你若ai3,會當來看看--leh。」
醫生講：「真歡喜你an2-ne 講。」Koh提一張紙hou7 文憲。
文憲講：「多謝！」Koh ng3門嘴行--出-去。
「張--先生？」
文憲驚一tio5,越頭講：「叫--我？」
醫生講：「工場生產chia e5 廢料，攏倒去to2 位？Kam2 倒入去河--nih？」
文憲講：「著--a7,當然。」真緊koh講：「M7-koh，你ma7 知in 真好勢，阮真細膩teh 檢查，河chiah大條，不過taN hou7 阮一工生產幾百仔公升e5 廢料nia5,koh再講，阮離海kan-t aN 2 公里遠nia5。
醫生講：「好，我無ai3 hou7 任何人去食chia e5 廢料，完--a7。」
文憲講：「In be7--lah，醫生你知所有lim e5 水是tui3 5 公里遠 e5 井水來--e5,除了天堂水e5 緣故以外，siang2會去lim 按河口來e5 鹽水？你ma7 知tui3 London 來e5 化學工程師，ma7 檢查--過，阮公司e5 律師攏知，in 無危險，阮 ma7 be7 犯錯，免煩惱。」
文憲行出門嘴，半點鐘過，to7 be7 記得兩人講e5 話。
文憲chit-ma2 是真無閒e5 人，歸工ai3 測無仝款e5 漆料，koh 確定in 是安全，ma7 tng 無閒買大koh 舒適e5 厝，厝e5 邊仔有會當hou7 惠真騎馬e5 大庭，厝離海有半公里遠，花園落去to7 是河，hia 有一間曠闊e5 船屋。
台安問講：「爸仔，咱會當有船--無？我想當然m7 是chit-ma2,m7-koh當你付完厝e5 錢，無的確，著--無？」
文憲笑笑，in 子已經散真久--lou3,m7-koh現在伊會當買in 想beh買e5 物件。
文憲真歡喜講：「子--仔，你若beh，現此時to7會使買船，這陣我買會起像chiah大間e5 厝，當然買會起船，咱會當逐禮拜去釣魚，kam2 m7 是--leh？而且我beh ti7下晝教lin2 駛船，lin2 ma7 知影我一直想beh an2-ne 做。」
文憲無法度想伊哪chiah 好運，尾仔有好e5 工課、舒適e5 厝、kah hou7 囡仔in beh tih8 e5 物件，唯一希望--e5 是in某會當活--leh，kah伊享受，chit-ma2 kan-na7 一項物件無法度hou7 in子--e5,就是老母。
4
海狗
幾個月後，文憲請麗美來新厝食飯。Hit 暗真歹過。因為伊m7-bat請任何人去in 較早e5 公寓，囡仔e5 朋友ma7 m7-bat 來chia 食飯。新厝是亂chhau-chhau、對食物無啥放心，koh kah惠真做伙煮雞，in 想講he 誠簡單，m7-koh 雞煮kah chiaN2 phih8-phuh8,而且飯ma7 煮了siuN 軟。
麗美雖然知影m7-koh笑笑，假做無注意--著。M7-koh hit 暗無好過。惠真對伊發性地，因為伊整理灶腳；台安ma7 仝款，理由是伊無ai3看電視。In 兩個早早就去睏，koh想著in 媽媽。
M7-koh麗美ti7 禮拜日koh來，文憲chhoa7 in 到新e5 船--nih，hit工e5 氣氛加真好，麗美m7 知beh an2-choaN2 駛，m7-chiah 囡仔ai3教--伊，伊照囡仔教--伊-e5 去做，感覺真歡喜，文憲坐ti7 船e5 後壁，恬恬看in 子，感覺in 子真iang7,認為in ma7 真hiau-pai，麗美kah 囡仔頭擺做伙teh笑，文憲看--著笑hai-hai。
五月中m7-taN7 sui2 koh有日頭，黃昏、天藍koh清，駛船誠趣味，船駛緊過白水花e5 小海湧，in駛到河口，hia 有濟濟e5 小島kah 沙洲。
台安激動ki2 tui3 長koh低e5 沙洲講：「爸仔緊看hia！He是啥？」
文憲講：「海狗，你以前kam2 m7-bat看--過？」
台安講：「今 bat ti7 影片看--過，m7-bat ti7 真實e5 生活看--過，in kam2真正ti7 chia生活？」，伊歡喜kah面會發光。
文憲講：「是--a7,in是一陣海狗e5 家庭，海狗母逐年來chia 生囡仔。」
In 駛較倚沙洲，到離海狗20米e5 所在。溼koh光e5 海狗母giah8 頭用藍色e5目珠看--in。海狗仔子當teh suh 奶、teh 霸海狗母、ti7 水淺e5 所在teh sng2,然後一隻海狗公giah8 頭無歡喜teh ka7 in gin5。
麗美講：「我感覺in be7-bai2,m7 知in ti7 chia 生活，離庄頭chiah-nih8 近，看著in an2-ne hou7 我感覺誠歡喜。
惠真講：「是--a7,我ma7 仝款，kam2 m7 是--leh？若in 會當家己ti7 chia 生活，免人來照顧，我想世間無真正e5 問題--loh！」
麗美講：「是--a7,in ma7 確實sui2,你看你看，你kam2有看hit 隻細隻仔ti7 in 老母 e5 kha-chiah-phiaN teh sng2?我希望ma7 會當 an2-ne。」
文憲笑--lou3,當伊看麗美kah 伊e5 子做伙有講有笑，認為這個世界ma7 是be7-bai2。

5
新試驗
過幾日仔，文憲要求麗美做另外e5 試驗，chhoa7 麗美去工場後面一間長koh靜e5 房間，內面攏是細隻動物e5 叫聲。
文憲講：「我一直teh 試廢料，來chia看 che，」提一張紙hou7 麗美，koh講：「有e5 老鼠食有廢料成分e5 食物kah lim e5 水，iau2無真正e5 問題，一、兩隻著病，m7-koh無濟，無啥要緊。」
麗美斟酌看結果，伊無ai3這種試驗，m7-koh知影he是必要--e5,文憲講了著，無老鼠khiau--去，著病--e5 ma7 無偌濟。
麗美講﹕「你到底是beh hou7 我看啥？」
文憲講﹕「Che--ah！」，扑開窗仔門邊e5 盒仔「這十隻老鼠lim有廢料成分e5 水，有兩禮拜--loh，我hou7--in e5 濃度是百萬之五 ( 5 ppm )，今仔日teh-beh生子--loh，準若子無問題，咱to7 免煩惱啥--loh！」
麗美講：「Ou3!文憲，做che 是偌--nih驚--人！」
文憲講：「我知，我知。」M7-koh無teh 聽，koh著急講：「In 有e5 已經生--出-來-ah。」
文憲ui3盒仔掠幾隻老鼠仔子，用ham3 鏡觀察in。
文憲路尾艱苦艱苦講：「Ou3!麗美，你看，可能有問題！」

麗美用ham3鏡看，開始感覺無爽快，真久無講話。
Ti7 安靜e5 房間，麗美懸 koh大聲喝講：「確實有問題！」
麗美用ham3鏡金金看chia e5 小動物，講：「老鼠仔子無目珠、無耳仔、六枝腳，ou3!文憲！文憲！你是試啥--lah？」
文憲用奇怪e5 眼神看伊，講：「真可怕--houN3？M7-koh 我一定ai3知。Ma7 會記得in老母lim有廢料 5 ppm 濃度e5 水，有兩禮拜，he是比咱倒ti7 河--nih，超過太濟太濟--leh。」
麗美目珠徙開老鼠，去想著hit 禮拜 e5 e晡，in kah文憲e5 囡仔，ti7 藍koh 清e5海--nih 駛船。講：「文憲chia e5 廢料是危險，咱 be7使koh倒落河--nih。」
文憲用手搭伊e5 肩胛頭安慰伊講：「當然，當然，咱若必要，當然ai3擋--起來。」M7-koh一枝手iau2 提老鼠，koh 講：「公司會當裝機器清廢料，後禮拜開始報告hou7 明德仔知。」
當麗美轉身面對文憲，文憲e5 手ui3 麗美e5 肩胛頭徙--落-來，麗美講：「M7-koh...你kam2無想講咱這陣 ai3 停止生產這種e5 漆料，文憲？裝 chia e5 機器可能需要幾若年，而且chit-ma2 咱iau2 teh倒化學廢料落去河--nih！」
一個影影過文憲e5 面，伊 e5 眼神看麗美，然後徙 tui3 窗仔外去。
文憲講：「麗美，我想咱這陣無需要做che，咱 chit-ma2 倒河--nih ma7 真少，公司ma7 會裝chia e5 機器，kam2 m7是--leh？」
麗美想著 chiah濟年e5 工課，數百e5 無成功實驗，摸文憲e5 手koh 講：「文憲，我希望是an2-ne，我真正希望是an2-ne。」轉身，真緊就離開房間。
6
報告
文憲寫報告e5 時間比伊想--e5 koh較久，當kah 明德討論結果e5 時，差不多是6禮拜後--lou3。
明德m7 是科學家，是生理人，今知 an2-choaN2 趁錢。德仔離開桌仔握文憲e5 手，講：「多謝你來！」，了後in 坐ti7 窗仔門邊 e5 兩隻大koh 爽e5 膨椅。德仔e5 辦公室，闊koh chhu 厚厚e5 地毯，壁頂有sui2 e5 圖，tui3 窗仔門會當看著河，另外一爿有樹林kah 空地，hou7 人感覺清爽、歡喜、koh安穩。
德仔起先講：「我讀過你e5 報告。」，然後停--落-來，koh 點薰，才講：「M7是真好，是--無？」
文憲驚一tio5,對德仔gin5 講：「你講啥？」
德仔笑笑，手伸過煙霧，續講：「無啥，無啥，免掛心，我m7 是指報告bai2,當然m7 是；你真扑拚工作，ma7 做了真好，我ki2--e5 是我無合意尾仔e5 意見。」
文憲講：「In kam2有啥m7 著？」
德仔講：「In siuN 貴」，兩個人，sio gin5有一時仔久，文憲e5 胃感覺冷koh cho，德仔笑笑，m7-koh he m7 是文憲合意hit 種e5 笑。
德仔講：「文憲，你看，你報告寫講咱愛裝寡機器，ti7 廢料倒入河進前，先清洗，著--無？Chia e5 機器愛開200萬磅。你想咱會當去toh chhoe7 chia e5 錢--leh？你ma7 知，錢be7 生ti7 樹仔。」
文憲講：「Be7--a7,當然be7。」嘴礁礁，提一杯水，感覺手teh振動，koh講：「M7-koh 咱teh 賣濟濟e5 新漆料，tui3 hia 逐個月趁幾若百萬，kam2 m7 是--leh？」
德仔講：「是，咱做了真好，m7-koh 咱若200萬磅去造新e5 機器，這個漆料一定加真貴，咱to7 賣無chiah 濟。」
文憲講：「M7-koh 咱一定愛做，chia e5 廢料比我想--e5 加真危險，你kam2 無ti7 我e5 報告讀著hia，當我ka7 廢料品摻落去老鼠lim e5 水，有 e5 老鼠仔子出世to7 無目珠、無耳仔、一隻無腳、一隻六枝腳。」Chhoah-chhoah koh 講：「有--e5  lim 廢料 2 ppm濃度e5 時，出世就無腳。咱be7 使倒chia e5 廢料落去河--nih。」
德仔講：「文憲，當然我有讀--著，ma7 真斟酌、真詳細讀過你e5 報告，有寫講咱倒入去河比 2 ppm e5 濃度較少，等--leh，聽我講一分鐘！你我攏知，lim e5 水攏m7 是tui3 這條河來--e5,而且河兩里就出海，為啥mih in會危險--leh？文憲--ah，無人會去lim--in，咱無需要裝 chia e5 新機器！」
文憲想著in 子，坐船航行ti7 河頂，ma7想著海狗、釣魚e5 人、ti7 海墘chhit-tho5 kah泅水e5 細漢囡仔，才講：「咱一定ai3 裝。」
德仔詳細看文憲，聲真細koh硬講：「文憲，聽我e5 話，你是真好e5 科學家，阮福氣有你ti7 這間公司，m7-koh你m7 是生理人，我是，看che。」揀一張紙起--來，提過桌仔hou7 文憲看，頂面寫公司有偌濟錢，koh 講：「咱舊年借一千萬，你想看mai7--leh，像款e5 小庄頭扑算會當值偌濟？」
文憲講：「我知，m7-koh…」
德仔講：「Chit-ma2,聽我e5,咱若裝chia e5 機器，真濟人會失業 ah！公司無能力去借較濟錢，咱這陣無法度…」
文憲企起來講：「若人因為濟破病--leh？你有想著che--無？然後報紙會刊啥--leh？」
德仔講：「無人會著病，因為無人會去lim hia e5 水，報紙絕對m7 知。」
文憲講：「我若講in to7 知。」
恬真久，然後德仔企--起-來，目珠閃邊仔，koh 行過文憲，坐桌仔後，taN頭e5 時，目珠冷koh phu2-phu2,像海邊e5 石頭。
德仔講：「文憲，你若an2-ne 做，我會講你白賊，你會無頭路，一定ai3賣厝轉去lah-sap e5 公寓，會變成行ti7 街路無朋友e5 老歲仔，he kam2是你 beh tih8--e5?」
文憲無回答，企真久，gin5 德仔，ma7 無講半句話，差不多兩分鐘後，德仔冷笑講：「你若繼續留--落-來，明年薪水加倍，而且無人會受傷害，ma7 無人會去lim hia e5 水。」
德仔tui3 桌仔起--來，seh8到頭前，手放落，文憲仝款企一陣，然後德仔握文憲e5 手講：「想看mai7--leh！文憲！」
文憲越頭，慢慢行tui3 門出去。
7
台安kah惠真
麗美ma7 kah德仔講過，m7-koh無較好，伊行--出去e5 時，看--起-來sian7-sian7 koh真傷心。
麗美kah德仔對廢料ma7 辨論幾若個月，m7-koh德仔m7 聽，m7-chiah ti7 文憲報告了8個月，麗美決定換別間公司。麗美真歡喜因為he是較重要e5 工課，m7-koh m7 是伊走e5 原因，伊知影be7 裝清洗e5 機器。
文憲傷心看伊走，bat享受kah伊工作e5 快樂，ti7 舊年kah頂半年伊bat 去in 兜幾若擺，文憲e5 子當合意--伊，自in 老母死了，in m7-bat kah別個婦人人chiah 親切過。
麗美ti7 公司e5 尾仔工，kah文憲ti7 公司e5 餐廳做伙食中晝。
文憲講：「麗美，你知影你無一定ai3走，公司真成功，而且攏teh 趁錢，你e5 新漆料，增加400個工作機會kah富裕，ma7 有人beh tui3 別e5 所在搬來chia。」
文憲講著台安學校新e5 運動中心，che 是公司贊助所起--e5,仝款庄--nih有兩間新koh大e5 店、有新戲園、ma7有濟濟e5 新屋，講：「Che 攏是你 ah，麗美，偌nih8仔奇妙，kam2 m7 是--leh？」笑笑看tui3桌仔對面e5 麗美，koh ka7 麗美e5 手提到伊e5 手心。
麗美恬恬看文憲，kah伊頭起先來公司e5 時，已經變真濟，文憲ti7 工作前6個月是歡喜koh有活力，麗美攏知影伊ti7 工場 e5 to2 位，因為伊定定向麗美笑、tui3 麗美唱歌。M7-koh尾仔這18個月伊加真thiam2,定定無閒、無koh唱歌、無笑、ma7 無chhiang5在相麗美，當伊孤單e5 時，看--起-來sian7 koh 可憐。
麗美勻勻仔ka7 ti7 文憲手心e5 手徙開，才講：「文憲，你知影，我為怎樣beh走，我知影倒入河是啥，我無ai3想--伊，你ma7會使走，去別間公司做。」
文憲使性地gin5 麗美講：「我siuN 老，對我來講，chhoe7 新頭路無容易，而且麗美公司chit-ma2 做漆料ma7 超過兩年，ma7 無人受傷害，kam2 m7 是--leh？」
麗美停一睏，才講：「Kan-taN 你。」
文憲講：「你意思是啥，kan-taN 我？」
麗美傷心teh看文憲，伊禿頭禿頭，看--起來kai3 成老人，較早bat想beh嫁hou7文憲，chit-ma2 佳哉文憲hit陣無向伊求婚。
麗美講：「Ou3!我是指你e5 腳。」，M7-koh he m7 是伊e5 真意。文憲e5 腳iau2有疼e5 紅tah，有時因為an2-ne，無好行路。
文憲笑笑講：「我e5 腳差不多較好--ah，我強beh be7記得--ah，m7-koh 麗美你走進前…m7 知你會當幫贊我--無？是家庭e5 問題。」
麗美講：「好，我beh an2-choaN2 幫助--你？，你ma7 知，對 lin2子我無真了解。」
文憲講：「無了解he 是當然，m7-koh 你是婦人人；並且ti7 厝做一個老父，對我來講，有時是困難，現在惠真是查某囡仔，無老母kah伊談論，我定定m7知beh講啥。」
麗美看文憲真可憐，常常懷疑為怎樣文憲無較捷邀請伊去 in兜，伊合意文憲kah in子，koh 想講文憲ma7合意伊，講：「惠真，chit-ma2 幾歲？」
文憲講：「18，koh想beh 結婚。」 
麗美講：「已經決定--ah！惠真siuN 少年，kam2 m7 是--leh？」文憲teh 煩惱，講：「HeN3，我就是an2-ne 講，m7-koh惠真kah我teh受氣，是真正teh 使性地。」
麗美講：「對方是啥人？」
文憲講：「叫做王良堅，是國內報紙e5 新聞記者，我想是真好e5 少年家，m7-koh逐kai2 kah伊講話、辯論，惠真攏倚良堅hit爿。麗美你ma7 知，我無ai3 kah伊受氣，m7 ai3伊嫁，m7-koh我擋be7 tiau5,我感覺我beh 失去伊--ah！」
麗美講：「Lin2 是辯論啥？」

文憲講：「哎呀，真糊塗，我真正m7 知，伊是環保團體 ( Greenworld ) e5 成員，我想…著！伊定定講著 Greenworld。伊想講今少年人chiah著，超過25歲e5人定定是m7著！」
麗美那想那看文憲。
麗美講：「好，文憲你beh叫我做啥？我m7 是媽媽，ma7 m7-bat 嫁--過。」
文憲講：「M7-koh…可能你會當ka7 惠真講？禮拜你beh 去阮兜食中晝--無？」
M7-chiah 麗美去文憲in 兜。良堅ma7 ti7 hia，in 做伙食飯，ma7 談論馬kah 駛船。逐個人攏真客氣，ma7 無爭論，路尾麗美kah 惠真去看馬，良堅kah 文憲留ti7 hia，ti7 草埔，麗美開始kah惠真講著良堅，麗美講：「惠真，良堅是be7-bai2 e5 少年家，真巧、真好心，hou7 我想--著 lin2 老父。」
惠真講：「阮爸仔！良堅才無seng5--伊，而且阮老父嫌--伊。」
麗美講：「我相信 be7才著。」
惠真講：「真正嫌--伊，阮爸仔講：『伊對我來講是siuN 老。』Koh be7使見--伊，想講我iau2 是查某囡仔嬰，我18歲--ah，我beh 嫁！」
麗美講：「講較濟良堅 e5 代誌…」
麗美家己一個恬恬ti7 草埔企真久。替惠真提食物hou7 馬食，聽伊講良堅e5 代誌，惠真講良堅心腸好、巧koh 真kut 力，ma7 合意駛船、騎馬，而且beh hou7 世界較清氣、較好。Hou7 我感覺家己e5 重要、是大人 m7 是囡仔，我ma7 見過in父母，in ma7真合意--我，今阮爸仔…。」
惠真問講：「像an2-ne，我ai3 an2-choaN2 做--leh，阿姨？」
麗美用手囥ti7 馬e5 頷頸，才講：「我無把握，我想你beh嫁--伊，m7-koh 無ai3 lin2 爸爸受氣著--無？An2-ne開始 kah良堅做伙生活m7 是上好e5 方式。」
惠真講：「是--a7,若愛做啥，我一定會去做！」
麗美講：「Kam2 ai3我去ka7 lin2爸仔講？可能伊會聽我e5 話，你是伊 e5 孤查某子，beh 嫁，對伊來講真m7甘，ma7 可能真煩惱。」
惠真講：「Ah！ 阿姨你beh去？拜託你，我真正希望爸仔合意良堅，m7-koh對良堅定定攏無滿意。」
麗美講：「我會盡力，m7-koh m7 知講會行--無？」
麗美去Scotland 工作以前，真正mi5-noa7 試，kha3 電話ka7 文憲講，有時做伙ti7鎮--nih lim咖啡，文憲hiah注意聽麗美講話，hou7 伊感覺真意外。文憲對伊e5 幫忙ma7真感激，麗美認為文憲確實是足孤單--e5,chhoa7兩個子koh 無某，一定真艱苦，現此時文憲上需要kah囡仔定定開講，m7-koh in 並無。
尾仔文憲答應這層婚事。因為這個好消息，麗美受邀請食chit 頓特別e5 暗頓。惠真誠歡喜，ti7 麗美到位e5 時，chim伊koh 送小禮物感謝--伊，he 是一對真 sui2 e5 耳鉤。食飯e5 時，文憲略仔緊張e5 款，m7-koh ma7真歡喜，雖然無想--著送禮物，ma7 用難得e5 笑容來感謝伊。文憲歸 e5 暗頓攏 teh看惠真，假那驚看be7著伊--ah。當惠真笑笑看文憲e5 時，伊to7 真歡喜。
然後良堅企起來講話。
良堅講：「丈人爸仔，我會定定記得e 暗，我知影你hiah-nih8-a2 愛惠真，ma7 信任我愛--伊，你會掛慮我，是因為beh hou7 你e5 查某子盡量嫁上好e5 翁，我…，我無法度答應啥，m7-koh會盡心做，爸仔你是好額人，tu2 開始惠真kah我無hiah濟錢，m7-koh我想阮會計畫。」笑笑看惠真，koh 講：「爸仔，昨昏我kah 阮頭家講過，伊beh ka7 我加薪水。」
文憲驚奇e5 款，講：「真--e5 ou3?啥原因？」
良堅講：「因為派hou7 我新e5工課，ai3 我ti7 報紙寫環境保護e5 問題，逐禮拜愛寫一版e5 稿，看 chia，chit 張是頭一篇。」
良堅tui3 皮包提出一張報紙，ti7 in e5 面頭前提hou7 theng5,頂面e5 圖有海水、沙洲、kah幾隻仔海狗，標題寫：
「Ti7 河口e5 海狗著奇怪e5 病   發現4隻海狗子死--去」
8
結婚日
海狗e5 病著kah真嚴重，3隻較加e5 海狗子死--去，一隻生--出-來無尾，London e5 科學家來看--in，報紙有長篇e5 報告，m7-koh 無人確定是啥原因，有人講he 是水--nih 常常有e5 病，有人講是去食著破病e5 魚，ma7有人講是河邊e5 漆料工場。
河邊ma7有垃圾水工場，chia e5 垃圾水tui3 別位來--e5,有一日，ti7 工場，文憲發現兩個少年化學工程師，試驗河水e5 見本，水是ti7 箭水兩公里e5 lah-sap 水工場附近。
文憲驚疑問講：「為啥beh an2-ne 做？」In 其中一個應講：「Che 是特別e5 實驗，是德仔親身叫阮做--e5,伊 kam2無ka7 你講？」
文憲無應，恬恬看in 幾若分鐘，才講：「結果是啥？」
少年e5 講：「真bai2!M7-koh 德仔不但無煩惱，卻歡喜koh 驕傲e5 款，hit 間lah-sap水工場倒真濟廢料落去河--nih，我想報紙會真注意。」
文憲問講：「報紙？」少年--e5 笑笑講：「是--a7,張--先生，咱公司關心環境，kam2 m7 是--leh？Che to7 是阮做e5 理由，若有法度，阮會幫助可憐e5 海狗。」
當文憲行開，聽著ti7 伊後面微微e5 笑聲，m7-koh 聽無，可能是少年人真正相信伊所講e5 話。
惠真kah良堅選ti7 六--月e5 好日結婚。
當in tui3 教堂轉--來，ti7 文憲in 厝e5 花園辦舞會，逐個攏真歡喜，文憲合意良堅e5 父母，ma7 kah in 講真濟話。
良堅e5 老父講：「張--先生，你真福氣，有sui2 e5 厝koh ti7 花園尾有可愛e5 河。」
文憲講：「我無定定e5 好運，人常常講我是運氣真好e5 人。」Ma7 iau2 企 teh 想代誌，想著早前企ti7 市中心e5 小公寓是偌悲慘。Hit 時陣無頭路、無錢買好物hou7 囡仔，m7-koh定定kah囡仔開講。這陣是好額人，有成就，m7-koh囡仔煞無愛kah 伊講話。
文憲笑笑對良堅in父母講：「是--ah，我是真幸運，有良堅做我e5 子婿，ma7 替阮查某子真歡喜。」
王女士講：「有惠真做阮e5 新婦，阮ma7 真歡喜，親家我相信良堅對你kah這條河會有幫助，我了解ti7 河--nih有一種hou7 海狗致病e5 病菌，良堅ka7 我講伊beh認真chhoe7 出原因，hou7 河--nih會當清氣相，我想你會真歡喜。」
文憲講：「是--ah，是--ah，當然。」，昨昏已經看過良堅ti7 報紙e5 文章，寫著病菌是tui3 lah-sap 水工場來--e5,德仔ma7 提hou7 伊看，m7-koh文憲恬恬。
文憲看著查某子kah良堅、台安chham朋友teh 笑。伊m7-bat看過惠真chiah-nih8-a2 歡喜，想著家己e5 婚禮、kah 素玉共同e5 希望。
文憲講：「親姆，我ka7 你倒一杯涼水，為著囡仔e5 將來咱ai3 lim，向 望in會當美滿。」
文憲ti7 厝--nih e5 酒櫃tu2著麗美，麗美有時會轉來chit e5 庄頭，文憲 ti7 Scotland 請過麗美兩擺。

麗美講：「文憲，今仔日真成功，你一定真歡喜。」
文憲體貼牽麗美e5 手骨，講：「麗美，我愛an2-ne，我已經做--lou3,ma7 盡力--lou3,m7-koh chit-ma2 是in e5 世界，beh ai3 啥款e5 世界，攏著ai3 in家己去扑拼。」

9
我be7 相信你
文憲講：「惠真，he m7 是事實，良堅e5 資料m7 著。」
惠真講：「爸仔，我be7 相信你。」
ai3文憲kah 惠真兩個受氣teh 相gin5,che 對in 兩個是痛苦、驚惶 e5 時刻。Che 是ti7 結婚3個月後e5 一個暗暝，惠真帶幾個仔歡喜e5 消息，伊來ka7 in老父講伊有身--ah，文憲teh-beh 做阿公--ah。有一陣in 攏teh 講che，m7-koh 無偌久，惠真開始講良堅e5 新工作。良堅已經發現漆料工場e5 廢料情報。消息對公司真不利。良堅ti7 報紙寫chia e5 報告，講：「漆料工場e5 廢料會害死海狗子。」德仔ma7 liam5-mi 寫hou7 報社，講良堅e5 報告完全m7 是事實。
講到chia in 無koh再歡喜談論囡仔e5 代誌。In 辯論歸 e 晡，文憲早to7 知in會有這款e5 爭論，後禮拜庄--nih有一個公聽會，到時政府官員beh調查事實。兩爿e5 科學家kah法律專家ma7 beh辯論。庄--nih e5人攏teh談論這個會kah良堅e5 文章。
惠真問講：「爸仔，明德叔為啥mih beh 寫hou7 報社，伊m7 是科學家，是真真正正e5 生理人，為怎樣你無寫hou7 報社？」
文憲傷心講：「我已經有寫--ah，你明仔再可能會看--著。」
惠真問講：「Ah8,你寫啥？」
文憲感覺痛苦，本來無愛寫這張批，kah德仔ma7 爭論誠久，m7-koh 尾仔亦是答應，答應ka7 較早真濟bai2 e5 代誌掩蓋--起-來，所以in 無koh再爭論。
文憲講：「我寫阮e5 廢料be7 帶hou7 河水污染，阮真細膩實驗有真濟年--ah，廢料若hou7 河水thau3 薄--去，to7 be7 危險。河--nih 通常kan-na 1.5 ppm e5 濃度nia5,而且海狗m7 是ti7 河--nih，是ti7 海--nih，批內我an2-ne 寫，後禮拜e5 會ma7 是講chia。」
文憲講話e5 時，惠真詳細注意--伊，看著文憲e5 面chiah-nih8-a2 憂愁、chiah-nih8-a2 sian7。文憲大部份e5 時間攏teh 看家己e5 手，無看惠真。
惠真輕聲講：「爸仔，我想beh相信你，m7-koh 我無法度。」
文憲受氣giah8 頭講：「An2-ne，你m7 相信我；你相信良堅，是m7 是？伊是新聞記者，到底我只是一個生物學工程師，你e5 老父，為何你m7 相信我？」文憲受氣企--起-來行tui3 門嘴ka7 門扑開，koh 講：「惠真歹勢，今仔日我真艱苦、thiam2--ah，無ai3坐ti7 chia 聽阮查某子講我是騙子，轉去良堅hia，我beh睏--ah。」
惠真勻勻仔企--起-來，慢慢仔講：「爸仔，he 真重要，tui3 逐個人攏真重要。」
文憲講：「惠真，我知影，m7-koh 漆料工場ma7 真重要，伊hou7 你、我、庄--nih e5 人攏真濟利益，想看mai7--leh，暫時ka7 海狗放hou7 be7 記得kam2 be7使--leh？」
惠真講：「爸仔，有比錢較重要e5 物件。」
文憲講：「Kam2 有？你講hou7 ti7 公司上班kah ti7 chia 生活e5 人聽看mai7--leh。若因為良堅e5 報導，害工場關起來e5 時，in beh 靠啥生活，in kam2會當提海狗子e5 相片hou7 in e5 囡仔食--leh？」
惠真行出門進前看文憲一睏，講：「爸仔若ah 囡仔ti7 河--nih sng2--leh？若in去食著河e5 水--leh？Ah 若an2-ne--leh？」
文憲講：「無人會去lim著河水危險e5 部分。我ma7 講--過，對囡仔無危險。」
惠真尾仔恬恬仔ka7 門關--起來。
10
Greenworld

兩工後，透早五點，惠真kah良堅到文憲e5 厝，in 無khok門。無想beh驚醒--人，實際上文憲無ti7 厝，惠真知影伊去 Scotland chhoe7 麗美，ti7 公聽會e5 早起，才會轉--來。
惠真kah良堅恬恬行去河邊e5 船屋，in 無聲無說ka7 船放落河，koh 駛到河e5 對面。
Ti7 河e5 對面in去tng7著兩個朋友---天賜kah美玲，in兩個穿白衫，衫頂面印Geenworld e5 Mark，然後in 攏peh上船頂，箭水駛tui3 漆料廠。
透風e5 早起河e5 湧真大，m7-koh惠真是真gau5 e5 水手，大約半點鐘，to7 到工場，兩個攝影手企ti7 河邊hip 相。
惠真喝講：「良堅，ti7 to2 位？」
良堅講：「Ti7 hia，ti7 柱仔e5 頭前。」，惠真駛tui3柱仔hia去，當in 接近e5 時，in看會著ti7 水底e5 水管，che to7 是工場倒廢料e5 管，良堅喝講：「Ti7 chia！」惠真ka7船斡向風e5 方向，美玲攬hit 枝柱仔，然後良堅kah天賜落船入去河--nih。
Hia e5 水流真急，in愛攬ti7 管kah 船e5 頂面，天賜tui3 船頂提幾若個硬紙袋仔，袋仔細e5,m7-koh真teng7,因為in內底te2 紅毛土。天賜一擺提一袋hou7良堅，良堅落去水底，將袋仔塞入去水管，幾分鐘了，管e5 嘴攏是紅毛土e5 袋仔，最後，良堅tui3水底peh--起來，喝講「好--ah，咱做好--ah，紅毛土已經tam5--ah，幾點鐘過，to7 會像石頭hiah teng7,今物件無法度流tui3 hia 出--來！In兩個peh起來船頂koh笑笑看攝影手。Koh來良堅kah惠真ti7 船頂企--起-來，gia5一塊白色e5 布條，布條頂面寫：
「Greenworld        這枝管thai5 死海狗！」
Ti7 hit e5 時陣有兩項代誌發生。頭一項，一個查甫人tui3工場走--出-來，那喝那受氣，第二項雄雄風變大，真緊就ka7 船帆tui3 船e5 這爿吹到另外hit 爿，帆e5 後tau2 大力cheng 著惠真e5 後頭khok，惠真那像番薯袋，摔落水，然後風koh ka7 船帆吹haiN3 轉來原來這爿，這個時陣船倒ti7 hit爿，帆ma7 倒ti7 水底，良堅ti7 帆e5 下面，帆kah 布條ka7 伊om-tiau5--leh，有幾若秒無法度看著物件，然後伊peh 起來水面，ti7 伊後壁有一枝腳ti7 水底直直踢，有人iau2 kham3 ti7 帆布e5 下面，伊緊koh 落去水底ka7天賜鬥相仝，結果天賜煞ka7 良堅攬giu2 落水，經過緊張koh驚惶e5 拚命，良堅才ka7 兩人giu2 起來水面。In 兩人鬥陣mouh ti7 船e5 頂面，ti7 hia pheN7-pheN7 喘。
良堅看美玲mouh ti7 船e5 後tau2,然後聽著人teh喝，越頭看著工場有一個人，那喝那ki2-tui3 水尾hia，m7-koh良堅耳仔內有水，頭先聽be7 清楚，尾仔才了解。
這個人喝講：「救人--ou3!，hit e5 查某囡仔teh-beh淹--死-ah！」
良堅看伊ki2 e5 所在，遠遠看著有白白e5 物件浮--leh 浮--leh，無an2-choaN2，像舊衫袋仔ti7 水面那浮那seh8-lin-long，是惠真！河水真緊teh ka7 伊流到水尾----海--nih去。
良堅chheN 狂泅tui3 惠真hia去，伊真gau5泅水，m7-koh白衫hou7 伊慢--落-來，伊拚命泅，m7-koh假那真慢真慢，水真大koh ka7伊溢轉--去。到以後伊退休e5 時做夢ma7 會夢--著----泅tui3 白白e5 軀體是hiah-nih8仔長、hiah-nih8仔慢，而且軀體ti7 伊e5 頭前真緊浮離開。
最後良堅sa著惠真，惠真m7 知人，面仆leh ti7 hia 浮--leh 浮--leh，良堅beh ka7伊 peng2身，m7-koh真難，惠真真重，當良堅ka-lauh8惠真e5 手，in koh lak落去水底，伊 ka7惠真e5 面chhong3 起來水面，m7-koh頭倒siang3-hiaN3，無teh振動，ma7無teh喘氣，良堅mouh 惠真e5 面，對伊e5 嘴pun5氣，若停泅，to7 koh對伊e5 嘴pun5氣，一遍koh 一遍，m7-koh 無啥起色。
伊四界看看--leh，in iau2-ti7 河中央，一直hou7 水沖tui3 水尾，ti7 hia 離岸邊 25 米，m7-koh kah ti7 to3爿第二條河e5 水尾有200 米遠。
岸hiah遠，水流hiah緊，良堅thiam2 koh驚，昨昏落過雨，雨水真大，當teh流tui3水尾e5 海，hou7 大風掃--起-來e5 水湧搧著伊e5 面。
良堅開始用死囡仔撐e5方式拖惠真，拖tui3 岸邊e5 樹仔去，每泅半分鐘，就停落來tui3惠真e5 嘴pun5四擺氣，這擺伊認為有看著惠真teh 喘氣，m7-koh 無確定，惠真e5 面真白，良堅無想講伊是m7是teh 喘氣，水真緊ka7 in 沖tui3 海去。
良堅腳大力直直踢，koh較拚命泅，有較緊，chit-ma2 chhun 5 米，m7-koh 岸過續真緊，ti7 岸邊有一欉樹仔e5 樹枝離水面真近，良堅拚命踢，去sa 著樹枝，koh mouh ti7 頂面，河水teh 拖伊走，suh 一個大氣，koh 送大大氣hou7 惠真，良堅這陣才確定後一氣是惠真家己喘氣--e5。
大約5分鐘後伊才ka7 惠真拖上岸，上岸e5 時，伊kah 惠真倒ti7 塗腳，koh送氣hou7 惠真，然後摸伊e5 心臟，頭仔手siuN 冷，感覺be7 出--來，然後，跳--ah！Teh 喘氣--ah！
良堅助惠真suh氣，到伊家己有法度喘氣e5 時，有5分鐘久，了後開始teh chhoah，身穿tam5衫，hou7 風吹會寒。伊m7 知beh an2-choaN2，將頭aN3 低，看著惠真e5 目珠peh 金。
良堅講：「惠真，你有an2-choaN2--無？」
惠真有開嘴講話，m7-koh真細聲，良堅聽無teh講啥，良堅倒--落-來，用手moa惠真，hou7 伊維持體溫，有感覺惠真e5 心臟teh跳，ti7 伊下面e5 身軀teh 喘氣，良堅開始哭。
11
公聽會
兩工後，公聽會開始，London e5 科學家，問害死海狗e5 病因。文憲去Scotland以前，有因為這個會，kah德仔見過面，德仔ai3文憲替公司講話。
德仔講：「你是咱主要e5 生物學工程師，真重要，in 會相信你。」
文憲無講話，想講無ai3 ti7 公聽會說明，m7-koh知影一定ai3去，德仔笑笑，至少伊e5 嘴有teh 笑，m7-koh 伊e5目珠攏teh 斟酌看文憲，像魚仔e5 死人目。
德仔講：「文憲，beh講啥，想hou7 詳細，後禮拜，你若講m7著，幾若百人會無頭路，頭一個to7是你，我ka7 你保證。」
會場人真kheh，ti7 hia 真濟記者kah攝影手，庄頭kah工場來e5人，ma7 be7 少，文憲e5 火車慢分，m7-chiah ti7 火車頭截計程仔，當伊入會場e5 時，看良堅坐kah Greenworld e5 少年--e5 ma7 ti7 hia，文憲對惠真笑，m7-koh惠真無笑，惠真面色白死殺koh破病，文憲想伊可能有身e5 款，會記得惠真出世進前，in某素玉，bat ti7 早起像an2-ni，所以對家己苦笑。
主持講：「張--先生，請。」
文憲行到會場e5 頭前，坐--落e5 時看著德仔冷koh phu2 e5 眼神teh gin5--伊，想講應該是換德仔起來講chia e5 hau-siau5 話。
律師開始問文憲問題，頭起先容易，文憲說明伊ti7 公司做偌久，工場出產偌濟漆料，然後問著廢料品。
律師講：「In 是真危險e5 化學品，是--無？」
文憲應講：「著--ah，當然，若對in 無細膩，大部分是危險，m7-koh ti7 阮工場--nih，阮對in真小心，逐個人穿特殊e5 衫，阮3年來m7-bat有嚴重e5 意外。」
律師講：「聽著an2-ni，我真歡喜，m7-koh工場外--leh？Lin2真正倒chiah危險e5廢料落去河--nih？」
文憲講：「是--ah，阮有倒。」會場to7一陣e5 喝聲，惠真邊仔一個人，受氣teh喝咻，警察叫伊恬恬；文憲繼續講：「當然，阮倒chia e5 廢料落去河，m7-koh無倒濟，kan-na 逐工兩、三百公升，無真濟，而且阮逐工對河試驗三擺，ti7 工場邊仔e5 河水通常只有 2 ppm 以下e5 濃度，ti7 河e5 水尾koh 愈少，he 無危險。」
律師tauh8-tauh8仔講：「無危險！你有確定？」
文憲gia5 頭講：「是，我確定。」e5 時有德仔、良堅、惠真在內幾若百人 e5 目珠teh看--伊。
律師慢慢仔講：「我知影lin2 bat 用老鼠實驗過，部分e5 老鼠母lim有摻廢料e5 水，in e5 子有e5 出世就無腳，著--無？張--先生！」
文憲頭擺看一個律師，是細漢be7顯目、面瘦、穿phu2 色e5 衫、頭毛koh phu2,文憲感覺伊足成老鼠，伊e5 目珠光koh 細。Koh較奇怪e5 原因是伊手提一張報紙，文憲開始感覺會驚--伊。
文憲講：「是，無m7著，m7-koh老鼠比人加真細，而且in ti7 10工內lim 5 ppm 廢料濃度e5 水，he 是真大e5 差別，無人會去lim 河--nih e5 水，河直接出海。」
文憲看律師，teh等問海狗e5 問題，m7-koh伊無問，反倒轉講：「張--先生，所以你be7 煩惱，若有人意外lak 落去河，lim 真濟河水，像你家己e5 查某子an2-ni e5意外，無危險，著--無？」
文憲看ti7 會場對面e5 惠真，掠準伊目珠ti7 反白kah面框變大，是因為有身e5 關係。
文憲講：「無危險，一點仔都無危險。」
會場有ki-ki 叫e5 聲，he 是律師細koh那老鼠e5 笑，律師提出伊e5 報紙。
律師講：「張--先生，你有去Scotland--無？有看過che--無？」
當文憲看著報紙，手開始phih8-phih8 chhoah，chhoah kah愛hoaN7桌仔邊，有一張相片是惠真企 ti7 工場邊仔e5 船頂，另外一張是惠真倒ti7 救護車，良堅ti7 邊仔，標題寫： 
「生物工程師e5 查某子        差一點仔淹死ti7 河」
恬一睏仔，文憲詳細看報紙，m7-koh目珠怪怪，頭殼內攏是沉ti7 河--nih e5 惠真，kah 較早以前沉ti7 風湧e5 素玉---in某。
文憲頭一直haiN3 來haiN3 去，然後ka7目鏡提落來拭拭--leh。
文憲以平靜e5 聲講：「無，我以前m7-bat看--過。」
律師勻勻仔講：「好，張--先生，lin2查某子安全--ah，in翁救--伊，ma7 無失去囡仔，m7-koh lim真濟河水，河水ma7 ti7工場e5 邊仔，你be7 煩惱he--houN3？」
律師金sih-sih e5 目珠teh gin5文憲，像老鼠當teh看伊e5 食物，ti7 文憲後面e5 德仔無張持煞企--起-來，ti7 恬靜e5 會場，喝講：「問這個問題siuN 超過，be7 使問 hit款e5 問題，當然文憲會煩惱in 查某子，你馬上停止查問。」
律師講：「賴--先生，koh一分鐘，一分鐘內張--先生，to7 會使走，這陣伊ai3 回答這個問題，張--先生，lin2查某子 lim chiah濟河水，你會煩惱--無？你會煩惱你e5 孫--無？」
文憲用驚惶e5 眼神，金金看律師，突然間見笑轉受氣，報紙提起來tan3 tui3細漢兼老鼠面e5 律師，大聲喝講：「著！著！著！當然我煩惱這個囡仔，伊仝款是危險，chit-ma2 hou7 我走。」
文憲走出會場，行去路--nih，百外人 e5 目珠金金看伊走。
12
未來
6個月後，文憲toa3 ti7 海邊e5 小公寓，頭路無去，貸款負擔be7 起，ma7 ka7 厝賣掉。
Tui3 公寓e5 窗仔門會當看著海，逐工坐teh看冷koh phu2-phu2 e5 海，幾若點鐘久。
惠真liam5-mi beh生--lou3,文憲買真濟囡仔衫hou7--伊，房間攏是囡仔衫---有外衫kah褲，粉紅色是hou7 查某囡仔，藍色是hou7 查甫囡仔，ma7 有細項、軟軟e5 chhit-tho5物有藍色深目珠e5 chhit-tho5 熊kah細隻動物。
M7-koh文憲並無送chia--e5 hou7 惠真，因為惠真無ai3 kah 伊講話，當伊去看惠真，惠真無beh chhap--伊，若kha3電話，惠真to7 ka7 電話掛掉，若寫批，無拆開就退倒轉--來。
Ti7 房間有真濟冊kah雜誌，m7-koh攏囥ti7 眠床腳，暗時有時會去看，日時顛倒無ai3看，in攏是有關囡仔出世前e5 代誌kah 會染著 e5 病，文憲無ai3去想--in，m7-koh無法度無想，歸工攏teh想。
今仔日，當文憲坐teh看窗仔門外e5 海，手直直搖，搖be7 煞。逐早起攏會kha3 電話去病院問 in查某子有ti7 hia--無？這早起，護士講惠真有ti7 hia，而且，當teh生囡仔。Ti7 前4 點鐘，有兩點鐘文憲坐ti7 電話邊，驚koh kha3 去病院，電話gia5 三擺，三擺 koh囥--leh。
文憲koh gia5 電話，jih8號碼，7--8--3--an2-ne m7著，koh ka7 電話囥--leh，文憲無法度透過電話ui3 護士冷淡e5 聲知影消息，ai3親身去看囡仔。
文憲企--起來，外套穿--leh，落去樓腳，外口吹--來e5 海風真冷，海kah天phu2-phu2 koh烏陰。伊 入去店--nih買幾蕊仔花，真斟酌揀光紅kah光黃e5 色，店員用紙ka7 in包--起來，免得hou7花受損害，文憲提著花，緊koh緊張沿海邊透風e5 路行tui3 病院去。
海--nih當teh落雨，海狗時常teh企 e5 沙洲，已經teh落雨，無偌久庄--nih ma7會落雨，文憲phih8-phih8 chhoah，ka7 外套e5 頷領hiau懸，然後手提著光豔e5 花，行入去寒天 e5 寒風--nih。

美人魚
莊惠平
Ti7 外海遠遠遠 e5 所在，hia e5 海水像 siong7 sui2 e5 cornflower hiah-- ni [nih] chheN，像水晶 hiah--ni[nih]清。海有影真深，深 kah 任何 e5 量碇 to7攏量 be7 到底；na7 用 濟濟 e5 教堂尖塔 tui3 海底一個一個 ka7 疊--起來 ma7 無法度疊到水面。海王 e5 城堡企ti7上深e5海底。城堡e5壁是用 lo2-ko2-chioh8(珊瑚)起--e5,gothic (ga-si-kho) 式 e5 長窗仔門 e5 材料是用上清 e5 琥珀。城蓋是用蚶殼做--e5,城 蓋beh 開、beh 關攏靠水流來控制；蚶殼真 sui2,因為 ti7 頂面會發光 e5 珍珠，攏真適合鑲ti7 王后 e5 王冠。
海王，in 某死真濟年--a[ah]，厝內 e5 代誌攏是in 老母 teh 處理。In老母真khiang3-kha，而且對家己是貴族出身--e5 真 hiau5-pai；因為kah[kap]伊共階級 e5 貴族今允准 ti7 尾掛6粒 e5蚵[o5]仔。M7-koh 伊 e5 尾煞掛12粒。海王 e5 老母 chiok 照顧孫查某子，就是小人魚公主。In攏是 sui2 查某囡仔。上細漢--e5 上sui2;伊e5皮膚像玫瑰e5 花iap8 (花瓣) hiah--ni[nih]清氣siuN3、hiah--ni[nih]秀氣，目珠若深海 hiah--ni[nih]青；m7-koh kah[kap]別人共款無腳，身軀 e5 尾 liu 是魚尾。In歸工攏ti7大廳亦是ti7城piah e5花欉--ni[nih] chhit-tho5。琥珀做 e5 大窗仔門扑開 e5 時，魚仔就會泅入來像咱扑開窗仔門 e5 時燕仔飛入厝內共款，而且泅到公主 e5 頭前，食 in手頂 e5 食物koh hou7 in so頭。城 e5 外口有1個真 sui2 e5 花園，花園內有朱紅 kap tim3 藍 e5 花，花開 kah 紅 kong3-kong3像火--leh；果子熟 kah 若黃金；葉仔 kah[kap]樹枝不時 teh 搖來搖去。逐個小公主 ti7 花園內攏有家己 e5 小所在，beh 種啥隨在in。上細漢 e5 公主人怪癖、tiam7-tiam7、koh ai3 想東想西。伊 ai3 in阿媽 ka7 講所知影 e5 船、城市、人 kah[kap] 動物。伊聽著上 心適上好奇--e5 是地面 e5 花是芳--e5、樹林是綠色--e5、樹仔頂 e5 魚仔歌唱 kah hiah chan2,chan2 kah hou7 人聽了真快樂。In阿媽ka7 細隻鳥仔叫做魚仔是因為伊 m7-bat 看過鳥仔，驚伊 be7 了解。
「你若 15歲」In阿媽講：「Ti7 大隻船駛--過e5 時，會使泅起lih8水面坐tiam3 岩石看月娘，ma7會使看森林kap城市。」
明年in姊妹仔就有一個 15歲；m7-koh in逐個攏差1歲，to7 ai3等5年後，上少歲--e5 才有法度tui3海底泅上水面，看咱人 teh 企起 e5 陸地。In姊妹仔無人像ti-boe2-a2 hiah 向望緊輪著伊，但是伊煞ai3等上久。真濟暗伊企ti7 開--le[leh] e5 窗仔門透過青 leng3-leng3 e5 海水，giah8頭看魚仔用魚翅kah[kap]魚尾teh phiat8水。伊看會著略略仔光e5 月kah[kap]星，總--是ti7 水底看--e5 比咱看--e5 較大。若有烏影chah8著伊 e5 視線，伊就知na7 m7是海翁泅過伊 e5 頭，無就是人坐滿滿e5 船；chia e5 人做夢ma7 想boe7到in下面企1隻可愛e5 美人魚giah8白phau-phau e5 手tui3 in e5 船龍骨teh iat8手。
上大漢e5 公主到15歲e5 時，hong5允准泅去海面。伊轉來e5 時講真濟代誌hou7 in姊妹仔聽；上sui2--e5 是ti7 有月光e5 暗暝、無風無湧 e5 海--nih，倒ti7 海邊e5 沙埔，siong3 tui3 倚海 e5 大都市，hia e5 電火光像千千萬萬e5 天星 teh 閃 sih；聽著音樂聲、車聲kah[kap]人聲，koh來ma7 聽著tui3教堂尖塔流來--e5 喜樂鐘聲。Ou3,ti-boe2-a2 公主偌nih仔chim-chiok 聽 chia e5 描說e5 情景！自hit chun7 了伊若企ti7開--le[leh] e5 窗仔門，透過青leng3-leng3 e5 海水，giah8頭看e5 時，就幻想鬧熱滾滾e5 大城市，甚至妄想有聽著教堂e5 鐘聲。
路尾伊 15歲--lou[louh]。In阿媽講：「Chit-ma2 你大漢--a，m7-chiah 你愛像lin 阿姊an2-ne 妝--一下」Chu7-an2-ne in 阿媽將白百合做e5 花環戴 tiam3伊e5 頭，而且逐葉花 iap8(瓣)攏是半粒珍珠。然後這個 ou-ba2-sang2 叫8大粒蚵仔 giap toa3 公主e5 尾，表示伊高貴e5 身分。
「M7-koh in ka7 我bu2 kah真痛」小公主an2-ne講。In阿媽in3 講：「愛sui2 to7 愛流鼻水。」伊chiok想 haiN3 tiau7所有高貴e5 打扮，ka7 重khok-khok e5 花環囥一邊。Ti7 伊家己 e5 花園內e5 紅花較適合伊；但是伊 be7當做主；m7-chiah講完「再會」to7 若水波輕輕仔泅上海面。當伊頭浮出海面e5時，日頭已經落山-- lou[louh]；m7-koh雲tng紅ge5 tng金黃，黃昏hou7滿天微微光e5 天星妝kah sui2-tang-tang。海真平靜、空氣溫和koh清氣。有3枝船桅 e5 大船，tiam7-tiam7停ti7 水面；lian7微微風to7無，水手閒閒坐ti7 甲板kah[kap]帆索e5 中央。船頂有音樂kah[kap]歌聲，天若暗e5 時，幾若百粒e5 燈火點著，to7若像逐國e5 國旗 teh iaN7-iaN7飛。小人魚一直泅到船艙e5窗仔邊；有時海湧ka7 gia5--起來e5 時陣，伊會當 tui3 thang光e5 玻璃看一陣人ti7 內面。內面有1個少年王子是上緣投；伊 16歲，真鬧熱tng teh慶祝伊 e5 生日。水手ti7 甲 板 teh跳舞，不過王子行出船艙e5 時，百外枝e5 沖天砲沖上天頂，光kah親像日--時共款。小人魚驚kah chhang3入去水底；當伊 koh浮出水面e5時，若像天星攏lak ti7 伊 e5 四箍圍仔。歸台船照kah光phiang7-phiang7,船頂e5 人koh lian7上細條e5 船索攏看kah清清楚楚。當音樂聲響像光iam7-iam7 e5 天頂，王子kah[kap]在場e5 人握手koh笑微微e5 時，m7 知有外緣投--leh！Li2 kam2知？ 
天真暗--lou[louh]；m7-koh小人魚目珠徙 be7 開hit隻船kap hit e5 緣投e5 王子。彩色e5 燈火熄-- lou[louh]，無沖天砲沖上天，炮聲ma7 停--lou[louh]；put-ji7-ko3 海開始起湧-- lou[louh]，海湧下面傳出 haiN-haiN-kio3 e5 吵鬧聲。Hit隻小人魚共款留ti7 船艙e5 窗仔門邊，ti7 水面 teh 浮搖。無偌久船帆真緊to7 giu2--開，這隻豪華e5 船koh繼續伊 e5 航路。M7-koh真緊海湧直直eng2懸，烏雲遮天，遠遠sih-na3 閃sih。恐怖e5 風颱漸漸逼倚，帆koh收--起來，大船ti7 歹chheng3-chheng3 e5 海--nih 若飛若衝。海湧eng2 kah 像山共款， kah[ka2]-na2 比船桅較懸；m7-koh船若天鵝chai 落去海湧，一下仔 koh 衝上懸懸懸e5 海湧頂。Tui3小人魚講--起來，che是真趣味e5 chhit-tho5,m7-koh tui3水手來講是真歹lian3。尾仔船lin-lin-long3-long3,kau7-pang hou7海湧水sut kah碎散ti7甲板頂；主要e5 船桅像蘆竹仔hong5 at斷--去。船倒khi一爿，水ma7 沖--入來。小人魚感覺chia e5 行船人危險--ah[a]，lian7家己 ma7 ai3 注意mai3 hou7 浮散ti7水面e5 kau7-pang kah[kap]船樑傷--著。有一時仔久天烏ma3-ma3 hou7伊看be7 著物件，m7-koh sih-na3 e5 閃光ka7 歸個現場照kah 明明；伊看著王子沉落去深深e5 海湧--nih，伊真歡喜，因為伊認為an2-ne伊chiah 會當kah[kap]王子鬥陣。然後才想著人類是無法度ti7 水底生活；王子若落去到小人魚in老父e5城堡e5 時，絕對死。M7-koh王子be7使死，m7-chiah 伊chhang3入去深深 e5海湧下，最後到王子hia，割流e5 海水hou7 王子泅水e5 氣力直直無--去。王子e5 四肢無力，目珠ma7 kheh，若無小人魚救，伊to7 無命。小人魚ka7伊 thaN2 ti7 水面，toe3海湧漂流。
隔轉日風颱過了，愈來愈紅ge5 e5 日頭對水面浮--起來，日頭光hou7 王子e5 嘴 phe2 回復早前e5光彩；m7-koh伊e5 目珠猶kheh kheh。小人魚chim伊e5 前額，ka7伊tam5--去e5 頭鬃loah8到後頭khok，無偌久in到看會著陸地e5 所在，海岸附近是真sui2 e5 綠色樹林，hia有一棟厝，厝e5 頭前有懸long3 long3 e5 椰子樹。花園內底有種柑仔kah[kap] Lemon。Chia有一條小海灣，灣頂面e5 水真平靜m7-koh真深。M7-chiah小人魚拖緣投e5 王子泅對海埔來，海埔頂面e5 沙是白siak-siak。伊 ka7 王子扶tiam3 日頭光照會著e5 所在，koh細膩ka7 王子e5 頭囥比身軀較懸--點仔。
後--來hit棟大間厝e5 鐘聲tan5-- lou[louh]，花園ma7 來一tin7查某囡仔。小人魚泅去離海墘較遠e5 所在，bih ti7 浮出水面e5 海石中間；後--來伊用海水波kham3伊e5 頭kha[kap]頷頸，hou7人看be7 著面；而且koh顧守hit e5 苦憐王子有啥變化。伊守無偌久，to7 看著一個少女teh行倚王子倒e5 所在。頭--a hit e5 少女真驚惶，m7-koh無偌久，伊就叫一陣人來。Hit同時小人魚ma7 看著王子活--起來，對圍ti7 伊邊仔 e5 人笑，煞無對小人魚笑，因為王子m7 知影是小人魚救--伊，hou7 小人魚足艱苦--e[e5]。當王子hong5 chhoa7入去hit棟厝e5 時陣，小人魚就傷心chhang3 入去水底，轉去in老父 e5城堡。小人魚本成就tiam7 tiam7 koh ai3想東想西，chit-ma2煞比較早較嚴重。In hia e5阿姊問伊起lih水面chhit-tho5 看著啥，m7-koh伊攏無講啥。真濟工e5 早起 kap暗時伊泅出水面去到伊囥王子e5 所在。Ti7 花園e5果子，小人魚對in飽水看到採收，煞 m7-bat看著王子，逐擺攏抱著悲哀e5 心情轉去厝。尾--a忍be7-tiau5,ka7 歸個代誌講hou7 一個阿姊聽。了後in所有e5阿姊ma7攏知--a。過無偌久，ma7傳到某一個人魚e5 耳仔內，這個人魚知影這個王子是siang2,ma7 有看著hit tai5船辦桌e5 情形，而且ma7 ka7 王子toa3 toh、王宮e5 所在講hou7 in hia e5 a姊聽。
In hia e5 阿姊講：「小妹！行！」；然後in手牽--leh，排做長長一choa7,泅上水面，到王子企 e5 宮殿hia去。Hit棟王宮是用光黃e5 石頭所起--e5,有真長e5 大理石石 gam2,有一條石gam2 thang3到海邊。今伊已經知影王子toa3 ti7 toh位，m7-chiah有一cham7,ti7 beh暗仔kap暗時e5 時陣ti7王宮e5 海面附近seh8。小人魚比in hia e5 阿姊較好膽，泅koh較倚海邊。其實伊 bat一直泅到ti7 海邊大理石石gam2 e5下面hia，hia是一條真隘 e5 海峽，而且石gam2 e5 影koh印ti7 海面。小人魚會當坐ti7 hia siong3 hit個少年e5 王子，m7-koh王子煞認為月娘姊teh可憐伊是家己孤單一個。小人魚bih ti7青翠e5 草bou5 teh偷看，準若風吹著伊象牙色e5 頭巾，看著e5人，in ma7 會認為是天鵝teh展翅。小人魚漸漸teh kah意人類，koh 較希望家己是人類，因為人類e5 世界kaN2[ka2] na2 比伊e5 世界加真大。Chit-ma2 小人魚想beh知e5代誌真濟，in hia e5 阿姊煞無法回答伊所有e5 問題。M7-chiah 去問清楚陸地世界e5阿媽，in阿媽叫陸地是海頂e5 國有影真ha7[hah8]-su。
小人魚問：「人類若水淹in be7死，in會當永遠活--leh無？In kam2像ti7 海底e5咱會死--無？」
老阿媽講：「著，in一定會死，而且in e5 壽命比咱較短，咱有e5 活到300歲，m7-koh死e5 時陣，kan-taN 會變成水面e5 水波，m7-chiah ti7 chia 咱lian7一個所愛e5 人e5 墓to無。咱無永遠e5 靈魂，就像青色e5 海草hong5割掉就無法度koh活。換來看人類，in有永遠e5 靈魂，隨雖罔肉體變做土粉，ma7 猶會當生存。像咱浮上水面看陸地共款，人類e5 靈魂ma7 會上到咱永遠看be7 著、m7知名e5榮耀世界。]
小人魚toa3悲傷teh問講：「為怎樣咱無永生e5 靈魂--leh？我甘願用咱會當活e5 二、三百冬，來換做一工e5 人，koh真希望知影天星頂面光明e5 世界。」
老阿媽：「你無應該an2-ne想，阮感覺家己會比人類過了較幸福、較好。」
小人魚：「若an2-ne，我會死，koh來變做海面e5 水波，四界流浪。Ma7 聽be7 著海湧e5 音樂聲、看be7 著美麗e5 花蕊kap紅色e5 日頭。Kam2真正我無法度得著一個永生e5 靈魂？」
老阿媽：「無法度，除了有一個人足愛--你，比愛in父母koh 較愛；koh若伊所有e5 思想kap所有e5 愛攏聚集ti7 你e5 身--上，hou7 牧師ka7伊 e5 正手囥 ti7 你e5正手，叫伊咒誓tui3你真誠，然後伊會hou7 你一個靈魂，而且ma7 保存家己e5。M7-koh he無可能發生。你e5 尾tui3 咱來講是真sui2,若tui3人類來講是十全e5 bai2。In m7知尾利便e5 所在，認為beh sui2 ai3有兩枝勇e5 柱仔，人類叫做腳。」
Chu7 an2-ne 小人魚怨嘆，tai3憂愁看伊 e5 尾。老阿媽：「較歡喜--le[leh]，koh ai3 活跳跳來過咱這300年，300年講--來是不止仔長。到壽命該終e5 時，咱會當爽爽快快歇睏。Eng5暗宮內有舞會--neh。」
這場舞會比in ti7 陸地所看--e5 sui2太濟--leh。舞廳e5壁kap天pong5攏是厚koh thang光e5 水晶。幾若百粒大粒蚶仔殼排ti7 壁兩爿，in 有e5 是tim3紅色，有e5 是草綠色，內面koh點著藍色e5 燈火，ka7 歸個房間照kah光iaN3-iaN3，koh照到外口，ka7外面e5 海ma7 照kah光光。舞廳內有一條真闊e5 水流，公--e5 kap母--e5 e5 人魚就ti7 hia配合家己優美e5 歌聲teh跳舞。Hit隻小人魚唱了上好聽，m7-chiah宮--lih e5 人魚扑phok8-a2 kap搖尾o-lo2--伊。小人魚即時感覺真歡喜，因為知影無論ti7 海底iah是陸地伊 e5聲攏是上優美--e5。M7-koh無偌久伊 koh想著海頂面e5 世界。因為無法度放be7 記hit個緣投王子，ma7 煩惱無像王子有永生e5 靈魂，m7-chiah偷偷仔泅到王宮e5 外口，人攏 ti7 宮內歡喜唱歌e5 時，伊煞孤單坐ti7家己 e5 花園teh幽悶。然後伊tui3水--nih 聽著喇叭聲，koh臆講：「王子ti7 海頂面teh航行。為著beh嫁hou7 王子kap得著永生e5 靈魂，啥代誌我攏敢做。趁阿姊in teh跳舞，我beh chhoe7 hit個海--nih e5 尪姨。雖罔普通時真驚--伊，m7-koh 伊會當 hou7 我意見kap幫贊。」
M7-chiah 小人魚離開伊 e5 花園，泅tui3起水波 e5 捲螺仔 chng7 hia去，hit e5 尪姨企ti7 捲chng7 e5 後壁。這條路小人魚較早m7 bat泅過；hia無花ma7 無草，kan-taN hian3-hian3、phu2 phu2 e5 沙仔地，直直thang3到hit e5 捲chng7。捲chng7 e5 水若起波 e5 水車輪仔一輪一輪直直seh8,ka7 入去內面e5物件絞入無底深坑。捲chng7後壁是怪奇e5 樹林，樹林正中是尪姨e5企家。這遍樹林e5 樹仔攏是濟腳蟲，若動物若植物e5 物件，樹枝攏是長koh 泅 e5 手，頂面有若bin7蟲e5 指頭仔。海底e5 物件若去khap8著hia e5 樹枝，就hou7 in掠tiau5,掠 kah an5-an5。小人魚hou7 眼前e5 情景驚kah be7 振動，心臟ma7 跳kah真厲害。M7-koh伊想著王子kap 向望e5 永生靈魂，chu7 an2-ne回復勇氣，ka7伊柔軟e5 長頭毛纏ti7 頭頂，chiah be7 hou7 濟腳蟲掠--著。伊 ka7 雙手phoaN7 ti7 胸前，像魚ti7 水底liong3泅共款，真緊nng3過hit個水流，水流兩爿攏是濟腳蟲e5 手kap 指頭仔tng beh掠--伊。Ti7 海e5 死人骨頭、chiuN2(槳)、toa7(舵) kap船tou2 等等long2 hou7 chia e5濟腳蟲纏--人e5 手掠tiau5-tiau5 m7 放。Koh有一隻人魚，hou7 in 掠tiau5 kap sng3--死。Che tui3 小人魚來講是比啥物 koh 較恐怖。
小人魚chit-ma2 到樹林內e5 lom3土e5 所在，hia e5 中央有一棟厝。He是用peng2船淹--死e5 人骨頭所起--e5。海尪姨就坐ti7 hia，一隻蟾蜍tng ui3 伊 e5 嘴teh食物件，to若像人teh飼金絲雀食糖共款。
海尪姨講：「我知影你beh chhong3-siaN2，你有夠憨，m7-koh我會順你e5 意，我可憐e5 公主，伊會tai3 hou7 你悲傷。你想beh hiN3-sak你e5 魚尾，beh像陸地e5 人類有兩枝腳，hou7 少年王子來愛--你，koh beh得永生e5 靈魂。」然後海尪姨笑笑，koh講：「你來kah 真tu2好，因為明仔再日出以後，到kah明年尾以前，我攏無法度幫助--你。我beh kap一帖藥，你ai3 ti7 明仔再日出以前chah 伊泅上岸，坐tiam3海沙埔ka7 lim--落去。Hit tang-chun7你e5 尾就會無--去，會kiu做人類e5 腳，m7-koh你會感覺真痛，若像利劍ka7 你lio5 共款。M7-koh看著你e5 人攏會講你是in看過當中上sui2 e5 查某囡仔。你會當保留chit-ma2 所有e5 幽雅腳步，跳舞e5 人無一個比你跳較自然、khah sui2。不過你每行一步，就若企ti7一枝利劍劍e5 刀仔頂，koh會流血，你若甘願忍受chia e5痛苦，我就幫助--你。」
小人魚tai3 chhoah-chhoah e5 聲應講：「好，我願意。」因為伊想著hit個王子kap永生e5 靈魂。
海尪姨講：「M7-koh ai3會記--得，當你變做人形了，你就be7 當 koh做人魚-- lou[louh]。你永遠無法度koh chhang3入去海底，去lin2阿姊kap lin2老父 e5 王宮-- lou[louh]。Koh來你若無得著王子e5 愛情、hou7 伊為著你甘願be7 記得in父母、koh真誠愛--你、允准牧師合倚lin2 e5 手成做尪某e5 時，an2-ne你就永遠無永生e5 靈魂-- lou[louh]。Ti7 王子kap別個查某結婚e5 頭一個早起，你e5 心會溶--去，你ma7 會成做海湧頂面e5水波。」
小人魚講：「我願意試。」M7-koh伊e5 面白死sat。
海尪姨講：「不過你ai3付錢，而且我e5 要求真大。你有比toa3 ti7 深海e5 任何人較優美e5 聲音，你ma7 相信用che會當迷吸hit個王子，m7-koh你ai3將這個聲音hou7--我。我ai3你ka7 這個上好e5 物件來換這帖藥仔。我ai3 ka7 我e5 血摻入去藥仔內面，hou7 伊利kah像一枝刀共款。」
小人魚講：「Ah na7 an2-ne ka7 我e5 聲音提--去，我猶chhun 啥物--neh？」
海尪姨講：「你sui2 e5 外表、優雅e5 腳步kap會勾--人e5 目珠，kan-taN chia--e5 就夠你挽tiau5查甫人e5 心，an2-choaN2，你敢--無？Ka7 你e5 舌chhun--出來，我ka7 割落來做我e5 藥仔錢，我chiah ka7 這帖藥仔hou7--你。」
後--來海尪姨ka7 大鼎囥ti7 火頂準備choaN這帖魔藥。
海尪姨ka7 蛇pak8作伙，做一丸結用來洗杯仔 e5 時chun7講：「上要緊是ai3清氣。」koh來刺家己e5 胸坎，hou7 烏血滴入去大鼎。水氣變kah 誠恐怖，看--著e5 人無一個無驚--e5。海尪姨不時teh ka7 chhun--e5 e5 藥材lok入去大鼎，藥水tu2 滾e5 時，滾水聲若鱷魚e5 哭聲。魔藥總算choaN好--ah[a]，看--起來像上清e5 水。海尪姨講：「你e5 藥仔好--ah[a]。」然後伊ka7 小人魚e5 舌割--起來，hou7 小人魚變做e2-kau2,be7當講話kap唱歌。海尪姨講：「Ka2-su2 你轉--去過樹林，hia e5 濟腳蟲beh 掠你e5 時，ka7 滴這種藥水ti7 in e5 身軀，就會ka7 in e5 指頭仔li2 kah碎碎碎。」不過小人魚m7 免an2-ne做，原來che7 腳蟲看著伊手--nih hit帖像天星閃sih e5 藥水，就驚kah kiu--轉去。
小人魚真緊nng3過樹林kap chhoah 流e5 捲chng7。伊ti7 in老父e5 宮--lih，看舞廳e5 電火hoa--去a，逐個攏teh睏，m7-koh m7 敢入去chhoe7--in。Chit-ma2 伊 e2-kau2--a，而且koh ai3永遠離開--in。伊感覺心tih-beh碎，m7-chiah偷偷仔入去花園，tui3 in hia e5阿姊e5 花園攏挽一蕊花，koh ti7 伊e5 手心chim 1000個，向宮殿講再會。然後tui3 tim3藍e5 海水泅--起li。小人魚看著王子e5 宮殿、浮出水面、坐tiam3王宮頭前e5 大理石石gam2 e5 時，日頭iau2 be7 出--來，m7-koh月娘照kah光iaN7-iaN7。M7-chiah 小人魚ka7 hit帖藥仔 lim--落去，煞真正像一枝利劍劍e5 雙嘴刀，tui3 伊柔軟e5 骨頭破--開。伊昏去，像死人倒--落去共款。日頭tui3海面peh--起來e5 時，伊才醒--起來，感覺一chun7 刀teh lio5 e5 痛苦。不過hit e5 王子tu2 企 ti7 伊 e5 目珠前，伊目珠aN3 落去看，發現伊 e5 尾無--去a，生出一對sui2 koh白e5 腳腿，be7 輸hou7 任何e5 查某囡仔。M7-koh無穿衫，m7-chiah用伊 om7 koh 密 e5 長頭鬃om伊 e5 身軀。王子問伊是啥，tui3 toh位來--e5。小人魚無法度講話，m7-koh用i tim3藍色、柔tai3憂 e5 目珠teh看王子。尾--仔王子牽伊 e5 手，chhoa7伊入去王宮。小人魚每行 一步都kap海尪姨講--e5 共款，若像踏ti7 針iah是利刀頂面。M7-koh 伊甘願，而且腳步輕kah 若茶箍波，行ti7 王子e5 邊仔，hou7 王子kap看著伊 e5 人攏o-lo2 伊優雅koh滑liu e5 腳步。無偌久小人魚就穿niu5-a2 絲kap綿做e5 高貴衫，成作宮內上sui2 e5 美人。可惜伊 e2-kau2,無法度講話kap唱歌。
一陣生了be7 bai2 e5 女婢，穿--e5是絲仔衫，ma7穿kah金siak-siak，行較頭前，ti7 王子kap in 父 母e5 前面唱歌。有一個唱了較好聽--e5,王子就扑pok8-a2 koh tui3 伊笑，che tui3 小人魚是真悲哀e5 代誌。伊較早唱比這個m7 知加好偌濟--leh。想講：「Ou3!希望王子會當知影我為著beh kap 伊永遠鬥陣，才犧牲我e5 聲音。」
續--落去女婢toe3優美e5 音樂，跳kah 像美麗仙女teh飛e5款式。Koh來小人魚ma7 ka7 伊迷人、白phau-phau e5 手骨giah8懸，liam腳尾ti7 地板溜，以前無人跳kah chiah好，每一個動作攏hou7 伊e5 sui2 koh 較顯目，伊一對toa3感情e5 目珠比女婢in e5 歌聲koh 較迷引人e5心。逐個人攏迷--lou[louh]，王子上迷。雖罔伊 e5 腳tap著地都若像踏 ti7利刀頂頭，伊ma7 koh真用心跳，看會當來得著王子e5 歡喜。
王子講小人魚應該tiaN7-tiaN7 留落來陪--伊，而且ma7 允准小人魚睏ti7 王子門口e5 絲絨做e5 墊仔頂面。王子派人替小人魚做一領奴僕e5 衫，會當 hou7 小人魚kap伊坐作伙騎馬。In鬥陣騎馬nng3 過清芳 e5 樹林。樹林青色e5 樹oe chhe3 過in e5 肩胛頭，細隻鳥仔ti7 青翠e5 樹葉內面teh唱歌。小人魚kap王子作伙peh起lih 懸山e5 山頭。雖然小人魚柔軟e5 腳血流kah真嚴重，koh印有伊 e5 腳爪，小人魚共款笑笑toe3 ti7 王子e5 後壁，一直peh到in會當aN3-aN3看著雲ti7下面親像一陣鳥仔 chheng3懸懸teh飛共款。當王宮逐個攏睏--去e5 時，小人魚就坐ti7 闊闊e5 大理石石gam2。因為伊燒lo7 e5 腳chim3 toa3冷冷e5 海水會較爽快。續--落小人魚去數念著ti7 海底e5 親人。
有一暗，in hia e5 阿姊手牽手，浮上水面，唱歌唱kah真悲哀，小人魚向in 阿姊iat8手，in阿姊ma7 認著伊，講in是偌ni7 煩惱。Chu7-an2-ne in 逐暗攏來共一個所在，而且有一擺伊看著老阿媽 ti7 遠遠hia。老阿媽有真濟年m7 bat起來海面--lou[louh]。Ma7 看著頭戴王冠e5 海王。老阿媽kap海王向伊 iat8手，m7-koh m7-kaN2像in hia e5阿姊hiah倚海岸。
小人魚愛王子e5 程度煞一日一日深，m7-koh王子kan-taN ka7 當作囡仔teh愛--伊。王子m7-bat想講beh chhoa7伊做某。但是王子na7 無ka7 chhoa7,小人魚就得be7 著永生e5 靈魂。而且王子kap別人結婚e5 隔工，伊to7會變做海--nih e5 水pok仔。
當王子ka7 mouh--leh，chim i sui2-sui2 e5 頭殼額e5 時，小人魚e5 目珠若 teh問講「你kam2 m7 是上愛--我？」
王子講：「是--ah[a]，tui3我來講你是寶貝，因為你有上善良e5 心，你tui3我上虔誠，而且你seng5一個我bat看過e5 查某囡仔，m7-koh m7-bat koh看著伊。我較早航行，peng2船，海湧ka7 我溢到某一間廟附近e5 海岸。Hia有幾若個少女teh做祈禱，in內面上少年--e5 ti7 岸邊看著我，koh救--我，我今見過伊兩擺，伊是這個世間我唯一會當愛e5 人，m7-koh你生了kah[kap]伊足共，我心內e5 伊tih-beh hou7你佔去-- lou[louh]，伊是hit間廟內面e5 人，我真好運有你來chia 代替伊，咱會永遠作伙。」
「Ai3!王子m7 知影是我救--伊-e5。」小人魚an2-ne想。「我tui3海--nih ka7 伊拖到樹林hia，樹林內有一間廟。我坐ti7 海水波e5 後壁，等人來ka7 救，我看過hit個sui2姑娘，王子較愛--伊。」小人魚真怨嘆，m7-koh目屎ma7 流be7 出--來。「王子講hit個姑娘今歸宿廟寺，m7-chiah伊是be7 koh歸俗，in be7 koh相見。不過我煞kap伊鬥陣，而且koh逐工看著伊。我會照顧--伊、愛--伊、為伊犧牲性命。」
無偌久聽講王子須要結婚，beh chhoa7--e5是隔壁國e5 公主。一台 sui2-tang-tang e5 船當teh chhiaN5-keh，雖罔王子講今 beh去隔壁國拜訪，人就會講其實伊是beh去看隔壁國e5 公主，一大陣人toe3 伊去，小人魚煞笑笑teh搖頭。小人魚比別人較清楚王子e5 真意。
王子bat tui3 小人魚講：「我ai3去旅行，ma7 ai3去看hit個美麗e5 公主，阮老父老母叫我an2-ne做，m7-koh in是無法度強迫我ka7 伊chhoa7轉來作某。我be7使愛--伊，因為無seng5廟寺e5 sui2姑娘。若hong5迫ai3 選一個新娘，我甘願選你這個目珠會講話hong5 tan3掉 e5 e2-kau2少女。」
「你kam2 m7 驚海？我可愛e5少女。」當in 企 ti7 這台beh載in去隔壁國e5 船甲板頂，王子an2-ne講。續--落王子tui3 小人魚講風颱、微微風、ti7 in下面深海e5 怪魚kap chhang3水e5 人看著e5 光景。小人魚笑笑聽伊講，因為小人魚比siang2 koh khah了解海底e5 怪奇。
Ti7 月光暝，除了hoaN7 舵--e5以外，逐個攏teh睏，小人魚煞坐ti7 甲板，siong3 tui3海底落去。伊想講會當看著老父e5城堡、in老阿媽頭戴銀冠ti7 邊--仔，giah8 頭thau3過chhoah流e5 潮水看這隻船e5 龍骨。Koh來in hia e5 阿姊浮tiam3海湧，那so in家己白phau-phau e5雙手，那tai3憂傷teh看小人魚。伊笑笑tui3 in阿姊iat8手，想beh ka7 in 阿姊講伊是偌--nih快樂、滿足。M7-koh船頂e5 服務生行--過-來，當in 阿姊chhang3入去水底，伊認為服務生看--著-e5 kan-taN 是海水e5 水pok仔 nia5。
隔工早起，船進入到隔壁國上迷人e5 城市e5 港口。教堂e5 鐘聲響起。演奏e5 喇叭聲ma7 tui3 逐個樓塔放送出--來。身軀插iaN7-iaN7 飛e5 旗仔、光sih-sih e5 刺銃 e5 兵仔排kah齊齊 ti7 in beh 行 e5 通道。為著慶祝，逐工鬧熱滾滾，舞會、宴會一場一場直直開。
不過公主iau2-boe7出--來，人講伊 ti7 修道院大漢、受教育，ti7 hia學王室所有e5 禮儀。尾--a 公主出--來，hou7足想beh知影伊是m7 是真正sui2 e5 小人魚，ma7 ai3承認伊是m7 bat看過chiah sui2 e5 美人。公主e5 皮膚有夠軟、有夠iu3,ti7 烏koh長e5 目眉毛下面，hit對微微笑、藍色e5 目珠，展出虔誠kap純潔e5 光彩。
王子講：「是你！我倒ti7 海岸tih-beh死e5 時，是你救--我。」講ah講ka7 面紅e5 新娘抱toa3胸坎。王子對小人魚講：「Ou3!我有夠歡喜，我上大e5 夢實現--a，你有替我歡喜--無？你kam2 m7 是攏誠關心我e5代誌。」
小人魚chim王子e5 手，心ma7 感覺碎-- lou[louh]。王子婚禮e5 早起，小人魚會無命，會變成海頂e5 水pok仔。逐間教堂e5 鐘聲響起，傳令--e5 騎馬seh8 城放送這層婚事。逐間廟內攏點香油燈，新郎kap新娘手牽手接受主持牧師祝福e5 時，hia e5 牧師就搖動香爐。小人魚穿絲仔衫ma7 裝kah金siak-siak，替新娘牽絲仔巾。不過小人魚無teh聽祝福e5 音樂、目珠無teh看神聖e5 儀式。伊想--e5 是beh到e5 死亡暗暝kap beh失去在世所有e5 物件。Hit工beh暗仔新郎新娘上船e5 時，炮仔聲pin3-piang3叫、旗仔iaN7-iaN7 飛。船e5 中央tah紫金色e5 布帆。船帆順著風勢展kah開開開，船ti7 平靜 e5 海頂駛盡帆。黃昏e5 時綵燈點kah光iaN3-iaN3，水手ti7 船面爽快teh跳舞。Hou7 小人魚想著伊第一擺浮出海面所看e5宴會共款是hiah-nih歡喜，伊ma7 toe3入去跳舞，像燕仔ti7 空中jiok物件身軀共款hiah平衡自在，hou7 在場e5 人攏真ka7 o-lo2。小人魚m7-bat跳kah chiah-ni[nih] sui2,柔軟e5 腳痛kah若像hou7 利刀割共款。不過m7 chhap--伊，因為較利 e5 疼痛插ti7 伊 e5 胸坎--a。小人魚知影che是看會著王子e5 上尾暗。伊為著王子離開家庭kap骨肉，koh犧牲hiah sui2 e5 聲音，逐工忍受m7-bat聽--過e5 痛苦。Chia e5代誌王子煞攏m7 知。船頂e5 歡樂宴會一直鬧到半暝過，小人魚kap其他e5 人作伙歡喜跳舞，心內煞直直想著死。Koh來歸個船頂變kah靜靜靜。Chhun hoaN7 舵--e5 無睏企ti7 舵邊。小人魚ka7 手囥 ti7 船邊，taN 頭看東爿，聽候早起頭擺 e5 紅霞，就是伊死了e5 頭條光線。小人魚看著in 阿姊tui3海底浮--起-來，in kap 伊共款面白死sat。M7-koh in e5 長頭鬃無teh toe3風iaN7-iaN7 飛，因為長頭鬃攏剪掉--a。
In講：「阮ka7 頭鬃攏hou7 海尪姨，得著伊 e5 幫贊，hou7 你eng[eng5]暗be7 死。伊hou7 阮一枝刀，ti7 chia，你看刀利劍劍，日出以前你ai3 ka7 這枝刀插入去王子e5 心臟，伊 e5 燒血噴著你e5 腳，你e5 腳就會koh kap起來變作尾。An2-ne你koh是人魚，會當轉來咱 hia，ti7 你變成海泡仔以前koh活300年。緊--leh！日出以前m7 是伊死便是你亡。咱老阿媽為著你有夠傷心，m7-chiah 伊 e5 白頭毛ma7 kap阮 e5 頭鬃hou7 海尪姨ka掉共款，傷心過度來落了了。Ka7 王子thai5掉，轉來阮 e5 身邊。緊--lah！你kam2無看著天邊頭條紅霞光？免偌久，日頭出--來你著會死！」然後in tai3悲哀teh喘大氣，續--落沈落去海湧下面。
小人魚giu2 開紫色e5 kha-tian2,看著美麗e5 新娘ka7 頭靠ti7 王子e5 胸坎。小人魚身軀aN3 ke7 chim王子e5 額頭。Koh來taN 頭看紅霞光漸漸變白e5 天，koh tui3 hit枝利刀看--一-下，ma7 koh看王子hia。王子共款做夢teh叫新娘e5 名，無m7著王子心內想--e5 是公主，小人魚想到chia，giah8 ti7 手e5 刀仔直直chun3。續--落小人魚ka7刀仔tan3 ti7 遠遠e5 海湧。刀仔 lak--落e5 所在，hit tah e5 海水變成紅色，噴--起來e5 水波看--起來若血，小人魚koh用tai3依依難捨、bui-bui e5 眼神看王子，續落去tui3船頂跳入去海，koh感覺家己e5身軀無--去變成水pok仔。日頭peh到海湧頂面，伊 sio-lo[lo7]-sio-lo[lo7] e5 光線照ti7 冰冷水波 e5 小人魚身軀。不過小人魚無感覺伊是死--ah[a2]。看著光光e5 日頭，周圍浮數百粒thang光koh sui2-tang-tang e5 物件，透過in會看當著白色e5 船帆、天頂e5 紅雲。In e5 語言是音樂，m7-koh siuN 優美，人類e5 耳仔聽be7著。小人魚發現伊kap in有共款e5身軀，koh tui3 in hia直直chheng3懸。「我 ti7 toh？」伊teh問，小人魚e5 聲ma7 變kah in共款。陸地e5 音樂較 an2-choaN2 to無法度仿hit種聲。
In其中一個應講：「Ti7 空氣中e5 查某囡仔，人魚無永生e5 靈魂，ma7 絕對得be7著一個永生e5 靈魂。除了得著人類e5 愛。雖罔空氣中e5 查某囡仔無永生e5 靈魂，m7-koh會當用家己做e5 好代誌替家己得著永生e5 靈魂。咱飛到燒熱e5 國家，ka7 會害--人、tai3 瘟疫 e5 燒hut-hut空氣變冷。咱若ti7 300年中間扑拚做好代，咱會當得著永生e5 靈魂，分享人類e5 幸福。可憐e5 小人魚，你已經認真扑拚做咱teh做e5代誌，你受過苦，ma7 忍耐過hiah濟苦，因為你做e5 好代，會當上靈魂世界，chit-ma2 你共款會當用相像 e5 方法扑拚300年，去得一個永生e5 靈魂。」
小人魚用嚴肅e5 眼色看日頭，感覺目珠頭擺流目屎。王子坐--e5 hit台船 開始teh活動kap吵鬧。伊看著王子kap美麗e5 新娘當teh chhoe7--伊，in toa3悲哀teh看hit堆像珍珠e5 水波，好親像知影伊已經跳落去海湧--a。Ti7 hou7 人看be7 著e5 時陣chim新娘e5 額頭，ka7 王子iat8風，koh來kap其他空氣e5囡仔 chheng3 上頭殼頂e5 紅雲。
「300年後，咱 ai3像an2-ne 飛去天國。」小人魚講。「咱可能會當較早到天堂--leh。」伊 e5 同伴一個細聲講。「咱無hong5發現e5 情形當中，飛到有囡仔e5人類家庭，咱逐工若會當chhoe7一個hou7 父母歡喜、得父母疼e5 好囡仔，咱受難e5 時間會縮短。Hit個囡仔m7知咱ti7 房間飛e5 時，koh笑笑teh o-lo2家己 e5 善事，an2-ne咱會當tui3 300年縮短一年。咱若看著一個chian7 iah是歹e5 囡仔，咱會傷心流目屎，he就是咱受難e5 時間加一工e5 原因。」
 
保安符
王子kap王妃ti7 蜜月旅行e5 時，in感覺世界歡喜，kan-taN 煩惱一項nia5,he就是：咱 kam2有法tou7 永遠像chit-ma2 chiah快樂？M7-chiah beh tih8一個保安符，ti7 婚姻當中tu2著阻礙e5 時來保護--in。
這陣in tiaN7-tiaN7 聽著一個人，toa3 ti7 樹林，逐個tui3 伊 e5 智慧攏真尊重。伊知影tui3每個困難、不幸an2-choaN2 hou7 in 上好e5 意見。M7-chiah王子kap王妃去chhoe7--伊，ka7 伊講in煩惱e5 代誌。這個智慧者聽了，應講：「去環遊世界，若tng7著一對真正滿足e5 尪仔某，ka7 in 討一塊細塊e5 內衫布，toa3 ti7身軀，就有效。」
In 騎馬去sng2,無偌久就聽著一個武士kap in某過著上快樂e5 生活。王子kap王妃就到hit個城去問--in，ai3 in親嘴講：in e5 婚姻kam2真正像人teh講--e5 hiah-ni[nih]快樂？In應講：「無m7 tioh8,m7-koh有一項遺憾：in無囡仔！」Hit chun7 ti7 hia chhoe7無智慧者，m7-chiah王子kap王妃繼續旅行去chhoe7上滿足e5 尪仔某。
續--落in到一個都市，ti7 hia聽著一個老實e5 市民，kap in某鬥陣了上合kap 上滿足。王子kap王妃共款去chhoe--in，問講in是m7 是確實像傳說e5 an2-ne。這個市民回講：「是--a，阮有影是an2-ne，阮 na7 無hiah濟囡仔，我kap 阮某to7 會當過上好e5 生活，因為囡仔toa3 hou7 阮憂悶kap煩惱！」
王子kap王妃共款chhoe7無智慧者，in環遊世界了，邀請逐所在in所拜訪過、滿足e5 尪仔某，m7-koh無人來。
有一工王子kap王妃ti7 野外草地騎馬e5 時，注意著一個飼羊--e5 ，真歡喜teh pun5 phin2-a2,hit時陣，看著一個一手抱囡仔一手牽囡仔e5 婦人人行過來飼羊--e5 hia。飼羊--e5一看著in某，就去接in某。伊那tui3 in某問好那ka7 囡仔接過來chim koh so。飼羊--e5 e5 狗仔走來囡仔e5 邊--仔 ，chuiN7囡仔 e5 手，ma7 歡喜kah 那吠那跳來跳去。共hit e5 時陣in 某提出伊chah--來、chhoan5 好e5 茶罐仔，講：「尪--e[e5]，來食茶--ou[ouh]。」
飼羊--e5坐--落-來，家己chhoan5碗盤。M7-koh頭一嘴hou7 囡仔食，第二嘴分hou7 囡仔kap狗。歸個過程王子kap王妃攏看有著、聽有著。Chit-ma2 王子kap王妃行倚in kah in講話，講：「Lin2尪仔某kam2真正是快樂koh滿足--e5?」飼羊--e5:「是--a，正經是an2-ne！感謝上帝！無一個王子抑是王妃會當比阮 koh khah快樂。」
王子：「聽hou7[hou] 好，tui3 阮khah好--le[leh] 無lin2會後悔。Hou7 阮chiau5細塊e5 內衫布。」飼羊--e5 in尪仔某tui3這個要求感覺奇怪，兩個煞看來看去。尾--a，飼羊--e5:「上帝知影阮真願意hou7--lin2,m7-koh 除了阮唯一e5 這套裙kap這套衫以外，無半塊布，ma7 無做布e5 線。」
M7-chiah王子kap王妃繼續in e5 旅行，ma7 無奇蹟出現。路尾in 厭sian7這種長koh白工 e5 奔波，m7-chiah tui3厝轉--去。當in到智慧者e5 厝，罵講siaN2[siang2] hou7 in chiah bai2 e5 建議。智慧者聽in講kui e5 旅行過程。
Koh來智慧者笑笑講：「Lin2旅行kam2真正白工--e5? Lin2 kam2無toa3真濟經驗轉來？」
王子：「有--a，我有學著滿足是：世間難得e5 恩惠。」
王妃：「我有學著：beh滿足，除了滿足以外無別項。」
然後王子牽王妃e5 手，in 兩人以上恩愛e5 表情直直看，續--落智慧者ka7 in祝福koh講：「Ti7 lin2 e5 心肝內，已經發現真正e5 保安符。好好仔保惜，chiah be7 hou7 be7 滿足e5 邪魔來ka7 lin2佔--去！」
 
Ho-lian-tau7王妃
有一個王子，beh tih8王妃，而且ai3 是合格--e5,m7-chiah 四界去chhoe7,m7-koh無論伊去to2 位，代誌攏be7順。世界上有真濟王妃，m7管in是m7是合格--e5,王子攏chhoe7無。人生不如意，是真駐常e5 代誌。因為伊chiok想beh tih8正港e5 王妃，m7-chiah toa3著稀微e5 心情轉來厝。
有一工風颱天e5 下晡，雷公sih-na3 閃sih，天teh倒雨！有夠恐怖！Hit e5 時陣有人teh khok8城門，老國王就行出去ka7 開門。
企ti7 外口m7是上帝，是一個王妃。天氣chiah bai2,是an2-choaN2 伊會出現--le[leh]！伊e5 頭毛kah[kap]衫hou7 雨水ak kah tam5-lok-lok，連穿鞋e5 腳to7 tam5 kah腳後teN，而且講伊是真真正正e5 公主！
「Ou3,阮真緊to7 會查清楚」老皇后an2-ne teh想，m7-koh tiam7-tiam7無講啥。這個王妃入去房間了，ka7 chhu眠床e5 物件pak掉，囥一粒ho-lian-tau7 to7[ti7] 眠床kha。然後提20領毯仔，kham3 ti7 這粒ho-lian-tau e5 頂面，koh用20領鴨毛做e5絨仔被kham3 tou7[ti7] 毯仔面頂。Hit暗這個王妃to7 睏hia。
隔工早起，in問王妃睏了好--無？王妃應講：「Ou3,有夠艱苦，歸暗攏睏be7落眠！上帝知影我睏啥物物件--a！睏e5 物件siuN teng7致使歸身軀全傷痕，na2 會chiah恐怖！」
M7-chiah老國王kah[kap]皇后chiah確認這個是真真正正e5 王妃，因為chhu 20 ian5毯仔kah[kap] 20領鴨毛做e5 絨仔被，iau2 koh感覺會著這粒ho-lian-tau7。Kan-taN7[taN]真正e5 王妃才有這種幼綿綿 e5 皮膚。
Chu7-an2-ne王子chhoa7伊做牽手，chit-ma2 王子清楚chhoa7著--e5 是真正e5 王妃，這粒ho-lian-tau7囥ti7 展覽館，現此時ma7 看會著，kam2無人提去試！注意聽ou5!Che是確實e5 古。
 
神話e5 啟示
古早e5 gau5人用較柔e5 方式勸世，m7免當面教示--人hou7人歹接受：In 提 1塊奇巧e5 鏡ti7 眾人e5 頭前，鏡內底會當看各種e5 動物kah[kap]奇怪e5 物件，若teh教化--人e5 時陣，to7 會出現趣味e5 奇景。In ho7 做「神話」，任何巧、憨 e5 物件kah[kap]動物攏會出現，人ma7 有巧、憨，若套ti7 人，in 就會去想著：神話對in e5 啟示。咱 to7 來舉一個例。
有兩粒懸懸懸 e5山，山頭攏起一座城。山腳一隻狗teh phau2。這隻狗ian5路鼻，若像腹肚枵，teh chhoe7老鼠亦是骨頭。Hiong5-hiong5其中一粒山e5 喇叭聲teh響講暗頓煮好--a。這隻狗ma7 隨時to7 phau2對這粒山beh來食暗頓。M7-koh 伊phau2到半路e5 時陣，喇叭聲to7 tiam7--去，另外換hit粒山e5 lah-pah聲teh響，這陣，狗想講 ：「這爿我到以前人to7 食--a！M7-koh hit  chit-ma2 tu2 開始食nia5。」 M7-chiah落山，phau2向另外hit粒山。共款phau2到半路e5 時陣，喇叭聲to7 tiam7--去，另外換這粒山e5 lah-pah聲teh響。M7-chiah這隻狗ti7 這粒山e5 半路kap hit 粒山e5 半路phau2來phau2去，到kah無論伊 phau2到toh一粒山，兩爿 e5喇叭聲攏 tiam7--去、暗頓ma7收--a。
我想古早e5 gau5人希望借著神話來啟示，啟示咱講m7-thang「雙腳踏雙船」。


極短篇小說  【彼個人】
												/5656
一上車，美琪就看tioh8伊猶是坐ti7 hit-e5椅仔位。
也仝款只有伊kap家己兩位坐車e5人客。

今仔日一定beh kap伊講話。美琪下定決心，並ti7伊身邊e5位坐落來。

「才下班？」無想tioh8伊soah先開嘴，美琪歡喜kah向伊點頭。
其實eng-am3是故意拖到chiah-nih8暗，坐最後chit班車。

「晚班車有可能kan-taN只有你一個人客，你m7驚mah?」美琪向伊搖頭。

「你也是khia7 ti7下埔村？」美琪問伊。

「M7是，我khia7 ti7頂埔村。」伊親像真倦e5款，面色無外好看。

「你ma7是ti7市內上班，tak8工通車？」美琪真想beh知影答案。
伊看頭前點頭。

客運車進入下埔村，慢慢倚靠車站牌。

「再會！」雖然美琪無想beh離開，但是ma7是ai3落車。

「再會！」客運車門關起來慢慢起動，koh傳出司機講再會e5聲音。

Chit陣，美琪看tioh8黑暗暗e5路邊，有招魂的法事teh進行…

師公teh搖法器鈴鈴瓏瓏，嘴唸經文……

家屬teh捧遺像，因為燒金紙e5火焰照映……

美琪看tioh8 hit張遺像，驚kah大嘴開開開……

臭奶呆(thau3-leng-tai)		黃真救
古錐白肥(A-pu-chih)黑頭毛黑目仁koh臭奶呆e5 2-3歲囝仔若o-nin-gio-a(doll)真得人疼。臭奶呆並m7是講，伊規身軀用牛奶抑是母奶洗浴拭無清氣鼻著臭奶味臭奶味。臭奶呆是指囝仔teh講話e5時，帶一種真重e5幼嬰a口氣。M7是講：Am-am！抑是Ta-ta！Beh thin5！來表示beh食beh lim。He是對講話神經抑是發聲器官猶未完成發達所致。台灣囝仔講：Bat-chiaN2 代替目鏡；pok-pou2 代替腹肚；美國囝仔講：mazagine代替magazine，mazano代替 MacDonald。我會記得阮大漢查某囝來加拿大e5時陣，tu2 tu2七歲。Ti7台灣伊讀過國小一年kap半年二年才出國。伊ti7 Grade 2 teh讀冊e5時陣，因為伊英語連一句to m7 bat。老師講：“ Keep away”伊聽做“kin-poe”。老師講：“She got it”伊聽做“shi-ga-lu”，伊轉來厝照伊ti7學校e5按呢教伊e5小妹。Che是語言e5精差所帶來e5困擾，無習慣聽英語e5關係。所以beh學語言(英語來作例)一定m7 通toe3 m7是講英語e5人學。親像toe3外省人學英語是足錯誤。B讀做P; D讀做T;K讀做“克”。“GMC”讀做“chi5，ngai5-mu5 su5”。Toe3日本人學英語會變做“Itto iz notto hatto”。Toe3 m7是北京出生e5人學北京語會講親像蔣介石hit種浙江腔帶真重e5華語。台灣e5大中華沙文教育教出來be7曉發台語音e5台灣人。所以日本tui3小學就請講英語e5人來教英語，koh m7是kan-na英國人，其他講英語e5逐種人攏請來teh教英語。
做語言翻譯者也是真艱苦。有e5話chhoe7無同等e5話句thang翻譯。台語e5臭奶呆beh按怎翻譯做華語？臭奶呆症？日語？英語( Baby talk？)。Che攏差大碼。英國e5 Oxford字典每年攏teh收集世界新字，ka7編入去做英語。我想這句“臭奶呆”e5台語著編入去，因為我chhoe7無同等e5英語。蘇聯發明“sputnik = 第一個人造衛星”。人應該用“sputnik”來表示人造衛星，無必要拚勢去翻譯做華語抑是台語。臭奶呆to7是臭奶呆。愛用e5人著照台灣話去用去講就好啦。世界e5話語to chiah-nih無法度thang翻譯，何況天國e5話語咱beh按怎去翻譯？
	臭奶呆m7是kan-taN講話方面e5幼稚nia7-tiaN7，連寫字也有臭奶呆e5幼稚。阮有一個四歲e5查某孫teh學寫伊e5名，in e5父母教伊寫伊e5名Heather，教e5時叫伊tui3正旁寫到倒旁，m7-ku2伊學寫e5時，tui3倒旁寫到正旁變做Rehtaeh。總是若用鏡照完全變做仝款Heather，有時B，R，D，kap S顛倒寫（ti7 chia我無法度學伊e5寫法），che是寫字e5臭奶呆。普通若khah大漢伊自然學好去。M7-ku2有時牛擔（gu5-taN）著ai3幼竹開始彫（tiau）。真che7印度人講話受著in音調筋肉（vocal muscle）所控制，到大漢講英語e5時，照印度腔teh講。蘇聯人用蘇聯腔teh講英語，講一點鐘久無人聽有伊teh講啥物。話語若到8-10歲左右就會受著vocal muscle e5影響，以後學習e5話語講話就有腔（日語叫做Namari）。8歲以前學別種語言khah無腔。阮牽手e5日語連日本大使娘(內田san)to聽未出伊是台灣人。因為伊出生ti7國語常用家庭(日語)，到18歲才會曉華語、台語kap英語。日語一sut a2 to無腔、以外e5話語攏有腔。我講日語e5時，日本朋友隨時知，伊問我是m7是tui3 Hiroshima來e5？我應伊講：koh khah南旁。伊就問我是m7是九州來e5。我講koh khah南旁。伊講：Ah to無ah？我是tui3台灣來e5，兩個大聲笑出來。
	有時族群性e5話語be7-tang3翻譯，親像「拾骨」抑是「拾金」。Ti7台灣序大人抑是家族過身差不多10年著ai3請人來開墓。將骨頭拾起來，清清leh，後來將骨頭裝入磁製封金甕（hong-kim-ang3 a2），頭殼用絲仔布包好勢，kham3蓋chiah koh埋ti7土裡。Che叫做「拾骨」抑是「拾金」。Ti7咱e5風俗習慣有按呢teh做，外省人、外國人無人按呢做。啥物原因？卻真che7人m7知。我想ti7台灣風颱大水真che7，容易做大水，死体浸水若準teh hou7死人死第二擺，chiah著經過這款麻煩e5「拾骨」。所以拾骨這句台語也會tang3 khng3-tiam3英國Oxforf字典，親像日本人e5 Harakiri，geishia，shiogun，Ikebana，sensei，yakuza等等。
	有e5口腔是tui3地方性來e5。親像阮嘉義附近攏講：會社tioN2，koaN7皮siouN，去出tiouN，爬-chiouN7飛機頂，去hong5 chhiouN2。這句話若用台中腔來講就是：會社長，koaN7皮箱，去出張，爬上飛機頂，去hong5搶。抑是關廟彼角四講：koaN7 sai3-na5-a2去sai3-si7-a2買ang-sai3(koaN7菜籃仔，去菜市仔，買紅皮菜（kio5-a2）。台南市e5人講：kha2-u7 leh，koa5 eh8來了（tha2-u7 leh，ka7我theh8來了）。抑是北部e5人講：阮講tu，恁講ti ，khah 博結e5人應講：阮公m7是豬也m7是tu，阮公人。中部永靖e5人講：chhi5-cheng chhi2-khi3 lah ，kin2 ka7 soan7-soan7 le3（時鐘死去了，緊ka7轉轉leh）。北方性e5口腔e5精差，咱會tang3 ti7漳州kap泉州腔看出。
	這種若天差地e5精差，hou7台語文e5推廣者真頭痛。親像教會羅馬字(教羅)就無法度thang寫鹿港腔。頭一項鹿港加一音，就是華語四聲e5第二聲。好佳哉！羅馬字e5第二聲kap第六聲仝款，真容易採取鹿港腔e5第二聲做台語第二聲，標音記號會tang3用check(3)標音。按呢若準會tang3解決鹿港腔。總是koh進一步，鹿港腔e5連音變音kap教羅e5連音變音e5原則差太che7。若是按呢，是m7是會tang3用無標音調，免用連音符號(hyphon)。親像咱ti7 E-Mai teh用e5多音節(multiple sylablle)敢m7是真適當？台語若無標音調，tui3台語有老練e5人，加減猜，猜會出會曉讀。M7-ku2對初學者抑是外國人來講，絕對無可能學e5代誌。著有標音in才有可能知你teh講to2一字。英語kap日語，無親像華語，廣東語kap台語，無音標e5變化。所以講：『go』，你會tang3用台語e5七聲任何一聲去講攏會使得，一屑仔to無精差。M7-koh ti7 台語go5 (goose)，go5( ferment wine)，goh(jit-pun ui5-ki5)，go7 (iau-go7 e5 go7)，第五聲有二個意思。Ai3看前後e5字來分明。
	台灣華語著是ti7 台灣teh講e5華語，已經kap北京華語完全無仝款。Che tu2 tu2 kap二次大戰以前ti7 台灣che7 che7人講台灣日語，kap日本內地人差真che7。大概是為著按呢，台灣e5教育部強調國小1-國小6准in必選母語，彼個以後據在學生自由選修。
	現此時ti7台灣真罕得聽著囝仔有『臭奶呆』，大概是因為父母、阿公阿媽攏teh講華語、囝仔tui3細漢一日到暗teh看電視、聽收音機。加減攏會學大人teh講華語。所以臭奶呆e5囝仔變真少。Che kiam2採會tang3解說講，學台語，囝仔才會變做臭奶呆。總是我猶相信會曉講臭奶呆e5台語囝仔，比會曉講無臭奶呆e5華語囝仔khah古錐、khah得人疼。臭奶呆是m7是kap話語有密切e5關係？我猶未研究。


Gin2-a2 kap綁架	黃真救

Ti7嘉義縣新港e5農村黃厝有一陣5個褪（thng3）赤腳e5 gin2-a2，in e5年歲相差無外che7，猶未入學，攏穿無頷領布鈕a2 e5 hiu5-a2，sai-kong-a2 siuN7-poe，作伙chhit-tho5。五個中間有一個出生ti7 khah好額e5家庭，in老父有田佃十外甲，是小地主，人稱呼伊做員外（oan5-goe7），生活好過。以外四個是tui3 khah散鄉e5家庭來，有e5散kah一領褲tioh8相替換穿，才會tang3出去外口。Hia e5無穿褲--e5，bih tiam3被孔內，m7是teh睏，就是倒ti7 hia teh摺草蓆（ut chhau2-chhioh8）。In攏留sin3-chang-a2。Sin3-chang-a2是清朝時代，查甫gin2-a2 teh留e5頭鬃。頭殼剃光，只有頭殼sin7 hia留一chhok長長e5頭鬃。
Hit陣gin2-a2有夠phaiN2命，無親像現代e5 gin2-a2，無Nin-tian-do，pockemon抑是以外電動玩具通chhit-tho5。In e5 chhit-tho5法非常簡單，是in各人自製e5玩具。有e5用鉛線au2一隻三輪車，無手chhe，只有一支鉛線吐吐，去田青園抑是pat8-a2欉掠金龜，一腳大腿ka7 at斷一半，大腿就ka7 chhiam2 ti7吐吐hit支鉛線。金龜thi2-sit飛，hit隻鉛線製e5三輪車就向前走。Gin2-a2 ti7邊--a2看kah拍手，koh笑kah一個嘴chiaN5-liah闊，歡喜kah cham3腳cham3地，thiong3 kah二粒lan7-hut8-a2相khok8。有e5金龜khah貧惰，腳hou7人at斷，tong7 ti7鉛線頂，be7-gian3飛，hou7 gin2-a2真失望。Gin2-a2就aN3落ka7 pun5風「phuh!phuh!」。Be7-gian3飛就是be7-gian3飛。Gin2-a2無法伊ta-oa5，起chheh就ka7 giu2起來，tiam3土腳ka7 siak一下，金龜腸a2肚走出--來，死gian7-gian7，真殘忍。有e5金龜khah有氣力，「phut-lut-sut8」就飛走去--了。
有一個gin2-a2用蕃薯做牛車輪a2，用竹枝a2插teh，koh用竹-bi5-a2做牛擔kap牛車。牛擔掛ti7一隻狗a2 kiaN2，hou7狗a2拖牛車。Gin2-a2歡喜kah be7顧得，theh8一koa2蕃薯khng3 ti7牛車頂hou7狗a2拖牛車。M7限定gin2-a2歡喜，連hit隻狗a2 kiaN2 ma7拖kah真歡喜。
有e5去溪邊chho3 pat8-a2柴，theh8轉來刻kan-lok8。一樟，二kheng7，三pou7薑，四苦苓，pat8-a2柴無路用。代先刻kan-lok8尾，後來kan-lok8身，koh來才修kan-lok8頭hou7尖尖。上尾tui3 pat8-a2柴切--出-來，最後才用一枝直直e5鐵釘a2 ka7釘--落-去。Beh拍kan-lok8 in是用肥料袋e5索a2做kan-lok8索，去外面拍kan-lok8。樟柴是khah軟，真快刻，拍了會houN-houN叫，親像地雷。Pat8-a2柴khah teng7 khah phaiN2刻。總--是每擺pat8-a2柴做e5 kan-lok8攏會釘破樟柴製e5 kan-lok8。
有一個gin2-a2 in兜有飼山羊a2（烏色有發角），山羊a2真勇壯，7、8歲gin2-a2 theng2好peh起坐ti7腳脊phiaN做馬騎。有一個gin2-a2 khah phok-kiat，伊將大人koan5 e5黃麻ka7 at khiau-khiau，若準teh aN3頭kiaN5禮e5款式，gia5一枝黃麻骨做刀，騎山羊a2，暢kah爽爽teh閱兵，伊講大漢beh做「He5-tai-sang3」（兵a2）。轉去厝，hou7阿母gia5掃細-gim2-a2拍kah hoah m7敢。
Gin2-a2作孽（chok-giat8 ）kah連in e5頭殼to想beh liam3起來chhit-tho5。一時a2久就走出去外面teh i7「閹雞草店，ba5-hioh8 hoah hiam3，翁a2咬肉骨，一人一手kah一齣」，in teh i7「bih-sio-chhoe7」。一時a2久規大陣pin5-pin5 pong3-pong3走去水圳sng2水，無時定，無時閑，hit款元氣m7知tui3 to2來？有時in用竹枝a2抑是黃麻骨kap紙做風吹，去放風吹。有時去溪邊giu2林投心，顛倒peng2 au2做笛a2（pi-a2）。這個笛a2用林投葉kng2-kng2-- leh做一枝鼓吹，吹kah pi-pouN，pi-pouN叫，吵死人。烘蕃薯窯，pu5膨風豆（蕃a2豆）、土豆是平常事。掠蟋蟀a2相咬，灌肚伯a2，釣（tioh）土蟲。土蟲是一隻白身軀，烏嘴kap頭e5蟲，普通bih ti7土孔內，總--是伊有開一坑teh呼吸kap出入。你若用一枝木麻黃尖尖e5葉枝ka7 tong7入去孔內，hit隻土蟲就會ka7你sak倒出--來。Koh ka7 tong7入--去，伊會ka7你咬teh thuh-khi3-tit，hit時趕緊ka7 giu2起--來，就會hou7你釣出--來，真心適。有e5 gin2-a2釣土蟲theh8轉去飼雞a2。
看貓a2 teh咬貓鼠真趣味。一隻貓鼠ti7粟倉三人koan5 e5 long5-kong5頂teh so5，有一隻貓a2 ti7土腳金金teh siong3 hit隻貓鼠。貓鼠看著貓a2就起驚，想beh走。Hit隻貓a2就用伊e5尾向貓鼠beh走去hit旁sut--一-下。貓鼠叫是貓a2已經走過伊beh去hit旁，就越頭走倒轉--來，貓a2 koh倒轉旁sut一下尾-liu，貓鼠koh走倒轉，按呢重複幾na7擺，貓鼠頭殼gong5-chhia-chhia，soah m7知beh如何，tui3 long5-kong5頂poah8落--來，貓a2 ti7下面開嘴「Ngauh!」一嘴就ka7咬tiau5--leh！Hit隻貓a2真有耐心，真khiau2，真有本事。
Tui3早起到日落山，這群gin2-a2 chhit-tho到心滿意足。父母攏無閒出去田佃作工，chia e5 gin2-a2無人管無人liu。有一日，hit個上好額e5 gin2-a2 soah無出來chhit-tho5。Hit四個gin2-a2真煩惱，緊走去in兜chhoe7，問這個問hit個，看hit個gin2-a2 tui3 to2去？慘啦！無人知，連in父母ma7 m7知。M7知toe3人去新港街chhit-tho5無？有人去新港街chhoe7，ma7攏chhoe7無。Hia e5 gin2-a2朋友趕緊四界chhoe7。溪邊、牛tiau5、pun3-so3間、屎-hak8-a2、豬tiau5、粟倉、眠床腳、棧間…攏chhoe7無。M7-nia7 gin2-a2，連大人、青年人、查甫查某攏出來鬥chhoe7 ，也是chhoe7無。隔二日無轉--來，gin2-a2 e5老父就去報警察。日本警察普通真gau5掠賊，gau5 chhoe7人，總--是攏無消息。Gin2-a2兄真傷心，chhit-tho5伴缺一個，減一個就失落趣味，khah無teh作伙痟狗（siau2-kau2）chong5墓khong3。大人感覺加真恬靜，無hia e5 gin2-a2 tiN5腳拌手，m7-ku2看in若準lau3-翼e5鳥a2，也kap in真悲傷。有一日阮老父，四個gin2-a2中間e5一個，ti7姓賴hit口窯e5車寮a2，聽著啥物人teh haiN-chhan e5聲，若準真遠koh真無氣力。Hit間牛車寮a2是用蔗葉蓋厝頂，無門無壁e5 iap-a2。M7免倚去tui3遠遠看就知hia無gin2-a2。伊去牛車寮a2內，看土腳蓋（kham3）稻草，用手摸土腳，稻草e5土腳鬆鬆無真teng7。伊將土ka7 poe2走，下面若準有一塊木板，板ka7翻開來看，哀啊！Hit個gin2-a2朋友hou7人ka7關ti7牛車寮a2 e5土腳e5窟（khut）a2。已經歷過三日，hit個活潑e5 gin2-a2作一伙失神消瘦（siau-san2）軟弱去。趕緊叫in父母chhoa7伊去新港hou7醫生看，食藥、休息，無外久恢復元氣。啊！放粉鳥，粉鳥猶會chhoe7路轉--來，放綁架（班甲，譯音）有時會hou7人綁票、thiah票，無一定會轉--來。好佳哉！Ka7伊掠去e5人m7知beh如何要求錢，如何交換錢kap gin2-a2，若無，員外tioh8 ai3 liau2一筆錢，好佳哉！罪犯也無thiah票，gin2-a2 tui3失落koh chhoe7著，tui3死復活，thang講是phaiN2運中e5好運。Ti7台灣kap中國最近真時行（si5-kiaN5）這種變相e5作賊偷theh8。好佳哉！gin2-a2平安轉--來，gin2-a2 chhoe7 gin2-a2轉--來。總--是ti7這個天真瀾漫e5 gin2-a2心理內，m7知beh有外che7恐怖kap驚惶永遠存在，be7-thang用筆來描寫。

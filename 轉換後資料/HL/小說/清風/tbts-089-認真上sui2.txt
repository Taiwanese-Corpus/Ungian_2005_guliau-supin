認真上sui2		清風

阿玉ti7 淡水捷運站beh落車e5時，看著媽媽hou7伊e5車票，印一個真特別e5標語：「認真的女人最美麗」。伊soah m7甘hou7捷運站收倒轉，想beh收起來作紀念。媽媽就去ka7站長講一聲，補足車費，而且答應無koh用hit張票to7會使啦。轉來加拿大以後，阿玉將hit張車票khng3 ti7皮包a2，三不五時就theh8出來看看leh。每擺看，每擺攏感慨真深。這個世間上，不管查甫人抑是查某人，攏ma7愛sui2；講實在，一個好看e5外表，多多小小會注定一個人成功e5因素。因為beh知影一個人e5才調kap智慧抑是性地，通常須要khah長e5時間去熟悉。總是，一個人若是有真吸引人e5外表，sui2 e5外表，sui2 e5面貌，隨時就會tang3 ti7真短e5時間內，hou7人真好e5印象。就因為按呢，大部份e5人就攏teh追求外貌e5好看。用真che7 e5時間kap金錢，beh hou7身材tu2好，面貌好看。查甫人因為猶有其他e5層面hou7人評斷，親像社會e5地位、權勢、財富或者幽默感，這方面e5壓力khah小。外貌e5 sui2比較khah無親像查某人所追求e5 hiah-nih迫切。阿玉e5朋友e5中間，有人浪費幾na7個月e5月俸『換膚』。換kah規面臭火ta，一個外月才好去。Ma7有人追求時行，專門買名牌e5化妝品kap服裝，買kah先生e5面色臭giah8-giah8。所以當阿玉theh8著hit張車票，印講：「認真e5查某人上sui2」e5時，心肝小khoa2 chhiak8一tio5。
	Hit日，一大陣朋友teh話山水，突然間講著這個問題，有人馬上就應講：「人tioh8愛幸福，m7-chiah sui2有路來」，sui2就是幸福生活e5外表，這款sui2才會久長，才會實在。是講，幸福koh是按怎leh ？虔誠信耶穌e5阿美講：「我想人生上大e5幸福就是知足，會曉感謝。」
「幸福就是安定，kap家己所愛e5人作伙。」新婚e5阿玲講。
「我想，幸福就是知影家己e5目標、努力，不斷求進步，想盡辦法beh hou7家己e5理想實現，he就是幸福。」單身e5阿玉講。
「是講，咱到底有joa7 che7人知影家己一生e5目標leh ？攏ma7行一個坎站，追求一個目標，一生lo2-lo2長，beh定kah一生e5目標，敢是有khah茫茫渺渺？」阿玲凡事講實際，對抽象e5代誌攏會khah躊躇。
「所以，你e5結論歸尾就是目標--＞認真--＞幸福--＞sui2。哇！這種定義有夠心適！」阿美un-un-a2想，liau5-liau5-a2講。
「是講，若是kna-taN認真，koh有目標，m7-koh代誌無一定成功，按呢beh按怎講？」阿美e5生活經驗khah豐富，難免僥疑。
「幸福，是一種過程，m7是一個硬khok-khok e5實體，定定tioh8 ai3演變，翻頭定義。所以，不管是查某抑是查甫，若是為著伊e5目標，全神貫注teh努力一項代誌抑是創作e5時，hit個人就漸漸有自信。完成了後，會因為這種心智e5操練，得著深度e5滿足kap幸福，hit個人就有幸福。也年久月深會ti7伊父母生成e5面貌，表現出上sui2 e5氣質。」阿玉自信滿滿。
「阿玉a2，阮看你上好去考律師抑是法官，一張小小e5捷運車票，講kah嘴角全波，ah ti7市場邊為生活teh拍拚teh喝賣魚丸e5，ma7會上sui2囉？」阿玲、阿美soah笑kah東倒西歪。


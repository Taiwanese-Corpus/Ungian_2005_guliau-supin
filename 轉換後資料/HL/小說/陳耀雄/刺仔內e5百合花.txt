刺仔內e5百合花
（雅哥 2：2）
1
「爸爸，媽媽，緊備辦--oh！拜堂e5 鐘聲teh tan5--lah-ne7!」惠美e5 心真歡喜，因為今暝是救主誕。伊kap in 兄哥登龍自幾若點鐘前，就衫褲換便便，逐項準備整齊beh 去赴。惠美今年19歲，tu2 ti7高中三年，koh 一學期會畢業。生做秀氣、活動、伶俐。伊e5 特長就是音樂，gau5 彈鋼琴，聲也真sui2,唱--起-來宛如銀鈴。而且婉轉清脆，是天生e5 資質，將來有望e5 音樂家。登龍是讀大學商科，也是一個秀才，今年24歲，趣味音樂kap 跑馬。Koh一期也會畢業。In 兜是離漳州縣城入山約5、6舖路e5 山腳，是一個小小e5 街市。人口約略3、4千人。前清時代bat tui3 hia 出幾若個舉人，秀才也be7 少，所以人稱hit 個街仔叫做士隆街。街雖然細細，卻有一choa7 街仔路，有濟濟店，賣魚、肉攏有。咱e5 拜堂是ti7 街仔頭，規模不止大，是一間堂皇e5 洋館。Ti7 樓頂禮拜，樓腳做主日學。牧師館起得真sui2,ti7 這個山腳若準真無四配e5 款。M7-ku2 其實這間教會是真興。每禮拜 1 晡約300外人禮拜。Chia 是1 個山貨e5 出入口。濟濟兄弟是tui3 山內出來禮拜。Chia 天氣涼，景緻好，熱天西洋宣教師常常來chia 歇睏，教會亦有附設一間貧民e5 診療所，患者也真濟。王牧師e5 傳道理，李醫生e5 醫病攏真出名。
惠美e5 老父也是一個老秀才，伊e5 公bat 拜命過漳州縣長。算是一個文墨e5 世家。可惜老秀才早bat 食鴉片，而且koh 好嫖、賭、飲。所以傢伙為伊破去真濟。Tng 倚40歲病一下險死，去入縣城咱教會e5 醫館，tui3 an2-ni m7-na7 病好，續改鴉片。上歡喜--e5 就是得著道理信耶穌。Hit 時惠美約7、8歲，登龍約12歲。後來那熱心就受揀做長老。到今連連重任。Ti7 這個細細e5 地方，秀才林長老逐家都bat--伊。
Tui3 生這對子了後攏無koh 有細子，所以兩老疼命命。伊無做生理，伊經營農業，將所有幾甲水田倩長工來做。伊雖然是文身，iau2-ku2 真有研究心，伊e5 稻仔，抑是麥仔攏bat 受省農會賞。M7-na7 耕農，對飼牛、羊、豬都真有研究，koh 也家己開魚池放魚。Ti7 後面倚山e5 果子theh8所種e5 柑仔也真sui2。伊栽蕃薯keng 大豬。Koh 飼牛拾堆肥，不論堆肥舍e5 建造，逐項真合理。伊e5 肥充足，對土地深耕，施肥適合。伊e5 五穀逐年都比人較好收。粟俗e5 時飼濟濟雞、鴨生卵。鵝、鴨ti7 魚池放屎，窟有肥魚gau5 大。無論平面、立體e5 農業伊都想會到。Ti7 伊後壁亦有十外甲e5 山，種相思燒火炭，也有種濟濟會做得料e5 樹，是一個gau5 扑算e5 人。上帝大大賞賜--伊，教會e5 經濟伊也極力支持，是上帝好e5 管家。
今登龍kap 小妹惠美tng ti7 歇年倒--來，會得做伙去赴聖誕遊藝會是十二分e5 歡喜。今暝兩兄妹beh 表演鋼琴獨奏，kap 兄哥e5 小提琴獨奏，kap 合奏。特別惠美e5 獨唱，王牧師e5 令嬡雪梅小姐e5 伴奏是最第一受注目e5 齣目。兩兄妹phok-phok跳，直直teh 等爸爸、媽媽m7 較緊thang 來去。因為爸爸、媽媽老--lah，行路tah8-tham7 需要in 做伴。Koh 無偌久就做伙去拜堂。Hit 暝昏人客、會友滿堂，ti7 這個山腳細細e5 街仔，有這款e5 主催是真希罕。若m7 是咱e5 教會，thang 講無tang3看e 盛會。In 兩兄妹e5 表演kap 雪梅小姐e5 表演真正是hit 暗上好，hou7 人大o-lo2 e5 節目。雪梅小姐比惠美加兩歲，今年21歲，早一年高中已經畢業，iau2未做親，ti7 厝--裡幫贊父母。禮拜日主日學幼稚科，kap 禮拜式e5 彈琴攏是伊負擔，真正是好女德e5小姐。Ti7 遊藝會中有一齣叫做〈Chhoe7寶珠〉（是耶穌e5 譬喻），做起真逼真，真感激人。登龍看了深深印象ti7 腦內。續聯想伊e5 好朋友昆芳，就是早伊兩年tui3 in e5 母校畢業--e5。現在是做珠寶e5 進出口商。行幾若擺印度、緬甸、暹邏，不止好趁，傢伙已經成。伊煞孜孜想若大學畢業的確beh ka7 伊做試看覓。遊藝會煞，倒--來將這個事講hou7老父聽，老父無贊成，總是恬恬無應。老母koh 較無贊成，直直破嘴cham5。?-ku2 惠美真贊成。伊講青年人應該ai3 有冒險e5 精神，應該勞力奮鬥，將來才有成功e5 向望。
兩老看子攏去koh入學，忽然感覺真無lam7,也想講登龍著量早ka7 伊娶，向望thang 阻止伊去遠遠經商e5 念頭。兩人參詳了就同意。想來想--去，就想講來做王牧師e5 令千金雪梅小姐。林長老一下講，長老娘無第二句就贊成。Tui3 an2-ni 就央人去ka7 牧師講。果然是天作之合，也寫批hou7 登龍，也探惠美e5 意見。逐家攏贊成。雪梅也真滿足這個婚事。Tui3 an2-ni 就chhiang3 禮拜koaN7定，向望koh 幾月日久畢業thang 結婚。
時日真快過！Koh 無久登龍kap 惠美攏畢業倒--來-lah。林長老in 一家m7 免講，王牧師in 也是真歡喜。雪梅小姐備辦嫁妝真正無閒。
林長老in 兩老歡喜緊ai3 看見孫仔，就趕登龍著緊結婚，但[tan7]是登龍心孜孜想beh kap人去外國做生理，真愛加入隊商。心攏無心情ti7 緊結婚e5 事。但是be7 忍得年老e5 父母迫切要求，就盡孝道，ti7 畢業e5 一月日後就結婚。Hit日e5 結婚式真正是盛大。
新婚後蜜月中e5 夫婦真正是甜蜜。林長老in 兩老也真正滿足。一家充滿吟詩、唱歌，感謝e5 笑聲。有一日，忽然有電報來，就是登龍寫批hou7 伊e5 好朋友昆芳，探問in 出國e5 時日。In 是組織一隊7個，多數是青年，也幾若個是真老練e5 壯年人。In 慣勢騎馬盤山過嶺，沿路tui3 化蕃抑是甚物山內e5 人買野獸e5 皮，抑是象牙、鹿茸，tui3 山--nih8 直直過到印度e5 大都市，有時到緬甸，抑是暹邏來做生理。然後就koh 買貨倒來本國。這擺是beh去印度。In決定ti7 8月beh 出發，到8月15 beh ti7 雲南省城會合。這時有摃電來hou7 登龍。登龍接著這張電真正1 時三心兩意。若beh 去也當 ti7 蜜月中。若m7去實在失落好機會。伊e5 父母是極力反對。雪梅 1 心m7 甘丈夫liam5-piN beh 出外，koh 是beh 去hiah 遠，1 心又切望夫君成功。惠美頭到尾是贊成阿哥e5 前進。到尾想講m7-thang kap 人失約，就奮然決心出發。In 一隊7個，這擺連登龍合共有8個。上濟歲32歲，做隊長。登龍25歲，上少歲，朋友昆芳27歲，逐家攏是真gau5 騎馬，有力量e5 青年。
8月初一登龍透早起來，備辦整齊就beh 出發。老父母倚大門流目屎來送。媽媽牽登龍e5 手，十叮嚀八吩咐，叫伊著細膩。父母送到大門就停步。兄嫂、小姑直直toe3 登龍行到真遠。登龍一手牽馬，一手牽雪梅，兩人戀戀不捨m7 甘分開。後來惠美停腳，讓in 兩個家己行。到較去，登龍chim 雪梅，心內若準有講boe7出e m7甘，m7-ku2 已經kap 人約，koh 也抱無限e5 光明，向望thang 上進成功。就決然kap 愛妻分開，抱「青年立志出鄉關，立誓事業不成死不旋」e5 心志，就上馬揮鞭直直跑進前，無koh 越頭。雪梅心親像beh piak裂，因為伊bat 聽hit 條路e5 危險，m7-na7 路歹有斷崖絕壁，而且koh 有毒蛇猛獸，也有青蕃e5 出草。錢雖然好趁，但是生命是十二分e5 危險。若準吉凶未來先有兆e5 款，所以一時雪梅e5 心親像beh piak裂e5 艱苦，koh 看登龍一下上馬，馬邊一扑，馬直跑無越頭，續開聲哭，小姑惠美緊走來ka7 伊安慰。兩個心悶悶，相牽倒轉--來。惠美看嫂嫂e5 憂悶也續生起無限e5 同情。到底哥哥m7 知會平安成功到厝抑be7?若be7,伊tui3 嫂嫂覺得有十二萬分e5 be7得過心，因為這個事是伊一人大贊成。所以煞想無話thang 講，兩人牽手靜靜行，但是雪梅那行，無停e5 拭目屎，心真悶！掛心丈夫......前途......m7知......？
2
登龍到雲南e5 時就寫批倒--來，一張hou7 父母，一張hou7 雪梅。Hou7 雪梅hit 張大概是寫an2-ni：
「我所疼e5 梅。當離別e5 時，我看你e5 款式，實在夠額hou7 我會碎心斷腸。Ah！所疼--e5,但是為著將來，我向望你深深自慰。我願生死為著你來著磨。但是這擺e5 出外，路途是十二分e5 險要，我向望你暝日為著我祈禱，向望會得koh 平安見面。Ti7 hit時thang 完成疼痛、甜蜜、美滿e5 家庭。
你所疼--e5 龍寫。
A. D. 1930. 8. 15. 寫ti7 雲南旅舍。」
雪梅接著這張批，一心歡喜若準koh 見著所數念夫君e5 面。就伸手提鏡臺頂，結婚兩人企saN排相勾手e5 像來看。一面若準心beh piah裂e5 艱苦，不知不覺煞哮--出-來。惠美ti7 隔壁做衫，聽房--nih 有人teh 哮e5 聲，趕緊放手ka7 伊探看覓，就知是in 阿嫂一手提阿兄e5 批，一手提kap 阿兄結婚e5 像teh 哮。伊趕緊走入去叫阿嫂......。雪梅知小姑入--來，也就緊放像ti7 鏡臺，提手巾拭目屎。惠美一時 也想無甚mih話thang 安慰嫂嫂。一面也自責，beh 知會嫂嫂chiah-nih傷心難過，就mai3 hiah-nih 積極來鼓勵哥哥出外。續想講萬一若有影有甚mih不測e5 代誌責成攏伊e5。因為父母攏無贊成，通家只有伊一個極力贊成。惠美目屎也續流出來，招嫂嫂跪落祈禱。不知不覺兩個兄嫂小姑煞lam2-teh 哮。忽然聽有腳步聲teh 來，注意聽是阿爸e5 聲，兩人就緊恬--去，拭 目屎kap 阿爸請安。林長老知in 兩個頭tu2仔的確是為in 阿哥teh 祈禱流目屎，因為看in 兩個目珠皮ham-ham，目珠紅紅，滿面攏是流目屎e5 痕跡，koh 裙有跪落塗腳e5 驚人。老長老自然心內也是真心悶掛心，總是一面靠上帝，koh 看in 兩兄嫂小姑hiah 相疼，也真受安慰，嘴就teN3 笑笑，開聲安慰in 講：「Mih-sai2 hiah-nih過頭憂悶，萬事總是著倚靠上帝，向望上帝幫贊。」講了就去。惠美也用好話安慰嫂嫂。Tui3 hit暗起，惠美過來kap 阿嫂做伴，常常讀聖經相安慰。
講到登龍kap 朋友會齊了後，就tui3 雲南出發，直直向南行。免偌久就到國境e5 邊界。經過一切e5 手續好勢，就過國境入緬甸e5 北部邊界，過巴基斯坦入印度e5 北爿。到入印度e5 北爿e5 時，路草意外e5 歹，聽講是為著今年e5 大雪砰（懸山e5 雪崩--落來）所做e5 大水，kap 幾若擺e5 地動chhu7 山，致到往過有路e5 所在煞變做無路，加真非常e5 歹行。日時行、暗時歇，常常趕boe7 到所ai3到e 所在，in 就搭布棚ti7 大樹腳，抑是靠大石巖來搭。卻也濟少已經有tui3 歸化e5 蕃仔來買淡薄獸皮。可惜一項，就是登龍到底是頭一回，路無熟，逐項生疏，ti7 平路真gau5 跑馬，到chia 感覺逐項都無利便、無慣勢。所以定定行做後面。有時做落伍者toe3 boe7著陣。佳哉昆芳兄tai3念著同母校出身e5 校友，就常常等--伊，有時逐家歇睏看無登龍e5 時，伊就koh 回頭去chhoe7。親像an2-ni m7-na7 一擺，登龍家己也感覺tui3 別個隊員真不住。但是逐家卻攏顯出同行就是同命e5 好意，無人過責--伊，但是伊家己心內真難過。有一暝，ti7 途中tu2著大雨，雨親像傾盆（歸盆e5 水teh拚落來）e5 勢面。而且無月無星，路又滑，真正是寸步難行。雖然iau2未到預定e5 路站，姑不chiong  就決定ti7 路中chhoe7 適當e5 所在來歇睏。逐家參詳就搭布棚ti7 大石巖e5下面。早bat 聽hit 角勢bat 有青蕃出草，所以逐家真警覺（警醒精神）tiuN-ti5。但是hit 暝是無月無星，風角無明（東西南北認boe7 真）。實在是一個真無平安e5 暝昏。濟濟人攏精神精神m7 敢睏。但是登龍m7-bat tu2著這款e5 困苦，覺得十二分e5 厭sian7。Koh 為著ak 雨，有略仔冷--著e5 款，頭殼暈暈重重，倒--落-去不知不覺煞睏落眠。忽然看著phok-phok跳親像細隻鳥仔可愛e5 小妹，ti7 遠遠走倚來接伊，叫阿哥e5 款式。總是伊e5 目珠e5 視線是直直看過小妹e5 後面，企ti7 大門邊teh 等--伊e5 愛妻雪梅。Ah！雪梅，你e5 微笑怎樣sui2 到an2-ni，宛如一蕊極可愛，極嬌芳（嬌熟koh sui2)美麗e5 玫瑰。Tu2- tu2開向夫君，放出伊最好e5 芳味，kap hou7 人看了心為著伊來陶醉e5 嬌態。登龍閃過小妹，無kap 小妹請安，直直走到大門邊來接伊e5 愛卿雪梅，雪梅雙手伸開開來接伊e5 丈夫。登龍走倚抱雪梅ti7 胸前，boe7 記得ti7 後面有小妹，ti7 廳門口有父母teh 看，就抱雪梅深深e5 熱吻（親熱e5 相chim）。Tu2 覺得十二萬分e5 親密安慰e5 時，忽然有親像青天落雷，閃電霹靂e5 聲，大喝：「青蕃出草，全員戰鬥準備」。M7 知是喝較緊，抑是銃聲較緊，隊長頭門e5 銃已經tan5。登龍tui3 甜蜜e5 眠夢驚醒，心phok8-phok8-chheng2,一心真驚，一陣e5 冷風吹--來，覺得通身軀e5 雞母皮攏gia5--起-來。續流一身e5 冷汗。感覺頭殼皮煞phong3--起-來，腳煞phu5-phu5,? 知著做甚物。但是一心iau2 teh 陶醉伊e5 眠夢，宛如親像真，teh 想伊可愛e5 梅親像玫瑰e5 sui2 koh 芳，hit 個嬌態e5 可愛。Hit個氣味若準iau2 tiau5 ti7 伊e5 鼻，感覺愛卿朱唇e5 胭脂或者有bak ti7 伊e5 面，若痴若醉半醒半無醒e5 瞬間，隊長大聲喝：「著bih-落 u3。」坑仔對面hit 爿e5 銃聲緊來，這爿e5 銃也扑，ti7 暗暝無看人面，自然樹木石頭攏無看見。只有看空中銃子e5 火光，tui3 an2-ni 來猜測對敵e5 風角kap 遠近。登龍才tui3 迷夢驚醒，青狂sa 一枝銃向對敵e5 風角也扑--去。一時銃子hiu-hiu叫e5 聲傳ti7 坑仔kap 山壁e5 中間，也tui3 hit個銃子e5 火光小可有看著物體e5 存在。蕃仔這擺是真有計畫的e5 出草，目的是ai3搶馬，因為in 有8隻真sui2 e5 馬。Ti7 坑仔hit 面teh 扑銃e5 蕃是虛張聲勢（假佯喝hiam3裝做濟濟人），銃tan5 e5 時常常聽in 出大聲歸陣喝咻，hit 個hiu-hiu叫e5 聲in7滿山坑，不知不覺實在hou7 人感覺失膽，其中登龍是上驚。心內生起後悔e5 心。蕃仔其實iau2 有一陣靠in e5 地勢、路草熟，tui3 後面用爬--e5,恬恬包圍來，手giah8蕃仔鏢，腰ha5蕃刀，bi 倚來到真逼身，in 攏m7 知，顧向坑仔hit 爿，向頭前扑銃。一個蕃仔順登龍扑銃e5 火光tui3 後面用鏢仔choh8--去，別人會曉bih ti7 u3--nih，無hiah 快看著。登龍be7 曉，bih 無好勢，khut 無--落-去，半身露出ti7 外面。所以鏢仔tui3 後面鑿來，tui3-tui3 著腳脊phiaN 心，「哎」一下，聽見有人倒--落-去e5 聲。Koh 有一個烏影跳倚人倒--落-去e5 所在。離登龍約20步左右，是昆芳bih ti7 1 塊巖石e5 邊仔，伊第六感e5 直覺是講慘--lah，出事--lah。蕃仔逼倚，同事損失--lah。所以緊將伊先備辦ti7 身邊e5 手榴彈出力tim3 tui3 人倒--落-去kap 烏影跳倚去e5 所在。忽然爆炸e5 聲真強烈，toe3 hit 個爆炸也發出火光，看見toe3 聲1個烏大漢，手giah8 1 枝白ki3-ki3 e5 蕃刀，哀1 聲真大聲，自an2-ni 也倒--落-去，tu2-tu2 siang3 tui3 代先倒--落-去 登龍e5 身邊，照看hit 個蕃仔是beh 來斬登龍e5 頭殼，煞拔伊e5 鏢仔e5 款，koh 順手榴彈爆炸e5 火光，才看著iau2 有幾若個蕃仔ku-ku teh 走ti7後面，昆芳翻身用短銃koh 扑死1 個。隊長用長銃也扑死1 個。Tui3 an2-ni 蕃仔喝退水，天已經phah-phu2 光--lah，這個險場才過。
實在是1 場e5 苦戰。天光檢點人、馬、貨物，才知登龍差不多無向望--lah。因為hit 枝蕃仔鏢是tui3 腳脊phiaN 心tuh8 入到心臟，而且鏢仔尾有抹毒藥。血流真濟，面攏變色，眼神也攏變--lah，講話攏失聲--lah。逐家真憂悶，m7-ku2 也be7-tit為伊1 個，全隊來ti7 chia 耽延siuN久（耽誤延緩）。昆芳真親切，仆--落-去塗--nih 來聽伊講話。
聲斷斷續續，目屎si3-lam5垂。Hit 個話大概是講an2-ni：「哎！對...... 對逐家......真不......不住......」停真久攏無koh 出聲，昆芳ka7 伊安慰搖手講：「Be7,be7。」也提手巾仔ka7 伊拭目屎。到尾目珠koh thi2 金講：「將......將我e5 頭......頭毛割一......一屑屑仔......提倒--去hou7......」煞哮出來，自an2-ni be7 koh講。昆芳ka7 伊講：「你是叫我割你e5 頭毛，提倒去hou7 你e5 父母kap 婦人人看抑m7 是？」Hit 時已經be7 曉應，kan-taN tim3 頭。自an2-ni 頭殼勾--落-去，氣斷。昆芳照伊e5 意思，就ka7 伊割淡薄頭毛起來，koh tui3 衫ka7 伊割兩粒鈕仔，是銅--e5,sui2-sui2,ka7 伊包做伙。Koh 檢點別物，就知1 隻馬小可著傷，其餘無失落。Tui3 an2-ni，m7 敢koh 延緩，緊緊將登龍e5 身屍ka7 伊囥ti7 一個大石空，頂面koh 扛幾若塊石ka7 伊teh--leh，用刀ka7 伊刻1 個十字架e5 記號，然後就緊離開hit 所在，因為驚了蕃仔去討救兵，beh 報冤仇，就加倍e5 人數來包圍。Hit 時寡不敵眾就大厲害，所以暝日兼行攏m7 敢koh 停腳。蕃仔真正m7 願koh 追--來。
3
時間真快過，liam5-piN 隔三、四月日。林長老一家老少年攏暝日niau-niau望，望看有消息抑無？因為ti7 倚月外日前，像一暝通家攏眠夢歹夢。特別雪梅眠夢登龍倒來kap伊相辭，hit個面容真歹看，雪梅伸手beh 牽伊e5 時，忽然煞無去，hit 暝通暝攏無睏，叫小姑起來，電火choan7-toh8,兩人坐teh 相看到天光。心中感覺十二萬分e5 痛苦。大概hit 暗就是登龍失事hit 暝。Tui3 hit 時起，in 不時蟯疑，論登龍e5 事是凶濟，吉少。所以望看有甚mih消息e5 心一發切。兩老目珠花花，若看1 個人tui3 門口過，抑是人客來，常常誤認做提郵便--e5 來kap人相借問。見人見問登龍e5 消息。Che 也是莫怪，只有這個後生，koh大學tu畢業，也tu結婚。Koh 較hou7 人傷心--e5,就是真好腳手，雪梅正正是入門喜。已經有身約四月日--lah。腹肚特別大e5,有人講poh-kaN2會雙生，若無四月日an2-choaN2 腹肚hiah 大！看an2-ni，若萬一有影失事，看beh怎樣？雪梅腹肚內e5 嬰仔若出世，煞m7-bat 看老父，也這個當少年e5 媽媽，beh an2-choaN2 來守這個出世就m7 知老父e5 子。實在想了hou7 人be7 禁得會心酸。M7 若老林長老in 夫婦，就連王牧師in 兩夫婦都也是be7 講得e5 掛心，所以三彎四越都是定去ka7 伊看看--leh。雪梅自tui3 知家己有身了後，一面是一發加添伊e5 思念丈夫。產期那近，思念丈夫e5 心那切。一心想臨盆e5 時，是頭chhiuN7 仔子，到時夫君無ti7 身邊，m7 知beh 怎樣？若萬一，因為生贏雞酒芳，生輸四片枋。Koh 腹肚非常大個，生產e5 時，1 條生命是親像風前e5 燈火。設使......！夫君無ti7 身邊，到時，m7 知beh 怎樣？若生贏，丈夫ti7 身邊，m7 知偌歡喜。也hit 時，m7 知beh ka7 嬰仔號做甚物名？夫君beh 出發e5 時，m7 知伊有身，因為koh 幾日仔才有滿一月日。Hit 時m7 知，到伊出發了才定想beh 吐，嘴凊be7 食。家己無hit 個 經驗，m7-bat，也m7 敢講。小姑做伙tiam3,是查某囡仔人，也m7-bat，攏是ka7 伊解說做阿嫂煩惱be7 食。是到真久--lah，王牧師娘來看著，才ka7 ta-ke（親姆）講，後來才拆十三味，安胎飲來hou7 伊食。小姑知in 嫂嫂愛食酸，所以若去禮拜e5 時，tui3 街--nih過，就叫差用e5 查某囡仔素蘭仔買甚mih李仔鹹--lah，抑是梅仔干，倒來分in嫂嫂食。若看in嫂嫂心憂悶teh流目屎，伊就去客廳彈鋼琴，彈「育子歌」。有時續唱，in 嫂嫂不知不覺有時目屎含ti7 目墘，嘴煞笑出來。Koh 雪梅也幾分知胎教e5 影響，就盡所會m7 愛煩惱，常常kap 小姑彈琴唱歌、吟詩，有時去後壁柑仔園散步。有時鬥飼雞、鴨，鬥款豬菜來be7 記得憂悶e5 事。
講登龍死，昆芳用刀ka7 伊刻e5 記號極其簡單，就是十字架e5 記號。因為昆芳知登龍是基督徒。Ti7 大學做伙1 年，逐家感情真好，也bat hou7 登龍招伊去赴基督教e5 青年會。所以雖然m7 是基督徒，但是tui3 基督教e5 事多少有理解，所以才會用刀ka7 伊刻十字架e5 記號。了後in 就koh 出發，因為暝日兼行，就hou7 蕃仔jiok boe7 著。Tui3 hit時，in m7 敢koh ti7 山內買貨，直直到ti7 都市。後來到1 個城，叫做加爾各答 （          ），就將in e5 馬匹攏賣掉，kap ti7 山內所買e5 獸皮也一盡賣。Ti7 hia 辦貨，就坐船來仰光、檳榔嶼、Hui-tui3、新加坡，tui3 香港來上陸。M7 敢koh tui3 原路倒去。也tui3 hit擺了後，in hit 隊就解散，m7 敢koh 做hit 號生理。昆芳錢也已經趁過手。有1 日，帶淡薄禮物，提登龍e5 頭毛kap 伊ka7 伊鉸起來e5 兩粒銅鈕仔，用綢仔布ka7 伊包好勢，續用1 個kheh 仔ka7 伊te2--leh，beh 提來hou7 in e5 父母。也伊替登龍賣hit 隻馬，kap ka7 伊款做伙，kap iau2 ti7 行李包裹內iau2 boe7 用去e5 錢，攏開清單款好勢，一五一十真明白beh 來算hou7 林長老。
Tu入門e5 時，外面e5 顧門e5 長工仔緊走來報。講有1 個人客生做真清秀，有禮貌e5 青年，beh 來chhoe7 老頭家。林長老就出來，一下看，若準真面熟，其實攏m7-bat 相見面，但是因為昆芳e5 面chhau3-tu-kham2 幾分有kap 登龍像款e5 所在，特別下kok 尖尖，目珠大大蕊，目眉真大choa7,身體真勇，加登龍兩歲，所以彷彿真相像。逐家握手相問姓名就坐落。昆芳就叫林長老做林叔父，伊也家己介紹是姓林名昆芳。林長老就問伊今仔日來e5 要事。伊就講伊是令郎登龍e5 學友，林長老一下聽見an2-ni，顯明十分e5 親密，緊叫惠美捧茶來請哥哥e5 學友。惠美kap 嫂嫂bih ti7 客廳e5 屏後teh 偷聽話，tui3 屏縫看這個青年彷彿kap 阿哥beh 像面，所以覺得非常e5 愛慕。惠美緊走入去ka7 阿母講：「媽媽，ti7 客廳1 個青年來探爸爸。Hit 個人e5 面足成阮哥哥，koh 講是阮哥哥e5 學友，也爸爸叫我來泡茶。」林長老娘一下聽見an2-ni，ti7 灶腳teh 擘土豆，si7緊放--leh，三步做兩步lap，走來到廳--nih，一下就走倚--去，問林長老講這位先生bat 咱登龍是無？長老應是。長老娘taN頭詳細看昆芳，真正有影若惠美所講，足成登龍e5 面，不過耳仔比登龍較大對，也較臭老淡薄。Tu teh 講e5 時，惠美捧茶來，就雙手捧hou7 昆芳，昆芳真客氣，企起來也用雙手接茶。心內暗暗teh 想，實在是真sui2、伶俐，koh 活潑，禮儀端莊，tai7-toan7 e5 女子。一時企--leh，煞boe7 記得koh 坐--落-去，目珠看惠美無nih。惠美看昆芳hiah-nih 注目teh 看伊，煞覺得真歹勢，面煞chhih--落-去。M7-ku2 koh 一面也是真愛看這個青年e5 面，因為an2-choaN2 hiah 成阿哥e5 面，所以好膽koh giah8頭用目尾ka7 伊看覓，無扑算hit 個青年iau2 是目珠無nih 目，無轉lun5--e5 teh 看伊，hit 時惠美煞見笑面紅，面發出燒hong7,嘴bun2 笑，就an2-ni 越tui3 屏後入去，koh kap in 阿嫂企ti7 hia聽話。昆芳看惠美面紅bun2 笑，hit 時e5 心情真正有微妙be7 曉講e5 印象。林長老就koh 問講登龍e5 近況，m7 知伊知抑無？昆芳才老實ka7 伊講，伊就是kap 登龍做伙去做隊商e5 朋友。Boe7出發前摃電來hou7 登龍--e5 就是伊。
屏後兩兄嫂小姑一下聽an2-ni 講，be7 記得一切，就an2-ni chong5--出-來，企ti7 媽媽e5 後面，用目珠金金siong3 昆芳e5 面。後來長老就問講你倒來，但是登龍thai3無倒來？昆芳一時煞be7 曉應，因為看堂上兩位父母chiah老，也登龍e5 太太腹肚hiah大e5,就aN3 頭吐一下大khui3。細細聲講：「登龍君已經過身--lah！」Hit 個聲音真細，聲尾會chhoah。林長老聽一下放聲大哭。長老娘自an2-ni 哭一句：「我苦--ah！」就恬恬lek--落-去。惠美也哭到be7 轉聲，雪梅自an2-ni un ti7 塗腳，面仆ti7 壁--nih，聲聲句句「阿夫--ah！我今beh 怎樣--ah？阿夫--ah！我今beh 怎樣--ah！！」較唸也是這句，因為伊意識前途萬事休矣。一切e5 光明、幸福、甜蜜、美滿、理想e5 家庭，已經粉碎去--lah。Ah！伊腹肚底e5 子無父--lah。M7-bat 老父e5 子，你是何等e5 可憐--ah？Ah！燦爛e5 青春無去--lah，一切e5 一切烏暗--lah。我e5 鏡臺，我e5 新娘衫，kap 所備辦e5 化妝品無路用--lah。無所疼--e5 thang 看顧我--lah。「Ah！阿夫--ah！今beh 怎樣--ah！！」林長老看長老娘暈去，緊緊將長老娘ka7 伊抱ti7 沙發長phong3 椅，hou7 伊倒直直安靜。昆芳趕緊走tui3 後尾去上一poah8 冷水，un3 面巾來鬥u3。惠美也peh--起-來，緊走去樓頂thin5一杯葡萄酒來，就用細茶匙ka7 伊灌。停一下仔就精神，看丈夫、惠美、昆芳攏ti7 身邊，雪梅看ta-ke an2-ni，也peh--起-來，拭目屎來安慰ta-ke。一時煞那覺得一家團圓e5 款式。七延八延煞黃昏暗，昆芳也就相辭beh 倒--去。但是林長老kap 長老娘攏極力ka7 伊挽留。Hit 暝昏就tiam3 ti7 in hia hou7 in請。食飽，in 就家庭禮拜。逐家真憂悶，王牧師in 夫婦聽這個消息也來，koh 街仔內幾若個當職會友也來相安慰。煞若開追悼會。Ti7 hit個式中，昆芳真詳細講起hit個經過，續將頭毛kap 鈕仔，kap 所有e5 錢，以及清單攏提出來hou7 in 看。逐家真憂悶，總--是王牧師苦勸逐家著ti7 主來受安慰。逐家雖罔憂悶，iau2-ku2 無過頭，就吟詩祈禱散會。
但是林長老，kap 長老娘深深感激昆芳e5 好意，koh 做人忠厚，所以煞有這個緣，那準愛認伊做義子e5 款，總是m7 敢隨便開嘴，就直直ka7 伊留，但是惠美看父母e5 好意，koh 看昆芳e5 款，自然也生起愛慕e5 心，所以當ti7 昆芳tiam3 ti7 in 兜e5 時，有那親像兄妹e5 親密。總是事事細膩，m7 敢hih-hiauh，特別咱是信主e5 人，所以真大方、慎重，有禮貌e5 相交陪，但是兩個青年逐家心內有一個講boe7出e 好感，che 是事實。
4
昆芳ti7 林長老in 兜目一nih 煞toa3 五、六日，因為in 真歡喜伊tiam3--leh。昆芳tiam3 了也真有趣味，因為有惠美thang 做伴講話。In 也真信用伊，所以in 兩個青年定chhoa7 出chhoa7 入。有時去山--nih 挽百合花。有時去溪仔釣魚，宛如兄妹e5 親密。但是in 兩人e5 心境無tu-tu像款。1 個是teh 想較遠較深e5 代誌，是有意的e5 交陪。1 個是為思念哥哥，是純潔e5 友誼na7-tiaN7。拜六--lah，昆芳就想beh 倒--去，就kap in 相辭。無扑算，林長老娘煞koh 想起登龍來悲傷，為著an2-ni，逐家煞koh 強留伊明仔日逐家thang 做伙去禮拜。昆芳看in e5 親切，就koh tiam3--leh。明仔日逐家就chhoa7-chhoa7 去禮拜。兩兄嫂小姑負擔教幼稚科。阿嫂彈琴，惠美chhoa7 學生遊戲唱歌。無1 項無m7 深深引起昆芳to-tai7 e5 注意kap 思念。禮拜煞，逐家圍倚來ka7 長老娘哀傷安慰。其實chiah e5 事是加添做老母e5 人e5 傷心，一時長老娘心臟煞koh 無力，beh 倒--落-去。大概是人圍siuN濟，也講siuN濟話，koh 真傷心。雪梅kap 惠美看媽媽面轉色，直直beh be7 顧得，緊ka7 伊chhah入去牧師e5 房歇睏。後來不止較爽快，才hou7 惠美kap 昆芳一人thiaN7 一爿，勻勻仔行倒--去。拜堂ti7 街仔頭，林長老in 厝較ti7 街仔尾，chiam2 然有幾若百步e5 遠。一人thiaN7 一爿煞親像真正e5 兄妹e5 感覺。老長老kap 新婦雪梅toe3 ti7身邊，慢慢行到厝。逐家真受安慰。Tui3 an2-ni，昆芳又koh 加tiam3 hia 幾若日。
有1 日，決定明仔日beh 倒--去，就koh 做伙去挽百合花，到ti7 山--nih e5 大樹腳，有1 塊大石清氣清氣，昆芳就將伊家己e5 手巾仔thi2 開，chhu ti7 石頭頂，牽惠美e5 手請伊坐。惠美就坐，伊家己也坐ti7 惠美e5 身邊。顯出萬分e5 親切笑容e5 面對惠美講：「惠美小姐，我對你真失禮，我想beh 對你講1 句話，但是真躊躇，講攏be7 出來，m7 知...m7 知......？」惠美看伊吞吞吐吐、i-ni ng3-nngh8,就好意ka7 伊講：「Beh thai3有甚mih失禮，你來，阮真受安慰，真歡喜你e5 幫忙，阮應該ka7 你說謝，那你有失禮e5 所在？」「M7 是an2-ni--lah，是我這時beh ka7 你講1句話，對你較失禮，我是向望你m7-thang 受氣。」「Be7,be7,請你講，無論你講甚物，我都be7 受氣，請你安心。」Tui3 an2-ni，昆芳就安心，牽惠美e5 手起來chim，也ka7 伊講：「惠妹妹，我實在真疼你，我向望會得永遠疼你......。」惠美聽這句話，心忽然感覺真緊張，但是無即時應伊，就aN3 腰用指頭仔畫ti7 塗腳e5 塗砂頂，畫一尾魚，昆芳看hit個魚e5 圖，心真歡喜，伊e5 意思是講惠美in2--伊，表示兩人相得意，是親像魚得著水e5 歡喜。其實m7 是，但是昆芳無明hit個意思，就koh 直直講真濟好意e5 話。致到惠美不得已就koh aN3 腰用指頭仔畫十字架e5 記號。Hit 時伊才忽然曉悟，知惠美畫「魚」、畫「十字架」，攏是表現伊是基督徒。無隨便beh kap 未信者結婚。但是昆芳e5 心是真切e5 求愛。姑不chiong 惠美就theng5身起來，用真嚴肅大方e5 款式，老老實實ka7 伊講。
「昆芳哥，真多謝你e5 好意。但是你我e5 交陪，我是尊敬你做我e5 哥哥e5 學兄，感謝你過去對阮阿哥e5 好意。若是較深e5 事，這時我無teh 想。
1、我是一個山內e5 查某囡仔，我m7敢想甚物，我知我be7 kham--tit。
2、論較深e5 事，我著尊重父母。我e5 父母未同意e5 以前，我be7 得先kap 你約束甚物。
3、有1 項為難e5 事，就是阮是基督徒。你我信仰步調無一致，將來為這個事穩當有艱苦。
所以請昆芳哥深想。我想咱e5 親密，到ti7 友誼e5 程度就好。我也歡喜你安慰我e5 父母，所以深深ka7 你說謝。」
昆芳看著惠美e5 大方、貞潔一發感服。續感覺beh 挽sui2 e5 玫瑰m7 是隨便可欺，有伊利利 e5 刺。M7-na7 m7 敢受氣，續一發顯明伊e5 殷懃，好意來kou-chiaN5 惠美。Ti7 無意中間，忽然抱惠美來chim--伊。惠美真受氣，就an2-ni 企起來，恬恬越倒--去。倒去到厝，入去房--nih，門關--leh，仆ti7 伊平時teh 讀冊寫字e5 桌仔流目屎。伊e5 心真艱苦，家己檢點伊e5 行為，大概是tui3 siuN思念哥哥，心無聊空虛，忽然得著異性男朋友，親像兄哥e5 款式，
就煞失落謹慎，無客氣e5 行動，扑算是tui3 an2-ni e5 受誤會。今年惠美是21歲，昆芳是27歲，大家未娶、未嫁。兩個青年做伙，無受管束，彷彿無疑誤e5 時，就安靜親像調皮e5 作孽囡仔，偷走入去心房--nih，既然hou7 伊偷走--入-去，真正是oh得趕--出-去。惠美深深痛悔：伊家己做信主e5 女子，無夠額謹慎來受男朋友e5 誤會。伊家己自責，也感覺受真大e5 侮辱。
昆芳受施愛（愛情beh hou7人）e5 拒絕，一時感覺無名火大toh8。? 知受氣an2-choaN2，煞自暴自棄e5 款式。企tiam3 hia，憨憨看惠美走落山無相辭做伊去e5 背影、後姿。Ti7 疼e5 內面看甚物、聽甚物都sui2。一心氣惠美做伊去，一心煞感佩惠美e5 人格e5 高潔、有志氣。對父母有孝，對宗教忠實。對友誼愛，kap戀愛有分明，神聖不可侵犯。想來想去，koh 是來人兜做人客，煞m7 敢受氣。總是真敗興，真失意，家己1 個無聊無聊，tui3 山頂勻勻仔tong7 落來。煞無挽花，本是想挽淡薄倒去thang 送朋友，今連頭tu仔ti7 路--nih beh 來，kap惠美做伙挽e5 幾蕊仔也拆拆歹，hiat-kak8 tiam3 路邊。倒去到林長老兜真無意。趖去客廳家己一個恬恬坐，真歹勢，提新聞om 面，那準睏--去e5 款式。
Hit 暗食飯惠美也感得真歹勢，因為tui3 來咱兜e5 人客，hiah 好意ka7 人留，拒絕e5 時m7 知表演了會siuN過火抑be7??-ku2 是出tui3 無邪天真e5 本心。心家己自信是tioh8。因為純潔、正經的確m7-thang kap俗化、差不多、馬馬虎虎相混雜。總是人客iau2 ti7 咱兜，也是ai3表示好意。昆芳看惠美ti7 食暗頓平然表示好意，就真受安慰。隔早起就相辭倒--去。An2-ni 頭尾tiam3 林長老兜倚誠十日。林長老一家也果然大大受安慰。
講昆芳都是大學畢業，koh 相當e5 家庭。家己事業也成功，an2-choaN2 會到27歲iau2 未娶，che 是一個真深e5 原因，無講lin2 攏m7 知。原因是昆芳e5 老父早時做官世家底，但是可惜早死。老母是一個武官（真有勢力e5 將軍團長）e5 小妹。丈夫死了就守清寡，只有守這個昆芳，是金--e5、銀--e5、寶貝ni-ni，那準芋葉捧珍珠來守這個子。也自細為昆芳io 一個新[sin]婦仔。M7 是為無錢來io，是為愛有伴，愛一對子較鬧熱。這個新婦仔也是相當e5 門風e5 千金，大家是世交e5 朋友。到大漢也有去讀女子高中。生做也是真sui2,真有ta-ke緣。出世就是拜佛仔人，ta-ke是熱心e5 菜姑，所以跟隨ta-ke燒香唸經、拜佛逐項都真慣勢。菜友來往也會煮菜桌。常常跟ta-ke去隨香。年節炊粿縛粽、孝門口、辦牲禮、奠酒、跋杯ku3 你講，件件都會。一發得ta-ke疼。今年26歲--lah，自幾若年前in ta-ke就beh ka7 伊做大人，但是m7知an-choaN2會無昆芳e5緣。新婦仔e5名姓李名秀春，去hou7看命仔看，ka7 伊拆字數講：「李，李是李仔，桃李不言下自成畦。意思是講桃仔、李仔到時若熟m7 免呼叫，人自然會來親近，下面無路也會變有路。秀是秀氣，出類拔萃，獨出無人會得kap伊比謂之秀。春是春天，萬物都顯出榮顯，puh 芽吐iN2 茂盛，春年年chhun，萬年都是春。所以李秀春這個查某囡仔是足好命。在家蔭父母、出門蔭翁婿、lian7 子孫。陳--家會發財都是tui3 這個查某囡仔e5 所致。」Koh 是kap ta-ke同心唸經、禮佛才有今仔日陳家e5 紅運。Ta-ke一發疼伊，用千方百計教伊著an2-choaN2 來討好昆芳。但是無論an2-choaN2 做，昆芳都無心適，人若來報親情，in 老母逐個都ka7 人辭，有e5 hou7 伊現消毒，所以煞無人敢去講親情，1年過1年，昆芳會去外國做隊商原因也是為著an2-ni，都無愛tiam3 厝--nih kap秀春相見面。這層事是這個家庭真大e5 癌。這擺昆芳家己發見著伊心愛e5 女朋友，實在是放be7離。但是惠美堅持信仰，照看這個親情是有相當e5 困難。昆芳倒--去即時寫批來求親。
5
昆芳倒--去暝日定定數念林長老in e5 好款待。從中暝日無lang3 e5 思念惠美。Ti7 廳--nih，ti7 房--nih，ti7 外面抑是ti7 內面teh 看冊，無m7 定定有惠美e5 笑聲kap伊e5 面容，特別ba-bun2笑所顯出嘴phoe2 雙爿e5 酒窟仔，kap hit 對明bun2 e5 目神，實在無法度thang tui3 伊e5 心底拭起來。到後來，伊就決心寫批去求親。也續ka7 林長老in 說多謝。說多謝e5 批kap求婚e5 批直接寫hou7林長老。Hit 個話恭敬慎重有禮貌，顯明十二分e5 慇懃e5 求親。但是另外寫一張hou7 惠美，續寫一te3抒情詩ti7 內面。
Hit 張批真簡，但是意義真深長。大概是寫an2-ni：
「親愛e5 惠妹。Tui3 離開你了後倒來，一路到厝，不論ti7 甚mih所在，無時無刻無m7 數念你。目珠若放kheh 就看你e5 面ti7 目前。Ti7 睡[sui7]眠中定定hou7 你e5 笑聲驚醒。我真正向望會得一生常常看你e5 笑容ti7 我e5 面前。我已經有將這個求親e5 事直接寫批hou7 令尊，到時令尊若徵求你e5 意見e5 時，向望你歡喜應承。千萬lang2 e5 相疼會到永遠。
也我續gu7感作一首詩。
「初吻」
（數念ti7 山頂做伙挽百合花e5 樹腳）
1、我e5 心真暢快，koh激動，禁boe7 tiau5才chim--你，我覺得你軟暖燒lo7 e5 朱唇有無比e5 神奇，我雖然無代先求，來得你允准歡喜，但是tui3 一個女子chim嘴，我是頭一擺做an-ni。
和
M7-thang kan-ta 面紅嘴tu7-tu7,嘴唇又翹起起，ka7我講--lah！你kiam2無kap我同感像款疼情e5 甜？
2、請你莫得深深gin5我，後來koh ka7 我責備，我che情不自禁e5 行動，真正是出tui3 疼痛你，我tui3 你所抱e5 心情，實在是純真無比，我所疼--e5!你e5 sui2 hou7 我滿心事事都攏滿意。 
3、我看你到入神hit 時，你e5 頭mai3 定定chhih-chhih，請你giah8 頭起來，koh hou7 我chim 一下，sui2--ah！幼 mi7-mi7,講一句，笑一下，請你m7 免 ui3-siau2-le2、客氣，為甚物？你thai3 kan-ta 面紅、受氣，煞做你走--去-nih ？
惠妹！你知kioh ti7 山頂做你走--去hit 時，看你e5 背[poe7]影直直走落山，我e5 心實在親像beh piak裂e5 艱苦，hit 個失意實在oh得形容。但是想倒轉，煞一發欽佩你e5 有孝、你e5 對信仰e5 堅持，對友誼愛、kap戀愛e5 分明，貞潔，一發hou7 我思慕。總講我e5 心真oh得離開你。若有必要，我為著你kap你落教也甘願。
你e5好朋友昆芳寫。西紀1930. 11. 18.
惠美接著這張批kap詩，koh一擺深深痛悔一時 e5 無謹慎。為著兄哥死，心神e5 空虛，對好意e5 人無提防，致到態度受誤會。讀到煞尾hit 句上痛心。就是講
「若有必要，我為著你kap你落教也甘願。」這句話雖然無意思。看信耶穌做一款求婚e5 手段。「若有必要」這句讀了真了然。信主受贖回、得赦罪、重頭生，koh 受接納成做上帝e5 子，che 是何等e5 必要、是何等e5 榮光。甚物講：「若有必要」，an2-ni 可能到有一日，就是若拐過手就變做「若無必要，就m7 kap你落教。」將信仰看做......。
昆芳寫hit 句是beh 顯明伊e5 殷懃，甘願屈伏拜ti7 惠美e5 石榴裙e5 下面。Che 是俗人為求愛無揀手段e5 能事。但是惠美讀了感覺可恥、可憐、可惱。即時ka7 伊拆做兩爿，hiat ti7 字紙籠。後來想講an2-ni 無夠額，就koh ka7 伊拾起來，黏hou7 伊做伙。提hou7 爸爸看，續講伊e5 心情。老長老真感激查某子e5 信心堅固，真同情惠美e5 主張。就ka7 伊回批拒絕這個求親。
昆芳雖然接著林長老e5 推辭，koh 一面也無接著惠美e5 回批，知這擺e5 接洽是失敗。總是伊攏無餒志、無死心，直直teh 等機會。後來伊有去封職ti7 美國主辦e5 水油公司。Ti7 隔年春天，真tu好受命公出（為公務出差）來士隆調查要務。就是聽講ti7 hit 附近e5 山腳有會出石油e5 希望。或者會得ti7 hia 掘油井也無的確。昆芳kap其餘幾若個技術者真踴躍來士隆，beh 開始調查。逐人攏去tiam3 旅社，只有伊一人真無客氣，直直來到長老e5 兜。不論廳、房攏真熟，家己就入來，叫一聲請安e5 聲，就將行李家己搬搬入來以前做人客，家己tiam3 hit 間人客房。提真濟禮物來。真溫馴好禮，親事e5 代誌攏無koh 講起。那準家內e5 人，除去上班辦事以外，ti7 厝--nih 攏規規矩矩、客客氣氣。每早起e昏家庭禮拜、祈禱會、禮拜日e5 禮拜，除十二分無閒以外，伊m7-bat 無赴。實在儼然是基督徒。前有食薰，今薰也改起來。Ti7 長老e5 家庭自然無機會thang lim 酒。實在是一個好青年。心內想an2-choaN2 咱是m7 知。
無扑算，有一日，林長老tui3 無注意感著，煞起肺炎。老人--lah一時病勢煞變真m7 好。真tu2好? 緊、m7 慢，雪梅臨盆e5 期到--lah。佳哉主恩典！真快便就生一個查甫嬰仔，真古錐！自八月日去hou7 專門產科看，講看伊e5 腹肚hiah 大個，可能會雙生也無的確，koh siaN3 tu siaN3 停倚半點鐘，腹肚koh 催陣痛，koh 生一個查某囡仔出來，非常sui2,真seng5老母e5 面，一個seng5老父e5 面。大家大歡喜，親家、chheN姆也大歡喜。就ka7 伊號名，查甫嬰仔ka7 伊號名「如龍」，查某--e5 就ka7 伊號做「如梅」。數念父母，全家鬧熱滾滾。M7-ku2 koh 一面林長老真沈重，倒ti7 床--nih khah8床。昆芳知影伊e5 機會到--lah，就拚生命e5 慇懃鬥顧病人。因為siang7一時，ti7 家內有兩項事足無閒。林長老娘年老--lah，be7 堪得，顧到尾仔，暗時無法--tit。雪梅家己是月內；惠美顧了也感覺真厭sian7,所以內外請醫生、抑是暗時相輪照顧，昆芳無m7 盡力。為著疼惠美，常常做伙顧，抑是hou7 惠美去歇睏，伊家己一個家己顧，顧歸暝，真正親像子兒e5 親切，無微不至e5 周到好意。
三日後就抱嬰仔來hou7 林長老看，查甫孫、查某孫真正真sui2、真古錐。長老看了真滿意，心大受安慰。知上帝保惜疼伊e5 人，雖然tioh8-tak無致到跋倒，雖然跋倒無致到peh be7起來，續絕望。今耶和華無絕伊e5 後嗣，猶原賜伊一男一女e5 孫仔，就換手ka7 孫仔祝福。了後無扑算，ti7 hit 下晡koh 起大艱苦就過身--去。
Tng 伊beh 斷氣e5 時，遺言兩句話。
1、著將如龍獻做主e5 工人。
2、惠美絕tui3 m7-thang 嫁hou7 無信主e5 人。
長老娘kap惠美攏跪ti7 床--nih，一人ka7 伊牽一手，跪落替伊祈禱安慰伊。Ka7 伊講安心，的確照伊e5 話去行。Tui3 an2-ni，長老就安心，目珠放kheh，倒--去天父兜。Hit 時昆芳tu2無ti7 身邊，倒來看長老過身也是十分e5 哀傷。就幫忙禮葬式，就順序安葬。
隔無偌久，昆芳煞受調動去別所在。雪梅也滿月--lah，an2-ni 一家雖然有憂悶，m7-ku2 一面也有安慰。感謝主e5 祝福，一家koh 漸漸明朗化。佳哉也有一個盡忠e5 長工守仁teh 料理作[choh]穡e5 事。
昆芳倒--去也是用千方百計ai3 beh 娶惠美。後來想著去chhoe7 in 母舅。In 母舅是一個少將，某軍團e5 團長，手下有歸萬兵。早時綠林（做山賊頭）出身--e5,心性真土、真雄惡。母舅一下就允意，做伙騎馬來，講是beh 來mai7-song。其實是beh 來偷看新娘。到位林長老娘in 自然真好意迎接。Tui3 紹介就知是昆芳e5 母舅，是本縣某兵團e5 團長張將軍，所以真好禮相款待。來--e5 是也攏無講起親情 e5 事，所以長老娘也攏不解其[ki5]意。相辭倒--去，ti7 路--nih 昆芳就問in 母舅e5 意見，看了an2-choaN2？In 母舅一嘴就應伊：「真好！果然是一個好e5 家庭所出e5 淑女，不論面貌、禮儀，大方、優雅攏無thang 嫌。可惜有兩項困難。」In 母舅講了續haiN3頭吐一個大氣。昆芳心tui3 歡喜e5 山尖，忽然受hiat落到烏暗e5 深坑。隨時問in 母舅有甚mih為難。In 母舅應講：「第一，宗教無siang5,我想in 穩當m7 肯。二，Lin2 老母自細就ka7 你io秀春，che 明明是beh tui3--你-e5。Beh 叫lin2 老母放秀春，che 也是十二分困難。」
昆芳聽了煞頭殼chhih-chhih，目屎流出來。心底想講母舅kah無法--tit，an2-ni 無辦法--lah。自an2-ni ka7 in 母舅講：「阿舅，若kah是an2-ni，我也無意思ai3 koh tiam3 厝--nih。Beh 自an2-ni 來去流--lah。」In 母舅聽著an2-ni，心機一動，同情這個外甥，即時應伊講：「好！我有辦法。Ti7 這個五月節前後的確hou7 你完婚。」昆芳目屎iau2 掛ti7 目墘，即時笑出來：「謝謝母舅e5 好意，你beh 用甚mih辦法？」「這時慢chiah 發表，我如此如此，自然就有人thang 交你e5 手，來成你美好e5 心願。」
	
 
6
但是惠美tui3 這個親事，唉！堅決企ti7 信仰e5 立場來拒絕。Hit 個原因就是：Tui3 平時e5 信仰kap過去去赴青年團契幹部春令會，聽J.S.牧師e5 講演就一發堅決。這時伊回憶著當時牧師e5 講演。Hit 個題目是「甜蜜e5 家庭」。
一、甚mih叫做家庭？
A. Ti7 法律上e5 定義就是：「一生共同生活，相kap同toa3 ti7 一個所在e5 親屬關係，叫做家庭。」
B. 家庭e5 分類：
（1）照人e5 濟、少，kap世代來分做大、細e5 家庭。
（2）照經濟e5 狀況，kap生活e5 程度來分做好額、散hiong e5 家庭。
（3）Tui3宗教e5關係thang分做基督教徒，抑是佛、儒、回教徒e5家庭。
二、建設家庭e5 目的在ti7 佗位？
就是beh 共同造成更較幸福e5 生活。
1、相幫贊。
〈創世紀〉2：18。「耶和華上帝講，人單身家己toa3 m7 好；我beh ka7 伊造一個幫贊--e5,來匹配伊。」
〈創世紀〉24：67。「以撒就牽利百加入伊e5 老母莎拉e5 布棚，娶伊做某；koh 真疼伊。以撒tui3 老母死後，到這tiap8 才得著安慰。」
〈傳道〉4：11。「Koh，兩人相kap睏，就會燒lo7;若家己一人thai2-tho2會燒--a3?」
照以上三節聖經來看男女相kap建造家庭，thang ti7 無伴困難人生e5 旅程中，thang 相幫贊，相安慰，相kap得著燒lo7恩愛e5生活。Tui3 an2-ni 向望會得相kap造成更較幸福e5 人生。
2、Thang 生湠。
家庭e5 出發點是tui3 一對清氣e5 男女青年e5 結合做單位。
夫婦最初e5 匹配，hit 個媒人，是上帝。證婚，主婚人也是上帝。講祝詞e5 也是上帝。替in 備辦席場、辦腥臊，做in e5人客相kap ka7 in 歡喜e5 也是上帝。（創 1：2）
Tui3 翁某，就有父子、母子；就有兄弟；就有朋友、社會、國家、國際，世間tui3 an2-ni繁榮。文化、科學、歷史e5演變發達，興衰tui3 an2-ni 來。
3. 造成幸福家庭e5 要素。
A、第一「錢」，就是有豐富e5 衣、食、住。
B、M7是，「康樂」比錢較要緊，就是勇健e5 身體、同心和樂，che 比錢較要緊。
C、比康樂e5 代先，著先chhoe7著「人」。就是心心相印同心、同信，真正相疼、相尊敬e5 人。純潔e5 疼是tui3 神上帝出發。（1. 約翰 4：7，16）
無信上帝e5 人，心無得著重頭生，無重頭生e5 人就是懷囥魔鬼e5 各心，ti7 hit無光、無疼。設使有，he 是俗情e5 疼。M7 是出tui3 真理e5 神所啟示，m7 是出tui3 上帝hia e5 疼。但是俗情e5 疼是tui3 利害e5 相關係，有條件e5 疼。企ti7 這款俗的e5 疼，m7 是出tui3 信、向望來生出e5 疼來結婚，有危險。而且這兩款無像款e5 疼，各人抱伊e5 見解、志向、信心、目標無同e5 人，為著一時俗的e5 便宜來結合，將來會生出piak裂、pheng壞，是自然--e5。所以著先chhoe7 人。
先chhoe7同信、同心、同志望，m7-na7 相疼，著續相尊敬e5 人。有人就有錢，有錢就有物。但是先揀有錢、有物，che 是真卑鄙、見笑e5 憨人。
1、先揀愛情一致e5 人。
雅歌記「愛情」11擺。記「所疼--e5」18擺。記「我所戀愛--e5」32擺。
培根講：「社交的e5 疼會美化社會。
肉慾的e5 邪戀會腐化社會。貞潔夫婦e5 戀愛會建設社會。」
夫婦e5 疼情kiam2-chhai2 起頭是tui3 自私、獨占、專一起，後來應該著進到互相奉事，到尾是為愛來死，來犧牲一切。所以疼m7 是自私e5 感情，是犧牲e5 行為。
雅歌 2:7.  3:5.  8:4.
「莫得扑醒伊，莫得攪擾我所疼--e5,聽候伊家己情願。」
「扑醒伊」，意思是m7免逼伊，愛情是「情願--e5 」、是主動的--e5,也是永遠be7改變--e5。（雅歌8：6-7）若tui3 著人情、環境、物質來改變是真見笑。
2、著揀向望一致e5 人。
咱是天國民（腓立比 3：20）。咱是向頭前e5 鏢，tui3 頂面tiau3咱e 賞teh走e5 人（腓 3：12-14）。咱是注神看耶穌來走e5人（希伯來 12：2）。是望天城e5 人（希 11：13-16）。
3. 最後著揀信仰一致e5 人。
信仰若無一致，向望就無法度一致，疼心也無法度thang 一致。
甚物叫做甜蜜e5 家庭？
A、Ti7無情、白目珠、叫罵、攻擊、頂曝下煎e5 沙漠旅程中，家庭是綠蔭e5 甘泉。
B、Ti7殘酷、冷眼、輕侮、hiat-kak8、冷冰冰e5 冰原中，家庭是溫室e5 爐邊。
C、Ti7慘痛、悲哀、垂頭tam3 志、苦海狂風e5 大浪中，家庭是好港灣e5 碼頭。
總講家庭是甚物？家庭就是人生旅程中肉體安息、精神安慰e5 所在。
Ti7雅歌形容講：
「我是沙崙e5 玫瑰花」＝無情迫害中e5 安慰。（雅歌 2：1）
「我是山谷中e5 百合花」＝悲慘流目屎中e5 安慰。（雅歌 2：1）
「是園中e5 鳳仙花」＝著磨厭sian7中e 安慰。（雅歌 1：14）
婦人人是那準甚物？
「刺仔內 e5 百合花」＝一生都是苦，只有堅忍、潔白。（雅歌 2：2）（堅忍）
「石縫內e5 kap」＝形狀溫馴，目珠、聲音可愛。（雅歌 1：14）（賢慧）
「我e5 小妹、我e5 新娘、就是關鎖e5 園；kham3密e 井，封密e5 水泉」＝純潔貞節。（雅歌 4：12）（貞潔）
頂面e5 丈夫、婦人人是雅歌所描寫理想e5 夫婦。
（Ti7 chia暗指子婿、丈夫是主耶穌；新娘是信徒）
三、Beh an2-choaN2揀好e5 等對？
1、揀e5 方法。
A. 著先祈禱。（創 24：12. 21. 26-27）Beh 嫁也是憑神e5 旨意。（創 24：50-51）
B. 好某是上帝賞賜--e5。（箴言 12：4 . 18：22. 19：13-14）
2. 選擇e5 標準
A、男--e5 m7-thang 迷ti7 女性e5 sui2,參孫、大衛、所羅門攏失敗ti7 美女。
B、女--e5 m7-thang 迷ti7 查甫e5 錢、物質。
C、著揀親像an2-ni e5 女子。
（創24：11. 17-20. 22-27）＝勤勞、奉事、親切、禮儀端莊，尊chhun5父母，有信心，有cham2-cheh8 e5 在室女。（創24：）
D、著揀an2-ni e5 查甫人做翁。
（創29：18 . 20. 30）＝就是決心疼你。願為你著磨、犧牲、健康、堅持，有理智、溫chhun5 gau5 體貼e5 人。
3. 甚物是「美」e5 標準。
創世紀24：6「極其俊美還是處女」。
俊＝有智慧、勇敢、豪傑、健康。
處女＝未bat 有人親近伊。（雅歌4：7. 12. II林（指哥林多後書） 11：2-3.何西阿 3：1）內心 e5 sui2 第一要緊。（1. 彼得 3：3-5）
雖是上帝特別賞賜--e5,be7 得家己驕傲。（以西結 16：14）
女性e5 sui2 是健康、內心sui2、處女，這三項第一sui2。查甫人所要求e5 美女是貞潔、溫馴、體貼。M7 是曲線美，皮膚e5 幼膩，妖嬌e5 媚態。若kan-ta要求肉香、肉慾e5 滿足，he 是採花蜂e5 男性，將女性當做thit-tho5物款待--e5。? 是正經夫婦e5 道理。
4、上好e5 等對toa3 ti7 佗位？
Ti7 你e5 隔壁，ti7 你e5 同教會、同學、同鄉里，就是自細就相知性情，做伙交陪，願同甜同苦e5 男朋友、女朋友是第一好。
M7 免貪心，m7 免好奇，第一感e5 印象太危險。M7 免理想過分siuN懸，後來時機siuN慢，才直直落chiat。Beh 嫁著趁青，18-22歲最當時。M7 免siuN gau5揀，豬仔過槽芳。Ai3去chhoe7 神奇e5 看覓。到時be7 落ngauh 你就知代。世間無hit 號lak8腳長鬚e5 人，m7 免siuN gau5 揀，「平凡」、粗、平，直仔--e5 就好。
5、小姐你也著做主動來揀。
小姐你m7-thang 定做被動死死，定等人來看新娘。選擇戀人m7 是憑肉眼來看，是憑心眼來chhoe7。著量早，m7-thang 過時才吐氣薄命。態度著大方、大大端端，m7-thang hou7 人keng-the2「無代無才」。動中帶靜、靜中帶動tu-tu2好（中庸），真oh著修養，舉動文雅。M7-thang 俗賣你e5 愛情。男性那狂蜂，一下招就來。也 m7-thang 輕輕承受人e5 疼情。著謹慎、深想，著祈禱。著ka7 父母講，m7-thang 暗暗仔kap人交陪。聽候到beh 漏氣--lah 才出破，就真臭名。
7
四、戀愛kap結婚。
1、甚物叫做「戀愛」？
婚姻是上帝所配合，男大ai3娶、女大ai3嫁，tui3 an2-ni 才會成家，成室。男女結婚既然是人生必然e5 事，逐人看做應該盡e5人倫，（除身體破siuN3，kap特別有所感，m7嫁 m7娶e人以外）。若是an2-ni 戀愛就怎樣？
「戀愛」這句話，封建思想e5 人聽了真愛笑、真看輕，甚至有人想做真見笑，有e5 煞想做不應該講，是罪惡。實在是大錯誤！大概是因為人無明白戀愛是甚物才an2-ni。其實戀愛che 是夫婦異性e5 中間必然著有e5 事；若無，夫婦e5 關係是be7 得thang 成立。
咱若讀創世紀第2章，咱有讀著婦人人是tui3 查甫人出。亞當講：「這個是我骨內e5 骨，肉內e5 肉，beh 稱做查某人，因為伊是tui3 查甫人提出。」總是後代e5 查甫人是tui3 查某人出。An2-ni 夫婦本是一體，女tui3 男出、男tui3 女出，是不可分離e5 一體。An2-ni 你叫伊be7 相戀be7 相愛；抑是講m7-thang 相戀，m7-thang 相愛，che 是顛倒逆性。那親像吸鐵，你叫伊mai3 吸鐵，che 是不可能；抑是叫指南針m7-thang 比南爿，che 也是真為難e5 事。親像an2-ni，你叫女 m7-thang 戀男，男m7-thang 愛女，che 也是真逆自然e5 天性。照米國性e5 學者（性學）e5 研究，嬰仔就有性e5 意識，差不多tui3 兩、三歲起就真明顯。色kap食，che 是人e5 自然天性。Tui3 性e5 問題男--e5 代先發達，……，到40偌歲e5 時……。卻也有持續……。女--e5 ……，總是beh ……。後來到……就厭sian7--去。女--e5 tui3 性慾e5 要求有週期性，就是……e5 時。就是為著傳種來……。男--e5 m7 是，男--e5 是真放肆，隨隨便便看著甚物，聽見，……就動起慾性。女--e5 疼丈夫是真闊，就是tui3 濟濟方面來疼丈夫。男--e5 疼女--e5,是將……要求做中心，……若be7 和，無稱意，逐項都亂了了。女--e5 tui3 這項較有吞忍，若自頭無嫁，mai3 扑醒伊，一生可以做姑娘，卻有時心性會變較急，tui3 身體無甚物到偌大e5 影響。男--e5 較oh忍，因為tui3 男性……，自然會要求……，若m7 是真慎重、自制，就ai3跋倒，人格e5 修養就是在ti7 chia。
Tui3 an2-ni ka7 伊看，tui3 生理學上e5 立場，男女兩個異性，相求愛、求合，che 也是真自然；tui3 an2-ni 美滿e5 人生，良好e5 家庭成立，種族得著流傳。所以聖經講：
「你beh艱苦生子，你beh戀慕你e5丈夫，伊beh管轄你。」（創3：16）
「An2-ni 丈夫著疼伊e5 婦人人，親像家己e5 身體。疼家己e5 婦人人就是疼家己。」（以弗所 5：28）
著相疼到甚物程度？著疼到互相獻出家己e5 生命，來結合成做一體盡一生。但是男著重義，女著重節。怎樣an2-ni 講？咱來先講「戀愛」是甚物？
「戀」是戀慕；「愛」是疼惜，就是婦人人戀慕伊e5 丈夫，查甫人疼惜伊e5 婦人人。An2-ni 叫做戀愛。戀愛著有兩個男女異性才會成立。Kan-ta一個be7 成立，也兩個攏同性就是平平查甫--e5,平平查某--e5,an-ni 是同性愛，是變態e5 愛，m7 是戀愛。
Koh 戀愛m7-na7 是著有男女兩個異性才會成立，koh 著有靈、肉e5 一致才會成立。
可比chia 有兩個男女異性做好e5 朋友來交陪，hit個親密有poaN5過平常e5 親密。總是m7-bat 有肉體e5 關係，到尾kiam2-chhai2 認做兄妹，an2-ni 也是猶原是友誼的e5 交陪，友誼的e5 相疼。Be7 thang 講in 兩人有戀愛。
Koh可比chia 有兩個男女異性，in 有同床，總是in e5 心m7 是出tui3 相疼，……，抑是ti7 花街柳巷e5 賣笑。雖然有肉體e5 一致，精神疼心無一致，an2-ni 也m7 是戀愛。
真e5 戀愛是精神、肉體攏總一致，最好就是靈命，就是信仰也一致。Che 是咱信者，kap世俗人e5 分別。親像一個金爐有三隻腳tu2--leh。M7-na7 人kap人koh tiam3 ti7 神，神e5 疼貫串ti7 人kap人e5 中間來成立。這款e5 夫婦愛就真正會永遠堅固。
今戀愛既然是an2-ni，「M7 是夫婦e5 中間就無戀愛thang 講抑m7 是？」「是。」青年人未娶、未嫁就相戀愛，che 是錯誤抑m7 是？是。Kiam2-chhai2 是poaN5過友誼愛，來入ti7 異性e5 求愛階段。總是m7-thang 講是戀愛，hit 個交陪的確著止於禮、無邪。但是到這個程度著注意。
男女異性起頭相bat。
捷捷接觸就tui3 相bat 生起感情友愛。
Tui3 友愛就生出相幫贊、相奉事。
到chia 是友情、友誼e5 交陪。
後來生起一款不可思議e5 愛e5 吸引力，那接近就變做情投意合。
若相見真歡喜，較久無相見真心悶。真欣慕緊愛koh 相見，chhoe7 機會、做機會，三彎兩轉ai3相見。見著真歡喜，m7 甘分開，恨相見siuN慢、恨分開siuN緊。相見e5 時心歡喜、心chhiang2、面紅，甚至會那準發熱；beh 分開煞憂悶、煞哮。若到這個程度已經m7 是簡單e5 友誼愛。就是通俗叫做「戀愛」。到chia 著注意。著堅決，著深想、著祈禱。若深深想了著ka7 父母講，或者tui3 長輩e5 知己來參詳。若知這個事無合，就著緊張。也m7-thang 無講，無講就驚了會變做私通、姦淫。
人應該著有次序，無次序亂來，an2-ni 是「亂愛」，亂亂愛，m7 是戀愛。有時tui3 ti7無定性，煞變做三角戀愛（三角、多角戀愛）。就是一個女siang7 一時兩個男；抑是一個男siang7 一時愛兩個女；抑是亂亂chhap。Che 攏是tui3 愛情e5 無謹慎、俗賣e5 所致。土話講引起「猴咬猴」，抑是相chhoa7 去死，che 攏是真大e5 錯誤。做青年的確m7-thang 陷落ti7 無次序--e5 所謂之「邪戀」。做父母--e5 m7 是禁止男女e5 交誼，是愛ka7 伊善導。替in chhoe7 好e5 同伴，咱著做序細e5 領導者，in 是親像在場teh 競技e5 人，咱tiam3 邊仔看，替in 鬥想，an2-choaN2 才會走ti7 四正e5 路。
優勝劣敗，揀頭對che 也是一項優勝劣敗e5 競爭。爭贏--e5 就先嫁，競爭贏--e5 就先娶。有e5 落場亂chong5,特別翁某是親像兩人縛三腳e5 鬥走，一但揀m7著kaN5，走了腳步be7 和，走走仆仆--落-去，有e5 煞phui3面，走無到尾就thau2 開，一人溜一路。Che 是真失敗，thang 見笑e5 運動員。半路離婚也是an2-ni。
親愛e5 青年兄弟，lin2 對女性若m7 是有按算beh 娶伊做某，M7-thang siuN親密，著ti7 友誼e5 所在停步。親愛e5 青年姊妹小姐，lin2 若無按算beh 將某君做你e5 丈夫，你m7-thang kap男性siuN親密。著ti7 友誼e5 位停步，koh 進去你就大克虧。
小姐你是企ti7 「承受」e5 立場，男--e5 偷食，了後嘴拭拭--leh，teN3 m7 知；你--neh，你寶貴e5 le2-choa2,處女e5 尊貴、榮光、誇口，thang 獻hou7 你e5 丈夫做寶貴榮譽e5 禮物失落--lah。Kiam2-chhai2 為著an2-ni，你e5 幸運攏總失落。無張持仔珠胎暗結，孽種puh 芽，你就真該死。
所以青年兄弟，青年姊妹著ti7 信仰--nih 大大節制、謹慎咱e5 品德。M7 是夫、婦m7-thang 講戀愛。若交陪到ti7 poaN5過友誼著注意，著ka7 父母講，m7-thang 暗chiN7，無秩序。（異性之愛，發乎感情，應止於禮，禮者敬也，互相尊重人格，不亂為是）。
怎樣講男重義、女重節？耶穌在世e5 時，有人將現場行姦淫e5 人掠來見耶穌，看著怎樣辦？耶穌起頭m7-chhap，恬恬，民眾直直問，不得已伊就用手指頭仔寫字ti7 塗腳；koh 直直問，姑不chiong 耶穌才開嘴來應。怎樣耶穌thai2 無真踴躍來chhap 這層代誌？因為這層事thang 講是墮落e5 人e5 自然性。若m7-是重頭生，自覺著守矩，敬然聖潔。理對淫亂e5 人來講是枉然。Koh 講起來也是見笑事。Koh 是無公道，因為淫亂m7 是一個會成立，的確ai3兩個。Kan-ta掠女--e5 來，男--e5 放伊去，che 是重男輕女。所以耶穌恬恬。耶穌e5 意思女--e5 著重節。
貞節是婦女e5 生命相像，若有貞節，不論伊是好額、散；gau5、han-ban7;老、少年；sui2、bai2;在室女、未嫁；嫁了做人e5 某、抑是老母；守寡、老婆--lah 都是真寶貝。因為伊有守貞節。若無貞節伊是sui2 到那準月裡嫦娥，gau5 到會飛天都是hou7 人厭賤、臭物。伊會hou7 父母憂悶，會hou7 朋友看輕，會hou7 丈夫hiat-kak8,會hou7 子兒不孝伊，會hou7 社會e5 人拒絕，phui3瀾。姊妹--ah！你著記得你e5 寶貝就是守貞節。若失落貞節你就無值錢。
兄弟--ah！男--e5 著守情義。M7-thang 無情無義。女性將伊第一寶貴e5 疼獻hou7 你，你chiah背伊，無情背義，你實在比禽獸較死。（看粉鳥e5 愛情）。伊第一寶貝e5 肉體、心神、生命攏獻hou7 你。一生一世beh 交代你，你才koh 背伊，hou7 女性失落伊e5 心、身ti7 你；hou7 伊前途烏暗，走頭無路。Hou7 伊e5 身體心神受重e5 傷痕，或者致到自an2-ni 墮落，抑是自暴，自棄，你實在即得該死。
耶穌怎樣主張淫亂就thang 離婚。因為姦淫就是夫婦疼e5 情分、疼e5 緣，紐帶已經斷--去--lah。夫婦e5 相疼是家庭e5 中心、紐帶。中心已經pheng壞，紐帶已經斷，實在無值錢。夫婦e5 結合是注重ti7 純潔，就是女貞節、男情義e5 生活。所以美滿e5 夫婦生活是男女ai3共同負責。Be7用tit各人家己放肆。女--e5 是丈夫e5,男--e5 是婦人人e5。大家有互相管束e5 權利。較常人是想女--e5 kap人私通、紅杏出牆著ai3受離緣。男--e5 去chhoe7 新e5 歡喜，也無受責備。Che 是重男輕女，變態e5 男女制度。男女是平等，共同負責、共同管束。來相kap保守，增進夫婦間聖潔、相疼e5 生活。若破壞這個規準攏是淫亂。上帝永無祝福。
8
B. 男女性e5 chhiong2動。
男女性e5 chhiong2動，這是健康體e5 男女肉體生理的成熟（到熟，若果子飽水到分）e5 自然現象。男鍾情、女思春。男女到hit 時，不論肉體、聲音、思想攏會經過當然e5 一大變化。Che m7 是罪惡，也m7 是變態，也m7 是thang 見笑e5 事。自然m7-thang 制止，總是著善導。Hou7 伊發達ti7 正歸e5 路，來結好e5 成果。
男鍾情、女思春，不知不覺會愛相接近。Tui3 熟悉就進入友誼，tui3 友誼就進到同情；Tui3 同情就進到愛慕、求愛；Tui3 愛慕就生出相幫贊、相保護。到尾就生起甘願為伊犧牲、尊敬e5 心，愛做伙，疼 e5 獨占，結婚。
查甫--e5 有查甫e5 勇敢、慷慨e5 氣概；女--e5 有女e5 ui3-siau2-le2、sai-nai、優美e5 表情。Tui3 chia，愛情就puh-iN2，就生出求愛、結婚e5 事實；Tui3 結婚就成做 家庭，有父子、母子e5 疼生出。就有家庭生活、家庭教育e5 必要，ti7 hia 生起兄弟、姊妹e5 和睦，子兒孝順e5 倫理。後來就生出朋友社會e5 道德，就形成國家，有君神e5 義務權利。到尾就生出國際e5 交誼，生出世界大同e5 聯盟。Tui3 an2-ni，人類e5 文化、產業、詩歌、歷史直直演變，川流不息e5 接續--落-去。
如果講「戀愛」be7用--tit，就ai3代先絕斷男女e5 動情。既然男女長成，肉體生理的成熟自然會動情；既然會動情，自然異性男女會動起愛情。Che 通俗就是叫做戀愛。但是an2-ni 戀愛是男女間必然e5 現象。若無戀愛就結婚不能成立。Tui3 an2-ni，人kap人e5 中間就變做枯燥、無聊，若機器，無笑、無哭、無目屎，無詩歌，無生湠。若an2-ni，「戀愛」是至上抑m7 是？Ti7 chia 人人著撙節、著修養、著有潛修自制。M7 是lam7-sam2將這個神聖、要緊e5 道德看做平常，粗俗亂來就真見笑。愛情俗賣，用這個順性、好e5 品德來用ti7 逆性、貪、見笑e5 行為，就比甚物都較臭。
聽人講戀愛是至上，就行無恥e5 事，che 是真該死。男女e5 交陪做友誼是thang。雖然是訂婚了e5 未婚夫、未婚妻都m7-thang。
1、Kiam2-chhai2 為著m7 應這個要求就致到婚姻破裂。無要緊！Hou7 伊破裂，也m7-thang 行見笑、犯罪e5 事。
希伯來 13：4 「婚姻人人著尊重，床無la5-sam5;因為私通行淫e5 人，上帝beh 審判伊。」
2、M7 是講滿嘴講「愛」；獻你e5 情操，人kiam2 就真正會愛你？Che 無的確。Kiam2-chhai2 人是tui3 花心ka7 你採--去，然後歸蕊花攏ka7 你hiat-kak8。你去讀撒母耳下卷13：7-29看覓。暗嫩teh 戀押沙龍e5 小妹他瑪，用千方百計愛kah be7-tit得著。一旦得著，滿足伊e5 心願，就ka7 伊hiat-kak8。這款事ti7 邪淫e5 現世無稀罕！
3、女性應該著顯明你e5 貞潔，斷然拒絕。Tui3 an2-ni，對方e5 男性會一發敬慕你e5 品德。設使為著你e5 拒絕就受氣，beh 廢親，我想寧可廢親較好。因為hit 款男性是無自制、無明朗，貪欲e5 人。根tu3你嫁伊也無大路用。
C、「同房」
Ti7 馬太 1：25有這句「同房」e5 話。這句tui3 早到今，翻譯聖經e5 人掠做真oh譯e5 款。因為有譯做真濟款e5 字。
1、	舊羅馬字譯，譯做「成親」。
2、	白話文國語譯做「同房」。
3、	漢文文理，譯做「同室」（男以女為室，女以男為家）。
4、	舊日本文，譯做「床（  ）  ＝同（   ）＝」「同床」。
5、	新日本文：譯做「相知   」（相bat，相知影）。
6、	英語欽定譯，譯做「Knew her」（bat 伊）。「同房」就是男女成做一體。
Ti7伊林6：16-18。
「A3是lin2 m7 知kap充飢連合--e5,是kap伊做一體？因為講，兩個beh 成做一體。獨獨kap主連合--e5 是一個神。著閃避淫行。人所犯逐項e5 罪攏是身軀外--e5;但是行姦淫--e5 是犯罪到ti7 家己e5 身軀。」
翁某e5 關係。創世紀 2：24-25 
「所以人beh 離開伊e5 父母，結連伊e5 某，in 就成做一體。翁某兩人平平thng3-pak-theh（譯做「赤身露體」）也無見笑。」
Ti7 chia 所以譯做「相bat、相知影」實在e5 連合相bat。Tui3 chia 得著夫婦間真e5 相理解、相安慰、燒lo7 e5 疼情。Ti7 hia 有歡喜、有疼情，有ui3 siau2-le2、有安慰，這個疼奧妙--ah！Che 就是肉體的家庭疼e5 紐帶。Tui3 an2-ni 夫婦相結連，生子生孫來加添「人生e5 幸福。」完成神e5 祝福。將一個最粗俗、最逆性，淫亂、邪惡、hih-hiauh 來kun2 笑。（性的遊戲）破壞家庭、腐化社會、危害國家，這個罪m7 是小可。所以聖經講人人e5「床著清氣，無la5-sam5」。
Thang 驚e5 警告！！
「所以照in 心內e5 私慾，上帝交付in ti7 無清氣，hou7 in e5 身軀相凌辱；…… 因為an2-ni 上帝交付in ti7 見笑e5 情；in e5 婦人人用順性e5 路用變做逆性e5 路用，相意愛，慾火動心，查甫kap查甫行無正經e5 事；ti7 in 本身受in e5 差謬所應該tu著e5 報應。」（羅馬 1：24-27）。
「但是hiah-e5 ……淫亂--e5,……in e5 份額是ti7 hit個用火kap硫磺teh 燒e5 壺；這個就是第二擺e5 死」（啟示錄 21：8）。
兄弟、姊妹、青年男女，咱著細膩，m7-thang 受迷惑。一下失足會tu著千古恨，反悔不及e5 艱苦。淫亂、苟合（無責任，chhin3-chhai2 e5 做伙）、私通，che m7 若身體，就心神、品德、靈性攏受傷。M7 若人格墮落，是會hou7 上帝咒詛，著受審判。咱著遵守上帝e5 話。俗語講：「萬惡淫為首」，這項代誌亂，萬事攏亂了了。
Tui3 家己e5 婦人人，tui3 家己e5 丈夫求性e5 安慰，滿足有罪抑無？無。總是也m7-thang 過頭，過頭也是會害著身體、事業。Kiam2-chhai2 煞be7 生育子女，所以雖然無罪，iau2-ku2著撙節。
先生，你的確m7-thang hou7 胭脂、芳水、綢緞、懸kia7仔--e5,所謂之肉體e5 曲線美，搖搖擺擺阿娜多姿e5 媚態所迷。
小姐，你的確m7-thang hou7 財、勢、利 e5 力所吸引。著企起在做信仰e5 大丈夫。Ti7 信、向望、仁愛來揀你e5 匹配。性慾是人所愛，總是m7-thang 掠hit項做對象，做結婚唯一e5 目的。結婚若就停止ti7 hia，你可能會厭sian7,後來或者會破裂。抑是愛換新味，新e5 歡喜、新e5 thit-tho5,掠性做一款e5 遊戲。該死！這個錯誤大ah？翁某e5 結合除肉體性e5 結合，iau2 有較要緊e5 紐帶就是同信、同向望、同仁愛。Tui3 chiah-e5 才會hou7 基督徒e5 家庭得著真e5 美滿。世俗人e5 家庭就是只有ti7 肉體e5 情慾，kap經濟e5 狼狽相依，抑是tui3 兒女ti7 hit中間來做聯繫e5 紐帶，總講攏是屬世間事e5 聯繫。無屬神，屬頂面e5 聯繫。所以俗世e5 聯繫若斷--去，家庭翁某e5 關係就瓦解pheng裂--去。
若真正ti7 信仰、向望、仁愛來結合e5 夫婦。雖然夫婦間有一個身體軟弱，致到be7 滿足雙方性e5 快樂；抑是金錢破產、散赤，koh 兩人e5 中間無子兒。性e5 快樂無，錢、生活e5 所靠也無；也無子，照看in 兩個 會離開。無的確，若ti7 信仰，有同步調e5 向望，koh 有ti7 主e5 疼來握手，hit 對夫婦beh 歡喜ti7 頂面e5 歡喜，忍受一切e5 痛苦、苦妒，來盡in 夫婦美滿e5 生活。所以真e5 夫婦愛情e5 永固，若m7 是ti7 信仰一致是不可能，m7 是講會外e5 人就無夫婦百年偕老e5 人，也是有，總是hit 個內面的e5 心情，疼e5 立足點無相同。但是基督徒結婚e5 時，新郎、新婦，兩個牽手，也牧師換手ti7 hit頂面來祈禱祝福，hit 個奧妙，意義大--ah！
9
五、甚物時起才thang 談愛。
A、談愛可以，談亂愛不可以。
總是咱著會記--tit，戀愛是夫婦間神聖e5 疼情。M7 是夫婦e5 男女異性做伙談戀愛是罪惡。Koh 著會記tit m7 是青年男女一萬人，一萬人攏的確著經過世間所講號做戀愛e5 交陪才是人，才有好e5 結婚；若結婚前無先談戀愛就boe7 做誠好e5 結婚，che 也是錯誤。
咱讀舊約以撒kap利百加未嫁、未娶e5 以前攏m7 相bat。總是in 有最好e5 夫婦生活。或者咱e5 老輩e5 先生也有濟濟這款e5 經驗。所以咱m7 免迷信若無先戀愛（這句其實be7 講--tit，thang 講談愛，抑是愛e5 交陪），就be7 得嫁娶。但是現代濟濟青年真迷信這個事。Koh 雖然結婚前大講戀愛e5 人，到時家庭破裂e5 人也be7 少。
青年可以談愛，總是著
1、Bat 家己也著bat 對方。
2、你若是iau2 學生時代，實在m7-thang，時機iau2 siuN早。會害著你e5 功課。
3、未有經濟獨立，an2-ni 飼人be7 贏。
4、年紀siuN少。肚臍屎未落，講話iau2 臭乳呆。世事m7-bat，會鑄成大錯。
女性18-22。男性也著有一技半藝，家己經濟企會tiau5 e5 時才來講。著靠父母娶hou7 伊，koh 著靠父母飼伊e5 某、伊e5 子，an2-ni 真見笑。願嫁an2-ni e5 丈夫e5 女性也是真無自覺e5 人。女性beh 嫁著趁早。M7-thang 理想siuN懸，後來過時才自嘆薄命，才緊落嫁，打折，chhin3-chhai2 嫁顛倒m7 好。到30歲以上才beh 初產，an2-ni 也有較無利便。若愛讀大學都無講；若無高女，抑是初女畢業著緊oh8 家內e5 工，緊備辦于歸。若無將來就變無所歸。女性出風頭，kap男性並肩奮鬥ti7 社會真好，總--是倒去灶腳，搖搖籃iau2 較好！做木蘭從軍真thang o-lo2;做孟子e5 老母，良妻、賢母我想才是女性e5 本色。無所歸就獨立做姑娘服事主真好！M7-thang 後悔無清。
B、「初戀」著注意。
愛情是親像刁皮e5 囡仔，無tiuN-ti5-a2 不知不覺e5 中間會走入你e5 心房內，後來發覺才beh 叫伊--出-去，真困難。也親像樹藤仔teh 纏上大樹，不知不覺hou7 伊纏著真oh剝。
決斷m7-thang 隨隨便便對一個男性，抑是對一個女性講：「我疼你。」也m7-thang 隨隨便便就開心門來接受。
1、著先瞭解對方e5 個性、趣味、癖phiN7是會合抑be7?
2、M7-thang 憑一時青春e5 情熱，一下做伙就be7 離--tit。著慎重、深想、自制。
3 、M7-thang 自損、損人e5 自尊心。M7-thang 見著異性就變青瞑，盲目e5 相疼。一下teng3意 leh，甚物都sui2、都好！
4、冷靜，m7免心急，開siuN緊會peng2 車。緊thin5 koh 捷lim跋倒。
5、著chhun5父母、著問師長大家參考。
6、著祈禱。（Kap牧師斟酌）。
7、著注意巧言令色，大路慷慨e5 男性，著注意sai-nai 嬌態無tek定e5 查某囡仔。
8、愛情親像火。是be7 包密--tit，人liam5-piN7 會知，若無細膩會hou7 伊燒著。Hit 個熱比地獄e5 火焰較熱，會燒毀你e5 金錢、人格、活命。
9、若自感有危險著緊停步，著緊放棄。決斷m7-thang 陶醉ti7 狂戀、盲戀。
10、若知你be7-tit娶伊，be7-tit嫁伊，就m7-thang 硬戀、空戀、死戀。Che 是真錯誤、真呆。若為an2-ni 來死是憨死。Kah beh 死，自hit個死e5 決心來增進別方面iau2 較sui2。為戀愛來死hou7 人看e5 人，是真不中用。
C、所叫做戀愛--e5,是甜蜜e5 學科抑m7 是？
是，真甜蜜。無的確，有e5 是過得真酸、澀，真苦痛。有e5 是親像lim 著毒藥，煞死戀，為an2-ni 煞死。
1、你若慎重，用信仰做立足點。是純潔e5 疼可能享受快樂，激勵你e5 志氣。相勉勵向成功e5 路去進步。
2、你若亂來，企ti7 邪淫、好色 hih-hiauh、浪漫放肆，你可能會致到廢學、放蕩、失敗。
3、或者亂愛。三角戀愛，會致到食醋、猴咬猴、嫉妒、自卑感、破病、自殺、殺人、毀容、心中（日本話就是兩個相chhoa7 去死）。
D 、怎樣才會得著你心愛e5 人？
1、先惹起人e5 注意。
著穿流行衫，懸kiah8仔鞋，電奇形e5頭鬃。面抹紅、畫烏、擦白。行路無tek定e5 搖擺，顯明你e5 嬌態。An2-ni 會hou7 人注意抑be7?會注意你e5 人就是胡蠅。胡蠅愛沾臭肉，愛沾屎phi2。
Hou7 人注意m7 免用an2-ni。著ti7 主有好品行、好信仰。好e5 學歷，有好e5 技藝。敬虔，禮儀端莊。健康、活潑、大方，gau5 奉事教會。Ti7 家庭iu2 孝，ti7 厝邊、教會有好名聲。An2-ni 來chhoe7 你e5 人我想穩當是較成物e5 人。
2、愛e5 施、受。
你teh 愛人，對方無的確也teh 愛你，an2-ni 你會變做片戀。無想家己e5 地位熱戀、狂戀卻有時僥倖會成功，總是有時會失敗。門風不配e5 戀親像薛仁貴，呂蒙正也有成功。總是he 是僥倖來得著--e5。較常無你e5 冒險kap奢望會失敗。「疼」，雖然是無種族、國境e5 分別，但是m7 是出tui3 信仰做地基，ti7 主無條件e5 握手是真危險。有時會自誤、誤人。所以beh 疼人，beh hou7 人疼，承受人e5 疼攏著注意。
3 、著慎重m7 免著急，m7 免餒志。婚姻m7 免著急，m7 免自卑。花無錯開，緣無錯對。Sui2-bai2 無ti2-chi2,kah意較慘死。若有緣，千里都會來相tu2。無緣，對面都be7得相對。修德、立志che 是最根本。用祈禱koh 等候。
六、甜蜜e5 家庭beh 怎樣建造？
A、對疼情e5 結晶來建成。
疼情到底是甚物？
「為著受人疼（被愛）才疼人--e5 是人。為著疼來疼人--e5 是神。」（路加 6:32-36）。
「疼情親像咳嗽，是忍boe7-tiau5,be7得隱瞞e5 事」（        講）。
「愛情e5 視覺m7 是目珠，是心靈」（             講）。
「真e5 愛情是確立ti7 真e5 尊敬e5 頂面」（         講）。
雅歌所形容e5 「疼」。
1、「為疼情來致病。」2：5. 
2、「Tu2著我e5 心所疼--e5,我就khiN5 伊，m7 hou7 伊去。」3：4. 
3 、「我為著伊e5 話，神不附體。」5：6. 
4、「我beh 將愛情hou7 你」7：12.
5、「愛情有大力親像死」8：6. 
6 、「濟濟水boe7 會滅愛情……。若有人beh 用家內全業換愛情，的確hou7 人藐視。」8：7. 
你若去花街柳巷，m7 免坐落lim 3杯酒，你也會聽見愛情e5 話。Ti7 hia 有親像臭肉、爛蘋果e5 愛情俗賣，有臭味thang鼻、thang 聽。假有心假有意，提薑母chhe3 目墘，騙你這隻憨大豬，無生瘡便是你造化是。這款e5 疼情是chhoa7 你到ti7 死滅e5 深淵。
「疼情出tui3 知識--e5 最可貴，就是相理解見識，趣味一致，自然而然來生出e5 愛情。」
「愛慕神親像鹿欣慕溪水，tui3渴望來toh8起疼e5火焰，致到心痛piak 裂e5 疼最熱烈。」（詩篇 42：1-3. 63. 1-8）。
「Lin2 著相疼，親像我有疼lin2,che 是我命令。人為著朋友獻生命，疼無有比這個較大--e5。」（約翰 15：12-13）耶穌. 
「我設使會講人kap天使e5 音語，若無仁愛，我就成做響e5 銅器、tan5 e5 喇叭。我設使做先知，明白攏總e5 奧妙kap攏總e5 知bat，koh 設使有齊備e5 信，夠額來移山，若無仁愛，我就boe7算做是甚物。我設使盡所有e5 來賑濟，koh 獻我e5 身軀hou7 火燒，若無仁愛，就我無得著利益。」（哥林多前書 13：1-3）保羅.
「仁愛永遠boe7 無--去，若是先知e5 職beh 廢無，hiah-e5 音語beh 煞，知bat beh 廢無。」（哥林多前書13：8）保羅.
「現今所存--e5,就是信、向望、仁愛，這三項，其中第一大--e5 是仁愛。（哥林多前書13：13）保羅. 
仁愛是聖神所結頭粒e5 果子。（加拉太 5：22）。仁愛是信徒品德e5 最高峰（II. 彼得 1：5-8）。疼是tui3 上帝出（I. 約翰 4：）。是主e5 命令（約翰 15：）。主要求疼心（約翰 21：15）。
總是以上所講這個疼m7 是指俗情e5 疼。是指「聖潔tui3 神來e5 疼。」照聖經e5 原文是寫「Agape」m7 是俗情e5 「Eros」。An2-ni 疼情m7 是空言，是行為。
疼m7 是感情，是犧牲。疼情m7-thang 失去理智，若失去理智會變做盲目e5 疼情；疼情m7-thang 失去尊敬，失去尊敬會掠對象做thit-tho5 物。看女性做手中珠、做籠仔內e5 鳥仔、做玻璃盒仔內e5 尪仔，攏是tui3 無尊敬女性e5 人格所致。疼情著tui3 俗的e5 疼情進步，抑是hiat-kak8 俗的e5 愛情，到ti7 純潔企ti7 信仰，tui3 上帝出。趁主e5 命令來實行。聖靈所結e5 果子e5 愛情才有sui2、才有真、才會永存。用這款e5 愛情來結成e5 夫婦生活才會達到真正美滿甜蜜e5 家庭。就是著tui3 主受、上帝hia 來「Agape」「聖潔神靈的e5 疼」來運行ti7 夫婦e5 中間，疼才會永遠堅固。Koh 叮嚀一擺：「戀愛」是ti7 夫婦間才有。M7 是夫婦間是友誼愛，但是的確著止於禮，無邪。
10
B、幸福是公家造--e5。
著會記得美滿甜蜜e5 家庭m7 是生成有--e5。是兩人公家造--e5。
1、你看       e5 晚鐘。
腳企ti7 大地，用生產做in 生活e5 基礎。用拜堂e5 晚鐘做in e5 生活e5 背景。兩翁某面對面用謙卑aN3頭相尊敬，相kap同信、同心、同聲來感謝上帝。這款感謝、勞動，相敬、相親。生產、宗教、夫婦相和e5 生活，自然家庭明朗化，變做樂園。
2、你讀傳道 4：9-11. 
你會發見夫婦e5 生活e5 3個要點。
（1）「相kap著磨得著好e5 效果」（增產） 4：9. 
（2）「若是跋倒，一個thang 扶伊e5 同伴起來，若是單身跋倒無別人扶伊起來」4：10. （Che 正是真e5 牽手）。
（3）「兩人相kap睏才會燒lo7,若是家己一人thai2-tho2會燒--ah」4：11. 
以上3項，做伙作工、相扶助、做伙睏，這3項若欠1項，美滿e5 家庭就做boe7 來。有e5 婦人人是死坐活食。手不動三寶，而且討ai3看電影、跳舞、sng2 牌仔、博麻雀。無管顧子兒、無要緊丈夫。逐項都用乳母，用煮食--e5,用拚內面e5 女工。伊對丈夫是要求權利、平等、快樂e5 享受。暗時也無的確kap丈夫睏。奇想天開。不論男女若犯著這號病，家庭是活地獄。（東食西寢，可能成美滿之家庭，古今未之有也。）
3、燒lo7 e5 愛情e5 力量。
（1）Thang 補救寒冷、喪失、荒廢e5 心情。
（2）Thang 挽救頹廢、流落放蕩e5 心境。
（3）Thang 拭去絕望、悲慘、憂傷e5 目屎。
（4）Thang 照光叫醒烏暗迷路e5 心靈。
（5）Thang hou7 thai5 人放火e5 兇犯歸正。
燒lo7 e5 疼情親像潤滑油滴ti7 beh 火燒心e5 機器，thang m7 免發火。親像烈日會得消散結怨殘忍e5 心腸。家庭夫婦燒lo7 e5 疼。父子、母子，燒lo7 e5 疼。兄弟姊妹燒lo7 e5 疼真正寶貴--ah！
4 、Tui3 相chim 來表示愛情。
相chim，特別夫婦e5 相chim 是1項疼e5 表現。Ti7 聖經有教示咱種種e5 相chim。
（1）阿兄約瑟kap小弟相chim （創45：5）. 
（2）Ta-ke 拿俄米kap新婦路得相chim （路得 1：9）. 
（3）先生保羅kap以弗所e5 會友相chim。
（4）大衛kap朋友約拿單相chim （撒母耳記上20：41）.
（5）老父大衛chim 子押沙龍（撒母耳下 14：6 3）.
（6）罪人chim 主耶穌，流目屎反悔。（路加 7：38） 
（7）奸險e5 相chim。約押chim 亞瑪撒，ti7亞瑪撒無提防e5 時用刀tuh8 死伊（撒母耳下20：4）。猶大用chim 嘴賣耶穌（馬太 26：48-49 。可 14：45-46。路加 22：47-48）
（8）「Lin2 著用聖e5 相chim 來相請安。」（哥林多前書 16：20）. 
男女e5 相chim：
1、	若有一個男性會曉想ai3 … 一個女性，an2-ni 是顯明hit個男性已經是成熟變大人--lah。若有一個女性自發的………來chim，hit 個女性已經老--lah。（Chim子，chim孫）。
2、	夫婦e5 相chim，莫非是beh 表示疼情，加添疼情。若是an2-ni ti7 私下兩人家己tiam3 e5 時來做，比較較合理，無需要當前來公然來表演。人看了m7若無心適，有時煞會hou7人gin5 目。
3、	夫婦相chim，beh 出去相chim，m7-tat8著出外倒來 e5 相chim iau2較甜。你若愛丈夫常常看你是比別e5 女性更可愛才會。女性真e5 可愛，m7 是tui3 曲線e5 sui2,芳水e5 芳，花粉e5 白。卻chiah-e5 果真幾分會幫贊hou7 丈夫愛親近你。總是男性心底所歡喜、所愛e5 是女性溫情e5 照顧，甜蜜e5 安慰kap鼓勵。
Ti7 chia有1 項真奇怪e5 事，就是聖冊有記種種e5 相chim，但是m7-bat 記翁某e5 相chim。實在真趣味，意義無窮。An2-ni tui3 以上所講e5 來看，相chim 是人情疼心e5 自然流露，所以的確著出tui3 真誠純潔，的確m7-thang 亂用，更加m7-thang 惡用才好。聖經講：「上帝m7 是昏亂--e5,是和平--e5。…… 凡事著文雅也照規矩來行。」但是an2-ni kiam2-chhai2 有人問，西洋真盛行相chim，an2-ni 是好抑m7 好？照看che kap地理、文化、人情、風俗有大關係。有時東洋e5 禮義提去西洋be7 通，親像an2-ni 西洋e5 禮義提來咱東洋，有e5 也be7 通。若be7 通e5 事，人恥笑、攻擊。好，m7 好是第二問題。所以對這層事逐人thang 家己想。
C、疼e5 極致（愛e5極致）就是無我犧牲。
咱若注意讀雅歌e5 聖經會發見下面所記e5 事。
1、雅哥 2：16.「我（指新娘）所戀愛--e5 屬我，我也屬伊。」（伊指丈夫）
Ti7 chia 新娘將本身做本位來講伊e5 丈夫。Che 是put-hian5自己本位e5 女性。
2、雅哥 6：3「我屬我所戀愛--e5,我（指新娘）所戀愛--e5 也屬我。」
Ti7 chia 先講本身是屬伊e5 丈夫，然後講丈夫也是屬ti7 伊。Ti7 chia 有較進步，將丈夫做主，本身做賓來講。
3、雅哥 7：10.「我（指新娘）屬我所戀愛，I（伊）也欣慕我。」
Ti7 chia 新娘完全m7 敢講家己，完全用丈夫來講。講伊是屬ti7 丈夫。M7 敢講丈夫也是屬ti7 伊。是講丈夫也欣慕伊，而且伊（指丈夫）是用大號字來寫。就是丈夫中心，伊本身甘願完全沒我。就是看無家己來高舉伊e5 丈夫。有影，婦人人ti7 家庭親像鹽e5 寶貝。鹽會調和一切，hou7 攏總e5 物顯出好e5 味素，koh m7 免tu2著腐敗。婦人人也是an2-ni，婦人人ti7 家內調和，hou7 家庭得著優雅、和平、燒lo7 e5 生活。Hou7 家庭有明朗e5 笑聲、歡樂e5 詩歌、活潑e5 活氣。阿姨舅妗燒lo7 優雅e5 交陪。丈夫得著幫贊安慰，細子得著培養教示。一家toan-toan圓。婦人人女性e5 功力大--ah！總是m7-thang 自高sai7潑，ang2-lang2 koaiN7癖。那準鹽摻ti7 湯e5 內面m7 散，一粒一粒hou7 人哺著，嘴齒un-un--落-去，不得已著 ka7 伊phui3 掉。婦人人也是an2-ni，好kan好，sui2 都sui2,若是個性太強，kap家內ta-ke-koaN、大伯小叔、兄嫂小姑be7 和，chhiah-te7-te7,連丈夫都管透過。好都好，gau5都gau5,可惜為伊一人通家e5 嘴齒攏khu5-khu5--落-去，有時姑不chiong會hou7 人phui3 出來。鹽e5 寶貝就是無我，完全看無家己，願溶化ti7 湯e5 內面。Hou7 全體得著美味，伊家己完全犧牲，che 就是鹽e5 寶貴，kap偉大e5 所在。婦人人女性e5 偉大寶貴也是在ti7 chia。
Koh 夫婦e5 結合也是親像水kap塗。水hoan7水，塗hoan7塗，一項ka7 伊囥一位be7 做甚物。總是塗、水ka7 伊chhiau做伙，後來會做成器具，碗、盤、甕tang7。將hiah-e5 入窯去燒，ka7 伊thng7熟做幼瓷。有e5 真sui2 hou7 人tui3重。Ti7 hia 咱只有看著塗燒e5 瓷，攏無看著chhiau塗e5 水。水就是女性婦人人。伊會幫贊丈夫成家ti3-hoe2,點兵出將、官居王戶。人只有看伊e5 丈夫，其實就是有良妻ti7 後面。搖搖籃e5 手，會搖動世界。就是伊所搖e5 子將來企ti7 thek-tha3三軍，牛耳世界，ti7懸e 地位hou7 人o-lo2,但是伊做賢母bih ti7 後面。火車真gau5 走，準時來運輸貨，kheh hou7 人大o-lo2 利便。其實若無hiah-e5 恬恬hou7 人埋ti7 塗腳底，受tam5 受溼，忍hou7 白蟻chhia e5 艱苦，到尾爛掉ti7 塗內，永無看著天日e5 枕木仔，就車一步都be7 走。Hiah-e5 枕木仔就是女性、婦人人。Ah！女性、婦人人--ah，lin2 實在真犧牲，lin2 對家庭、社會、國家、世界e5 貢獻實在偉大--ah！
咱m7-thang 想女性是真軟弱；有影，伊真軟chiaN2。總是koh 一面伊是真強。伊比男性平均較耐命，較gau5 忍痛、忍寒，較gau5 忍苦。雖是英雄也難過美人關。為一個女性國位hiat-kak8,一國e5 興衰，城池e5 守、失，常常hou7 一個女性左右。女性e5 機智、冒險實在thang 驚，你看世界e5 間諜（細作）團女性e5 活動。有影，女性是真偉大，總是一切e5 偉大，最後猶原是在ti7 女性e5 無我犧牲e5 生活。An2-ni，做丈夫e5 男性，你beh 用怎樣來款待你e5 婦人人。以弗所 5:25. 「做丈夫--e5,lin2 著疼婦人人，親像基督疼教會，也替伊獻家己。」著獻出你家己，親像基督疼教會，為著beh 救贖教會就甘願忍苦到死。男性你要求女性為著你，為著你一家來犧牲、來死，你bat 想你也著為女性來犧牲、來死抑無？應該有，an2-ni 才會平衡peN5-pang7。男性佔贏，有錢thang lim 酒，食薰風騷；無錢thang 拆藥hou7 婦人人食--e5 真濟。婦人人帶婦人人病，講無錢thang ka7 伊醫，但是有錢thang 去花街柳巷買笑e5 be7少。查甫人--ah！摸摸你e5 良心，ti7 這款e5 生活，beh 向望建成甜蜜美滿e5 家庭絕對無向望。
Koh講一擺，美滿甜蜜e5 家庭m7是自然有--e5,是兩人共同建造--e5。一個beh khiN5家，一個m7,孜孜想beh 破家，an2-ni 無法度。查甫趁，著ai3查某hoaN7，一個栽，一個沃水，an2-ni 才會食著幸福愛情e5 果子。著會記得hou7--人比提--人較有福氣。疼情也是an2-ni。咱有量thang 疼人，比定想beh 得人疼--e5 較好。逐人都自然有疼人e5 心，siang7 時逐人都向望人疼。人ti7 世間心內若無疼半人，siang7 時也感覺無半人疼伊，an2-ni hit個人會感覺真悲慘、孤獨、無聊，有時會起痟，或者會到自殺。對人施愛，若有人承受，感覺真歡喜。若有一個人將伊e5 愛情beh hou7 人，也無人愛ka7 伊承受，伊會真餒志，有時會自暴自棄，有時會生起殺人、自殺e5 輕舉妄動。Hit個人若將5分疼beh hou7 伊e5 對象，伊e5 對象m7-tihN8。An2-ni 會反倒轉怨伊5分，m7 是，有時煞變怨伊8分。若將10分疼beh hou7 伊e5 對象。伊e5 對象起頭若準boeh，後來為……煞反khi3-khiok，續藐視，拒絕hit 個疼。Hit時e5 反應m7 是小可。有時會用死配……矣，來排泄愛受拒絕e5 恨。若女--e5 無法得男--e5 ta-oa5,較常會起痟、自殺，抑是要求做伙死。若男--e5 會惹出毀容，（用藥水潑女e5 面hou7 伊爛，抑是hou7 伊青瞑。）抑是殺人e5 事件。有時m7 若thai5 對象e5 女性，連阻擋e5 父母都會食虧。Hit 時e5 心理比野牛、比吸血鬼koh較厲害。所以男女異性間絕對m7-thang 隨便約束愛情，然後隨便koh 相背，有時會惹出料未著e5 災禍。
愛情m7 是用錢會得買來--e5,也m7 是會得hou7 你用甜言蜜語騙來、拐來--e5。愛情是ai3 tui3 誠心誠意，流汗、拚命用心計較，留心會神來做，一生e5 傑作。是心靈的藝術e5 表現。夫婦那老是那sui2,老某e5 面那jiau5,曲線光暗那分明，che 才是美術e5 表現。M7 是老就無好聲氣；舊琴知性，若知音才會那出和諧e5 聲。
若講老就嫌臭老hian3。生一個子落九枝花，老--lah 變烏魚殼--lah 就m7-tihN8，就想beh 換新。Che 是真該死e5 夫婦。
婦人人ti7 家庭中是企ti7 甚mih地位？我借一個故事來講。講有一個某人，伊e5 婦人人放細子來別世。伊感覺也beh內，也beh外，十二分e5 困難。就想ai3倩一個家政婦來幫贊家內。伊就出廣告ai3徵求an2-ni e5 人。（1）一日做24點鐘。（2）一禮拜做7日。（3）一年做365日，無休勤。（4）會曉煮食，煮了省koh 合嘴。（5）會曉記數無貪心。（6）會曉io 囡仔教示子兒。（7）Gau5 整頓家內，內外整齊，清氣siuN3。（8）會曉洗衫補thiN7、做衫。（9）暗時m7 若io 細子睏，也gau5 安慰主人。（10）著有以上e5 條件；來歡喜出hou7 伊食、穿，kap toa3,但是無工錢。到尾怎樣？攏無人來應募，若有，就是願犧牲e5 憨人。無別人，若有，就是家己e5 某。Ah！婦人人偉大--ah！是家庭中最犧牲e5 憨人。
Ti7 社會e5 交陪友愛起頭路較闊，真快交，你兄我弟，酒精仔相爭tu，但是將來無尾。夫婦e5 疼起頭路隘隘，真oh相tu2,門隘隘真oh進入。總是一但相tu著，感覺是心心相印、情投意合，那行那快樂。心那開闊，無隔膜，若老那相疼，那相寶貝。到尾白首偕老，向望同歸天鄉，an2-ni 才合適。食老才冤家，有子、有孫才喝離緣，才討客兄、才討查某。天腳下無比這款e5 人較背天良，僥心行。俗語講翁某冤家，狗都無愛鼻。實在見笑，何況年老才來冤家離緣相分開。
11
七、Ai3弄破家庭抑無？
若ai3去an-ni 做就弄會破。
1、創世紀16：1-7. 21：8-21. 
去學撒來ka7 伊翁亞伯蘭鬥選細姨。Hit時伊是將女婢夏甲，hou7 伊kap伊e5 丈夫通房，到尾亂到著趕--出-去。M7-na7 趕細姨仔，連[lian5]子也m7-tihN8，koh hit 個趕法是真殘忍。亞伯蘭家伙hiah 大，be7 出得一隻羊，一隻牛hou7--in。照創世紀 21：I 所記。
「亞伯拉罕早早起來，提餅kap一皮袋e5 水hou7 夏甲；下ti7伊e 肩頭頂；連囡仔煞kah[kap]伊--去；伊就去，到Piat8-si7-pa e5 曠野就行無路。」水食了，夏甲將子囥tiam3 樹腳，不忍看子餓死，嘴礁死，所以離遠遠放聲啼哭伊e5 歹命。Tng以實瑪利未出世e5 時就hou7 子母歹款待。創 16：6寫講。
「撒來苦楚伊，伊就tui3 撒來e5 面前逃走。」為這個事亞伯蘭kap撒來ti7 家庭有不斷e5 風波，讀創 16：4-6就知。夏甲細姨仔有身就受tek寵，看輕主母，冤家到雞狗都無平安。撒來哭賴亞伯蘭。亞伯蘭boe7忍得家庭不時亂，才對撒來講：「女婢ti7 你e5 手，你thang 隨意款待伊。」因為撒來gia5耶和華來脅制逼伊e5 丈夫，撒來講：「願耶和華ti7 你我e5 中間判斷。」撒來真正逞伊e5 大某e5 雌威。大苦毒而特苦毒。到尾夏甲看破，翁婿kah be7 做主，寵大某苦毒伊。不得已著走，想beh 死，幸遇天使出現叫伊倒來。總是到尾子出世都10外歲--lah，也是硬硬koh 趕--出-去。無分到一塊碗、一雙箸，空手趕--出-去。An2-ni，人若ai3弄破家庭e5 第一方法就推薦細姨hou7 翁婿。
Tui3 ti7 亞伯蘭kap夏甲通房e5 事，聖經ka7 咱講3項代誌。
1、Kap 夏甲通房hit 時是未受割禮前「舊人亞伯蘭」e5 時，m7 是換身做「亞伯拉罕」e5 時。
2、為著這層事，m7-na7 淫亂，是用人e5 智識beh 來代替上帝e5 計畫。所以家庭生起大風波，著到除--去才會煞。
3、平時hou7 上帝選--伊，看做朋友款待做伙行，做伙講話e5 亞伯蘭。Tui3 娶細姨夏甲hou7 上帝責備。請讀創世紀 17：1. 
「亞伯蘭99歲e5 時，耶和華tui3 亞伯蘭顯現，ka7 伊講，我是全能e5 上帝，你ti7 我e5 面前行做著完全。」這句有含勸、責備e5 意思。Koh 咱看創世紀 16：16。夏甲生以實瑪利e5 時亞伯蘭是86歲。到17:1 亞伯蘭koh 聽耶和華e5 聲e5 時是99歲，an2-ni 頭尾約13、14年久，上帝無kap亞伯蘭講話。Che 是偌-nih thang 驚e5 事--ah！為娶細姨hou7 上帝無歡喜到an2-ni。
2、創25:28. 27:1-8.
學以撒kap利百加in 翁仔某。生兩個子：一個以掃，一個雅各。老父疼大子以掃，因為伊想講這個會去扑獵、做好菜，thang hou7 伊配燒酒；老母疼雅各，因為伊想這個較乖、較有話講，會幫贊伊做家內e5 工程。An2-ni 一人偏愛一個。老父kap大子私約beh ka7 伊祝福；老母教子講白賊，幫贊伊騙老父。害得家內亂chhau-chhau，險險就惹出骨肉兄弟相殘殺。佳哉雅各走得離。若ai3家庭亂，就翁某大細心koh 偏愛子兒，弄子兒相爭家伙，an2-ni 猶原真快破。也m7 是無報，雅各騙in 老父，到年老也是hou7 in 子騙。伊e5 子也是兄弟仔相害。
3 、士師記16:19-21.
學參孫放蕩，將娼妓大利拉e5 大腿做枕頭。Liu5-liu5--去，若an2-ni 做家庭m7-na7 會亂，也可能親像參孫會落魄。
4 、撒母耳上2:12-17. 3:10-18.
學以利無雕琢子。子何弗尼、非尼哈無惡不作，藐視上帝。到尾m7-na7 家破人亡；連約櫃都續失落。
5 、撒母耳下卷11:2-27.
學大衛e5 邪戀，貪烏利亞e5 某拔示巴。大衛行遊ti7 王宮e5 涼臺頂，無張持看著一個婦人人teh 洗浴，容貌真sui2。An2-ni 有罪抑無？我想無。無張持看幾若個婦人人攏真sui2、攏赤身露體teh 洗浴，穩當真好看。Thang 企hia 看抑無？除看家己e5 ……以外，我想絕對m7-thang。設使無張持hou7 你看著；我想咱著緊越頭m7-thang koh 看。因為人軟弱，驚了定tiam3 hia 看心內會生起邪念。大衛看了be7 煞--tit，煞差人探聽hit 個婦人人是是誰？Ti7-chia 已經錯誤。Hit 個人是是誰應該kap大衛無干涉。何必探聽？既然知是烏利亞e5 某，an2-ni 是有夫之婦。是有翁e5 查某人，koh 是家己e5 部下e5 某，知了ka7 烏利亞鬥歡喜就好。M7 免差人去將婦人人接來。婦人人受召謁見大王che 是真榮光。自然m7 敢逆旨就來。來，賜謁ka7 伊勉勵，因為是家己e5 部下e5 妻子。An2-choaN2 著知伊e5 …… tu仔清氣。Ti7 chia 大衛真該死。車落崎勢面oh擋--lah，到尾自然peng2 車。同房--lah，有身孕--lah。到chia 反悔iau2是大丈夫。何必家己偷食，烏狗偷食，才叫白狗倒來受罪。Tu2著烏利亞又憨忠，m7 倒去ti3 烏soan帽。願tiam3 王宮ku jim5-chiN5腳。這樣e5 盡忠應該著記大功一次，大大嘉獎。甚物大衛chiah 續煞一不作二不休。佔某奪妻，煞用冷刀殺人計，逼烏利亞陷陣，坐視不救。
這款事有報抑無？有。伊e5子暗嫩姦淫小妹他瑪。押沙龍也是伊e5 子報冤thai5 死兄弟暗嫩了後就逃走。後來096謀反，險險逼死老父大衛。逼得大衛走頭無路，透暝過Khip-lun5溪，閃避ti7 山間曠野來走命。佳哉大衛將來有大大懺悔，得著耶和華e5 赦免。 
6、王上11:1-14.
學所羅門老蕃癲。寵[thiong2]愛外國e5 美女，有後妃700個攏是貴族--e5,koh有嬪妃300個，正宮、後妃、嬪妃算幾千個某。真是該死。聖冊寫「Chiah-e5 女子誘惑伊e5 心……去拜別個上帝，伊e5 心無純全向耶和華伊e5 上帝。」後來為著hiah-e5 某，起廟kap聖殿相向。Kap hiah-e5 某去燒香ti7 偶像e5 祭壇。
聖經記講：「論到chiah-e5 列國，耶和華bat 吩咐以色列人講：『Lin2 m7-thang 去in hia，in 也m7-thang 來lin2 chia，因為in 會hou7  lin2 e5 心偏歪，去toe3 in e5 上帝。』總是所羅門戀愛hiah-e5 查某囡仔，kap in 結婚。」（列王上卷11:2）。起聖殿大熱心，寫詩篇e5 一部份，寫箴言、寫雅哥、寫傳道，著書立說，空前絕後e5 大智慧e5 明君——所羅門，失敗國破ti7 chiah-e5 拜偶像e5 查某囡仔。Ah！參孫、大衛、所羅門雖是英雄，大致也難過美人關。真正著警戒--ah，女色！
7、列王上卷16:29. 22:40. 列王下卷9:29-37.
看以色列王亞哈娶西頓王拜佛人e5 查某子耶洗別。惹出耶和華e5 受氣，三年半無落雨，大飢荒。原因就是全國遍地起佛廟。Tui3 西頓直輸入尪姨、司公，百姓thang 講全國偶像教化。出先知以利亞kap hiah-e5 司公、尪姨鬥法。上帝較贏，才koh 信仰復興。為an2-ni耶洗別大逞雌威，雞母會啼，命令追殺以利亞。以利亞一時大驚，走到無容身之地，煞ti7 蘿藤樹下求死。後來設計hou7 王佔拿伯e5 葡萄園，用石頭tim3死無故e5拿伯，罪責重重疊疊，到尾亞哈kap亞蘭王戰爭陣亡。後來耶洗別ti7 梳妝樓受Ia5-hou7 叫太監tui3 樓頂e5 窗仔ka7 伊chhia--落-去；伊e5 血濺著牆壁，身屍hou7 人thun2踏。到beh ka7 伊tai5 e5 時才kan-ta chhoe7 著伊e5 頭殼，kap腳蹄、kap手掌。其餘e5 攏hou7 狗拖去食。耶洗別國tui3 an2-ni 大衰微，到尾亡國。
頂面這七個故事實在hou7 咱真thang 驚。人若ai3 chhoe7 死路，ai3家庭破、國家亡著去學。惡有惡報、善有善報；m7 是無報，是日子未到。咱e5 信仰kiam2 會值得亞伯拉罕、以撒、雅歌。咱e5 英雄知識kiam2 會值得參孫、大衛、所羅門；做m7-tioh8 耶和華上帝都猶原譴責無赦免。何況你kap我。著小心警醒。
姊妹--ah，你ai3 koh學抑無？若ai3,去學拿坡崙e5 嬌妻，吵亂拿坡崙顧辦政事，m7 kap伊談愛情。顧戰爭，東走西奔、南船北馬，m7 kap伊散步跳舞。亂到拿坡崙無法伊ta-oa5;學托爾斯泰e5 某，定亂in 翁be7 曉愛錢。亂到托爾斯泰（          ）走無路，後來去死tiam3 ti7 beh 去耶路撒冷聖地巡禮e5 一個小驛頭；學林肯in某chhiah-te-te、keh8-keh8嚷，氣--著，teh lim 茶連茶杯都tim3棄。逼得林肯著出去流；學蘇格拉底e5 某，ka7 丈夫lam5 水；學約翰衛斯禮e5 某，誣告丈夫討查某、偷生子。Be7-bai2 ou3;poh-kaN2是娶著chhiah查某，in 翁才會攏做世界e5 偉人也無的確。你看以上e5 例kiam2 m7 是攏an2-ni？人講hou7 chhiah某教一擺，比hou7 別人教三擺較有功效。An2-ni 娶著chhiah某e5 人無的確是bai2。但是，mai3 得較好。
今親愛e5 姊妹：老實講，以上chiah-e5 無顧丈夫e5 經濟、面皮，kiuh-kiuh嚷、ngauh8-ngauh8唸無煞e5 事，穩當會將甜蜜e5 家庭弄到若準活地獄e5 苦慘。
也兄弟，人ti7 世間若be7得將伊e5 家庭做伊精神的溫暖、恩愛、安息e5 所在。著koh 去秦樓楚館、紅燈綠酒、花街柳巷來chhoe7 歡樂安慰e5 人，實在淒慘--ah！
勿論ti7 宗教心靈上e5 安慰是tui3 上帝來得著。若是肉體上精神e5 安慰，hiat-kak8 家庭，講ti7 別位iau2 有比家庭較好e5 所在。Ti7 世間iau2 有比父母iau2 較有thang 尊敬，iau2 有人比骨肉e5 兄弟較親，iau2有人比家己e5 翁某較相疼，這個人e5 生活穩當真無自然。應該是先孝敬父母，先骨肉兄弟相親，先翁某相疼，後來tui3 近到遠，疼厝邊續到疼眾人，an2-ni 才be7 是非、頭尾顛倒。
12
八、Ai3愛學習夫婦e5 愛情hou7 伊永固抑無？
我想逐人都愛。但是an2-ni 著來先訂正兩項思想。
1、著分別「戀愛自由」kap「自由戀愛」e5 思想。
「戀愛自由」，意思是出在你beh 戀愛，抑是m7 戀愛。抑是講你對這層事抱反對e5 思想，你m7 愛kap異性講戀愛e5 事。講較緊，你beh 嫁、m7 嫁；beh 娶、m7 娶，你有自由。抑是講你有自由thang 揀你所愛e5 人，來相匹配。若an2-ni e5 程度e5 解說，果真逐人都有自由權。顛倒用強權來逼婚，抑是用金錢來買e5 結婚是錯誤。人照理氣，女性應該有自由thang 嫁伊所愛嫁、戀伊所愛戀e5 人；男性應該有自由thang 娶伊所愛娶、疼伊所愛疼e5 人。
總是「自由戀愛」就m7-thang。照較濟人e5 解說講這句是變做無定性。抑是將戀愛做遊戲、thit-tho5、kun2 笑。無自制、無廉恥。烏紅搭，亂亂交，亂亂chhap，三角、四角e5 多角淫亂。人若講：「人可以自由戀愛」就乘這個「自由」來亂亂做，che 是真見笑。世間無比這項koh 較見笑。M7-na7 見笑，穩當beh tu2著大淒慘。所以頭一點男女異性e5 中間的確著保惜隨[sui5]人e5 人格，Koh 著保守家庭夫婦e5 聖潔。M7-thang 抱甚物「戀愛自由」、「自由戀愛」e5 口號，無尊重夫婦e5 道理，an2-ni 來家庭真oh和。所以若ai3夫婦愛情永固，第一著訂正這個思想。
2、著訂正「結婚是戀愛e5 墓。」這句話也是m7 著。我已經講了--lah，若m7 是翁某，其實是無「戀愛」thang 講。翁某異性e5 中間，才有你戀、我愛e5 疼情thang 講。若m7 是翁某，無論交陪偌深都是友誼。若未做翁某就先生起戀愛，an2-ni 是邪戀。若已經許婚e5 男女，訂婚了--lah，所以會得精神的e5 相戀慕、相意愛，an2-ni iu2-ki即可。真e5 戀愛是tui3 結婚hit 日起，精神、肉體完全一致，所謂之兩個成做一體。Hit 時所發出雙方甜蜜e5 感情才thang 講是真e5 戀愛。An2-ni 「結婚m7 是戀愛e5 墓，顛倒ai3講結婚是戀愛e5 實現」，抑是「誕生」才著。因為「戀愛」若無「結婚」就戀愛無thang 實現，是紙面、桌頂e5 空談na7-tiaN7。無結婚來實現e5 戀愛，叫做空戀，抑是失戀就是an2-ni。總是濟濟人顛倒講是戀愛e5 時較甜蜜，正經結婚e5 時是發見著濟濟矛盾、欺騙、艱苦。Tng 戀愛e5 時真相好，理想真懸，山盟海誓、臨湯踏火都願白首偕老。正經結婚了，hiah-e5 理想、hiah-e5 交陪可見是盲目、無理性；顧看面sui2、顧看金錢；無teh 想人格、無teh 想信仰。到時慘--lah，結婚了，你bat 我、我bat 你--lah。龜腳趖趖出來--lah，假面具掀起來--lah。所以戀愛當時e5 甜蜜攏無--去--lah。所留--teh e5 就是生活苦、精神苦，苦苦苦！所以講戀愛是甜蜜e5 樂園，因為hit 時攏是戴假面具，大家將好提來講、提來看。我騙你、你騙我，做青盲戲，假裝戲。到結婚了，死--lah，大家chhiah lo7-lo7,龜蓋掀開，龜腳趖--出-來，甕底e5 豆菜、腳底有發毛抑無攏知--lah。雙方大怨恨、大餒志，咒懺結婚。所以講：「戀愛是甜蜜e5 樂園，也結婚是戀愛e5 墓。」就是an2-ni。這個思想著訂正，若無夫婦e5 愛情be7 永固。
3、著互相注意生活e5 小事。
（1）相理解、相同情、相體貼、相禮讓。親像出入e5 時相借問。丈夫ka7 婦人人講：「我beh 來去--lah。」婦人人對丈夫講：「你倒--來--lah。」大家用笑笑來相問真好。
（2）相送一點仔tan2-lou7。丈夫出外倒--來，買婦人人所愛e5 花、粉小可物。婦人人出外倒--來，買一點仔果子。
（3）注意丈夫身邊e5 生活。有帶手巾抑無？內衫流汗緊換，有帶仁丹抑無？加穿一領衫，寒寒。
（4）有時仔煮淡薄丈夫較合嘴e5 菜。咱雖罔是散散--ah！有機會一半擺仔khek-liam2,就煮一碗hou7 丈夫歡喜。
（5）Gau5安慰，gau5幫贊。小可事都好。丈夫beh 寄濟濟批，來鬥糊郵票，抑是giah8鉸刀來鬥鉸批囊e5 角。雖是小可，腳來手來hou7 丈夫有伴。做你去睏，放一個摸到sian7,? 好！你若會--tit，有時幫贊婦人人上水、掃塗腳、摺被，真好！
（6）相紀念生日，紀念結婚日。大家數念娶了真著、嫁了真好。An2-ni 才會那好。
（7）有機會ham5-ha7做伙散步、做伙行行，做伙談論早少年相疼e5 故事。疼e5 故事，是舊iau2-ku2 永新。結婚像看看--leh，當時e5 批，讀讀笑笑--leh 真好。
4、這幾點mai3 犯著較好。
（1）M7-thang 用同情心去娶身體無tau3-tah、智力感情有各樣e5 人，到尾同情心若斷斬，後悔就害。
（2）經濟、地位離siuN遠e5 人盡所會著細膩。因為驚了陪toe3 be7 到會生問題。
（3）意志、趣味、生活環境不和e5 人較oh得調和。
（4）信仰不同e5 人上危險。會生出同床異夢。一個到尾向望beh 去天堂，一個想beh 去西天。那老那行會那離開，步調會那be7 和。
（5）人種、國籍無同也有困難。總是ti7 信仰kap疼情若一致，有時可能做美滿e5 家庭。
以上e5 事是較好著注意。M7 是講絕對m7-thang 嫁娶。若會免得是較妥當也無的確。
5 、這幾點著特別注意。
（1）M7-thang 相罵。相扑koh 較m7-thang。留聲機e5 曲盤無論偌好聽，若有khi5,唱來到hia 會chhiat8-chhiat8哮也是歹聽。
扑算其餘e5 好聽。夫婦e5 感情上、心房中，的確m7-thang hou7 伊有khi5,?-thang hou7 伊有裂痕才好。意見若be7 和，著相讓，m7-thang 一個佔teh 講，m7-thang 大聲嚷，勻勻仔講。上好攏mai3 講hou7 翁偏到佗位？Hou7 某偏到佗位？兩個chhek8到直有啥mih好。贏會較大漢、輸會較細漢抑m7 是？Kin-tu2 m7是像一體。M7 免cheN3，忍氣hit 個上gau5;招做伙跪落祈禱hit個koh 較gau5。錢無兩個跋be7 彈。兩個平平put-seng7-soan3 才會冤家。日本俗語講翁某冤家狗都無愛鼻。
（2）M7 免強強叫你e5 同伴，著屈服kap你像款趣味，像款心性。是用疼e5 感化、同化。知性就可以同居。強強beh 矯正牛角會害死牛。粗、平，直仔就好。Khiau-khiau仔直，直直仔khiau。M7-thang 事事著giah8尺來比。無到寸尺就be7用--tit。An2-ni 會不時槌摃扑。
（3）M7-thang 亂亂嫌。O-lo2 較好，相尊敬、相o-lo2、相說謝。日本話講：「???????. ????」e5 話較濟e5 家庭是地獄。 
「??????. ?????」e5 聲較濟e5 家庭是樂園。咱若愛家庭和，著常常相尊chhun5,相說謝。
（4）不論ti7 佗位著高舉咱e5 婦人人，著尊敬咱e5 丈夫。絕對m7-thang對 別人批評家己e5 婦人人e5 劣點。M7-thang ti7 別人e5 面前看輕家己e5 丈夫。也ti7 家己e5 婦人人e5 面前來o-lo2 別人e5 某sui2、gau5 也是憨事。若會理解卻無要緊。婦人人濟濟真gau5 食醋，嫉妒心真深，所以閃避這款憨事較好。
（5）著絕對相信用。M7-thang 疑心重，兩人定相tng、相chhoe7 縫。真該死，弄假成真就慘。
（6）你愛你e5 丈夫疼你，hit 個方法就是你先疼伊；你愛你e5 婦人人疼你，hit 個方法就是你先疼伊。除這個方法以外無辦法。你e5 丈夫有甚mih歹習慣oh改。M7 是用冤家，抑是去ka7 伊偷tng，用你出tui3 心底誠意疼痛e5 目屎，為著伊祈禱上好。偌惡、偌硬心，愛扑人e5 查甫人，跳be7 出婦人人疼心e5 目屎，kap tui3 心底出疼痛 e5 ba5-bun2 笑。笑、哭是女性最強e5 武器。
以上e5 方法去行看覓。濟少穩當會進步夫婦e5 疼情。
結尾來講：「甜蜜e5 家庭」最後e5 祕訣是ti7 佗位？
請大家讀
哥林多前書13章，以弗所書5：22-23。彼得前書 3：1-9. 提多書2：4-6. 歌羅西書3：18-19.
無一人所講會比上帝e5 話較好。
1、用信仰做地基。用向望做窗、門。用疼做厝頂來kham3。An2-ni2 e5 家庭最安全。
2、大家相尊敬ti7 天父相kap做伊e5 子、查某子平等。Ti7 主耶穌e5 疼心內相連，若車輪相kap貫串ti7 一支車心。Ti7 聖神e5 領導同步調向光明、永活e5 天鄉來前進，最光明。
3 、用上帝e5 話出發。用上帝e5 話來行、來成長。用上帝e5 話來做結局。時時祈禱相助，hit個家庭上堅固。
最後請讀一節聖經。
耶利米2：2. 「耶和華講你少年e5 恩愛，婚姻e5 愛情，你怎樣仔ti7 曠野，ti7 未bat 種作e5 地，跟te3 我；我攏ka7 你記得。」這個意思是：
1、人做細子ti7 老母e5 懷抱，teh 食老母e5 乳，是何等e5 思慕老母。
2、人tu2仔結婚e5 蜜月，翁親某親e5 歡喜，hit個相疼親像魚得著水。
3、以色列百姓出埃及ti7 曠野，未 種作e5 地，等上帝落嗎哪，望上帝養飼。Hit時e5 靠上帝、欣慕上帝、感謝上帝e5 心，hit e5至誠熱切。
以上三款e5 心情攏是真至誠、真sui2。耶和華講：「我攏ka7 你記得。」總是人真見笑。
1、大漢長成--lah。俗語講翅股尾仔礁--lah。M7-bat 父母--lah，忘恩背義--lah。
2、某娶了久臭phu2--lah。生子、破病bai2--lah，散hiong--lah。愛情漸疏。
3、好額趁有食，五穀豐收，粟大pun7、酒大甕，牛、驢精牲大群--lah。上帝那上帝，無感謝--lah，m7 免上帝--lah。
真見笑。兄姐現時咱各人e5 夫婦生活iau2有親像結婚當時，蜜月hit 陣hiah 相好抑無？若無著越倒轉來重溫習才好。你poh-kaN2 boe7記得當時e5 愛情--lah 也無的確。咱e5 天父「攏ka7 你記得。」
請咱隨人越倒轉來回顧當時e5 愛情。愛情是舊iau2-ku2 永新。Koh 一擺看咱kap sui2-sui2 e5 愛卿、青壯e5 夫君當時結婚e5 像。數念當時e5 溫愛。扑算敢m7-thang 冤家，m7-thang 想beh 分開。若an2-ni 想是真見笑。耶和華上帝的確重重譴責。願主祝福列位兄姐會得建設甜蜜e5 家庭。夫婦e5 愛情會永固來榮光上帝e5 聖名。願耶和華祝福。
「將來雅各beh teng3伊e 君，以色列beh 發芽開花；in e5 果子beh 充滿世界。」（賽 27：6）阿們。
An2-ni2 仁聲牧師e5 講演：「甜蜜e5 家庭」完畢。最後大大強調信徒m7-thang 娶會外e5 未信者。也m7-thang 嫁會外e5 未信者。大希望信徒著娶同信、嫁同信e5 人。信，che才是合天父e5 聖旨意。Tui3 an2-ni才會受祝福，才會保守kap增進信德。大家聽了大感激。濟濟青年tui3 an2-ni立志表示這個決心。續為著過去宗教上雜婚e5兄姐e5 不幸e5 事實來m7 甘。
惠美tui3 聽chiah-e5,koh 回憶chiah-e5,koh 想著伊家己kap昆芳e5 事就一發驚心。就koh 較決心m7 愛嫁會外e5 人。
13
講有一日昆芳in 母舅張將軍忽然來chhoe7 昆芳，ka7 伊講對hit層親事，今如此如此好來進行--lah。母舅叫昆芳去屏後，aN3 伊e5 耳仔邊chhi-bu2 chhi7-chhu7 m7 知ka7 伊講甚物。昆芳出來滿面春風笑gi7-gi7,頭殼khok8-khok8 tim3連聲喝：「好！好！」邊仔e5 人攏莫名其妙。隔日tu2是農曆e5 5月13。城內teh 迎城隍爺，家家戶戶真鬧熱。天光早，昆芳就命令家丁thai5豬to2羊，借桌辦腥臊，放帖。內面點燈結彩，連in 老母kap秀春都m7 知意思。攏是掠做5月13 迎城隍，也昆芳beh 特別請人客kap人應酬，又m7-koh 何必著thai5 豬to2羊--leh？真奇怪，tang時仔12暗，in 母舅就tui3昆芳借家丁chiaN5 10個，kap叫伊e5 心腹e5 士官帶一、二十個 兵仔鬥做伙beh 倚2、30個，透暝乘月影霞雲e5 時放轎來士隆。
到位林長老娘kap惠美、新婦雪梅3個攏tu2 teh 做暗時e5 家庭禮拜，兩個孫仔攏teh 睏--lah。但是in 內面有一e5 長工頭叫做守仁，tu2出--去無ti7--teh。忽然hit 2、30人tui3 大門入--來。無hun無hoe7直直long3 到大廳，大聲就嚷講有人ti7--teh 抑無？惠美出來看，知是一個軍人士官，後面看一堆人。問講chiah 暗是beh chhong3 甚物？Hit 個人應講：「團長張將軍有事ai3請惠美小姐去會面。」長老娘kap雪梅ti7 屏後聽一下大驚出來看。看著hiah 濟人，koh 是暗時，守仁也無ti7--teh。但是惠美真好膽，大聲kap伊講：「我是一個女子，哪裡kap團長將軍有關係？伊何必著kap我會面？我也無必要kap伊會面。我並無甚mih代誌。」老母長老娘驚到khu7-khu7 chun3,嘴下斗khok8-khok8 hou3,真可憐跪落求上帝保護。一面求hit個士官手giah8懸，到底是甚mih事？Hit個士官真受氣大聲喝講：「叫你來去就來去！」喝人chhah上轎。人就tui3 惠美直直chhah--出-去。士官tui3 腰--nih 抽出短銃喝講：「恬恬m7 準開聲喧嚷喝救，若開聲嚷就beh 開銃扑--死！」林長老娘開聲哭，「子--ah！ 求上帝保護kap你去。」惠美聽老母哀叫啼哭e5 聲，越頭講：「阿母m7 免煩惱，做你放心，我的確到死守主e5 道理。」惠美hou7 人chhah 入轎，轎門轎窗攏關--去，家丁扛teh long7。老母自an2-ni boe7 顧得倒倒--落-去。Ah！慘--ah！丈夫死、子死，查某子hou7 人掠--去。雪梅看ta-ke倒倒--落-去，房--nih 兩個囡仔聽見hiah 濟人ti7 內面kiuh-kiuh 嚷，驚精神也哭be-be。小姑又hou7 人硬扛--去，心亂操操，又m7 敢嚷。到人攏出去了才喝救人。厝邊大家也真驚，隨人顧家己，無事第一好。時間也倚誠半暝--lah，佳哉厝後有一戶會友大家較同心，緊走來看，看著an2-ni，一面鬥救長老娘，一面緊叫人去報牧師知。牧師ti7 眠床chhia--起-來，緊通知四圍e5 會友攏giah8槌仔jiok--出-去。
Tu2遇守仁出--去，後來才知是去巡田水，giah8一枝鋤頭tui3 遠遠teh 來，大概是想講田水攏巡了，beh 割稻仔e5 時，一個人做一遍用chhiam擔擔得四擔粟。四百偌斤，倚五百斤力。幾個人仔倚來伊無忍--著，koh 有學拳頭，腳手真好。月hou7 雲kham3--leh，月光反烏反烏。看頭前一陣人扛一頂轎，扛 teh chhek8,半狗走。In m7 敢扛tui3 大馬路，是走tui3 小路仔，才會hiah tu2好kap守仁相爭頭。守仁也不解其意，沿[ian5]路吟詩做伴，無lam7無lam7 緊吟緊行。轎內惠美認得是守仁e5 聲，暗暗歡喜，祈禱主幫贊，向望有救。恬恬m7 敢出聲。聽吟詩e5 聲那近，就知守仁已經倚來到身邊，忽然tui3 轎內大聲叫：「守仁緊來救我！」守仁認得是惠美e5 聲，koh 看士官做前行，一部分e5 人已經走進前。因為惠美真gau5,上帝hou7 伊有智識，tui3 聽守仁吟詩e5 聲hit 時，伊ti7 轎內刁持ngiauh8-ngiauh8 動，轎搖來、搖去，有時giong7-giong7 beh peng2 轎，扛轎e5 是家丁koh m7 是轎夫，無慣勢，叫苦連天。所以士官kap一部分e5 兵攏走進前--去。Chhun一部分家丁顧轎走慢，隨ti7 轎後。守仁聽惠美小姐teh 叫伊，即時感覺是綁匪掠人，伊是m7 知昆芳kapin 母舅teh 變鬼。守仁e5 直感是綁匪掠人beh 摃翻頭。Che 也是張將軍早做綠林綁首e5 舊湯頭。守仁即時走倚siong3 精精，tui3 頭前hit個扛轎--e5 腳骨，用鋤頭kheng hou3 一下，腳斷離離，歸仙人自an2-ni un--落-去。歸頂轎chhuh tui3 頭前--落-去。因為是無張持，後面hit個扛轎--e5 自an2-ni hou7 轎拖仆--落-去。頭殼hou7 石頭摃一空。直直喝救人。惠美乘hit個勢cham3 開轎門，tui3 一條偏路直直走。後面e5 家丁空手無ke-si，守仁有鋤頭，sui個倚--來but8 到東倒西歪、哭父兼哭母。頭前e5 兵仔jih8 倒轉來，除士官有短銃以外無銃，兵仔有刀。士官即時開銃，頭門扑無著，因為月無啥光。第二門koh 扑--來，守仁閃過，扑著手股頭，小可傷。守仁真猛勇！親像野牛、親像雄獅看著食物。喝聲ta3倚去用鋤頭khan天文，tui3 頭殼ka7 伊bo7--落-去。Aih8--一下應聲自an2-ni 倒--落-去。士官e5 頭殼碎碎，jih8倚--去tui3 短銃搶--起-來。兵仔攏拔刀beh 倚--來，守仁將短銃giah8 ti7 手--nih ka7 in 講：「Mai3 來較好！」大家看m7 是守仁e5 對手，就退水lau3走。Tu2 hit 時，牧師kap一群青年也jiok 到，看惠美teh 走。也聽前面有銃聲kap hiam3 殺e5 聲。聽惠美講，才知守仁來救。牧師緊chhoa7 惠美bih ti7 一個tu好e5 所在。其餘e5 青年jiok 到，看人都攏退--去--lah，所以無koh jiok。大家就攏倒來惠美kap牧師bih e5 位。大家想這層事m7 是小可。講是張將軍來掠，才想見前日昆芳kap in 母舅來，介紹講是某兵團長張將軍，an2-ni beh 來用強奪e5 成婚。今既然惹出人命，的確m7 是小可。所以大家商量決定，將士隆e5 厝鎖--起-來，將老母kap兄嫂、孫仔攏搬去拜堂。Ti7 hia 向望得著保護。雪梅倒--去也去做教會附設醫館e5 護士。
Chiah 講守仁chhoa7 惠美自an2-ni 透暝走。日--時bih、暗時走，直直走到雲南省城。去bih ti7 守仁親戚e5 兜。In 是作[choh]穡人，是熱心e5 基督徒。Toa3 ti7 離城誠舖路，一個偏僻e5 鄉庄e5 小竹圍仔內。所以無hiah 快發見--著。
今hiah-e5 兵仔自an2-ni 拖身屍，kap扛斷腳、斷手著傷--e5 倒--去。兵仔走去兵營報死。家丁倒--去煞m7 敢入--去。厝--nih人客kong7-kong7 滾。昆芳禮服穿便便，到beh 晝--lah，大家才知是beh 娶新娘。直直等，看時beh 進房，時也過--lah，新娘到今iau2 未來。大家頷頸伸長長，攏風聲陳--家e5 少爺beh 娶親。Chiah 濟歲才beh 娶，這擺繡球是親手pha--e5。掠in 母舅張將軍做媒人--e5。穩當真sui2,若m7 是有月裡嫦娥e5 扮，也著有賽西施e5 款。若無「羞花閉月e5 sui2,ma7 有沈魚落雁e5 sui2 。」（若無花看伊來見笑就合--去、月娘看伊來就ng 面e5 sui2;也的確有鯉魚看伊來e5 sui2就chhang3 落水、雁teh 飛看伊來e5 sui2 就歇--落來e5 sui2。）而且嫁妝m7 知beh kah偌濟來--leh。所以人山人海e5 人愛來看。又koh 是5月13日，城內迎城隍，風聲pong3 影比beh 來看大戲e5 人iau2 較濟。昆芳也洋洋得意，春風滿面，一點等過一點，等無！等到目珠生bi2-lo5-a2,心內煎甜粿。一choa7 出，一choa7 入，門teng7踏到beh ui--去。人客等到大腸告小腸。姑不chiong in 母舅喝開桌。In 母舅心底暗暗teh 想，poh-kaN2 會出事？無，an2-choaN2會舞到chiah 晏。一心想講心腹e5 士官kap營內e5 衛兵--去，che 是上妥當穩當會順事才著。M7-ku2 應該未晝，m7 是，是ai3 koh 較早著到位才著。M7,kiam2 是siuN晏下手；m7,kiam2 是路中有人來劫？想了真不得khai-khiau。Koh 停一下仔，人hoa7-hoa7 叫teh 來。昆芳想講大概新娘到--lah。緊chiN3 做前來看，看一下怒氣沖天！看扛轎e5 家丁蕃薯仔斷腳hou7 人aiN7。」Koh 一個家丁扛轎後，hit個仆--落-去，真tu2-chhian-chhian siang3 tui3 石頭--落-去，頭額摃一空，鼻也險險仔摃平--去，鼻血車teh 倒。有e5 手lut-khu7,斷--去--e5 也有，哭苦連天。大家kiu-kiu lun-lun m7 敢進前。有一個老家丁號做臭頭仔叔，大家tu 伊做前來講。臭頭仔進前khok8-lok8跪--落-去，雙手鞠躬 khok8-khok8 hou3,求少爺饒命，「新娘扛……扛到……到半路。」「半路an2-choaN2？」「都……都hou7 hou7 人……人……人」，koh落--去hit 句m7 敢講，kan-ta tiam3 hia lang7…lang7…lang7。昆芳非常氣！走倚--去，巴仙掌出力賞一下hou7 伊，「kan-ta lang7…半路kiam2 有人teh lang7 新娘著無？」「M7……m7……是」「M7 是，無an2-choaN2 lang7?」「Hou7 人搶--去--lah。」聽一聲hou7 人搶--去，氣一下血險仔pun5--出-來。腳chiN 自an2-ni ka7 cham3--去。人客kong7-kong7 滾無koh 食，大家攏離席。兵也來報將軍e5 歹消息。In 母舅喝大家安靜，teN3 凊笑，講che 小事，che 是囡仔事na7-tiaN7。有人toe3 嘴應講：「Kah是張將軍teh 做事，哪裡驚伊m7 來？」有e5 心底想講新娘用ka7 人搶--e5,無情理，總是無人敢開嘴。大家真無意思，自an2-ni 敗興散席。
14
林長老娘聽牧師倒--去所講e5 消息，知惠美受守仁救--去就幾分較安心。大家求主幫贊引chhoa7,向望會順事。總--是扑死人，一條命案的確會有事，tui3 這層，大家真掛慮。張將軍聽候大家散席後，真受氣，叫hiah-e5 家丁來，性發，藤條giah8起來直but8。足慘！著傷無人可憐koh hou7 人but8。從中較老輩e5 臭頭仔叔，hou7 人but8 上thiam2。伊少年也是一個流氓。張將軍罵伊an2-ni 是真「失風」（失風＝Iu2--e5 做事失落風頭，無體面）。An2-choaN2 掩旗失鼓，那iap 尾狗尾仔iap--leh，面戴kah-hah8,an-ni衰衰仔倒--來。失了我本將軍e5 威風。氣到無好可忍，將誠10個家丁tiap8-tit 一場落花流水、淒慘落魄，哭苦連天、怨聲四起。娶新娘e5 日煞變做亂操操啼哭e5 日。將軍but8--人手kaN2是酸--lah，藤條放--leh，入--來手tui3 桌頂大下就tng3--落-去，大聲喝講：若無掠這個落教仔鬼來chek骨，的確無beh 放伊干休。隔日即時差人來士隆調查。來，無半人，知長老娘kap 新婦iau2 ti7--teh，現時去ti7 拜堂。有宣教師保護，是查某人，kap che 事也無相干。要緊是ai3掠守仁kap惠美。Tui3 an2-ni，就四界暗訪。原因為著是私事，濫用軍威、職權來惹事，所以m7 敢顯然追緝。M7 若派人四界暗訪，就昆芳也辭去石油公司e5 頭路，四界lok8-lok8行，be7 輸 失去家己嘴--nih beh 食e5 肉來四界追chhoe7 e5 狂狗一樣。
時日真快過，liam5-piN7 過半年較加，年底到--lah，真近祝聖誕e5 時，守仁日--時m7 敢出--去；暗時就去一間粉廠做工。惠美也m7-bat 出--去，常常是ti7 內面幫忙家內事。有一日透早，惠美beh 出去洗衫。手捧一面桶衫tui3 後尾門--出-去，beh 去後壁溪仔。忽然taN頭一看，大著驚！Che 是眠夢抑是真正？就是昆芳手hiahN 一領大裘，面真消瘦，企ti7 伊e5 面前。惠美驚一下神不附體，衫piaN tiam3 塗腳，越頭自an2-ni 拚teh 走。
昆芳看一下也若準tui3 夢中驚醒，大裘hiat-kak8 開步直jiok，免幾步就hou7 伊jiok--著。Hia 是偏僻e5 鄉庄，透早人真少，四邊攏無人。既然hou7 伊jiok--著，惠美就擋tiam7,頭殼chhih-chhih，拱手，目珠kheh-kheh祈禱。伊e5 心內想講慘--lah，海雖罔闊闊，船頭隘隘，久也會相tng7。今ti7 chia 又 koh tng7著伊。老實講，伊tui3 昆芳並m7 是歹意。是m7 嫁無像信仰e5 人，決心ai3守老父e5 遺言。一心也是真疼--伊，m7-ku2 若想著伊若綁匪用硬掠--e5,實在真m7 願。也想為這層事惹起命案，今這擺hou7 伊tu2--著，m7 知beh 怎樣？心內也受氣、也驚惶、也疼--伊。實在是一個可愛e5 敵人，be7 曉講e5 心情。只有目珠放kheh，祈禱交待主。扑算到chia，這條命案破--lah。大概昆芳會真受氣，會拖伊去見官。無扑算有燒lo7 e5 水，滴ti7 伊e5 腳盤。Koh 有teh 哮、chheh-khui3 e5 聲。惠美目珠偷thi2 開ka7 伊看覓，才知昆芳e5 正腳一腳跪ti7 塗腳，手ng 面teh 哮，滴ti7 伊e5 腳盤燒燒e5 水m7 是水，是昆芳e5 目屎！真久兩個人無講話。後來惠美tui3 手ka7 伊牽--起-來。昆芳taN 頭看惠美kam5 目屎e5 面。昆芳連聲求：「惠美小姐請你赦免，hou7 你受驚、hou7 你奔波，願你赦免。」惠美看昆芳e5 態度m7 是beh 來追緝伊，是好意來chhoe7 伊，心才受安慰。Tui3 an2-ni 面轉笑。昆芳看惠美轉笑才起來，牽惠美e5 手來chim。Tui3 an2-ni 兩人做伙行入所bih e5 厝。Tu2入去坐落有一下仔，守仁tui3 製粉工場倒--來。因為伊是做暝工，透早人iau2 少少，無啥人teh 行路e5 時伊就倒--來。入門看著昆芳，一時火toh8,氣得怒發沖天。Tui3 這kioh壞東西，害得七khap 八chhio3。攏無poe2 會倚--來，若teh koaN7 草chang2 an2-ni，一手tui3 胸坎giu2--leh，一手tui3 下腰ka7 伊插--起-來，歸仙人ka7 伊haiN3 到空中，chhek 一會馬勢，beh ka7 伊siaktui3 牆壁--落-去，這下hou7 伊siak--去，頭殼去tong7 牆壁，就扑算伊teh 少爺讀大學畢業e5 學士，in 老母就去哭無子。昆芳驚一個面青sun2-sun2,緊叫救人。惠美看一下也好氣、也好笑、也可憐，想講應該，總是也m7 甘。緊喝：「守仁，守仁，咱m7-thang 用歹報歹。咱著疼對敵，緊ka7 伊放--落來。」守仁聽小姐teh 叫，hit個聲有kaN5 疼痛哀求e5 聲，自an2-ni 轉笑，un-un仔ka7 伊回--落來，ka7 伊囥tiam3 塗腳。平時昆芳是文身，tui3 這層事了後be7 食，精神那準異狀--e5 leh；一面良心自責、一面愛慕伊心愛e5 惠美。伊定ka7 伊比pheng7 做可愛e5 玫瑰。所以變真正瘦，四界流浪[long7]，今仔日chhoe7 來到chia。Tu2去kap惠美相tu2,其實連早起都iau2 未食。因為伊知惠美是teh 經過bih e5 生活，所以伊也是用暗時透早teh chhoe7 伊。才會ti7 透早hou7 伊tu--著。老實講，有苦心，餓了輕輕都無80斤--leh。哪裡tu3 倚5百斤力e5 壯士野牛會tiau5?Tui3 胸坎giu2 倚來，頷領束an5,險險無氣。Tui3 下腰hou7 守仁lak8 一下痛一爿。Koh ka7 伊haiN3 hiah 懸，掠顛倒頭栽比beh ka7 伊siak tui3 牆壁--落-去，驚一下神攏走去形上外。Ka7 伊放--落來就an2-ni un tiam3 塗腳，目珠theh8-theng5 theh8-theng5,掠守仁金金siong3,手khu7-khu7 chun、khok8-khok8 拜，be7 出聲。惠美看了煞心酸、m7 甘，緊ka7 伊牽--起-來，chhiau5 椅仔hou7 伊坐，去捧一杯燒茶hou7 伊lim，ka7 伊teh 驚，然後才開嘴講話。守仁看了也真正好氣、也好笑、也可憐伊e5 失態。講：「今仔日若m7 是阮小姐叫我ka7 你放--去，你無命--lah你。你koh 敢用這號步，用人來硬掠，be7 輸綁匪，無禮太甚。」昆芳直直會失禮，chhe7不是。惠美看an2-ni，苦勸守仁mai3 koh 提起過去e5 歹來責備伊。也知伊iau2 未食早起，就大家準備早頓做伙食。昆芳hit 早起也驚、也寒--著，煞發熱，自an2-ni ti7 hia tiam3 幾若日。惠美照舊好款待伊。也tui3 昆芳e5 吐露，才知in 母舅tui3 hit時了後，一時真受氣，四界派人追chhoe7,過幾月日後就那leng。有一擺ti7 大酒宴中暴飲，出酒！Ti7 宴席中自an2-ni 倒tui3 桌腳落--去。頭殼khok8 著桌koaiN，腦筋出血，煞半㝃，koh 無偌久就死--去。Hit 暗是8月15日中秋勞軍e5 時。Tui3 an2-ni，這層事完全煞--去-lah。
Chiah-e5 代誌昆芳in 兜通家無人歡喜。只有秀春上歡喜。逐項伊都扑手講應該。為著an2-ni，昆芳一發才去beh 求到惠美著。總是惠美知昆芳有老母，伊攏m7 知iau2 有一個情敵——秀春，一個比老母較厲害；伊攏m7 知，因為昆芳攏m7-bat講。昆芳ti7-hia 破病受惠美溫柔疼痛e5 照顧。惠美近祝聖誕愛見老母e5 心切。昆芳ti7 hia 也自覺若m7 是kap伊落教，beh 挽一蕊 sui2 e5 玫瑰無方法，就也盡所會學祈禱。聖經自然讀國語--e5 無問題，請惠美教伊吟詩。免幾日，儼然基督徒。
有一日伊就koh tui3 惠美求親，惠美來到chia 看伊e5 誠意，hou7 情所纏也心軟，kap伊講幾若項條件：
1、你著kap我拜上帝信主耶穌。
2 、你著保我平安，倒來去見老母。
3 、你著保守仁無事。伊是盡忠e5 奴僕，你也著疼--伊。
逐項都應好。Tui3 an2-ni kap守仁參詳，隔日就款行李出發倒來士隆。免經過幾日就到厝。人去報長老娘知，大家母子相見攬teh 哭。昆芳也跪落認錯叫m7 敢。老人看著an2-ni 也赦免--伊。煞聽昆芳求親，惠美kap伊約束e5 事。牧師講事到chia，伊若做真實e5 基督徒也是可以--lah。Tui3 an2-ni，昆芳就koh kap in ti7 hia 幾若日，大家koh 搬搬倒來家己e5 厝。大家歡喜過聖誕節。
昆芳就倒--去，koh 請復職，派來士隆做站長。因為石油公司iau2 有ti7 chia 接觸teh 開採石油。Tui3 koh 來士隆了後，昆芳就熱心去守禮拜。不過叫伊領洗禮，伊每每講聽候老母年老才來。講in 老母是誠心e5 菜姑，自少年守清寡，守 伊一個，m7-ai3 hou7 伊煩惱、受氣。An2-ni 聽了真有理由，其實心內是無hiah 快接納主耶穌，不過外貌的確是基督徒。照舊去寄宿ti7 長老娘in 兜。有一日，這對青年就ti7 王牧師e5 私式下，依照基督教式行結婚典禮。無偌久也ka7 守仁娶某。也將家內一切e5 事交待守仁掌理。時日真快過，免偌久，又過誠半年--lah。長老娘年老--lah，有一擺，tui3食了無tu2好，煞漏真久，煞變慢性，真oh醫治。瘦到一層皮 ne5 一支骨，總是伊e5 心有平安。因為惠美e5 親情也做了、嫁了。孫仔也乖乖大漢攏會行--lah。有一暝，忽然起心臟無力，攏無講甚mih遺言，自an2-ni 恬--去。大家真憂悶。
15
昆芳kap惠美料理老母e5葬式了後一段落，也tu2好公司beh ka7 伊轉勤，就討去家己e5 故鄉漳州縣城。惠美也歡喜，想講自嫁昆芳都iau2未有機會thang倒去拜探ta-ke。Koh 家己也知腹肚已經有身約五、六月日--lah。所以也真歡喜kap大家相辭搬搬倒去縣城。入門就知死--lah！
Kap ta-ke相借問，ta-ke真無稱意，嘴tu7-tu7,無應！掠準是無聽見，連問幾若聲，面越tui3 邊仔才hng3 一下。知苦--lah！秀春閃m7 見伊e5 面，根本伊也m7 知內面iau2 有一個人號做秀春。Ta-ke無稱意甚物？第一，落教--e5 死了無人哭，伊直感伊若死，無采伊食青菜beh 上西天，向望子兒新婦會ka7 伊燒香、唸經、孝飯。今免向望--lah。伊永遠著做餓鬼。所以無比這項較chheh。第二，無順服伊e5 主意。秀春今年也倚30--lah。M7嫁就是m7 嫁。伊按算beh 得家伙，按算beh kap惠美拚生死，爭到tauh底。Ta-ke仔也是be7離得秀春。秀春是一個非常厲害e5 女性。唸經禮佛、外交接客ku3 你來。實在無見笑！做一個縣城e5 交際花，近來學到博麻雀、sng2 牌仔，食薰、跳舞逐項都會。錢提會著，tui3 養母（昆芳e5 老母）也順情，出chai7 伊用，妝到一仙那尪仔--leh。倒來三日tu2是昆芳老父e5 忌日。Hit日辦真chhiN-chhau，姑、姨，舅、妗，叔、伯，嬸、姆，厝邊鄰右濟濟人攏來相探。Koh 聽昆芳娶新娘倒--來，koh 較濟人來。足足開約十塊桌。攏是大魚大肉、山珍海味。大家喝拳暢飲，大鬧而特鬧。昆芳一手提?，一手提酒杯，一桌行過一桌請人lim 酒。家己也喝拳，看甚mih拳都會曉喝。這款事惠美一生攏m7-bat看--著，也m7-bat想--著，an2-choaN2 忌日是tui3 故人e5 追悼，是憂悶，做式禮拜，講起故人e5 履歷來勉勵後輩。相kap祈禱，兄弟、姊妹koh 聚集相kap數念早時父母e5 疼。若有感情m7 tu2好，順這日ti7 故人父母e5 面前大家那準看父母e5 面koh 來握手。常常是大家感激到流目屎。哪裡有這型--e5。大食大lim，一屑仔都無悲哀、都無數念故人。是直直hoa7,bu5-kou3是借這個機會來宴樂。所以惠美看了真m7 慣勢。心上痛--e5,就是昆芳完全kap ti7 士隆e5 時koh 變一款人。伊攏m7 知昆芳會食薰、食酒、喝拳，而且酒量hiah強！伊e5 心會痛，攏絕望--lah。頭殼定chhih-chhih，雖然坐ti7 桌--nih，定定提手巾仔偷拭目屎。也be7 曉ka7 人thin5 酒，根本伊無慣勢這號事。有人講伊大te3激屎，有e5 講伊iau2 新娘歹勢，有e5 講伊較有情敢是teh 想著ta-koaN。攏無人知伊是為信仰e5 立場來艱苦。昆芳知！刁持teN3 凊笑。總是ti7 桌--nih有一個若準尾蝶e5 sui2,kap昆芳好一對，猶原一手giah8薰，一手koaN7瓶四界敬酒，嘴笑gi7-gi7,極其有禮貌，姑姨舅妗、叔伯嬸姆攏真熟sai7,禮禮chia2-chia2,扶腳sang2 手 e5 款待人客。常常用目尾看昆芳，表示好意e5 微笑。好厲害--ah？心真m7 願！總--是一切囥ti7 心內。死都咒詛beh爭到贏。親戚濟濟ti7 桌--nih筵席中煞批評娶m7 對個，皮癢骨癢，若娶秀春m7 就真好。好一對翁生某旦，看去娶著一個孝男神，也be7 起請起客。大家直會直公然，惠美才知人是teh 講--伊，才知hit 個若尾蝶婆hit個是叫做「秀春」。總--是m7 知hit 個人kap這個家庭是甚mih關係。因為照伊所知，ta-ke是守寡，只有生丈夫昆芳這個。今che 是an2-choaN2？Khah停ta-ke出來，秀春一下就起--來叫「阿娘」，tui3手ka7 伊牽--leh。讓位hou7 伊坐。才歡喜ka7 阿娘斟一杯酒。惠美真gong5-ngiah8,an-choaN2 這個人叫ta-ke阿娘。Kiam2 是小姑？伊也無意識企起來請安ta-ke。Ta-ke m7 chhiu3--伊，顧kap別人講話。伊家己無意神、無意神坐桌--落-去。Khah停查某人客就有人向in ta-ke講：「Lin2 昆芳e5 目珠真正hou7 龍眼核換--去。」有e5 ka7 伊poe2手、bih 嘴，講：「M7-thang 講，歹勢。」有e5 講：「Boe7慢 ou3,少年siau3-tak 兩個攏收--起-來，一個理內、一個理外。咱to7 有--leh to7 m7 是做be7到，koh 便便ti7 內面。」秀春聽了真歡喜。刁持向昆芳bun2 笑，顯明嬌態，講：「阮也會堪--tit，人煞boeh，kah hiah 好命。」昆芳真歹勢，用目尾看惠美，惠美頭殼chhih chhih，提手巾仔拭目屎，心知，苦--lah！Tang 時仔家內iau2 有一個愛情e5 對敵。秀春刁持講：「A-m2, mai3 koh 講noh！較停仔害人hou7 人罵，人teh 哮--lah。 」老實講，惠美tiam3 hiah 坐be7 tiau5,伊e5 位be7 輸針teh 鑿。總--是m7 敢離席，koh 無偌久大家食飽。大e5 淒慘到--lah。
Ta-ke備辦hit 日ai3孝公媽。也著拜天地，因為著拜來補做新娘e5 時無拜。豬頭偶像攏排好，香燒--起-來，ta-ke先拜。拜今仔日e5 忌辰，後--來拜公媽。拜桌頂e5 觀音佛祖，甚mih王爺公、媽祖婆，歸桌頂。也有烏面--e5、也有紅面--e5、也有白面--e5;也有瓷--e5、也有柴--e5,中央hit仙是玉--e5。神主仔歸桌頂。也有大燭、香爐、金鼎、跪墊，khiang khok，siuN7 杯攏有。死--lah！Ta-ke拜好就tu hou7 昆芳，昆芳起頭m7 拜。老母le2、khut、罵，講扑sng2只有傳這個香爐耳，beh 來流萬世香煙，無扑算去hou7 落教婆chhek衰--著，變某生--e5,無所不e5 歹話。Koh hiah-e5 姑姨舅妗也罵、也苦勸，就接香也拜。拜了接hou7 秀春。秀春khok8-lok8就跪--落-去，拜得真好勢，三跪九叩頭，每一跪、三叩頭，就koh peh起來，香雙手請懸，面向公媽講話，鞠躬下拜，就跪落koh再三叩頭。那準teh 搬戲--leh。腳步手路真好看。拜了著惠美。惠美死都m7 接香，kan-ta 流目屎。In ta-ke氣到無好可忍，叫秀春去giah8藤條來。Tng 眾人e5 面前，公媽、神佛e5 面前著教hou7 人看，ut ho [hou7]落性。惠美hou7 人扑無開聲哮，面向壁跪落祈禱，ku3 in ta-ke扑。有e5 講：「好--lah noh8,身軀有身--leh。」秀春tiam3 邊仔講：「好種m7-thng5,歹種m7斷，生hit 號落教仔子，偌sui2---ah！」這句話昆芳聽了無歡喜。昆芳看了也真m7 甘，跪--落-去替惠美hou7 老母扑幾若下。老母才放手，koh tu 香來。昆芳就an2-ni 進前ka7 伊接香來替拜。Tui3 an2-ni 一場e5 風波才煞。
Hit 暗，惠美歸暝無睏，kan-ta哮，問昆芳，才知秀春就是昆芳e5 無緣新婦仔某！到今iau2未嫁出，就是決死beh kap伊爭昆芳e5 情敵。到chia 才知苦，siuN慢--lah。昆芳tui3 倒--來hou7 老母罵，自an2-ni m7-bat koh 去禮拜。人若問，惠美若講，伊攏是笑笑講：「Kham2--e5,一時風，應該駛一時船。這時beh an2-choaN2 比hit 時。我也無kap lin2 入教領洗禮--lah。」Ah！惠美知死--lah。就是ti7 chia，siuN慢--lah。痛悔當時無聽老父e5 遺言，一世人是做「刺仔內e5 百合花」--lah。
百合花，百合花！
你是白koh sui2,芳koh 大蕊。
有山頂、有坑谷、有平原。
逐位開開闊闊。
有陽光、有露水。
你thai2 m7 tiam3 hia 開，tiam3 hia sui2。
太可惜，你thai2 會chiah 歹運。
偏偏來開tiam3 che 刺仔內。
你kiam2 m7 知四邊攏是刺。
你軟弱hou7 風吹，	
前也刺、後也刺。
到尾著覺悟完全粉碎。
保守你e5 潔白，kap芳味。
願決心奮鬥，無我，犧牲。
到尾e5 勝利就歸ti7 你。
Ah！百合花，可憐！
刺仔內e5 百合花！
惠美目屎拭拭--leh，giah8筆起來寫這首即感e5 新式自由詩，自an2-ni 企--起-來，去洗面、換衫，tui3 chia起，萬事嘴齒根咬--leh，只有祈禱，以外無路。巴結吞目屎，表出溫馴笑容來接ta-ke、接秀春。Ta-ke是無所不e5 khe2-cheh8。秀春一面糟蹋惠美、一面巴結昆芳。惠美生產e5 期到--lah，感謝主！快便就生查某子。那準[chun2]玉e5 sui2,真成老母e5 面。In 阿媽一句就罵，講生到hit 號查某囡仔鬼無路用，就ka7 伊號名做「M7-tihN8 仔」。可憐，扑sng2惠美勻仔想一個好名beh 號，煞無采工。生hit 幾日，tu2昆芳為公司去出差。阿娘kap秀春去替報戶口，就!n-ni登記做「陳M7-tihN8」。可憐母人m7-tihN8，連子無罪tu2出世人也m7-tihN8。昆芳倒--來知惠美拾查某子也是無到偌歡喜。因為年紀30--lah 才見著這個頭chiuN仔，koh 是查某--e5。真餒志，也就無想beh ka7 伊換名。但是惠美私khia ka7 伊號做「惠慈」。暗時，無人ti7 身邊e5 時才ka7 伊偷叫「惠慈」。若ti7 阿娘e5 面前就叫「M7-tihN8 仔」。Ah！可憐，家己生子，無才調叫子用所愛號e5 名。秀春乘一個機會大獻美人計。Tu2遇昆芳去hou7伊冷--著。惠美又月內，嬰仔哮，吵be7 睏--tit，昆芳就另外去睏ti7 隔壁房。惠美月內無起來，事事秀春替侍[su7]候昆芳。秀春拚命款待。到尾連暗時都來kap昆芳做伴，不知不覺兩人已經生出曖昧e5 關係--lah。
16
到chia 慘上加慘--lah。昆芳破病好，兩個顯然chhoa7 出chhoa7 入。跳舞廳、麻將場、電影院，處處都有in 兩個e5 腳跡。對人介紹也是陳太太。惠美kap秀春來相比，惠美是馴良親像鴿，sui2 親像百合花；秀春是妖嬌多態，身軀liu2-liah8,附有流線形e5 曲線美。舞衣，夜禮服穿--起-來，一下跳宛然仙女下凡，宛如蝶舞花間e5 輕鬆。阿娜多姿，穿懸kia7 仔鞋，行路扭來扭去，kap昆芳手勾手，散步ti7 公園e5 樹腳。坐落，腳翹--起-來，一手pok ?、一手牽昆芳，這款e5 體態，惠美死都做be7 來。An2-ni 秀春e5 款thang 講那俗語講「妲杞、狐狸精。」Sui2,那準野春仔花。Hit個體態品質，一生e5 素養、心性、精神、所愛攏無相同。過去昆芳接惠美是靜，是家庭的，那準修道院e5 聖女。大方、敬虔、恬靜。接著秀春是外交型，跳舞、諂媚，sng2、笑應社會e5 潮流。昆芳辦理事務有方，就升晉做縣城分公司e5 經理。Tu遇老母60歲e5 喜壽，就設法beh ka7 老母做生日。
公然發表ti7 hit日beh續接秀春起來做細姨。秀春不服做細姨。伊講自細就入門，koh 比惠美較濟歲。的確ai3爭大某e5 名份。Hit 日到，thai5 豬倒羊，因為前擺請新娘酒請無成。娶惠美ti7 士隆結婚，無倒來厝--nih請人客。這擺老母六十喜壽，家己升做經理、Koh 娶秀春。老母非常歡喜，主張大請--一下。Tng 請人客e5 時，姑姨舅妗，叔伯嬸姆都攏o-lo2 thin7秀春真好，an2-ni 才合適。
席後拜壽，一對新娘子婿先來拜。昆芳、秀春khok-lok8就拜--落-去。實在m7 是新娘，tui3 惠美月內in 兩個就做見笑事。Koh 好腳手，已經有身2月日--lah。世俗tui3 che 是真平常。後來叫惠美拜。惠美除去跪落祈禱以外m7-bat 拜人，也m7-bat 拜偶像。伊倚--去也be7曉唸好話，只有行敬禮，an2-ni 講be7用--tit，ai3跪--落-去手鞠躬唸好話才會用--tit。Thu5 真久，眾人真勉強伊，到後來不得已就抱細子跪歪歪，目珠放kheh 祈禱。大家看伊有跪就好--lah。但是in ta-ke到席後，大家倒去了，就叫伊來問講：「Tha-tu2仔an-choaN2 m7 免跪正正？An2-choaN2 跪歪歪？An2-choaN2 無唸好話？An2-choaN2 唸耶穌？」倚來五斤枷khiak8 幾若下。目珠皮koaN7 起來hiu3,大腿choan7幾若下，le2 koh khut8。Hit 暗惠美無哮--lah，家己用藥油，烏青e5 位so-so--leh。頭殼定hou7 ta-ke khiak8,有時腫腫梳頭會痛，就頭鬃chhin3-chhai2 梳梳--leh，目珠皮、嘴phoe2 定烏青，出--去真歹看，所以也罕得--出-去。月內人也無chhiu3-chhai2--伊，無甚mih乳，囡仔飼了消化不良。土話講「著猴」，真bai2,瘦瘦、皮leng7-leng7。Ta-ke無歡喜，老父也m7-bat 抱。有一日ta-ke kap秀春真惡，tng 等昆芳無ti7--teh。講佛祖降簽，in去抽簽，跋杯講秀春該佔大房，叫惠美著徙房間，將大房讓--伊，叫伊著搬去偏房。惠美無hiah 快beh 搬，昆芳倒來講hou7 昆芳聽，昆芳也m7 敢做主，teN3 恬恬。Tui3 an2-ni 秀春那弄權。昆芳做經理了後就常常出差去南京、上海、香港，秀春逐位toe3 到著。若倒--來就買tan2-lou7 倒來hou7 老ta-ke仔。惠美囡仔那飼那bai2,除去讀聖經祈禱以外無甚物thang 受安慰。起頭來bat 去禮拜，後來ta-ke禁真an5,? 準伊出門，煞無機會thang 去禮拜。有時姑娘，抑是牧師娘來相探，當面hou7 in ta-ke消毒。實在真可憐！無偌久，秀春拾囡仔生查甫--e5,做一下紅--起-來，就號做榮宗。滿月就趕惠美去偏房。Tui3 hit 日起，惠美就受看做細姨打扮。
不論甚物都輸--人。年節炊粿、縛粽，備辦牲禮。唸經kong3-khok、燒香跋杯。辦葷桌、辦菜桌，無一項會贏秀春。人面熟，風流，博麻雀伊一kha，跳舞伊一kioh。講古、tam7戲文ku3 你來，食薰lim 酒逐項會。惠美--ne3,只有唸耶穌，會曉彈琴、會曉裁縫，好品行！事事都做風尾，自an2-ni hou7 人禁落冷宮，企做青柴，守生寡。伊e5 房間，丈夫一腳步都m7-bat 入--去。前後、四邊走無路，佳哉頂面iau2 一路，只有望耶和華e5 保佑。可憐禍不單行，所疼e5 子惠慈，m7 是，實在是M7-tih8仔，著猴be7 好，直直hoa--去。老父有榮宗，後生肥kun3-kun3、笑gi7-gi7 thang 抱。甚mih人beh 看著猴e5 M7-tih8-a2。但是惠美為母性愛，哪甘得放hou7 伊死。暝日照顧，目屎準飯吞。
意外e5 好消息就是昆芳受提拔做總公司e5 襄理。自an2-ni，kap秀春、kap細子榮宗，就搬去總公司e5 所在地香港。老母、惠美kap M7-tih8仔hou7人放tiam3 厝--nih。無扑算 in 去了無偌久，老母著拖屎連e5 病。Ti7 hia 睏、ti7 hia 食、ti7 hia 放，半㝃be7-tin2 be7 動。惠美盡心照顧、輕聲細說，逐項溫柔詳細。卻有叫嘴e5 查某囡仔素蘭ah、木耳ah，總--是in 攏tang2-hiaN2。較講也是惠美來幫贊上好。扶起、扶倒，換衫、換腳帛，縛腳，指頭仔縫勻勻仔拭hou7 礁，sam2-hoan5、tng3粉，腳帛chhiN-chhiN 勻勻仔縛，屎、尿勻勻仔洗，勻勻仔拭。逐三頓飼飯若準teh 飼細子。常常食be7 tiau5腹。牛乳嫌臭hian3,惠美常常克liam2 hou7 細子食e5 乳，teN7 hou7 ta-ke仔食。寫批hou7 昆芳，隔真久才倒來看。若un3 豆油，無隔暝做伊去。吩咐秀春倒--來，秀春無數想。伊tiam3 hia 跳舞、電影、麻雀，chhap 你teh 拖屎連，teh 縛腳sam2-hoan5,tng3粉臭kia5-kia5。到hit 時，ta-ke才知好歹人。惠美常常跪落ti7 眠床前，出聲替ta-ke祈禱，讀聖經、講道理hou7 伊聽。食新婦e5 乳慣勢，惠美煞常常aN3 ti7 ta-ke e5 身邊，用乳hou7 ta-ke suh。60外偌歲--lah，一下軟弱若囡仔--leh。常常對惠美認錯。講伊往過m7-bat 人，迷信偶像。有時惠美也好禮仔ka7 伊抱出來廳門口ni簷e5 安樂椅，hou7 伊照日頭看花木。An2-ni 足足年偌久，秀春m7-bat 踏腳到，昆芳倒來看兩choa7,攏無隔暝。實在真了然！
有一日，ta-ke忽然ka7 惠美講：「Cha 昏 我睏--去e5 時，有兩個人穿白衫，發翅，來chhoa7 我去。到一座城，城門真珠，城牆碧玉，內面真光。我真愛入--去，但是有一個老阿伯，嘴鬚長長，ti7 hia 顧門。M7 hou7 我入--去，講我e5 衫濟濟驚人，無受羊羔e5 寶血洗清，koh 無信仰e5 文憑，ka7 我趕倒--出-來，真扑sng2。Tu2 teh 躊躇e5 時，有一位真慈祥，面笑容，頭戴刺仔e5 冕流，手有釘跡144e5 人，hit 人穿白衫，歸身發光。我ti7 世間m7-bat 看an2-ni e5 人，ka7 我講：『查某子--ah，你thang 安心倒轉--去，盡一切e5 義才koh 來，我就接納你就近我。Hou7 我所ti7--teh e5 位你也beh ti7 hia，thang kap我相kap得榮光。』真歡喜，也真扑sng2,?-bat 意思就醒--起-來。」惠美聽了大歡喜。Ka7 伊講：「Kap你講話e5 人就是救主耶穌。」Ta-ke講：「今我著怎樣？」惠美ka7 伊講你著信，也beh 替伊請牧師來ka7 伊行洗禮。Ta-ke真歡喜信耶穌，也求主赦免伊一切過去e5 罪，就tui3 黃牧師領洗禮。黃牧師到伊e5 兜，hit 日有姑娘、牧師，濟濟姊妹來禮拜，ti7 家庭做伙守主e5 聖餐。厝邊鄰右大家真奇怪。也當場遺言伊若死，著做基督教式。也廳--nih e5 偶像著盡除。掛起十條誡，表明做信上帝基督教e5 家庭。An2-ni 了後，koh 活誠禮拜才死。Ti7 hit 禮拜內伊真平安，不論甚mih人來看--伊，姑姨，舅妗，叔伯，嬸姆來，伊都講耶穌hou7 人聽。大家真奇怪，總--是聽伊e5 所講真實，也看惠美e5 有孝，大家真感激。其中也有人想講著來聽道理較好。誠禮拜後就過身。摃電hou7 昆芳，昆芳tu2去出差，到in 倒--來都已經照基督教式入木了。自an2-ni，且ka7 伊打thang2來等昆芳in 倒--來。倒--來就設法beh 葬式。惠美主張基督教式，秀春主張佛教式，koh 著叫菜姑、和尚來唸經。一個主張一款。後來大家尊重伊本人e5 遺言，就照基督教式，hit 日濟濟會友kap傳教者、宣教師來送葬。惠美in 厝，守仁、阿嫂、王牧師也攏來。自惠美來昆芳in 兜，今仔日上勝利，上榮光，總--是秀春也m7 認輸。錢有，伊也去結壇ti7 邊仔，tiam3 hia 唸經來kap惠美鬧。板扛--出-來，惠美be7 曉哭，只有傷心流目屎。秀春哭到i-i o-o、li-li lo-lo：「心肝仔我母--o-oe3!今仔日歸心做你去，也無thang hou7 我見一面，我心肝我母--o-oe3!」足白賊，病年偌久，拖屎連倒ti7 床--nih，批、電報直追，連探頭都m7 敢。今哭到大聲野喉，鼻、嘴瀾khok8-khok8 滴。甚mih頭七、三七，自然做查某子也lang7-lau5。大家講秀春較有孝。
17
葬式了一段落，昆芳kap秀春in 就koh 去香港。一座厝hiah 大，早ta-koaN做官，阿公是舉人，頭前旗杆，後壁花園。池亭、水閣，果子園真開闊。只有tiam3 惠美kap細子M7-tih8-a2,其餘叫嘴e5 查某囡仔素蘭ah、茉莉ah，kap一個長工仔白直白直，人攏叫伊「大呆」。素蘭ah是林長老in hia kah 來e5 查某囡仔，有信耶穌。佳哉這個真thang 做惠美e5 安慰。常常做伙吟詩、讀聖經，做伙祈禱相安慰。昆芳in 去無偌久，M7-tih8-a2 就轉koh較m7 好，因為身體軟弱，koh hou7 人oe3 著出癖，koh hou7 冷--著，煞變急性肺炎，兩、三日就死--去。摃電hou7 昆芳，昆芳也無倒--來。大概是想講查某囡仔kun-tu2都?-tih8仔，自an2-ni 死死--掉較直。但是tui3 ti7 惠美，是唯一 e5 向望。丈夫hou7 人佔--去，守生寡，有翁若無翁。人有後生紅點點，咱連這個查某子都ki be7 tiau5。想了真慘chheh，有時真餒志，煞giau5 疑上帝hiat-kak8--伊。
有一早起，kap素蘭ah透早起來做伙讀聖經祈禱。讀著幾若位聖經不止受安慰。讀講
「看--ah！耶和華e5 手m7 是短，boe7 會拯救，耳空m7 是重，boe7 會聽」（以賽亞59：1）。
「有雅各e5 上帝做伊e5 幫贊。向望伊e5 上帝耶和華--e5,這號人有福氣。」（詩篇146：5）。
「耶和華e5 目珠看敬畏伊e5 人，看向望伊e5 慈愛e5 人。Beh 救in e5 生命脫離死亡。保存in e5 活命ti7 饑荒e5 時。」（詩篇33：18-19）。
「我決斷無放sak 你，決斷無離開你。所以咱thang 好膽講：『主就是幫贊我--e5,我無beh 驚惶，人beh 啥發得我ta-oa5。』」（希伯來13：5-6）
「耶和華是我e5 氣力，亦是我e5 藤牌（盾牌）。我e5 心倚靠伊，我就得著幫贊。所以我e5 心大歡喜；我beh 用我e5 詩歌o-lo2 伊。」（詩篇28：7）。
「因為你beh 賜福hou7 義人；耶和華--ah，你beh 用恩惠，親像藤牌，四面圍伊。」（詩篇5：12）
「伊無beh hou7 你e5 腳搖choah；保守你--e5 的確無tuh 眠。看--ah！保守以色列--e5,也無tuh 眠，也無睏--去。保守你--e5 是耶和華；耶和華ti7 你e5 正爿做你e5 蔭影。耶和華beh 保守你，免受一切e5 災害；伊beh 保守你e5 生命。你出、你入，耶和華beh 保守你，tui3 這時直到永遠。」（詩篇121：3-5，7-8）
「我耶和華是固守葡園--e5,我時刻灌沃--伊，暝日固守--伊，免得人損害伊。將來雅各beh 釘伊e5根，以色列beh 發芽開花；in e5 果子beh 充滿世界。」（以賽亞27：3，6）
「主beh 救我脫離攏總e5 歹代，也beh 救我入ti7 伊天--nih e5 國，願榮光歸伊到代代無盡。阿們。」（提摩太後書3:18) 
惠美kap素蘭讀chiah-e5 聖經得著大安慰。滿心歡喜到流目屎，感謝耶和華上帝e5 疼痛照顧。Koh 回憶伊救伊e5 ta-ke，較贏魔鬼來榮光上帝e5 經驗，就那壯膽。兩個起來目屎拭拭--leh，koh 一擺新e5 決心beh kap魔鬼罪惡戰到到底。秀春伊也咒誓beh kap惠美戰到到底。照看伊已經較贏，翁hou7 伊佔--去，生後生真紅點，襄理e5 太太。惠美較輸，翁hou7 人佔--去，守生寡，子死--去。只有救ta-ke e5 靈魂，che秀春真看輕，爭一個拖屎連，ka7 人洗腳、縛腳臭，kia5-kia5--e5 去服事，爭一個死人無gau5。一概攏秀春chhong3,大家ma7是講秀春較有孝。所以tui3 秀春e5 目珠來看惠美，是不中用，緊死緊好。
有一日 m7 知去hou7 甚物sin5感--著，昆芳想講厝--nih江山hiah 大，kan-ta放hou7 惠美一個人ti7 厝--nih無意思，就決然辭退襄理倒--來。Tui3 an2-ni，秀春kap榮宗也攏倒--來。An2-ni 惠美又是秀春e5 眼中釘。昆芳倒--來無所事事，chia、hia thit-tho5,lim hoa7,不知不覺煞去賽花樓chhap 著一個花妓，叫做美珠。實在有sui2,今年19歲。那準花含m5 tu2仔開。柳葉眉、鸚哥鼻，鯉魚嘴、榭榴齒，目珠重sun5,目睫毛長長。面肉粉白，笑著雙爿酒窟仔真sui2。胸懸、腰細，kha-chhng-tau2 大e5。穿起懸kiah8仔鞋行路e5 款，m7 是惠美、秀春所toe3 會著。In兩個bat 生子--lah，哪裡tu3 美珠會tiau5。昆芳原來tui3 放肆以後，就變做採花蜂，一下--看著瀾流數十丈。即刻包飼，美珠也等無這號缺，就陪死諂媚交纏。Tu-tu2親像蜘蛛纏胡蠅an2-ni。一下toa3 暝，連連幾若暝也m7 知thang 倒--去。秀春會死會活，thong 城jiok 透透。注死去hou7 伊chhoe7--著，ti7 賽花樓。大鬧賽花樓，be7 得伊生死，演出一場，m7 是猴咬猴，是花鬥花e5 戲劇。自然樓主ui7美珠，所以秀春加衰，面hou7 美珠jiau3幾若空。Tng 亂e5 時，昆芳做伊好人仔無ti7-tai7,溜tui3 後尾門--出-去。秀春足m7 願，sui2 面去hou7 美珠jiau3 幾若空，的確想beh 報仇。到chia 秀春差昆芳一歲，已經31--lah，較gau5 妝，都m7 值得美珠19歲e5 sui2。惠美都免講，今年也26--lah，子死，心操煩，3個中間看了伊上老！Koh 敬虔、知足、守矩，無想beh kap人爭。這擺較有機會thang 去禮拜，kap素蘭去鬥幫贊教會。彈琴、教主日學，鬥巡姊妹，做婦人會主理。Tui3 an2-ni，惠美心那khiN5-tiau5 ti7 主。Ta-ke死--lah，昆芳顧瘋女色，無管--伊。伊熱心151敬拜上帝，為主做工奉事教會。所掛慮e5 就是暝日為丈夫祈禱，向望丈夫有反悔e5 日子。但是昆芳今是十路全，酒、色、麻雀，直直墮落；跳舞、戲院是伊e5 去處；教會、上帝今伊m7-bat--lah。
秀春看昆芳迷美珠，潑婦惡毒心，計就生--出-來。想出「合攻破曹」（就是將計就計，西蜀孔明送劉備去kap東吳孫權e5 小妹成親，an2-ni kap孫權聯盟來破北魏曹操）。計已經定著，就勸昆芳娶美珠做第二號姨太太，昆芳足歡喜，o-lo2 秀春bat 事，實在bat 事！定出去菜店，亂無體統，見笑，koh 浪費，若oe3 毒倒--來，顛倒死，m7-tat8-tioh8娶--入-來iau2 較好名。會外e5 人，四號、五號姨太太ma7 有，第二號、第三號無稀罕，就娶--入-來。娶--來，秀春就教美珠如此如此，用計策來害惠美。昆芳、秀春、美珠3個siang7 房siang7 床，真親。惠美叫素蘭--e5 來做伴，真濟年都是an2-ni，家己認份。一擺khe2-cheh8,到m7 準伊siang7 桌食飯。In 3個滾hoa7-hoa7 lim 酒，大魚大肉食lim。菜尾仔惠美、素蘭，kap iau2 一個叫嘴e5 查某囡仔茉莉ah做伙食。茉莉ah無信主，看秀春較紅，伊倚秀春。定定tui3 秀春、美珠學話。去巡姊妹，鬥做教會e5 工，講是流氓查某la7-kha，gau5 過家去thop8話。秀春、美珠就giah8奏版直奏。昆芳就痟神氣起就扑。有時3個食飯，叫伊tiam3 桌邊hia 罰跪，講伊la7-kha gau5過家。秀春ka7 伊tim3肉骨。可憐--ah！惠美心內自恨，真正是刺仔內e5 百合花。Ta-ke苦毒，細姨也謀害，丈夫也無看顧，子也死。Tui3 hia 起，m7 準伊koh 出--去，講伊是去koaN7 話、過家，無正經。有時連禮拜日都be7 得出席。
有一暗月暗暝，in 3個chhoa7 出去賽花樓，去kap人清帳算花代，就是贖美珠e5 身價，ti7 hia 續hou7 人請。頭家笑gi7-gi7,辦一桌khiau-khiau，可惜hit暗昆芳略仔感--著，無甚mih敢lim 酒，才lim 兩罐麥仔酒na7-tiaN7。若是平時一打無忍--伊，威士忌、but8-lan5-ti5 罐外也是boe7 醉，清酒lim 得幾若罐。但是兩個某ti7 身邊，koh 是算有著城內e5 美人，就kek an2-ni 悾悾hou7 兩個細姨仔一個插一爿，沿路散步倒--來。MoaN[Moa] 兩個細姨teh 行，猶原tui3 大路歹勢，tui3 後尾路，tui3 in 後花園入--來。聽人ti7 後花園e5 蓮花池邊teh 哭。3個就好奇心，行tui3 hia--去，koh 是查某人聲，昆芳小可醉勢、醉勢，be7 認得聲。秀春一下就知是惠美e5 聲，就拖in tui3 hia--去。Tu-tu2是惠美招素蘭去蓮花池邊祈禱。素蘭看人來緊走去bih ，in 攏m7 知。Chhun惠美ti7 hia，in 行倚--來，惠美tui3 昆芳e5 腳ka7 伊攬--leh 直直哭。因為想著青年當時e5 疼情，今仔日hou7 丈夫hiat-kak8 e5 淒慘，哭到be7 轉聲。昆芳大聲chhoh 歹嘴，煞講hou7 伊哭到衰--去。惠美應講：「阿夫--ah！你kiam2 thang hiah8 硬心， kiam2 攏be7 記得早時e5 愛情。」昆芳講：「愛情，那teh 愛情--leh！Beh 死，死--落-去，m7 免teh koh交纏。」罵較緊，抑是踢--去較緊，順罵e5 勢自an2-ni ka7 伊踢--去。惠美自an2-ni 恬恬。原來hit時惠美是跪ti7 池邊e5 一粒大石頭邊，仆ti7 石頭teh 祈禱。Hou7 伊cham3 一下，tu2 tng3-lap 坐，koh 一下自an2-ni lian3--落-去。池真深，水m7-bat礁。
18
惠美e5 一生實在真夠可憐。無聽老父e5 遺言，hou7 情絲所纏，到chia 實在反悔真遲。頭殼定食五斤枷、薰吹頭。目珠皮、嘴phoe2、大腿定hou7 人捻。藤條、拐仔頭，ta-ke扑，丈夫扑。細姨tim3肉骨，目he 目gin5,子死丈夫m7-tihN8。Kun-tu2活也是苦。
昆芳聽水聲，thom5-lom5 這聲aih8--一下！自an2-ni 恬恬知歹代--lah。著驚緊喝救人，四邊靜chauh-chauh，暗bin7-bong。AN3--落-去sa，sa 無。秀春假有心、假有意，直直ka7 伊講：「Mai3-noh，寒寒--人，你koh lim 酒，也hou7 感--著-leh。Mai3 bak水--lah，那準你講--e5,死--落-去mai3 teh 交纏。Ka7 伊準做自殺跳水，kun-tu2也無人看見。死都死--lah，kun-tu2明仔載才來kou 也是相像。」總--是昆芳幾分有良心，倒--去緊喝長工大呆，kap兩個叫嘴e5 查某囡仔beh 去鬥kou。到厝，門iam2--leh，無半人ti7--teh。廟口teh 做大戲，大家去看戲。昆芳家己giah8一枝竹篙去蓮花池直la7,直直叫惠美。無聲無說，秀春kap美珠做in 睏，m7 chhap--伊。M7-na7 m7 chhap，是顛倒歡喜。心內想講，眼中釘除--去--lah。
惠美哪裡tu3 人會tiau5。一個是若準經過萬里e5 戰場，能爭慣戰，情場e5 老戰士，狐狸母秀春；一個是賽花樓e5 妖妓，甚mih款e5 諂媚淫亂e5 體態，是in所慣勢，是一蕊初放e5 桃花。惠美hou7 人罵m7 敢倒罵人，軟塗深掘，叫罰跪就罰跪，跪落總是祈禱，祈禱目珠kheh-kheh，拱手aN3 頭，tu2 hou7 人tim3雞骨、肉骨。若設使bat 小可應--人，就兩個khiN5倚來扑一個，昆芳teN3 無看--見。有時素蘭看了be7 khat-tit，倚來ui7,到尾素蘭是討皮痛。所以事事讓，若扑正爿，越倒爿續hou7 人扑較直。
秀春看眼中釘、臭人，死--lah，真得意！自然正式大某，美珠細姨。美珠倒尾來，年歲少，管得過過。Chhoe7 惠美到隔日也是chhoe7 無。同時素蘭也失蹤，不知去向。這層事無腳無翅，自然會走會飛，隔兩日新聞真大字。題目是寫「漳州縣城蓮花池事件。」內容所寫真離奇。寫講：陳--家e5 世子陳昆芳，前石油公司香港總公司襄理e5 太太（髮妻）自殺。名林惠美，是一位熱心e5 基督徒。看是跳水死，m7-ku2 既然是熱心e5 基督徒，應該是無自殺e5 理氣。講是為家庭愛情e5 糾紛，才chhoe7 短路。M7-ku2 若是熱心e5 女徒，kiam2 be7 吞忍，用好來贏歹。何必自殺？Kiam2 m7 是得罪in e5 上帝？Koh 同時伊e5 差用素蘭也失蹤，聽講平平是基督徒。Tui3 an2-ni ka7 伊推察--起-來，kiam2-chhai2 背後有謀殺也無的確。所以也thang 想做是他殺。這個嫌疑人，這陣未經過詳細調查，所以且m7 發表。警察局看這層事做真要緊。所以這時已經teh 四圍偵察。扑算無久事就會明白。
堂堂出ti7 民生報第三頁，真大字。昆芳讀一下面攏失色，透暝chhoa7 美珠直直坐急行，走到上海，去bih tiam3 法國租界。聽候警察e5 刑事到，人都走--去-lah。一發可疑，就將秀春拘去警察局問。隔日e5 新聞koh 出--來，寫講：最奇怪e5 就是，到這時kou iau2未有身屍。也陳昆芳kap賽花樓e5 美珠，第2號姨太太也忽然失蹤。現時第一號姨太太秀春被警察局拘留中。An2-ni 看tui3 情敵e5 妒忌謀殺e5 嫌疑真明。
秀春起頭攏m7 講。Khah講都講伊m7 知。經過濟濟e5 方法來問，才漏口--出-來，講伊有聽人e5 聲poah8--落-去。後來才認ti7 蓮花池，時日是11月初2，是月暗暝。後來chhoa7 去實地檢證。真tu2好，koh iau2 有手巾仔2條ka-lauh8 ti7 池邊，1條ti7 石頭腳，bak 到全鼻、目屎e5 跡；一條ti7 魚池邊e5 草仔頂，giong7-giong7 beh ka-lauh8 落水--lah。Hit條是綢--e5,hiu3 芳水，真芳，也有拭嘴唇紅胭脂e5 跡。
Hit 2條手巾是真好e5 物證。提倒去交警務處法醫化驗，ti7 hit 2條手巾chhoe7 出人e5 指頭仔痕。指頭仔痕是比印仔較好，che 是be7 假--tit e5 印證。化驗了這條有惠美所用e5 可疑。因為有鼻、目屎，大概是ti7 hia 哭，巾仔是粗白布。Koh tui3 手巾仔角，用線thiN7一字羅馬字「Hui7」。An2-ni 真明是故人e5 遺物。也有手痕，攏hip 起來。An2-ni 惠美確實ti7 蓮花池失事無疑。
Koh 化驗iau2 1條keN5 ti7 魚池邊e5 草仔尾e5 綢手巾。這條手巾e5 位置比布手巾較lip-kiN5 ti7 池邊，an2-ni 這條手巾e5 主人可能被推出幾若項：（1）綢手巾e5 主人也bat 到蓮花池邊。（2）而且bat 企真倚，真lip-kiN5 e5 所在。（3）Koh 或者bat 真出力做甚mih事致到伊e5 巾仔ka-lauh8,本人煞m7 知。（4）也hit個時間可能是真暗e5 時，所以無看著thang khioh，kap 11月初2無月光，真符合。
Koh 一擺明細e5 化驗，就知（1）手痕真明，叫秀春來驗有對。（2）拭ti7 巾仔e5 胭脂色kap伊嘴唇e5 胭脂色，品質攏tui3。Tui3 an2-ni 就斷定秀春kap這層殺人事件有關。總是iau2 m7 承認。逼到尾才承認in 去賽花樓，3個倒--來。到hia 聽惠美teh 哭，惠美攬昆芳e5 腳，昆芳ka7 伊cham3--落-去。An2-ni 主犯是昆芳。Tui3 an2-ni 就暫時交保，放伊倒--去，照伊想：來到chia，火燒腳，隨人poe2。伊家己若拚會離好bi7-si7,hoan 管別人死了了。一切攏piaN3 hou7 昆芳。一面tui3 新聞出，眾教會無m7 為這層事祈禱。向望上帝主持公道，來收無辜e5 冤。
昆芳走到上海，去bih tiam3 法租界e5 「第一旅社」。Hit 暗到位真寒。內面e5 老板kap工人，攏看做金牛來。扶腳sang2 手，就請伊tiam3 特等房。逐項施設洋化，壁爐、銅眠床、phong3椅攏真sui2。該死！錢動人心，昆芳koaN7 一皮袋e5 美鈔票。美珠穿一身軀e5 綢緞。珍珠、鑽石、金環、頷鍊、手指、耳鉤，金閃閃，會奪人e5 目珠。管hit 號室e5 女招待生兩個就用方法--lah，就提硝酸kap鹽酸ka7 伊lam7 做伙。（就是人時行ka7 查某人潑面hou7 伊noa7 e5 藥水。）泡tiam3 咖啡茶，燒滾滾，koh 捧一下幼餅來請in 食。
兩個m7 知死、m7 知死，真歡喜就接--來。昆芳boe7 lim，先脫衫去洗浴。因為感覺較無hiah 嘴礁，就無lim 且tng3--leh。去洗身軀e5 時美珠lim。Lim 過喉，哀一聲，be7 顧tit un--落-去。自an2-ni 死tiam3 椅腳。昆芳洗浴好來，看美珠已經過氣，緊去報警察。刑警一下來，liam5-piN 知影是毒殺。Chhun e5 咖啡提去化驗，liam5-piN 知是硝酸、鹽酸泡製e5 王水。即時大搜查，liam5-piN 無過幾點鐘，就知是女招待生e5 共謀e5 謀財害命。
隔日送落法庭公判。Ai3昆芳去做證人。伊ti7 chia 改做陳福全，也美珠改作寶珠。伊是唯一e5 證人，無出庭絕對be7用--tit。真不得已就出庭。自然證據充分，hit 兩個女招待生就受判決死刑。了後就宣告散庭。Tu2 hit時有一個人tui3 堂後行來頭前，拜託陳福全慢chiah 離庭。陳福全e5 面即時失色。這個m7 是別人，原來就是上海市警務處e5 刑事科長。是出名e5 偵探蔡天枰。伊e5 原名是「天平」，大家講伊公道，那準天枰。一旦事件入伊e5 手，無m7 真明。
因為蓮花池事件，惠美e5 後頭阿嫂雪梅看新聞，kap漳州縣城警察局e5 通知。已經提出上告ti7 漳州地方法院。法院已經發出通緝令。今仔日ti7 chia tu2著蔡--先生，插翅都難飛。蔡--先生提身份證hou7 伊看。是上海特別市e5 警務處刑事科長，偵探主任蔡天枰。續將通緝令hou7 伊看。Ti7 hia 有伊e5 像，即時指責伊e5 原名是陳昆芳。攏無話thang 應，頭殼勾--落-去，目屎lian3--出-來。無細膩e5 蔡--先生提手銬--起-來，雙手ka7 伊扣做伙。吩咐關落u5審監房。Ah！到chia 也了然，情盡！愛惠美愛到be7 得著，千方百計。Kou-chiaN5、強奪。追chhoe7,跪落叫m7 敢，hoe7 失禮，咒誓beh 落教。變一百連八變，到chia 墮落。錢有，酒、色、kiau2、跳舞。應惠美：「這時比hit 時，一時風駛一時船。都無teh 憨，這時甚mih人beh koh kap你落教--ah！」有影--lah，娶過手--lah。花都採了--lah，換新較心適。但是罪惡teh 追jiok。到chia 著試試鐵窗e5 滋味。
19
Tui3 受拘入u5審監房hit 暗，昆芳起熱狂。因為伊看見惠美一頭一面攏是路kou糜，身軀tam5 lok-lok。煞感覺瘦khok8-khok8,舌仔吐長長。khah停ti7 眠床前，伊面若越向壁就走去眠床後。被拖來蓋面，煞感覺teh ka7 伊jih8。姑不chiong 伊就大聲嚷，喝救人。顧監--e5 來看，伊煞跪--落-去叫m7 敢。Khah停吟基督教e5 詩「我罪極be7 得推辭，照天律法應該著死，知無法度thang 救家己，耶穌我來就你。」就跪落流目屎。Khah停就唱「再來一杯，何必客氣，這時花tng 芳、酒tng 紅，m7-lim m7 嫖，青春不再來。」就哈哈大笑。Khah停叫耶穌上帝，khah停叫佛祖、王爺公，khah停叫惠美，khah停喝講美珠倒--落-去--lah。Khah停嚷講攏是秀春害伊，就真受氣，手teN7 拳頭母beh 扑，cham3蹄就koh 大哭。後來就跪--leh 細仔聲講：「惠美你冤魂mai3 來纏--lah。我才ka7 你做司公，超度--lah。」Khah停就講：「主會救！主會救！」總講歸暝無睏，有時家己講該死，就家己sai 嘴phoe2。顧監--e5 看了真驚，就去報典嶽長知。明仔載就設法hou7 伊暫時出獄去入院。就hou7 伊入ti7 上海聖約翰大學e5 附屬病院，准伊靜養一禮拜，後來才審問。Ah！真正是罪teh--人，未審問先家己驚。入院第4日，熱攏退，較會睏--tit。有一暗，月反烏反烏，起來跪落ti7 塗腳，面仆ti7 椅仔，良心出現，koh 想著上帝--lah。
就祈禱講：「上帝--ah，求你憐憫赦免我過去e5 罪。我實在有得罪你。我用奸鬼e5 心來騙--人，也騙上帝。今到chia 一切罪e5 工錢攏到手--lah。Ah！罪e5 工錢就是死。今我知除死以外，我家己無路thang 脫離。」祈禱到chia，就koh 開聲哮到chheh 氣。停好久就koh 接續祈禱。「主--ah！你是憐憫e5 主，你kiam2 m7 肯憐憫拯救我？我若著受定死刑，天父你kiam2 無beh 帶念主e5 面，看我chit-tiap8 真實e5 痛悔來救我e5 靈魂？」就koh 開聲哮，那哮續那真淒慘求叫講：「主--ah！主--ah！求你赦免我。」看護婦濟濟是基督徒，因為聖約翰大學是教會設e5 大學。看護婦聽伊teh 哮teh 祈禱，就知伊也有聽道理，就來問來安慰伊。叫伊緊睏，m7-thang 睡眠不足，可能會koh 發熱。後來身體會koh 扑歹。Teh 講chiah-e5 話，抑是伊teh 祈禱e5 時，ti7 病室後面e5 窗仔外有一個人企ti7 hia teh 偷看、偷聽，伊攏m7 知，受人苦勸就安靜倒--落-去睏。若是睏be7 去，就koh peh--起-來，對顧暝來巡病房e5 護士討紙筆。伊e5 意思是ai3寫遺言狀hou7 惠美。
因為到這e5時，伊e5 心iau2 有一個真大e5 疑惑。（1）就是伊想惠美穩當死--lah。死ti7 蓮花池底。大概是頭殼顛倒頭栽，插入ti7 路kou糜底，水深m7-bat 礁，真濟lom3-lom3 e5 塗。自an2-ni 無氣，kou 無，是死ti7 路kou糜 e5 lom3塗內。（2）惠美無死。因為伊感覺踢無到偌大下，極加是tng3-lap坐，an2-choaN2 會跋落池。落池an2-choaN2 會煞無身屍，真正是奇怪。所以就決心beh 寫遺言狀hou7 惠美。
護士提紙筆來hou7 伊，伊就寫：「所疼e5 惠美。求你赦免我e5 罪。我對你真不住。願你ti7 上帝e5 面前替我哀求，因為我已經有深深反悔知罪。前我存奸鬼e5 心騙你、騙上帝。實在真該死，今這時我tui3 心底深深痛悔，發心信主耶穌。求伊恩典拯救我e5 靈魂。我向望會得kap你相見ti7 天。總--是我iau2 有一點e5 向望，就是望你可能iau2 ti7 世間。但是這個向望是真薄，kiam2-chhai2 是我e5 憨想。總是我已經知，我會受法律e5 裁判。我無路thang 家己洗清。Ah！所疼--e5,設使你若iau2 活，你kiam2 be7 帶念著初會ti7 山頂挽百合花e5 時。Kiam2 be7 想著做伙顧阿爸ti7 病床。Kiam2 be7 想著我追chhoe7 你，chhoe7 你ti7 雲南城外e5 一個鄉庄e5 小竹圍e5 情景。Ah！若koh 想hiah-e5 甜蜜e5 愛情，我e5 心實在beh piak 裂。」寫到chia 目屎hou3 m7 開，直直哮--出-來，就起來行倚後壁窗仔kiN，beh 提面巾拭目屎。 忽然taN 頭看窗仔外有一個人，hit個人影親像惠美！伊無意識叫真大聲「惠美」！總是hit個人影就an2-ni 無--去。伊真m7 願就穿睏衫開門jiok--出-來。果然有一個人teh 走，而且是查某人e5 款。因為月無光，tak 著石頭，煞仆--落-去，起腦貧血，顧暝e5 護士緊來，也kap hit個teh 走e5 人也越倒轉--來。Ka7 伊扛入病房。停倚誠刻久chia 精神。心真giau5 疑，詳細問chia 有人號做「林惠美」抑無？大家攏ka7 伊講無。自an2-ni 就家己想是siuN掛心，一時e5 幻覺所致。
到一禮拜後就koh 受調到法院受u5審。U5審官代先問伊e5 姓名、年歲、住址。確認這個人果然是陳昆芳，陳福全是假名，一一自認。也家己自認是ui7驚罪，所以才逃罪來上海。Thang 講十分e5 八、九伊家己承認，惠美e5 死是伊ka7 伊踢--落-去--e5。不過有幾若點thang koh 調查就是。（1）是惡意，抑是無意。（2）是伊一個ka7 伊踢來致死，抑是iau2有幫手。若設使有幫手，就變做惡意、共謀。（3）怎樣會滅屍。An2-ni是跋落水死，抑是ti7 別位已經ka7 伊創死，才扛來填ti7 蓮花池，假做跋落水死。因為是滅屍，所以人跋落水家己kou 無，也無人來報警察。Tui3 這三點iau2 未明。
為beh 判決死刑的確ai3有人證、物證，空間、時間，動作一切有力e5 證據，m7 是隨隨便便，就決定將這件案移倒去本地方e5 地方法院。續thang 實地檢證。隔日就連人帶案，押送落來漳州城地方法院。這起案警務處批hou7 蔡天枰先生專案偵查。所以蔡--先生親身押伊落來漳州。到 chia 昆芳真正是無面thang 見人。落火車看見e5 人有e5 bih嘴，有e5 phui3瀾。大家講伊是了尾仔子，荒淫酒色無程度。到位隔日kap真濟法警、法醫，蔡--先生親身牽，頭殼ka7 伊戴草lap-a2,kan-ta chhun 目珠空hou7 伊看路。手，扣手銬縛iap-後。牽來到蓮花池邊，人山、人海e5 人圍來看。實在足見笑。叫伊家己詳細說明，惠美ti7 佗位攬你e5 腳，lin2 3個an2-choaN2 moa？攬腳攬甚mih勢面？攬腳自an2-ni 停腳企--leh，抑是有攬teh 行？行幾步？M7 知影到池邊--lah 抑m7 是？踢偌大下，比看mai7?踢一下隨時跋--落-去，抑是停一下仔才跋--落-去？無隨時應聲跋--落-去，是iau2 有人鬥踢--落-去抑m7 是？到chia 這句伊想真久，be7曉應，覺得m7 是伊踢--去即時跋--落-去。那準有………，m7-ku2 暗暗，家己有lim 酒，小可醉醉，所以記憶不清楚m7 敢應。「你有喝救人抑無？有thng3 鞋抑無？」「無thng3 鞋，kan-ta ti7 岸頂aN3--落-去摸。」「An2-choaN2 關係人命hiah 潦草，m7 免thng3 鞋，緊giah8火來摸？」「秀春叫我mai3,講真寒，我有lim 酒，也小可感--著。講死都死--lah，明仔載才來kou。」「後來自an2-ni 等到明仔載抑m7 是？」「M7 是，我有giah8竹篙來la7。」「Hit 時秀春ti7 佗位？」「伊m7-chhap 我，做伊倒 teh 睏。」
蔡--先生第六感是感覺，秀春tui3 這層事也是一個主角，即時叫一個刑警去叫秀春來。叫伊來蓮花池邊檢證。刑警去e5 時chhoe7 無。倒轉來報告，講內面chhoe7 無人，房間只有一個嬰仔teh 哮，真奇怪，一發可疑這個人有罪嫌。所以命令全厝宅內外總搜查。Tauh 底秀春tui3 佗位--去？到尾才發見伊死ti7 後花園e5 古井底。因為人拖昆芳beh 來檢證e5 時，伊影著昆芳面戴草lap-a2,手hou7 人縛iap 後，用手銬扣--leh。秀春大驚，知死--lah。Koh 是全國知名e5 蔡偵探專案偵辦。知法網難逃。伊家己知，查到尾主犯m7 是昆芳。主犯是伊本身，昆芳是無意，但是有意存殺人，koh 直接e5 致死是tui3 伊e5 行動。所以到chia 伊想起法庭hian7-si3,?-tat8-tioh8死tiam3 厝--nih較直。所以將榮宗（嬰仔）ka7 伊hiat tiam3 眠床，趁人無注意自an2-ni 去跳古井。伊m7 是用跳，伊是用顛倒頭栽栽--落-去。所以kou--起-來已經過氣硬硬，時間也已經過三十分較加。頭殼栽ti7 井底e5 lou5-kou糜，所以一嘴一鼻，四界攏是lou5-kou糜塞tiN7-tiN7。Tui3 有水道，這個井罕得用真深，水也有臭味，到尾救be7 活。但是同時搜查，ti7 惠美e5 房間有發見著惠美自殺e5 遺言狀，che 是真奇怪e5 事。
An2-ni這個案真纏。好e5 證人美珠ti7上海第一旅社hou7 人thau7--死。有主犯抑是同謀犯可疑e5 秀春畏罪自殺。唯一e5 物證是2條e5 手巾。1條惠美e5。1條秀春e5,攏已經知。最嫌疑e5 秀春既然boe7 得出庭。所以今只有審判昆芳。決定來12月14日beh ti7 漳州城地方法院公判。Hit 日8點beh 開庭。過去是一個地方e5 名望家，koh 新聞出chiah 大字，koh 一時3個某，chiah hia5-pai。忽然3個某為伊一個做中心攏死，第2號姨太太hou7 人thau7--死，第1號姨太太跳古井死。攏死ti7 非命，an2-ni 世俗人攏講一個昆芳的確會hou7 查某鬼交纏來掠--去。冤魂的確m7 散，會來交纏。公判hit 日足濟人，著提牌仔號才會得入--去。
20
12月14日照所預定就ti7 漳州城地方法院開庭來公判。照時上午8點開庭。頭一庭是審一件通姦害夫e5 案件。就是審一個查某人嫌伊丈夫破病破病，就kap siang7 庄e5 某青年通姦。後來同謀thai5 死丈夫。Thai5 死了後才ka7 伊扛出去hiat tiam3 後壁溝。聽候奸夫走了，才家己用檳榔刀thai5 左手e5 虎口，koh 拆破衫。然後才去報警察，假佯走到pheN7-pheN7 喘。講是賊仔來，丈夫hou7 賊thai5--死，伊本身也受傷。總--是這個代誌tui3 伊kap奸夫e5 通批來出破。證據逐項充分，就受判決死刑。罪名是通姦害夫，共謀惡意的e5 殺人。
第二堂審一個女子高中e5 音樂先生淫亂家己所教e5 學生，已經有身孕四月日--lah。心意ai3娶--伊，但是查某囡仔e5 父母m7 肯。疼煞反怨，暗時招hit個查某囡仔出去茶室食茶。騙伊講beh 出去買果子仔，叫伊且等--一下。假佯起來行tui3女子後面--去。就將所備辦chah ti7 身軀e5 毒藥水tui3 頭殼ka7 伊lam5--落-去。藥水流對面--nih，致到一爿e5 面、目珠、耳仔、頭殼皮自an2-ni 熟熟。雖然入院治療，總是目珠猶原一lui2 失明。耳仔一爿無聽見，頭毛lut 一爿。面變做真歹看。Ah！實在有夠殘忍。先生是讀過師範學院，受過高等教育e5 人。做人e5 老師，竟然淫亂家己e5 學生，到尾而且用chiah 殘忍e5 方法來毀壞對方e5 容貌。證據充分就判決，處有期徒刑十年。剝奪公權五年。
第三堂是beh 判「漳州城e5 蓮花池事件。」對這層事有關e5 證人賽花樓e5 美珠已經死。最thang giau5 疑e5 主犯，或者是幫兇e5 從犯秀春也死。秀春是真重要e5 主角，有3項e5 可疑。
1、池邊e5 綢手巾。（1）Ti7 真lip-kiN5 e5 所在khah著。（2）手巾e5 手痕。（3）胭脂e5 色緻kap品質，完全是秀春e5。
2、畏罪就自殺？伊e5 自殺m7 較早m7 較慢。Tng 叫伊來現場對證e5 時才跳井。所以有畏罪e5 可疑。
3、家宅搜查e5 時，有發見著惠美自殺e5 遺言書。經過法院檢驗後，就知筆跡kap惠美在生所寫e5 字e5 筆跡無對。Koh 驗墨水e5 色緻，就知m7 是惠美死e5 以前寫--e5。是惠美死了甚mih人寫，來冒充做惠美自殺e5 遺言。因為hit個筆跡、墨水e5 色緻iau2 真新。Koh 化驗紙面e5 手痕，kap池邊e5 綢手巾有對。An2-ni thang 斷定這張遺言是秀春寫--e5,就是beh 湮滅他殺e5 嫌疑。
Tui3 以上三點，ka7 伊推惠美e5 死kap秀春大關係。總--是人已經死，無法度thang koh 追究。唯一e5 活人就是昆芳。昆芳親身ka7 伊踢。而且ka7 伊踢e5 時，依照秀春e5 口供講，昆芳有chhoh 歹嘴，而且罵講：「Beh 死死--落-去，m7 免定teh 交纏。」罵an2-ni 才出力ka7 伊踢--去。所以也be7 得講m7 是惡意。Koh tui3 過去e5 糾紛，kap事事歹款待惠美e5 事實攏查出。到今仔日為著beh 足兩個細姨e5 心願，ai3 hou7 兩個細姨歡喜。乘酒醉e5 興奮來踢惠美，對伊踢來致死。雖然m7 免死刑，也著無期徒刑。Che 是當時檢察e5 論告。照看無期徒刑是真難免得，或者著死刑。
昆芳有請一個辯護士名陳志分。伊真盡力主張幾若點。
（1）食酒，有醉，心無意識。
（2）照伊踢e5 力量，kap伊企e5 位置iau2未會致到hou7 惠美跋落致死e5 程度。
（3）雖然beh 踢e5 時有chhoh。M7-ku2 伊有喝救人。本身也有去kou，giah8竹篙去la7。Tui3 an2-ni thang 知非惡意。應該著減刑。
檢察講an2-ni be7講--tit。檢察e5 論告：
（1）若講食酒有醉，thang 叫賽花樓e5 頭家來做證hit 日e5 實情。Koh 請法醫來檢驗伊e5 體質，看有影2罐麥酒會醉抑be7 ？也請精神病科e5 專家來鑑定講食2罐麥酒e5 醉，可能將人踢落池底死，也m7 知thang ka7 伊giu2--起-來，續滅屍e5 程度抑無？隨時去請賽花樓e5 老板，kap法醫，kap精神病科e5 專家來。
樓主入--來。報姓名、住址、職業、年齡，交出身份證，確認無錯。叫伊咒誓無講白賊。咒誓了就講。
「昆芳常常ti7 我hia 出入，伊是我hia e5 顧客。伊e5 酒量真大。可能lim 麥仔酒一打。Lim 2罐對伊是無醉才著。照我所知是an2-ni。」講了就坐--落-去。辯護士真受氣。大罵賽花樓e5 老板。講：「Lim 2罐對伊是無醉才著」這句你不應該講。你m7 是伊本人，你哪會知伊本人當時e5 實情。你m7 是鑑定人。不應該an2-ni 論斷。
就請法醫來驗血跡，kap注射hou7 伊反應。知影果然2罐麥酒昆芳是be7 醉。若會是極輕微。
就請精神科e5 專家來鑑定2罐麥酒e5 酒精分入an2-ni e5 體質e5 人，伊e5 精神作用會影響到怎樣？請伊提實例來講。精神科e5 專家也證明無講an2-ni e5 酒精分，會致到hou7 昆芳這款體質e5 人會致到be7記得前後e5 事。
（2）雖然伊踢e5 力，kap企e5 位置無十分會致到hou7 惠美跋落池e5 款。總--是che 是理論。但是實在都有跋--落-去，理論無路用，ai3按照實際。
（3）伊雖然有喝救人。抑是有來chhoe7,但是an2-choaN2 chhoe7 無e5 時m7 免報派出所。看著新聞e5 時無來自首，koh 畏罪走去上海隱lek。而且換名做陳福全。Koh 有偽造惠美自殺e5 遺言書。Hit 張驗了是秀春e5 手筆，m7 是昆芳偽造--e5。?-ku2 也thang 講伊或者有同意。
辯護士講用推想講「或者伊有同意」這句m7-thang 講。推事請判官問昆芳本人。講tui3 惠美自殺e5 遺言書e5 事伊知抑m7 知？昆芳講伊m7 知。講遺言書e5 事，伊才想著獻一張遺言書出來。就是伊ti7 上海e5 聖約翰大學病院寫beh hou7 惠美e5 遺言書。卻伊10分9.9 m7 敢講惠美iau2 ti7 世間。總是iau2有一絲絲e5 希望。有、無，不管，伊是ai3拜託法院將hit 張寄hou7 in 後頭，來表白伊反悔kap疼惠美e5 心情。就提寄庭長。
其餘攏無甚物thang 講，限10分鐘koh hou7 昆芳想。若無就beh 判決無期徒刑。Chhun 10分，chhun 5分，時間直直過。辯護士真ai3救昆芳。向望會得無罪，抑是會得減刑。Chhun 4分鐘、3分鐘。判官問伊kiam2 無甚物thang 講，chhun 2分鐘。忽然後面一個查某囡仔穿一領舊花仔衫，ti7 眾人e5 中間喝講：「這層事冤枉，我知影。」檢察喝講命令ka7 伊趕--出-去。即時庭長命令庭丁ka7 伊趕--出-去。辯護士直直講不公平。Che 是昆芳唯一e5 救星。著容允伊去chhoe7 才應該。因為無期徒，kap死刑，平平一世人是無路用--去。Chiah 優秀e5 青年，今年32歲就宣告無期徒，未免太扑sng2。要求延期判決。判官就kap陪審官參詳。就准，最慢延長到明仔日這個時。也叫這個辯護士去chhoe7 hit個嚷冤枉e5 查某囡仔來做干證。若chhoe7 無，就beh 依照所論告來辦理。Tui3 an2-ni 就宣告閉庭。
到明仔載iau2 較濟人。這個消息一下傳出，歸城e5 人攏真衝動。到時滿庭，而且庭外e5 人山人海，ai3看這個判決，kap來做證e5 查某囡仔tau3 底是啥人？到時chhoe7 無。雖然辯護士liam5-piN jiok--出-去，問拖[thoa]車--e5,問賣排攤--e5,講有看一個穿烏花仔衫e5 查某囡仔koaN7 菜籃仔tui3 法院出來。今tui3 佗位去也是chhoe7 無？辯護士真不平檢察e5 無理。但是檢察講hit個查某囡仔可能是痟--e5。因為人beh 做證人應該ai3有相當e5 手續。法庭是神聖，be7 用tit喧嚷，che 是常識，an2-choaN2 隨便嚷。也可能是辯護士倩--e5。刁持beh 亂庭來拖延判決。不管他尋無就罷論。今應該著判決。
Tu2 beh 判決e5 時，蔡天枰刑事科長、偵探主任chhoa7 兩個查某囡仔入--來。一個10外歲，一個20外歲。判官tu2 beh 判決，蔡--先生緊走倚去伊e5 身邊仆tiam3 伊e5 耳仔ka7 伊講細聲話。判官一時真驚。Che 是an2-choaN2？哪裡有這號代誌？全庭e5 人也攏大奇怪，hoa7-hoa7 叫，企起來看。庭長喝大家安靜，坐--落-去。大家就坐--落-去，大家chhi-bu2 chhi7-chhu7講，今che 到底 是an2-choaN2 ？ 
21
刑事科長蔡--先生所chhoa7--入-來hit兩個女子原來m7 是別人，一個就是惠美，一個就是tui3 in 後頭kah--來e5 差用素蘭。昆芳看一下大驚，tui3 伊忽然e5 錯覺，kap精神e5 興奮，會感覺是惠美e5幽靈出現。一時 tui3牽伊入--來e5 庭丁攬tiau5-tiau5,真驚，直直喝救人，beh piaN3--出-去。Hit個款式實在看了真可憐。原來昆芳是一個面白白、下kok 尖尖、神經質e5 人。所以真多情，而且真快興奮e5 人。惠美看伊an2-ni，心也是m7 甘，才行倚--去。Ka7 伊叫：「阿夫--ah！M7 免驚，真正是我--ne7。惠美iau2 活--teh--ne7。」昆芳認見是惠美e5 聲，心頭才定，越倒轉--來跪--落-去攬惠美e5 腳，直直求惠美赦免。惠美也哮，素蘭也哮，就aN3--落-去雙手ka7 伊扶--起-來，「m7 免驚，m7 免煩惱，阮攏勇勇ti7--teh。」就ka7 伊鬥插--起-來。判官叫伊請企tiam3 邊仔，就叫惠美來問。
先問人名，自訴年齡、職業，後來提身份證起來對攏無錯。就叫伊咒誓無講白賊話，就咒誓。判官命令書記詳細寫伊e5 口供看到底是怎樣？惠美就講：
「12月初2暗，昆芳kap秀春、美珠去賽花樓。我乘in 無ti7--teh e5 機會，就chhoa7 素蘭去蓮花池邊祈禱。因為我平日常受虐待。」講到chia 就lek8 伊e5 手ng2,kap褲腳hou7 判官，看身軀chat-chat 烏。就koh 繼續講。「Hit 暗tng in 無ti7--teh 就去池邊祈禱。早我也bat 去hia 祈禱。我攏無存心beh 自殺。我深信上帝teh 照顧。我大向望救主beh 救我e5 家庭，hou7 丈夫會回頭，hou7 家庭會和平。我m7-bat 想beh 報甚mih人e5 冤。我自認我是百合花開ti7 刺phe3仔e 內面。我hit 時那祈禱那哮，in 3個行倚--來，我e5 心真憂悶，忍boe7 tiau5,直直哮。丈夫倚來罵我，我就tui3 腳ka7 伊攬--teh。起頭無hiah 倚池邊，hou7 伊拖行幾若步，就真倚池邊。因為暗暗，所以我m7 知危險，直直哮ka7 伊攬tiau5--leh。後來伊就chhoh 歹嘴ka7 我cham3--去，我自an2-ni tng3-lap8 坐，倒siang3-hiaN3，一手jih8 ti7 塗--nih ，一手jih8 著水。若ka7 我拖iau2 會--起-來，總--是hit 時iau2 有一個別人贊腳ka7 我踢--落-去。我tu2 beh 先倒--起-來，伊tu2踢--來。我e5 手khiu2 著伊e5 鞋尖尾。我著一項物，tui3 伊e5 鞋lut ti7 我手--nih 。我一時也m7 知是甚mih物。哀一聲我自an2-ni 跋--落-去。我m7 知昆芳有aN3 落來sa，也無聽人講甚物。我沈--落-去食水。」
判官就越過來問素蘭，看素蘭hit 陣知影無？素蘭就應講「Hit個情形我攏知。我看in 3個來，我緊走去bih ti7 大樹後。阮阿官昆芳beh ka7 伊摸--起-來。秀春直直chaN5 嘴講m7 免。講『寒寒--人，你也lim 酒醉醉，koh 略仔hou7 伊冷--著-leh，mai3-nou3。』講死都死--lah，kun-tu2明仔載才來kou ma7是相像。講『昆芳，你都罵講beh 死就死--落-去，免定teh 交纏。今ka7 伊準做自殺跳水ma7無人知，也無人看--見』，直直叫伊m7 免kou。Tui3 an2-ni 3個就行--倒-去。」
判官就koh問惠美後來an2-choaN2？惠美就koh講：「跋--落-去食水，佳哉感謝上帝hou7 我koh liong3--起-來。佳哉邊仔有一隻菱角船仔，因為魚池底有蓮花，也有菱角。所以有做一隻船仔ti7 hia，平時thang 挽菱角，抑是挽蓮花、採蓮子。有時月光thang ti7 hia 坐船仔。我倒liong3--起-來e5 時，無扑算 hou7 我khiN5 著菱角船仔，我就khiN5 ti7 船邊，無力、無勢面thang peh上船。Kan-ta khiN5 ti7 船邊。後來in 3個就倒--去--lah。」
判官問講：「Hit時你thai2 無喝救人？」惠美應講：「Hit時我e5 心境是真看破，真了然。暝日受人虐待，到chia koh hou7 人用惡意謀殺。我想丈夫伊是無惡意。因為伊m7 知我已經beh 跋落池。是贊腳cham3 我--落-去hit個查某人是惡意。」
判官：「你哪會知贊腳cham3 你--落-去e5 人是查某人？」
惠美：「我有giu2 著伊e5 鞋尖，tui3 鞋尖有hou7 我giu2 一項物，lut ti7 我e5 手--nih 。」
判官：「Hit項物是甚物？這時iau2 有ti7--teh 抑無？」
惠美：「有！」就tui3 伊e5 衫仔袋jim5--出-來，交hou7 掌庭e5 人。提hou7 判官看。
判官：「Che 是甚物？」
惠美：「Che 是秀春平時tio3連ti7 伊e5跳舞鞋e5 鞋尖，是烏色，te7-chau2皮e 懸屐仔鞋，是一蕊皮做e5 花。花心是金--e5,有入昆芳e5 像。Che 是現時最流行e5 鞋。用伊e5 愛人e5 像入ti7 花--nih ，抑是入ti7 桃仔型（心型）e5 金仔來tio3 ti7 鞋尖。An2-ni 伊cham3--來，tu2 hou7 我giu2 著，lut ti7 我手--nih 。」
判官：「Koh 去你an2-choaN2 會得起--來？」
惠美：「In 攏走了e5 時，素蘭緊走--出-來，用船篙仔hou7 我giu2。我一手 khi5 船仔，一手giu2 船篙仔（撐船e5 竹篙仔），素蘭盡力ka7 我拖--起-來。」
判官：「素蘭你一個an2-choaN2 拖有法？」
素蘭：「Hit時真出力。因為是驚，chhun5死e 出力。Koh 我e5 腳keng ti7 大石頭，船仔kap人攏浮浮，所以感覺較快giu2 e5 款。免一下仔就hou7 我giu2 上岸。」
判官：「上岸了啥事無緊倒--去？」
惠美：「我e5 心已經想倒--去無甚mih路用。In 3個既然同心beh 虐待我。甚至ai3我死，an2-ni 我想倒--去無意思。所以就決心逃走。」
判官：「走去佗位？」
惠美：「昆芳倒--去隔真久才giah8火來chhio7,用船篙仔la7。Hit時伊未來，素蘭已經倒去hiahN我e5 衫kap提錢來，阮兩個就換衫bih ti7 池邊e5 大樹後。到伊la7 無，倒--去。阮兩個就tui3 後尾門溜--出-去，走去bih ti7 一個tu2好e 所在。隔天光透早3點e5 車就去上海。」
判官：「素蘭你倒去hiahN 衫提錢e5 時，in 3個teh 創甚物，an2-choaN2 無緊來救？」
素蘭：「昆芳beh 緊giah8火來，in 兩e5 ka7 伊阻當。秀春ka7 伊搶燈，pun5-hoa 火。Kap 伊冤家，m7 hou7 伊來。兩個相罵，後--來秀春hou7 昆芳sai 嘴phoe2,哭。自an2-ni kap美珠tiuN 去睏，m7 chhap 昆芳。我無掛ka7 in 看到尾，緊提衫來hou7 阮阿娘換。」
判官：「到上海去tiam3 甚物人兜？」
惠美：「去tiam3 阮e5 姨表兄哥e5 兜。伊姓許，是ti7 上海聖約翰大學e5 附屬病院做醫生。」
判官：「你知昆芳ti7 上海bat去hit 間病院入院抑無？」
惠美：「知。」
判官：「An2-choaN2你會知？」
惠美：「我e5 阿哥許--先生是內科醫，伊來hou7 我e5 阿哥看。入院ti7 頭等第二號室。我e5 阿哥tui3 病院倒--來有teh ka7 我講。我也半信半疑，hit 暗去ka7 伊看。」
判官：「去ka7 伊看，an2-choaN2 伊本人會m7 知？」
惠美：「伊hit 暗teh 哭，跪落祈禱反悔，後來beh 倚來窗仔門kiN 提面布拭目屎，hit 時伊有看我e5 人影ti7 外面。伊開聲叫，開門jiok--出-來，我走ti7 暗暗e5 草埔仔。Hit 暝月暗so、暗so，伊踢著石頭仆--落-去。起腦貧血，我越倒轉--來kap顧暝當值e5 護士ka7 伊扛入去病房。Hit 時伊m7 知人。」
昆芳聽到chia 目屎四lam5-sui5,哭boe7 出聲。
判官：「昆芳，果然是an2-ni 抑m7 是？」
昆芳：「是。我ti7 hia 果然彷彿有看惠美ti7 病房e5 後面窗仔外。我jiok--出-來有看一個婦人人teh 走。總--是我著tak跋--落-去，了後e5 事情我m7 知。」
判官：「惠美，既然是an2-ni，你ti7 病院怎樣m7 kap伊相認？」
惠美：「Hit 時我e5 心無便。因為我m7 知伊tu-tu2反悔到甚mih款，也相認後，倒--去koh kap hiah-e5 細姨做伙生活也是無路用。所以心提輾轉，koh等候koh來e5 機會。」
 
判官：「這時你an2-choaN2 會來ti7 chia ？」
惠美：「我tui3 上海中央報看著美珠e5 事件。也看著昆芳被扣留，被u5審，送落來漳州縣城地方法院beh ti7 chia 檢證公判，ti7 新聞攏知影，所以我就倒轉來chia。」
判官：「Cha 昏來法庭嚷e5 人是你抑m7 是？」
惠美：「M7 是，是素蘭。」
判官：「素蘭你cha 昏有來法庭抑無？」
素蘭：「有。我出來買菜，聽人講beh 公判『蓮花池事件』，我就越來看。我看了有冤枉我就嚷--出-來。本我想beh 講，都hou7 人趕--出-去。」判官：「你an2-choaN2 無來手續做證人？」
素蘭：「我be7 曉，m7-bat 著怎樣。」
判官：「趕你出--去，你tui3 佗位--去？」
素蘭：「我緊走去ka7 阮阿娘惠美講。」
判官：「惠美你聽了thai2 無緊來？」
惠美：「我有來，都已經散庭--lah，所以越倒轉--去。到早起探聽蔡--先生iau2 ti7 chia，才來chhoe7 蔡--先生。因為tui3 新聞看著，知這個案件是伊專案查辦，所以才去chhoe7 伊，請伊chhoa7 阮來。」
判官將秀春偽造e5 惠美自殺e5 遺言狀，kap秀春鞋尖e5 花，kap秀春e5 綢手巾攏提hou7 昆芳，kap惠美，素蘭in 認。才知這個謀殺事件e5 主角完全是出對秀春，昆芳攏無關係。」
An2-ni 到chia。
案件攏審理明白終結。就宣判hit個主文親像下面：
「論漳州城蓮花池事件。謀害林惠美e5 事，kap陳昆芳無關係，依法判決無罪。」
事實：論這層事件e5 主犯是李秀春。但是幸得林惠美遇救無死。就變做殺人未遂罪。M7-ku2 李秀春畏罪已經自殺。所以決定本案件m7 koh 追究，自an2-ni 終結。
22
翁某tui3 an2-ni koh 團圓。Hit個歡喜講be7 盡。煞be7 記得是ti7 法庭，兩個攬teh 哮得真淒慘，女婢素蘭也企ti7 身邊目屎hou3 m7 開。來ti7 法庭看公判e5 親家、親姆王牧師，牧師娘，kap兄嫂雪梅也攏圍倚來大家哮，一時悲喜萬感交集，特別雪梅走倚來tui3 小姑惠美e5 手牽--leh，叫一聲「阿姑」，目屎hou3 m7 開，哮be7 出聲，心內一時想著家己歹境遇，丈夫死，ta-ke、koaN也死，小姑也chiah 歹境遇，停真久才哮出聲。一時聽眾 看著這個情景，也kap in 相kap流目屎，甚至kap in 相kap開聲哮到 chhngh-chhngh 叫e5 人也be7 少。這時法庭真亂，庭長喝大家安靜，命令庭丁叫大家退庭。
Tui3 an2-ni 王牧師就chhoa7 in 坐小包車先倒去拜堂hiah 睏。大家入拜堂廳ti7 hia 相kap吟詩，感謝上帝過去e5 照顧。特別昆芳kap惠美兩個koh 相牽到講臺前，大家跪落ti7上帝e5 面前，再反省，koh 一擺想著結婚當時e5 立誓，hit 當時老母林長老娘iau2 ti7 身邊，kap早時未結婚前相疼e5 交陪。Boe7 禁得兩個跪落相向來流目屎，對上帝大大懺悔。特別昆芳哮到鼻流瀾滴。對惠美深深認伊e5 過失，hit個態度真正謙卑，詞真情切。一時惠美受伊真情反悔e5 感動，也無koh 有第二句thang 講。只有講：「願主赦免，因為你m7 知你e5 所做。Tui3 chia 起，望夫君真心反悔，同心相kap服事主，就我所受e5 艱苦是真有價值。」昆芳聽惠美e5 應答一發感覺見笑。
王牧師kap牧師娘就用tu2好e 話安慰in。後來牧師用手hoaN7 in e5 頭殼替in 祈禱。求主祝福in e5 前途。
Tui3 chia 宛然再新結婚來新出發。大家才受安慰。Tui3 hit時以後新生活e5 歡喜講未盡。就倒去將一切整理，然後搬去tiam3 士隆。Ti7 hia 重新起厝。昆芳熱心信主領洗禮入聖會，真正改頭換面做新e5 家庭。惠美無khioh恨，盡心疼秀春所留e5 細子榮宗，若準親生--e5。以後就ti7 教會e5 身邊，一爿原有附設e5 診療所，in ti7 koh 一爿創設一間幼稚園，ka7 伊號名做「惠慈幼稚園」來紀念死--去e5 查某子「M7-tihN8-a2」。惠美本身做園長。每日夫婦歡歡喜喜盡心服事上帝，疼教會來奉事人。Tui3 an2-ni，家庭koh 一擺充滿詩歌、祈禱、讀聖經e5 聲。
Ah！Thang 可憐「刺仔內e5 百合花」，你e5 境遇thai2 會苦到an2-ni--leh！佳哉你有死守好e5 信仰，盡心疼主教會，就上帝為著你開路。救主果然救你。今願主祝福聽lin2 e5 祈禱，hou7 lin2 此--去會得享受夫婦美滿甜蜜e5 家庭到永遠。阿嫂雪梅做教會醫館e5 護士，細子如隆，如梅也乖乖漸漸大漢。惠美得主恩典也koh 生子，查某子一家大團圓。
（完）
A. D. 1954. 3. 15. 
寫ti7 二林教會
牧師館書齋e5 東窗
 
作者序言
Ti7 今年 A. D. 1954年8月間ti7 溪湖教會有開中中青年部主催e5 青年團契夏令會。Hit時青年部有請小弟講演一個專題叫做「甜蜜e5 家庭」。我無細膩有講演約4點鐘久。無扑算得著大家e5 歡迎。後來我有出一個專題hou7 in討論，約有120個會員kap 30個旁聽者共約150人，分做幾若組真熱心來討論hit個問題。今有將hit個討論e5 結果來囥ti7 後面做附錄。
Hit個討論e5 題目是「戀愛」。分做幾若項來討論。
1.	戀愛是甚物？
2.	戀愛是thang 抑 m7 thang ?
3.	著tui3甚mih時起才thang 戀愛？
4.	戀愛kap亂ai3有甚mih分別？
5.	戀愛kap結婚有甚mih關要？
大家真熱心來討論。聽講演e5 時大家也真熱心。直直請講師著koh 接續講。大家掠做真要緊e5 教示。可惜為著時間e5 制限be7會。Tui3 an2-ni 青年部感覺有將教育部所刊載ti7 幼葉e5 宗教小說〈刺仔內e5 百合花〉來出版e5 必要。因為所講「甜蜜e5 家庭」是hit個小說e5 一小部分。Tui3 an2-ni 青年部，kap教育部就參詳用兩部e5 名義來共同出版。
總是小弟m7是小說家，也m7是文學家。是一個排ti7 尾溜卑微e5 奴僕。不過有所感，koh ti7祈禱中得著我所疼e5 天父上帝恩典。也是因為伊有深深疼我就引chhoa7我寫chiah-e5。穩當有濟濟無夠額e5所在，che是tui3我e 愚憨、無老練。所以請lin2無細膩ka7我指正鞭韃。
寫這幾句用12萬分e5敬意ka7疼我、幫贊我出版這本冊，kap寫序文e5 先輩說謝。續ka7列位讀者請安。向望主祝福lin2康樂。
小弟賴仁聲自序
寫ti7二林教會牧師館e5書齋A. D. 1954年11月8日
譯者 陳耀雄

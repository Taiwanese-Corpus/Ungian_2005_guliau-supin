
天路歷程下本1898





廈門鼓浪嶼




我前得著1個夢，夢見基督徒離開將亡城，經過濟濟危險e5 路站，後來到天城。Hit 時將這個代誌來記 ti7 冊--nih8 thang hou7人看是合我 e5心意，也會hou7人得著利益。當基督徒起身行路，hit時伊e5 家眷攏 m7肯kap伊去；總是伊 m7敢延chhian5,因為驚了 tiam3 將亡城會滅無，所以離開 in，家己緊緊去，這個代誌己經講了。
 Hit時了後，伊e5 某子甚mih款，我 ti7 chia無 thang 探聽；koh chiah久有濟濟事阻擋，無閒 thang 去 in hia，今有機會 thang 到in e5 所在。離 in 兜3、4里路，有樹林，我ti7 hia teh 睏，koh夢--見。
 眠夢中看見1個老人，名叫多智，tui3我身邊過，我看伊kap我行像路，我就起來kap伊相kap 行。行路e5 時，兩人相kap談論，tu2-tu2講起基督徒所經過e5 事，我問老人講：「老大--ah！Hi2下面左手爿e5 城叫甚mih名？」
 多智講：「Hit個就是將亡城。城內外，人額不止濟，m7-ku2歹風俗，koh貧憚。」
 我就講：「我亦扑算是 hit 個城。前 1擺，我 bat tui3 hia 過，知你所講--e5,heh 是有影。」
 多智講：「真可憐！我愛beh 講伊e5 好，但是著照實講。」
 我講：「老大--ah！我看你真好所行，的確愛聽好e5 代誌，也愛講--伊。早前屬這個城有1人名叫基督徒，tui3 chia 起身行到巡山，伊e5 事你 bat 聽見人講抑無？」
 多智講：「Beh thai2-tho2會無聽--見？」伊ti7 路--nih8所tu2--著e5 攪擾、艱苦、對敵、hou7人關監，an3怎樣哀叫、吐氣、驚惶，hiah-e5 代誌我攏bat 聽--見。你亦著知阮本所在e5人四界都攏有講起伊e5 代誌。Koh有 1本冊記hit 個人行路e5 事，差不多逐口灶ai3 hit 本冊來讀。我亦敢講 hit 條路雖然危險，今 ai3 beh te3伊行e5 人少。前伊 tiam3 chia e5 時，眾人講伊是憨想，今已經去，人o-lo2伊gau5。有人講伊現時 ti7 hit 所在得著大福氣，所以 in 中間有e5 雖罔決斷 m7肯過 chiah-e5 危險，iau2-ku2聽伊所享福--e5 愛到流嘴齒瀾。
 我koh 講：「In所以ai3伊現今e5 快活m7 是無緣故，因為伊今tiam3 ti7 活命水源邊，伊所有--e5,m7免tui3 伊著磨艱苦來得--著，亦koh 無 1點仔e5 憂悶。請問你，眾人an3怎樣 teh 講伊 e5代誌？」
 多智講：「百姓講伊奇怪 e5代誌。有人講伊穿白雪雪e5 衫，頷頸掛金鍊仔，頭殼戴鑲珍珠，金e5 冕旒。Koh 有人講hia e5光iaN3-iaN3--e5,就是前 ti7 路--nih8 tu2著伊，teh ka7伊祝福--e5,今chham伊做伴，伊 ti7 hia kap in 交陪，不止親熱，若親像知心e5 朋友。Koh有人講 hit所在e5 王將伊城內極富、極爽e5 厝己經攏賞賜伊，伊日日kap王相kap lim 食，行行談論，得著 hit 個主e5 歡喜恩典。亦koh有人想講伊e5 人君，就是 hit 所在e5 主，無偌久 beh來巡 chiah-e5地方，的確 beh問，thang 知早前 hiah-e5厝邊看基督徒決意beh 行chit條路e5 時，啥事恥笑目地無--伊。」
「照眾人講伊現在得著伊e5 人君e5 疼痛，致到伊e5 人君看基督徒路--nih8所tu2著--e5凌lek，beh 掠做親像家己tu2 著一般樣。我看這個是自然e5 代誌，因為基督徒欣羨疼痛伊e5 人君，才浪險到an2--ni。」
 我應講：「Heh 著！伊an2-ni享福，我歡喜；伊早前艱苦，chit-tiap 平安；前伊流目屎，今得著歡喜快樂e5 報賞。對敵e5 箭射 boe7 到伊 hia；怨恨伊e5 人害伊 boe7著。Koh ti7 這個地方人風聲播揚 chiah-e5代誌，我真正歡喜。Kiam2-chhai2 有e5 想著這個事，心會感動，到肯來學伊。今老大--ah！我tu2 仔想 1項代誌請問你，伊e5 某子e5 情形你bat 聽見講抑無？我 iau2-ku2 teh 數念伊，m7知 in 現時an2怎樣？」
 多智講：「你 teh 問基督女徒kap伊e5 後生--mah？我不止知。看伊e5 款式，到尾會得 thang 親像基督徒 hiah 快活。In khah是前e5 時陣無扑無算，基督徒雖罔流目屎 koh切切勸 in，in攏m7聽，無扑算 in 回心轉意，續款行李，學基督徒去行。」
 我應講：「Iau2較好ah！In 1家e5 人亦攏會an2-ni，houhN？」
 多智講：「真正著。In 起身e5 時 陣我 ti7 hia，代誌頭到尾我攏知，攏會照頭勻仔講 hou7 你聽。」
 我就講：「若實在有影，人來講就 boe7 錯。」
 多智講：「做你好膽thang講，這個好婦人kap伊4個後生實在攏有去行 hit 條路。咱iau2未beh 分路，beh koh相kap行偌遠，我好thang 將這個代誌講到了hou7 你聽。」
「基督徒e5 某tui3 kap伊 e5子兒起身行這條路了後，就叫做基督女徒。伊e5 丈夫己經過 hit 條河，女徒無koh 得著伊e5 消息，心內就 teh數念，漸漸發作起--來。1項想伊e5 丈夫ti7--teh e5時，kap伊真親熱，忽然今in丈夫親像死，伊e5 心鬱卒、煩惱。」照多智koh teh 講：「人若有至親e5 骨肉己經失落--去，自然 boe7 免--tit時常teh掛慮；che亦是人e5 人情。所以tui3 in 丈夫去了，女徒就淒慘流目屎。M7-na7 an2-ni，女徒 koh想起 1項，就是in丈夫活--teh e5時，伊款待伊 m7好；驚了為著 an2-ni-siN才相離，boe7得koh見著伊。伊就想偌濟擺歹款待伊e5 丈夫，攏是無近人情、無照情理、無合聖 e5教示，致到伊 e5良心家己發現，知伊家己有重罪。Koh來想起伊e5 丈夫hit-tiap8 teh-beh 出將亡城e5 時，心攏無平安，koh 吐氣pun5-haiN7 流目屎，tauh8-tauh8 好意teh 勸伊e5 家眷著chham伊去，伊硬心攏m7 聽。今做 1下想起chiah-e5事，心親像刀 teh 割。Koh基督徒ka-chiah背重擔e5 時，所做e5 事、所講e5 話，攏親像ti7 伊e5 目前。伊e5 丈夫 teh 講：『著怎樣做，才會得著救？』Hit 句話常常親像ti7 伊耳空 邊。」
「因為 an2-ni，那想那苦，就ka7伊 e5子講：『子ah！咱差不多beh 滅無--lah！我得罪 lin2老父--ah！今伊己經去--lah！Lin2 父本然ai3咱chham伊相kap 行，我m7 肯chham伊去，亦m7 准lin2 去，連累著lin2 boe7 得著救。』
「Hiah-e5子聽見這號話，就大聲哮--起來，講：『阮愛te3阮父行hit 號路。』女徒才講：『可惜 hit 時無 chham伊做堆去！若是去--lah！大家都好--lah。今無去，一發知艱苦。當hit 時是我糊塗，扑算lin2 父 teh 憨想，抑是驚了伊心內鬱悶才 ai3 an2--ni，所以m7 聽伊e5 話。今我teh 想m7 是an2-ni，是為著別物緣故，就是活命e5 光照著伊e5 心內，tui3 an2-ni 脫離喪命e5 羅網。』一下聽--見，大家就koh 再啼哭，大聲喉叫：『可惜--ah！可惜--ah！咱hit 時m7 聽伊e5 話--ah！』
 「Hit  1暝，女徒夢見1個夢，恍忽 ti7 伊e5 面前有chhu  1張大張紙。Hit-nih8有寫伊e5 所行所做--e5 事。伊看了心內就知伊e5 罪極重。Ti7 hit 眠夢中大聲teh 叫，講：『我是重罪e5 人，求上帝可憐我。』伊e5 子亦聽見這號聲。」
 「後來伊恍忽看見兩個，面貌真雄惡，企ti7 伊e5 眠床邊。1、兩個 teh思量講：『這個婦人人，或是睏，或是醒，攏是teh 喉叫，求上帝憐憫，咱應該著用甚mih法度tau留伊？早前伊e5 丈夫己經脫離咱e5 手，今koh再hou7婦 人人an2-ni 做，後來亦一定hou7 伊逃走出--去。咱今著設法 hou7 伊boe7想著死後e5 事；若m7 an2-ni，伊亦的確會去走hit 條路，通世間e5 人都阻擋伊 boe7-tiau5。』」
「Hit 時女徒醒--來，遍身都流汗，驚到hu7-hu7-tio5;tiap8仔久koh再睏--去。又夢見恍惚間看著 1所在不止榮光，中央有1個寶座；有 1位坐 ti7 寶座頂，hou7 五色e5 虹ka7 伊圍--teh。Ti7 hia有偌濟長長活be7 死e5 人，內中有看見伊e5 丈 夫，手 theh8 1張琴，企ti7 hit 面前 teh彈。Koh看見伊親像頭aN3--落去仆 ti7 人君e5 腳下，teh講：『我誠心感謝我e5 主、我e5 王，因為 chhoa7 我到這所在。』即時 koh看見有 1大堆 ti7 四圍teh 企，大聲叫--起來，大家theh8琴齊齊彈；總是 in 所講--e5,世間無人會bat，只有基督徒chham伊同伴--e5知。」
「到明仔早起，女徒睏起--來祈禱上帝，kap伊hiah-e5 子談論，一tiap8仔久仔聽見外面大聲 teh 扑門。伊就tui3 扑門--e5講：『你若真正託上帝e5 名來--e5,就thang入--來。』扑門--e5 講：『正是--ouh。』就開門入--來，ka7伊講：『願你 1家平安！』請安了後就講：『女徒--ah！我 chhim2-a2 來e5 緣故你猜會著 抑boe7?』女徒聽見這號話，面就發hong7,略仔tio7--一下，心內 teh 想：『這個是甚mih人，tui3 to2落來，為著甚mih事？』即時著急ai3知。Hit個才ka7 伊講：『我e5 名號做機密；我kap頂面--e5 相kap企起。Ti7 hit--nih8有人teh 風聲你有存意愛去 hia，koh 有teh 講起你前歹款待你e5 丈夫，硬心m7 te3伊去，koh m7 准囡仔聽伊e5話。現在你今醒悟知你e5罪--lah。女徒--ah，大慈悲--e5差我來報你知。伊是甘願赦罪 e5上帝，人雖然坐掛 濟，伊iau2-ku2 歡喜來赦免。Koh 你著知伊ai3請你去ti7伊e5面前，坐桌lim食，thang 享受伊宮內e5福氣。前你 e5丈夫基督徒，現今chham boe7算--得e5同伴攏ti7 hia。常常teh相hit 個賞賜活命。你若會得到 hia，in大家聽見你e5腳步聲teh 過 lin2父e5戶碇，就攏歡喜到boe7 顧--tit。』」
「女徒聽見這號話，當boe7起，就 aN3腰說謝。人客koh theh8 1張批hou7伊講：『女徒--ah，這張批是你丈夫e5王教我續帶--來hou7你。』女徒接著批，鼻見芳chheng3-chheng3;拆開一下看，攏是金字。大概是講hit個王ai3伊學 in 丈夫基督徒e5 款式去行，才會tit到伊e5城，tiam3 ti7王e5面前，永遠享福。女徒看見這張批，心內就感動到極，大聲tui3 人客講：『老大--ah，請你chhoa7阮母子kap你相kap去，hou7 阮亦oe7得敬拜 hit 個 王。』」
「人客就應伊：『女徒--ah！無到 hiah快，代先著苦，後--來才會得著甜。你e5 丈夫早前亦經過偌濟艱苦，才會得入這個天城，你亦的確著 an2--ni。所以我苦勸你學你e5 丈夫基督徒，行過這個草埔，一直tui3 hit個隘隘e5 門入--去，因為hit 個門就是你所應該行 e5路頭。你若起身，願你 1路平安。Koh 苦勸你著將這張批，收囥ti7 你e5 胸前；有時thang theh8出來家己讀，亦hou7 lin2子聽，到 lin2攏會唸--tit，因為你 ti7 世間親像做人客，你若 teh 行路e5 時陣，thang將這張批e5 話準做歡喜e5 曲來唱。若行到hit 個城門，才將這張批送交--in。』」
女徒一下聽--見 theh8批--e5 e5話，就 叫伊e5 子做堆，ka7 in 講：「子--ah！近來因為 lin2老父死了，我心內攏無安然，lin2 都也知。總m7 是疑ngai2 伊無福氣，是深深信伊己經得著救--lah！Koh 1項刺chhak8 我e5 心，就是我teh 想我kap lin2本然e5 款式實在是艱苦。Koh lin2父hit-tiap8艱苦 e5時，我所款待伊--e5,到這tiap8 我e5 心親像teh 重擔--leh，是因為我心肝beh hiah 硬，續hou7 lin2e 心到 an2-ni，大家攏m7 聽伊，無beh k伊ap去行 hit 個路。」
 今倒轉想chiah-e5代誌，心苦到險險死。總是佳哉昨暝有夢見1個夢；早起koh有1個人客來勸我，我e5 心才會安--tit。子--ah！咱今著趕緊款行李，thang tui3 hit個隘隘e5 門從hit 條路到天e5 地界，向望thang 見--著lin2 父，kap伊 hiah-e5同伴e5人做堆安穩，攏照hit 位e5 法度
 Hiah-e5子一下聽見che話，就流目屎，是歡喜 in 老母有這號意思。當hit時hit 個人客kap in 相辭，in 母子 liam5-piN去款行李teh-beh起行。
 當 in tu2 仔teh-beh起行e5 時，女徒隔壁兩個查某人來到伊e5 門口，叫門。女徒猶原ka7 in講：「Lin2若真正是託上帝e5 名來--e5,就thang入--來。」Hiah-e5查某人一下聽見，不止gong5-ngiah8,因為永時m7-bat聽見這號話，女徒平時也 m7-bat 講出che話。總是到入--去，看見 這個賢婦人 teh 款行李，親像 teh-beh 出外。
 In看了一發奇怪。Hit 兩個查某人，1個年紀較濟，名做膽怯（早前基督徒 ti7 橄欖山 tu2著1人號做心驚，hit個人因為hou7 獅驚--著，切切勸基督徒倒轉--來。膽怯就是這個e5 查某子。）這個人ka7 女徒講：「厝邊ah！你備辦 an2-ni 是ai3啥代？」
 女徒應伊講：「我 teh-beh 出外。」
 膽怯 koh 問：「是beh to2去？」
 女徒應--伊：「Beh學我e5 丈夫去行天路。」
 女徒講到這句語，就哭--起來。
 膽怯講：「厝邊ah！M7-thang an2-ni！你且想，有chiah-e5 囡仔--teh，你著tiam3-teh照顧 in要緊，m7-thang an2-ni 弄險，無管生死。」
 女徒講：「M7畏，我e5 囡仔攏beh相kap去，in無1個ai3 toa3--teh。」
 膽怯講：「你是為著啥代，抑是聽甚mih人e5 嘴，心肝才會想起 an2-ni？我想了真奇怪。」
 女徒講：「厝邊--ah！你若知我所 知--e5,扑算你的確歡喜kap我去。」
 膽怯講：「請問你近來有甚mih見識，就情願放sak chiah-e5 姊妹仔群，家己 1身去雲遊四海？」
 女徒才應：「自我丈夫離開我 hit 時，我e5 心就無安然。要緊tui3 伊過河了後，我一發艱苦。咱 1項hou7 我kai3第 1淒慘--e5,就是丈夫hou7 重擔 teh e5 時，我pou5辱--伊，歹款待--伊。Koh 我今 e5心意chham 我丈夫當時e5 心意攏像 1樣，也是注神決意 beh行這條路。Ti7昨暝夢見1個夢，恍忽看見我e5 丈夫。我e5 靈魂真正願kap伊 tiam3 hia。伊toa3 ti7 hit所在王e5 面前，同坐桌kap伊lim 食，chham hiah-e5長活無死e5 人做伴。Hit 個王有厝 teh hou7 伊企，照我想將世間kai3一好e5 皇宮帝殿來比並伊，較m7 值著糞圾堆。Hit位e5 人君koh差人叫我去，講我若會得到 hia，伊就beh 歡喜收留好款待我，差--來e5人tu2 仔到chia theh8批來hou7 我，批--nih8所寫是beh 請我去。」女徒一下講了，就jim5 hit張批出--來，讀hou7 in聽，才問in 講：「Lin兩人聽了扑算an3怎樣？」
 膽怯講：「HaiN3--！ah你亦親像你e 丈夫teh 著狂--lah！備辦1個死身批。我想你的確有聽見lin2丈夫所tu2著--e5,頭 1下起身就tu2著危險，親像咱厝邊固執thang 做證見。伊kap易遷本然也kap伊去，因為tu2著路--nih8歹行，就較bat 識，知thang 倒轉--來。Koh 阮有聽見你e5 丈夫也tu2著 hiah-e5 獅，kap阿波侖，走過死蔭e5 地界，以及濟濟項thang 驚e 事。Koh 伊 ti7 浮華市險險死，你m7-thang boe7記--tit，伊是查甫人，tu2著這號尚且擋無甚mih會tiau5,莫叫你是查某人，beh thai2會堪--tit？Koh 你著想chi2 4個乖嬰是你生--e5,你e5 骨hek8。就是你家己beh冒險不管生死，m7-ku2 念--著你 chiah-e 子，亦著 tiam3這 厝--nih8。」
 女徒才ka7 伊講：「厝邊--ah！莫得 tau留我。我這陣有機會thang 得著利益，我設使放無要緊，m7 來趁這個勢，這kam2是我家己做得來--e5,憨到極--mah？在你講，我若去到路--nih8會tu2著 hiah-e5 艱難險厄，che m7-tan7-na7 boe7 hou7 我失志，koh 較thang 掠來做行tit著e5 憑據。逐人 teh 講：『著代先苦，然後才會得著甜，聽候hit個苦--過甜--來，才那知hit個甜真正是甜。』An2-ni-siN可見你m7 是託上帝e5 名來到我tau，不便 tiam3 chia chiah久，請lin去，免得 koh 纏我。」
 膽怯才罵女徒，teh ka7 kap伊來--e5 講：「心慈厝邊--ah！咱來--去。教伊莫，咱好意勸--伊，伊都m7 聽，koh m7歡喜咱tiam3 伊chia，咱今著倒來--去據在--伊。」
 心慈hit 時無主無意，無beh liam5-piN te3伊e 同伴倒--去，卻有兩個緣故--teh。1項是伊心內疼痛、可憐女徒家己teh 想：「我這個厝邊若一定beh 去，我beh 送伊行一te3--仔，thang chham伊鬥幫贊。」Koh 1項，是it著家己e5 靈魂。因為聽見女徒所講hiah-e5,有扑著伊e5 心。所以 koh 家己想：「我beh chham女徒 koh 談論--寡，扑算伊所講--e5 若有影會得著真理活命，我本身情願chham伊來去。」所以心慈就tui3 膽怯講：「厝邊--ah！今早起我有chham你來探女徒；總是照你所看，女徒今是 teh-beh長長離開這個地界，我扑算早起順續送伊出門，chham伊行 1 te3--仔，kap伊鬥相幫。」總是第2項e5 緣故，心慈to無 ka7 伊講出，家己心內teh 想na7-tiaN7。
 膽怯應伊講：「Chhe2!我看你亦 親像 teh 起憨神 beh te3伊去--lah！你著趁這tiap8醒悟來持防，boe7到臨危e5 地步，iau2會pi2--tit，到臨危hit 時，就閃無路。」
 膽怯講了就做伊去；女徒也續起身。
膽怯到in 兜，就去厝邊頭尾，請幾若個姊妹仔群來聽。Hit-tiap8 有4個人相chhoa7來。1個名做怕亮，1個名做無慮，1個做輕狂，iau 1個名做懵懂。In 入去厝內teh 坐。膽怯就講起女徒e5 事，將伊所beh行e5 路講hou7 in 聽，就是講：
「厝邊--ah！早起我較有閒，tu2仔去探女徒，照咱e5 禮著扑伊e5 門；門都iau2未 ka7 我開，伊代先tui3 我講：『你若是託上帝e5名來--e5,就thang 入--來。』所以我做我入門去，to無扑算是 an2怎樣。M7-ku2 看見伊 kap伊e5 子 teh 收拾行李，親像 beh 搬出城--leh！我才問伊看是甚mih意思；伊ka7 我講想 beh 學 丈夫去行路。Koh講夢見1個夢，講 in 丈夫 ti7 hia，hit個王寄 1張批來請伊去到 hia。」
 懵懂就講：「An2-ni houh！你扑算伊beh 去抑 m7?」
 膽怯應伊講：「He2!不管生死，一定是 beh 去。An2怎樣thai3會知--leh？因為我ka7 伊講路--nih8 會tu2--著 hiah-e5災禍，一直勸伊m7-thang 去。伊ka-soa3 反轉掠這號災禍來準做行正路e5 憑據，一發 beh去。照伊e5 話講，『著聽候 hit 個苦--過甜--來，才那知 hit 個甜真正是甜。』」
 怕亮講：「He2!Hit個人心內真正烏暗koa3 un3-thun3。In 丈夫tu2著苦厄，伊m7 知 thang kiu腳。我teh 想in 丈夫若 koh倒轉--來，的確甘願安安穩穩來 tiam3 chia，無 beh koh 再白白去弄險。」
 無慮也續講：「這號顛狂奇怪e5 人做伊去，較boe7 tiam3 這位ge5--人。我想是an2-ni。設使伊猶原 tiam3 ti7 這所在，意氣kap咱boe7 和，咱chiah-e5 chham伊做厝邊都也無趣味。伊 1支面 kan-ta漚tu7-tu7,chham人攏 boe7 落-ngauh8,就是有話beh講起，bat e5 人聽了to keh8-chih8耳空門。有人teh m7 ai3伊去，我總無teh要緊--ouh！據伊去，教伊莫；koh 向望看有較好厝邊 thang 搬--來無。天腳下有這種 e5 am-kham2人，世間就企oh得tiau5。」
輕狂也續講：「今這號事m7 免提起。昨昏我hou7 花柳嫂請，（伊e5 查某子名，是淫婦。）ti7 in hia teh 挨、吹、唱，真鬧熱。我也有tu2 著幾若個查某人ti7 hia，就是做好色，koh做Ok-chhok，kap淫慾嫂3、4個人 ti7 hia，teh hoaN7弦管唱歌、唱曲，kap好thit-tho5 e5 事。Koh花柳嫂不止好家教，chham hit個淫惡嫂e5 丈夫也是gau5策應--人。
Hit時女徒chham個子已經去行， 心慈也kap in 去。Ti7 路--nih8 teh 行 e5時，女徒對伊講：「心慈--ah！你肯好禮送我到 an2-ni，這站是我想無到--e5。」
 心慈算是少年e5 查某囡仔，就應伊講：「扑算te3你去，若會得著較好，我攏m7 ai3 koh倒來本城。」
 女徒講：「你若肯chham我沿路來去，kai3好；到尾站會an2怎樣我攏知。因為我e5 丈夫己經到hia，比並beh將世間算boe7 了e5 金銀來ka7 伊換hit 號福氣，伊的確m7 肯。雖然你去，是tui3 我請你na7-tiaN7，總是我知hit個王的確 beh 收留你。因為伊己經差人叫我chham我e5 囡仔做堆去，hit 個王正是歡喜恩典--e5。總是你若ai3 an2-ni，我beh 倩你，做女工thang 做堆來去，koh 所費亦 thang 公家用；要緊 ai3 你chham我去na7-tiaN7。」
 心慈講：「Beh thai2-tho2 會的確知 hit個王肯 beh 收留我--leh？設使有1個人的確知來ka7 我講，我e5 主意一發定著，不怕伊路an2怎樣艱苦行，gau5贊人--e5,伊會來贊我。」
 女徒講：「相疼痛e5 心慈--ah！你 beh an2怎樣，我今ka7 你講，你若te3 我來去到 hit 個隘門，我才ka7 你問hiah-e5人；設使hit-tah e5 人無甚mih 憑據thang 安慰你，你做你倒轉--去也 iau2 be7遲。An2-ni 你kap我去，沿路照顧我chham我e5 囡仔，我著報答你。」
 心慈講：「An2-ni 好--ouh！我且te3你，來去看bai7--teh。天頂e5 王本然是寬宏大量，kiam2-chhai2無拒絕我，iau2-ku2-kaN2。」
 女徒聽見這號話，講了不止倚意；m7-na7 因為路--nih8 有伴，家己thang 解心悶，koh看這個姑娘chiah-ni7少歲，就會曉tit保重家己e5 靈魂，實在是難得--lah！
 大家就做堆去行。Tu2 teh 行e5 時，心慈忽然直直哭--起來。
 女徒就問伊講：「好小妹--ah！你為著甚mih艱苦--leh？」
 心慈應，講：「我是可憐我家內 e5人，猶原企起ti7 將亡城，我想著in e5 情形，boe7 免得傷心。因為亦無人thang 去教示 in，叫伊著閃避，我那想那憂悶。」
女徒講：「你心內實在慈悲，真合適行這條路--e5。阮丈夫 hit-tiap8仔走--出去e5 時候，也是照這樣可憐我，我看做無要緊，無beh 聽伊勸，伊一發煩惱。總是咱e5 主tai3念伊淒慘；將伊e5 目 屎收ti7 瓶內。到今明明thang 知，我chham我e5 囡仔 kap你會行這條路，就是主無辜負阮丈夫流目屎e5 憑據。今 我看你為著家內e5 人亦傷心流目屎，就向望 boe7 歸 ti7 空空。因為聖經--nih8 有講：『流目屎來播種籽e5 人，到時一定歡喜來收成。』Koh講：『人將好種籽去 teh 播e5 時，雖罔有啼哭，的確定著有1個時候，將hiah-e5 siong熟稻把歡喜hiahN倒--來。』」
 Hit-tiap8 心慈就將幾若句e5 詩來祈禱。詩--nih8就是講：
我心烏暗本無智識，
道理be7明快受迷惑；
願主上帝施恩賜福，
Chhoa7入隘門救到天國。

願主救我免 koh迷路，
Hou7我日日向前進步，
Hou7我信主那久那深，
趁伊來行決意專心。

可惜我家骨肉至親，
M7行天路，我行單身；
天父上帝求你可憐，
救我親戚若救本身。」
 Hit-tiap8 我e5 朋友多智koh再將女徒e5 事講 hou7 我聽，講：「女徒行到 hit 站塗窟，名做憂鬱，實在歹扑算，ti7家己e5 心內講：『早前我e5 丈夫險險hou7 塗漿kek死，就是這個所在。』女徒也續看這個所在，雖罔hit 個王bat 叫人來修理，hou7人客較好行路，iau2-ku2 是比前koh較害。」我就問多智看有影叫人來修理無？伊ka7 我講：「有影。可惜有濟濟人假iaN3做王e5 工夫--e5,伊講是beh 用磚、石e5 材料，來做 hou7 伊好行，其實攏是用 hiah-e5 塗沙、糞圾thun7-thun7--落去，所以這nih8 e5 地方m7-na7修理無好，反轉hou7 伊創害--去。所以女徒chham伊hiah-e5 後生看見這號樣，就停--teh，m7 敢進前去。
 心慈才講：「阿姑--ah！咱且來去看--teh，看會得過抑boe7,較小心就是--lah！」
 In 就細膩liam腳行，勻仔 1步 1步行過--去，東倒西歪直直過--去；總是女徒有幾若擺險險跋倒，聽候到過去--lah，心內才較安穩，又恍惚聽見有人e5 聲 teh 講：「主所允--人e5 話的確有應驗，信e5人有福氣。」大家就進前 koh行。
心慈才對女徒講：「你到hit 個隘門就允當有人歡喜beh hou7 你入--去，比並我若到hia，也歡喜beh hou7 我入--去，就是著koh 再過憂鬱幾若個，我亦m7 驚伊。」
女徒講：「你做你teh 驚，我做我 teh 忍，咱iau2未行到路尾，大家e5慘苦 iau2-ku2 ti7--teh houh！好小妹--ah！總是咱若抵擋會得tiau5,就算是好。咱想beh到 hiah-ni7榮光e5 地步，欣慕hiah-ni7大e5 福氣，路--nih8 一定會tu2著驚惶、苦楚、艱難，知對敵e5 人 in 所排比，這號事thai2-tho2 會免得--leh？」
 多智講到這站才去，我 iau2-ku2直直 teh夢。
 我眠夢中 koh看見女徒 chham伊e5 子kap心慈行到隘門。到hia，大家teh 思量看beh an2怎樣來叫門，備辦甚mih話 thang tui3 開門--e5 講。就想起女徒年歲較序大，伊總著扑門；若有人開門，亦 thang 替大家ka7 伊講話。女徒所以就向前去扑門。從前in 丈夫 teh 扑門，有幾若擺才開。女徒己經扑幾若擺，也無人出來應。恍忽聽見近tau狗吠，聲真大。In hiah-e5婦人人kap囡仔攏驚--著。
停 1 睏m7 敢扑門，驚了狗會jip出來咬--in。Hit 時大家心內無扑無算，進退兩難。Hou7 狗驚--著，門m7 敢koh 扑，亦m7 敢倒轉--去，驚了顧門--e5 看 in--去，就續無歡喜。路尾手無ta-oa5,koh再扑門，比代先hit 幾擺，扑iau2 較hiong。
 顧門--e5 就問：「是啥人teh 扑？」Tu2 teh 講 hit 時，狗無 koh 吠，就來ka7 in 開門。
 女徒ka7 伊講：「阮 chiah-e5 女婢好膽來扑王e5 門，向望阮e5 主莫得受氣阮。」
顧門--e5 就問伊，講：「Lin2 是tui3 to2落來？來chia，ai3 beh 啥代？」
女徒應講：「基督徒hiahN時企起e5 所在，阮也是tui3 hia 來，也是為著伊 hit 號代誌；求你施恩 hou7 阮tui3 這個門入--去。阮知這條路thang 到天城。老大--ah！我較好膽敢講，我是女徒，前hit 個基督徒tui3 chia 經過，今伊己經到天頂--lah！我 就是伊e5 某。」
顧門--e5 一下聽--見，就奇怪，講：「EN5！本底才teh 怨恨這條路；今倒轉ai3來行--伊；你kiam2就是 hit個--mah？」
女徒才thim3頭，講：「是--lah！Koh有 chiah-e5 是我乖子--leh！」
顧門--e5就著伊e5 手，ka7伊 chhoa7 入--去，也續講：「容允細子來就近我」。講了，門做伊關--去。門樓頂有人吹蕭pun5號頭。Hit-tiap8 顧門--e5 教伊著動鼓樂，歡喜來迎接女徒。1 下pun5,聲音和平，真好聽。
 Hit 時心慈偌久iau2 tiam3 ti7 外面 teh 企， 1 頭啼哭， 1 頭chhoah。因為驚了人 m7 hou7 伊入--去。總是女徒 kap伊e5 囡仔己經入去--lah！伊就替心慈求情，講：「我有1個同伴chham我做堆來，伊 iau2 tiam3 ti7 外面，伊e5 心意kap我像款；伊極煩惱，tauh8-tauh8 ai3憂悶，家己扑算，m7 是王叫伊來--e5,無親像我是阮丈夫e5 王差人來叫我去。」
 心慈tiam3外面，心內真chhiN-choh8,等 1 時親像等 1 年。所以 boe7 顧tit聽候女徒替伊求了，伊就家己扑門，真hiong，hou7 女徒hiahN8  1 下。
 顧門--e5 就問看：「是啥人？」
 女徒就 ka7 伊講：「正是我e5 同伴--lah！」
 顧門--e5門 1 下開，看見心慈chhih 落--去塗腳，是因為驚了門無ka7 伊開；boe7 得入--去，才驚到hun7-lun7--落去。所以牽伊e5手，ka7伊講：「小姑娘--ah！你起來--houh。」
 應伊講：「老大--ah！我遍身攏無力，親像險死，kan-ta會喘氣na7-tiaN7。」
 伊就講：「前人亦bat an2-ni-siN講，『我e5 靈魂失膽e5 時，我就數念耶和華。我tui3 你祈禱，向望你e5 聖殿。』M7免驚，著企起--來，你 thang ka7我講來chia 是甚mih心意？」
 心慈才講：「我e5 同伴女徒ti7 hou7 王請伊來--e5,我kan-ta 是hou7 女徒叫來na7-tiaN7。所以我驚了是家己大主意偷來--e5。」
 顧門--e5 問講：「是女徒叫你chham 伊做堆來chia--mah？」
 心慈應講：「是--lah！所以我己經來 到 chia，主e5 恩典真大，歡喜赦人e5 罪，求你 hou7 小女婢亦有份--leh。」
 顧門--e5 就koh 牽伊e5 手，勻勻 chhoa7 伊入--去，才講：「見若信我e5 人，我攏替 in 祈禱，無論是用甚mih 法度來就近我--e5。」就ka7身邊e5 人講：「著theh8芳料 hou7 心慈鼻--伊；免得伊暈憨。」In 就 theh8 1 封but8藥 hou7 伊鼻。心慈 1 下鼻，就爽快。
 Hit 時女徒chham伊e5 子kap心慈 ti7路頭beh去行攏得著主迎接，用恩典e5 話來安慰in。
 In 就ka7 伊講：「阮chiah-e5 知罪反悔，求主赦免，指點阮後--來應該著an2怎樣做。」
 應in 講：「Lin2e 罪我攏赦， 1 項是因為我己經應允beh 赦； 1 項是因為我所行是成做贖罪。」An2-ni 我所應允lin2--e5,這陣chim嘴 hou7 lin2。論贖罪e5 緣故，lin2後--來就會那明白。」
 我 ti7 眠夢中，koh看見伊用濟濟好話 teh ka7 in 講，hou7 in e5 心那歡喜。Koh續chhoa7 in去門樓頂，指是 in是用甚mih法度來得著救，續ka7 in 講：「後--來teh 行路e5 時陣，lin2會 koh看見十字架，來想--著主替lin2受苦e5 事，lin2 e5 心就那得著安慰。」
 講了，就koh chhoa7 in 去樓下，ti7 hit  1 座e5 涼亭，hou7 in ti7 hia 家己講話。
 女徒才講：「咱會得來到 chia，實在真萬幸--ah！」
 心慈才講：「你算是萬幸，莫kioh我kiam2 m7 是 koh 較歡喜到極？」
女徒講：「我tu2-tu2企門外扑門，有 hiah久，攏無人應。Koh聽見惡狗吠e5 聲，我驚大家離了本所在，來到 chia 無采工。」
 心慈講：「你入門，我 iau2 ti7 門外 teh 企hit 時不止艱苦，我想聖冊講：『兩個婦人人 teh 挨磨，掠1個，放1個。』Hit句話應驗咱！艱苦beh 叫講：『煞--lah！煞--lah！』到叫 boe7--出，也m7 敢koh 扑門。後--來kiah8頭看見門楣頂有寫講：『扑門就開』，我就好膽。Koh再想無扑門，的確 boe7 得著救；hit-tiap8 出力扑門，因為死kap活e 關係來逼--我。
 女徒講：「你扑門真是大力，我聽hit個聲驚 1 tio5,後來無聽見你扑，你e5 款式親像放sak生命，beh 去天國。」
 心慈講：「不論是誰到我hit個地步，亦的確是這號款式。Lin2入隘門將我關ti7 外面，我雖然小膽驚 hou7 狗咬，亦無法--tit，姑不chiong出力扑門。請問你，我 an2-ni失禮，主聽見m7 知有受氣抑無？」
 女徒講：「你 teh 扑門親像用身軀 teh 撞，主聽--見，面有歡喜e5 色，攏無過--你。我想你hit 號e5 扑門也釘伊意。若是主飼hit個惡狗真奇怪--lah！譬喻早早知有這個惡狗，驚了咱連門都m7 敢摸--著！今大家入--來攏無受傷，真是萬幸！我歡喜到 boe7 顧--tit。」
 心慈講：「我想 beh 問主啥事飼惡狗 ti7 chi2內面；你想thang抑 m7-thang？」
 女徒4個子攏應講 ：「你問an2-ni 不止著，應該著求主將狗吊死，驚了咱起身e5 時，狗出--來咬咱。」
 代先主留in ti7 亭仔內家己去，這tiap8 倒轉--來看in。心慈跪落--去，講：「願主施恩，准我所求 1 項代誌。我知主不止有智識，所做--e5 攏無錯誤。但是hit個惡狗聽見有人叫門就beh 咬人，親像阮婦人人、囡仔聽見狗吠不止驚，主啥事beh飼惡狗--nih？」
 主講：「你問an2-ni我無過--你；hit 個狗m7 是我飼--e5,是隔壁飼--e5,隔壁是撒旦e5 厝。狗雖然惡，有牆隔--teh，無要緊。有人來扑門，聽見狗吠e5 聲的確驚，thang 試伊入隘門e5 心，真實抑無？亦算有利益。但是魔鬼飼hit 個惡狗m7 是好意，是beh hou7人驚，m7 敢來到我 chia。Hit個狗有時會跳牆，過來咬人，我今罔吞忍。時若到就收拾hit個畜生。我亦常常救人，m7出在hit 個狗 teh 害人。譬喻你早知有狗，kiam2 m7敢來--mah！你kiam2無看見乞食到人e5 門 teh 討錢，雖然有狗出來吠beh 咬伊，伊為著 1 點仔e5 物m7 肯倒退。你想 beh 到永活e5 國，怎樣因為小可驚，m7-tah8著乞食e5 好膽？Iau2-ku2 狗ti7 隔壁總無驚伊咬，就m7 敢到這所在--mah？不論是狗、是獅 beh 害lin2,我攏會救 lin2,thang 放心倚靠我。」
 心慈講：「我實在錯--lah！所想--e5 無理，今知救主所做無 1 點仔e5 錯誤。」
 女徒就求救主指點伊前面e5 路。
 主就hou7 in 食，備辦水hou7 in 洗腳。Chhoa7 女徒hiah-e5人上路，親像早chhoa7 伊e5 丈夫。大家就進前去，天氣秋凊，所行e5 路不止平坦，女徒就吟詩講：
來行天路hit日子，
我心數念chin7歡喜；
災害危急主牽救，
願伊萬國永永壽。

死路我本行大hoah8,
攏無欣慕永遠活；
今靠主名行到天，
向望享福萬萬年。

早前煩惱今得解，
M7-sai2失志免疑ngai2;
主大施恩我醒悟，
知伊到尾會保護。
 我夢見女徒 hiah-e5人tui3 隘門 hit 條路直直去，路邊有 1 片牆，牆內有花園，內面有果子，hit 個園主是撒旦。果子e5樹枝soan過牆仔外，結果子好看，所以人 常常挽去食；食了會破病。女徒 hiah-e5看見果子ai3食，就挽來食。In e5 老母喝講：「M7-thang。」In 攏 m7 聽。In老母講 ：「Hit個果子是有人掌管--e5,lin2挽來食有罪。」女徒 m7 知這個果子是甚mih人e5,設使若知是撒旦--e5,的確驚到beh 死。
 大家koh行路，離隘門無偌遠，看對面兩人無正經e5 款式直thau3來，女徒kap心慈用phe3仔 遮面beh 過去，kap 4個囡仔相kap行。一tiap8仔久hit 兩人到面前就挨著女徒kap心慈，想beh 抱 in。女徒喝 in 講：「緊緊退去，m7-thang 無禮。」Hit 兩人聽這個話，tiN3做臭耳聾，的確beh抱in。女徒大受氣，用手chhia開 in，心慈也出力sak開。女徒koh講：「阮是艱苦行路e5 人，無帶甚mih錢銀，這路e5 路費託重好人幫贊，lin2 thang 去，無纏阮婦人人。」
 Hit 兩人有1人講：「阮m7 是扑劫e5 人，出來求lin2  1 項代誌，若肯順趁阮，算你是風流e5人。」女徒心內知 in m7是好意，就講：「你所求--e5,決斷m7 從你。阮放sak 生命，行路無工thang kap 你講閒話。」做伊beh 過去。無phe in留teh講。「M7免見笑，阮m7 是beh 害lin2,不過小可代誌求lin2,ti7 lin2也無甚mihoh做--e5。」女徒講：「你心起歹意beh 害阮落地獄，阮 甘願tiam3 chia 死，的確m7 受你陷害，放 sak天國e5 福氣。」Hit兩人iau2-ku2 m7去。女徒kap心慈大聲喉叫：「救命！救命！」Hit 兩人一發m7 肯放--in。女徒koh大聲叫 講：「救人--ah！」
 Hit 時顧隘門e5 人聽見是女徒e5 聲，就緊緊走來救--伊。Tu2-tu2到hia 看見大家teh 扭；4個子，2個較濟歲，出力抵擋歹人，2 個細--e5,企ti7 路邊 teh 哮。來救女徒e5人喝 hit 2人講：「Lin2 想beh做 甚mih？Hou7 主e5 百姓犯罪--mah？」就 beh掠 in，兩人一齊跳過牆去撒旦e5 園內。來救e5 人問女徒kap心慈看有受傷抑無？應講：「阮驚到boe7 顧--tit，無受傷。多謝你來救阮，你若無來，的確hou7 in傷害，koh多謝主差你來--e5 恩典。」
 Hit人講 ：「Lin2 ti7 隘門hou7 主款待 lin2,lin2是婦人人，軟弱，啥事無求主派人路--nih8 保護 lin2?真是奇怪--lah！設使 lin2若有，救主的確准lin2所求，thang 免受這tiap8 e5 危險。」
 女徒吐氣講：「阮會得入隘門，心內不止歡喜，想boe7 出後--來e5艱苦。無phe離隘門無偌遠，就tu2著魔鬼來交纏阮。阮hit時若救主派人保護阮就好--lah！若 主早知阮有這個艱苦，啥事無差人保護阮--nih？」
 Hit個人講：「主雖然知你欠缺，你無求伊，伊無的確hou7 你，驚了你看輕太過--lah！聽候你知你欠缺，會曉得迫切求--伊，到hit-tiap8 hou7你，你自然tui3 重所得著--e5。你boe7 曉求，主派人保你，今知家己錯誤，心內反悔，che亦是你e5 利益，hou7 你tui3今仔日以後重倍小心。平安e5 日子著持防危險e5 時。」
 女徒講：「若是an2-ni，阮倒轉來去見主，認阮e5 錯誤，求派人保護阮，好--mah？」
 Hit個人講：「你認錯誤，主自然知，阮亦thang 替lin2 稟報，你m7免koh 倒轉--去。Ti7 hit路--nih逐所在主已經將你所欠缺備辨好--lah！到前面thang 得著。總是你欠缺甚mih，的確著求主，才會得--著。」
Hit個人講了就去；女徒 in koh再行
心慈ka7女徒講：「我扑算己經到安穩e5 所在，後--來無艱苦，無phe tu2著這號，實在想 boe7到。」
 女徒講：「你boe7曉tit有這號人無持防，亦boe7過--tit；我 iau2未出門e5 時，代先知有這號款式，竟然無持防，應該受這個責罰。」
 心慈問講：「你 iau2未出門怎樣會知這個艱苦--nih？請你ka7 我講。」
 女徒講：「你聽我講，我 iau2未出門e5 時有tu2著這夢，恍惚看見兩人企 ti7 床邊議論甚mih法度 hou7 我boe7得著救。Tu2-tu2 遇著 hit 兩人是 hit 號款式。我 聽 in 講『這婦人人不論是睏抑是醒，攏總大聲喉叫救主赦罪，咱著an2怎樣來排比才好？若出在--伊，伊的確學丈夫逃出去。』我得著這號夢，應該著小心謹慎，早早持防才著。」
心慈講：「咱無代先持防真正是家己e5 錯誤，che這擺亦知救主恩典不止大。咱無求伊，伊亦教人來救咱。設使m7是an2-ni，咱的確 hou7 伊凌辱。」
心慈kap女徒teh講，到路邊 1 間厝就是釋示  teh 企--e5。In到門口腳聽見內面有幾若人teh 講話e5 聲，in 就仔細聽，聽見講起女徒e5 名字kap in e5 代誌。門內e5 人講：「基督徒e5 婦人代先m7 肯行天路，今肯--lah！實在真好。」In 無扑算女徒hiah-e5 人ti7 外面teh聽，因為代先 in 聽見人講女徒 beh來，無phe己經到門口腳--lah！聽候tiap8 仔久，女徒叫門，有1個查某人名叫無惡，就出來開門，看見女徒in hiah-e5 人ti7 hia teh 企，就問伊：「Lin2來 chia beh chhe7是誰仔講話--nih？」
 女徒應講 ：「我 bat 聽見這個所在接納款待行天路e5人，阮攏是行天路--e5,求你照願阮。Chit-tiap8 日beh暗--lah！阮想 beh這所在借歇；肯抑m7 肯？」
 無惡問講：「你名做甚mih？Ka7 阮講，thang 替lin 報hou7 阮e5 主知。」
 應講：「我名就是基督女徒，前幾年有1個基督徒tui3 chia 經過，伊是我e5 丈夫；chi2 4個囡仔是我e5 子，這個小姑娘是我e5 厝邊，kap 我相kap行天路。」
 無惡聽見這個話，趕緊走入去tui3 hiah-e5 同伴--e5 講：「Lin2 ioh看叫門是甚mih人？驚了lin2 ioh boe7 出。親像俗語講：『日--時 m7-thang 講人，人就到。』咱 teh 講基徒女徒，無phe in己經 ti7門口，續 chhoa7 4個子，另外有 in 厝邊1個姑娘，in 攏 beh借歇chia。」大家聽見，指手劃腳，歡喜到boe7顧--tit，去 ka7主人講。主人就是釋示，伊出--來 ka7 女徒講：「你是基督徒e5 婦人--mah？伊行天路，你m7 toe3 伊--mah？」應講：「正是。代先我e5 丈夫憂悶想 beh 出將亡城，我總看伊無上 目，的確m7 te3--去。今到這tiap8 知叫伊e5 做法是無錯誤，所以家己來，續chhoa7 4個子來。」
釋示講：「聖冊有講：『有人吩咐伊e5 子到葡萄園做工，伊講 m7,後--來反悔就去。』你e5 代誌是合聖經所講e5 話。」
 應講：「我愛到boe7-tit-thang an2-ni 願上帝 hou7 我e5 代誌合聖經所講。Koh求伊幫贊我到死攏無改換，到無 1 點仔驚人 無 1 點仔毛病，平平安安見著主。」
 釋示講：「啥事企 hi2 門口--ah？你真正是亞伯拉罕e5 後裔，請你入--來，細子也thang 攏總入--來，小姑娘亦入--來。」
 大家入內面，就請 in坐，歇睏。Hit-tiap8 侍候e5 人攏來看，看見是基督徒e5 婦人來--lah，逐個歡喜到極。有人疼惜細子就摸伊e5 嘴phoe2,講：「Lin2來--lah！」不止鬧熱。
 有人theh8點心hou7 in食。後--來釋示 chhoa7 in到房間，看代先基督徒所看--e5 7項奇怪e5 代誌。頭1項，壁--nih掛1幅圖 像，圖內e5 人是奉上帝e5 命令chhoa7 人行天路。第2項， 1 間廳，久久無人拚掃，塵埃堆積滿滿。第3項，兩個囡仔，1個名叫急欲，常常m7稱意；1個名叫忍待，十分e5 安穩。第4項，牆腳有火出--來，有人用水潑--伊，火一發焰。第5項，大殿門囗有人kiah8刀阻擋人，m7 hou7人入--去；有人用劍 thai5,開  1 條路入--去。第6項，有hit 號無向望e5 人tu5 ti7鐵籠內。第7 項，有1個人夢見審判e5 日子到--lah！驚到boe7 顧--tit。
 女徒 in hiah-e5人看了，記 ti7 心內。釋示koh再 chhoa7 in 1 間房，房內1個人手kiah8 1 支糞耙，aN3 頭 teh 看。Koh有1人手theh8  1 頂榮光e5 冕旒，教伊放糞耙theh8冕旒。無phe hit 個人攏m7 kiah8頭，親像無聽--見，做伊 teh 耙塗腳e5 草kap火灰。
女徒對釋示講：「這個意思我想--著，是專顧目珠前e5 代誌na7-tiaN7，我講著抑m7 著--nih？」
 應講：「無錯。Hit 個人kap hit個糞耙是顯明伊心內向地m7 向天，用工夫耙草kap塗，m7 願聽人hou7 伊冕旒e5 話。伊這個款式hou7 人知世間將天堂講做無影，將目前e5富貴講叫是實在。Hit 個人teh 看塗腳，m7 kiah8頭起--來，thang hou7 人知世間e5 代誌若攪擾人e5 心肝，就離開上帝kap天堂--lah！」
女徒祈禱講：「切救主 m7-thang hou7 我學hit個kiah8耙，teh耙糞圾e5 款式。」
釋示講：「古早e5 時陣有人祈禱上帝 m7免hou7 伊好額，驚了好額就boe7 記tit上帝，現時e5 人求 an2-ni 不止少，大概攏是tui3 重糞圾。」
 女徒kap心慈聽見這個話，就哭起--來講：「真可憐--ah！這個話是實--lah！」
 Hit 時釋示chhoa7 女徒hiah-e5人到 1 間極 sui2 e5 厝，教 in 著四界看，問 in 有看見甚mih thang教示 in 抑無？In四界看攏無甚mih，只有壁頂1個大蜘蛛，in 攏boe7曉--tit。
 女徒m7 敢應，心慈講：「阮無看甚mih。」
 釋示教in koh再看。女徒看了講：「無甚mih！只有1個蜘蛛，無不只好看，趖 ti7壁頂。」釋示問講：「厝內只有1個蜘蛛--mah？」女徒本是聰明人，會知釋示e5 意思，流目屎講：「主--ah！蜘蛛實在有幾個，攏總比壁頂hit個較毒 」。釋示笑講：「你講不止著。」心慈kap 女徒4個子就攏會曉這個意思，逐個家己見笑。有e5 用手遮 伊e5面；有e5 面紅，m7 敢直直看釋示。釋示講：「聖冊有講：『蜘蛛用腳peh 壁，王宮e5 內面亦會去企。』聖經che話thang hou7 lin2家己知雖然有罪親像蜘蛛chiah毒，用信心thang 入主e5 厝，親像蜘蛛用腳 thang 到王宮內。」
 女徒講：「這個意思我亦有略仔想--著，總是 boe7會想齊全。Tu-tu想，阮企e5 所在不論甚mih清爽，親像蜘蛛hiah 毒、hiah khiap-si3,這個蜘蛛用腳趖ti7 壁--nih！Thang 比並咱用信心親近主，這個我想無到。An2-ni看--起來，蜘蛛 thang 教示咱，thang知上帝創造物，無 1 項無路用。」Hit 時眾人歡喜，大家teh 看，忽然流目屎，拜謝釋示。釋示koh chhoa7 in 到別間e5 厝，ti7 hia 有 1 隻雞母kap 1 陣雞仔，請in 看。In 看1個e5雞仔到水盆 lim 水，lim  1 嘴水，頭殼向天。釋示講：「看這個雞仔e5 款式，lin若得著恩典，著學--伊向天父感謝」。Koh教in 看雞母kap雞仔，就問：「有甚mih thang教示咱抑無？」大家詳細看就知，雞母呼雞仔有幾若款e 聲：（1）伊有si3-siong5 e5 聲。（2）Tu著食甚mih hou7 雞仔另外有別樣e 聲。（3）AN3 雞仔 koh有別樣e5 聲。（4）聽了有甚mih beh boah雞仔koh 有別樣e5 聲。
釋示講：「這個雞母kap雞仔 thang 比並救主kap伊e5 學生。雞母有幾若款e5 聲叫伊e5 雞仔，救主亦有幾若款e5 法度叫伊e5 學生。（1） 主e 道理聽ti7 耳空內，親像雞母si3-siong5 e 聲。（2）主用道理感 動人e5 心有所得--著，親像雞母tu著食，叫雞仔e 聲。（3）主用慈悲e 話引chhoa7 人到伊e5 身邊，親像雞母aN3雞仔e 聲。（4）救主有炯戒e5 話叫學生閃避對敵，親像雞母驚了雞仔受危險e5 聲。」釋示koh講：「因為 lin是婦人人kap囡仔，所以用che淺淺比並hou7 lin 聽。」
女徒多謝伊，求伊koh用別項hou7 in看。
 釋示就 chhoa7 in到thai5 精牲e 所 在，看見1個 thai5 羊e 人tu 仔thai5  1 隻羊，che羊據在伊thai5,攏無出聲。釋示講：「Lin看這隻羊，是甚mih款，thang hou7 lin想著救主beh 替咱贖罪，甘願hou7 人掠去害死，無 1 點仔怨恨。Iau ku2 lin 做主e5 學生，kiam-chhai 受剋虧亦著吞忍，m7-thang 怨恨。救主稱呼學生做羊，亦有che意思。」
 後--來釋示 chhoa7 女徒 hiah-e 人到 1個花園內，看見hit 內面有逐樣e5 花，tui3 in 講：「Lin2有看見che花抑無？」女徒講：「有。」釋示講：「Lin2看che花有懸、有矮、有大、細；色緻、氣味，攏無相像；有出名--e5,亦有無出名--e5,但是che花栽ti7 這內面，出在顧園--e5 beh 栽ti7 tah8落。Che花thang 比主e5 百姓，in e5 才情、德行、職份，攏總無相像，逐個有路用。親像hit 號花栽ti7主e5園內極有福氣，逐人著守本份，盡力服事主，攏有路用，m7-thang 相怨妒。」
 釋示koh chhoa7 in到田--nih！Ti7 hia 看有麥，攏無穗，但有麥稿na7-tiaN7。釋示講：「這所在亦犁了，亦種了，亦eng3肥，到今仔日無麥，應該用甚mih法度--nih？」女徒講：「麥稿無路用，m7-tah8著 theh8去hiaN5火。」釋示講：「這個麥無麥穗，你就beh theh8 去hiat ti7 火--nih，thang 知收成是要緊。看田種麥是這個法度，看人亦是這號法度。你若會曉tit麥 m7 好應該hiaN5火，亦著家己省察，驚了你亦boe7會結果子e 毛病。」
釋示kap女徒 hiah-e5 人tui3 田--nih 倒轉--來，看見路--nih有 1 隻chui2--kham2-chhe7-a2,嘴內 teh  1 尾蟲。女徒講：「Che鳥仔e 款式好看，哮亦好聽，無phe伊食這號la5-sam5 e 物，有人飼伊，我今較m7-ai3。」
 釋示講：「Che鳥仔比並假好e人，看伊外面都亦好看，講話亦好聽，人beh 接納款待伊，ai3 聽伊e 議論，無phe心內不止la5-sam5,所做e5 代誌攏 boe7 講--tit。」
有tiap8 仔久koh過1個花園，ti7 hit 內 面看見 1 欉樹，樹心爛到空殼，枝、葉iau-ku2青翠。心慈問釋示講：「這個樹 thang 比並甚mih？」應講：「這樹外面好看，內面朽爛，thang 比假做主e5 學生。Hit 號人會用嘴o-lo2 上帝，所做e 代誌無實在服事上帝；伊e 話雖然好聽，伊e 心肝親像臭心e 樹。Koh親像火hiaN7，魔鬼用 1 點仔火星跳 hit--nih8!就 liam7-piN toh8--起來。」
 Chiah-e 話講了，tu-tu來到釋示e 厝。Hit-tiape8昏e5 飯 iau未排--teh。女徒不止降服釋示e 教示，請伊趁未食e5 時陣koh 講幾句話hou7 in聽。釋示用幾若項e 道理，大半是譬喻e 話。「第1項：豬，愈肥友愛去塗糜扑phun2;牛，愈肥，beh 牽去thai5;一發gau5 跳；歹人若勇健，私慾e 心那大，去行死路那快。」
 「第2項：婦人人愛裝飾好看，有e 點胭脂、抹粉、插花；有 e5穿sui e5 衣裳。我勸 lin m7-thang 要緊 chiah-e項，著要緊正裝、恬靜、溫柔、和平。上帝看這號是tui3 重。」
「第3項：人若 1 暝無睏較koe7,若3暝3日無睏，是較oh。Lin 做主e 學生，也是an-ni！起頭雖罔有熱心，會到死e 時陣，攏無變換是較oh！」
「第4項：船ti7 海--nih遇著大風湧，管船e 人想 beh 救in e5 生命，甘願將值錢e 貨物丟落海；何況犯罪e 人beh 救伊 e5靈魂 m7-sai2沈淪，kiam2 thang m7 放 sak 罪惡？」
「第5項：船底有破空，無去修補，boe7 保tit船無沈--落去；人 ti7 心內囥 1 項歹，m7肯反悔改變，亦 boe7免落地獄。」
「第6項：人受朋友e 恩無報答伊，算是款待朋友m7 好；人受救主e5 恩無報答伊，是家己害。」
「第7項：人常常做歹，向望後來ti7 天頂享福；親像用稗掖ti7 田--nih，向望後來有麥thang收，beh thai3有這個代誌--nih？」
「第8項：Beh做好人，應該用死e5 日子排ti7目前，常常想著an2怎樣做，才有利益。」
「第9項：人chi-bu2-chi-chu7講人 ka-chiah後話，這個款式表明人e5 心不正。」
「第10項：人看世間不止好；上帝看小可。總是天堂上帝看真好，thang 知天堂較贏世間，親像天choah8地。」
「第11項：咱 ti7 世間做人雖然免tit艱苦，iau-ku2 tui3重生命 m7 甘願死，既然知天頂有永活e 生命，無 1 點仔艱苦，kiam2 thang 無要緊計謀到手--mah？」
「第12項：人無甚mih好，反轉hou7 人o-lo2;上帝有齊全e 好，人攏無o-lo2伊，kiam2 m7是人e5 心偏--mah？」
「第13項：咱食飯較常有chhun，就 thang 想救主e 功勞不止大，hou7 眾人倚靠亦有chhun。」
 到這個時陣，e昏頓排--teh，眾人坐桌，中央1個用幾句話感謝上帝，後來大家就食飯。釋示e 厝若beh 食飯e 時，有樂工pun5樂器hou7 人聽，hit 時鼓樂齊齊tan5,停有hiah 久才煞。有1人吟詩hou7女徒聽，聲不止清亮。詩講：
上帝常常照顧保庇，
逐日hou7我食穿；
賞賜萬項福氣齊全，
我beh thai3會欠用？
這個詩吟了，釋示問女徒講：「你起頭想beh行天路，為著甚mih緣故--nih？」
女徒講：「丈夫過世，我心肝不止 boe7 做--tit，che亦是人平常e5 情。忽然想著丈夫beh行天路e 時，我款待伊m7 好，倒轉teh 想，良心發現知--kio3罪不止重，驚了boe7 得著救。Hit 時我 koh chhau3-tu2-kham2夢見1個夢；夢見丈夫 ti7 天頂享受大大福氣。Koh主寄批hou7 我，叫我去巡山。我己經得著夢kap 1 張批，心內感動，所以beh行天路。」
釋示問講：「你beh 起身e5 時，有人阻擋你抑無？」
應講：「有1個厝邊婦人人名叫膽怯，（就是代先我e5 丈夫ti7 路--nih有tu著心驚，1個就是伊e 查某子。）伊講我行che路是mou5險lam7-sam2行，用好話勸我莫得去。也koh講起我e 丈夫代先路--nih所遇著e 艱苦hou7 我做干證；我聽這個話無甚mih驚。但是有 1 項hou7 我驚到破膽，因為有 1 暝夢見兩人款式不止惡，in 議論這個計謀，hou7 我 boe7 thang 到巡山。這個夢到今我常常掛心，所以 ti7 路--nih不論tu著甚mih，攏總驚了中伊e 計，boe7會得到。Iau 有 1 項，我m7 敢ka7 人講，總是thang ka7 主講。我tui3 入了隘門，行無偌遠，有兩人beh凌辱我kap心慈，款式真 thang 驚，阮無法度，才大聲叫救命。Chi2兩人kap我所夢見，hit 兩人像款。」
 釋示講：「聽你che話，你行天路是真心，到後來有大福氣thang享受。」講了就對心慈講：「小姑娘，你為著甚mih來這所在？」
心慈hou7 伊 1 下問，紅面koh ngiauh8-ngiauh8-chhoah，無話 thang 應。
釋示安慰伊講：「你m7 免小膽，做你講。」
心慈講 ：「我無親像女徒得著夢，亦無主e 批叫我來，koh無親像女徒e5 閱歷kap伊e5 心事，因an-ni驚了我無得著救e5 憑據，所以m7 敢講。」
釋示講：「你行天路明明kap女徒無像，到底為著甚mih來chia？」
心慈講：「我e 厝邊女徒，收拾行李 beh 搬出將亡城e5 時陣，我kap別個婦人人偶然去探伊，看伊beh搬--出去。我問伊是為著甚mih代誌。伊講主叫伊學伊e 丈夫去巡山；又講得著 1 項，夢見伊e 丈夫 ti7 天堂，頭殼戴金e5 冕旒，手彈金e 琴，ti7 主e 桌 lim 食，kap hia 永活e5 人 吟詩o-lo2主。我聽伊講這號話，心內感動。家己扑算這句話若實在，我就甘願離開父母kap 本所在，chham女徒做堆行。我又想--著本所在攏總 beh 滅無，心內驚，所以對女徒詳細問 行天路e5 代誌，講我願te3 伊來。我離開本所在，心內實在悲傷，m7是m7甘放sak hit個所在；是憐憫我e5 親戚朋友 iau-ku2 ti7 hia的確受災禍。我來 chia 是專心，主若是允我去，我的確kap女徒到天城。」
釋示講：「你所以起身e5 意思攏無 錯，因為你一心信真理。古早e5 時陣有1個羅德，因為敬愛上帝 koh孝順伊e ta-ke拿俄米，就肯離開伊e5 父母kap本國，去kap以色列e5 百姓相kap企。你今仔日所做親像羅德一般。你一心望以色列上帝保庇，願上帝報答你，大大賞賜你。」
釋示問女徒4個後生講：「Lin來 chia 是beh 學lin2 父母e5 款式，抑是有別物e 意思？」
女徒e 大子，名馬太，應講：「我e5 老父hit時 beh 行天路，苦勸我，我 m7 聽，看伊e 款式奇怪，有時說笑伊，到這tiap8 想著 hit個話知自己有罪，就真驚。有 1 日，我ti7 外面忽然記得我e5 父有講：『到路尾e5 日死e人beh 復活，tui3 墓--nih出來受上帝審判。』想到這句話，我心內不止艱苦，koh再家己扑算有甚mih法度thang 閃避。我hit 時想墓--nih e5 人不止濟，kiam-chhai 有幾人上帝 boe7 記--tit，無叫伊復活，就thang免受審判。譬喻上帝 boe7 記tit我，我就thang 歡喜，但是驚了boe7會 an-ni，心肝內照舊驚。Koh想我雖然m7 好，我老父是敬拜上帝，kiam-chhai上帝看伊e 面上可憐我，m7免hou7我落地獄。反轉 1 下想，驚了也靠 boe7 tiau5,hit時 iau2 boe7曉--tit家己反悔改變倚靠救主，聽候我e5 老母 beh 起身，勸阮相kap去。到hit-tiap8 我e5 心肝內才有反悔e5 意思，將救主所做e5 款式，koh ai3服事天父。」
釋示講：「聽你e 話，知你來亦是 1 點e5真心，m7是空空學父母所做。」Koh 對女徒第2子，名撒母耳，問講：「你行天路有甚mih意思？」
應講：「我e5 老父逃出將亡城，hit時我kap阿兄笑伊，真是忤逆，到這 tiap8知有罪，心內無平安。老父過世hit時，阮母子啼啼哭哭勸我kap in 去，我想不止好。我e5 阿兄反悔改變--lah，亦勸我，常常kap我祈禱，我e 心肝就變換，的確beh行這條路。」
釋示講：「你肯聽老母kap阿兄所勸 beh行這條路，亦是主e 恩典，你著感謝主。」
Koh對女徒e 第3子，名約瑟，問講：「小學生--ah！你因為甚mih代誌 來chia--nih！」
應講：「我雖罔是囡仔，我知罪不止重，koh 聽救主講囡仔著就近伊，人m7-thang阻擋。我想這句話，就ai3到巡山去見救主。」
釋示講：「你che意思亦無錯，算是 主e5 小學生」。又對女徒第4子，名雅各，問講：「細子，你 chiah 大漢仔亦來做甚mih？」
應講：「我聽救主親像顧羊e5 人，人講我細漢 boe7會行這條路，我想小羊羔，顧羊e5 人亦的確 beh伊，若是驚了 boe7 行，伊亦肯抱伊ti7 胸坎，所以我想 做救主e 羊羔。」
釋示講：「你人雖然細，意思卻boe7 細。救主本然疼che羊羔，bat 對彼得講：『應該飼我 e5羊羔。』你有心做主e 羊羔，主的確看顧你。」
釋示就勸女徒4個子kap心慈講：「Lin2攏總是少年e5 人，趁chi2未幾歲做救主e5 學生，正著時，免得犯著濟濟e5罪過，亦 thang 加做主e 工夫。若是lin心內 iau有私慾，koh世間歹e5 代誌，魔鬼有幾若項e 法度迷惑 lin，lin iau-ku2 boe7 知，到後--來就知，所以這tiap8 著時時刻刻小心專倚靠救主e 幫贊，常常祈禱，一舉一動攏著照主e5 法度，才會穩當到巡山。」
聽候大家食飽，釋示kap女徒 hiah-e5 人話講了，就去睏。女徒kap心慈 tiam3  1 間；女徒4個子另外 1 間。心慈本然想伊是女徒 chhoa7伊來，m7 是主叫伊來，驚了主 m7 收留伊，到這時歡喜到 boe7 顧--tit，攏無giau5疑煩惱，所以這暝攏無睏，專專o-lo2主，感謝伊e 大恩。
明仔再日出，in 隨時起來備辦起身，釋示叫 in 且慢chiah，就講：「Lin beh 離開 chia 著照這位e 風例。」就叫開門e5 婦人人，名叫無惡，chhoa7 女徒in hiah-e5 人去洗身軀。講：「Lin beh行路，身軀 boe7 免得驚人，洗了就 thang 清氣。」
無惡 chhoa7 女徒kap心慈去 1 間浴池房洗，對in 講：「見若行天路e 人到遮，阮e5 主的確beh教伊著洗浴。」女徒kap心慈洗了出--來，後來女徒4個子亦去洗。大家洗了，身軀攏氣清，無 1 點仔驚人，亦知有精（cheng）神、有氣力，面--nih有光彩，就倒來厝內。
釋示將 in  1 下看，講：「Lin e 面有氣色，親像月娘hiah 光、hiah 好看。」釋示本然有1個印，tng3 hit 號洗了e 人，hit 時就吩咐人將印theh8--來，就tng3記號ti7 逐人e5 頭額，tng3了 hou7 in 較sui2,也hou7人ti7 逐所在會認得 in 是信救主e5 人。釋示koh吩咐無惡去衫仔房，hiahN 衣裳賞賜 in。無惡theh8衣裳來。Hit個衣裳清氣，白到親像雪。女徒 hiah-e 人就穿伊，比代先e5 款式攏無相同，這號榮光雖然家己看boe7出。大家相看， koh敬畏、koh欣慕。你看我較好看，我看你較好看。
釋示就叫1個差用，名智仁勇，教伊戴盔、koaN牌、kiah8刀：「Chhoa7 我chiah-e5 子、查某子去美宮，到hia beh koh歇。」智仁勇照伊吩咐--e5 來行，hit 時就做前起身。
釋示祝福眾人 1 路平安，家內e5 人亦用好e 話安慰in 1 遍。大家就起身去。
行無偌久，就到基督徒代先重擔tui3 肩頭lut落來lian7入墓e5 所在。大家ti7 hia 企--teh o-lo2 上帝。
女徒講：「我tu 仔teh 想阮入隘 門e5 時，有聽見咱tui3道理，也tui3 所行會得著赦罪。Hit個道理就是上帝所應允--e5;所行chi2 赦罪是an2怎樣得--著。Hit個應允我略略仔知，tui3 所行來得著赦罪，抑是an怎樣得著，扑算智仁勇知，所以請你解明這個代誌hou7 阮聽。」
智仁勇講：「Tui3 所行來得看著赦 罪--e5 是別人替咱行，咱就得著赦免。若beh 講較詳細，你kap 心慈chham你e5 子得著赦罪，是因為別人替 lin2行，就是hit個hou7 lin2入隘門--e5。伊行義來遮 lin，流血來洗 lin。」
女徒講：「主若用伊e 義賞賜阮，伊家己m7 攏無義--lah？」
智仁勇講：「主e5 義雖然賞賜世間人，家己m7-sai2驚無。」
女徒講：「這個道理我攏 boe7曉--tit，請你解明。」
智仁勇講：「救主本然是kap 上帝一體，m7 是上帝所創造--e5。上帝所創造--e5,不論是天使kap世間人，in e5 本份應該著服事上帝，無 thang chhun功勞 hou7 別人。救主本然是律法e5源頭，m7是律法所會管--tit。伊出世做人，甘願降服律法， 1 世人守--伊，無 1 點仔犯罪。伊e5 所行攏總是tui3 本身甘願，並（peng7)m7是伊份內應該做，所以伊e5 義 thang 分hou7 有罪e5 人，thang hou7 in 稱義。聖冊有講：『眾人有罪是tui3 1人違逆；眾人稱義是tui3 1人e5 順趁。』。Iau-ku2 主雖罔用功勞賞賜有罪e5 人，che 功勞攏總 boe7 離開主 e5本身。犯罪e5 人到主e5 所在，主e 功勞就算有罪 e5人e5 ；犯罪人離開主，就是離開主e 義，thai2-tho2會帶這個義去--nih？An2-ni 看--起來；主雖罔用義賞賜lin，m7-sai2驚家己無。論到主e 寶血洗lin e5 驚人，因為 lin犯著律法，有罪應該著死。若無人替lin2贖罪，che罪惡e5 報應的確著受，決斷 boe7 免--tit。若向望世間人替lin贖罪，世間人逐個有罪，家己著受刑罰，thai2-th會o2替lin2--nih？若向望天使替 lin，伊雖然無罪，攏總有本身著做e5 代誌，無chhun力量thang 替lin 擔當罪；清清上帝e 子甘願放sak尊貴e 身軀，流伊e5寶血，才會贖lin2 e5 罪過，洗 lin2 e5 驚人。Lin2靠救主替 lin 死，上帝就赦 lin e5 罪，lin後來免得受刑罰。」
女徒講：「Che道理實在好，我代先略略仔知，今攏知--lah！」就對心慈kap伊4個子講：「Lin攏著留心這個，m7-thang boe7 記--tit 」。Koh對智仁勇講：「我e5 丈夫早前到chia，重擔liam5-piN lut--落，伊tio5-tio5跳跳歡喜到boe7 顧--tit，kiam2 m7 是因為 bat 這個道理--mah？」
智仁勇講：「著--lah！別個法度 boe7 做--tit，專專是bat道理才會 an2-ni，所以基督徒boe7 到這所在，iau2-ku2 hou7 重擔 teh伊，想beh褪落也 boe7會。」
女徒講：「我想也是an-ni！我早 前信主知輕鬆，到這時koh 較知，加了十分輕鬆，將我所知--e5 拾起來想--伊，就知別人雖然hou7 罪過teh伊，心內不止 艱苦，若到chia所判、所信，會親像我一般，伊e 罪就除--去，心內歡喜。」
智仁勇講：「人真正會受所看見，m7-na7 會褪落咱e5 重擔，安慰咱 e5心，iau2-ku2會hou7 咱深深疼主。主為著替咱贖罪，受了濟濟艱苦，濟濟e5凌辱。咱用che來想，自然心內感主e5 恩，疼痛伊。」
女徒講：「我想主替咱流血來死，不止悲傷。我e5 主慈悲實在是大，應該著o-lo2。我本然是無路用e5 人，主肯放sak身軀救我，我無甚mih thang報答伊，雖罔一心歸伊， 1 世人服事伊，亦 boe7 算tit是報答主。早前我e5 丈夫到chia，看了又koh看，目屎直直流。Che也 boe7 怪tit伊。我想伊hit時陣愛到 boe7 顧--tit，我也到 chia，我m7-ii8 te3伊來，實在可惡--lah！」
 就對心慈講：「心慈--ah！我不止愛你e5 父母來chia，亦不止愛咱e 厝邊。膽怯kap花柳嫂來。In 若來chia，心內的確會感動。膽怯雖罔心內驚；花柳嫂雖罔有私慾，的確beh走天路，m7 倒去 本所在。」
智仁勇講：「你講che話知你深深感主e5 恩，疼痛主。但是驚你boe7 常常an-ni！M7是人人到這所在就會，che是主專專賞賜你--e5。你無想主釘十字架e5 時陣，有濟濟人看伊，m7-na7 心無感動，反轉笑伊，thang知你e5 心肝感動疼痛主，這個是主另外e5 恩典。」
 你若m7 是 ti7釋示厝內聽見講主用道理感動人e 心肝，人有所得著，親像雞母遇著食呼雞仔，另外有1個聲音--mah？你這tiap8 tu著--e5 就是 an-ni！」
我夢見女徒 chiah-e5人koh進前行到基督徒前有tu2著3人teh 睏e5 所在。看見路邊有3 人e5 身屍用鐵鍊吊ti7 樹頂。
大家看見就 tah-hiahN。心慈就問智仁勇講：「Chiah-e5是甚mih人？為著啥事才吊chia nih？」應講：「Chi2 3人，1個名叫愚憨，1個名叫懶惰，1人名叫自視。基督徒前 ti7 chia，有tu2著chi2 3人teh 睏，就叫 in 醒，in m7起來；後來猶原做歹，m7 肯反悔改變。因為an2-ni，上帝m7 容允in，用雷來扑死。行che路e5 人本然知chi2 3人e5 m7好，teh 想 in 這號e5 死的確是上帝 teh 報應 in，所以才 m7敢埋葬，將in 吊ti7 樹頂，炯戒後來e5 人，m7-thang學in e5 款。」
 心慈問講：「Hit 3人有甚mihe 好--nih？」
 智仁勇講：「In 無真心行天路。Tu2著有盡心e5 人就盡力阻擋 in，家己貧憚糊塗，也愛眾人學in e5 樣 ；koh 敢講：「人照in e5 款式去做是無要緊，也會得著天堂e5 福氣。基督徒到chia e5 時 陣，in tu2-tuteh2 睏。今in e5 身屍吊 ti7 chia，是做人e5 炯戒。」
心慈講：「Hit 3人有甚mih e5 m7好nih？」
智仁勇講：「In家己無真心行天路，tu2著有真心e5人就盡力阻擋in，家己貧憚糊塗，也ai3眾人學in e5樣。Koh敢講人照in e5款式去做是無要緊，也會得著天堂e5福氣。基督徒到chia e5時陣in tu2-tu2 teh睏，今in e5身屍吊ti7 chia是做人e5炯戒。」
心慈講：「Chi2 3人有人聽in e5話，受in e5迷惑抑無？」
智仁勇講：「有--ah！有幾若人hou7 in 迷惑，離開正路。內中有1個名叫慢行，1個名叫力短，1個名叫心浮，1個名叫多慾，1個名叫愛眠，也有1個查某囡仔，名叫愚蠢。Chi2幾人攏聽Chi2 3人e5 話，學in e5 款。Koh chi2 3人誹謗主，講主e5 心是殘忍，服事伊盡在oh！Koh講巡山hit 所在無甚mih好，人teh o-lo2 hit 所在真好夠極，是siuN過頭--lah！Chi2 3人 koh有凌辱主e5 奴才，見有主e5 奴才勸人反悔改變歸倚救主，就講in 是多事，攪擾人--e5。也將上帝活命e5 餅掠做 boe7 食--tit e5 物；將聖神e5 安慰掠做虛虛無實，將艱苦行天路e5 代誌掠做無路 用。」
女徒講：「Chi2 3人真正這號款，我攏無beh 憐憫in。In tu2著這號e5 結局，是應該--e5。我想in e5 身屍吊ti7 路邊是好，thang行天路e5 人做炯戒。啥事無將3人e5 罪，寫明ti7 柴牌仔，記錄ti7 hia--nih8!」
智仁勇講：「有--lah！你行較近前就會看--見。」
女徒講：「有就好。我m7 去看，出在in 吊lok hia。身軀朽爛，出歹e5 名聲！人永永會記得in e5 罪。阮iau2未到chia，in 已經死，che 也是阮e5 佳哉。若無 an2--ni，阮母子到 chia 受in迷惑亦kiam2-chhai2會。」
女徒 chiah-e5話講了，大家就進前行，直直到橄欖山下。智仁勇講基督徒前到hia 所tu2著e5 代誌講hou7 in 聽，chhoa7 in看山下e5 清水泉，講：「基督徒 iau2未上山，代先有 lim 這個清泉e5 水。H it 時e5 水是清清真好 lim，無扑算這陣是濁濁，因為有人m7 甘願行天路--e5,ti7 chia lim水止渴，常常用腳來la7 水泉 頭，扑濁chiah-e5水。」
心慈講：「In an2-ni 做，心內實在是惡毒--lah！」
智仁勇講：「無相干。Che水 iau2-ku2 會澄--tit，舀起來貯 ti7 清氣e5器具，塗勻勻仔tiam5底，水就清。」女徒 chiah-e5 人就照這個款式去創，真正會lim--tit。水lim了，智仁勇就報in 看山下，hi2兩條分開e5 路，就是在早恃儀、偽善兩人行錯e5 所在。講：「Chi2兩條路chin7危險。基督徒行過e5 時，hit 兩人死ti7 hia，後來用鐵鍊、木柵、塗溝欄截，人 m7-thang tui3 hia 行；雖然是an2-ni，iau2-ku2有人偏偏beh tui3 hia 去，m7 甘願一直tui3 正路上山去。」
女徒講：「犯罪--e5 所行e5 路斷斷無妥當。人入這號雙叉路無跋折腳骨，是我真奇怪--e5。」
智仁勇講：「有人m7 管死活，一直beh 去，chhau3-kham2 tu2著主e5 奴才ka7 in 講：『行錯。』教 in 張持，in 反轉將歹話來應講：『Lin用主e 名字，將話吩咐阮，阮斷斷m7 聽；阮若講beh做甚mih，的確就beh 做。』」Lin2 koh看 hit 個雙叉路口，m7-na7有鐵鍊、木柵、塗溝截--teh；koh有籬笆圍--teh，雖然an2-ni，iau2-ku2有人beh tui3 hia 去。」
女徒講：「這號e5 人貧憚行路，boe7會受苦，看上山e5 路不止無合伊。聖經講：『貧憚e5 人行路若親像用刺仔chhak8腳一般樣。』這號 e5人甘願入圈套e 內面，攏 m7肯上山，直直去到天城。」
 眾人就起身上橄欖山。Iau2未上 1 半，女徒氣直直喘講：「上這個山，實在真費氣，人看身軀e 平安，比靈魂得著救較要緊，就自然m7 肯上這個山。」
心慈講：「我的確beh 坐，且歇。」
女徒e5 煞尾子chin7厭sian7,liam5-piN就哮。
智仁勇講：「來，莫得toa3 chia 坐。Ti7頂面無偌遠，有1座e5 涼亭thang來歇睏。就牽囡仔e5 手tui3 涼亭 hia 去。」
大家到 hia 攏熱，流到1身汗，歡喜坐teh 歇睏。
心慈講：「勞苦e5 人，看著安歇，實在是chin7甜chin7芳。主為著行路厭懶e5 人，備辦安歇e5 所在恩典chin7深。我早前聽見有1號亭仔，今親目看見--lah！總是咱 ti7 chia切切m7-thang睏。前基督徒ti7 chia睏，大大無pan-gi5。」智仁勇對女徒e5 煞尾子講：「你有艱苦抑無？行che路好抑m7 好--nih8?」
雅各就講：「我tu 仔身軀攏無力--lah，多謝你有牽我。今我想著老母 bat 講：『上天堂若親像peh樓梯，落地嶽若親像teh 落山。』總是甘願上樓梯，得著活命是較好，m7 愛落山失落生命。」
心慈對雅各講：「俗語有講：『上嶺艱苦，落嶺快活。』」
雅各講：「雖然是koe7,到底也是受苦。」
智仁勇講：「這個囡仔真可取，所應心慈e5 話攏無錯。」心慈有歡喜e 面，雅各小可面轉紅。
女徒講：「咱 ti7 chiah 歇睏，也著食淡薄物，hou7嘴內較甜。我帶1粒e5 榭榴榴來，是我tui3 釋示 e5厝出--來，釋示 hit-tiap8 有hou7我，koh有hou7我 1 塊蜜pou5,1矸葡萄酒。」
心慈講：「我有看見釋示牽你到邊仔講話，扑算的確有物送你。」
女徒講：「正是--ah！就是 chiah-e5 物。總是我所有--e5,大家攏thang用。我前有 bat 講這號e5 話。」就將釋示所送e 物，分淡薄hou7心慈kap家己4個後生食。Koh對智仁講：「你也thang食。」 應講：「M7-sai2的確分我，lin2 家己食，我停tiap8仔久beh 倒去--lah！Koh阮主人hit 所在這號e5 物真濟，你所帶--e5 thang留--teh，路nih慢慢仔用。」
女徒 hiah-e人lim食明白，koh講 1 程e 話。智仁勇就講：「日已經斜--lah！今著起身行。」大家就進前去。Chiah-e5 囡仔 ti7 頭前行，無扑算女徒將hit個酒矸 iau2-ku2放ti7亭仔內。姑不chiong著教伊1個子倒轉去 theh8。」
心慈講：「這個亭仔內常常會hou7人失落物。前基督徒有扑ka落伊e 文憑。這tiap8女徒koh有失落酒矸。」就問智仁勇講：「Che是甚mih緣故？」應講：「Kiam2-chhai2因為ai3睏；Kiam2-chhai2因為無關心。有人應該著醒，伊反轉睏；有人應該著關心，伊反轉無細膩。因為an2-ni偌濟行天路e5 人到歇睏e5 所在常常受虧。行這個路--e5 tu著安樂e 時，應該著警醒小心；若無an2-ni，伊e 光明就變做烏暗；伊e5 歡喜就變做憂悶。基督徒ti7 chia tu2--著e5 代誌就是憑據--lah。」
大家行到山頂，智仁勇提起基督徒前 ti7 chia tu2著心驚、懷疑兩人走倒轉e5 代誌，問女徒講：「Hi2 兩人倒轉到將亡城，這tiap8 in e5 情形怎樣，你知抑m7知nih？」
女徒講：「In 是我e 厝邊，怎樣m7知？Hi2兩人驚獅，m7 敢直直進前去，倒轉到本所在，猶原是驚惶無主意。常kap人講tiam3 ti7 hia 無妥當，驚了後來有災禍。鄉里e 人，m7 愛聽這號e話，就講：『Lin驚災禍，啥事m7 學基督徒離開chia nih？明明是beh 擾攪阮--lah！Lin2 m7 敢走，亦m7 敢toa3,無 1 點仔e 膽頭，hou7人看m7 起。』」
智仁勇講：「這實在thang可惜！In hit 時到chia若肯真心求主扶持，就in e5 驚惶、疑ngai2,自然會消無，猶原thang行這個天路。今in tiam3 ti7 本鄉里，驚死也的確著死；驚落地嶽，也boe7 免得無落地獄。Kiam2 m7 是可惜--mah？」
大家行到代先基督徒tu著心驚、懷疑有勸伊倒轉去 hit 所在，看見路邊有1個台，台前有牌寫講：「這個牌是 beh 炯戒人，hou7人照顧伊e5 心、伊e5 舌。若無an2-ni，的確著受刑罰親像前e5 人。」Koh 1 節講：「Ti7這台前心驚、懷疑因為阻擋基督徒行天路，有hou7人用pu5紅紅e5 鐵貫in e5 舌。」
In koh進前行到會看見獅。因為智仁勇是真猛e5 人，伊m7 驚獅。但是 hiah-e 囡仔，代先歡喜頭前行，今因為驚獅就倒退來 ti7智仁勇e ka-chiah後行。
伊肉bun2笑應講：「Houh！若無危險lin2就愛行頭前；今有獅，lin2就行退後。」
In 進前e5 時，智仁勇有拔刀，若獅來，就beh thai5伊。Hit 時忽然有1人出來 beh 幫贊獅，大聲喝智仁勇講：「你到chia beh 啥事--ah？」這人名叫雄惡，是lo3人e5 種，伊不止大漢，beh thai5行天路e5 人。
智仁勇講：「Chiah-e5 婦人人chham囡仔 beh 行這條路，設使你kap獅beh 阻擋，我決斷 beh 替 in 開路。」
雄惡講：「這條路m7 hou7 in 行，我beh 阻擋 in。因為an2-ni，我才出來幫贊獅。」
因為獅猛，人雄kai3-kai3,近來較少人行這條路，所以到hou7路--nih就發草。
女徒講：「近來少少人行這條大路，tui3 早到這tiap8雖然有人行小路，我無 beh an2-ni。」
雄惡就指獅來咒詛，koh趕in 講：「緊緊越lin3轉，m7准lin2來。」
智仁勇進前用刀chhak8,phut hou7雄惡退--去。
雄惡講：「Ti7 我e5 所在你敢beh thai5我--mah？」
智仁勇講：「阮ti7 王e5 大路，你lam7-sam2來lok獅 ti7 chia。雖然 chiah-e5 婦人人chham囡仔m7是軟chiaN2--e5,in 的確beh 進前行去。」講了盡力phut去。Phut著雄惡e5 頭盔，伊就跋倒；koh 1 下斬斷伊e5 手。雄惡就大聲哮到m7是聲調。婦人人雖然聽伊e5 聲有thang驚，總--是看伊倒--teh kau7-kau7-leng3就歡喜。今chiah-e5 獅有鍊--teh，所以boe7 來咬 in。
雄惡死了，智仁勇ka7 女徒in 講：「今來te3我，chiah-e5 獅 boe7 傷害lin2。」所以大家就進前，tui3 獅e5 面前過去。婦人人有驚ngiau7-ngiau7-chhoah，囡仔驚到面烏lek-lek，總--是大家攏平安無傷害。
因為日beh 暗，in 就緊猛行。無偌久就到美宮門口。智仁勇就扑門。顧門e 人名叫警醒，問：「啥人扑門？」智仁勇常常護送行路--e5 來chia，伊 1 下出聲，就會聽出是伊來。警醒將門 1 下開，看見女徒chiah-e5 人，就問智仁勇講：「你送 chiah-e5 人來，怎樣到 chiah 晏？」應講：「趁我主e5 命令，有chhoa7 chiah-e5 行天路e5 人來 beh hou7 in 歇 ti7 chia。若無阻擋，阮已經較早來--lah！因為 ti7 路--nih有tu2著贊獅e5 lo3人，我有kap伊交戰thai5死伊，才chhoa7女徒in 來--lah！」警醒講：「日暗--lah！你亦thang續toa3 chia，明仔日才倒--去。」
智仁勇講：「我m7 歇chia，趕緊beh 倒去。」
女徒對智仁勇講：「我m7甘hou7你倒--去。你款待阮實在好，路--nih用道理教示阮，苦勸、安慰阮。Tu著危險，koh盡會照顧阮，你 e5好，阮 1 世人無 boe7 記tit--lah。」
心慈對智仁勇講：「阮chin7愛你照顧阮行thau3 1條路。阮是軟chiaN2 e5 婦人人，kap細子 ti7 chi2路--nih是誰會親像你e 照顧？阮若家己去，的確是oh！」女徒第4子亦求智仁勇莫得倒--去，就講：「阮攏總是無氣力e5 人，路--nih e5 阻擋亦濟，你kap阮相kap去，是較好。」
智仁勇講：「我是主e 奴才，boe7會家己主意。主若派我送lin到路尾，我亦歡喜照顧lin。但是lin對主只有求送 1 站路，是lin2家己錯。這tiap8我著倒--去，願lin2大家 1 路平安。」智仁勇講了就去。
警醒問女徒是tah落人，名叫甚mih？應講：「阮是將亡城來--e5,我叫做基督女徒，我e5 丈夫名叫基督徒，已經過世，伊tui3 chia過，你kaN2 bat 伊。」
警醒講：「我 bat--伊。Hai3--ah！扑算你是伊e5 婦人。」應講：「是--lah，這4個囡仔是我e5 子，這位姑娘我 e5厝邊。」警醒就叩鐘，thang報內面e 人知。有1個婦人人名叫謙遜出--來，問：「是甚mih代誌？」警醒見著女徒，講：「Che是基督徒e5 婦人人，kap伊4個子。」Koh指心慈講：「這個姑娘是in e 厝邊。大家攏beh歇 ti7 chia」
謙遜緊猛報hou7眾人知。眾人聽--見大歡喜，出來迎接。有人對女徒講：「你做基督徒e5 婦人人行天路，到這所在是真好，lin chiah-e 人攏總入來。」
Hit-tiap8大家就入--去，到 1 間廳，大家坐落。美宮e5 頭人來問 in 平安，講：「Lin2得著主e5 恩典，做主e5學生，thang恭喜！」
女徒hiah-e5 人因為行chiah-e5 路，路--nih tu2著chiah-e5 thang驚e5 代誌，所以sian7-sian7,ai3 beh去睏。有人講：「請lin食飯了才去睏。」Hit時就排逾越節e5 羊羔肉；koh有無酵餅。食飽了講淡薄話，就吟詩祈禱。
女徒 chiah-e 人beh去睏。女徒就對頭人講：「我ai3講 1 句好膽e5 話，向望你量情。早我 e5丈夫 bat 歇平安e5 房間；今讓阮也歇 ti7 hia，是chin7好。」頭人允伊。叫人chhoa7 in上樓。Hit個樓頂有內外間，女徒kap心慈tiam3 1 間，女徒4個囡仔tiam 1 間。女徒對心慈講：「早前我e5丈夫行che路，今我會學伊。Che是我想 boe7 到--e5。」心慈講：「伊 bat tiam3平安房，你koh tiam3 chia toa3,也是想 boe7 到。」女徒講：「Che兩項想 boe7 到。Iau2有 1 項koh較想boe7 到：本m7 敢向望到巡山，kap丈夫相kap ti7這所在o-lo2主。今這號e 向望是想koh較boe7 到。」
Hit 時陣美宮內e5人teh作樂，吹--e5 吹；扑--e5扑。心慈聽--見，對女徒講：「你聽che是甚mih聲？」女徒講：「Che是作樂e5 聲。我扑算這號e5 人是歡喜咱來，所以作這號e5 樂。」
心慈講：「Che是實在oh得著an2-ni！咱到chia，家己心內chin7快樂，美宮內e5 人也快樂，天頂e5 主koh歡喜；kiam2 m7 是份外e 福氣--mah？」兩人講 chiah-e 話就睏--去。
明仔早起睏醒，女徒問心慈講：「你昨暝 teh 睏，忽然笑是啥事？扑算的確是眠夢。」應講：「是--lah！有夢見1個好夢，我有影笑--mah？」
女徒講：「你笑到出聲，請你將這個好夢講hou7我聽。」心慈講：「我夢見家己ti7 1個偏僻、靜靜e5 所在啼哭，我無甚mih醒悟。無偌久，有親像幾若人倚我，是ai3聽我講甚mih話。聽見我吐氣，家己e5 心內感化boe7振動，就有人說笑我。有人講我是瘋顛，koh有人用手chhia 我。Hit 時我kiah8頭 1 下看，親像看見有1人tui3 天--nih飛落來到我e 面前，問我有甚mih艱苦，我講hou7伊聽。伊就ka7 我講thang平安，koh用手巾拭我e5 目屎，將金線銀線繡e 衣裳hou7我穿，將手飾hou7我chhah；koh有金耳鉤，金手環hou7我掛，就牽我e 手，教我te3伊去。伊上天去，我直直te3伊到1位有1個門是金--e5。伊扑門，有人將門開，chhoa7我入去，直直到主e5 台前，主講：『心慈你來，我chin7歡喜。』Hit 所在e5 光若親像日頭一般樣，伊e5 光彩親像有濟濟粒e5 星，出光e5 款式。我忽然看見你e5 丈夫亦ti7 hia。我所夢見an2-ni，kiam2 m7 是好夢--mah？論到有笑抑無，我m7 知。」女徒講：「你真正有笑--ah！聽你e 夢，你笑也m7 是無緣故，che是好夢，後來也的確 beh 應驗。聖經講：『暝--時靜靜睏e 時，上帝hou7人ti7 眠夢中聽見教示，看見異象。咱m7-na7 無睏thang受主e5 教示，就是睏e5 時，主也會指點咱。身軀雖然睏，靈魂攏無睏；所以眠夢中也會得著主e5 指示。』心慈講：「我得著這夢，看是第 1 好，向望無久就會應驗。Hou7我一發愛笑。」
女徒講：「晏lah！今著起--來，thang扑算今仔日e5 代誌。」心慈講：「設使 chiah-e5 人beh留咱tiam幾日，你m7-thang辭。我看chiah-e5 查某囡仔攏是正裝，kap in熟悉是咱e5 利益。女徒講：「今看 in beh留抑無，咱就有扑算。」。女徒叫伊4個後生起來，大家就起--來落樓。美宮內e 人，問 in 昨暝好睏抑無？大家講：「真好睏！」心慈講：「我往時所睏，無有到chiah 好睏。」美宮內本有賢智、敬虔、仁愛3人。Hit 時賢智、敬虔對女徒講：「Lin2若歡喜tiam3 chia，toa3幾日所著用e 物，chia thang hou7 lin2。」仁愛講：「我ai3 lin2 tiam3較濟日，較好。」
女徒 chiah-e5 人就照in e5 意思tiam3 1 月外日，盡在有利益。賢智 beh知女徒教示4個後生有照家法抑無，就對女徒講：「我beh問lin2子幾句話，thang抑 m7-thang？」女徒講：「Chin7好。」賢智就講：「雅各仔，來，會ka7 我講創造你 e5是是誰--ah？」應講：「是上帝，就是父、子、聖神，三位一體」。賢智講：「乖嬰；也會 ka7 我講，救你--e5是是誰--ah！」應講：「父上帝，子上帝，聖神上帝。」賢智講：「Koh較乖嬰那gau5應。總是上帝怎樣救你？」應講：「用伊e5 恩典。」「子上帝怎樣救你？」應講：「將伊 e5義、死、血、活命。」「聖神上帝怎樣救你？」應講：「用光照我，重頭生我，扶持我。」
賢智對女徒講：「你教示你e5 子不止thang o-lo2。因為這個細嬰到 chiah gau5應，扑算別個 m7-sai2用 chiah-e 話koh來問伊。今問第3個。」就講：「約瑟仔，來--lah。我問你好 m7?」應講：「好--ah！真歡喜--ah！」問講：「人kap萬物有甚mih分別--nih？」應講：「人有靈魂，會分別好歹，是上帝創造--e5,親像我e5 小弟tu 仔所講--e5。」
問講：「人的確著得著救，伊本然e 款式是怎樣？」應講：「人本然犯罪，做魔鬼e5 奴才，實在是真艱苦，所以的確著上帝救伊。」
問講：「清清上帝會救人，che是因為怎樣？」應講：「人有罪，是得罪上帝，人會得著救抑boe7,攏總是上帝e 主意。除去天父e 子，攏無人有功勞thang贖人e 罪；除去聖神，攏無人會感化人e 心；所以只有三位一體e5 上帝會救人。」
 賢智講：「An2-ni講，十分有道理。我koh問你，上帝救人是甚mih意思？」應講：「上帝是顯明家己 e5智慧、公義，慈悲攏無限量；koh hou7人免得受無窮盡e5 艱苦，thang享永遠e5 福氣。」
問講：「會得著救--e5 是甚mih人？」應講：「是反悔罪信救主e 人」。
賢智講：「約瑟乖嬰--ah！Lin老母 gau5教示你，你也專心受伊e5 教示。」
賢智koh叫第2個講：「撒母耳仔！來--lah！我問你，天堂是甚mih款式？」應講：「天堂是上帝企起極榮光，極大福氣e5 所在。」
問講：「地獄是甚mih款式？」，應講：「地獄是teh刑罰魔鬼kap有罪人e5 所在。」
問講：「你beh去天堂是啥事？」應講：「去天堂thang看見上帝，長長久久服事伊攏boe7 厭；thang看見救主永遠多謝--伊；也thang得著聖神充滿我e 心，私慾攏總消無--去。」
賢智講：「你是真好囡仔，也不止gau5學習道理」。Koh tui3 第 1 大e5 講：「馬太--仔來--lah！我也問你，beh mah？」應講：「好，我chin7歡喜。」問講：「上帝tui3 甚mih時才有？」應講：「上帝本然有，無起頭，家己有、常常有。」
問講：「天地萬物有起頭抑無？」應講：「有。是上帝創造--e5,聖經講：『起頭e 時上帝創造天地，可見天地m7 是家己有。』」
問講：「看新舊約e5 冊怎樣？」應講：「這號e 冊m7 是人所做，是上帝指點e5歷代先知，kap主e 使徒所記。別號e5 冊攏boe7比--tit，所以叫做聖冊。」
問講：「聖冊所記--e5,你攏會曉--tit mah？」應講：「有濟濟 boe7 曉--tit。」問講：「你tu著 boe7 明白--e5,就怎樣--nih？」應講：「家己 teh 想上帝e5 智慧，贏過人濟濟，自然有講究boe7 透e 道理。若是較要緊--e5,kap人有干涉--e5,就是淺現求上帝教示，也會明白。」
問講：「你看死人復活e 代誌怎樣？」應講：「到末日萬人復活是身軀會復活。Hit個身軀boe7會毀壞，我信這個。這項聖冊有講--伊；koh上帝無所不能會hou7人身軀復活。」
 賢智tui3 in 4個兄弟講：「Lin2各人雖然有明白道理，iau2-ku2著聽lin2老母e5 教示，會koh較進步。設使有正裝人講甚mih號話lin著聽，也著留心記--tit。著知上帝e5 大智慧、大權能、大恩典，用上帝所造e 萬物詳細講究，才會知。第 1 要緊--e5 著知上帝怎樣憐憫有罪e5 人，怎樣設法救人，的確著講究聖冊才會曉--tit。應該將這個冊算做chin7寶貝，早暗學習，早暗講究。Lin e5 父因為聽聖冊才行這個天路，lin也著知。Lin tiam chia不論早暗beh 問我甚mih道理，我也歡喜教示lin。」馬太 in 4個兄弟仔多謝賢智e 好意，就講：「阮若boe7曉tit--e5,的確beh 來請教你。」
今講心慈tiam ti7 美宮m7 敢空空過日，就勤勤做工、做淡薄衣裳，賑濟散hiong人。Che也是仁愛。Tiam ti7 美宮無幾日，有1人名叫遊牧，伊e 款式不止清飄，傢伙也充足。伊有聖徒e 名，無聖徒e 實。貪戀世間e 貨物錢財，到美宮偶然看見心慈做工課chin7勤，人也聰明好看，就動起1個念頭，想 beh娶伊做某。心內扑算伊到 chiah伶俐，勤緊來料理家事chin7好--lah！就將伊e5 意思講hou7 美宮內1個婦人人聽，beh 託伊做媒人。Hit個婦人人tui3 遊牧講：「心慈chiah勤 teh做衫，m7 是beh家己用，也m7 是beh 趁錢，就是beh 賑濟散hiong人。」遊牧聽見不止m7 歡喜，就講：「伊做衣裳thang趁錢，啥事白白去hou7--人？我若娶伊來，自然有法度hou7伊改--lah！」
Hit個婦人人用遊牧e 款式，kap伊e 傢伙，chham伊e 意思詳細講hou7女徒聽。女徒m7 敢替心慈主意，就ka7 心慈講。心慈聽見講起遊牧e5 代誌，kap伊e5 話，決斷m7 允。講：「這號貪錢e5 人kap我e5 心無合，若kap伊成親，明見阻擋我行天路。若m7 是配hou7真實e5 聖徒，我情願 1 世人無出嫁。聖經講：『M7-thang kap m7信e5 人匹配。照an2-ni來做是無錯。』Hit 個婦人人用心慈e 話去回覆遊牧。遊牧聽了也m7,就做伊去。
今來講馬太 tiam ti7美宮無幾日，身軀就起絞腸痧，chin7疼，食平常e5 藥攏 boe7 好。離美宮無偌遠，有1個醫生chin7出名，名叫良醫。女徒請伊來ka7 馬太看症。Hit個良醫就問病人有食著甚mih 各樣e5 物抑無？女徒講：「這站e5 路所食--e5 是好飯、好物配，m7-bat 食各樣e5 物。」撒母耳講：「老母--ah！是你 boe7 記--tit，咱 ti7 路--nih 有pha過牆e5 果子。阮大哥kiam2 m7 是摘伊來食--mah？」 女徒講：「無錯。我會記tit hit時我責備伊，伊m7 聽，自然這時會破病。」良醫講：「Hit 個果子真毒，是撒旦e 園內所生--e5,偌濟人食這個果子到死。」就對馬太講：「你雖然m7 知這果子chiah 毒，也著知物各各有主，隨便ka7 人挽來食就是罪。」馬太聽 che 話，心內chin7艱苦。女徒出聲 teh 哮講：「我e 子真正 m7著，也我家己無細膩，今beh怎樣--nih？」良醫就安慰in，講：「莫得煩惱過頭，食這個好藥，病iau-ku thang好。」女徒就求伊將好藥hou7馬太食。良醫講：「你替伊求，我知--lah！Iau-ku伊著家己求，我才thang用藥hou7伊食。」馬太聽--見，緊緊對良醫求藥。伊就hou7馬太 1 帖漏瀉藥thang食。馬太鼻khi3藥味不止m7 愛食。良醫講：「藥雖然m7 好食，食了病會好。」女徒 chiah-e5 人攏總勸伊講：「你著食，m7-thang驚。」馬太將藥接--來，做幾嘴吞--落去。這個藥不止有功效，食落去tiap8仔久就吐瀉，將所食e 毒物攏總吐出、瀉出。
良醫koh用安身藥， 1 帖hou7伊食。食了腹肚內真爽快；無偌久就會起--來，逐所在對人講起伊e5 病怎樣siong-tiong7;良醫怎樣醫好。
女徒chiah-e5 人感激良醫e5 恩惠。女徒beh 送淡薄禮物，ka7 伊講多謝。伊m7收，就講：「我醫好人e5 病，是本份。這個藥chin7寶貝，金銀買boe7 著。你會曉得感謝就夠額。」女徒問良醫講：「這個藥是甚mih藥？用 1 點仔送阮，持防ti7 路--nih若有病痛thang用。」應講：「這個藥頭 1 服，名叫反悔，第2服，名叫赦罪。Hit個反悔e 藥，別人也有，總是無親像我所hou7伊--e5,到 chiah 應驗。講到hit個赦罪，清清我有hit 號e5 藥。別人講有，kiam2-chhai2是家己所創，抑是講是我託重伊送--e5、託重伊賣--e5,這攏是假。你ai3我代先hou7你，m7-sai2 an2-ni！現 beh用，現來求我，就夠額。」
「猶有 1 項beh ka7 lin2講：Beh 食這個藥e5 時，m7-thang boe7 記tit，食hit個反悔e5 藥，著用目屎送落去，空心腹來食，是koh較好。Beh食赦罪e 藥，的確著代先食反悔e 藥，這個赦罪e 藥才有應驗。」
 良醫對馬太講：「以後著張持，m7-thang亂亂食東食西。」就祝福大家平安起身。
馬太tui3 病好了，聰明那開，那gau5講究道理，甘願用心，愛kap賢智談論。就問賢智講：「藥材因為啥事大半是苦--e5?」應講：「若會知藥e 苦m7 好食，就會照顧身軀，無hou7身軀破病。Hit個藥e 苦，thang比並上帝e 道理。道理e 中間有威嚴e5 話，人聽了會驚。總是聽 che 話大大有利益，那親像人食苦藥，病thang好 e5款式。俗語有講：『良藥苦苦，利有病；忠言逆耳，利有命。』就是這個意思。」
馬太問講：「病人食扑瀉藥，的確著扑瀉，hit個藥才算有功效。Che thang比並甚mih號 e5道理？」應講：「上帝e5 道理 ti7 人e5 心內，的確會叫人家己反悔罪，放 sak舊e5 歹，che 道理才算有功效。若親像食扑瀉藥，腹肚內e5 che-tai2積聚攏總瀉清氣。」馬太講：「火焰攏是tui3 下底chheng3 上懸。日頭e5 光攏是tui3 頂面照--落來。Che thang比並甚麼好道理？」賢智講：「看日頭光tui3 天--nih照落來，thang想到上帝雖然是至尊至懸，伊常常恩典遍遍分hou7人；看火e5 chheng3起tui3 下面到頂面，che thang想到咱得著上帝e5 恩典，著將感激e5 熱心時時獻上去答謝咱e5 主。」
問講：「雲kap雲內e 水tui3 tah落來？」應講：「大半是tui3 海--nih出。日頭曝海面，水氣tiau3起--來就是雲。雲 e5氣連倚結成 1 點 1 點就是雨。」
問講：「Che thang比並甚mih道理？」應講：「大海e 水thang比並聖經e 道理至深至闊，無窮無盡。雲水e 源頭就是大海，道理e 源頭就是聖經。」
問講：「雲來e 水落--來潤澤萬物，che thang比並甚mih道理？」應講：「上帝e 道理傳播逐所在來感化人e 心，親像雨水潤澤萬物 1 樣。人著想雲無疼惜雨水，將雨水逐所在落。人曉得聖經e5 道理，也著逐所在傳hou7別人聽，m7-thang家己隱密，收去囥。」
問講：「天--nih e5 虹thang比並甚mih道理？」應講：「挪亞e 時，上帝用大水來淹世間人，後來kap挪亞立約，in 無koh用大水剿滅眾生命，將虹做立約e 憑據。咱看這個虹，m7-na7著多謝上帝e 恩，無koh降大水e5 災禍；也應該著想上帝kap信救主e 人有設立約，應允赦伊e 罪，救伊e 靈魂。有虹圍 ti7天父e5 座位頂，che虹是做天父恩典e 約，救人 e5記號。Koh 1 項，虹e 來歷是日頭e 光照著雨水，hit個光就變做五色e 虹。日頭無出就無虹，親像無有救主降生，上帝就無恩典e5 約來救人。」
馬太koh問講：「火點蠟燭心會toh8是怎樣？」應講：「人e5心無得著上帝e 恩，就永永無心 e5光，親像hit 個燭心無點火，就無光。」
Koh問講：「蠟燭 e5蠟kap心，點漸漸了，是it著beh hou7伊光。Che是beh 比並甚mih？」賢智講：「是比並著 1 世人歡喜盡本份著磨，kap將所有--e5來顯明上帝e 恩典。」
馬太koh問講：「咱聽見5更e5 雞 teh 啼，thang想出甚mih道理？」應講：「Thang想到彼得m7 認主e5罪，koh想到伊後來反悔改變。Koh聖經有講：『主e 學生tiam世間，thang比並若tiam3 ti7 暗暝 1 樣；離開世間，升到天堂，thang比並若tiam3 ti7 日--時 e5款式。所以聽見5更e5 雞 teh 啼，著想咱 tiam3 世間無久，審判e 日子快快 beh 到，著趁早備辦。』
女徒 chiah-e 人 tiam3 ti7 美宮到這tiap8有 1 月外日，大家想 beh 起身。約瑟對伊e 老母講：「咱這tiap8緊緊 beh 上路，著寫批hou7 釋示，求伊派智仁勇來，thang 1 路護送咱。」女徒講：「你講無錯，若無提起，驚了boe7 記--tit。」女徒就寫 1 封批，交hou7 顧門e5 警醒，託伊差人送--去。釋示接著批看了，對送批e5 人講：「我beh 派智仁勇koh去護送 in，你將這個話去回覆女徒in 就好。」
今koh來講起美宮e5 人看見女徒 in 緊緊beh 相辭離別，大家就聚集ti7 1個所在來祈禱，多謝主hou7 大家相tu--著，會得thang苦勸，勉勵、安慰：koh求主保護庇佑行路e5人平安。
祈禱了，美宮e5 人參詳講iau2有幾項e5 古蹟，著 chhoa7 in 去看，若看了就有道理，thang ti7 路--nih講究。Hit 時賢智 hiah-e5 人，就 chhoa7 in 到 1 間小房， theh8 1 粒果子hou7 in看；就是早亞當、夏娃所食--e5 hit號e5果子。
賢智問講：「Lin2 bat 這個果子--mah？」女徒講：「M7-bat 這個，m7 知是會食--tit，抑是有毒--e5?」所以就開拆hou7 in 知這個果子e5 代誌。女徒看見了就gong5-ngiah8,kiah8起手奇怪。
賢智koh chhoa7 in 去外面，看古早雅各所看見e5 倒梯。流傳講是雅各e5 倒梯，hit 張倒梯企 ti7 地下，直直到天頂。有天使上落 ti7 梯--nih。女徒chiah-e5人看了就 beh 去看別項。雅各就對老母講：「這個chin7奇怪，m7-thang緊去別所在，beh koh看看。」大家就koh企teh 看。
後來koh chhoa7 in 到別位，看見ti7 hia 有吊 1 keng金碇。就教女徒theh8落來講：「這keng碇beh 送你。你的確著有這個，驚了有tu著風波e5 代誌。就 theh8伊，真歡喜。
Koh chhoa7 in 上 1 座山，就是咱e5 祖亞伯拉罕獻伊e 子以撒所在。也hou7 in 看壇kap柴、火、刀，因為chiah-e5 到今仔日iu2 ti7--teh。看了kiah8手感謝上帝講：「Gaa8 ！亞伯拉罕真疼伊e 主上帝，伊所tui3 重--e5 亦歡喜獻 hou7 伊。」
看了，賢智chhoa7 in 入食飯廳，ti7 hia 有琴。賢智 theh8--來就彈koh吟詩講：
上帝所禁m7-thang 用；
夏娃來食逆天命。
Che事lin2 著日日想，
免犯罪學伊e5 樣。
Kia7-a2 tui3地chhoa7 到天，
雅各眠夢看現現。
咱靠救主會上天，
享受永活萬萬年。
Hit 時有人 teh 扑門，顧門--e5 就ka7 伊開，智仁勇入來。女徒chiah-e5人想著伊前有替 in thai5雄惡kap救in 脫離獅e5 代誌，就真歡喜。
智仁勇ka7 女徒、心慈講：「我 e5主有寄我兩矸酒kap淡薄食 e5物，koh兩粒榭榴hou7--lin2;另外寄無花果chham葡萄 hou7 囡仔路--nih thang食。」
講了，女徒就講：「你替我多謝釋示。」眾人就收拾行李 beh起身。賢智、敬虔送 in 去到門口。」女徒問警醒講：「門口有人過去抑無？」應講：「這站無甚mih人過去，只有聽見路--nih搶劫e 代誌。」
女徒kap心慈聽--見，驚 1 tio5,馬太講：「咱有智仁勇護送，mih8-sai2驚ah！」
警醒講：「聽見 hiah-e5 賊已經掠--著，thang 好膽放心m7-sai2驚。」女徒對警醒講：「阮來e5 時著磨你開門通報，也替阮差人送批，這tiap8有將好e5 消息通知hou7 阮知，阮真著多謝。」就theh8出 1 包銀，送hou7 警醒。警醒 ka7 伊說謝，koh 講：「願你 e5衣裳常常清氣，抹頭e 油無欠缺。」對心慈講：「願你長歲壽，行濟濟好事。」也對女徒4個子講：「Lin2 要緊著炯戒 lin2 少年e5 情慾，學 hiah-e 正經、智慧e5 人，清氣心服事主。若會an2-ni行，lin2 e5 老母滿心歡喜。好人亦會o-lo2 lin2 e5 名聲。
女徒in 就ka7 顧門--e 說謝，相辭起身去。
我夢見女徒hiah-e人離開美宮直thau3去，teh-beh 落山e 時陣 敬虔忽然想著講：「Aih！我有 1 項物beh 送lin2,boe7 記tit theh8--來；我beh 倒轉去theh8;就走倒轉去。大家企ti7 hia 等敬虔koh來。女徒hiah-e5人企ti7 路邊，聽見樹林內有好聽e 聲，親像人吟詩講：
我tiam3 地上日日受恩，
到時安然過世；
知我死後thang tiam3天堂，
Kap主永永無離。
 Koh若聽見 teh 回--伊講 ：
上帝e5 恩到萬世代，
比天較懸，比地較闊；
上帝慈悲、疼痛、憐憫，
長長久久永遠無煞。
女徒就問賢智講：「Chiah-e好聽e5 聲音是甚mih？」應講：「是鳥仔e5 聲。春天花開，日出e 時有吟，別時較無。我也常常出門去聽，總是 ti7厝內也有飼。這號鳥，人心肝憂悶e 時，聽見所吟好e 聲音不止有利益，會解人 e5憂悶，所以ti7偏僻樹林e 所在，致到hou7 人也愛去 hia。」
到這時敬虔已經tui3 美宮theh8物來，手--nih theh8 1 幅圖 hou7女徒講：「Lin2 ti7 美宮所聽e5 古蹟攏畫 ti7 這幅圖--nih。Lin2 ti7 路--nih thi2開看，thang做lin2 e5 炯戒，做lin2 e5 安慰。」大家攏總tui3 山坡落去居謙e5 境內。這個山不止斜，路也滑。女徒 hiah-e5 人因為小心行，直到山下攏無跋倒。到平地，敬虔ka7 女徒講 ：「你e5 丈夫tu著魔鬼阿波侖kap伊相thai5 e5 所在離 chia 無遠，這個代誌你諒必有聽--見。但是 lin2 m7-sai2想驚，清清一心倚靠主；koh 有主e5 奴僕智仁勇護送，我向望 lin2會平安。」賢智、敬虔對智仁勇講：「託重你路--nih 照顧 in，阮beh 倒轉去。」Tui3 hit-tiap8 兩人倒去美宮。
女徒kap心慈chham 4個子，te3智仁勇進前去。智仁勇 ka7 女徒講：「咱到居謙e5 地方 m7-sai2驚；若不是家己惹災禍，有甚mih thang 害咱--ah！基督徒 ti7 chia tu2著阿波侖kap伊相thai5 e5 受苦，攏是因為落山e5 時有幾擺踏顛落--去，見若行路e5 人落這個山坡，踏顛落去到居謙境內，就會tu著阿波侖。人講這個地方是不止險，我講不是。He 因為家e5 錯誤，所以會惹災禍kap地方攏無干涉。」
雅各 ka7 女徒講：「老母--ah！前面有1個碑牌，請你來去看牌--nih 寫甚mih字。」女徒到 hia  1 下看牌--nih e 字，有寫基督徒ti7 居謙界內tu著阿波侖，是因為落山踏顛落去，後來行路e5 人應該用伊做炯戒。
女徒 ka7 智仁勇講：「牌e 字kap你 e5話相同，明明是我e5 丈夫因為踏顛落--去，才會tu2著hit 個艱苦。」
智仁勇講：「論到居謙e 所在，土（thou2)地不止肥，出物不止濟，世間無1個所在比伊較好。人若夏天到 hia，看見稻仔 am7-am7,花紅，草綠，就會曉得這個是好所在。我有幾若個好朋友，有田ti7 chia，年年種做不止有收成；行路e 人到 chia，愛 1 路親像這所在。」
今，講到智仁勇kap女徒in ti7 路--nih，那行那談論，看見路邊1個牧童，飼 1 陣羊。伊e 衣裳是粗布e 款式，伊e 面貌是安樂e 氣象，家己1個坐 hi2 草埔--nih teh 吟詩，眾人停腳聽伊吟甚mih詩。伊吟講：
飛若無懸，摔就boe7重，
謙卑會贏驕傲：
虛心e 人得著主恩，
救主chhoa7 伊行路。

我今無富，家中貧寒，
總是知足滿心：
今主hou7 我內外平安，
自然贏過黃金。
 
若hou7 錢財敗壞我心，
就boe7 tit到天門：
在世夠用，死後昇天，
我看就是久長。
智仁勇對女徒講：「你有聽見che人 teh 吟詩--mah？伊雖無甚mih名聲，食、穿也無好，聽伊e 話，自在快活，比hit 號食好物、穿綢緞，有做官e 人贏過濟濟。Kiam2 m7 是這所在好e 憑據--mah？主 ti7 世間e 時，不止中意居謙che所在。天氣、水土kap主e 性情相合，常常 tiam3 chia。主知行路 e5人到 chia 有利益，所以留 che 產業，備辦款待行路e5 人。或是 tiam3 居謙，或是tui3 居謙經過，將田--nih 所收e5 利益幫贊 in。Che 居謙e 所在偏僻，thang 閃避眾人e5 攪擾，thang免世俗勞碌。人愛究kham3聖冊，講究真理，ti7 chia不止好，因為無甚mih攪擾。代先基督徒tu著阿波侖，是因為別項代誌，m7 是chi2所在歹，我已經講--lah！」
心慈講：「我ti7 居謙不止自在，比別所在較安穩。我家己想的確是合水土。Hit 號鬧熱e 所在，車馬往來，人e 聲hoa7-hoa7滾，我m7 愛 an2--nih。清清che所在kai3好，thang 靜靜省察家己心肝kap所做；想到我來e 因由，我 e5路尾，知心肝比代先較快受感化。會反悔流目屎，感主 e5恩，心內十分安樂。代先基督徒tui3 chia 過，m7-na7 tu2著阿波侖e5 艱苦，也 thai5 贏阿波侖e5 快樂；大聲吟詩o-lo2主。Che居謙kiam2 m7 是真正好e5 所在--mah？」
智仁勇講：「慈心 teh 講，居謙好所在，著。我幾若擺tui3 chia過，到這所在知不止平坦。我保護行路e5 人到這所在也十分e5 快活。主本然有講，見若謙遜e5 人，我的確kap伊 ti7 hia活動伊e5 心神，歡喜伊e5 志氣。得著主an2-ni e5 款待，thai2-tho2 m7 安樂？」
撒母耳問智仁勇講：「我e5 父ti7 chia kap魔鬼相 thai5,到底是tah落--nih？」
應講：「前面無遠有 1 所在名叫忘恩。過忘恩有1個山khiah，入山khiah，基督徒就tu2著阿波侖kap伊相 thai5,濟濟行路 e5人到 chia，也tu2著這個艱苦。」行 tiap8 仔久，大家到山khiah，智仁勇 ka7 女徒in講：「Chia 就是 lin2 丈夫kap阿波侖相thai5 e5 所在。Lin2 kiam2無看見塗腳 iau2 有踏e5腳跡kap at折e5 箭--mah？Hit 時基督徒iau2 算好膽，阿波侖 thai5 輸就走去陰下 e5地方。Ti7 hia 1個碑牌，牌--nih有詩講基督徒 thai5 贏e 代誌。大家進前去看牌--nih e5 詩。
出了居謙，就到陰下界內，行che 陰下比hit個居謙，路較遠koh thang 驚。Tu2-tu2到chia 聽見吐氣叫苦e5 聲。女徒4個子聽--見，嚇 1 tio5;女徒kap心慈面親像塗色。智仁勇安慰 in 講：「M7-sai2驚。」大家才進前去。過 1 站路，忽然知--kio3地動親像地下空空一般，koh 恍惚聽見蛇 teh 哮e5 聲。Hiah-e5子問智仁勇講：「這所在真thang驚，kiam2 be7 到 te3--mah？」應講：「大家只管放心，但是腳 teh行著細膩，驚了hou7 絆馬索絆倒。」
這 tiap8雅各驚到破病。女徒 theh8釋示所送e5 葡萄酒，thin5 1 點仔 hou7 伊lim，lim了就勻勻仔好。眾人 koh 進前，行到陰下半中長；女徒講：「前面有怪物，我代先攏 m7-bat 看--見。」
約瑟講：「老母--ah！是甚mih物？」應講：「是khiap-si3 m7 好e5 物。」koh講：「到底是甚mih物？」應講：「我講 boe7出，今那行那近，離咱無遠，beh到--lah！」
智仁勇 ka7 女徒講：「Lin2若是驚thang tiam3 我e5 身邊。Hit時魔鬼直thau3來到面前，liam5-piN無看--見。」智仁勇講，聖冊有講：『拒絕魔鬼，魔鬼就雖開你。』咱倚靠主 m7-sai2驚，伊快快退去。
大家tui3 hit-tiap8略略仔放心 koh進前去。行 koh  1 站路，心慈越頭 1 下看，恍惚看 1 隻獅 teh jip in，走不止快，哮 e5聲 thang hou7 人真驚。智仁勇看見獅來，伊就走去後面緊緊抵擋伊。Hit 隻獅看這號款式，就倒退，m7 敢進前。
大家 koh 行，智仁勇猶原做頭前 chhoa7 in，直到1個所在，恍惚看見1個大坑橫 ti7 路--nih。忽然 koh 有密密e5煙霧jia眾人，烏暗攏無 thang 看。
女徒 hiah-e5人著急講：「今beh怎樣？」
智仁勇講：「M7-sai2驚，企 chia 且聽侯，主的確有法度 thang 救咱。」
這時只有聽見悲傷e5 聲，比代先 koh 較大。Koh 看見塗腳火kap煙攏總chheng3--起來。女徒 ka7 心慈講：「到這個所在才知我e5 丈夫所tu2著比咱 koh較艱苦。伊清清1人 ti7 chia，咱幾若人做伴；伊暝--時 ti7-chia，咱日--時到。伊hou7 魔鬼纏--著，勢面不止危險，親像 beh hou7 伊e5 身軀碎碎。雖罔聽見險下地方不止 thang 驚，若無到 chia 也 m7 知。」聖冊有講：『我有煩惱悲傷，清清家己會曉--tit；我有歡喜快樂，別人無份。』Ti7 chia 實在 thang 驚。」
智仁勇講：「你講無錯，但是聖冊koh 講：『見若有敬畏主e5 人，ti7 烏暗e5 中間 teh 行，應該靠主e5 名，用伊做模樣。』我已經幾若擺tui3 陰下經過，有時比這 tiap8 較oh受。雖罔是 an--ni，你看我 iau2 有活命，我 m7 是家己會救，所以m7 敢品phong2,但是這時向望主救咱。請大家相kap來祈禱，主會將咱 e5烏暗變做光，趕開攏總e5 魔鬼。Tui3 這 tiap8 迫切求上帝。」
上帝准in e5 所求，真正將雲霧散--去，顯出光e5 日頭。Koh 大家所看見截路e5 坑，今亦無--lah！女徒 hiah-e5人 koh 進前行，iau2未出陰下e5 所在，鼻見 1 陣e5 臭味，心內 m7 快樂。
心慈 ka7 女徒講：「Ti7 隘門e5 所在、釋示e5 厝、美宮e5 內面，攏總快活，到 chia 大不相同。」
撒母耳講：「Tui3 chia 經過就好，若是 tiam3 chia 的確（khak） boe7 做--tit。咱ti7路--nih tu2著 chiah-e5艱苦，到巡山 1 發那快活，主因為 an2-ni hou7 咱受苦也 thang。」
智仁勇應講：「你雖罔少歲，聽你講話不止有大人e5 見識。」
撒母耳講：「我早前用這個光kap好行e5 路掠做平常e5 代誌。今，若出這個陰下，我的確會曉--tit光kap好行e5 路，是oh tit得--著。」
智仁勇講：「無偌久大家 thang出陰下e5 境內 」
大家 teh 行，約瑟講：「怎樣 iau2未看見陰下e5 外面？」智仁勇講：「你著細膩行，tiap8 仔久就有tiuN-tauh e5所在。」大家聽這句話，細膩勻仔行，雖罔 boe7 hou7 tiuN-tauh絆倒，亦無快行。阮來，路--nih左爿本有1個深溝，忽然看見溝內有1個身屍，身軀e5 肉攏爛。Hit個死人是 hou7 tiuN-tauh絆（poaN3）倒，對敵陷害伊。智仁勇指身屍講：「這人名叫風中，伊死 ti7 chia 幾若日--lah！伊死e5 時，有1人名叫謹慎kap伊到chia，謹慎無 hou7 tiuN-tauh絆倒，逃走出去。Lin2 ioh boe7 出，有偌濟人死 ti7 chia。雖罔是 an2-ni，有偌濟人行 che 路好膽直直去，無人護送伊，亦無要緊。代先基督徒無死 ti7 chia，亦算oh-tit得著--e5。因為伊e5 信心堅固；亦是主所揀選e5 人，所以無大傷害。設使 m7 是 an-ni，的確會死。」
大家進前行，koh 過 1 站路，出了陰下e5 境界，到霸逼e5 洞口。這個霸逼不止大漢，伊e5 嘴真 gau5 拐人，所以少年過路e5人，濟濟 hou7 伊拐--去。今伊出來叫智仁勇講：「我已經幾擺吩咐你m7-thang an2-ni。」智仁勇講：「是甚mih代誌？」Hit 個lo3人講：「是甚mih代誌你知--lah！我的確 beh 阻擋到煞。」智仁勇講：「你若 beh kap我相 thai5,著代先講明是甚mih代誌？」Hiah-e5婦人人chham囡仔teh 企，驚到ngiau7-ngiau7-chhoah，m7 知beh怎樣？
Lo3 人 koh 講：「你偷 theh8阮這所在e5 物，做惡賊。」智仁勇講：「你這個--ah！攏 m7-sai2包含講，著直直講明--lah！」
Lo3 人講：「你做掠人e5 人，常常 chhoa7 婦人人、囡仔成陣去外國，hou7 阮e5 國衰微。」智仁勇講：「我是天頂上帝所差--e5,來勸有罪e5 人反悔改變。亦吩咐我chhoa7 男婦老幼出暗就近光，離開撒旦e5 權，歸 ti7上帝。你若 beh 阻擋這個代誌，也 beh 相 thai5 做你來。」
Lo3 人手kiah8 1 支鎚就進前，智仁勇也puih8刀進前去迎接伊，liam5-piN交戰。Lo3 人就㳜著智仁勇 1 腳 hou7 伊跪--落去。女徒 in 看見 an2-ni 就哮。智仁勇緊peh--起來，koh 交戰，phut著 Lo3 人e5 手。Iau2-ku2 koh teh 交戰，約有成點鐘久，到兩人 phi7-phi7喘，汗流通身軀。兩人就歇睏。智仁勇做伊祈禱。總是女徒看in teh 相 thai5  e5時，但有teh哮na7-tiaN7。
In 喘定就 koh 交戰。智仁勇出力 phut lo3 人 hou7 伊倒地。Lou3人講：「慢 chiah！Hou7 我koh 起來。」智仁勇准--伊。Lo3 人peh--起來，兩人就 koh 交戰。Lo3人用鎚仔㳜智仁勇，險險㳜著頭殼。
智仁勇大受氣，踏進前用刀直 chhak8 伊e5 脅下。Lo3 人就跋倒暈--去。智仁勇就斬伊e5 頭。女徒看見 an2-ni 才歡喜。智仁勇也感謝上帝救--伊。大家就疊石頭做塔，將霸逼e5 頭殼下ti7 頂面。下面寫字hou7 過路e5 人知是甚mih人 thai5--伊。
今我看見女徒 in 上人所thun7 e5 山。這個山是 beh hou7 過路 e5人會 thang 四界看。（代先基督徒tui3 這個山頂有看見盡忠。）女徒in 就坐 ti7 chia lim 食koh歡喜，因為脫離對敵e5 手。Teh 食e5 時，女徒問智仁勇講：「你kap對敵交戰有受傷抑無？」應講：「無甚mih要緊，有略仔受傷na7-tiaN7。雖然 an2-ni，m7-sai2見笑，反轉做憑據有疼我e5 主也有疼 lin2,koh 到尾我亦有得著大e5 報賞。」
女徒 koh 問智仁勇講：「Hit 時 li2看 hit個霸逼kiah8鎚仔來有驚--mah？」智仁勇講：「無！因為我無倚靠家己e5 氣力，是倚靠萬權能e5 主。」女徒 koh 問講：「霸逼有㳜hou7 你跪--落去，hit 時你e5 心怎樣？」智仁勇講：「Hit 時我 teh 想我e5 主也有tu2著對敵，到尾有較贏。」
馬太講：「大家若講了，請准我幾句。照我e5 意見，上帝真好款待咱，chhoa7 咱出陰下e5 所在，救咱脫離對敵；an2-ni我 teh想這 tiap8 了後，咱著專心倚靠上帝，攏 m7-sai2疑 ngai2,因為tui3 咱所tu2著，就 thang 知伊不止疼咱。」
 大家 koh 起身行，前面有 1 欉樹；到 hia 看見樹腳有1個老人 teh 睏，看伊e5 穿chhah koh 有枴仔就知伊是行天路e5 人。
智仁勇叫伊醒，伊e5 目珠 thi2 開看，嚇--1 下，大聲講：「你是甚mih人--ah？叫我 beh 啥事ah？」
智仁勇講：「做你放心，咱攏是同路--e5。」Hit個老人 iau2-ku2 半信半疑，問講：「你甚mih名，tui3 toh落來？」應講：「我是主e5 奴僕，送行路e5 人。人稱呼我智仁勇，實在 m7 敢當。」
女徒 hiah-e5人攏總講：「人稱呼伊 an-ni，實在是著，伊e5 智慧、仁愛、猛勇，攏總應驗。」
老人講：「Boe7 怪tit行我giau5疑，因為路--nih 有歹人，我驚了tu2--著，今知 lin2 m7 是hit 號人--lah！」
智仁勇講：「請問你叫做甚mih名，是toh落人？」應講：「我是將亡城北爿欠明府e5 人；人叫我心直，我實在敢當。」
智仁勇講：「我聽見人講你e5名字；欠明府e5 人會行天路亦是oh-tit。我想 hiah-e5人 boe7 比將亡城較贏。」
應講：「阮 hiah-e5風俗，kap將亡城差不多，只有 1 項無親像，因為 hit 所在偏北，無甚mih光，天氣真冷。雖罔 an2-ni，主e5 大恩到心肝親像日照--teh，人就光亮、就燒lo7,hiah-e5烏暗kap chhiN冷攏無--去。我tu2著 an2-ni，就 m7 是做欠明府e5 人，thang算做行天路--e5。」
心直對女徒講：「請問你是甚mih名？」應講：「我e5 丈夫是基督徒，我是基督女徒--lah！」指馬太4人講：「Che 是我e5 子，」指心慈講：「Che 姑娘名心慈，是我e5 同伴。」心直本然知基督徒e5 代誌，所以聽見是基督徒e5 某，kap伊4個子，就不止歡喜對女徒講：「你e5 丈夫行 che 路所受e5 艱苦、所得e5 安樂，人人teh 講。伊e5 信心、度量、忍耐 、誠實，比別e5 聖徒較出名；伊 e5品行感動行路e5 人濟濟熱心。你是伊e5 某，學伊行天路是福氣。」就問女徒e5 大子講：「你名做甚mih？」應講：「我名叫馬太。」
心直講：「這個名是12使徒中間1個，伊做抽hiong3 e5 人，hou7主感化就一心te3主。你名 an2-ni，著學伊e5 所做。」
Koh 問女徒第2子講：「你名甚mih？」應講：「我名撒母耳。」
心直講：「這個多字有意思，你知抑 m7知？」應講：「我知--lah！古早以色列國有人名以利加拿，伊e5 某名加那，無子，迫切求上帝 hou7 伊有子，後來生1個子，名撒母耳，意思是『求才得--著』。」
心直講：「無錯。加那本然下願若生子 beh tiam3 ti7 殿--nih， 1 世人服事主。撒母耳後來做極好e5 人，得著上帝e5 默示，做先知。我想你e5 老母亦是甘願用你交hou7主。你雖罔無撒母耳e5 才能kap伊e5 職份，你kap伊同名，著學伊盡忠服事主。」
Koh問女徒第3子講：「你名叫甚mih？」應講：「叫名約瑟。」
心直講：「聖冊內有幾人名an2-ni：頭1個是雅各e5 子，伊e5 代誌你攏著知。伊兄弟10人，將伊賣hou7 異邦做奴僕 ti7 波提乏 e5 厝內，tu2著大大e5 迷惑，伊不止有chat-lou7,無la5-sam5伊e5 品行，你會學伊才算是好，聖冊內也有幾人kap你像名--mah？」
應講：「有馬利亞e5 丈夫，koh 有亞利馬太e5 人，伊是財主，聽侯救主受害了後，伊將家己e5 墓埋葬救主。」
心直講：「你講無錯。In 兩人也是好人，你 m7-thang 辜負伊e5 名」。Koh問女徒第4子講：「你名做甚mih？」應講：「名叫雅各。」
心直講：「Che名亦好，亦m7 好，你知抑m7 知？」應講：「我有聽見人講，頭1個名 an2-ni 是以撒e5 子，以掃e5 兄弟。伊本然騙伊e5 兄哥，得伊兄哥e5 家業，做大子e5 名份。雅各兩字是欺騙e5 意思，後來因為得著上帝e5 恩典，會反悔改變做好人，所以名 an2-ni。亦算是好。」
心直講：「你 m7-thang 學伊e5 欺騙，著學伊反悔才是好。另外 iau2有甚mih出名e5人名雅各--mah？」應講：「有救主使徒兩個人攏名叫雅各；1個是約翰e5 兄弟 hou7 希律王thai5死；1個是做雅各e5 冊--e5。」
心直 ka7 心慈講：「聖冊內雖罔無你e5 名字，照字解說，你e5 名亦是好。救主有講：『慈悲、憐憫e5 人有福氣，後來的確得著慈悲、憐憫。』你會一心慈悲款待人，才kap名字相合。路--nih tu2著甚mih攪擾，主的確扶持你，一直 chhoa7你到路尾，會得見上帝，就是大慈悲e5 源頭，心肝快樂。」
大家沿路行，沿路談論。智仁勇對心直講：「Lin2 欠明府有1人行天路，名叫自疑--e5,你 bat伊抑 m7 bat伊？」應講：「我不止 bat 伊。Hit個人極誠實，但是kap伊交陪，不止囉嗦。」
智仁勇講：「你講伊e5 款式無1點仔增差，可見你真 bat 伊。」
心直講：「Beh thai2-tho2 m7 bat 伊？我本然kap伊做朋友，常常做堆。伊想 beh 離開本所在e5 時，我亦kap伊做堆。」
智仁勇講：「我是tui3 釋示e5 厝護送伊直thau3到無橋河。」。
心直講：「你送伊 hiah 遠，伊怎樣囉嗦，你自然知？」智仁勇講：「Heh是--ah！無要緊，我會吞忍--tit，當我這號職份e5 人，主常常將che 人 hou7 我保護。」
心直講：「伊起頭e5 代誌我知，後來e5 款式我 m7 知，請你講 hou7阮大家聽。」
智仁勇講：「Hit個自疑雖罔行che 路，常常驚了 boe7-tit-thang到巡山。聽人講路--nih有濟濟阻擋，驚了家己力量抵擋boe7-tiau5。我聽人講伊到憂鬱e5 窟，ti7-hia 差不多耽擱1月外日，吐氣叫苦 m7 敢過去，雖罔看別人過去；中間有人伸手 beh 牽--伊，伊亦 m7 敢過，又 m7肯倒轉--去，伊講 boe7會到天城，也的確 beh 行盡這條路，到死才煞。後來有1早起不止好天，忽然好膽過憂鬱e5 窟。雖罔過了，家己iau2 有淡薄giau5疑親像 boe7 過去。我扑算伊心內有1個憂鬱e5塗窟，若m7是an2-ni，boe7會這號e5疑 ngai2。到隘門半日 m7 敢扑門。有別人來扑門，門開，讓別人入--去，自疑退步，心內講家己 boe7堪得入這個門。伊雖罔比別人先到，也別人比伊代先入--去。伊 ti7門口 teh 企 ngiau7-ngiau7-chhoah，koh m7 肯倒轉--去，也 m7 敢扑門；有 1 tiap8 仔久，tiN3 著好膽用手輕輕仔扑門，有人開門，伊又家己疑ngai2,猶原倒退 m7 敢入--去。開門e5 人出來迎接伊講：「你 chiah 小膽，beh甚mih代誌？」自疑無話 thang 應--伊，lek落去塗腳。開門e5 人看伊 e5款式，安慰伊講：『你chek管放心，門已經開--lah！聽侯你入--去，入去了 thang 得著福氣。』」
「自疑peh--起來，1邊入去，1邊chhoah。已經入去隘門，iau2-ku2有見笑e5 意思，m7 敢見人。開門e5 人留伊 tiam3,請伊 lim 食，用話安慰伊，後來指點伊好膽進前去。到釋示e5 厝也 m7 敢扑門，hit 時天氣chhiN冷，日短暝長，伊 tiam3 ti7 外面有1、兩日，雖然顧隘門e5 人憐憫伊，寫1張批hou7 伊交釋示，託釋示好款待伊，派1個妥當人保護伊，因為伊是雀鳥仔膽e5 人。伊雖罔有批，也 m7 敢扑門，差不多餓到teh-beh 死。Chhau3-tu2-kham2我 ti7 內面，tui3 窗仔縫看見有人 ti7 門口 teh 行來行去。我才出來問伊 beh 甚mih代誌？伊 m7 敢講，流目屎。我知伊的確是 beh 入這間厝。我趕緊入去 ka7 釋示講。釋示教我請伊入--來；已經入--來，釋示款待伊不止有憐憫e5 意思。到食飯e5時，有濟濟好物請--伊，到這 tiap8 伊將批hou7 釋示，釋示看了講：『所求e5 代誌，我攏允准。』自疑 tiam3 ti7 hia 濟濟日，就漸漸好膽，比代先e5 心較開。我e5 主釋示滿心慈悲，遇著小膽e5 人重倍憐憫伊，所以款待自疑重倍好。自疑 tiam3 chia 遍遍看釋示厝內e5 物。到起身 e5時，釋示派我護送伊，koh 用物 hou7 伊，阮兩人就相kap去，自疑無甚mih嘴舌，常常吐氣。」
「到十字空墓e5 所在，伊有歡喜e5款式，企 ti7 hia恬恬看，恬恬想。Koh 進前去，恍惚有快樂。行到3個身屍掛 ti7 樹--nih e5 所在，伊又家己疑 ngai2 講驚了家己後來e5 結局親像chi3 3人。到艱難山，伊上去不止快，亦 m7 知艱苦，看兩隻獅亦 m7驚。伊本然將外面e5 艱苦做無要緊，所煩惱--e5,驚了到路尾主 m7 肯收留伊。」
「到美宮e5 所在，因為有人保護伊，所以無甚mih延chhian5,若是家己，驚的確耽擱時日。到內面，我chhoa7伊kap厝內e5 人相 bat，但是伊愛家己靜坐坐，kap大家講話不止見笑。雖罔是 an2-ni，伊不止愛聽好話，有人講主e5 道理，伊chhe7空chhe7縫去聽，美宮所有 hou7 人看古蹟kap冊，伊常常記 ti7心內。Tui3 我講伊 ti7 隘門kap釋示e5 厝愛加 tiam3 幾若日，但是 m7 敢講。」
「我kap伊tui3 美宮到居謙，落山不止穩當。Hit 所在kap伊不止有緣，現時伊雖（sui）罔無尊貴，攏無要緊，清清ai3後來得著救。」
「過chia e5時，khu5 ti7 塗腳--nih，用嘴chim hiah-e5 花。逐日早早起來行行看看。」
「到陰下e5 內面，我驚伊 m7 自在。伊常常大聲講：『魔鬼的確會來掠我。』我用話勸伊，伊 m7 聽。有1項代誌不止奇怪，我幾若擺tui3 chia 過。但有送自疑這擺不止安靜。」
「自疑e5代誌若 beh 詳細講，siuN長，今 koh 講1、兩項就好。伊到浮華市忍 boe7 tiau5,hiah-e5人所做無合道理，beh 出力阻擋。我驚了吵鬧--起來，連伊kap我 hou7 人扑。伊行過迷氣地e5時，不止警醒，攏無愛睏。到無橋河，伊不止鬱悶講：『今到 chia 的確沈淪，來 chiah 遠，向望會見著主e5 面，心內快樂，已經tu2著這號，就boe7 得著。』Koh 有1項奇怪，自疑到無橋河，河e5 水不止khin2,自疑快快過去。我代先 m7-bat 看 che 水chiah  khin2。伊過河了，我kap伊相辭就講：『你到天城，hou7 主收留你。』伊應講：『主收留我，我大大有向望。』伊已經過河，我無 koh 看伊。」
心直講：「聽你 an2-ni 講，hit 個自疑是得著福氣--lah！」智仁勇講：「著！Tui3 起頭到路尾，我亦是 an2-ni 扑算--lah！伊做人存心極誠實，得著人疼痛。但是伊常常tit8悶家己 boe7 爽快。人知伊囉嗦，伊比別人較驚犯罪，家己受虧無要緊，只驚做代誌 hou7上帝受氣，hou7 人誹謗道理。」
心直問講：「自疑品行 chiah好，啥事 1 世人憂悶？」
智仁勇講：「照我看--起來，有兩項緣故。1個是伊本然e5性情較 m7 漂撇，所以醒悟家己 e5罪了後，常常憂悶，這個是上帝e5 旨意。聖徒e5 中間有歡喜--e5,有憂悶--e5,親像teh pun5樂器有懸聲--e5,有低聲--e5;亦有好聽--e5,亦有無甚mih好聽--e5,合做1堆，自然成齊全e5 樂器。自疑為著知罪e5 憂悶，thang 比 m7 好聽e5 樂器。將眾聖徒合做1堆，有 e5吐氣，有e5 歡喜，就會顯出主e5 榮光。Koh，樂工調和樂器 e5聲音，有代先後來e5 次序。的確著pun5低聲，後來才pun5懸聲。上帝調和聖徒e5 心，thang 歸榮光 hou7 伊，亦的確 hou7 人代先憂悶，然後 hou7 人安樂。Hit 個自疑毛病是較過頭e5 煩惱，聽侯死e5 日，才知得著大e5 快樂。」
心直講：「照你所講，hit 個自疑不止有盡忠e5 心。上艱苦山 e5艱苦，tu2著獅e5 雄惡，過浮華市險險 hou7 人扑，伊攏好膽m7 驚，只驚犯罪，到路尾主m7 收留伊，hou7 伊落地獄。」
智仁勇講：「你講無錯，伊做聖徒 m7 是無盡忠e5 心，是giau5疑家己 m7 誠實。」
女徒講：「聽 lin2 議論自疑e5 代誌，我e5 心得著安慰。我亦常常giau5疑家己 m7 誠實，驚了主 m7 收留我。總是伊比我有兩項無相像：伊e5 憂悶是露出--來，我e5 煩惱是囥 ti7 心內。伊到接納行路人 e5所在，雖罔極苦 m7 敢扑門；若是我愈艱苦，愈緊扑門。這兩項kap伊無相同。」
心慈講：「我想我e 心事，亦有1點仔親像自疑e5。我無驚別物，只驚主 m7 准我 tiam3 天堂，家己扑算若會得著天堂 e5福氣，雖然放 sak 世間攏總 e5好，我亦甘願。」
馬太講：「我驚了 boe7會得著救，家己giau5疑boe7-tit做聖徒。看自疑有這號心，到尾會得著福氣，我向望家己亦 thang 得著福氣。」
雅各講：「我想攏無1點仔憂悶驚惶，m7 是 hou7 聖神感化。若是 hou7 聖神感化，無1人無憂悶驚惶，人有這號心肝，就會曉敬畏上帝。」
智仁勇講：「雅各e5 話不止著；人知有罪，驚了罪e5 報應，就會敬畏上帝，m7 敢違逆伊。若代先無聖徒e5 煩惱，到後來 boe7會有聖徒e5 安樂。」
我夢見女徒 hiah--e5 人kap智仁勇、心直，ian7路行ian7路講話，講了自疑e5 代誌，心直講：「我代先tu2著1人名叫自po7,伊家己講是行天路--e5,我扑算伊 m7 是tui3 隘門來--e5」。
智仁勇講：「你問--伊抑無？」心直講：「我問伊1、兩擺，伊攏m7講tui3 toh落來。家己掠做著，m7 肯認錯。有人勸--伊亦 m7 聽，家己愛做就做。」
智仁勇問講：「自po7趁甚mih道理？你kaN2知？」心直講：「伊講趁代先行天路e5 人有好e5 所做，咱著學伊；伊有甚mih過失，咱學伊 e5款去做，亦無要緊。In 好e5 中間，雖罔有 m7 好，iau2會得著救，咱 an2-ni亦 thang 得著救。」
智仁勇講：「伊e5 話an2怎樣講？古早e5 聖徒亦有人犯罪，咱若m7 警醒，boe7 免得親像伊一樣，設使 an2-ni 講亦 thang。我看自po7所講 m7 是 an2-ni，照伊e5 意思，是准人學聖徒e5 錯誤。」
心直講：「你 an2-ni 扑算是著，伊有這號e5 心，koh有這號e5 所做。」
伊講：「古早e5 時，上帝所趁e5 大衛王行淫亂，伊亦 thang 學--伊。Koh 所羅門王有1000個某，亦 thang 學--伊。Koh，Sat-liap8, kap khioh-chia2 Sip8-lah8 Pou7-a3, chham L?t-hap8攏有講白賊，伊亦 thang學--伊。Koh使徒照救主所吩咐去牽別人e5 驢來用，伊也thang chhin3-chhai2去牽人e5 驢用。Koh 雅各用欺騙e5 法度，得著老父 hou7伊大兄e5 家業，伊也thang 學伊e5 欺騙。」
智仁勇講：「伊真正是 an2-ni 講，抑 m7 是？」心直應講：「正是。」
智仁勇講：「自po7 e5 話實在是可惡。」
心直講：「伊亦有1個辯駁，我講 hou7 你聽。伊 m7 是講隨便人thang 學聖徒e5 錯誤。照伊e5 話的確著有某聖徒e5 德行，才 m7驚某聖徒e5 過失。」
智仁勇講：「伊雖罔有 che 辯駁，明白e5 人攏講伊無理。古早出名e5 聖徒犯罪，是因為1時受迷惑，m7 是講犯罪無要緊。看 in 犯罪了後，an2怎樣反悔，an2怎樣憂悶就知--lah！Beh thai2-tho2 有親像自po7故意去犯罪--nih？比並行路e5 人有tu2著風、雨，有e5 tu2著絆索絆倒 ti7 塗坑--nih，攏無刁意故跳--落去。設使若愛an2-ni，就是親像豬一般樣，m7 是人--lah。伊扑算人學聖徒e5 過失，iau2-ku2 會有聖徒e5 德行是家己騙。」
「Hit個故意學聖徒犯罪--e5,明明無聖徒e5 品行。比並狗食囡仔放--e5,an2-ni 伊會tit thang講伊做人--mah？歹人去學聖徒錯誤e5 歹，kiam2會講是聖徒--mah？自po7真正是無理。」
心直講：「人講伊無情理，伊就講：『好人雖罔無親像我 an2-ni 講，in 所做tu2-tu2是學聖徒e5過失，伊是口是心非。我是嘴、心1樣，kiam2無較贏伊--mah？』」
智仁勇講：「伊 an2-ni 講，真正是強詞奪情理。人嘴內講某項事做了有罪，koh再去做，真正是有罪。總是去做 hit 個歹，koh 嘴內講，an2-ni 做無罪，kiam2 m7 是罪重倍重--mah？自po7講：『人是口是心非』，人tau3-ti2有這項好，伊家己講心、嘴一樣，攏總是 m7 好。聖徒偶然有過失，真正會連累人學歹；但是自po7 hit 等人講犯罪無要緊，koh較重倍連累人學歹。」
心智講：「行天路--e5,中間有人雖然無講自po7 hit 號e5 話，驚了伊有這號心；咱嘴內無講伊e5 話，心內 m7-thang 存 hit 號e5 意思。」
智仁勇講：「你講無錯。咱e5 所講、所行kap伊無像，心內的確kap伊無像。」
女徒講：「世間人e5 意見不止奇怪。我 bat 聽見1人，伊講人到臨終e5 時，才反悔歸主亦Boe7 遲。」
智仁勇講：「Beh thai2-tho2 有這號道理？比並有人 beh 出外，有要緊e5 代誌，無早去辦，聽侯起身e5 時陣才想 beh 去做，kiam2 m7 誤代誌--mah？」
心直講：「是--lah！人 an2-ni 延chhian5反悔改變，m7-na7 驚了 boe7 到，iau2-ku2 咱會反悔信主，攏總倚靠聖神感化。聖神早早 beh 感化咱，咱無趁，到這 tiap8 才 beh趁，只驚聖神離開--咱。我看偌濟人，有人代先行 che 路不止出力行，攏無人jip伊會著。無phe後來半路煞，boe7會到天e5 迦南地。」有人起頭行路親像 m7愛行，無扑算後來有志氣會成，到尾做天城e5 百姓。有人起頭略仔信有天堂，行不止遠，tu2-tu2 beh到，koh 倒轉--來講無天堂。亦有人好膽品phong2伊家己，路--nih tu2著對敵e5 人的確 beh 贏--伊，後來雖罔無遇著有人 喝--伊，就行倒退。看 hit 人e5 款式，人e5 心肝是 boe7 靠--tit，著專心倚靠主，才boe7 半路煞。」
大家 koh 進前行，忽然有1個人對面走來講：「Lin2 若 beh 活命，緊想法度閃避，前面有賊來--lah！」
智仁勇講：「驚了是代先搶小信 hiah-e5人，無要緊--ah！咱倚靠主抵敵伊 會 tiau5,只管行。」大家仔細看無賊，kiam2-chhai2 hiah-e5賊知--kio3有人保護，m7 敢來，去搶別人亦kaN2。
女徒 hiah-e5 人行sian7,koh 加心內 e5驚，想 beh 1個所在歇。心直講：「前面無偌遠，有1個聖徒名叫接接加油 tiam3 ti7 hia，伊e5 家事亦好，不止愛行路e5 人。」女徒 in 聽見有這號e5 人就歡喜，到加油 e5厝，入去就請beh 見主人。加油出--來。女徒 hiah-e5人講：「聽見你不止好款待行路e5 人，阮行厭sian7--lah！所以chhe7你，ai3 ti7 chia 歇睏。」
加油講：「Lin2 是主e5 真學生，我歡喜接納 lin2。」
女徒in 聽見不止歡喜，才請伊 hou7 in 看所 beh tiam3 e5 房。伊就chhoa7 in 看3間房。智仁勇講：「加油，好朋友--ah！有甚mih菜--mah？因為阮今仔日行路不止遠，chin7厭sian7。」加油講：「日暗--lah！無te3  thang 買。Lin2若無棄嫌，就將阮所有--e5,歡喜 hou7 lin2。」智仁勇講：「An2-ni 真好，不止感謝你，因為知你內面e5 物不止好。」
加油去吩咐伊e5 廚子，名叫辨味，緊緊備辦飯菜 hou7 人客食。吩咐了，就來伴 in 大家談論。才講：「列位到我e5 厝，我不止佳哉。」加油本然 bat 智仁勇kap心直，才問 in 女徒是啥人？心慈是啥人？女徒4個子是啥名？
智仁勇講：「這個老守寡人是基督徒e5 婦人，名叫女徒。這個姑娘是伊e5 同伴，名叫心慈。4個囡仔是女徒e5 子，大--e5 名 馬太，第2個名撒母耳，第3--e5名約瑟，第4--e5名雅各。In 4個兄弟親像in老父，攏 beh 行天路。見有 in 老父所經過e5 所在，in 亦愛到。」加油聽見是基督徒e5 家眷，不止愛kap 伊講話，就講：「基督徒 e5宗（chong）派傳到今仔日不止久，伊 e5祖宗本然 tiam3 ti7安提阿。中間有1個好人忠心服事主，伊e5 本家亦好膽為著真理受過偌濟艱苦。1個名司提反hou7 歹人用石頭 tim3 死。1個名叫雅各，hou7 歹王thai5--去。Koh有保羅、彼得in猶原屬這個族派，in e5代誌人攏知，m7-sai2 koh 講伊。也有I2-lap8-ti2-ju5伊hou7人掠！Hiat hou7 獅咬--去。Koh 有Lou5-ma2-o3-se hou7 人掠去割肉。Koh 有Po2-li7-khap hou7 人掠去用火燒--去。Iau2 有koh 1人hou7 人掠去用籠吊--teh，曝日，koh 用蜂叮死--伊。Koh 有1人hou7 人掠去用袋仔 thiam7 死--伊。Koh有濟濟人tu2著艱苦死，若 beh講--伊，亦講 boe7 了。」
聽加油講：「基督徒chi2 4個子，學in 老父行天路，thang 向望基督徒e5 名字常常 ti7 世間。Lin2 中間有兩個婦人人行天路，到 chia 亦算是好。有人講清清查甫人是尊貴，看婦人人 m7 上目。我ai3替婦人人講幾句話，顯明m7-thang 看輕伊。世間有艱苦，有死失，起頭是tui3 婦人人得--來。但是伊著想救主降落世間hou7 咱有福氣、有活命，亦是tui3 婦人人得--來。Koh救主降落世間，婦人人比查甫人代先知這個代誌，o-lo2救主。救主大漢出門傳道理，有信主e5 婦人人常常用錢送主，聖冊無記載有查甫人 an2-ni 做。有婦人人用值錢e5 芳油抹主e5 頭殼kap腳。救主 hou7 人掠去釘死，有婦人人te3--teh，傷心啼哭。人將救主e5 身屍tui3 十字架thau2落來埋葬，有婦人人te3去看，攏 m7 甘離開。救主復活，先出現hou7 婦人人看，叫伊報 hou7 使徒知。An2-ni 看起來，婦人人若有忠心服事主，亦會得著主e5 恩典，kap查甫人一般樣。」
到這 tiap8 beh 食e昏，有人來排碗箸。馬太講：「我看這個碗箸，一發腹肚枵。」
加油講：「你看排桌就想 beh食飯，thang 比並你 ti7 世間聽道理、看聖冊、做禮拜，攏是備辦享天堂e5 福氣，想天頂e5 筵席。」
 Tiap8 仔久，菜、飯排--起來。頭 1碗菜是羊e5 前腿kap胸。古早以色列百姓，利未 e5宗派，獻祭上帝e5 人所食--e5就是這號。大家 teh食e5 時，加油ka7女徒hiah-e5 人講：「主人排 che 菜是有意思。我想羊e5 前腿kap羊e5 胸分 hou7 祭司食，m7-na7 是 beh 補伊e5 身軀，che 前腿是 beh ka7 伊盡氣力服事主。Che胸是 beh ka7 伊用聲音o-lo2主。咱今食這號物，亦應該著想這個意思，照an2-ni去行。
Koh 出 1瓶酒，伊e5 色緻親像血。加油講：「大家免細膩，盡lin2 e5 量來 lim。這個是真葡萄e5 汁，hou7 上帝kap伊e5 百姓歡喜。」
Koh phang5出牛乳。加油講：「囡仔食這號較 gau5大。」
 Koh  1碗是牛乳油摻蜜。加油才講：「請 lin2 盡量食，這號hou7 lin2 有心思智慧，咱e5 主細漢e5 時有食這號。照聖經講：『伊食牛乳油摻蜜，聽候到有智識，會分別好歹。』」
後來 koh 排果子。加油讓 in 食。馬太講：「主人排 che 果子，意思不止好。但是我想起始祖犯罪 e5緣故，是因為食這號e5 果子。Koh 記得我 ti7 路--nih破病e5 緣故，亦是食果子，所以我giau5疑m7 敢食。」
加油講：「你giau5疑這個無甚mih道理。始祖所食e5 果子，是上帝所禁止，所以食了有罪，並（peng7)m7是這號果子攏總 boe7 食--tit。你路--nih 所食e5 果子，是撒旦園內--e5,你食m7 應該食--e5,才會破病。今食chiah-e5果子，有甚mih thang 驚？」
路尾 koh 排 1盤粟子。大家 1邊講話， 1邊咬破粟子。加油講：「Che 粟子 thang 比並，聖冊e5 中間雖罔是 oh 解說e5 所在，亦有好道理 ti7 hit--nih。親像栗子e5 仁有硬殼包--teh，會講究到 oh 解說e5 所在。得著好道理親像咬破粟子殼，才會食著內面e5 仁。咱 ti7 聖冊e5 中間，kiam2 thang m7 用工夫--mah？」
 大家坐桌，講話不止同心，心直對 加油講：「咱閒閒食 che粟子，我出這號猜，請你主人猜：有1人講伊是瘋顛，伊那用錢hiat-kak8,錢那加添。」
大家等看主人會猜抑 boe7。Tiap8 仔久主人講：「人肯用錢chiu助散hiong人，上帝的確hou7 伊e5 錢加添重倍。An2-ni 猜著抑m7 著？」心直講：「著。」
約瑟講：「主人會猜 che 猜，我實在想 boe7 出 」。
加油講：「我因為常常 bat 猜，所以會猜這個猜。人因為主 e5名字，肯用錢幫贊人，上帝的確hou7 伊錢較濟。Che 是我有經驗過，聖冊有講：『人用錢分 hou7 人，反轉得著好額。』Kiam2無kap an2-ni相像--mah？
加油講了，智仁勇亦出1個猜 beh hou7 心直猜，就講：「人beh thai5 贏，的確代先 thai 輸。有死ti7內面，才有活 ti7 外面。」
心直 beh 請主人猜，主人講：「做你猜。」心直講：「Beh 猜這個猜無快，但是我亦想得出。」就講：「聖神贏我，我才會贏了罪，德行 ti7外面，因為除去私慾 ti7 內面。」
加油講：「An2 兄，你猜 che 猜不止著。主e5 聖神 beh 感化人 e5心，人本然kap伊抗拒，m7 肯順趁。聖神用大權能改變我e5 心，親像 thai5 贏我；thai5 贏我，我才會 thai5 贏罪惡。Koh有德行ti7 外面，顯明 hou7 人看，的確因為心內激起私慾，若無激起私慾，德行亦是無根底。我iau2 beh問你 1項：設使兩人像時做主e5 學生，看 in e5所行攏總是好，分boe7 出 tah落1個較好；若是兩人e5 中間，1個是老--e5,1個是少年--e5,你扑算 tah落1個得著聖神感化較大--nih？」
心直講：「我看是 hit 個少年--e5得著聖神感化較大。He是怎樣--nih？Hit 兩人有好德行，因為in 攏贏私慾。但是hit 個老人血氣較衰lam2,私慾自然較少，beh克氣較快。少年人血氣剛強，私慾自然較濟，beh克氣較 oh！An2-ni 看--起來，是少年--e5 得著聖神感化是較大，kiam2 m7 不止明--mah？」
 大家講話有 hiah 久，就相kap祈禱，然後去睏。到明仔日起來，大家聚集做禮拜。女徒 ka7 雅各講：「你讀 1章聖冊。」伊將以賽亞53 章讀 hou7 大家聽。讀了心直問講：「這節聖經啥事講救主是親像草仔hiat ti7礁塗e5 所在？Koh啥事講伊 e5面貌無好看？」智仁勇應伊講：「我扑算生 ti7 礁塗--e5,hit 個意思是指救主是出世 ti7 猶太國。Hit 時猶太人in e5 敬虔差不多攏失落去，所以若親像礁塗。Koh 面無好看--e5,是先知指m7 信e5 人所 beh 講e5 話。因為人是看救主e5 外皮，無看內心。親像人拾 1塊寶玉，iau2未雕琢，人看 boe7 出是寶玉，就看伊 m7 上目，來 hiat-kak8 伊。」
加油講：「Lin2 ti7 chia，我知智仁勇不止猛，lin2 若歡喜，咱食點心了，就著出門，看 thang 利益人抑無？離chia 差不多3里路，有1個大漢人名叫撒善，伊不止對敵行王大路e5 人，我知伊e5 洞ti7 tah落。伊是賊頭，咱若會除 hiah-e5賊，是不止利益人。」
In 大家歡喜，有允伊。智仁勇戴盔、kiah8刀、koaN7牌；其餘--e5,kiah8槍、kiah8鎚，攏相kap起身。
到洞e5 時，有看見1人，名叫弱質，伊有hou7 賊仔 ti7 路--nih 掠伊來chi2洞內，賊頭撒善有teh chhiau伊身軀e5 物，講若chhiau了就 beh thai5 伊e5 肉起來食。
Hit 時撒善看見智仁勇 in 來ti7洞口，就喝in 講：「來chia beh 啥事？」智仁勇講：「阮刁故意 beh 來chhe7你，替行路e5 人報冤，你著出--來。」撒善就kiah8軍器出來kap伊交戰。Thai5點外鐘久，就歇喘。
撒善就 koh 問講：「Lin2來我 e5所在 beh 甚mih代誌--ah？」智仁勇講：「我已經 ka7你講--lah！Beh 替行路e5 人報冤。」大家就 koh 交戰。撒善有略仔較贏，智仁勇就較退。Hit時智仁勇較好膽，就進 前出力phut撒善e5 頭殼，koh chhak8著伊e5 腹肚邊，撒善e5 軍器就ka落，身軀倒地。智仁勇就斬伊e5 頭，來koaN7伊，續 chhoa7 弱質倒來加油e5 厝。到te3,就將撒善e5 頭 hou7 眾人看；後來下ti7 外面示眾，炯戒後來e5 人。
In 就問弱質講：「你怎樣 hou7賊掠--去？」弱質講：「我本然衰lam2,常常破病，逐日驚死。我e5本所在，名叫猶餘村，我扑算tiam3 ti7 hia 路尾 m7 好，就起身行天路。我e5 身軀kap心肝攏無氣力，雖罔 an2-ni，iau2-ku2勉強行。我到隘門，主款待我不止好，無嫌我軟弱，用路--nih欠用e5 物 hou7 我，吩咐我著向望得著救，到路尾也著 an2-ni。到釋示e5 厝，我受恩無少，釋示扑算我無力 thang 上艱難山，吩咐伊e5 奴才 chhah 我上去。見若有後尾我行e5 人jip我著，伊雖罔 m7聽侯kap我相kap行，常常用話安慰我，講我若勉強行，亦thang 到巡山。我到 chia tu2著賊，chiah軟弱，beh thai2會抵敵--nih？好得主差 lin2 來救我，我 iau2 有活命。將來e5 路 koh tu2著患難，亦保 boe7 tiau5,雖罔 an2-ni，我主意定著，無到尾 m7肯煞。我心內所欣羨--e5,ti7 無橋河 hit 爿，所以我無三心兩意，直thau3 beh 去。」
心直問弱質講：「代先有1個行路e5 人，名叫自疑，你bat--伊抑 m7 bat--伊？」應講：「Bat--伊，伊是阮叔，伊e5 身軀比我較矮，伊e5 款式、性情kap我差不多。」
心直講：「看你e5 面色青青，目珠有 1目thoah-thang，kap自疑相同，koh 聽你講話亦kap伊相親像。我本底扑算你kap伊是 1家人，真正無錯。」弱質講：「你講我kap阮叔相像，大家也是an2-ni 講。」
加油看弱質，聽心直講伊 e5代誌，歡喜款待伊，就對伊講：「你愛用甚mih我 beh hou7 你用；你 beh甚mih代誌，我有人 thang hou7 你差用。」弱質感謝主人e5 好意；就講：「我得著 che 好所在是想 boe7 到--e5,親像滿天烏雲遇著日出。Hiah-e5賊本然beh 害我，無phe in 因為遇著賊，反轉得著好所在，真正是主e5 大恩典。」
大家 teh 講話e5 時，聽見外面有人講：「離 chia 4、5里路，有1個行路e5 人，名叫不是，hou7 虎咬死。弱質吐1個氣講：「可惜--ah！」這個人kap我相kap行，前幾若日jip著我，愛kap我相kap行。Hou7 賊搶e5 時，伊趕緊閃避，無phe閃避賊，反轉遇著虎。我 hou7 賊搶，反轉得著福氣；kiam2 m7 是上帝摧排--mah？」
Hit 時馬太有娶心慈。加油將伊e5 查某子腓比做 hou7 撒母耳。完婚e5 事明白，koh tiam3 加油e5 厝十日。
Beh 起身e5 時，加油辦筵席，大家lim 食大歡喜。食了，智仁勇請加油算數。加油講：「照我chiah-e5規矩，若是行天路e5 人，攏無收伊e5 錢。著記得聖冊講hit 個撒馬利亞e5 人倒轉來e5 時，所費攏總 beh hou7 我。」
智仁勇講：「感謝你照應阮。Koh 感謝你送阮e5 物，你實在是最好e5 人。看你真心信主。」加油送大家起身kap in 相辭，就對弱質講：「願你一路平安 。」Koh送伊路菜，hou7 伊 ti7 路--nih thang lim食。
Hit 時弱質e5 款式若親像m7 愛起身，是愛 beh koh tiam3--teh。智仁勇看出伊e5 意思就講：「你kap阮相kap行較好，我保護in，亦 thang 保護你。咱 ti7路--nih 著用甚mih物，大家 thang 相kap用。」
弱質講：「我做 lin2 e5 同伴，toa7-lim5無合式；lin2 攏是 gau5行，我是軟弱，驚了 lin2 嫌我拖累 lin2。我想家己 tiam3 後壁行較好，iau2-ku2 我e5 心肝無甚mih智識，亦夠giau5疑lin2 一動一靜，kiam2-chhai2無合我e5 意，kaN2 beh 講出，驚了hou7人嫌，那m7 敢講出，我e5 心不止鬱卒。人若笑，抑是穿 sui2 e5衣裳，抑是講無利益e5 辯論，別人看做無要緊，我ku2 擋be7-tiau5,我 m7 tah8著家己行較好。」
智仁勇講：「我 beh 照你e5 意思，boe7到 hou7 你鬱卒；你kap阮著相kap行。」
Hit時有1人，名Koe3跋倒，來，手kiah8兩枝枴，也是 beh 行天路。弱質講：「Houh！你也來。」。我tu2 仔 teh 嫌無同伴--e5,你來不止合。Koe3跋倒--ah！你來我不止歡喜，向望你我thang 相幫贊。」
 Koe3跋倒講：「好--lah！總是你我驚了行 boe7 相te3,會相離開，我beh 1枝枴仔借你，才免得相離。」
弱質講：「感謝你e5 好意，但是我無跛腳 m7-sai2用。今你到 chiah 好意，我就罔收來 thang 用伊摃狗也好。」
 Koe3跋倒 koh 講：「我抑是枴仔有thang 幫贊你，我攏歡喜。」今 in kap女徒大家進前行。智仁勇kap心直做頭前行，旅途kap伊e5 子、新婦就te3 in，弱質kap Koe3跋倒 kiah8 in e5 枴仔te3尾行。行路e5 時，大家將基督徒kap盡忠ti7 這站路所得著e5 代誌，拾起來講。
心直講：「唇徒 不止 gau5 講話，盡忠聽伊e5話m7 知是假。」
智仁勇講：「是。後來基督徒教伊1個法度，伊照法度去做，就看出唇徒e5 白賊。」這句話講了就對眾人講：「基督徒kap盡忠遇著傳道指示 in，到浮華市會遇著甚mih艱苦，就是 ti7 chia--lah！」
心直講：「Kiam2就是這所在--mah？傳道ka7 in 講e5 話。Hou7 人聽了真艱苦。」
智仁勇講：「就是 an2-ni，但是傳道亦有安慰伊e5 話，基督徒kap盡忠不止好膽，不止信心。盡忠 ti7官府e5 面前受審判，直直講無隱密，攏無 1點仔驚。」
心直講：「伊 hou7 人拖去害死，攏總無驚。」
智仁勇講：「是。伊 an2-ni e5 所做，到死攏無改換，好e5人看了心肝感動，一發信伊所講e5 道理。」
講了就到浮華市，人相kap議論講到市中著an2怎樣--nih？智仁勇講：「我常常保護行路e5 人tui3 市--nih 經過，有1個聖徒tiam3 hia，名叫友愛。伊e5 厝不止開闊，亦好額，極愛款待行路 e5人，伊e5 厝ti7 中華街；我 chhoa7 lin2來去友愛 hia，好--mah？」
大家應講：「真好。」到浮華市中華街友愛e5 厝，扑門。門開了，主人出來，認得智仁勇就講：「Ah！你又來--lah。」應講：「著。我 koh 保護行路e5 人來。」
主人講：「Goa7!這pang人到chiah 濟，男婦老幼攏有，不止鬧熱；請大家入--來。」入門了teh 坐；主人問 in 早日 tiam3 甚mih所在。應講：「阮 tiam3 加油e5 厝。」
友愛講：「Tui3 加油e5 厝到 chia是遠，大家行的確sian7--lah，較早食飯 thang 歇睏。」友愛e5某出來陪伴女徒、心慈，腓比 in 講話。食e昏飯，大家祈禱，然後主人chhoa7 in 去幾若間房歇。
到明仔日，心直問主人講：「浮華市內有別e5 信主--e5 抑無？」應講：「亦有幾若人，無親像基督徒kap盡忠tui3 chia 過e5 時，聖徒不止少，這時較濟。Hiah-e5 世俗人比代先較明白，會曉主e5 道理是好，無用款待盡忠 hit 號來款待咱。」
心直講：「你e5 厝邊中間有信主e5 人，啥事 m7 請 in 來講話？阮半路tu2著主e5 學生大有利益，親像暝--時坐船過海看見星thang分別方向。」主人就差1人請幾若個教友來，講：「有行路e5 人到 chia，請 lin2 來講話。」1個名心正 ，1個名希天 ，1個名積德 ，1個名棄假 ，1個名惡惡 ，一齊攏來。
本然智仁勇ka7 主人講了女徒e5 來歷。所以這 tiap8 主人指女徒ka7 教友講：「這個老婦人人是基督徒e5 某，chi2 4個是伊e5 子，chi2兩個少年婦人人是女徒e5 新婦。」眾人本然知基督徒e5 代誌，亦知伊kap盡忠怎樣 ti7 浮華市受苦，聽見女徒in是基督徒e5 家眷，就歡喜到 boe7 顧--tit。請安 in，koh講：「願 lin2 會學基督徒e5 款，後來也會到巡山kap伊做堆享福。」
心直問心正hiah-e5 人講：「Lin2做主e5 學生 tiam3 chia 怎樣？」心正講：「阮chia e5 情形比前幾年較好，但是阮 tiam3 ti7 世俗人e5 中間，boe7 免得有攪擾 e5代誌。」
心直講：「Tu2著苦楚是因為甚mih緣故--nih？」應講：「這所在e5 人敬佛、搬戲，做服事鬼e5 事。派阮出錢，阮 m7 肯，人就受氣 beh 趕阮。代先 m7 出這項錢，in 不止怨恨，阮無法度，甘願受苦，m7 敢趁歹風俗。到今仔日，in m7敢toa7-lim5免強阮。」心直問講：「Iau2有別項艱苦抑無？」應講：「有--lah？阮守安息目無甚mih快。比並做生理 e5人開店，禮拜日無開門賣買，人看了不止奇怪，就 m7 敢kap伊交觀。阮趁主e5 命令，猶原做阮 an2-ni 做。到 chiah 久，人會曉得阮e5 法度，就歡喜無嫌，kiam2-chhai2教會外e5 人，做生理it著賣錢較濟，比並做教會外e5夥計，驚了安息日家長 m7 肯 hou7 伊歇工，這個代誌不止oh。有人因為 an2-ni，hou7 家長辭--去；亦有人做好夥計，平時極認真做家長e5 代誌，家長看伊比別人較會交顧--tit，就甘願 hou7 伊守禮拜。」
心直講：「我聽你 an2-ni 講，亦不止歡喜。救主e5 學生 m7 驚tu2著患難，敢 an2-ni 做，顯明伊e5 誠實，hou7 教會外e5 人tui3 重這號e5道理，人會趁主e5 教示，主的確無放 sak伊。」
心正講：「阮做生理e5 人，逐日為著錢來無閒，beh 專心服事主亦無hiah快。若 m7 是主可憐阮，常常用代誌警醒、教示，驚了 hou7 錢迷惑，放 sak 天堂e5 福氣。」講了就問心直講：「你 ti7 路--nih tu2著艱苦，抑是遇著平安--nih？」應講：「亦有艱苦，亦有平安。有時路是平坦，有時路是坎坷；有時有塗糜就歹行，有時無塗糜就好行，攏無定著。路--nih亦有tu2著好人，亦有tu2著歹人，che 攏是過身e5 代誌。後來 koh tu2著甚mih代誌，是oh得料，大概行天路e5 人，總boe7免得艱苦。」
心正講：「Lin2 路--nih 所tu2--著 e5代誌，請lin2詳細講。」
心正對智仁勇請：「你保護行路e5 人，比我較知大家e5 事，請你講 hou7 chiah-e5 人聽。」
智仁勇將女徒 in 路--nih 所tu2著，tui3 頭到尾，講 1遍 hou7 in聽。
希天講：「行路e5人有兩項較要緊：著好膽，亦著好品行。若無好膽，boe7 會直thau3到路尾；若無好品行，驚了敗壞聖徒e5名聲。」
積德講：「希天講這句話是有所指，m7 是指lin2 chiah-e5。有人有聖徒 e5名字，無聖徒e5 實在，咱 m7-thang m7小心。」
棄假講：「Che 話亦是著，聖徒 e5膽量kap品行 in 攏無，怎樣會算tit行天路e5 人--ah？」
惡惡講：「In che款式真 thang怨恨，咱著用這號人來做炯戒，千萬 m7-thang 學--伊。」大家講了，就相kap祈禱。了後心正 hiah-e5人攏總倒--去。
Koh 講女徒 hiah-e5人 tiam3 友愛e5厝hit-tiap8街市--nih chhau3-tu2-kham2有迎香e5 代誌，濟濟人 teh 看。智仁勇、心直hiah-e5人kap街市--nih 幾若個主e5 學生，趁這個機會講道理 hou7 眾人聽。講人所應該服事--e5,清清有1個，就是創造萬物e5 主，以外免服事。若是服事--伊，主的確加添咱e5 罪。Koh ka7 in 講：「上帝所疼e5 子，怎樣降落世間受苦，贖人e5 罪，勸眾人趁早反悔，靠主 e5功勞，歸服天父，才會得著赦罪。活e5 時平安，死後享福。」有幾若人聽了醒悟，愛做主e5 學生。
今友愛有兩個查某子，1個名叫恩典，1個名叫馬大；就將恩典做 hou7 約瑟，將馬大做 hou7雅各，已經完婚明白，女徒 in 猶原 toa3 友愛e5 厝有chiah 久--lah！所以kap浮華市e5 人不止相熟，koh ti7 hia 做偌濟好事。心慈照常有做衣裳幫贊散hiong人。恩典、腓比、馬大，逐人也真好品行。Koh 逐人攏有生傳，致到基督徒e5 名留傳 ti7 世間。
In toa3 hia e5時有怪獸tui3 樹林出--來， 傷害城--nih e5人不止濟；也有lak8去囡仔到伊e5 所在，教伊著吸伊e5乳。所以城--nih e5人 m7 愛tu2著這個怪獸，聽見伊e5 腳步聲就走閃避--伊。
這個獸攏 m7 是親像chi2地上e5 獸。伊e5 身軀親像人，總是有1個頭殼發十支角。伊有害死囡仔不止濟，但是伊e5 主是婦人人。這個獸 ka7 人講人若tui3 重伊，較贏家己生命--e5,伊beh 保護伊。
今智仁勇chham hiah-e5來探女徒in e5 人，立約 beh 相同去kap這個獸交戰，來救浮華市e5 人。所以智仁勇kap心正、希天、積德、棄假、惡惡，大家攏kiah8軍器，去chhe7這個獸。已經tu2著伊，獸大受氣，展伊e5 威風，真看輕智仁勇 in，無掠 in 做要緊。但是智仁勇 in 不止有力，koh 軍器chin7 cheng-kong，大家向前 thai5--去，獸抵敵 boe7-tiau5 就走。智仁勇 in 追--伊，就倒轉來友愛e5 厝。
今我講 hou7 lin2知這個獸有照時出--來，落去市--nih e5 囡仔。M7-ku2 hiah-e5 猛勇e5 人知伊 beh 出--來e5 時，代先備辦來kap伊交戰，tiauh8-tiauh8傷--伊到 hou7 伊跛腳，boe7 得 thang 親像代先來lak8去囡仔 hiah 濟。Koh 有人扑算 hit 個獸受傷到hiah 濟，的確會死。
為著這個代誌，智仁勇 in ti7 浮華市得著chin7好名聲。市--nih e5人雖然 be7 有行天路，iau2-ku2不止敬行天路e5 人。但是hiah-e5較下賤、無道理e5 人，猶原有看輕in。
這時我 koh 夢見女徒 in beh koh起身。In e5 朋友就來kap in 相kap祈禱，koh 將 in 路--nih 所著用e5物濟濟送 in，亦送 in  1站路，才倒--去。
Hit 時智仁勇，做頭 chhoa7 路；因為婦人人、囡仔較軟弱，所以著勻仔行，an2-ni  Koe3跋倒，kap弱質才有同伴。
大家行到盡忠燒死e5 所在，智仁勇 ka7 in 大家講：「代先盡忠為著主e5 名死，就是 ti7 chia--lah！就用hit時e5 代誌。比咱今仔日e5 光景，heh8,大大無相同。現在這市--nih 有聖徒傳道理，亦無甚mih阻擋伊，就我看--起來，是因為盡忠受苦到死無改換e5 緣故，亦是主恩典幫贊，咱應該著o-lo2主。」大家得著感動，koh進前行。智仁勇講起賢望做聖徒e5 來歷。講伊e5 品行怎樣好，tui3 chia 到路尾做基督徒e5 同伴，兩人攏有利益。Koh 講：「基督徒kap賢望jip著利徒，就是chia--lah！」
心直講：「Hit 個利徒是甚mih人？ 應講：「伊是詭khiat e5 人，做聖徒攏是為著錢，伊e5 某亦是 an2-ni。Hit 個利徒kap據財 、嗜金 、慳吝3個朋友，到尾攏 m7 好，人講伊死 ti7 錢山。」
講話e5 中間tui3 錢山經過，無看見底馬，就直thau3過--去。後來行到鹽thiau7 hia，這個鹽thiau7是羅德e5 某變--e5。智仁勇將所多瑪 hou7 天火kap硫磺滅無，kap羅德e5某怎樣變做鹽thiau7 e5 代誌，講 1遍。大家tu2-tu2聽見利徒hiah-e5 人e5 事，koh 聽見羅德某 e5代誌，就感動來吐氣相勸講：「的確 m7-thang 學伊e5貪心，致惹災禍。」
 Koh 行 1站到活命河，水甜koh 好食。Lim 了加添人e5 精神，河雙爿邊有草埔，親像氈條 chhu--teh，koh 有逐項果子樹，果子不止好食，葉亦thang 做藥，taN-tiap8 行路人e5 病。
 Ti7 chi2草埔--nih 有羊tiau5 beh 飼羊仔，koh 有 1間厝 beh 照顧行天路人e5 嬰仔。這所在e5 主歡喜 hou7 人託重伊照顧嬰仔kap羊仔子。伊是不止憐憫e5 主，gau5 疼嬰仔，抱伊、照顧，真是好e5 牧者。所以女徒有教伊4個新婦，將in e5 嬰仔拜託這個主來照顧--伊，永boe7 失落 1個。設使有行迷路--e5,伊會chhoe7 伊倒轉；有跋折腳手--e5,會kah 來紮hou7 伊好；有破病--e5,會醫好伊。Ti7 這所在食穿攏無欠缺，koh 賊馬亦無法tit--伊，因為伊 beh phe命來抵tng賊。Ti7 chia 也得著好e5 教示；koh 有好e5 景致，水chiaN2、草埔青翠、花木濟樣逐時開、樹木茂盛、果子四時生，甜 koh 芳，人食 boe7 破病，m7是親像馬太前食撒旦園內e5 果子，致到破病。
因為 an2-ni，女徒4個新婦歡喜將in e5 嬰仔拜託這個主來照顧--伊。Koh  1項 thang 歡喜--e5,就是這所在 e5王，攏有替in 出所費。
今大家 koh 起身行到籬笆e5 所在，就是前基督徒kap賢望行錯誤伐入籬笆，hou7 絕望掠，也去關看疑寨內，到 chia 大家坐相kap思量講：「因為咱人到 chiah濟，也猛勇，koh智仁勇會做頭，所以咱著來去 thai5 絕望，續拆伊 e5寨裔，thau2放 hiah-e5 hou7 伊掠去關 e5人。」內中有1人問講：「Hia 是m7好e5 所在，m7 知 thang去--mah？」1人應講；「若是有好e5 意思，beh 去才thang。」
智仁勇講：「你所應--e5無的確，著看怎樣才 thang。總是我奉命著抵敵歹。今去k絕ap望交戰，就是我e5本份。」就問講：「有啥人 beh kap我去--mah？」心直講：「我 beh。」女徒4個子講：「阮也beh。」大家就起身去。女徒kap伊e 新婦猶原 tiam3 ti7 路--nih。弱質kap Koe3跋倒 teh 照顧 in。
智仁勇 in 上去疑寨chhe7絕望。到寨門就大力 lui7。絕望kap伊e5 某忽信到門腳講：「甚mih人到 chiah 好膽來攪擾阮？」智仁勇講：「是我，我是巡山 e5王所差--e5。你著開門 hou7 我入。我 beh thai5 你e5 頭，也beh 拆你e5 寨。」
絕望靠伊大漢 koh 猛，無人會較贏--伊，koh 扑算伊 bat 較贏天使，所以無驚智仁勇。絕望就穿盔甲，開門出--來。伊 e5頭盔是鐵--e5,伊e5 護心鏡是火鏡，伊e5 靴也是鐵--e5,手所kiah8--e5是大支棍。
智仁勇in就 ka7 伊圍--teh kap伊交戰。忽信出來 beh 贊伊e5 丈夫。心直用劍 1下 chhak8--去，忽信就死。絕望kap智仁勇 in 大家攏phe命交戰，後來絕望受傷倒地，iau2-ku2拚死將棍lan7-chu2 but8。智仁勇就chhih8倚去斬伊e5 頭。
大家順勢續拆疑寨，拆 1日久才了。Ti7 寨內有放行天路 e5兩人出來，就是多憂 ，kap伊e5 查某子易驚。設使 lin2 若看寨內身屍、骨頭到hiah 濟，真正 thang 奇怪。
大家倒轉到女徒 hia，這個多憂kap易驚te3 in 行，深深感謝主差in 來救--in。智仁勇 in 亦感謝主會hou7 in 贏絕望，救多憂kap易驚，將寨拆--去。
Tui3 hit-tiap8 大家 koh 行直thau3到樂山。Ti7 hia 幾若個牧者 teh 飼羊。Hiah牧者認得智仁勇，對伊講：「俺兄，這擺送行路e5 人較濟，請問你 chiah-e5人是甚mih名？」智仁勇就講明 hou7 in聽。
 Hiah牧者恭喜大家到 chia，請 in 入主人e5 厝。看見弱質、 Koe3跋倒、多憂、易驚4人比別人較軟弱，koh 小膽，就較策應--伊。智仁勇看見 an2-ni，就對 hiah牧者講：「有人看輕軟弱 e5人，嫌--伊，就款待伊 m7 好。Lin2 無 an2-ni，顯明 lin2 是主真心e5 奴僕，無親像古早以西結所記載e5 牧者，『軟弱e5 人 m7扶持--伊；有病e5 人 m7 taN2-tiap8--伊；用強暴--e5款待--伊，用殘忍--e5處治--伊。』我想救主有講伊 e5學生雖罔極細，人無款待伊，救主也算款待伊家己一般。Lin2 an2-ni 做，顯明真心敬疼主，的確有福氣。」
大家坐了後，hiah牧者講：「阮ti7 chia 是主派阮--e5,照顧伊e5 羊，主吩咐阮m7-na7 beh 炯戒無照規矩e5 人，亦 beh 安慰無志氣e5 人。Lin2 ai3甚mih chek管講，chia 所有--e5 thang hou7 lin2。」Koh tiap8 仔久就排飯菜 hou7 in大家食，菜有好味會補人e5 氣力。到暝--時大家去睏。明仔早起，牧者 chhoa7 大家上異端、炯戒、清景3個山，看見基督徒kap賢望代先所看 e5代誌。
後來 koh chhoa7 in 上1個山，名叫譬喻。上到山頂，恍惚看見有人 1句話講出--來，就會hou7 山徙來徙去。牧者對眾人講：「凡若人有信心，吩咐山開，山就開。Lin2 路--nih tu2著 oh 過e5 所在，親像有山塞--teh，若是一味信主，自然無阻擋，親像山開。」
後來 chhoa7 in 上無罪山，恍惚看1人穿白白e5 衣裳，伊名叫真善 。Koh 有兩人，1個名叫嫉妒，1個名叫誹謗，常常用臭塗糜 hiu3 ti7 真善 e5身上。無phe無偌久，hit 個臭塗糜攏 lut--起來，伊e5 衣裳猶原是白。牧者講：「Che 是hou7 lin2知真正行好e5 人，雖然 hou7 歹人蹧踢，伊e5 名聲總 boe7 歹。聖經講：『人倚靠主，主的確顯出伊e5 好，親像日頭e5 光；顯明伊 e5義，親像日中晝。』」
Koh chhoa7 in到仁愛e5 山，ti7 hia 看見1人用 1匹布鉸衫仔褲，beh幫贊散hiong人。總是伊所鉸 e5布，鉸攏boe7了。女徒 in 就問 in 講：「Che 是甚mih意思？」牧者講；「是 hou7 lin2知，人若有心 beh 幫贊散hiong人，伊永無欠缺。親像聖經講：『利益人--e5,的確得著利益。』Koh 親像在早先知以利亞e5時，有守寡人用伊所有chhun淡薄e5 麵粉做餅 hou7 以利亞食，久久伊e5 麵粉攏 boe7 了。」
Koh chhoa7 in 到1所在，看見1個烏烏e5 人，名叫真惡。有1人名叫痴子 ，1個名叫不智 ，beh ka7 伊洗 hou7伊白。無phe那洗那烏。牧者講：「人替歹人遮掩，攏是無路用。Hit人e5 歹反轉顯出，咱將歹認真除--去較好。」
Hit-tiap8 馬太e5 某心慈對牧者講：「我聽見講，基督徒kap賢望到 chia，lin2 chhoa7 in 兩人去看地獄e5邊門，今 chhoa7 阮去看，thang 抑 m7-thang？」牧者就 chhoa7 in 大家到1個山腳，教心慈去門前聽看。聽見1人 teh咒詛伊家內 e5人，因為 in m7 hou7 伊信救主，連累伊落地獄，受無盡e5艱苦。Koh 聽見人講：「我活e5 時因為驚艱苦，m7愛行天路，設使今仔日koh活 ti7 世間，雖罔有人 beh 將我身軀拆裂，我亦 beh 信耶穌 thang救我e5 靈魂。」Koh 聽見有人講：「我ti7世間 e5時，用放縱私慾e5 代誌算做快樂，真可惡。設使我會 koh 到世間，的確 beh 除去私慾，趁真理，m7 敢 koh 家己錯誤，放 sak，天堂e5 福氣。」Hit 時心慈知伊e5 腳下地動，不止驚，面親像塗色，就緊緊退後講：「多謝主，救我免得到 hia，受永遠e5 刑罰。」
大家看見牧者所指點e5 代誌，心內發hun2,beh 進前去。Hiah-e5 牧者 m7 敢留伊。代先基督徒kap賢望ti7 chia beh離開e5 時，牧者用話炯戒--伊，koh theh8路單 hou7 in 兩人。這擺無路單 hou7 女徒in，亦無炯戒e5 話，因為有智仁勇保護，伊 bat路，tu2著甚mih代誌 thang 指點。牧者祝福大家平安。
眾人koh 進前行出--來，行無偌遠，到基督徒、賢望見著背道。智仁勇講：「這個背道不論甚mih人來責備，抑是苦勸，伊攏 m7 驚。伊到十字架kap墓e5 所在，有1人 ka7 伊講：『你著細膩看 chiah-e5。』伊無 beh 聽，反轉咬嘴齒、cham3 腳講：『我決斷 beh 倒轉--去。』倒轉 iau2未 到隘門，有tu2著傳道，伊 beh 勉強背道著 koh 行天路。伊 m7 聽，反轉侮慢傳道，做伊跳牆走。」
In koh 進前到小信 hou7 賊搶e5 所在， ti7 hia看見1人kiah8刀 teh 企，面--nih 帶傷，是 hou7 人 thai5--著e5 款式。智仁勇問講：「你是啥人？」應講：「我名叫堅忍 ，亦是行天路--e5。」問講：「面--nih 啥事著傷？」應講：「Tu2-tu2有3個賊阻擋我，m7 hou7 我過去，講ai3我kap in去。若無，著倒轉去本所在。若 m7 an2-ni著 tiam3 chia死。」問講：「你到底怎樣--nih？」應講：「我講我是主e5 學生，的確 m7 做你e5 伴，亦決斷 m7 倒轉去本所在。Lin2 beh 害我死 ti7 hia，m7 是 lin2 會主意--tit。設使 lin2若 beh kap我戰，是 lin2 e5 關係。In 3人拔刀，我亦拔刀，所以就交戰。我1個對in 3個交戰，亦有3點鐘久。In 有傷我，我有傷 in。In tu2 仔去--lah！我扑算 in有聽lin2 e5腳步聲才去。」
智仁勇講：「真危險--lah！你1人對in 3人。」堅忍講：「有影！總是人若因為真理來交戰，無要緊濟少人。親像詩篇27：3 講：『In-e5 軍兵排陣，圍--teh攻打，我m7 驚；雖罔起槍、刀，我有 thang 倚靠。』Koh 參孫用驢 e5嘴phoe2骨有thai5 死偌濟人。」
智仁勇講：「你啥事無喝救？」堅忍講：「有--ah！有叫我e5 王，知伊會幫贊我。」
智仁勇就 ka7 堅忍講：「你 an2-ni不止 thang o-lo2。請你 hit 支刀 hou7 我看。」就 hou7 伊看。智仁勇kiah8過手，一下看就講：「著--lah！真正是耶路撒冷e5 刀。」堅忍講：「正是！人有這號e5刀，m7-sai2驚 boe7用--tit。刀嘴真利永boe7 tun；會剖開神器歸體。」
智仁勇講：「我真奇怪，你交戰到 hiah 久 boe7 厭sian7?」堅忍講：「著！我 hit 時雖然交戰hou7 指頭仔硬。總是 hit 時刀kap 手若親像生做 1支，hou7 我好膽有力 thang交戰。」
智仁勇講：「你an2-ni 不止好；因為你kap歹做對敵，抵tng到流血。今阮不止歡喜，請你kap阮做伴。」In 就牽伊來 ka7 伊洗傷，亦 hou7伊 lim 食。大家就相kap進前行。Hit 時智仁勇e5 心chin7歡喜，因為堅忍是勇猛--e5,會kap伊鬥照顧 hiah-e5軟弱e5 人。
 智仁勇問伊講：「你甚mih所在e5人ah？應伊講：「我是欠明府 e5人，我父母 iau2 ti7 hia。」智仁勇講：「欠明府是近將亡城--mah？」講：「正是。今我 beh 將行天路e5 因由講hou7 l聽in2。」
「有1人名叫直言 到阮 hia，勸人反悔改變，信趁救主，koh 將基督徒行路e5 代誌，tui3 頭到尾講hou7 人聽，我聽見基督徒起頭怎樣離開將亡城，這路怎樣受苦，心內怎樣平安，到路尾有天使出來迎接，送伊到天城內，見著天--nih e5 主。得著享受榮光e5 福氣，世間無物 thang 比並。我聽見這號，心肝大振動，所以定著beh 行這條路。」
Koh 問講：「你行這條路，是tui3 隘門入來抑 m7 是？」應講：「是--ah！直言有 ka7 我講若無tui3 隘門入，算m7是行天路e5 人。」
智仁勇 ka7 女徒講：「聽堅忍所講，thang 知你e5 丈夫所行，所tu2著--e5,大有利益人。有人聽見來行天路，就會得著救。」堅忍聽見 chiah-e5 話，就講：「這人kaN2是基督徒e5 婦人人--mah？」
智仁勇講：「正是--ah！」就指馬太4個兄弟仔講：「Chi2 4人是基督徒e5 後生，攏是行路e5 人。」堅忍講：「Che 真正好到極。基督徒e5 婦人人，kap伊e5 子，本然m7 肯te3基督徒去，in 若果然到巡山。基督徒真正歡喜出 ti7所向望e5 以外。」
智仁勇講：「Che 是自然e5 道理。得著救e5 人，若看見家內e5 人亦得著救，比看見平常e5 人得著救，koh 較歡喜。請問你起身e5 時，有人阻擋你抑無？」應講：「有--ah！我e5 父母，不止 m7 甘願我行這條路。」
問講：「你e5 父母啥事 m7 愛你行這條路--ah！」應講：「父母講我常常看冊祈禱，逐擺tu2著安息日歇工無辦代誌，放 sak本業，做貪憚e5 人。」
智仁勇講：「你e5 父母 an3-ni，真是無明白道理--ah！伊 iau2-ku2有甚mih阻擋你e5 話抑無？」堅忍講：「我e5 父母講這條路不止危險，m7-thang 行。」
問講：「啥事 m7-thang 行，in 有講起抑無？」應講：「有--ah！伊講路--nih 有1個憂鬱e5 塗窟，早前督徒基ti7 hia 險險憂悶死。Koh 講隘門--nih 有魔鬼 teh 射箭，beh 射死行路e5人。Koh 講有艱難山 boe7 得 thang過去；koh 有獅會食人；有匪類搶劫陷害人；居謙kap陰下兩所在歹鬼hang2喝人；有羅網絆倒人；有陷坑陷害人；iau2 有疑寨 e5絕望 beh 掠行路e5 人。攏總e5 阻擋，這條路怎樣會行--tit？」
問講：「你e5 父母有 koh 講甚mih抑無？」應講：「有--ah！伊講路--nih 有歹人，hang2騙術，chhoa7 人行錯路。」
問講：「Hiah-e5歹人到底是是誰？」應講：「我e5 父母有將基督徒、盡忠、賢望所tu2著e5 歹人攏講 hou7 我聽，koh 講保我 boe7-tiau5,我所tu2著e5 歹人，比 in 較濟、較歹。」
智仁勇講：「聽 chiah-e5話，是夠額 hou7 人 m7 敢行，你e5父母iau2 有講甚mih抑無？」應講：「亦有講早前有偌濟人行這條路，beh 到巡山，行偌遠--lah，總是tu2著艱苦，到尾無到巡山。就 theh8起易遷、心驚、懷疑、背道、目無天 in hiah-e5 人，攏是白白受艱苦，惹人e5 恥笑。」
智仁勇講：「你聽你e5 父母講chiah-e5話，心有驚抑無？」堅忍講：「攏無驚，我掠 chiah-e5代誌算做無要緊。」問講：「你 beh thai2會an2-ni？」應講：「直言所講e5 話。我深信無疑，我就掠 chiah-e5代誌算做無要緊。」
智仁勇講：「無錯！你會深信無疑，才會 an2-ni。」堅忍講：「我無 hou7 父母阻擋，是因為信聖冊e5 話才會擔當 chiah-e5 艱苦，來到這所在。」
講話e5 時，大家行到迷氣地，hit所在e5 地氣激著人，人就無精神厭sian7,想ai3睏，睏了亦boe7 醒，續死 ti7 hia。
大家知 hit 所在危險，就相勉勵，逐人留心 teh 行。行無偌遠有雲霧密密，四面罩倚，你無看見我，我無看見你。大家常常相叫，驚了四散。
智仁勇kap心直做頭前行，弱質、多憂、易驚、女徒kap伊e5 子新婦 ti7 中央，堅忍 ti7 後面，大家慢慢行。路真是烏暗，有人跋倒，有人吐氣，有人phi-phi7喘，忽然有人講：「緊猛來扶我。」忽然有人叫講：「某人 ti7 hia--nih。」行過路邊有 1座涼亭，起到不止好，內面椅桌、眠床、被帳攏齊備。In 行厭--lah！Tu2著這個涼亭，愛到 boe7-tit-thang 入--去，總是大家本然知迷氣地 m7-hang 睏，驚了入去歇，卻睏--去，所以 m7 敢入涼亭，只好進前行。
行無偌久，智仁勇扑算到雙叉路e5 所在，就扑火點火把。伊有帶地圖，這時就 theh8出來看，才m7-sai2行錯。
無偌久，雲霧略仔散，就會認得路，koh 較好行。前面e5 路邊有1個亭仔，大家到 hia 看見內面有兩人倒 teh 睏。1個名叫風光 ，1個名叫自善 。Chi2兩人行到這--nih，因為厭sian7,坐teh 歇睏，m7知卻睏--去。大家看見就可憐--伊，知 ti7 chi2亭仔內睏，是真危險。
大家思量看著叫in 醒，抑是出在in。思量有hiah 久，就定著意思 beh 叫in 醒。大眾相勉勵講：「若真正去叫 in 醒，咱切切m7-thang ti7 hia耽擱，若耽擱驚了連咱亦睏去；kiam2 m7 是救別人 boe7 成，反轉害家己--mah？」
Hit-tiap8 智仁勇kap心直就入去亭仔內，其餘--e5企 ti7 外面。
智仁勇kap心直叫 hi2 兩人，叫攏 boe7 醒，用手 ka7 伊搖，亦 boe7 醒。兩人攏唸夢話。1人講：「聽侯我領工錢，我就還你。」1人講：「我決斷 beh kap伊 thai5,到死才煞。」
大家聽--見，就替 in 吐氣，攏無法度 thang 叫 in 醒，姑不chiong koh 進前行，Beh 出迷氣地 e5邊界，聽見前面有人 teh祈禱 e5聲，知伊心內有迫切e5 代誌，所以真關心。Tiap8 仔久進前看見伊跪--teh，面向天，切切teh 求，聽無明伊 teh 祈禱講甚mih話。
一 tiap8 仔久，hit 人祈禱煞，就起來進前去。智仁勇就叫講：「朋友--ah！我看你亦是行天路e5人，kap阮相kap行好抑 m7?」
這人就企 teh 聽候。大家iau2 行未 到，心直講：「這人是我e5 鄉親，我 bat--伊，伊e5 名叫做固立 ，做聖徒品行真好。」
固立叫心直講：「俺兄--ah！你亦來到 chia--mah？」應講：「著。我來，你亦來。」固立講：「我路--nih tu2著你，我真歡喜。」心直講：「我看見你teh祈禱，亦是真歡喜。」
固立講：「你有看見我teh 祈禱--mah？」應講：「有--ah！看見就想你真正是真心e5 聖徒，苦jip你 boe7著，thang kap你相kap行。」
固立講：「你講我 an2-ni，我向望oe7 親像 an2-ni，若會 an2-ni 是有福氣；若是 boe7 an2-ni，是我家己受苦。」心直講：「這句話無錯，koh 你是疑 ngai2 家己 m7 是真心e5 聖徒，我因為 an2-ni，一發信你是真心--e5。」
堅忍 ka7 固立講：「你tu2 仔 ti7 路--nih跪teh 祈禱，是為著啥事？你是常常祈禱，抑是tu2著非常e5 代誌才祈禱--ah！」
應講：「咱現時 ti7 迷氣地，我家己行天路，teh 想 ti7 這所在不止危險，有偌濟人死 ti7 chia；koh 想死 ti7 chia m7 是艱苦死，是快活死；人睏續死--去，kiam2 m7 是快活死--mah？」
固立講iau2未煞，心直就插嘴問講：「亭仔內有兩人 teh睏，你有看見抑無？」應講：「有--ah！驚了 in 倒 ti7 hia 到身軀臭爛，我tu2-chiah 有講，想這所在e5 危險。Teh 想e5 時，忽然有1個老婦人人穿 sui2 衫，妝飾真好看，到我e5 面前 ka7 我講ai3我kap伊去，就會享受大富貴。我辭--伊幾若擺，伊亦m7 去，一味扮笑面，我就受氣，伊亦無要緊，猶原用富貴允beh hou7 我；koh 講世間e5 富貴是伊teh 掌管，人得著福祿，攏是伊主意。我問伊叫甚mih名，伊講名叫虛幻 。我聽見這個名字，一發厭賤--伊，總是伊iau2-ku2來纏--我，m7肯離開；我想了無法度，就跪落去祈禱，求主趕伊去。無偌久伊就去了，我猶原祈禱感謝主，無 hou7 我入伊e5 圈套；hit-tiap8 lin2才來。我想虛幻勸 m7 好e5 意思，的確是 beh 阻擋我行這條路。」
心直講：「伊想的確 beh 害你，是真--e5。我想 hit 個人，我早前 m7-bat 看見，是聽見人講。」固立講：「都亦有人 an2-ni。」心直講：「Hit個人kiam2 m7 是身軀不止大漢koah好看--mah？」固立講：「你講真著，伊就是這號款。」心直：「Hit個人講話kiam2 m7 是真好聽，滿面笑笑--mah？」固立講：「正是。」
心直講：「Hit個人半腰ha5 1條e5銀袋，kiam2 m7 是常常用手穿入袋仔內摸 hit個銀，掠做寶貝一般--mah？」固立講：「 1點仔無增差。你講伊e5 代誌到 hiah 詳細，設使無看見，亦的確是有看見 e5人 ka7 你講--伊。」智仁勇講：「Hit個人是紅姨，專專 teh 騙--人。這所在e5 地氣會迷--人，是伊e5 法術long2成--e5,伊是笑面虎，講話好聽，總是人若親愛--伊，算是違逆上帝。見若阻擋人行天路--e5,攏是虛幻e5 徒弟。虛幻常常用錢扑騙人，hou7 人離開天路te3伊去。伊 hit 支嘴真gau5 講話，常常 tng7--著行天路 e5人，就誇口世間e5 快樂，ai3人看輕天頂e5 福氣。伊真厚e5面皮，攏無 1點仔見笑，不論甚mih人，伊攏敢kap伊講話；若看見富貴e5 人，就親近--伊；看見散hiong人，就厭賤--伊，不論是甚mih人有法度會趁錢，伊就四界chhng來誇口伊e5 本事。伊不止愛 hou7人請，貪食、貪lim，m7 是 hou7 chia 請去食飯，就是hou7 hia 請去 lim 酒。家己逞伊 e5才能，ai3人敬拜，認伊做主。有偌濟人順趁跪拜--伊；見若信伊 e5人，伊就應允beh 用福氣賞賜伊直到子子孫孫。伊有時用家己 e5銀分hou7 人，親像hiat-kak8糞圾一樣。虛幻常常誇口家己e5 權柄，講人若甘願聽伊e5 話，甚mih福氣攏會得--著。連王位、邦國亦應允beh hou7 人，伊雖罔講到hiah 好聽，總是趁伊e5 人，濟濟人悽慘死，靈魂落地獄。」固立講：「我 hit-tiap8 無聽見伊e5 話，真是佳哉，設使若趁--伊，伊就 chhoa7我去 hit 位，是誰仔會知--ah？」
智仁勇講：「的確 chhoa7 你入羅網，陷落ti7 艱苦e5 所在--lah！Hit 個虛幻不止厲害，在早引誘大衛e5 子押沙龍忤逆伊e5 父。Koh 迷惑耶羅波暗反叛伊e5 國君羅波安。Koh 迷惑猶大賣救主；koh 迷惑底馬離開正道，che 攏是虛幻e5所做。伊害人e5 事真濟，講未了。五倫不合、相爭、擾亂 chiah-e5代誌，攏是伊弄成--e5。M7-na7 an2-ni，人e5 心內有私慾發起，遏 boe7-tiau5,家己kap家己交戰，亦是虛幻 hou7 伊 an2-ni。」大家聽智仁勇e5 話，亦歡喜、亦驚惶。
大家出了迷氣地，進前 koh行，一直行到處地，hia 暝日攏有日頭e5 光。已經到 hit 所在，大家因為行路sian7,就歇睏 tiap8 仔久。這所在本是行路e5 人e5 公所，chia 好食好用e5 物，攏是上帝代先備辦 beh hou7 行路e5 人。過 tiap8 仔久大家 teh 歇睏，hit-nih8常常奏好聽e5 樂音，大家聽--見，心內不止快樂，雖然無睏，亦知精神得著充足。Chi2街路 e5人大家teh 講：「這 tiap8 koh 加添幾個行路e5 人。」Koh 講：「昨bou7日某人過無橋河，得著入天城e5 門。」Koh忽然大家 teh 相kap講：「Tu2-chiah 有hiah-e5榮光--e5 到--lah！ Thang知iau2 有行路e5 人緊緊到 chia--lah！Hiah-e5 榮光--e5 來聽候in，hou7 in e5 憂悶變做歡喜。」
女徒 in tiam3 ti7 處地真歡喜。這位離天使無偌遠；恍惚聽見天頂奏樂e5 聲，koh 恍惚看見天頂e5 榮光。這--nih所看--見、所聽--見、所食，無 1項 m7 合意。總是想到的確著過無橋河，知有憂悶、煩惱，koh 想過了無橋河，有無窮盡e5 福氣，hit 個憂悶、煩惱就會煞。
這nih8有 1部冊，若有行天路e5人到 chia，將伊e5 名字，kap伊路--nih所tu2--著奇異e5 代誌，攏記 ti7 冊--nih。這nih8 有人 teh 講：「無橋河有時水tiN7--起來，有時水kho2--落去，過這條河--e5,有--e5 oh，有時易。」
女徒 in tiam3 chia 聽候過河。有 1日忽然人 teh 講：「天城--nih8有人theh8要緊e5 批，來hou7 基督徒e5 某，名叫基督女徒。Liam5-piN chhe7 著女徒，將批 hou7--伊。伊拆開1下看，大略寫講：「天頂e5 主厝召你chi2幾日內離開身軀到明宮，享受永遠活，親像衫穿 ti7身軀一樣。」
女徒知過河e5 日子近--lah！伊家己1人 beh 代先過去，就請智仁勇來，講 hou7 伊知。伊安慰女徒講：「你代先 hou7 主所召，是有福氣--lah！」女徒多謝智仁勇，受伊 1路照顧、教示；koh 講：「我過無橋河以後，4個子，4個新婦 ti7 世間，求你照顧--伊，指示--伊。」智仁勇應講：「做你放心我無 m7著盡心。」女徒叫伊4個子，4個新婦到伊 e5面前。對in 講：「我看 lin2 e5 所行無啥 thang 嫌。我 iau2 會安心，總是主將白衫 hou7 lin2,切 m7-thang 扑la5-sam5,lin2 若 beh 真正會 an2-ni，我雖然離開 lin2,亦會得著安慰，後--來 ti7 主e5 所在 thang koh 聚會，大家穿永遠 boe7 敗壞、無la5-sam5 e5 衫，kiam2 m7 是真歡喜--mah？」
In 聽見女徒 chiah-e5話，忽然悲傷流目屎講：「阮 m7 tah8著kap母親相kap過這個河，m7-ku2主e5 批無召阮去，阮聽母親e5教示，thai2-tho2 敢無趁？倚靠主e5 扶持，細膩照顧 chiah-e5衫，決斷 boe7扑la5-sam5;後--來 ti7 巡山 thang 見著母親e5 面，一齊o-lo2主。Che是阮所向望--e5。」
女徒 koh 請心直來。心直到，女徒講伊真正是以色列人，無白賊--e5。心直講：「行天路e5 人應該著an2-ni，總是願我會 an2-ni 才好。你teh-beh 去巡山，願你起身e5 時tu2著好天，無橋河e5 水亦無tiN7--起來，過--去不止快。」女徒講：「多謝你e5 好意，總是我不論好天時，抑無好天時，一定 beh 過這個河，到主e5 所在，就滿我e5心願。」
Hit 時 Koe3跋倒來見女徒。女徒對伊講：「你行天路到 chia 有經過濟濟艱苦，總是到尾會得著大平安e5 所在。你今著謹慎備辦，因為 m7 知天使甚mih時 beh 來召你去。」
Koh 請弱質、多憂、易驚，ka7 in 講：「Lin2攏是軟弱，會得thang脫離路上e5 危險，平安到這nih8,攏是主e5 保護，我今 beh kap lin2 分開，有幾句話相勸。主早前賞賜lin2 e5恩典，要緊著常常記--tit，m7-thang boe7 記--tit。攏著好膽，一心靠主，m7-thang驚惶，an2-ni-siN行，後--來就有面 thang 見主，免得見笑。」3人講：「看你這號e5款式，到 chiah 平安，阮亦略仔較好膽。」
女徒 koh 請堅忍、固立兩人來，對 in 講：「Lin2 攏是有見識，有勇健--e5,m7-sai2我苦勸勉勵。總是我有 1句話 beh 講，Lin2 著盡忠到死，主就賞賜lin2永遠活 e5報賞，親像戴冕旒。」兩人講：「阮e5 見識、氣力，攏 boe7 靠--tit，若會，起頭到路尾攏是倚靠主e5 氣力，若真正會得著永遠活，亦是主白白e5 賞賜。」
女徒 beh 過河e5 時，有偌濟人聚集來送行，大家恍惚看見河 hit 爿邊，有濟濟榮光e5 人 teh聽候。女徒 1邊kap眾人相辭， 1邊過河，人聽見伊路尾講 1句話，講：「主--ah！我來歸倚你、o-lo2你。」後來過河去，就看 boe7 見。
伊e5 子kap新婦啼哭、傷心，智仁勇、堅忍、固立，in hiah-e5 人，看見女徒這號e5 款式， 1邊憂悶，因為 m7 甘kap伊分離； 1邊歡喜，因為看伊得著救。
有 1日，天城內--e5 theh8批來 beh hou7 Koe3跋倒；到 chhe7--著，就將批交--伊。Koh 對伊講：「我奉你所疼 e5主命令 ka7 你講，你著去kap伊坐桌，ti7 伊e5 國lim 食。今著備辦起身。」
Koe3跋倒就請伊攏總e5 同伴來對 in 講：「我已經受--著上帝召e5 消息，beh kap lin2 分開。後--來上帝亦 beh 召 lin2 去永遠e5 國。今我無甚mih家業 thang 留--teh hou7我e5 子，所有--e5 就是chi2兩支枴仔tiaN7-tiaN7。但是向望我e5 子行天路 m7-sai2用這個枴仔。」就ka7 智仁勇說謝，因為 1路照顧--伊。
Hit 時大家送伊到河邊。Koe3跋倒就講：「今了後我 m7-sai2用這個枴仔，因為 hit 爿有馬車 beh hou7 我坐。」就過河去。
聽見伊講這句話，好--ah！永遠活。
 後--來 koh 有天城內--e5 theh8批來 hou7弱質；批內所寫，亦是 beh 叫伊倒--去主 hti--nih。弱質就請 chiah-e5會友來，ka7 in 講：「我chi2幾日 e5中間beh kap lin2 分開，我本軟弱，服事主無齊夠，過河去，hit 個軟弱無--去lah！Ti7 永遠活e5 所在，thang常常服事主，永遠無厭。」伊到河中講：「今得著永遠活--lah！」就過去。
Koh 過幾日，多憂kap伊e5 查某子易驚，同時接著天頂e5 批，召 in 到主 hit 位，放 sak 憂悶、驚惶，得著歡喜、安慰。多憂就請智仁勇、心直、馬太in hiah-e5人來，將這個代誌 ka7 in 講：「阮兩個，今 hou7主所召，beh 過無橋河；阮平素憂悶，驚惶。有 1擺去絕望掠--著，攏是因為信主e5 心無大，實在得罪主，亦連累 lin2 替阮艱苦，到今知家己e5 失錯，lin2 著炯戒後來行路e5 人，m7-thang 親像阮。」Beh 過河e5 時，多憂講：「烏暗過--去，光明到了，就是歡喜出 ti7 向望以外。」易驚 1邊過河， 1邊吟詩。人看出伊e5 歡喜、快樂，聽無明伊 teh 吟甚mih詩。
Koh  1擺天頂有批來召心直，亦叫伊到主e5 所在。心直就 ka7同行--e5 講：「人稱呼我做心直，我知無合這個名，現時 beh 到主 hit 位，心內e5 彎曲就無--去lah！才會合我e5 名？」心直過河e5 時，河tiN7--起來，無甚mih快過。佳哉有1人，名叫無虧心--e5,平日kap心直相好，用手扶伊過去，無到沈--落去，伊e5路尾有 1句話講：「我會得著救，攏總是主e5 恩典賞賜。」
後來聽見人講：「堅忍亦 hou7主召伊過河去。伊得著這個消息，就請 chiah-e5同行--e5 人來，ka7 in 講：「我今 beh 倒去到天父e5 所在，我路--nih 雖然tu2著 hiah 濟艱苦，倚靠主e5 扶持，iau2-ku2會吞忍--tit，到這時陣有大福氣 thang 得--著，無親像世間人為著空空e5 榮華 teh 勞碌，伊 e5向望到尾空空。」堅忍落河e5 時講：「死--ah！你e5 得勝 ti7 toh落？」到水深e5 所在 koh講：「死--ah！你e5 磺氣 ti7 toh落？」。到過去 hit 爿，就有 hiah-e5樂工奏樂來迎接--伊。
Koh 後來固立亦 hou7 主召伊去，召伊e5 批講主不止 teh 數念--伊，ia3伊倒--去，m7 甘 hou7 伊久久 ti7 世間。伊得著這個消息，就請智仁勇、馬太in hiah-e5人來，將伊beh 過河e5 代誌講 hou7 in 知。Koh ka7 智仁勇講：「我kap你同行無久，現時 beh koh 相分開，總是路--nih聽你指示，亦受利益chin7濟，可惜無較早tu2著你，今有 1項代誌 beh 託重你。我想你一定 beh 倒去釋示 hia，koh再保護別個行路e5 人。請你寫批寄 hou7 我家內e5 人。阮兜 iau2 有某kap 5個子兒，ka7 in 講我an2怎樣平安到這位。過河e5 時甚mih向望；koh 著將女徒 in hiah-e5人得著福氣e5 代誌寫 hou7 in 知。In 本m7 甘願行這條路，向望 in 若看這張批，心肝得著感動，亦會行這條路，我 kian-ta 會替 in 祈禱流目屎tiaN7-tiaN7。論到 in 甘願行天路抑 m7 甘願，m7 是我會代先定著--tit，你亦著將這個情形替我 ka7 in 講。」
固立到河邊，河水無深，亦無風無湧。伊到河e5 中央企--teh，講：「我今過這條河，到天頂 e5巡山，親像古早以色列e5百姓過約旦河，才會入迦南地。Ti7 這河--nih，身軀雖然親像冰e5 冷，心肝是親像火e5 熱一般樣。因為天堂e5 福氣是 ti7 目珠前，想今 beh 得著--lah！我e5路站已經行盡--lah！我e5 著磨、艱苦已經行明白--lah！主早頭殼戴刺仔e5 冕旒，身軀釘 ti7 十字架頂，攏是因為咱受凌辱、受死，今liam5-piN會看見--伊lah！我早前無看見主，清清tui3信親近伊，今會親目看見伊，kap伊做 1堆。」固立講了，就過河去，tui3 空中直到天城，有天使迎接--伊，樂工奏樂、平安、快樂、榮光，世間無 thang 比並。
我夢到這時就醒，醒e5 時，女徒e5 子、新婦、孫，攏未過河--去。
 今對看倌lin2 相辭；後--來若 koh夢--見，才請大家來聽in e5 代誌。



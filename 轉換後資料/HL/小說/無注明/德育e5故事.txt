頭序
咱來講究舊約 e5 聖經，ai3 排列次序，著知第一古早 tiam3 世間是甚物人、甚物事。咱著明白知是但以理、抑是亞伯拉罕、抑是大衛、抑是以利亞，佗落一人較 古早、出世？佗落 一個較 路尾？Koh舊約 e5 歷史著知甚物項 較古早？甚物 項較路尾？譬論是大水、抑是以色列族 ti7 埃及、抑是 3人 ti7 火爐、抑是所多瑪、俄摩拉 hou7 硫磺火tui3天來燒--去；佗落 一項是較 早、佗落一項較後來？這本是beh 贊咱thang照次序排列舊約所記幾若項要緊 e5事。
第一 章。 論囡仔
Lo5-poe3 e5 勇敢
法國有一個囡仔名叫 Lo5-poe3,伊 e5 父母是敬虔 e5 信徒。Lo5-poe3 tui3細漢 會曉祈禱吟詩。5、6歲 e5 時，伊看逐日e5 早暗第一要緊 e5事就是祈禱謝恩，服事天父。親像 an2-ni 就漸漸成做習慣。 
12歲父母送伊入中學堂。起頭到，hit e5-hng，伊不只受窘迫，因為新學生入學常常 hou7人看song5,Lo5-poe3 猶原照 也著 e5 法度祈禱。Beh 睏 e5 第先，就弓型跪ti7 眠床前，祈禱講：「多謝天父送 我來chia 讀冊，四周圍攏是新交陪--e5,求主耶穌幫贊我，謹慎小心，ti7 in e5 中間，品行端正，致到無凌辱你e5 名。目珠前 e5路極崎遠，求主 chhoa7 我，勇敢直直進前，koh 求主庇佑我 e5 父母，平安無啥事，阿門。」 祈禱煞上眠床就 beh 睏。chiah e5 學生笑--e5 笑、喝--e5 喝，koh 齊齊用枕頭對伊e5 頭殼佮ka-chiah 直直 hmh，勢親像 拍到 beh pian3-sui7。In 戲弄到一睏仔飽，獨獨 Lo5-poe3 攏無受氣，續 koh祈禱講：「求主赦免 in e5 罪，因為in 所做是對 boe7明。」 
逐日早暗，Lo5-poe3 照常祈禱，無幾日後，伊就無受窘迫，續有偌濟人 認伊e5 m7著，也koh續反悔來信主耶穌。看這個囡仔為主耶穌做干證，真正應該著 o-lo2 主。
Pi-su e5 信心
Ti7 倫敦南勢70哩，Bi2-li2-su e5 鄉社中，有一位Pi-su 牧師，hit-tiap8 ti7 某城傳道理，第一 出名。這人細漢 e5 時 e5 境遇，非常 e5 艱苦。6歲父死、7歲母死，有時倚靠外戚、有時倚靠 老父 e5 朋友，四界留ti7 四方，攏無養身定著 e5 所在。
11歲 e5 時，一日ti7 街路佮細漢 囡仔 teh thit-tho5,忽然有一個女傳道 對 Pi-su講：「 你這個 囡仔，怎樣 m7 入學讀冊？」  Pi-su應講：「我無錢、koh 無朋友、也無人thang幫贊，beh怎樣有thang讀冊-- nih？」   女傳道 講：「你若願意，求這位的確應允祈禱 e5 耶穌基督，伊的確幫贊你。」  Pi-su講：「耶穌基督 ti7 佗落？」   女傳道講：「伊是ti7 天堂，為著救贖人 e5 罪，降生 ti7 猶太國，今猶原 koh 倒去天堂。」 
女傳道去了後，Pi-su 家己想講：「 天堂究竟 ti7 佗落，我若親身去chhe7伊，有濟濟不便，m7值著寫批求伊。」就請一個比伊較大 e5 學生，Pi-su講意思，hit個學生就替寫。 寫了就封--起--來，送到郵政。郵政 e5人一下看面頂寫--e5,是beh 寄到天堂耶穌基督收，就 gong5-ngiah8講：「這個批 boe7寄--得」 Pi-su 講：「提批是你 e5 職份，怎樣講 boe7?」  講煞納郵費，就做伊去。
了後 Pi-su 常常 teh 向望回批，向望到真著急。過兩禮拜有一 位牧師到郵政局寄批，忽然 看見 ti7 寄 boe7到批信盒內有Pi-su寄 hou7 主耶穌 e5 批。 (這個寄 boe7到 批信盒，是in hit位若批寄 boe7到，就 koh 提倒轉用hit個盒toe2)  牧師真 稀奇，就來問伊e5 來歷。郵政 e5人 攏總ka7 伊講明。 牧師講：「 我 beh 拆起來看。」  已經拆開，看見內面寫--e5 是：「我所疼 e5 耶穌基督--ah，聽見講，你款待世間人若有求的確應允，一切e5 好事，無m7 幫贊。我這個無父母、無錢財、無te3 倚靠 e5 細漢囡仔，thiau5-ti5 來求你憐憫，hou7 我有機會會得到thang入學讀冊。你是老先生，無論怎樣安排 我攏聽趁命令，這tiap8 我已經 備辦，求你chhoa7 我入學。無路用 e5 Pi-su 鞠躬。」牧師看了，講：「耶穌基督允伊所求-- lah。」hit個牧師就去 chhe7 Pi-su，toe5 錢來hou7伊入學。Pi-su 畢業了3年，就hou7 出名e5 堂會請伊做牧師。這tiap8 ti7 英國 e5 牧師中伊做第一出名--e5。
主 耶穌 e5 話講：「Lin2 奉我 e5 名，無論求甚物，我的確 beh 成。」   這句話真正thang信。
戴德生細漢獻心hou7 主
內地會 e5 戴公，做囡仔 e5 時，伊 e5 老母 因為有要緊 e5事，去別位一 禮拜久。倒--來 e5 時，伊 e5 子就去迎接--伊 。已經 看見，就歡歡喜喜，對伊e5 老母 講：「我 ti7 這禮拜內已經將心獻 hou7 主。」伊e5 老母滿面tai3 笑講：「 我 e5 子，你這項事，我早早已經 知。」  戴公講：「老母怎樣會知--leh？穩當是我 e5 大姊 ka7 你講。」老母講：「M7是，是上帝 ka7 我講，我離開家了後，有一日用一晡工，為著你祈禱，後--來聖神ka7 我講，我 e5 子已經得到救--lah，所以我早早知，你將心獻 hou7 主。」  
後--來chha知老母為伊祈禱 e5 時，伊ti7 家內抵仔 teh 看 一篇道理﹔良心大 振動，知上帝beh用伊，就liam5-piN跪--落--去，將心 交 hou7 救主。Koh 將 這個光景 ka7伊e5 大姊講，koh講 老母若倒--來，也的確 beh 緊 ka7 伊講獨獨伊e5 老母已經知--lah。Gau5 祈禱 e5 信徒會明主 e5 旨意，請 看內地會今仔日e5 功效，攏是tui3 hit下晡起點。 祈禱 e5 功效怎樣 到 hiah 奇妙。做老母--e5 請注意。
Ma2-li7 讀聖經趕賊
英國有這個姓王 e5 作田人。伊有地50畝，企起 ti7 偏僻 e5 鄉社，家內 e5 婦人人佮子兒，平安渡日。
姓王--e5 是一個熱心 e5 信徒，常常對家內 e5人講：「人活第一要緊 e5事，著教示子查某子敬虔服事主。」  所以逐禮拜，除留一人顧門以外，其餘--e5 攏著去禮拜。
伊有這個細查某 子名叫 Ma2-li7,抵仔 是10歲，就有大人 e5 氣慨，常常 對老父講：「阿爹，我thang tiam3 teh 顧門 抑 m7-thang？」   姓王--e5 因為伊細漢，所以 m7 敢允。囡仔 tauh8-tauh8 問，伊就 tauh8 tauh8 辭。
In hit位攏無賊，所以姓王--e5 後來有一 禮拜講：「Ma2-li7 常常討 beh tiam3 teh 顧門，m7值著 hou7伊試看，koh有狗thang做伴，量敢無要緊。」對an2-ni Ma2-li7 就成伊e5 心願 hou7 父母攏去禮拜。
In 去無偌久，Ma2-li7 第先真歡喜，後--來想無伴，隨時掀開聖經，掀 到詩篇 34 篇自自然然就讀 念 koh再念，致到會閱唸。後--來真無sioh8 ，就chhoa7 狗到花園 thit-tho5。
Hit時 抵仔 11點，姓王--e5 佮伊e5 母子著12點才會倒來。 Ma2-li7 ti7 花園 內 thit-tho5到 tuh-ka-choe7 ，到醒入厝beh 備辦飯。忽然家己講：「狗佗落去？」 出來叫 e5 時，攏無動靜。Hit時 liam5-piN有歹人，到 Ma2-li7 e5 面前，問 Ma2-li7講：「你 e5 老父 ti7 家內無？」 應講：「無，我 e5 父無ti7 家內，只有我佮狗na7-tiaN7。Lin2 beh 創甚物？」In 笑 講：「你boe7會koh 看見你e5 狗--lah。」   Ma2-li7 m7知狗已經 hou7 in 害--死。
伊常常看見老母 un-khun5  款待人客，所以對hit 2人講：「請入厝內，我 beh 備辦飯頓 來請 lin2 食，lin2 著聽候到我 e5 父倒--來。」  In 入來，Ma2-li7 備辦飯好，就排ti7 桌頂，Ma2-li7講：「祈禱，咱逐家就食。」In 2人攏笑，一個講：「我 boe7曉--得，hou7你祈禱。」tui3 an2-ni Ma2-li7 就用簡 e5 話，感謝天父。 感謝了就食。 In 食非常緊，koh對 Ma2-li7 也 不只粗魯，Ma2-li7 hit時 才 giau5疑，in m7是好人。有一個講：「你著 ka7 阮講。你e5 父早日賣豬 e5 錢 he7 ti7 佗落？」   Ma2-li7 抵仔 beh 應。 Hit一個講：「你無驚 阮--mah？譬喻阮是賊，你敢無驚--mah？」   Ma2-li7 講：「我不只 驚，獨獨我抵仔讀 e5 聖經，hou7 我知，天父的確照顧我、佮我 e5 厝，若是你甘願聽，我 beh 因為lin2 koh再讀。」隨時念講：「敬畏主 e5人，四圍有主 e5 使者，紮營拯救。」
 In 看見 Ma2-li7 hit 樣e5 信心。中間 一個，良心大振動，就對同伴 講：「緊行，我m7 幫贊你偷這號 人 e5 錢，看這個細漢查某囡仔，thang知in是好人，我也 m7敢偷--in，因為天父 看顧--in。」 Koh 一個咒choa7 講：「若無偷淡薄錢，決斷 m7 去。」伊e5 同伴 m7 hou7伊做這號事，隨時就 出門外，佮Ma2-li7 相辭。越頭講：「阮 m7 聽候你e5 老父。」  
姓王--e5佮家內 e5人tui禮拜堂倒--來一下入門看見細隻狗死，就真驚，扑算已經 hou7 賊偷。
到入厝，看見 Ma2-li7 e5 飯已經備辦好，就細膩問hit個因端。問煞，就 佮伊e5 婦人人相佮 謝恩，因為伊e5 細查某 子 讀聖經，有得到這個 好 e5 效果。
福德講誠實
Ti7 美國某學堂，有一個散hiong e5 學生，名叫福德，讀冊無濟，koh 無不只聰明，獨獨伊e5 寫字，boe7輸眾人。伊有一科， kek-goe7  e5用工，家己扑算到考 e5 時，別科 e5 報賞 m7 敢向望，寫字這科，有thang分一份。
到年尾考冊 e5 時，Kam-tok來賓攏去參觀，本學 e5 先生第先叫 學生照位坐，後--來將逐個學生 e5 寫字簿，分hou7 逐人，叫 in 現寫，免得有私心 e5弊病。 看這tiap8 寫 e5 是誰較 好，就hou7伊報賞。可惜先生無細膩，將福德 e5 寫字簿 提hou7 喜德，喜德 e5 hou7 福德。逐個學生寫了，Kam-tok逐個逐個看﹔ 揀 出2本好--e5,一面看，一面tui 眾人講：「今年寫字 e5 報賞 beh 歸ti7 這兩個學生。」
當 hit 時福德 看見hit兩本 e5 中間，有一 本是伊 e5,心內就十分e5 歡喜。較 theng5  先生將報賞 佮寫字簿分hou7 逐個 學生。福德一下看，簿仔是家己--e5,字是喜德寫--e5,就 ka7 先生講：「我 m7應該得到報賞，因為che m7是我寫--e5,是喜德寫--e5。」 先生講：「An2-ni是我無小心，將 簿仔換錯。」  應講：「無論怎樣，我 m7應該得著賞。」先生就將報賞 hou7 喜德。
學生中有e5講：「福德真憨，若無做聲，報賞 敢 m7是伊 e5--mah？」也 有 e5 講：「福德真正是好人，寧可失落報賞，m7肯講白賊來損害--人。」   福德雖然失落會看見 e5 報賞，總--是伊穩當會得到 boe7 看見 e5 報賞。
主耶穌講：「Lin2 e5 話，是就講是，m7是就講 m7是，若是講過頭，就是tui 歹生--出--來。」
福德已經照這個話行。 耶穌 hou7 伊平安快樂，敢 m7是第一寶貴 e5 報賞--mah？細子著聽--ah，著勉勵--ah！
清氣真好
有一個囡仔抵仔5歲，這擺佮伊e5 細漢小弟，ti7 厝內 teh thit-tho5。忽然抵著火燒，火煙真大 chheng3--起--來， 勢面 teh-beh 燒死人。Hit個囡仔猶原自自然然，將小弟2手抱--起--來，屈身忍氣就走。
抵仔到門口，有2人走來，伊佮伊e5 小弟攏受救 出。一下到外面，喘一個大氣講：「害--ah！清 e5 氣真好，清 e5 氣真 好。」   邊--仔有一 人 chhap 嘴講：「你平日敢m7是常常吸清 e5 空氣-- mah？怎樣今仔日才 知好--nih8?」伊就應講：「 我今仔日若 m7是tui火煙內走--出--來，清 e5 氣雖然好到怎樣也 m7 知。」  
聖徒常常 ti7 天父 e5 恩典中，攏 boe7曉感恩。到抵著艱苦以後，才知平日得到恩無少，實在真可惜可惜。
Li2 Seng5-bi2講白賊
Li2  Seng5-bi2 12歲，伊 e5 父母是熱心 e5 教友，凡事照良心，也教示囡仔保守良心。
一日Li2 Su-niu5 趕緊 beh 去買幾斤番藷，吩咐Seng5-bi2 ti7 家內顧門，m7 thang出去thit-tho5,驚了有人來偷提物。 Seng5-bi2應：「好」 。Li2 Su-niu5 就 koaN7 竹籠仔出--去。
Seng5-bi2 ti7 家內無偌久，就想無sioh8,就去開屜，亂亂hiau到一睏仔飽。 Koh 開碗櫥，看見有幾塊餅乾，toe2 ti7 鋼鐵盒內，一下看見就 liam5-piN ai3 beh 食。良心講：「M7-thang，著 he7-teh，m7-thang扑振動。」  撒旦講：「著食、著食。」  Seng5-bi2 m7聽良心，竟然聽撒旦。 無偌久將鋼鐵盒內 e5 餅乾攏食了了。良心 koh 教伊著反悔。撒旦講：「無要緊，將指頭仔拭清氣你e5 嘴，碗櫥猶原關--teh，你 e5 老母倒--來，beh thai2會知。」 
良心講：「老母倒--來著講誠實，m7-thang 白賊。」  Seng5-bi2 koh m7 聽，走到埕--來佮 厝邊 e5 囡仔 thit-tho5。獨獨良心 tauh8-tauh8 koh再 擊動伊，講：「你所做m7著，聽候老母 倒--來，要緊著講誠實。」  
Li2 Su-niu5 倒--來e5 時，因為真厭siin7,tui3 Seng5-bi2講：「Ka7 我泡一杯茶--來，ti7 碗櫥內有幾te3餅乾，提來hou7 我食。」  
Seng5-bi2 提五個lui ，出去買茶心泡一罐茶。這時心內已經真 艱苦做。 良心講：「著講誠實。」   撒旦講：「M7免，著講餅乾hou7 貓食--去。」  
茶已經泡好，Li2  Su-niu5講：「餅乾 ti7 碗櫥內，緊去提--出--來。」  
Seng5-bi2 就去開碗櫥看，講：「無餅乾。」  
良心講：「緊認 m7 著。」 
 撒旦講：「M7-thang，只有著講貓食--去。」  
Seng5-bi2 hit時已經 hou7 撒旦 long7-to2 ，boe7會無聽伊kiau-so2，就講：「餅乾 hou7 貓食--去。」  
良心聽見伊講白賊，ti7 內面 出力直直掘、掘，到 hou7伊面真紅，煞叫伊著緊承認。
Li2 Su-niu5講：「細隻貓食--去，你e5 面怎樣會紅？」  
Seng5-bi2 e5 良心 ti7 內面，koh再出力 攻擊，ka7伊攻擊到 hou7伊哮，才實實講：「餅乾是我食--去，求老母著寬恕--我。」  
Li2 Su-niu5 因為伊頭 擺抵做m7著，koh 家己知罪，只有苦勸--伊，叫伊下擺 m7-thang koh講白賊，也無刑法--伊，an2-ni 這個事誌就明白。
Tok-sin3祈禱雨傘
有一個細漢查某囡仔，名叫Tok-sin3。一日佮伊e5 老母對街路倒--來，一個入 房門，老母講：「Ai-ioh，ti7 街路--nih，我 所愛 e5 雨傘扑m7見--lah，我驚了 chhe7 無。」  
細漢查某囡仔講：「咱thang為著 這個祈禱，主耶穌會提--倒--來。」  
老母笑講：「好。」 獨獨心內卻僥疑，主耶穌 be7 的確為著這e5 小可事費心。
Tok-sin3就跪落去祈禱，祈禱煞就去睏。 第二早起，有人到 in 兜 講：「昨日拾著一支雨傘，m7 知是lin2 e5 抑 m7 是？」  
Tok-sin3佮伊e5 老母一下看，gong5-ngiah8 講：「真是稀奇，真正著 o-lo2 天父，連這個小可事，伊也幫贊-- lan2。」  
凡若有艱苦，無論大細，攏著ka7 天父講，因為伊是慈愛完全 e5 上帝，大事細事攏總teh 關心。
細約瑟e5 祈禱
英國有2個囡仔，一個名約伯、一個名瑟。一日去探伊老 e5 阿媽，tiam3 hia 幾若日，四界看 光景。 約伯 生日beh到，照西國 e5 風俗，無論大人囡仔，生日hit日親人有時送禮物。約伯不只向望伊e5 阿媽會送伊物thang toa3 倒來家內過生日。
Hit e5-hng beh 上眠床 e5 時，阿媽講：「 攏跪--落--去，我第先祈禱，lin2 2個才連續祈禱。」約伯祈禱 e5 時，大聲講：「求主耶穌，第一要緊 m7 thang boe7記得 我後--日生日，求你送 我一粒大粒皮球，也著 teng7 koh 好-- e5。」 
約瑟講：「HouhN，mih-sai2 用到chiah大聲，上帝 m7是臭耳人。」
約伯應講：「M7-ku2,阿媽是臭耳人。」  
Che 雖然是一個囡仔 e5 故事，獨獨其中有大教示 ti7-teh。
有濟濟人祈禱，m7是向望上帝 聽，獨獨求人知，名雖是祈禱，卻 大失落祈禱 e5 原意，無奇怪祈禱 e5人無少，得著應允 e5人 無濟，因為in 無照你祈禱。
囡仔倚靠主
有一個信主 e5 囡仔講：「我常常讀聖經 hou7 我 e5 阿媽聽，伊是一個敬虔 e5 太太，常常教示我倚靠主。 我 e5 父母 十分散hiong，有日食早起飯就無e5-hng，常常抵著這號 e5 困難。有一日連早起頓也無。
老母 ka7 我 e5 小弟小妹衫穿好，叫我 chhoa7 in 去 海邊 thit-tho5,才倒--來幫贊家事。
Thit-tho5 e5 時，看海鳥飛哮，伊 e5音 高低，就想到聖經有講：「你 看 天頂 e5 飛鳥，天父尚且養飼伊，lin2 敢 無比粟鳥仔較 貴氣-- mah？」 我想天父無hou7 粟鳥仔餓--死，也的確無hou7 我餓--死。 我佮小弟小妹就跪ti7 沙灘祈禱，求天父賞賜阮食物。 祈禱煞，koh 去 拾石頭，來去細間厝。
Iah  沙 e5 時，忽然看見沙下有一 項光e5 物﹔ 看詳細，tou是一箍銀，歡喜到極，就走倒去提hou7 老母。
老母提出去換，買好 e5 菜飯，通家攏食到飽飽。」  細細漢 e5 囡仔會曉倚靠主，m7值 若thang做囡仔 e5 模樣，連咱大人，也應該著學--伊。
聽見講，hit個囡仔到大人 e5 時，做濟濟年 e5 牧師，救了偌濟人 e5 靈魂。
Chiu Hou2-hok 學水手
前幾若10 年有一個Gui5-lek-su e5囡仔，名叫 Chiu Hou2-hok。 Teh 讀冊 e5 時，忽然想 ai3 學水手。伊e5 老母是守寡 人，真疼--伊，逐擺伊若 beh 做甚物，攏無阻擋--伊。一下聽見伊beh 學水手，就允--伊，總--是著到大漢才 beh 送伊去船--nih。 雖然允，伊 e5 老母攏 無贊成，不過是beh hou7伊歡喜 na7-tiaN7，所以不得不著 an2-ni允--伊。
逐e 晡 Hou2-hok對學堂倒--來，食 e5-hng 飽了，老母點燈 teh 做衫，就續chhoa7伊讀幾節 e5 聖經，祈禱就去睏。也常常 ka7 Hou2-hok講：「你 e5 父已經離開世間，教示你--e5只有我 na7- tiaN7，你平生無論 ti7 啥所在，做啥事誌，我 勸你m7-thang boe7記得天父。」 這個話時常發出。
Hou2-hok 離開學堂 beh 上船 e5 前 一暝，伊 e5 老母 將保羅過海抵著危險e5 故事，讀 hou7伊聽。讀到 in 攏得救上伊換hit句，目屎 liam5-piN 流落，轉向 Hou2-hok講：「我 e5 子，上帝對起頭佮保羅相佮 ti7-teh，所以 in 才會得到救。 Po2-lo5 明明講，昨暝有我 所服事 e5 上帝這個使者企 ti7 我身邊：「著注意這句話，著記--得，m7-thang boe7記--得。」  
Tui3 an2-ni 老母跪--落--去祈禱講：「求主佮我 e5 子相佮 ti7-teh，親像早日佮保羅 ti7-teh 一樣，若抵著風湧，koh 著佮伊ti7-teh。」  
Hou2-hok m7 知做水手 e5 艱苦，到船內幾日，暈船真重，獨獨猶原著做工，boe7 歇睏，雖然嘔吐，也的確著抹船板，bin2 船桅。 Koh 同做工 e5 人，不時罵--伊，凌辱伊。 Hit時伊就反悔，m7 ku2 扑m7著算--lah。Koh 想 ti7 家內佮老母相佮 ti7-teh e5 快樂，boe7禁得無數念伊e5 家。
有一個冬天，抵著大風，船到 beh 沉--落--去，koh 天真冷，人 boe7 ti2-當hit個寒。船面凡若無用索縛e5 物，攏總peng2--落--去。Hou2-hok ti7 船面 teh 做工，差不多凍到 beh死。目屎sui5落 ti7 嘴phoe2,liam5-piN 結成細te3冰，這號 e5 慘景，koh 較 hou7 伊想著老母 e5 慈愛。
無久船主也失力，boe7會 hoaN7-toa7 ，船就出在風摔來摔去，險險khap8著石。
Hou2-hok 當hit時想講：「我佮保羅所抵著 e5 危險相親像。」  Koh 記得 保羅因為上帝佮伊ti7-teh，得著免死。
頂年 一 e5-hng，伊 e5 老母所講--e5,逐句ti7伊e5 耳孔。想 了，就入房跪ti7 眠床邊祈禱講：「慈悲 e5 父，我 e5 老母 e5 上帝，求你佮我 ti7-teh，hou7 我得到 救。」 才掀開聖經細膩讀保羅抵著危險 e5事，加添伊e5 膽。伊就 toa3 聖經出去外面，確實信上帝佮伊ti7-teh，也信伊的確會得到上岸。無幾日，風攏 chiN7，船果然到 海口。
看 e5人--ah，保羅e5 上帝也是你 e5 上帝-- mah？上帝佮你ti7-teh，也親像佮保羅 ti7-teh 一樣，若無an2-ni，請你跪落去學 Hou2-hok 祈禱講：「慈愛 e5 天父，求你佮我相佮 ti7-teh，庇佑我平安得著救。」  
既然活 ti7 世間，就是親像過海這樣。引誘試探攏是chhoa7 你到滅無e5 路。若無真信佮你ti7-teh，怎樣會到天堂？
Phe5 Ma2-kho2佮老父
Phe5 馬可牧師講：「我細漢 e5 時去讀冊，tui3家內到學堂，經過一個塚地下晡時家己tui3 hia 行，常常 知真驚。一擺 m7 若天烏，koh 落大雨，雷tan5 sih-na3 sih，行 一步就一聲hou7 我驚到 m7知beh 怎樣，sih-na3 e5 光影來，親像看見一人，雷tan5 e5 聲中，恍惚聽見一個聲講：「hit個敢 m7是馬可-- mah？」我嘴唇 chun3 e5 聲講：「父抑是我，」父liam5-piN 牽我 e5 手入伊e5 雨傘內。父子講笑，一直到家內。  
Phe5 馬可先生講：「我看見父了後，雷雨猶原親像第先，獨獨我親像無看見，也無聽見。當患難逼近 e5 時，千萬m7 thang 失膽，天父疼--咱，已經到極，的確 ti7 咱軟弱親像水，無自在 e5 時，來救咱、安慰咱。你我有這位慈悲 e5 父，日日teh chhoa7-- 咱，咱beh 驚甚物？」  
張Su-niu5 toa3 囡仔做禮拜。
張Su-niu5 胸前抱囡仔 koh chhoa7 4歲e5 囡仔，名叫德慶，去做禮拜。兩個囡仔攏無安靜，m7值若張Su-niu5佮別人 boe7會聽道理，連講道理 e5 牧師也無歡喜。張Su-niu5 無tah得oa5 ，用平常 e5 法，叫德慶食落花生，也用帽仔 e5 含鈴 hou7 hit個細漢--e5 thit-tho5。 兩個囡仔雖然無吵，若是含鈴 e5 聲，koh 落花生殼 e5 聲猶原照舊攪吵眾人。
禮拜煞，牧師對 張Su-niu5講：「我 有幾句話 beh 來相苦勸，請你m7 thang toa3 落花生，來禮拜堂。Hou7 囡仔 ti7 你 e5 家食飽﹔來e5 時自然 boe7枵。Ti7 家內 著對伊講 明，來禮拜堂著守規矩安靜，倒來家--nih8,的確 beh hou7你落花生。若應該著 toa3 食物，著 toa3 哺著無聲 e5 點心﹔koh 千萬 m7-thang hou7 囡仔 thit-tho5 含鈴，long-long 哮會攪吵眾人。你若會 an2-ni，ti7 講 道理 e5人有得著幫贊，也立模樣 hou7 濟濟人看。
張Su-niu5 受感激，就多謝牧師 講：「我 定著 beh 照 an2-ni 行。 第二禮拜ka7 囡仔打扮 好勢，就對德慶講：「你若到禮拜堂，著定定靜靜坐，無吵la7、無ai3 睏，倒--來的確 beh hou7你食落花生。」德慶講：「 我 m7 聽候hit時，這tiap8 我就 beh te7 入 我 e5 布袋仔內。」 張Su-niu5講：「一定 m7 准，我 beh 這lui hou7 你，你著 he7 ti7 袋仔 內，執事toe5 錢 e5 時，你著 he7 ti7 錢盤。你若無飽，第先thang食淡薄物，食了才來去。」 德慶起頭攏是用勉強，到久就自然，che是toa3 囡仔 做禮拜第一 好 e5 法度。 囡仔安靜守 規矩，大人 thang 得到留心聽道理。攏總 e5 女教友啥事 m7 試看-- leh？
死期 Oh定著。
前 ti7 法國有一個少年人，到禮拜堂聽道理。禮拜煞，牧師對伊講：「兄弟-- ah，著趁早信道理，來te3 救主﹔死期已經來--lah，ti7 hit時 beh 信就傷晏-- lah。」 少年人講：「無要緊，我離死期iau2遠，聽候老才信 iau2-be7遲，」牧師講：「人 e5死期 boe7會第先定著，趁 iau2有今仔日，就著緊信。」 少年人講：「我現在身体 iau2 勇健無災禍，也無破病，怎樣 m7 敢第先定著，一日兩日boe7會死-- mah？若果然 an2-ni，我就信耶穌。」 講了佮牧師相辭就去。
第2日ti7 家內，收拾蜂siu7,boe7記得 戴鐵絲帽，忽然有一隻蜂，飛入嘴內，ti7 嚨喉 e5 所在咬4、5下﹔嚨喉leng5仔腫--起--來，氣喘 boe7直，無到一日就離開世間。
Che 雖然是一件奇巧事，是誰敢 講 m7是神e5 境界，受苦勸信耶穌e5 少年人，千萬 m7-thang講時期太遠，故意來ian5-chhian5,因為現今才是受接納 e5 日，現今才是得著救 e5 時。
Pek8-lek8 m7 認老母
英國有一個城 hou7 火燒，老人囡仔攏驚 beh 逃命。 Ti7 萬人 e5 中間，忽然 發出 一個極尖利殘心 e5 哭聲講：「我 e5 查某子 iau2 ti7 3 chan3樓尾頂，請仁愛 e5人 (仁人君子) 替我救伊。」  
火炎那旺，是誰敢應-- leh？Hit個婦人人 疼查某子 e5 心過頭切，不得已，用 tam5衫包頭殼，tui3火中 上去，來救伊e5 查某子。 頭殼為伊臭礁，頭額為伊瀾，佳哉 gau5 照顧，無到失落性命，獨獨面已經怯勢 -- lah。
得到救 e5 查某囡仔後--來入學。放學 e5 時老母去參觀 e5 時，查某子用 ka-chiah  向老母，m7 ai3 認--伊。同學--e5講：「Pek8-lek8,hit個敢 m7-si7你e5 老母-- mah？」 查某子講：「M7是，我 m7 bat--伊。」 講了伊e5嘴phoe2 就紅，頭殼 aN3-aN3 看塗腳。老母講：「Pek8-lek8,啥事嫌我怯勢？我怎樣才 an2-ni？是因為beh 救--你，才今仔日有這款。」Pek8-lek8 m7 聽，走入睏房。伊e5 老母 無te3伊入--去，心酸liam5-piN 就倒--去。
兄弟姊妹--ah！主耶穌為著你我受極大 e5 艱苦，咱也 beh 無認伊--mah？Ti7 m7 信 e5人 e5 面前承認伊掠做見笑-- mah？M7-thang boe7記得耶穌親身 講：「凡若 ti7人 e5 面前 m7 認--我，我 ti7父佮眾天使 e5 面前，也的確 m7 認--伊。凡若 ti7人 e5 面前認我，我也 beh ti7父佮眾天使 e5 面前，也的確 beh 認--伊。」 咱m7 認主，ti7 主無傷害。主 m7 認--咱，ti7 咱大損害。兄弟姊妹著逐個致意想。
是誰 e5 子
Cheng2有一隻火船過大西洋。有一日船頂忽然發出 一個驚hiaN5 e5 聲講：「囡仔跋落海。」眾水手 liam5-piN 放舢板，去落海搖櫓將囡仔救--起--來。醫生費濟濟工，囡仔才會活，會知人。
當teh pha 囡仔 e5 時，有一個先生 ti7 船 頂 teh 看光景。 囡仔抵仔救到 舢板內，hit個先生 koh倒轉去船 e5 客廳看冊。忽然伊e5 婦人人大哭 koh toa3 喝hiam3 走來tah 伊講：「慘--lah，咱e5 囡仔 teh-beh死-- lah，你iau2 平安 teh 看冊-- mah？」先生問講：「囡仔犯著甚物病？」婦人人講：「抵仔對海 pha--起--來。」先生將冊hiat--去，就 thng3伊e5 外衫，趕緊走就講：「我扑算伊ti7 房內 teh 睏。」趕緊緊就走--去，看見囡仔已經活。醫生講：「你抵才佗落去？」 伊liam5-piN 流目屎，也哭、也祈禱，又koh ka7 醫生 tau3 幫贊。
看 e5人-- ah，hit個先生怎樣起頭 無事誌，也後--來動心？無別項是骨肉 e5 情 hou7伊an2-ni。
這個事誌以後，hit個先生逐擺聽見囡仔受害，無m7 liam5-piN 去救--伊。 朋友 親人 e5 肉體，真正著留心﹔koh較著留心--e5,就是in 肉體中，一條第一寶貴 e5 靈魂。
日本細漢查某囡仔提批
某個日本警察，有2個查某子，非常 e5 無膽。一e5-hng 警察 e5 倩工無ti7-teh，有一張要緊 e5 批，beh 提到2哩外路e5 遠。某先生 e5 家，有公事著辦，所以boe7會親身去。伊hit時真艱苦，m7 知beh chhe 是誰提。忽然伊2個查某囡仔講：「阿爹，hou7 阮提--去。」 伊e5父扑算借這個，來hou7伊較好膽，也是好，所以准伊--去。
兩個囡仔手牽手就去，無久就平安倒--來。伊e5 老父不只奇怪，問講：「Lin2 無驚-- mah？」  應講：「無，阮ti7 教會 e5 學堂，聽見先生講，天父 的確看顧阮。阮 be7去--e5 第先上樓頂，求伊保護，無hou7 歹人來害阮，一 面信--伊、一 面就好膽--去﹔ 所以一路攏無驚。」  
Hit個警察聽見耶穌 e5 道理，親像 an2-ni e5有功效，以後成做熱心 e5 基督徒。
太子 e5 真實
一日德國 e5 太子學放假倒--來，佮老父 teh 談論。伊e5 老父 ai3 知伊讀冊有進步抑無，就提法國 e5 文，指出 一段，命令伊讀。太子直直讀到了，攏無停歇。伊e5 老父大歡喜，tah伊e5 肩頭講：「我 e5 子著受勉勵，後--來有大路用，」  太子講：「昨日抵考這段，所以 iau2會記著，若 另外念別位，be7 的確會親像 an2-ni。」皇帝koh較歡喜伊e5 誠實，隨時chhoa7到 ti7 先人銅像 e5 面前，ki2 伊講：「我 e5 子著勉勵，向望你後--來 e5 像 piN5-piN5 排列，因為誠實 e5 心，實在hou7 我歡喜。
怎樣洗鏡
某太太對這個細漢 e5 姑娘講： 「 我 beh 教你怎樣會洗鏡。這個鏡頂有一點仔烏斑。第先thang用粉sam2,烏斑 liam5-piN會變白--e5,若是猶原無好看，也無合用。」  Koh講：「Che thang 比並遮蓋過失 e5 小人，驚 hou7人 譏刺--  伊，笑--伊，就將過失來遮蓋。來遮iam2 人 e5 jiN目，敢 m7知遮iam2了後，猶原是難看，抵抵親像用粉遮烏斑 一樣。」  Koh講：「著提這te3海絨，un3 水，將粉烏斑攏總拭清氣。Che thang比並人犯罪了後，對主承認，主有權會洗除人 e5 罪。聖經講：「你 e5 罪雖然紅到親像銀珠，主的確 hou7你白到親像雪。」 細姑娘曉悟伊 e5意思，後--來做誠實 e5人。
12歲做領袖
Ma2-le2-sun3 先生講：「南非洲有一間禮拜堂，是本地土人起--e5,內中有 一個12歲e5 囡仔，做傳道。這個 囡仔 bat ti7 教會 e5 學堂讀冊，倒來家--nih了後第先教厝邊 e5 囡仔，ti7 沙頂寫字。 厝邊 e5人奇怪--伊，就相佮起一間禮拜堂，請hit個囡仔做領袖，教冊講道理，伊所教所講--e5,攏是ti7 4本福音傳 e5 內面。
通鄉社 e5人，tui3  an2-ni 來信主，別 鄉社 e5人，也有因為an2-ni 來欣慕道理。Tui3 an2-ni 看，為主做工，mih-sai2 獨獨著大人、mih-sai2 著濟歲 koh gau5,獨獨 ti7 疼主佮無疼主，有救人佮無救人 e5 心 na7-tiaN7。
飼牛囡仔 e5 富足
有一個囡仔 ti7 山--nih8 teh 飼牛，心內 真歡喜，大 聲 teh 唱歌，唱到 ti7 山彎，路oat e5 所在。忽然抵著一個國王，騎馬 beh 去扑獵。 王講：「 thang疼 e5細子，你怎樣到chiah歡喜？」  應講：「這tiap8 e5 國王 boe7比得我 e5 富，我得到這個地位，怎樣會無歡喜？」  王講：「你所有 e5 產業，明明 ka7 我講。」 應講：「照我 e5 日光，親像照王 e5 日光無各樣。 山 e5 花e5 sui2 kah 目珠，佮王家 e5 花園相親像。 這個 以外 koh有thang食、有thang 穿、無寒、無枵，我比國王有甚物較輸？國王比我有甚物較嬴過？」 王講：「細子 e5 話著，你e5 富足，無m7是這個知足心。你若保守無失落，將新thang歡喜快樂。」  
夢見入天堂
某早起 一個查某囡仔對伊e5 老母 講：「昨暝夢見我已經死-- lah，續入 ti7 天堂，看見所be7 bat 看--見、聽見所be7 bat 聽--見--e5。」 
老母應講：「你 ti7 天堂看見是誰？」 查某囡仔講：「我第先看見主日學 e5 先生，伊ti7 hit位真久，認得人真濟，ka7 我講佗落一個是保羅、佗落一個是雅各、佗落一個是亞伯拉罕，佮一切e5 先知。」  
老母問講：「先生無ka7 你講佗落一個是主耶穌--mah？」 查某囡仔講：「M7免 ka7 我講，我是伊 e5細羊仔子，一下入去就認得伊。伊看見我，一下，就認見。使徒先知會認得抑boe7,攏無要緊，獨獨主耶穌為我放sak生命，手腳hiap8下，攏有傷痕，凡若疼伊e5人，一下看見，就認得伊。 若 m7 認伊，決斷 boe7 入hit內面。」  
M7 知讀 e5人，已經認主耶穌抑be7?若 iau2-ku2 be7 認--伊，今仔日設使離開世間，請問你e5 靈魂 beh到甚物所在，來受甚物報應？
老父 hou7 子問倒
有一個姓謝 e5 教友，外人號伊老虎。教會 e5 規矩就遵守，若是家己 e5 歹性地攏約束boe7 tiau5。有時 ti7 10分久，會tui3好性地變做極歹性地。若有抵著一項無照心所愛，就 liam5-piN 發受氣。 某、子、查某子、親戚、朋友、厝邊無一個m7知伊 e5 款。
有一日早起，抵仔 beh 食糜，chhoa7 大家祈禱。 目珠 koh 開抵仔 beh 舉箸，看見桌頂 e5 物，十分平常，煮也無合意，就將椅siak--落--去，tng3 桌頂大聲講：「thang日家內無有別項，只有定定出這號，我 boe7會食--得。」  講了 peh 起來beh 去。
伊6歲e5 查某子忽然問伊講：「阿爹抵才食糜祈禱 e5話，你想天父聽見仔無？」  謝教友講：「自然有聽--見。」 Koh 問：「抵才阿爹你嫌糜 e5話，你想天父有聽--見--無？」  謝教友 aN3 頭講：「穩當也有聽--見。」  查某子無koh問。
謝教友 ti7 桌邊 企tiap8仔久，就 koh 坐 teh 大嘴食。食到一頓仔飽，也無講話，食煞，就去辦事誌。謝教友thang講 hou7伊e5 查某子問倒。 Hai7--ah！偌濟人祈禱 e5 時，感謝天父，不管怎樣安排攏好。 一下祈禱 明白，liam5-piN 就哀怨，受氣不管抵著甚物項無照家己 e5意思。這頂號 e5人著家己想。
破病e5 囡仔責備父母
有一家 e5 財主常常聽道理，可惜攏 m7 肯信，也m7 hou7伊e5 子親近信徒。伊有一個囡仔肺癆真久，差不多 beh死-- lah。全家因為這個事誌真驚，卻攏無hou7 囡仔本身知，也 m7 准 人 ti7伊e5 面前講會死。父母裝做真歡喜，用逐樣 e5 法度來加添囡仔 e5 精神。
死期已經到，boe7 koh再隨便騙。破病 e5 囡仔看見人圍 ti7 眠床邊，流目屎--e5 流目屎、拭目屎--e5 拭目屎，boe7曉得是甚物意思，就大聲問講：「Lin2 哭啥事？」  In 靜靜無出聲，也無講一句話。伊看這個款式就知家己 e5病危險，知死已經來--lah，liam5-piN 哮講：「 我會死 --mah？」 In koh 無做聲，只有大聲哭。囡仔 koh 哭講：「我滅無--lah、我滅無--lah！ M7 知得救 e5 路，我真驚-- ah！我慘--ah！慘-- ah！」 就越頭對伊e5 父母 ki2 講：「父--ah、母--ah，我 boe7 得到救，就是lin2 2人 e5 大罪，我逐擺抵抵 beh 去禮拜，lin2 就扑--我，我因為驚扑擋boe7 tiau5,所以 m7 敢去。」  講煞，就 liam5-piN 歸陰間。
做父母--e5,已經疼子查某子，就阻擋 in 知活命 e5 路，實在真糊塗。家己 m7 信 主，koh 阻擋 別人得到救。兄弟-- ah！著小心，m7-thang做纏絆 e5 索、窒腳 e5 石。
囡仔得到救
Ni5--先--生一日講到人 e5死無，實在難 tMaN7著，就講伊細漢 e5 時 e5 一項 事誌，講：「我10外歲 e5 時 bat chhoa7 我 e5 表小弟去看海湧。 爬到石盤e5 頂面，一面看光景、一面 teh 談論。
無偌久海湧真大，那長那懸，那親像 beh 來淹--阮。 咱無法度，只有著 koh 爬較起去， 後來海湧 koh再 chheng3 上懸，逼不只倚。
當hit時，頂面有崎石，下面有大湧，左右兩難，生命難得保。 我比表小弟較大漢，我知世面極其危險，若是m7 敢明明 ka7 表小弟講，驚了 hou7伊驚，所以就用手遮我 e5 目珠免得 hou7伊看見我流目屎。Hit時祈禱上帝講：「求主救阮這2個囡仔，差人來幫贊阮脫離這個絕地。」 
祈禱煞，忽然聽見我 e5 伯叫我 e5 名。阮 liam5-piN 得到安慰，無tiap8仔久，索仔放--落--來，阮就平安得到救。
到這tiap8,阮深信是上帝差我 e5 伯去，也知無論是誰ti7 緊急患難 e5 中間，啼哭求主，伊的確 aN3 落來聽。」 
困苦 e5人求叫﹔上帝會就近聽--伊，救伊脫離一切e5 患難。 詩篇 34:6。
囡仔信老父 e5 誠實
蘇格蘭某個植物家，一日上 山挽花，做講究物理e5材料。 遠遠看見 ti7 深坑溝半phiaN5 e5所在，有奇怪 e5花無少，只有無法度thang得到。
離hia 無遠，有一個囡仔 teh拾柴。伊叫伊來，對伊講：「我用索縛你e5 腰，對坑溝放你落--去，提hit個半phiaN5 e5 花，挽滿這籃好-- mah？我的確 hou7 你偌濟銀。」  
囡仔一下聽見，忍伊e5 驚，因為家內散hiong，koh 想會得到hit個工錢，就應講：「若我 e5父khiu2索我敢落--去，若別人我 m7 敢。」  
植物家 liam5-piN 叫伊e5 老父來，用攏總 ka7 伊講。伊隨時用索，將囡仔e5 腰縛到真 an5,真堅固，勻勻仔就 ka7伊墜--落--去，果然有挽到一藍山花，濟濟款。Tui3 an2-ni 囡仔得到極大 e5 報賞。
囡仔信老父 e5 力量、疼 心，將 驚惶攏總放開，歡喜來達伊e5 目的。 上帝 ai3伊e5 子查某子時時信-- 伊，靠--伊。伊e5 能力慈愛，無量無數。可惜人情願死無，竟然 m7 肯信仰伊e5 恩典、疼痛。
義勇 e5 少年
約瑟hou7 上帝 e5 信感動，就救埃及全國 e5人。 (創世記41:38) 
Ti7 近代史記中，也會chhe7 出一個囡仔，救荷蘭國 e5 一省。
荷蘭國 ti7 歐洲地細nah低。沿海倚靠有遮chah8 e5 水岸，來免得海水深入。
有一個囡仔常常聽見伊 e5 老父 講海岸 e5要緊，就講：「 若 hou7 一個細細孔tui3外面流水入，就孔的確那流那大﹔ 路尾成做大孔kiam2-chhai2續沖倒海岸，淹bat8土地。」 Chiah e5 話囡仔記tiau5 ti7 心內。
一日，日beh暗，囡仔tui3學堂 倒來家--nih，忽然看見有水ti7細 e5 孔流--出，就不只驚惶。Ai3 聽候倒來家--nih ka7 老父講，若是驚了老父be7到，hit個岸會倒。 所以就用指頭仔窒細孔 khu5 ti7 岸下，聽候行路e5人thang tau3 幫贊，ti2-tng 水災。聽候一暝也無人來。 
第二早起，有一個教學先生來，看見細漢囡仔 ti7 hia khu5-- teh，才知伊 e5 功勞，伊 e5 德行怎樣大，就替伊塞 孔，hou7伊倒來家--nih 叫人緊來收補。
Hit省無抵著水災e5 原因，實在是這個少年 e5人通暝 e5 勞苦。 這號人實在罕得看--見。
罪惡-- e5 無直直流，真理做岸，若是真理無細膩顧 hou7伊損壞，做陷害 koh較 大。 真正為著這號事留心e5人，敢快快抵著-- mah？ 
背逆e5 子偷老父
有一個少年人，是一個財主 e5 子。可惜伊結交歹人，伊 e5 性情變換，才遠遠離開本家，佮做賊 e5人結成黨類。
三年後，忽然想著老父 e5 家，有濟濟寶物，就扑算beh 倒來家內偷chiah e5 寶物。
有一e5-hng 少年人 so5 入園內，khiN5 房 e5 水管，爬入睏房，bih ti7 家己 e5 眠床腳。 無偌久聽見行路e5 聲漸漸 近倚ti7 門口。 Tiap8仔 久門 開，看見老父舉燈入 內面，he7 燈ti7 soe頭 桌頂﹔ 2支手插ti7 袋仔，行來行去，發出吐氣 e5 聲，親像有所憂悶。後--來看見老父就近眠床 kiN5，跪 teh 祈禱講：「父ah！可憐我 e5 子。你知我怎樣疼--伊，這三年 e5 中間，我無一 暝無來chia 為伊祈禱。 求你koh再憐憫--伊，chhoa7伊倒來家--nih。 所求因為主耶穌 e5 功勞。」  
祈禱煞，起來koh舉燈，就大吐氣一 聲，關房 e5 門落樓腳。
這個少年人心不只受感激，不只奇怪講：「老父到今iau2 koh 疼--我，伊koh 常常替我祈禱，ai3 我倒來家內。今m7-thang偷--伊，著緊出--來--去。」   就tui3原路越倒轉去賊siu7。若是無boe7記得老父 e5 疼佮伊祈禱 e5話。伊就 lim酒、求快樂、看戲thit-tho5,獨獨無論怎樣做，攏 boe7 平安 心，反轉非常 e5 困苦。Tui3 an2-ni 就立志倒來家--nih講：「我 beh倒轉 到家內見老父，求伊寬恕 boe7記tit 我前 e5 罪。」  
來到門口，問顧門--e5 講：「我 e5父 ti7 家內--無？」  老父聽見子 e5 聲，緊緊走--出--來，抱伊e5 am7-kun2 ，忍boe7 得過疼惜悲傷。
對hit時以後父攏齊全赦免子 e5 罪，子也顯出伊實在 e5 反悔，這世人 tiam3 ti7父 e5 家，做不只有路用 e5 人。
世間罕得無慈愛 e5 老父，若是有濟濟背逆 e5 子。子雖然真歹，老父猶原向望伊回頭。願迷路扑 m7見 e5 羊，抑是離開遠遠 e5 放蕩 e5 子，若看見這個故事著緊緊倒轉來家內。
得到主疼 e5 信徒，受揀選 e5 百姓，也 thang借這個來家己醒察。
Se-bun5 Chhoa7 兄歸主
Se-bun5 抵抵7歲。一日對伊e5 老母 講：「我 beh 幫贊兄 Cha-khek，親像安德烈引chhoa7 彼得。Lui5--先--生頂禮拜 ti7 學內講，安德烈 ti7伊e5兄 e5 面前，做真好 e5 干證。伊第先抵著耶穌，liam5-piN 去 chhoa7伊e5兄，相佮來見耶穌。我 也 beh 親像 an2-ni e5 所做。」  
伊 e5 老母講：「真好，願上帝幫贊你。」  到二九 e5-hng，Se-bun5佮Cha-khek ti7 食飯聽 teh thit-tho5,Se-bun5講：「Cha-khek 咱來去做e5-hng 時 e5 禮拜。」   Cha-khek講：「hit個m7是我所ai3 做e5 事誌。」  
Se-bun5 liam5-piN 面紅，流目屎不只艱苦，因為伊切實beh chhoa7兄服事 主。兄看見小弟chiah艱苦心，忍boe7 tiau5 就流目屎，liam5-piN 明伊e5意思，講：「 Se-bun5 --ah，我只有 beh 佮你去這擺，總 m7-thang koh 叫我第2擺。」  
兄弟2人到禮拜堂，攏安靜留心 teh 聽 Lui5--先--生演講，苦勸人著接受耶穌做人 e5 救主。逐句真懇切，親像針teh chhak8骨。
Cha-khek 那聽那刺chhak8伊e5 心。到銅鐘一下哮報告新年，Cha-khek e5 靈魂 ti7 第頭擺 e5 鐘聲 beh煞 e5 時，就得到重頭生。
Se-bun5 這號 e5 款真正thang講，是一個細安德烈。 M7 知看這篇 e5人 e5 阿兄已經信主抑be7?
囡仔受感動
濟濟年前有一個信主 e5 囡仔名明佳，到洋行做師仔。 Ti7 家內雖然會敬畏上主離開歹事，若是心志軟chiaN2，性情軟弱，一下到行內，因為同伴 e5 譏刺，ti7-tng  boe7 tiau5。
頭 e5-hng到 beh 睏 e5 時，就暗靜坐 ti7 眠床頂，面向tui3牆 e5 所在細聲祈禱幾句，就去睏。
Tui3這tiap8了後想著才有祈禱，無想著就無。無偌久佮教會外 e5 囡仔無各樣。
後--來 koh有一個信主 e5 囡仔，也到 ti7 hit間行。 第一e5-hng，就跪ti7 眾人 e5 面前祈禱到不只大聲。
眾人笑--伊、嫌--伊，伊攏無要緊。Tui3 an2-ni 明佳受感動，攏反悔前 e5 m7著，堅固倚靠主。後--來聽見主 teh 召--伊，就全心獻 hou7 伊。Ti7 英國白明佳做一個出名e5 講道家。
我有老父 Boe7 認得伊
法國有一個出名e5 ui7-tou5 先生，生一個查某子。Tui3細漢就青瞑。後--來經過 gau5 e5 醫生醫治，就得到照原。
Hit時查某囡仔7歲。 老母早死。早暗會安慰伊e5 心--e5,只有父 一人，所以 醫生thau2伊e5 包傷布，囡仔 liam5-piN 叫 講：「阿爸ti7 佗落？」 伊e5 老父走到伊e5 面前。細查某子看見伊e5父 e5 面，m7知是抑 m7 是，就 koh khoeh 目珠，用手摸--伊，細膩試佮前日所摸 e5 老父是同 一人抑 m7是？已經知是父，koh 開目看父 e5 面哮講：「我前得到父 e5 疼痛，卻 boe7 認得伊，今今仔日thang認、thang bat伊--lah。」  
凡若聽這個故事--e5,無m7 為著這個細漢查某囡仔歡喜。
今罪人 e5 靈眼得到光明了後會認 bat 天父hit個歡喜是koh 較大萬父。
高麗 e5 少年人
高麗 e5 律法，凡若 be7 成人 e5 少年，違逆國法，著離開家去別國，伊著受e5 刑罰，攏歸伊e5父替受。
有一個少年人，犯著死罪，逃走去中國 e5 澳門。 
伊 e5 老父雖然年老，猶原 hou7 差役掠--去，ti7審判 e5 台前，擔當子 e5 罪。審判官雖然可憐伊是無罪過 e5 老人，m7 ku2伊e5 子 e5 罪真重，國法 boe7 逃--得，姑不chiong著定伊受死 e5 罪，向望tui3 an2-ni thang 烔戒伊別人 m7 thang出在子兒放蕩，致到陷落國法。
這個事誌四界宣傳到 hou7 hit個少年人 聽--見。 聽了就良心發現，受大感激，痛恨家己 e5 罪，tah 船倒--去。
伊雖然知刑法ti7 目珠前，m7-ku2 疼父 e5 心真切，甚至定著全無搖動，直直來受罪。佳哉審判官 ai3 表明這個義勇 e5 少年 e5 義，就隨時赦免--伊，復到伊e5 自由。
第二 章。 論孝敬父母
我向望見老母 e5 面
有一隻火船忽然khap8 著石，前後攏破到碎碎，teh-beh 沉--落--去。 內面管車 e5人hit時患著 病。一個聽見抵著危險，thang身軀ngiauh8-ngiauh8 chhoah，發出悲哀 e5 聲 講：「我向望會見著老母，我向望會見著老母。」  
一個老水手抵仔 ti7 邊仔teh 讀聖經，問伊講：「你因為怎樣掛念老母？」  應講：「我 bat hou7伊艱苦，hou7伊e5 心 差不多 beh piak破，今我 teh-beh死，心內 boe7 平安。 記得有一 擺我對老母非常 e5 橫逆。 伊講：『你到 beh死 e5 si5,的確著反悔。』今仔日死期到，我實在beh 反悔，ai-ioh，我向望見 我 e5 老母，我向望見我 e5 老母。」  
船漸漸沉--落--去，喉叫 e5 聲音，也漸漸無聽見。
HaiN7 ---ah！有偌濟少年人，平日看輕老母，到 beh死 e5 時才 beh 反悔，已經追 boe7 著--lah。 凡若有父母 e5 朋友，著趁早孝敬，免得有後來 e5 反悔。
囡仔救老父
南非洲有一姓 Ui2--e5,平素m7 bat 真理佮教會 e5事。 伊有生2個子，大--e5 8歲是查甫--e5、細--e5 6歲是查某--e5。
有人勸伊著 hou7 囡仔去教會 e5 學讀冊。 姓Ui2--e5 雖然 m7 知教會 e5 學規，總--是因為朋友苦勸 e5 話，就送 hit兩個囡仔去落學。若是這間學堂離姓 Ui2--e5 家遠遠，囡仔不便逐日倒--來。所以著倚學堂一個牧師 e5 家食。
親像 an2-ni 足足有兩年久。後--來姓 Ui2 --e5 就 beh 去 chhoa7 囡仔倒來家內，上 山顧羊。若是chit兩個囡仔不只愛讀冊，m7 ai3 倒來家內。
Ti7 hit個牧師 e5 家，in 也學到會曉疼主耶穌。囡仔對老父講明 m7 ai3 倒--來e5 因由，就講：「請老父 hou7 阮 toa3 chia，阮倒去家內 boe7 學甚物好。」   老父講：「你是細漢囡仔會曉學甚物好事？Ti7 chia 你有學甚物好？」  
囡仔應講：「阮已經學淡薄。」  老父講：「Lin2 學甚物？講 hou7 我 聽。」  
應講：「學一個好 e5 題目﹔這個題目比別 e5 較寶貴，就是：「主耶穌臨到世間，tiau5-ti5 為著救有罪 e5人。」我知耶穌是是誰，就是至懸--e5 e5 子，我也知咱攏是有罪 e5人，beh 救家己攏boe7會。」
伊 e5父聽見這個話，不只受感動，倒來家--nih，改變伊e5 性情，成做新e5人，佮子查某子得到同一樣 e5 快樂，死後同到這所在。
敬父母是要緊 e5 戒命，拯救父母koh較是要緊 e5 道理。
Hek-tek 讀老母 e5 批
Su Kok-ki是蘇格蘭 e5 牧師。有一日講道理，講到 一個少年人 m7-ai3 ti7 家內守父母 e5 約束，就偷走入倫敦城去當兵。後--來受派去印度鎮守。
伊 e5 老母聽--見，心親像 beh 爆裂。 探聽知 e5 所在，就常常寫批去教示--伊，安慰--伊，逐張批內滿滿是慈愛 e5 話。若是少年 e5 Hek-tek 比ti7 家內 koh較 放蕩。 逐擺看見 批內有道理 e5 話，就嫌無趣味。 回批講：「後擺 koh 寫這號批，定著m7 看，也的確 m7 回。」 伊e5 老母 e5 心寬容吞忍，猶原照常寫。
對chit-tiap8了後 Hek-tek 一概無拆 開批來--看。無幾月日積聚批到幾若十張。
上帝 beh 烔戒伊e5日到-- lah，就 hou7伊染著熱病，倒床 boe7 起--來，十外日攏無lim 無食。有一個兵頭聽見就可憐--伊，到伊e5 眠床邊用溫柔e5話安慰--伊。 開聖經抵仔 beh 念，Hek-tek講：「請開我 e5 箱，提我e5 老母 e5 批，讀 hou7 我 聽。」  
兵頭拆開第一張讀講：「我 e5 子收。 設使你m7愛當兵，ai3 緊緊倒--轉，我已經備辦錢銀便便。」Hek-tek講：「果然是真 e5 話 --mah？內面有錢--mah？」 兵頭講：「有，就抽出一 張銀紙hou7伊看。」 
Hek-tek 大吐氣講：「我若早早看這張批，chit-tiap8已經倒去 ti7 蘇格蘭 --lah，無ti7 chia 倒--teh。」手提銀票，哭到一頓仔飽。
幾若日後就死。子離開老母，老母常常 teh憂悶。有罪 e5人 背逆，主 koh較 掛念。Boe7記得老母 e5人 真正thang可憐。背逆主 e5人 koh較 thang可憐。
安娜Ai3-mui5 e5事
美國某所在有姊妹2人姓 Gui7。大 e5 名安娜，伊真 gau5 守本份，常常幫贊老母拚掃家內；通身 e5 妝飾，非常 e5 樸實。有時就 bat講：「 我無扑算 beh 嫁，因為無人 ai3 我做伊 e5 某。 我 e5 小妹比我較 sui2,人攏較疼--伊。」  
老母責備伊講：「我 e5 查某子莫得講出這號話，莫得chhin3-chhai2想，著安心將hit項事交代上帝。」 這號 e5話常常 ti7 老母 e5 嘴。第2查某子名Ai3-mui5,伊較燥性koh m7 愛做工，專專愛 thit-tho5。畢業 了後愛自由，所得到 e5 錢攏整衣裳，有淡薄閒就妝飾伊e5 頭毛。逐日彈琴扑球，tui3早起到 e5-hng 攏是an2-ni。
有一日張--先--生到 Gui7 宅坐，看見這兩個查某囡仔，攏真 kah人 e5 意，心內 想，內中有一位thang做伊 e5 新婦。
倒來ka7伊e5 某講。 某講：「我 beh第先去看，後--來才定著。」  Tui3 an2-ni 第二日張夫人也到 Gui7 宅，Gui7 夫人chhoa7伊到客廳，命令2個查某子備辦茶來請--伊。
安娜講：「阿母，我 beh 備辦。」 Koh tiap8仔久，茶點心攏捧--來。 Ai3-mui5 去坐 ti7 張夫人 e5 身邊，顯出伊e5 伶俐 koh 去彈銅線琴，彈到 tin-tin tong-tong。
張夫人看伊e5 打扮，知伊 e5 聰明，總--是目珠定定看安娜，攏無看 Ai3-mui5,因為看安娜若做客，會曉知儉省，一切e5 家事會照次序料理。
Ai3-mi5 看見張夫人疼伊e5 大姊，就 大大song3-sit 伊e5 心，家己講：「 因為怎樣伊無疼--我？人攏講我比大姊較 sui2。張夫人因為怎樣對反？」  
伊 e5 老母講：「張夫人 beh ka7伊子 chhe7一個有路用 e5 某，無beh chhe7一個好看--e5。人 gau5 做工thang對重，人 kan-ta 好看無路用。」  就教 Ai3-mui5 著改前 e5 m7著，盡心做工，的確有君子愛求。
中國 e5 風俗，漸漸 teh 改良，子 m7 ai3 父母替伊揀匹配，著聽候大漢才家己訂親，che 實在是好。 獨獨揀 e5 時，著用德行勤儉做要緊，m7-thang用 sui2 e5 面貌來家己騙。
若專專求婦人人 e5 sui2,攏無要緊德行，定著 m7是好人。 請看伊提摩太 2 : 9-11。
替父受刑罰
西曆1756年，法國南勢，耶穌到大受窘逼。 信徒m7敢現然聚集禮拜，逐擺到山洞樹林 e5 中間才敢來聚集。
這擺 幾若個信徒抵仔 beh 聚集，有一個少年人名叫 Hui3-pi3講：「我 beh 倒去家內救我 e5 老父，因為抵才看見一隊兵tui3阮 e5 鄉社出，的確是去掠我 e5 老父。伊今年70歲--lah，怎樣會忍得驚？」 講煞，就走倒--去。
到鄉社外，果然看見老父 hou7 兵拖--去。 Hui3-pi2 進前講：「甘願將本身來替老父。」  兵丁就允--伊，若是伊e5父 m7允。 Hui3-pi2 抱父 e5 腰部，進前行幾若步，就佮伊講離別e5話才安然受掠來替伊e5父擔當艱苦。
兵丁tui3 an2-ni 觸目動心，大大受感激，隨時赦免 hit人 e5死罪，只有定關監6年 e5 久。Chit tiap8 若有子號名是信主--e5,侮慢伊 e5 老父--e5,看這個怎樣無家己警醒。
冒險救查某子
王 Liap8-pek 一日明白伊e5 工倒來家--nih8,遠遠看見家己 e5 厝火teh toh8。到近前果然無錯。 巡警相續歕哨角﹔ 扑火 e5人 oe-khoeh  射水，若是火那著那旺，厝頂 差不多燒beh 了。
王 Liap8-pek ti7 萬人 e5 中間，看見某佮子早早受救出厝，心已經平安無事誌。 忽然想有17歲 e5 查某子無ti7--teh，m7知有落來抑無，就 boe7 放心，左右喉叫，講：「我 e5 查某子，你ti7 佗落？」  
Hoah 幾若聲，忽然樓頂應聲講：「父--ah，我 ti7 chia。」  王 Liap8-pek 舉頭一下看，看見查某子ti7 火煙 e5 窗仔頂，坐 teh 哮。伊liam5-piN 就順水管pe5--起--去，去救伊e5 查某子落--來。
Che 真正是一項危險 e5事，水管原來是用鉛來接--e5,爬 e5 時，忽然 若 tng7 就 beh 怎樣？王 Liap8-pek 因為beh 救伊e5 查某子，不管怎樣危險，伊一 面爬，一面祈禱，路尾就得到救伊 e5 查某子。
M7-tat8-na7王 Liap8-pek會做這個事。 凡若做父--e5,攏有這頂ho7 e5 疼心。 M7 知做查某子-- e5有抑無？
子哭老母受扑
有一個守寡人死 ti7 Kou-pin5院內。伊留一個子，無親人 koh 少朋友，所以 送葬 e5 時攏無人去送，只有人將伊e5 身屍 he7 ti7 棺內，chhin3-chhai2-chhai2就出葬。
當人 beh 釘棺蓋 e5 時，伊 e5 子非常 e5 悲哀，大哭講：「我 beh 看我e5 老母 e5 面。」 有一人應講：「你 boe7會koh 看--見，緊緊去。」 囡仔講：「Boe7 會hou7 我看老母一分鐘 --mah？」  
Hit個殘忍 e5人攏無可憐囡仔，反轉用手扑 koh 罵。囡仔悲傷啼哭，心肝親像 beh 裂時，忍boe7-tiau5 就出怨恨 e5話講：「若我成人，定著 beh thai5 這個殘忍 e5人。」  
過濟濟年，ti7 公堂中有一人已經受定罪，就 beh 受刑罰。審判官路尾問講：「無人替伊hun-sou3  --mah？」  有一個少年 e5律師，照你做伊 hun-sou3,講明冤枉。 Hit人tui3 an2-ni 得到thau2放，就走到律師 e5 面前，講：「願天父報答--你，這個恩我實在無法度thang報答。」 律師 講：「 你著記得20年前，bat 扑一個因為失落老母悲哀 e5 囡仔，hit個就是我。 去-- ah，著數念無父母 e5 囡仔 e5 流目屎來好款待--伊。」  
人 an2-ni 行，正是將火炭歸堆 he7 ti7對敵 e5 頭殼頂。
Kou-toaN2 無父母 e5 子，iau2-ku2會 an2-ni，咱chiah--e5 著怎樣做？
主替寡婦照顧囡仔
某城有一個熱心服事主 e5 守寡 人，伊有一個子名叫主喜。 丈夫ti7-teh e5 時，倚靠丈夫來度日。丈夫死，母子2人無所倚靠，只有日--時老母著 ka7人做女工，e5-hng 時才倒來看顧伊e5 子。
有一日守寡人 早早起--來，ka7 囡仔備辦這日e5 食物，家己才出城去鄉社 ka7人做工。到 e5-hng 風雨忽然大起，歸 e5-hng 落無煞。寡婦就 hou7人留 tiam3 人家，boe7會倒來照顧囡仔，心內真艱苦，十分 e5 掛念。Koh 無交代厝邊，無倒--來e5 時thang替照顧。 左想右想，攏 無法度，只有切切求 主，替伊照顧。
Hit e5-hng 主喜看天時無好，想老母倒--來的確會 ian5-chhian5,所以就倚ti7 眠床角，來聽候老母倒--來。聽候真久看伊無倒--來，心 內真驚就 ti7 眠床邊煞睏--去。忽然夢見有聲講：「主喜，你teh 睏-- mah？你無驚-- mah？我來--lah。」 主喜聽見親像老母 e5 聲，koh 知伊抱 ti7 胸前，直直到 ti7 天光。 醒 e5 時一下看，無看見一人，只有伊iau2 ti7 眠床角，穿 衫坐-- teh。 無偌久老母tui3外面來，看見主喜ti7 hi2 內面 teh 坐，就講：「 我 e5 子平安抑無？」   主喜講：「平安，老母你早起去佗落？」  伊講：「昨日去某家做工，天氣 m7 好，無倒--來，早起雨靜，才來看--你。」  
主喜奇怪講：「昨暝我真驚，ti7 半睏半醒 e5 時，有一位入--來，佮我 講話，koh 抱我 ti7伊e5 胸前，hit個敢 m7是你-- mah？」  
老母聽見這個話，滿面tai3 笑容，感謝主耶穌，對囡仔講：「Hit個是我平日所倚靠 e5 主耶穌。我昨日boe7會來家內，有將你交hou7 主耶穌，請伊替我照顧你。」  
主喜tui3 hit時受感動，成做有孝e5 子，續做第一熱心倚靠主 e5人。信徒-- ah！你bat 將子查某子交hou7 主抑無？Bat 將主 e5 道理教示 in 抑 無？你e5 子查某子 ti7 患難中，有時無信主，你bat ti7 無人 ti7-teh e5 所在，替伊求主抑無？咱著學這個守寡人，掛念子查某子，也著學主喜有孝老母。
父為子死
幾10年 前，ti7  Leng5-iong5 縣城 e5 東勢。Tang-chong鎮有一個姓陳--e5,伊 e5 家忽然khit 火燒。 厝邊去救 e5人真濟，若是火是tui3內面起，所以人無快救。
起火 e5 原因，是新子婿佮新娘用礁草烘被，後--來將火灰 piaN3 ti7 牆角，牆是稻稿所做--e5。
火灰內 e5 火，iau2-be7 hoa，2人就睏--去。半暝火 chheng3 起，驚醒2人。In 隨時起--來，chhe7 boe7 著門，相佮到 這個牆角下，坐 teh 聽候死。 外面e5人，只有顧救火，若是姓陳--e5 看見 子新婦 ti7 厝內，iau2-be7 出--來，隨時提這領毯仔 moa ti7 身軀，將門出力chhia開，才入厝內，摸chhe7一旋，並無chhe7著人。後--來chhe7到牆下，就將子新婦，做一下抱--出--來。出--來e5 時，姓陳--e5,身軀 e5 肉攏已經燒熟，頭毛嘴鬚攏無，面 e5 肉也攏燒--去。
伊 e5 子新婦頭毛雖然燒，身体 卻無受大害。過兩日後姓陳--e5,因為受燒來死。
世上老父疼子，為子放sak 生命。天父因為疼世間人，將伊疼 e5 子賞賜世間。世間人不孝父母-- e5 真正無少。信徒看輕主 e5恩--e5 也是不只濟。
第三 章。 論傳道
Beh 傳道第先作田
英國人 Phe5 Kim-thun 做非洲出名e5 傳教師。 伊tui3細漢立志榮光主。有時祈禱講：「主若幫贊我成人，我的確去遠遠報傳福音。」  
年歲那濟志向那堅。 是誰會知Phe5 君抵仔 teh 向望 beh 出外 傳道 e5 時，忽然 hou7人送到愛爾蘭作幾若年穡。
若是主為伊備辦妥當 e5 門，hou7伊走 倒--來。伊就備辦去非洲，Ou-kan-tai7 歡歡喜喜報傳福音，偌濟烏暗 e5 百姓，tui3 Phe5 君來得到救恩。主 e5 旨意佮人 e5 思想常常反對。咱人想一項好事，liam5-piN ai3 beh 做，若是主常常ai3人聽候到伊 e5 時便。
操練 e5 時已經明白，做主工 e5 門路自然會開。人扑算主 e5 旨意誤了機會，實在攏無an2-ni。
若 beh 將主 e5 旨意佮人 e5 思想 來相比，thang寫主 e5 旨意是完全，人 e5 思想是無路用。冬天落雪，是明年好年冬 e5 兆頭。
人第先受苦，是做後日有路用 e5 資本，ai3 做天國 e5 偉人--e5,莫得驚苦難。
馬拖Boe7 振動
英國有一個牧師，講道理辦事不只熱心。會友 e5 中間，對年頭到年尾攏是怨妒、相爭、poaN5 嘴語、講白賊，這號 e5 聲時時聽見。牧師白白憂悶，無法度thang補救。
有一e5-hng 夢見一張馬車，向山頂 teh 拖。馬拖boe7 振動，伊就落--來，hou7 馬拖空車進前行。落車抵著本會e5 長老，執事2位就佮in講幾句請安 e5話，後--來就離別。 
牧師看見馬拖攏 boe7 振動，越頭一下看，有長老執事坐 ti7 車頂。隨時就大聲講：「無奇怪馬拖boe7 振動。 我因為上山不只艱難，落來步行 hou7 馬省力﹔無扑算 lin2 2位來坐 ti7 車頂。」  
夢到 chia，牧師就醒。伊扑算是主借夢beh 來教示伊怎樣thang料理堂會。
趕車上 山，進前 e5 阻力，是hiah e5 長老執事 teh 坐。後--來慢慢查--出，阻擋本堂會 e5人，果然就是in 2人。In teh chhoa7 頭 hou7 教友暗靜分做兩黨，大家相衝突，致到兩相怨恨。
濟濟年牧師攏 m7 知，到這日查明。 牧師請 in 2人到家內相佮食。 第先講起夢e5 結果，後--來講會中 e5 實情，用疼心疼話苦勸-- in。2人隨時牽手，對面認罪。 牧師佮in 跪teh 祈禱，就四散。對hit tiap8 堂會 e5 氣象，就佮以前大無相同。
收包袱
西國牧師某人主理禮拜明白，有一位太太提一個細個包袱，進前講：「多謝牧師，我因為你 ti7 台頂 所講--e5 大得到利益，請你收我一點仔禮物，來表明我感恩 e5 心。」
牧師推辭講：「我是因為主講道理，你得著利益，著將這個物獻 hou7主，m7應該獻 hou7 --我。」  
太太勉強伊收，牧師才 ka7伊收，卻無拆開看，家己想上帝beh 怎樣用，我著怎樣為上帝來用。
後--來因為這項要緊事，tui3某鄉社 經過，ti7 hit位有去chhe7這個婦人人。伊聽道理了 ka7 牧師講：「先生，我有一個惡e5 所在，m7 知先生肯拯救抑無？我 ti7 chia 收成果子，逐年有一個主顧來買果子，我全年攏是倚靠chiah e5 錢來hou7人厝稅。前幾日hit e5 主顧koh 來買，叫我第二日著挽去寄。 無扑算hit 暝 hou7 賊偷挽了。」  
牧師 聽了，就問講：「你知是誰差我來chia？」   婦人人講：「M7 知。」   牧師講：「是上帝差我來--e5。」 講了，tui3布袋仔 提出 一包，對伊講hit包 e5 歷史，才提hou7 --伊。 婦人人講多謝。 Thau2 開一下看，內面 e5 錢，抵仔是賣果子e5 價。
上帝 e5 能力本事，真正奇妙。有艱苦 e5 所在 e5人 m7免失膽，只有著向望上帝施恩幫贊，就無到 ti搖choah 。
羊認得牧者
O-lim5 先生講：「有一個遊歷聖地團，一日到一個井邊看見邊--仔有3個顧羊 e5人，穿同樣 e5 衫，teh hou7 羊 lim 水。羊lim 了，人就歇睏，羊也歇睏。
後--來日落山，無啥看見人影。中間有一個牧者，向南勢行幾若步越頭叫 「Bi2-lo5,Bi2-lo5。」 伊e5 羊攏 te3 --伊。第2個牧者起--來，向北勢行，也叫 「Bi2-lo5,Bi2-lo5。」 伊e5 羊也 te3 --伊。
遊歷聖地團 e5 中間，有一個蘇格蘭 e5 教士，問第3個牧者講：「牧者 e5 聲相親像，是因為怎樣羊才會分別，量敢是牧者 e5 衫有記號？」牧者講：「羊只有認牧者 e5 聲，衫攏無記號。」  教士 m7 信講：「Thang 將 lin2 e5 衫thng hou7 我穿，也 hou7 我叫 你 e5 羊來試看 cheh。」 牧者講：「好」， 隨時照所講--e5。Hit個教士穿牧者 e5 衫，行到山 e5 半腰，直直叫 「 Bi2-lo5。」  羊群只有舉頭起來看，攏無小可振動。教士落山問牧者講：「你 e5 羊永永 m7 聽生分人 e5 聲-- mah？」  牧者講：「只有破病 e5 時，因為精神無定，有時錯聽生分人，掠做是牧者，平常時永永boe7 聽錯，因為伊認得牧者 e5 聲。」 
耶穌講：「我 e5 羊聽我 e5 聲。」  
請問 lin2 e5 靈魂破病 e5 時，bat 聽別人 e5 聲--mah？
牧者認 Bat伊e5 羊
西國有一個牧者姓 Kek，bat ti7 冬天失落一隻羊。 逐所在遍 chhe7,chhe7攏 boe7 得--著。 
第2年春天，對別群羊 e5 邊--仔經過，聽見hit中間有一隻羊 teh 哮。伊liam5-piN 認出是伊 e5 羊，續去責備hit個人問因為怎樣偷牽伊e5 羊？Hit個人攏 m7 承認。2人因為an2-ni 就相告。
姓 Kek--e5 求 民政司將羊毛剪--去，看羊皮有「 Kek」 字 e5 火印抑無？民政司就去剪，果然看見 羊 e5 後腿有「Kek」 字e5 火印。案隨時結。
主講：「我是好 e5 牧者，我 bat 我 e5 羊，ti7伊e5 頭額有寫新 e5 名。」  撒旦常常來beh 偷chhoa7。一下落伊e5 手，就上帝所賞賜 e5 新名，將罪蓋--去。 若離開罪，倒來耶穌兜，liam5-piN 用寶血洗除到攏清氣，因為上帝 e5 名字已經刻 ti7伊e5 心-- lah。
燒死--伊
張木匠佮劉鐵象，攏是教友，同企起一個鄉社。 濟濟年結做好朋友，2人 e5 生理也不只興旺。無扑算這日因為小可事，忽然起衝突，撒旦趁機會，ti7 in 中間 hou7 in 發受氣親像 火teh 著，liam5-piN 著到真旺。In 若會祈禱，的確會看出是小可事 e5 相爭，真是無趣味，若是in 受氣已經發，也攏boe7 祈禱。逐人chhe khing8-khiah ，chhe7看有m7著 e5 所在抑無？
姓張--e5到別間店換馬蹄鐵。姓劉--e5 chhe7別人來修理窗仔。有時相抵著，就一個頭越--過--來，hit個面向過--去。2家e5 囡仔看見 in 老父hit樣e5 結kiu5仇，也學 in e5 無和好，往來學堂也無相佮行。
本會 e5 牧師看見這個情形，不只憂悶，也知張劉失落和好，的確是撒旦運動。Tui3 an2-ni 去見劉教友，問hit個因端，講：「Lin2 m7 ai3和好 mah？若 ai3 和好，我 hou7 lin2 一項好 e5 計策。」 姓劉--e5 問：「甚物計策？」 牧師講：「將火 he7伊e5 頭殼頂，伊 e5 受氣無久的確燒了。」  姓劉--e5 講：「我怎樣才會做an2-ni？」  牧師 開聖經讀羅馬 12 : 20，hou7伊聽，koh 講：「我將這個話he7你心內做數念，你照這個話行，的確會較嬴對敵。」  
牧師 koh 去見張教友，也照chiah e5 話苦勸--伊，後--來就倒來替 in 祈禱。
第2日早起，姓劉--e5見牧師講：「昨日讀 e5 聖經，實在真好，我定著beh 燒張--先--生，燒到 hou7伊e5 受氣煞，獨獨我驚了伊m7 hou7 我燒。」 牧師 講：「試看。」 隔早起姓張--e5 tui3 伊 e5 門口 經過，姓劉--e5 問講：「你食飽be7?」  姓張--e5聽到真明，扑算m7是佮伊講，所以頭也無越過--來，目珠也無看。Tui3轉 koh到hit位，姓劉--e5 koh佮伊講話 beh 引chhoa7伊。撒旦對姓張--e5講：「著顧行路，m7免聽--伊,」 koh 無講半句，就倒去家內。 第2日姓劉--e5 送姓張--e5 一盒餅乾。姓張--e5 ka7伊收，也無講多謝。 Koh 一日送一筐果子，姓張--e5 也攏總收，攏無報答。
E5-hng 姓張--e5 家己想不只見笑。隔早起就早早起來去見姓劉--e5 講：「兄弟，我得罪你真重，請你寬恕我，我前 m7 知，有錯誤，今hou7你燒到支持 boe7 tiau5,才知大辜負--你。」 2人tui3 an2-ni 就牽手講：「咱ti7 主 e5 面前，大家tui3今了後猶原是朋友。」  2家以後攏和好，連囡仔也相親疼。
朋友你e5 堂會有無和好 e5人 mah？你m7 ai3 為伊求和好-- mah？請問你用啥法？若 m7 知用啥法才有功效，請你也照這個牧師 e5 法度來試看-- cheh。
牧者為羊放sak生命
Ti7 美國西北方 e5 某 所在，有一個牧者名Nai7-jiN2-sun，顧守一陣大羊群。伊企ti7 一間細間草厝。 除一隻獵狗以外攏無別 e5 伴。
有一 年冬天，天氣過頭冷，羊tiau5 破漏真大空，落大雪連連3日久。 Nai7-jiN2-sun 盡伊e5 智力，ka7 羊補tiau5,驚了 in 凍--死。
雪過了後，Oe7-seng Beh8 先生來巡，巡到hit所在，看見羊無啥事，狗企ti7 雪中，親像有所掛慮。到掘開雪堆，掘到狗企 e5 所在，才chhe7著 Nai7-jiN2-sun e5 身屍。M7免講，人攏知伊是修補羊tiau5,保護羊 e5 生命致到放sak 家己 e5 性命。伊若無顧羊 e5 生命，家己可以免死。
好 e5 牧者，是替羊放sak生命。(約翰 10 : 11。)  仁主來m7是beh 差用人，是beh hou7人差用，koh 放sak 生命。(馬太 20 : 28。) 
無講就明白
某所在有一個教會，其中 e5 教友分做兩派，大家意見不只濟攏boe7 合甚至相怨恨。Ti7 主日學抑是禮拜 e5 時，甲派若第先到會堂。乙派就攏 m7 入--去。有時乙派早到，就甲派相約 m7 來。有時kiam2-chhai2 2派攏無赴。
任職--e5 真憂悶，常常為這個事 祈禱。因為天國 e5 兄弟，存這號不和 e5 心，來顯出這號現象，敢 boe7 hou7人傷心-- mah？
一日有請 一位出名e5 牧師來演講，向望2派會和好。
因為出名e5 牧師 beh 主理，所以不得已2派攏著來。若是得到兩派同時聚集是不只oh e5事。
這個出名e5 牧師上台，就發出人無扑算 e5 問題講：「諸君知我所ai3講 e5 題--mah？」  Tiap8仔久有人應講：「M7知。」 牧師講：「題iau2 m7 知，我 boe7會講。」  手提冊做伊去。
在座眾人大奇怪。 第二日koh 聚集猶原問照前 e5話。眾人第先計謀，所以齊聲應講：「知。」  牧師講：「已經知，mih使我講。」  就 koh 做伊去。
眾人就相佮議論，明仔日著約半講知、半講 m7 知，kiam2-chhai2 thang得到開伊e5 金嘴，thang得到聽hit個好言論。第3日果然照所扑算--e5。In 就 應照所計謀--e5。牧師就講：「請知--e5 ka7 hiah e5 m7知--e5 講，我 m7免講論。」  眾人經過這三擺無苦勸，親像有苦勸，in 忽然醒悟，大家家己反悔 in e5 罪。Tui3認罪了，大家就 相佮祈禱，liam5-piN koe2  前 e5 m7著。這個出名e5 牧師，thang講無苦勸，也實在有苦勸。
Hai7 ! 親像某所在，有濟濟教會，tui3佗落會得到出名e5 牧師，thang去苦勸--伊。 看羅馬15 : 2。迦拉太 6 : 1-3 e5 教示。
無口才 e5 教士
英國有一個教士因為主不只熱心，可惜講道理 boe7會激動 聽 e5人。人若看見伊上台，就真iam3-chian7伊。伊e5 朋友 ka7 伊講：「M7免的確擔當傳道，改別項 e5 工。」 教士應講：「我講一個故事 hou7你聽。早有一個囡仔，beh用一塊柴刻細隻船，柴頭太 teng7,刀 koh tun，一下無細膩，就手割--著，就哮。伊e5 老母緊緊包伊e5 手，照顧 hou7伊睏。細漢囡仔刻船 e5 心過頭切，雖然睏--去，hit塊刻無成 e5 柴，猶原 ti7伊手內。Tiap8仔久伊e5 老父倒--來，看見細漢囡仔 teh 睏，手 iau2 提一塊柴頭，就 ka7伊抽柴起--來，刻成 一隻船。到囡仔睏醒，看見昨日e5 柴，已經 成細隻船。 朋友，這個細故事，真正幫贊我奮起勇敢進前為主做工。 我雖然無路用，天父會完全我 e5話，堅固我 e5 工程。」 
無神黨反悔改變
美國 Khap Bi2 先生是一個熱心 ti7 主 充滿聖神 e5人。有一日ti7 一間 大會堂用祈禱 e5 能力做題目。講道理抵仔煞，有一個無神黨 e5 少年人，來對伊講：「若是先生所講是真實--e5,你e5 教友會為著一個m7是教友祈禱，hou7 伊ti7 24點鐘內反悔改變 信道理-- mah？」Khap--先--生講：「我會。」  少年人講：「若我chhe7出 一個m7 信 e5人，lin2 若替伊祈禱，hou7伊ti7 24點鐘內信道理，m7-tat8-na7 hit e5人做教友，連我也的確信服。」 Khap--先--生講：「好，請講出hit e5人 e5 名字。」  
少年 e5 看見 Khap --先--生 an2-ni 應允，不只驚，吞吞吐吐想想 leh 就講：「這tiap8 無抵合 e5人，聽候 較 theng5 我的確 ka7 你講。」 Khap-- 先--生講：「真 好，既然無人，請為你祈禱。」  
Tui3 an2-ni 先生倒轉請眾教友用心神佮誠實，ti7 主 e5 面前迫切懇求，專務hou7 hit個無神黨 e5 少年人緊緊反悔改變。
Hit e5-hng 少年人心內忽然起交戰。所受e5 搖動，刺激不只猛烈，致到無法度thang安靜，難得 睏。第2日早起食飽了，到柴廠親身家己剖柴，向望倚靠 一個來boe7記得前暝 e5事，若是伊e5 腦中對這個事時時攪擾，想講：「這個聖經是真--e5 抑無？若是教徒所信是真，就我所信--e5 行了無堅固。」  
Tiap8仔久koh講：「我信這個道理是真--e5,我知t也N著是真--e5。」Tui3 an2-ni 就起身到 Khap--先--生 e5 所在，反悔怨恨家己以前 e5 m7 信，續請伊出力懇求，thang得到赦免罪。 Ti7 無到12點鐘 e5 時，倚靠聖神 e5 能力，佮 Khap --先--生熱心 e5 祈禱，少年人心內第一 猛烈 e5 戰爭才平安，續得到 ti7 主 e5 疼 e5 內面。
Tui3 hit時這個少年人 ti7 主 e5 會中，做一個勇敢 e5 做工人。
出名e5 牧師
Su Khap-li7 先生，是出名e5 牧師來中國傳道理。論伊反悔改變 e5 情景卻會寫不只kan2。伊e5兄去學堂讀冊，ti7 hia 信 bat 基督。伊就寫批詳細講新得到 e5 快樂。
Khap-li7 讀了批，心神大振動，ti7 食飯廳，2手插ti7 袋仔行來行去。有一個做工--e5 看見伊這號 款，liam5-piN ka7伊e5 老母講：「Khap-li7 的確有憂悶 e5事，boe7會安心。」  伊e5 老母叫伊來，問到真詳細。 Khap-li7 將 批 hou7伊e5 老母看講：「我無想到這個光景，實在難明。」 講了就流目屎。伊e5 老母安慰伊講：「耶穌敢 m7是萬人 e5 救主--mah？伊ti7 苦e5 十字架也替你死，也替我死。」 Khap-li7 liam5-piN 歡喜顯出 ti7伊e5 面，非常 e5 快樂，hit號 e5 快樂，這世人 無boe7記得。
後--來 ti7 中學大學畢業，koh ti7 醫學畢業。
無論佗落這間學堂同伴 e5 人無m7 尊敬--伊，常常 ti7 Khap-li7 e5 面前，m7 敢講歹話。歹 e5 囡仔看見--伊，家己見笑、家己約束。Su Kun 畢業了後，來中國傳道理，大得到功效。
真牧師
Sai3 Liap8 牧師一日出外面傳道理，去探一個老教友，看見伊破病 koh 散hiong，hou7人thang可憐。Sai3 Liap8 隨時將袋仔所toa3 e5 錢送--伊，就離別。
撒旦 ti7伊心內講：「你怎樣 hiah 憨，將錢 hou7--人，怎樣會坐車。你想車站hou7 你免票-- mah？」  Sai3 Liap8 心內 講：「我是主 e5 勞僕，今仔日beh 做主 e5 工，主的確 ka7 我安排。」 Tui3 an2-ni 那行那祈禱。到 ti7 車站，抵著 一個老朋友，對別位倒來本國。大家tun3手  行禮了，朋友對 Sai3 Liap8講：「Ti7 我心內有細仔聲講，著送你一個金鎊。」 (約值12箍)。Sai3 Liap8講：「O-lo2 主，感謝天父。」 隨時將當時 e5 景況，詳細講。朋友講：「我因為遵趁主 e5 命令 ti7 這號地步幫贊--你，所得到 e5 福氣比你koh 較濟。」  
Che 敢 m7是幫贊人，就是借 hou7 主 e5 真憑據-- mah？
日子久長所得 e5 效驗
西曆1913年，美國 Chhek Pou3-bun5 牧師 ti7 蘇格蘭 e5 Lek-teng 城傳道，逐日有6000外人聽道理，也有幾若位e5 少年信徒幫贊聚會 e5事。這日散會 e5 時，牧師 tu2著 這個38年前，聽伊講道理 e5 老先生，ka7伊請安。 牧師 boe7 認得是甚物人。 老 先生講：「1875 年11月18日，我 bat ti7 某所在聽你傳道理，題目 ti7 馬太 5 : 20。Ti7 hit時受大感動，我信就得到救恩。牧師查舊 e5 日記簿，果然無錯。
停 tiap8仔久，hit個老先生 toa3伊e5細子 到 Chhek 牧師 e5 面前講：「Che是我第一細漢 e5 子，今年19歲，頂禮拜3 擺 聽牧師你e5 道理，就受感動，將家己交 hou7 耶穌，我猶有五個囡仔攏已經歸主，其中有一個已經去外國傳道理-- lah。」  
講 e5 時十分 e5 歡喜。Chhek 牧師 koh 較歡喜，所以寫批上報，hou7人知伊38年前，怎樣 chhoa7 這人歸主，以後所得到 e5 效果。照傳道 e5 冊 11 : 1講：「你著將種籽he7 ti7 水面，日子久長的確有所得--著。」 掖種籽在 ti7人，發芽結籽在 ti7 上帝。我若盡忠 e5 心倚靠 主傳道理，日子到久的確有所得--著。
90歲 e5 婦人人歸主
Ti7 山東 Chiu-chhoan e5 地，有一位女教士，姓信，常常落鄉社講道理，hou7 女教友聽。一擺抵仔講煞，忽然一個老婦人人入--來，khiau痀、jiau5面、霜雪滿頭殼。雖是近90歲，伊 e5 目珠 iau2-ku2 光。照中國e5 禮，伊問信女教士偌濟歲？對佗落來？有啥事誌？信教士攏無奇怪，一項一項 ka7 伊講。
這個老大娘攏 be7 bat 聽見福音，頭 擺 親像聽 boe7曉得。女教士就教伊念一句 「上帝疼--我」 koh 講明 hou7伊聽。起頭伊親像無大信服。
到日晝 倒去家--nih8,下晡 koh再來，猶原是念hit句。Beh 行 e5 時，越轉身講：「你教我念hit句，是實話--mah？」 教士應講：「是實話。」 這個老大娘行到門口，koh 念「上帝疼--我，」koh 問教士講：「你一定知che是實話-- mah？」教士切切講：「是實話。」  
過到4月，教士 koh 去hit個鄉社 e5 時，hit個老大娘來請安，猶原歡歡喜喜講：「上帝疼--我，我真信服。」 伊聽見福音，hit樣e5 熱心，致到 佮 教士相疼 boe7 放離，m7肯倒去家內。
到秋天信教士第三 擺到hit個鄉社。大娘請教士到伊e5 家，看 in 門口真濟人，大子已經73歲，也 bat 道理 e5 滋味。信教士 ti7伊e5 園內 chhoa7 眾人禮拜。聽道理 e5 真濟，也攏安靜，若是攏掠做老大娘是痟，因為伊雜雜講：「上帝疼--我。」伊心內 e5 快樂講 boe7 盡。
教士講，真thang向望上帝借90歲 e5 老人，ti7 hit個鄉社開傳道 e5 門。
種籽早晏的確收成
法國某個傳道先生，一日ti7 Thou2-liong5 e5 所在分冊。有一個兵問講：「 冊中所記--e5是甚物事？」應講：「上帝 e5話。」 兵講：「我 beh 一 本」 就 hou7 伊。無扑算交伊e5 手，百樣 e5 罵笑，講：「這個物做食薰紙不只好。」   傳道--e5已經 hou7 --伊，boe7 koh 討倒轉，若是心內艱苦peh腹 ，勻勻仔行就 倒--去。
第2年，koh到法國中界，ti7 日暗beh 歇 e5 時，看見客店外有一群e5人，為著抵仔死 e5 兵哀傷。伊e5 老母 講：「我 e5 子 ti7 戰地受傷倒來家--nih8死，若是我非常 e5 平安，因為伊hou7 我 佮伊e5父大大歡喜。」  
傳道--e5講：「願問伊e5 詳細。」  伊e5 老母講：「我 e5 子有細本聖經，toa3 ti7伊e5 身軀，常常對hit中間，大得著平安。」 傳道提來看--伊，看見是一本新約，頭15張已經拆--去，皮 e5 內面記舊年 ti7 Thou2-liong5 tui3某傳道 e5 手受--來，起頭看輕，後--來讀--伊，koh 信--伊，路尾得到救恩。
傳道 e5 看見得到冊 e5 所在佮日期，就知這本冊是tui3伊e5 手來得到--e5。 想起當年 e5憂悶peh腹，liam5-piN hou7 歡喜快樂吞食--去。
聖經講：「人做好，若無貧憚，時到的確 beh 收成。」 這個話真正無空空。
兄弟相疼相親
Ti7 英國北邊，有一位牧師，姓Put8 名約翰，濟濟年做一間細教會 e5 牧師。Ti7 1772年，倫敦這個大教會，請伊到 in hia 做牧師。伊就應允，就宣佈辭職，將伊e5 書冊物件器具行李，裝he7 車內，備辦 beh 起身。
Beh 行 e5 時，教友 ka7伊ui5-lui5  目屎流到 滿面，求伊koh tiam3 teh m7-thang離開。伊e5 某講：「約翰--ah、約翰-- ah，我看 an2-ni 忍boe7 得過。」丈夫應講：「我也忍boe7過，咱m7免去倫敦。」即時就將車 e5 物卸-- 落--來。教友歡喜到 boe7顧--得，後--來大受感動，得到聖神 e5 幫贊，做一首 o-lo2 e5 詩。
木匠榮光主
有一個張木匠是敬虔 e5 信徒，ti7到外做工，不只受窘逼，無論啥時，同做工 e5人若看--見，就笑--伊、罵--伊、侮慢戲弄--伊。
有一 擺 in 看見伊講：「Koh 來--ah，老 監督-- ah，」  koh 戲弄到一睏仔飽。
木匠差不多 boe7會吞忍，就bih ti7 櫃--內，啼哭求主幫贊伊嬴這個khun2逼。祈禱了，忽然想聖經 講：「你著盡忠到死，我的確 hou7 你永活 e5 bian2-liu5 。」   想了 liam5-piN 加添 新 e5 力，倒來到工場。 In koh siat-tok8 。張木匠講：「我 boe7會 koh 吞忍。」In講：「Boe7 吞忍，beh 啥事？敢是beh 扑阮-- mah？張木匠講：「是，獨獨我 e5 扑法，lin2 boe7曉--得。逐擺抵著 lin2 開嘴罵，我就開嘴講道理。」  Tui3 an2-ni講起福音。 無久全場 e5 做工人，反悔改變，信主。
剪票--e5 無驚罵
Ti7 紐約城有一個車站，規矩極其嚴禁，凡若 beh對hit個站上 車--e5,的確第先買車票，後--來 ti7 大廳聽候，才tui3細門出--去。過驗票--e5 才准伊上車。
冬季人濟濟用票he7 ti7 布袋仔，有時 he7 ti7 衫包 e5 內面，也有--e5 看輕驗票 e5 規矩。車來e5 時，眾人客一齊上車。因為chhe7票無利便受濟濟驚惶，koh 搭boe7 著車--e5 也無少。
當hit時雖然求情講：「我已經 有票，不過 he7 ti7 包內，beh 提真費氣，請放我過--去。」  若是無論怎樣講，剪票--e5 攏 m7 聽，的確 beh 看票chiah beh煞。Tui3 an2-ni 剪票--e5 常常 hou7人怨恨。有時人勸伊講：「上車 e5人攏的確有票，mih-sai2 著逐個驗來耽誤工夫，來生起人 e5 怨恨？信我 e5話也thang省淡薄仔工敢無好-- mah？」  剪票--e5 應講：「 我不管人有怨恨抑無怨恨，我只有beh 照規矩、盡本份、hou7 總辦歡喜。」  
有偌濟信徒，因為hou7人歡喜，就違背道理，順趁私意做事誌，boe7記得天頂有一位大主宰，teh 論咱e5 著 m7 著，定咱e5 報賞刑罰，敢 thang背伊去接hiah e5 無路用 e5 名聲--mah？


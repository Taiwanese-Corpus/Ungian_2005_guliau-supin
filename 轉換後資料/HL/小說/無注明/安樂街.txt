安樂街
第一章
對古早以來琴有濟濟款。一號是彈--e5;這號彈--e5 著人gau5,會bat hit個琴調，才會曉得彈。Iau2有一號是轉--e5;這號是親像細個企櫥這樣，koh 邊--仔有一支柄thang hou7 人轉，轉了就有hit個曲調；所以人人攏會曉轉。總--是tia7°著有4、5塊na7-tiaN7，be7會出在人e5 意思換別物曲調。
因為 an2-ni-siN ti7 阮外國 e5 所在，有時人無別個頭路thang趁吃，以及 be7曉得做工 e5 人，有e5 將這號琴日日 toa3 去街路轉 hou7 人聽，向望人聽了歡喜淡薄錢 hou7 --伊。
今從前 ti7 英國京城內有一間 e5 客店。店是一座 e5 懸樓，有幾若層。所企起攏是窮苦 e5 人。Ti7 這個樓頂，樓梯角e5所在有一間極細 e5房。內面有一個老人 teh toa3;伊 e5名叫做 Tok-hui，面有帶笑容 e5 款式。Ti7 teh 轉琴有音調出來彷彿是曲 e5 聲音，親像teh講：「我e5街就是安樂 e5 街，無te3 thang比並我e5 街。」
若是這個琴調所轉 e5 安樂街無佮這個樓頂相像；因為這個樓頂是窮苦 e5 所在，隘隘，無寬khoaN3，黑暗be7 光；自然 toa3 ti7-hia 無快活，無親像 ti7 街內 e5 利便。
Ti7 樓下幾層企起 e5 人，有e5 ti7 破床頂，半睏，半醒，聽見這個琴 e5 曲，想起家己e5街，亦bat享福hit號好處。若是離開街內抵著艱苦 e5 景況。到瞑深 e5 時陣，燈火teh -beh hoa，火爐e5 火teh-beh 過，這個老人 iau2-ku2 teh 轉琴。
原來 Tok-hui ti7 樓頂 teh toa3,單身孤苦，無親戚thang靠，無朋友 thang求。凡所親愛 e5 人攏總死了，並無一人心悶紀念伊 e5 苦楚。伊亦無心肝經營謀活，逐日轉琴na7-tiaN7；有時受聽琴 e5 老太太佮姑娘淡薄錢 hou7 伊，就是將 chiah-e5 錢去買食，以外無別物心愛 e5 物件thang安慰伊，這個轉琴是伊一世人所愛--e5。
這個琴佮伊 e5 歲壽差不多；所轉--出來 e5 曲調 m7是時式--e5,是古早--e5。囡仔大家聽到厭，就 m7歡喜聽；老Tok-hui 想到伊家己 hou7 人看輕，連琴亦這個款。平日雖然會忍耐得，若是瞑時心內卻 kham-be7-tiau5。Koh抵著一陣e5 冷風，寒到面會痛親像刀teh 削一般樣。伊 e5 衣裳孤單一領薄薄，身軀發抖，手、面，露出青筋，瘦到一層皮ne5 一層骨，親像暈gong5,連這個琴e5 聲音亦續亂亂去。
轉琴 e5 曲調有四款；第一款，o-lo2 上帝；第2，吐氣守寡人；第3， o-lo2 大英國豪傑富貴 e5人；第4，欣慕安樂街。這幾個曲調 Tok-hui kai3愛是第4調，每日轉琴到hit調，就著有心意慢慢 teh 轉，那轉那高興；總--是因為天時透風攏無半人beh chhap--伊，來聽伊 e5琴，只有幾個囡仔kan-ta 愛聽新 e5 曲調。若是新--e5 Tok-hui 連名亦m7-bat 聽起講。
有一個老人對樓窗內 kah伊著緊緊去，m7准伊 ian5-chhian5 ti7 這個所在。Tok-hui 聽見這句話就走，走到一條大街路，巡路 e5 人講伊礙--著街路，趕伊別所在去。
Tok-hui 對早起頭到hit一時無食一點物，差不多餓到teh-beh be7 振動。佳哉chhau3-khiau2 遇著一個做田 e5 婦人人 beh 入城買物，看見伊，有可憐伊e5 心 hou7 伊幾個錢，就到e昏無人koh hou7伊。
日已經 teh-beh 暗 lah，伊愛beh 倒轉去樓--nih8,就 ti7 路--nih 買一塊餅，慢慢teh 行，行到樓梯角 e5 所在。Hit一時日暗，風大；伊想著舊時買琴e5 時陣不止有興頭，琴頂 e5 綢亦真sui2;琴 e5 曲調人人都愛聽；m7-na7 囡仔 o-lo2好，就大人亦稱呼不止奇怪；到今仔日攏對反，知be7 照前 e5 意思。
到倒--來樓頂食餅，lim淡薄茶，就略仔有較爽快，koh 想無別物 e5 事誌thang ke2 心悶，只有 pai5 琴來轉。可惜 Tok-hui m7 知有一位會安慰人 e5 心--e5。
第先樓主m7准伊暝e5--時 轉琴，聽了吵著別人 be7睏得。伊就講，逐禮拜 beh加hou7 伊幾個錢。樓主聽見伊講 an2-ni，就允伊。
Hit一暝 teh 轉琴，暝那深那高興，親像佮琴作伴一般樣，家己轉，家己聽這個曲調愛合家己 e5 意思，m7管別個人o-lo2,抑是hiam5,亦m7知 ti7 門外有一個細漢查甫囡仔名叫 Li7-su-te7,衣裳破爛到be7堪得，peh ti7 門眉頂 aN3耳空 teh 聽琴。這個囡仔來 e5 時陣先到樓下一層，倒ti7 破床頂，連連聽了3塊 e5 琴調攏無掛意；聽到第4塊就舉頭 lah，注神勻勻仔teh 聽。聽到心內 be7忍得，因為伊忽然想起一項事誌--來，就是幾月日前伊 e5 老母 ti7-teh，到beh 死 e5時候 bat 倒ti7 眠床頂用手摸伊 e5面，唱講：「我e5 街就是安樂 e5 街，無所在thang比並我e5 街；」聲音不止好聽，koh 講：「我beh 到我e5街，就是安樂街」。講煞氣就斷。
所以今仔日伊一下聽--著這塊琴調，親像伊老母破病 teh-beh 死 teh唱 e5 款式，就彷彿親像伊e5 老母 ti7 目珠前。
照 an2-ni 來看，Li7-su-te7 是對 in娘死了後就變成孤苦 e5 囡仔無人thang照顧伊，亦無人thang幫贊，扶持伊。伊 e5老母 ti7 世間 e5 時有吩咐伊m7-thang貧憚。Li7-su7-te7 照伊e5老母所吩咐，做事勤緊，常常有 teh 想講：「我ti7 當時會到安樂街 ？」這 e 昏聽見這個琴，就那想那愛到hia。Hit個心性親像忍be7-tiau5,聽候這3塊調都攏了，koh再勻勻仔聽伊老母teh 唱hit塊。
Hit時人 teh 關門e5 聲，亦有人大聲 teh 講話，這個琴調就聽 be7-得thang明白；伊就趕緊走出--來，暗摸sa chhek倚去就近hit個琴e5 聲，peh ti7 門眉頂 teh 聽。雖然toa3 ti7 樓梯邊 e5 門，hit個門縫有風不止冷吹--來，伊亦m7 走，iau2-ku2 是teh 聽。聽到琴 e5 聲攏煞lah；聽見內面有舉琴kham7--著ti7 壁--nih8 e5 聲，伊就倒轉去倒ti7 破床頂teh 睏，就夢見一個夢，聽見伊 e5老母 ti7 遠遠 teh 唱安樂街，講 :「我已經到了街，無地thang比我e5 街。」
第二章
頂章是講聽琴 e5 囡仔對hit e昏就不止愛hit個客店，逐日借 toa3 ti7 hit內面企起，到日暗去聽伊 e5老母所 teh 唱hit塊琴調。
Hit個樓主就是老婦人人，看見Li7-su-te7 逐日來，是常常tiam3--teh e5人客，因為伊年歲不止少，iu2-koh有淡薄可憐 e5款式；有時提偆 e5零星物 hou7 伊做點心食。Tok-hui暗時 teh 轉琴，Li7-su-te7 toa3門外 teh偷聽。
有一暝 hit個琴調 iau2-boe7 了忽然煞--去；又koh 聽見內面有跋倒 e5聲；停一tau2久仔攏無動靜，就 sak開門去看；看見內面烏烏暗暗，火爐 e5 火 teh-beh hoa。好得窗仔門頂有月光照--入-來，看見老人跋倒 ti7 塗腳，連hit個琴亦倒ti7 伊身邊。
Li7-su-te7 企 ti7邊--仔khu5--落去，用手ka7 伊摸；摸著伊 e5手冷凊親像水，打算伊已經死。想beh 去ka7 樓主講；抵抵beh peh--起來，Tok-hui 有略略仔teh 振動親像醒 lah，細仔聲 teh 問：「是啥物事誌？啥物人入--來？」
Li7-su-te7應講：「Tok-hui 老伯--ah，是我leh，我ti7 門外聽琴，聽見你跋倒，琴亦ka落，趕緊入--來看看--leh；今 chim2-ma2 你有較好無？」
Tok-hui 舉頭四界 teh 看，Li7-su-te7就牽伊起--來到眠床 hou7 伊倒--teh，又koh 問：「Chim2-ma2 比抵仔有淡薄較好無 ？」
Tok-hui應講：「有較好淡薄仔，不過是身軀畏寒，我是孤單艱苦 e5 人，年歲koh老，這tiap8 ai3-beh 睏。」Li7-su-te7亦toa3 ti7 塗腳teh 睏。
Tui3 hit-tiap8 這個老人佮囡仔親像親愛，因為攏是無所靠e5 人。逐日 Tok-hui 或是出、或是入，Li7-su-tek7a 伊舉琴，亦ka7 伊拚內面，替伊去街--nih8 買物。Tok-hui 叫這個囡仔 ti7 樓角睏，亦叫伊 toa3 ti7 火爐邊坐，逐暝昏thang聽琴。Li7-su-te7 若聽到第4條就心悶想著伊 e5老母 teh-beh死e5 時佮伊teh講 e5 話。
有一暝昏 Li7-su-te7 問講：「老先生--ah，安樂街到底 ti7佗落？」
Tok-hui 舉起頭看頂面有雨漏 e5 痕跡，aN3落低一下 siong3地板有濟濟朽爛，應講：「這個所在 m7是安樂街。」
Li7-su-te7亦講：「這個本然 m7是，今安樂街到底是 ti7 啥物所在，聽了離咱遠遠。」
Tok-hui 講：「的確有一個較好e5 所在，若是ti7佗落連我亦m7知。」
Li7-su-te7 講：「我老母 bat 講--過有一個天堂，m7知是安樂街抑m7是。」
Tok-hui be7曉--得，因為無人 ka7 伊講起這個道理。雖然是 an2-ni，到第2日伊一心 teh 轉琴，一心 teh 想這句話，親像有深深 e5 意思。
Hit一日倒來樓--nih8,腳骨痠軟 be7行路。Li7-su-te7 比伊第先到，點火了、換水了，將所用 e5 備辦到齊備，Tok-hui m7愛講話，亦m7愛食飯， kan-ta lim 一點仔茶就去睏。
Li7-su-te7 看見到這個光景不止奇怪，到第2日 Tok-hui 倒teh be7 起--來，Li7-su-te7 盡心侍候體貼伊，不止齊到，親像子兒e5 心肝一樣。
第3、4日亦是這個款式；聽候到食飯飽，洗面了，koh 錢亦無 lah，Tok-hui 佮 Li7-su-te7 講：「Che 今behan3- chaiN2-iuN7 ah？我到今仔日be7會行，亦be7振動。」
Li7-su-te7 講：「我知你實在 be7會，總--是咱著想一個主意才好；我打算我上街轉琴來趁錢；你看會做得抑be7 ？」
Tok-hui 心內一時無注意，想--著這 個琴是平素不止愛，beh-thai3 thang hou7 別人提去；若 m7 an2-ni-siN beh用甚物貨來食；koh想 Li7-su-te7 是謹慎 小心 e5 囡仔，將這個琴交伊比交別人較妥當。若 m7 an2-ni 做，一個少年，一個老，beh tiam3 樓頂餓死，亦 m7成；所在注意tiaN7著將這個琴交代 hou7 伊。Iu2-koh反轉 teh 想對早起到暗一日 e5 功夫，琴佮囡仔攏無 ti7 目珠前，孤單一人 tiam3 ti7 烏暗e5 樓頂，敢be7 鬱悶，就慢慢teh 對 Li7-su-te7 講：「琴thang交代你，總--是愛你細膩，m7-thang khap8--著打歹。」
Li7-su-te7 講：「穩當無打歹e5 事誌，好好toa3--出去，亦的確好好toa3--倒來。」
伊家己想會擔當這項大事誌，歡喜到be7顧--得。
第2日比前較早起--來，到井邊上水洗面，倒轉來樓頂，梳頭、換衣裳，穿到伶伶俐俐；恨be7 得Tok-hui 透早起--來thang叫伊去。聽見樓下幾層 e5 人客攏走出去lah。Li7-su-te7 家己煩iau2-boe7 起身，那想那急忍be7-tiau5,be7 聽候得Tok-hui 精神，就去搖伊 e5手。Tok-hui peh開目珠看，問伊愛做啥物。
Li7-su-te7應講：「這tiap8 就是早起，你ai3-beh 起--來mah ？」
Tok-hui 翻身就 peh起來坐講：「好囡仔，我看你e5 面已經洗到清清氣氣；衣裳亦已經穿到齊齊chaN2-chaN2。」 
Li7-su-te7 聽見這號話滿心歡喜，就 ti7 樓頂走來走去，顯出伊 e5轉琴伶俐，就講：「An2-ni 來行會用得抑be7用得？」
Tok-hui 講：「可以，」就吩咐伊toa3琴總著小心。Li7-su-te7 講：「我學你e5 謹慎。」Tok-hui又koh 吩咐伊講：「琴 e5 ka2-chi2 m7-thang轉傷緊。」
Li7-su-te7亦照伊 e5款式應允伊；伊又koh 吩咐講：「到街--nih8抵著囡仔攪擾莫得chhap伊；in 是m7謹慎，m7守規矩，動不動愛聽新調。這個琴是古早e5 曲，若有人戲弄笑--你激--你，只好 teN3 做臭耳人做啞口，千萬莫得佮 in 賭氣。」
Li7-su-te7 講：「Chiah-e5 事誌，我若遇著，斷m7敢犯著這號m7著 e5 事。」
講了舉這個琴 khoa3 ti7 肩頭頂，就 ka7 Tok-hui 相辭講：「倒--來 chiah koh 相會。」
就落樓梯出外口歡頭喜面，後壁有幾個囡仔 toe3 伊行，講：「你轉一塊曲 hou7 goan2 大家聽聽 leh。」Li7-su-te7 搖頭 m7應伊，做頭前直直行。囡仔大家看見伊 e5款式，就逐人散--去。
Li7-su-te7 放心好膽 teh 轉琴，有幾若人 teh 聽。Chiong5-chiau5 ti7 樓頂 teh 轉不過是 Tok-hui 一個人 teh 聽，總--是伊吩咐著慢慢轉；今今仔日琴交代 ti7伊 e5手，thang hou7 伊家己注意，m7免受人拘束。
Li7-su-te7 想講：「逐項 e5基業無有比這個較歡喜。」轉過幾塊 e5 曲調；往往到第4塊就想起老母 ti7-teh e5 時 teh 唱這個曲；又koh 想佗落thang chhoe7著安樂街，有啥物法度thang知。
若是今仔日上帝開這條 e5活路趁淡薄錢，thang照 Tok-hui 所欠用 e5 物買倒-去；che是極歡喜 e5 事，kip8-chi3 到樓頂就對 Tok-hui 講起今仔日所抵著 e5 事誌。Tok-hui 看見Li7-su-te7 佮琴 ti7 這目珠前，有2項 e5 歡喜，一項看琴攏無敗壞；第2項看這個囡仔果然會靠得。
Li7-su-te7 ti7邊--仔 teh 煮飯，Tok-hui teh 轉琴，聽到這個第4條e5曲調。
第三章
Tok-hui 對跋倒了後病攏 be7會較好。雖然會lim會食會坐，iau2-ku2 be7得thang落樓梯，亦be7得thang舉琴一日比一日趁錢來度活。若是有日日上街，無親像頭一擺 e5 ho5-heng3。
有一日風 e5 聲不止透，吹--著伊 e5 面疼痛親像刀削一樣亦有雨滴--著頭面，亦有大霧 bat8-bat8 ta3 ti7 身--nih；這號 e5 天氣bat 遇--著。 
日日teh 轉琴，時陣久長就不止厭，恨be7得換第1，2、3塊 e5 曲調。雖然家己有 an2-ni teh 想，卻m7敢ka7 Tok-hui 講；若是這個琴亦be7 koh 換--得，又koh無法度；獨獨有第4塊 e5 曲調往往 be7 厭。聽到這塊，就彷彿親像聽老母 teh 唱一樣。
無偌久冬天已經過，春天到lah，日較長淡薄，Li7-su-te7 到城外去較遠 e5 地方；hit所在是人 e5企家，街路開闊，轉琴 e5 人較m7-bat 到。所在到chiah 稀罕，人都ai3 聽，提錢 hou7 伊，吩咐伊明仔日koh 來。 
有一日日頭真熱，phak8 到身軀會熱，又koh 所khoa3 e5 琴亦是重， 就走幾步去歇睏，到一所在有大e5 宅，四圍攏是花園，前面圍籬笆。內面有逐樣e5 花木，開到不止sui2;有黃--e5,有紅--e5,亦有白--e5。
Li7-su-te7 獨獨 tiam3 ti7 這tah 停腳，m7知是啥物緣故；或是愛惜花木，抑是想--著 in 老母 ti7-teh e5 時有一擺 hou7 伊淡薄錢，買幾枝花插 ti7 花瓶內；後來ngeh8 ti7 冊--nih8 teh 到ta5-la5--去，到今仔日 iau2-boe7 發覺，因為ai3 he7-teh 做紀念。想到hiang3時 e5 事誌了，就koh 轉幾若koe3 e5 琴，舉頭看見樓窗內有2個細漢囡仔；大漢 e5 有帶笑容，探頭落來看；koh 聽見 in一個問，一個應，teh 講話。
查某囡仔對查甫囡仔講：「Cha-liah2,伊轉e5 琴好m7好？」
應講：「真好，若是這個琴調本然是好聽。」
第1、2、3塊 e5 曲調攏了lah；到第4塊 in 大家齊齊 tah 手，歡喜到be7顧--得，因為這塊曲調是伊老母 bat 佮 in 大家唱--e5。琴佮曲到重複 e5句，囡仔亦退出唱--出來講：「我e5 街就是安樂街，無地thang比我e5 街。」
聽了這幾句 e5 話， Li7-su-te7 舉頭 看見樓房極懸，極體面，想in 大家嘴內所唱 e5 安樂街佮現時所企起e5無差一點仔，就家己teh想講：「我一個囡仔所抵著 e5 景況，為著啥物緣故差到hiah-nih8遠。」
抵抵teh 想 e5 中間，hit二個囡仔緊緊落樓--來對 in 老母討錢；無偌久囡仔對樓窗頂 tim3--落幾個錢 ka落 ti7 花池內，lin3 到ti7 白花腳。Li7-su-te7 sak開籬笆門勻勻仔行過去草仔地，到hit個花池 e5 所在 chhoe7 錢；卻chhoe7無著，in 二人亦來佮伊tau3-chhoe7,chhoe7著就提 hou7 i。Li7-su-te7 褪帽仔行禮，將錢 he7 ti7 袋仔內，iau2-ku2 teh ian5-chhian5 boe7 去，對姑娘講：「這個花實在是好看。」
姑娘問伊：「你愛一pha mah？」
Li7-su-te7應講：「你肯hou7--我無？」
囡仔就去問伊 e5老母；tiap仔久就倒轉來講：「Hou7 你4枝，出在你揀。」
Li7-su-te7 揀--出來，姑娘就ka7 縛做一把。Li7-su-te7 講：「這樣 e5 花 從前我老母 bat hou7 我。」
Hit個姑娘名叫 Bi2-li7 講：「你e5 老母 這tiap8 bat koh hou7--你無？」
Li7-su-te7 講：「老母已經死lah，是誰仔beh hou7 我e5花？」
Bi2-li7 講：「可憐這個轉琴 e5 囡仔！」
Li7-su-te7舉琴想 beh 倒--去。Bi2-li7 對 Cha-li2 細仔聲 teh 講：「你問伊叫做甚物名字。」
Cha-li2 講：「M7 ah， 你去問。」
Bi2-li7 chiah koh 央Cha-li2去問，Cha-li2頭殼 aN3-aN3，面貌紅紅，細仔聲問伊：「你叫啥物名？」
Li7-su-te7 ka7 伊講了就走。Hiah-e5囝仔吩咐伊講：「你koh 幾日 chiah koh 來；」連連講三擺。
Li7-su-te7 倒--來 lau8--nih8,看見花無甚物生，攏 ta-la5--去，be7插得花瓶，就照伊老母 e5 法度 ngeh8 ti7 冊--nih8。
過幾日久， Li7-su-te7 koh 來到頂日 hit個懸樓花園 e5 所在，將4塊 e5 琴調 teh 轉，轉了2遍無看見hit二個囡仔出來，因為 in toe3 老婆去 ti7 樹林內 teh chhit-tho5;所在 Li7-su-te7 chhoe7無著。
這幾日Tok-hui 獨獨家己一人 tiam3 ti7 樓頂，心肝親像火 teh 燒，愛受氣，無人安慰伊，連這個琴亦無ti7 伊身邊。Li7-su-te7 有時趁錢較少倒--來。 Tok-hui 就吐氣講：「Iau2 m7值--著家己出去作生理較好。」
Li7-su-te7 吞忍無應伊，因為對從前老母死了後所親愛--e5 孤單一個 Tok-hui na7-tiaN7；想來想去講：「我thang用啥物法度去安慰伊才好，或是請sin-seN來 taN2-tiap8 伊。」
有一暝昏講：「Tok-hui 老伯--ah！我ka7 你請一位醫生來看病好m7好？」Tok-hui應講：「M7-sai2,m7-sai2,莫得攪擾我，我ai3 安靜--lah。」
Li7-su-te7 心內 m7 平安，驚伊老人會死--去，偆伊一人 beh 怎樣好。Tiamt3? 這個樓頂企起，雖然 be7比得街內，總--是伊這個 Tok-hui teh 管顧，亦較好孤單一個人。   
這個老人一日一日 lam2,身體不止瘦，面色亦m7好看，手又koh ngiauh8-ngiauh8-chhoah，連琴亦be7 轉。Li7-su-te7 bat 聽人講過，濟歲 e5 老人犯著這號毛病就大大thang驚；早晚 be7 打算得，不如請醫生來 taN2-tiap8 較好。 
真 chhau3-khiau2抵著樓主有破病，逐日請醫生來看，kiam2-chhai2 thang 叫伊續 ka7 Tok-hui taN2-tiap8;koh teh 打算 Tok-hui tiam3 e5 所在離樓主無 loa7遠，tam-koh無偌濟 e5 功夫；若果然 sin-seN 來，我ai3 問啥物病，看會好抑be7。Li7-su-te7 倒teh be7睏得，翻來翻去，kan-ta teh 想，心肝就be7 安然。有月光照入樓，伊就 ti7 眠床頂 peh起來，手 theN3 頭殼看 Tok-hui e5 神彩大m7妥當，親像前年老母 beh 死 e5 款式，teh-beh 永遠離別。
Li7-su-te7 目屎 chiap8-chiap8 滴，就漸漸續睏--去。  
第二日 ti7 樓梯邊 teh 聽候醫生來。Tok-hui 看見伊 m7上街 轉琴，giau5疑伊是貧憚；Li7-su-te7 講幾句推辭 e5 話，開窗仔門看見醫生落車入 樓主 e5 厝。伊就坐 ti7大門口 teh 聽候醫生出--來。若是這個醫生抵抵出門口，聽見後壁有聲叫講：「請 sin-seN，請 sin-seN。」
醫生翻身問講：「你這個囡仔 ai3 啥物？」  
Li7-su-te7應講：「請你上樓頂 看有病 e5 人；有一個老人名叫 Tok-hui，伊 e5病不止傷重。」
醫生問講：「Tok-hui 是啥物人？」  
Li7-su-te7 講：「是我 e5 sin-seN，伊照顧我，我就照顧伊。」
醫生be7 明白這個話，扑算先去看病，就問Tok-hui 是啥物病。  Li7-su-te7 講：「伊年歲不止老，我m7知 伊是啥物病，一日過一日 thoa-tiN5 chiah 久，驚了醫be7好，所在請你來看；Tok- hui iau2 m7知你來，我去 ka7 伊講--一聲。
就走進前teh叫：「老伯 ah，樓 主所請 e5 醫生來lah，ai3-beh 來看你。」  
Tok-hui haiN 一聲。Li7-su-te7 起頭聽 了Tok-hui m7愛 hou7醫生看病，到這 tiap8 看伊攏無阻擋，就 chhoa7 sin-seN 相佮上樓去。醫生見著 Tok-hui 就問伊致病 e5 源頭。伊一項一項 ka7 伊講；醫生約伊明仔早起 beh 送藥來 hou7 伊。  
講了 beh 倒去，teh-beh 上車 e5 時 Li7- su-te7 對手牽teh 問伊：「Beh 偌濟錢？」  
Sin-seN 講：「啥物錢？」  
Li7-su-te7應講：「Ka7 我老伯看病 e5 錢，這tiap8 先 hou7 你淡薄仔，若無到 額明仔再koh 補足。」  
Sin-seN 講：「我m7愛錢，明仔日我亦來 ka7 樓主看病，順便 chiah koh 來看Tok-hui。」  
Hit一時 Li7-su-te7 嘴內雖然無講多謝，心中卻暗暗感覺，續請問 sin-seN 講：「我老伯 e5 病到底是an3- chaiN2-iuN7？」
醫生講：「伊tiam3 這tah e5 日子無偌久lah，不過一月日內外。」  
Li7-su-te7 倒轉上樓去，慢慢 teh 行，自言自語講：「一月日，一月日：「不止憂悶，想到一月日以後猶原是孤單一人，無朋友thang照應，無 ke內thang 倚靠。開了樓門，Tok-hui 問講：「醫生對你講啥物？」  
Li7-su-te7應伊講：「你iau2 會活一月外日。」講著就大聲哭--起來， 續講：「從來偆我一個人，an3- chaiN2-iuN7好leh？」
Tok-hui無應答，心內想後來離開樓房，佮 Li7-su-te7亦放煞，意愛 e5 琴m7 知beh 對佗落去。這一日伊m7愛講話。    
Li7-su-te7 放be7得離就無上街，坐ti7 邊--仔 teh侍候，亦無講話；in 二個人自聽見一月日這句話，以後那 那聽，那m7敢be7記得，時常親像這句話 tiam3 ti7 耳空邊。到e昏獨 獨有火爐 e5 光，Tok-hui 問Li7-su-te7 講：「過了一月日，我m7知beh去甚物所在。」  
Li7-su-te7 看火講：「我e5 老母 bat 講過有一個天堂是極好e5 所在；伊愛去hit個街，hit-tiap8 beh死e5時所唱 e5 安樂街，我想就是天堂。」
Tok-hui 講：「好是好，我想 ti7 hit個所 在攏無siok8-sek8,m7知hit所在 e5 禮法規矩。」
Li7-su-te7 講：「我bat 聽見講，卻亦無啥物詳細。」  
 Tok-hui 講：「無我bat e5 人，我e5 古琴亦無ti7-hia，天堂m7知有轉琴抑無？」  
Li7-su-te7 講：「聽我老母bat講，是有彈琴--e5,無聽見有轉琴--e5。」  
Tok-hui 講：「彈 e5琴m7值--著轉 e5 琴；聽了tiam3 hit所在鬱悶。」Li7- su-te7無話thang應。  
Tok-hui 一個想，忽然講：「你ka7 我探聽天堂 e5 事情；真正若會曉得所在 e5 光景就 m7-sai2 聽；lin2 老母敢m7是講hit所在會得thang 算作安樂街 mah？」 
Li7-su-te7 講：「照伊所講--e5 我扑算的確是天堂。」 
Tok-hui 再三託伊探聽天堂，要緊 m7-thang hou7 伊過一月日 e5 an7,若 ian5-chhian5 就趕be7得thang到。  
Li7-su-te7 講：「我若有一點仔法度，的確 beh hou7 你到hit個所在。」伊講 chiah-e5 話，以後果然照伊所講去行，m7敢放sak 這個事誌。
第四章
第2日天氣較熱，Tok-hui tiam3 ti7 厝內鬱卒照舊，倚窗仔門 teh 坐。Li7-su-te7 猶原照常上街轉琴，若是心肝憂愁不止厭lan2,想 m7值著出城到有花園 e5 宅仔，去 chhoe7 hit 2個囡仔解心悶。這koe3 去無親像前 pai2 空空。一個轉琴二個囡仔就 ti7 樓窗頂認著是相識 e5 人，攏落樓來企 ti7伊e5身邊；小弟對大姊講：「伊 choan7琴真好。」  
Bi2-li7 講：「我恨be7得咱亦有一個琴。」   
Cha-li2講：「請老爸買一個，好m7好。」  
Bi2-li7 講：「我驚老母 m7准 hou7咱買；伊有時頭暈，ui3 聽hit號響e5 聲。」  
Cha-li2 koh 講：「He7 ti7咱大家chhit-tho5 e5 懸樓，離老母 tiam3 e5 房較遠，就聽be7見。」  
Bi2-li7 ka7 Li7-su-te7 講：「這個琴 hou7 我轉一個好m7?」就看 Li7-su-te7 e5 面色肯抑m7肯。Li7-su-te7 講：「會做得，你來 chia。」   
Bi2-li7企倚 ti7 這個琴，用白白 e5 手 hoaN7 琴 e5 柄慢慢 teh 轉，聲音 kih8-kih8 kiuh8-kiuh8,m7好聽；伊老母打算敢是轉琴 e5 囡仔破病；若無，an3- chaiN2-iuN7有這號聲，就對窗仔門內看出外面。看見小姑娘穿到一身軀白白 e5 衣裳，teh 轉 hit個 lau2-chau e5 舊琴；邊--仔佮伊teh企 e5 查甫囡仔注目看伊，親像有愛惜 e5 模樣。    
Bi2-li7 看見老母 ti7 樓窗頂，心肝不止歡喜，因為所親愛e5 是無一項會比得伊 e5老母。    
Bi2-li7 轉琴太慢，抵抵轉到第 2塊 e5 曲調，就是吐氣守寡人。 這調 iau2-boe7 過去，伊m7愛聽這號悲哀e5 聲音，就對 Li7-su-te7 講：「請你較快koh換別物調，轉到安樂街 hit 塊，是我老母所愛聽--e5。」 
Li7-su-te7知著 koh 轉過第3塊才會到這塊好聽--e5,就家己轉琴 e5 柄，teh 講hou7伊較緊轉，就liam5-piN 到lah。  
Hit時有街路 e5 人聽見琴 e5 聲，一 陣緊緊一陣慢慢，就愛beh 查 看是啥物緣故。過一時仔久Bi2-li7 koh 慢慢 teh 轉安樂街 e5 曲調，街--nih8 e5 人才明白第先後尾是二個人 teh 轉，所在聲音無相同。    
Bi2-li7 轉了將琴柄猶原交還 Li7-su-te7講：「這個安樂街實在是好聽 e5 曲調。」  
Li7-su-te7 講：「Che亦是我所愛聽--e5。」 講著就想起 beh ka7 Tok-hui 探聽 e5 事誌--來；所在問安樂街到底 ti7 佗落。Bi2-li7 thim3頭指對極懸極大不止 sui2 e5 房，ka7伊講：「Hit個是我e5 街，我m7知你e5 街ti7佗位。」  
Li7-su-te7 講：「我佮老Tok-hui toa3 ti7 一個破樓頂，be7算得作街，我亦 be7得久長企起ti7-hia，不過一月日 e5 事誌 na7-tiaN7。」   
Bi2-li7 講：「我真替你這個囡仔可憐--ah！」
Hit時 Cha-li2 teh 轉hit個琴柄，Bi2-li7 kan- ta 佮 Li7-su-te7 講話無beh chhap 伊，心內 teh 想這個囡仔企 ti7 hit個破樓，koh無幾日就無 beh toa3--hia，替伊teh可惜。    
Li7-su-te7 就koh問講：「M7知 iau2有一個街無，抑是天堂na7-tiaN7？」  
Bi2-li7 講：「有天堂 e5 街，an3- chaiN2-iuN7 be7算得是你e5 街 mah？」  
Li7-su-te7 講：「天堂 ti7 佗落？」
Bi2-li7 指藍色 e5 天，講：「Ti7 頂面極懸 e5 所在，比星神 iau2 koh較懸。」      
Li7-su-te7 koh 問：「天堂啥物款式？」  
Bi2-li7應講：「是極好e5 所在，人攏總穿清氣白白 e5 衫；塗腳是鋪黃金koh極明，耶穌亦ti7-hia，iu- koh 細聲 teh 講：「你願愛看耶穌抑 m7愛？」  
Li7-su-te7 講：「我be7曉得，無聽見人講耶穌是an3- chaiN2-iuN7。」  
Bi2-li7 e5 面帶憂愁講：「你m7疼耶穌mah？」  
Li7-su-te7 講：「我m7-bat 聽見講，m7 知an3- chaiN2-iuN7thang疼伊。」   
Bi2-li7 講：「你若 m7疼伊，就be7 得著天堂 e5 街。」講著就流目屎。Hit-tiap8抵抵日晝，老婆叫hit 2個囡仔入去食飯。Li7-su-te7 入城，ti7 路--nih teh 想Bi2-li7 所講：「M7疼耶穌be7得著天頂 e5 街」 Hit句話，koh替伊流目屎，親像 an2-ni 家己 be7免得發起憂悶，聽了到尾be7得著安樂街。又koh teh 想伊所親愛e5 老伯過一月日的確會死，m7知伊疼耶穌抑m7疼，攏 m7-bat 聽見 Tok-hui 講起伊 e5名字。

Li7-su-te7 聽人講亦有地獄，扑算是犯--著大罪 e5 人會到hit所在。聽了 Tok-hui 死後be7到天堂，就是會落地獄；心肝想ai3將Bi2-li7 所講 e5 話講hou7老Tok-hui 聽，kiam2-chhai2 伊會疼耶穌亦無tiaN7著；向望e昏倒-- 去樓--nih8 thang佮Tok-hui 講。   
E半日比前半日較熱， Li7-su-te7 不止 lan2,舉--著琴心肝茫茫，就坐ti7 hit個門口 e5 gim5-a2-kiN5 teh 歇睏。Hit個所在離伊 toa3 e5 店約量有一里半路。又koh 看見有姓Sek 佮姓Beng5 e5 兩個婦人人 ti7 路--nih相遇，大家teh 相問好mah，企ti7邊--仔teh講 話伊攏聽見。一個婦人人指對面 掛pai5-pian2 e5 厝，問講：「Che是啥物所在？」   
Hit個婦人人應講：「Sek奶奶，che是阮大家教會設立新 e5 禮拜堂；有一個少年傳道--e5 稱呼作 Ui2--sin-seN，逐禮拜日e哺ti7 這個所在講道理；所講--e5不止明白，我實在愛聽。」  
Sek奶奶講：「伊講an3- chaiN2-iuN7明白？」  
Beng5奶奶講：「伊講天堂 e5福氣，咱大家an3- chaiN2-iuN7 才會享受，iu7-koh 講耶穌替咱an3- chaiN2-iuN7受苦。這個 Ui2--sin-seN真正是好人，我e5 子破病伊常常來看，你bat伊抑m7-bat？」  
Sek 奶奶應講：「我m7-bat伊，明仔日有閒thang來，我的確來；m7知啥物時候聚集？」  
Beng5 奶奶應講：「逐禮拜日7點鐘齊集開堂；攏是隨便 e5衣裳，所來--e5 攏是平常人。」
Sek奶奶講：「明仔日才 koh 相見。」 Hit-tiap8 逐個散--去。
Li7-su-te7 聽見這幾句 e5 話，tiaN7著注意明仔日上禮拜堂，順便探聽Tok-hui 託重所問 e5 事誌，趕緊 m7敢ian5-chhian5,因為一月日 e5 時候na7-tiaN7，已經少去一日 lah。   
Li7-su-te7 e昏倒--來樓--nih8,問Tok-hui講：「你疼耶穌抑m7疼？」
Tok-hui 講：「是應該著疼 e5,好人攏疼耶穌，nia7 我m7敢講 beh疼伊。」Li7-su-te7 講：「老伯--ah！你若m7疼耶穌，be7得著天頂 e5 街，另外亦無街。」
Tok-hui 講：「我驚了是an2-ni-siN，我親像你chiah 大e5 年紀，聽人講--過，無記ti7 心內，到今仔日攏be7記--得lah；對前我病沉重，koh略仔想起hit個事，想了hou5-hou5 hun7-hun7,記be7清楚；就吐一個氣講：「實在可惜 ah！」
第五章
Hit e昏日--時較熱。Li7-su-te7 第先be7睏得，後來半睏半醒，koh hou7 雷tan5 驚精神。Hit個雷大聲一下tan5;這個樓攏振動，Tok-hui ti7 床頂 teh 坐，Li7-su-te7 peh到ti7伊身邊，sih-na3真緊，照入厝內，四角頭亦攏光siam2-siam2。
Li7-su-te7 看見Tok-hui e5 面親像白白 e5 紙，心不止酸。Sih-na3 sih了，hit個厝那黑暗，獨獨有雷 e5 聲khu7-khu7-hau2。Tok-hui 就滿心聽到ngiauh8-ngiauh8-chhoah；Li7-su-te7 向來 m7-bat 看見這樣 e5 大風雨，亦不止驚惶，就跪ti7 眠床邊，khiu2 Tok-hui e5 手問講：「老伯--ah，你驚m7驚？」
Tok-hui應講：「真正thang驚，從前m7-bat聽見an2-ni，無料今仔日竟然到這個樣。」
Li7-su-te7無應伊。Tok-hui koh講：「這個sih-na3 彷彿親像主e5目珠 teh看我，雷親像主e5 聲 hiam3-hoah我，我不止驚，一點仔無愛伊。」
Liam5-piN 雷tan5 sih-na3 做夥到，Tok-hui驚到滿身ngiauh8-ngiauh8-chun3 講：「Sih-na3 e5 光離我無遠，我聽了e昏會hou7伊打死，」koh 細聲teh問Li7-su-te7 講：「你知an3- chaiN2-iuN7是有罪？」
Li7-su-te7應講：「M7-thang做 e5,ai3-beh 去做，che就是罪？」    
Tok-hui應講：「無錯，m7應該做來做是罪，我做濟濟--lah；m7應該講-e5 來講是罪，我講濟濟--lah；m7應該想--e5 來想是罪，我想亦濟濟；從前全然be7曉得，e昏因為這個事chiah知不止thang驚。」
Li7-su-te7 問講：「Che是啥物緣故？」 
Tok-hui講：「我夢見一個夢hou7我驚惶。」
Li7-su-te7 講：「夢見啥物？」
Tok-hui 講：「我將你疼耶穌這句話，一個想就睏--去，夢見一夢，看見一座懸大e5 門是黃金做-e5,不止sui2,我tiam7 ti7 面前看見門頂有字真明，寫teh是安樂街，心想從前 chhoe7 be7著，到今仔日chhoe7--著，恨be7-tit 連 Li7-su-te7亦相佮ti7 chia chiah好；忽然有人開門問 講：「你老人家tiam3 chia做啥物？」我講：「Ai3-beh 入去，我不止lan2愛toa3 chia 歇睏。」hit個人搖頭講：「老 Tok-hui-- ah，你iau2有罪孽敢be7得thang 入--去，就將門關-teh。我知一身攏是罪，翻身就走；走到黑暗 e5 所在，hou7 這個雷聲驚醒我，這個夢卻m7敢be7記得。」
講了這幾句 e5 話，雷tan5 sih-na3 攏無煞，Tok-hui 猶原teh tio7。Li7-su-te7無法度thang安伊，ti7邊--仔亦teh 驚惶，聽候雷聲tiam7,只有偆落雨e5 聲；就離開Tok-hui，到家己眠床頂去睏。 
第二早起雨cheN5，樹木青翠，厝鳥仔kih8-kih8 kiuh8-kiuh8;想起cha7暝 e5 夢，親像是 hou7 人驚惶--e5。這一日抵抵是安息日，Li7-su-te7 e昏愛去禮拜堂聽道理，恨be7得時候快快到，因為愛趕緊會曉得 Tok-hui 託伊探聽 e5 事誌。  
Tok-hui 前半日攏無打算，peh--起來koh 倒--落去，倒了就koh起來坐；看伊這號e5光景，kan-ta是想著cha7暝昏 e5 夢，若是家己無講起。    
Li7-su-te7知卻今仔日另外較長，到六點鐘洗面就beh去。Tok-hui勻勻仔teh 吩咐伊著詳細聽禮拜堂內所講 e5 話。伊到hit所在門抵抵開，對門口看內面，看見一個老婦人人 teh 點燈備辦所在，聽候大家聚集 e5 人，見著 Li7-su-te7 就 sak伊走。  
Li7-su-te7 講：「E昏敢m7是大家聚集講道理 mah？」 
婦人人講：「你若是為--著聽道理 來--e5,就thang入--來，著安靜，m7-thang 講話攪擾。」   
Li7-su-te7 ti7 頭前腳踏椅teh 坐。過一時仔聽道理 e5 人攏漸漸來 lah；有e5 老人 chhoa7 囡仔；有e5 老母抱 細子；有包頭殼 e5 老婦人人；有翁某二人做夥來；有少年孤單一人來；又koh 有濟濟做工夫 e5 人，佮逐頂號 e5 人，甚至連乞食；不管啥物人色亦有。  
抵仔七點鐘 Ui3--先生入禮拜堂，先念祈禱文，對起頭到路尾， Li7-su-te7 目珠無轉-lun5 金金teh 看伊。     
In 大家所吟 e5 詩，Li7-su-te7 攏愛聽，極歡喜 e5;是路尾吟hit一首詩，有一位少年 e5 婦人人 ti7 伊身邊近倚 teh 坐，所吟e5 詩字字明，聲音亦不止響亮。伊想將這首詩記-teh，倒--去thang念hou7 Tok-hui 聽；就是講: 
有榮光 e5 寶城，
門關將罪阻止，
驚人佮歹事，
驚人佮歹事，
永遠be7得入去。
救主上帝羊羔，
我來懇求卸罪，
清氣我歹心，
清氣我歹心，
所行攏無欠缺。
主就叫我e5時，
得著做子歡喜，
靠伊大保持，
靠伊大保持，
罪心 be7 koh發起。
聽候我穿白衫，
感恩所穿來贖，
極清極潔lah，
極清極潔lah，
Tiam3 ti7天堂心足。
吟詩了，先生就講，Bek8-si7-liok8 21 章27 節講：「凡若無清氣 e5 人，攏be7得入這個寶城。」   
伊講：「抵仔所吟e5 天城，門是珍珠，街路是黃金，有活命 e5 水河，二條 e5 岸有活命 e5 樹，企起 ti7-hia e5 人，身軀穿白衫，頭殼戴冕旒，in 大家吟e5 詩不止好聽，滿面會笑容。Hit所在無流目屎佮悲哀吐氣；用黃金做路，無走厭sian7 e5 人，無嘴礁枵餓--e5,無hou7 霜雪凍，佮無 hou7 炎日曝，無病痛，死事，亦無埋葬佮墳墓；滿心攏是歡喜快活，無相爭賭氣，無相打吵嚷，無m7好 e5 聲音攪擾。這號好厝，ti7 hit所在永遠無保全，算是到家，得著平安佮主做一夥。Lin2大家甘願去hia抑 m7愛？」
講著chiah-e5 話大家暗暗吐氣。Li7-su-te7 心內講：「我甘願佮 Tok- hui 做夥去。」   
先生講：「凡若無極白清氣--e5 be7得 thang入hit個城；koh講：「門 關，將罪阻止。」我e5 朋友--ah，lin2大家心內若有一項 e5 罪，天
堂e5 門就關--teh，be7得入去；因為無極白清氣 be7會入hit個門。比並親像咱這一輩，無做歹事，無講歹話，無囥歹e5 念頭；咱所應該做e5逐項去做lah，做一個完全清氣極白e5人；設使今仔日犯著一項罪，照人所看卻是小可 e5 錯誤，m7-ku2 會致到hou7天堂e5門關teh，咱就be7得去；可見心內有一絲仔e5 罪，就be7到榮光 e5 城；又koh 問這禮拜堂內，是誰敢講犯罪不過是一擺；是誰敢講，心內 e5 罪獨獨是一項？」   
講了，聽見有吐氣 e5聲音，就是逐人 e5 良心發現。 
先生koh 講：「這內面到底無一 個人敢an2-ni 講lah。逐人攏知所犯--著 e5 罪無tang3 thang算；若是一項 e5 罪，親像bak--著一點仔 e5 驚人，thoaN3--去來，心肝攏親像出烏--e5。」   
Li7-su-te7 心內想家己佮 Tok-hui 從來beh an3- chaiN2-iuN7；反轉受Tok-hui 前暝昏面親像白紙，款式驚惶，足見伊 e5夢佮 Bi2-li7 e5 話，參今仔日先生所講，攏是相同。 
Hit一時先生講叫罪an3- chaiN2-iuN7 thang聽，koh明明講叫罪an3- chaiN2-iuN7會得thang赦免。設使 Li7-su-te7若會將先生所講 e5 話，一項一項勻仔去究kham3,自然會得著安慰。M7- ku2 伊將第先所聽-e5,就pe2-pak8 ti7伊 e5 心，別句話全然攏無想；到尾先生講：「後禮拜日lin2大家chiah koh 來，我beh 講這首詩第2節，解說 hou7 lin2 聽，看有啥物法度thang入榮光 e5 城。」 
Li7-su-te7倒--去，ti7 路--nih慢慢teh 聽，大大teh 鬱悶，因為無法度thang安慰Tok- hui。Kip8-chi3 到樓頂，佮伊坐做夥，目珠 teh 看火講：「你做 e5 夢佮我ti7 禮拜堂內聽見所講--e5 道理，佮所吟 e5 詩攏是像一款式，一點仔無精差。」   
Tok-hui 講：「將你e昏所聽--e5 講一遍hou7 我聽。」   
Li7-su-te7 就講：「我聽伊teh講，hit e5 所在真好，設使會得thang到，就滿心歡喜；若是有罪--e5 be7會企起 ti7- hia。Hit首詩亦是an2-ni 講：「有一榮光 e5 城，門關將罪阻止。」  
Tok-hui 講：「照 an2-ni 來看，我無一點仔thang向望。」  
到半暝，Li7-su-te7 打算Tok-hui 睏去；無料伊竟然細聲 teh 講：「門關將罪阻止」，捷捷講幾若koe3。    
不但Li7-su-te7 聽見這個話，iau2-ku2亦有別人聽見，就是親像《天路歷程》所講，顧木柵門 e5,亦聽見老人憂愁艱苦 e5 聲音；伊不止知 Tok-hui e5 光景，發起憐憫 e5 心，過無一時仔久，就愛用恩典 e5 話佮伊講：「我歡喜 ka7 你開門。」 
第六章
這個禮拜，Li7-su-te7 佮 Tok-hui知這個時日不止長。Tok-hui m7愛講話，彷彿間對Li7-su-te7 講：「不論佗位都無我e5 街，我亦無法伊 ta7-oa5。」   
Li7-su-te7 kan-ta 是日--時上街轉琴，暗倒--來，Tok-hui無親像早前 將琴來 piN3弄。   
頭一日e昏，Li7-su-te7 轉過3塊 e5 曲調，倒轉來到樓頂，就愛轉安樂街 e5 調，Tok-hui 講：「我e5 乖囝仔，你莫得轉hit個曲調，我m7愛聽，因為永遠be7得著安樂街。」   
今論Tok-hui 從前琴是伊心肝意愛，到這tiap8 顛倒惹伊憂悶。   Li7-su-te7 看見，這個情形，是無物 thang安慰依lah。起頭看伊 e5病e5醫 照伊所應允 e5 話，第2擺又koh來ka7 Tok-hui 講：「M7免的確食藥，che 病無法度thang醫治，到這個地步實在不止oh--lah。」   
Tok-hui 看伊 e5性命那危險，親像索仔一日一日leng7一日lam2,m7 知beh對佗落去。伊佮 Li7-su-te7 恨be7 得thang安息日快快到，愛聽第2節e5 詩an3- chaiN2-iuN7講，kiam2-chhai2有thang 向望；會hou7 Tok-hui有罪 e5 身份到安樂街亦 ku2-kaN2。  
已經到禮拜日，風雨做一下到，ti7 禮拜堂聚集 e5 人比平日較  少。先生入堂來看見人雖然是少。卻有不止意愛歡喜聽依；伊替聽道理 e5 人迫切求主，hou7 in大家 e昏會tit著永遠 e5福氣。  
伊teh 講題目 e5 時，堂內靜靜無做聲，攏詳細teh 聽。Li7-su-te7 看 到目珠無nih，亦不止全心愛beh 聽，親像嘴枵嘴闊一般樣。  
所講che題目是啥物？ 就是「上帝 e5 子耶穌基督 e5血，的確會洗清咱 chiah-e5 一概e5 罪。」  
先生hou7 in 大家想--著前禮拜日 所講 e5 冊，然後接續下底講，就是講：「Hit個榮光 e5 城牆，黃金 e5 街路，大家甘願意愛到hit tah？若是有罪 e5 人be7得入；現在這禮拜堂內 e5人，從中有人家己知伊是一個罪人，愛知看an3- chaiN2-iuN7才會得入天城，刁故意來聽這號道理。有 hit號 e5人抑無？」   
Li7-su-te7 細仔聲 teh應講：「有，就是我--lah。」   
先生講：「我靠主幫贊，指示 lin2大家一個法度。Lin2 佮我本然是有罪e5 人；若有一項罪，就致到 hou7 天堂 e5 門關teh；hong3-kiam 咱 大家所做 e5 罪是千千萬萬，m7若一項nia7-nia7,心肝攏hou7 罪 bak到驚人。  
雖然是an2-ni，卻有一項寶貝e5 物，會將咱e5 心肝洗到清氣，極白親像雪，除這項以外，無別物法度lah。今hit個寶貝e5 物，就是我che題目所講：「耶穌基督 e5血。」  
Ti7 下底有講起到明明白白，耶穌 e5血an3- chaiN2-iuN7會洗清人 e5 罪。伊ti7 各各他 hou7 人釘死ti7 十字架，彷彿親像開一條洗心 e5 清泉。耶穌原本是上帝獨生 e5 子；伊 e5身軀流出寶血，有無窮盡 e5 功勞，會贖人 e5 罪。對前耶穌伊所開 e5 水源，將罪洗清氣: 洗清e5 人到天城 e5 真珠門，門攏開teh，因為in大家心內無一點 e5 驚人，攏是清清氣氣--e5。   
今今仔日迫切懇求苦勸勉勵禮拜堂內 e5人，愛beh 救主用寶血洗清 lin2 大家 e5 心，thang將這首詩第2節所講--e5,就是講:
救主上帝羊羔，
我來懇求赦罪，
清氣我歹心，
清氣我歹心，
所行攏無欠缺。
將這首詩來做祈禱文用心懇求。我ti7題目來有2個字不止thang安慰人e5心，就是一概，攏是hit二字。    
歹話，歹e5 所行，歹e5 念頭，若有這號 e5 小斑點，佮大遍 e5 痕跡，黑暗、污穢，浸chu7 ti7 驚人，攏包含在內；無論啥物大事，攏會iam2-kham3;無論啥物黑暗攏會洗除。現在ti7 禮拜堂內 e5人，罪有得著洗去抑無？有得著赦免抑無？Koh問逐人一句話，這tiap8 ti7 lin2大家心內有e5 bak--著耶穌e5血，有e5 toa3 家己e5 罪二樣的確tiaN7著有一樣；lin2大家到底有佗落一樣leh？」
講了停一時仔久，ai3 人查考家己 e5心；堂內tiam7-tiam7無聲。Li7-su-te7心內 teh懇求，暗暗teh念: 
清氣我歹心，
清氣我歹心，
所行攏無欠缺。這二句詩。
先生 koh 勸in講：「E昏的確著要緊去就近水 e5源頭，m7-thang延遲；lin2大家逐人倒--去，koh 要緊ti7 厝內著跪teh，信耶穌真正親像佮咱像一所在；hit-tiap8才算是到伊e5面前。Iu7-koh 勸lin2大家將家己e5 罪託重交代耶穌，求伊用寶血洗清，hou7 lin2大家e5心比雪較白；koh問lin2,愛這個款式抑m7愛，肯an2-ni抑m7肯？ 
Li7-su-te7心內teh應：「我ai3。」
Beh出去e5時陣，先生ti7禮拜堂門口 teh企，問sio-bat e5人好mah。Hit一時Ui2--先生e5面貌有厭lan2 e5 款式。伊an3- chaiN2-iuN7懇求迫切勸--人，是向望有人聽這個話深信入心內。伊若看出有人勸這個意思ti7 心肝，對伊面前行過，的確替伊祈禱救主，將種子掖 ti7 伊e5心內發生--起來，ti7伊心--nih8 結好果子。中間亦有人ti7-hia，ti7-chia teh講話，先生看in大家憂愁，心內故意講：「主e5 種子攏ka落 ti7 空空mah？」
先生講道理 e5時，看見Li7-su-te7 目珠無nih teh 看伊，詳細teh聽道理；所在這個囡仔到beh出去e5時陣，先生叫伊來佮伊講話，愛問伊所聽e5,會曉得抑be7;手hoaN7 ti7伊e5肩頭頂講：「我e5 囡仔，你會記得我抵仔所講 e5題目mah？」 Li7-su-te7 應答攏無錯。
先生就歡喜，又koh講：「你會記得我解說題目 e5 話抑be7?」Koh問伊街內 e5 事情。
Li7-su-te7 講起Tok-hui破病 e5 事誌，只有偆一月日e5 性命tiaN7-tiaN7；伊甘願知an3- chaiN2-iuN7 thang到安樂街。
先生講：「我ai3 去看伊。」就將Tok-hui企起 e5 所在記ti7 細本冊；以後佮 Li7-su-te7 跪ti7 禮拜堂內求耶穌洗清伊e5 罪。
祈禱了Li7-su-te7倒--去，心內歡喜，因為e昏有好e5 消息thang ka7 Tok-hui 講。
伊行teh-beh 到樓梯 e5 所在，koh較緊走，想beh 將所聽e5 攏總ka7 Tok-hui 講；見著面就講：「老伯--ah！我今仔日有得著好機會，聽見極好e5 消息，傳道e5 先生佮我講話，亦有講ai3來看你。」
Tok-hui 就問伊講：「到安樂街，到底是an3- chaiN2-iuN7？」
應講：「你佮我攏be7 sai2 得toa3 罪入去，獨獨有一個法度，就是上帝e5 子耶穌基督 e5血會洗清咱大家e5 罪，這句話記ti7 聖冊，是先生所講 e5題目。」
Tok-hui 講：「你將這個事誌詳細ka7 我講。」
Li7-su-te7 講：「若除去耶穌 e5血，罪就be7會洗清氣；你佮我所應該著做e5,就是到伊 e5面前去求伊，伊今暝就會允咱：這幾句話攏是先生講 e5。」
Li7-su-te7講：「我e昏 koh學一節詩；」對hit-tiap8 soa3 佮 Tok-hui 跪teh，慢慢teh念hit個詩，就是講:救主上帝羊羔，我來懇求赦罪，清氣我歹心，清氣我歹心，所行攏無欠缺。
Tok-hui亦學伊 an2-ni 念，聲音細仔聲teh講：「我甘願hou7 耶穌洗清我e5 罪。」
Li7-su-te7 講：「伊肯允咱，人到耶穌hit tah，的確be7 hou7伊sak--出來。」
Tok-hui 講：「我是老人，犯--著e5罪真重，從前攏m7-bat 想；這個禮拜竟然teh想--著罪是不只大，m7知伊亦肯beh ka7我洗--去 來無？」
Li7-su-te7 緊緊應伊講：「伊是決斷肯--e5,傳道e5 有講，題目內亦有這號話，耶穌基督e5血的確洗去一概e5 罪。一概e5 罪，敢 m7是連你 e5亦算在內nah？」 
Tok-hui 就細聲迫切講：「一概 e5 罪，一概e5 罪，這句話真正是連我e5 罪亦講在內。」 
後來in大家2個人攏無講話，各人家己想一個lin3轉。 
Li7-su-te7 講：「咱二人不如趁早來去求伊。」 Tok-hui講：「求啥物人leh，是beh 去求傳道--e5 mah？」 
Li7-su-te7講：「M7是求伊，應該著求主耶穌；主這tiap8 tiam3 ti7厝內，傳道--e5是an2-ni 講，咱二人hap8-kai著求伊洗去罪惡。」Tok-hui 講：「即刻來求伊較好。」  
Hit-tiap8 囡仔老人攏跪teh。Li7-su- te7知主離伊無遠，就祈禱講：「主耶 穌ah! Tok-hui 佮我來到你面前，阮大家有偌濟e5 罪，是應該著洗 去，傳道--e5亦有講，你無beh將阮大家趕--出去；題目所講，是一概 e5 罪；今想我佮 Tok-hui e5 罪，亦算在內。求主用寶血洗阮 e5 心，洗到白白，阮甘願歡喜到安樂街，是心所願。」 
Tok-hui toe3 Li7-su-te7 講：「求主洗阮二個人，變成白白e5 雪，請你 牽--阮，救--阮，心所願。」 
對hit-tiap8二人企--起來。Li7-su-te7 對Tok-hui講：「咱來去睏，所祈求--e5主已經聽見lah。」 
照這個情形來看，咱大家 thang知顧門--e5 決斷准老大人佮囡仔入去，kip8-chi3 in大家門內，聽見有聲講：「Lin2大家thang放心，罪攏赦免--lah。」 
第七章
第2日透早，Li7-su-te7 精神，心內不止安然，會記得cha7-hng所求--e5,亦深信主已經允lah；koh用寶血洗去伊攏總 e5 罪。獨獨Tok-hui 心內無這個款式，koh 疑礙驚惶起來，家己teh想，從前做偌濟罪，彷彿親像囥 ti7 心內，驚天門iau2關teh；對Li7-su-te7 講：「我有淡薄 m7放心。」
 Li7-su-te7 講：「啥事m7放心？」
Tok-hui 講：「照我看赦罪無穩當，無到hiah 快；我iau2 ku2知滿心是罪。」 
Li7-su-te7 講：「你敢m7是求耶穌洗去你e5 罪mah？」
應講：「有，求了lah。」
這一時聽Tok-hui e5 聲音，宛然親像是無一點仔 e5 向望，Li7-su-te7 講：「耶穌敢 m7是講，你若求伊，伊的確允mah？」
Tok-hui講：「我會記得你是an2-ni ka7 我講。」
Li7-su-te7 講：「若是an2-ni，咱大家 e5 罪伊 tiaN7著擦消。」
Tok-hui講：「我be7記得，心內iau2-ku2 m7 安穩，我be7曉得我e5 罪已經赦免 lah。」 
照an2-ni 來想，Li7-su-te7 親像tiam3 ti7 光e5 所在；Tok-hui是親像ti7 暗e5 所在；有時有淡薄向望，有時giau5疑驚惶，無時時刻刻全心teh 倚靠主。
這禮拜 e5中間，Li7-su-te7 出城到有花園 e5 宅仔，抵抵到籬笆門口，Bi2-li7 佮伊e5老母出--來；Bi2-li7 看見琴，就走到hit個囡仔面前，叫 in 老母第先行，聽候伊轉6個琴才行。 
太太佮 Li7-su-te7 講一時仔 e5 話；Li7- su-te7 ka7 伊講，Tok-hui teh beh死lah。這個太太teh流目屎，問講：「Tok-hui 企起 ti7 啥物所在？」
Li7-su-te7 就將伊 teh企 e5 所在講明。Bi2-li7 對in老母講：「阿娘，我ai3 佮你講幾句暗靜e5 話。」伊e5老母 thim3頭應伊講：「好--lah。」 
Bi2-li7 就走入厝內，停一時仔久 koh 走--出來，手--nih8 舉一枝好e5 花，花蕊是雪白，花葉是綠綠。Bi2- li7 提hou7 Li7-su-te7 講：「Che是我e5 姨仔 hou7 我e5,你提去送老Tok-hui，看伊歡喜抑無。」
Li7-su-te7 講：「伊的確歡喜。」 
Hit個姑娘 e5老母對Bi2-li7 講：「你會記得我ka7 你講，若看見這個花，就著閱念祈禱文，你將che 教Li7-su-te7。」
Bi2-li7 講：「我會記得，亦會教伊。」就對 Li7-su-te7 講：「求主洗我，hou7 我白雪較白。」 
Li7-su-te7 聽見這幾句話，舉起頭 lah，心肝teh 受正正佮禮拜堂內 所聽見e5 話相同。太太問Li7-su-te7 講：「你肯用che 話祈禱mah？」 
伊講：「肯lah；這個話意抵抵親像cha7日佮Tok-hui所用e5 祈禱文像一樣。」伊就續念2句詩講， 
清氣我歹心， 
清氣我歹心， 
所行攏無欠缺。 
太太聽見，面帶笑容 e5 款式講：「你既然知洗清 e5 法度，是不止好；我看見這個白白 e5花，就受著hou7 耶穌e5 寶血洗清心肝lah。」
太太講了就佮 Bi2-li7 行--去； Li7-su-te7 teh 看這個花。從前本然是愛這個白花，到今仔日聽見chiah-e5 話，koh較加倍意愛；愛趁生生 hou7 Tok-hui；就趕緊走倒--去，聽了ti7 路--nih lian--去。若遇著囡仔愛ka7 伊討這個花，伊攏無beh chhap 伊；到樓頂開門，看見有人佮 Tok-hui ti7-hia teh講話，原來是傳道 e5 先生，佮伊詳細迫切講起道理。 
先生看見Li7-su-te7倒--來，話就停，問伊好mah。Koh對Tok-hui講：「耶穌 an3- chaiN2-iuN7替人受死？an3- chaiN2-iuN7洗去人 e5 罪？ 」 
Tok-hui 講：「我iau2-boe7知我e5 罪赦免，心內hou5-hou5 hun7-hun7,無得著平安。」 
先生講：「an- chai-iu°你想我肯 ka7 你講白賊 mah？」 
Tok-hui 講：「我知你無 an2-ni，我佮你雖然m7 相bat，iau2-ku2 看你e5 面貌，卻會曉得你是誠實 e5 人。」
先生對錢袋仔內提出一個銀 ai3-beh hou7 Tok-hui，講：「你現在be7會趁錢，這個hou7 你去買欠用 e5 物。」
 Tok-hui ti7 teh流目屎講：「不止感謝；現在我佮 Li7-su-te7 實在oh得過。」 
先生講：「錢 iau2-boe7 算是你e5,你先提去。」Tok-hui 偆手鞠躬 koh 感謝，伊chiah ka7 伊提來。 
先生講：「你有提著抑無？」Tok- hui 講：「Ti7 我手內。」先生 koh 問一遍講：「你的確知有得著mah？」 
Tok-hui 講：「我知得著 lah，若是 m7 知你是啥物意思？」
先生講：「Thang疼e5 耶穌，伊來到這個所在，將所愛賞賜-e5 hou7 你，親 像我hou7 你這個銀；伊所賞賜 e5 價錢是真貴e5;伊 e5 價錢所重值 e5,就是伊 e5 性命；伊來到這所在講：「Tok-hui--ah，你甘願倚靠我抑 m7?將我所講 e5 話有亦做老實抑無？伊所愛hou7 你e5,已經提出，吩咐你應該著接納受--去，che是你所應該得--e5。親像 an2-ni，你著an3- chaiN2-iuN7leh？抵抵你提我所hou7--你--e5亦是an2-ni；你m7-sai2 受艱苦，m7-sai2 聽候，偆手就提--過去。Li2知主愛賞賜你e5 啥物？」
Tok-hui無應答。先生講：「就是赦罪 e5 恩，清氣e5 心是你向望會得著 mah？亦是你所求到安樂街e5 路頭；你肯接納抑 m7肯？」 
Tok-hui 講：「我不止甘願意愛接納，若是be7曉得an3- chaiN2-iuN7著承 受e5 法度。」
先生講：「我hou7 你一點仔 e5 銀，你有聽候 teh 想啥法度抑無？」
Tok-hui 講：「無聽候，提過來就是。」
先生講：「你接納主所賞賜-e5, 心內亦著這個款式，親像我 hou7 你銀，hit一時你m7 偆手，心肝想be7做得，聽候一時仔才來提，你打算我會受氣抑 be7?」 
Tok-hui 講：「你一定m7歡喜。」  
先生講：「你佮我無這個樣，佮主卻著an2-ni。主來到這個所在，施恩叫你承受；設使你ian5-chhian5 講：「我be7-e7 信你所允e5,亦m7敢靠你e5 話，心肝 teh 想這個賞賜 m7是beh hou7 我e5,現在我m7敢接納，敢有這個情理mah？」
先生koh迫切講：「你信趁降服我，an3- chaiN2-iuN7 m7 信趁降服主耶穌 mah？」  
Tok-hui無話thang應，獨獨流目屎。 先生講：「Koh問你一句話，你現時今肯信主抑 m7肯？」  
Tok-hui 講：「我今m7敢m7 信趁。」 
先生koh 講：「你會記得耶穌這tiap8 ti7 樓頂佮你，我，不止近。咱大家佮伊講話，伊一句一句攏聽見lah，連咱 teh 吐氣e5 聲iah到伊耳空內；koh再咱e5 心向ti7 佗位，咱今 m7- sai2 第先佮主講啥物，總著聽主對咱所講 e5 話。」就掀開聖經讀二節，teh 讀--e5 是主講：「Lin2攏來，我ka7 lin2講，lin2 e5 罪惡貫滿，伊e5 色緻重親像赤，深親像紅；我的確hou7伊到盡白清氣，親像棉親像雪。(以賽亞 1:18) 
「上帝e5 子耶穌基督 e5血，的確洗去咱大家攏總 e5 罪。」(約翰一書。1:7) 「Tok-hui--ah，你會信趁主耶穌mah？你掠伊所講 e5 話m7是實在 mah？」    
Tok-hui 講：「我知是實在。」先生講：「若是an2-ni，咱大家就thang ka7 主講。」  
先生佮 Li7-su-te7 跪落 ti7 眠床邊，Tok-hui be7會跪，就手鞠躬，先生 teh 祈禱，Tok-hui亦一句一句 teh 懇求迫切 toe3 伊teh 講。   
先生講了，Tok-hui iau2-ku2 手鞠躬，加添2句話講：「主耶穌--ah， 我這tiap8倚靠你lah，接納你所賞賜 e5,亦信趁你e5 話。」   
先生問Tok-hui 講：「Li7 接納我 所hou7 你e5,後來an3- chaiN2-iuN7？」Tok-hui講：「我感謝你。」  
先生講：「若是an2-ni，這tiap8敢 m7 應該感謝主赦罪 e5 恩 mah？」Tok- hui 流目屎講：「我真正是心願。」  
先生佮 Li7-su-te7 koh 跪teh，感謝主赦免Tok-hui極大 e5 慈悲。Tok-hui koh 再加添2句講：「主--ah，我感謝你，因為你贖我e5 罪；是用你e5 性命來贖e5,我實在感謝無窮盡。」  
祈禱了，先生beh起行，koh問Tok- hui講：「親像明仔日撒旦來試 探你講：「Tok-hui ah，你知你e5 罪赦免mah？聽了無的確，你beh按怎 樣應leh？」  
Tok-hui講：「用這節冊應伊講，上帝 e5 子耶穌基督 e5血的確洗去攏總 e5 罪。」 
先生講：「若是an2-ni-siN，撒旦就無法度thang迷惑你。主hou7 你知thang 講你e5 罪赦免，m7是hou7 你真正bat，會知佮真bat是兩樣 e5 款式；親像抵仔你接我所hou7 你e5 銀，我問你bat抑m7-bat，你be7曉得我e5 意思。得著主e5 恩典亦是an2-ni；你因為信，就會知有赦罪 e5 恩；若是論到靈魂會得著救，卻不在bat抑m7-bat，你將信主得著救，佮靠主恩典，這二項家己心內想看mai7-teh 就到額。  
Tok-hui 講：「我已經照這個款式來行。」   
先生講：「若是an2-ni，你是知罪已經赦免 lah。」 
Tok-hui 講：「我這tiap8知我是信趁倚靠主。」   
先生佮 Tok-hui 講煞，Li7-su-te7 將花提hou7 Tok-hui 講：「Che是Bi2-li7 姑娘 hou7--我-e5,kah我若看見這個花，就 teh 念伊所教我e5 祈禱文講：「求主洗我，hou7 我比雪較白，這號話。」   
Sian-siN 講：「比雪較白，che話敢 m7好聽mah？」   
Tok-hui 看花講：「心肝會hou7 主e5 血洗到親像雪e5 白，che話真正是好聽。」   
先生落樓下iau2-boe7 出外面，聽見後壁有腳步聲，卻是 Li7-su-te7 jiok--來，手--nih8 提一枝花講：「這個你愛mah？」   
先生chih過手講：「多謝lah，這個花真正thang愛。」 所以續 toa3--倒-去 in兜，若看這個花，信e5 心就生出來；因為今仔日有二個犯著罪孽 e5人，ti7 hit個水泉 內洗到白白親像雪，就是老人佮細漢囡仔信趁倚靠主e5 話，chhoe7 到榮光 e5 城安樂街 e5 路站。主hou7 伊會曉得所講e5 道理有應效，真正是主e5 大恩典。  
Tui3 hit-tiap8以後，先生e5 心肝就決意，be7 koh再 giau5疑主所掖e5 種子 ka落 ti7 空空。
第八章
後來 Tok-hui giau5疑驚惶 e5 心攏無--lah，逐項事誌無親像將-將。伊企起雖然是黑暗 e5 樓，心內卻大大光亮，連hit個所在彷彿變大大光明。伊知得著主到額 e5 賞賜，額頭看見主有歡喜 e5 面色，親像囡仔 hou7 老爸 iong5-chhiong5 疼痛 jiau5-ji7 e5 款式。Li2-su-te7 hit-tiap8寬心就親像sia3落重擔，因為Tok-hui無受氣伊趁少錢。  
Tok-hui 親像 tiam3 ti7 安樂街家己知足，將伊 e5 重罪託重主大膽放心，一概零星 e5 事亦交代主，打算主的確赦免照顧攏總齊到。Tok-hui 雖然be7曉得 an3- chaiN2-iuN7才會得著平安，卻亦照主所吩咐--e5 去做，無giau5疑佮怨恨 e5 話。  
Li7-su-te7 轉琴倒--來，Tok-hui 佮伊談論不止歡喜，意思無m7 相合。  
Li7-su-te7無ti7 面前，Tok-hui 安安穩穩倒-teh，有時家己講話，有時祈禱主，感謝主hou7 伊平安。Tok-hui 這樣 teh 倚靠主m7 是空空--e5。聖經有講：「凡若倚靠主--e5,到尾的確 be7 孤單艱苦。」  
有一日下晝 Li7-su-te7 倒--來，beh看Tok-hui 有欠用啥物物抑無；到伊behkoh 上街去，聽見衣裳 e5 聲音上樓頂--來；有人勻勻仔 teh 扑門。Li7-su-te7 開門才知是Bi2-li7 佮 in老母入來。In大家為著Tok-hui 帶淡薄好e5 物來。Bi2-li7 thau2開 hou7 Li7-su-te7看，m7-na7 帶物na7-tiaN7；iau2有hit號有銀錢無tang3 買--e5,就是in e5 話意面貌講出來，有體貼疼痛憐憫 e5 意思，面容有溫柔慈悲 e5款式。  
Hit個太太佮 Tok-hui teh 坐，2人談論耶穌 e5 仁愛；Tok-hui hit-tiap8愛講起耶穌 e5 名字，因為伊會講：「主疼我，替我放sak 性命。」  
太太提出一本藍皮新約e5 冊，讀一章hou7 Tok-hui 聽。伊 e5聲音猛順，逐字清楚。  
讀了，Bi2-li7 就到窗仔前講：「我認著這枝花，是我hou7伊--e5。」越頭就問Tok-hui 講：「老人--ah！你愛這個mah？」  
Tok-hui 講：「不止愛，我佮Li7-su-te7 看這個花，就想著祈禱文--lah。」
Bi2-li7 講：「主洗我，hou7 我比雪較白。」Koh 問Tok-hui 講：「主有ka7 你洗抑無？」  
Tok-hui應講：「我信伊ka7我洗了。」    
Bi2-li7 講：「An2-ni 是不止好。你會到安樂街--lah。」Koh 對老母講，阿娘，是an2-ni m7是？」
伊e5 老母講：「是，Tok-hui 佮 Li7-su-te7 chhoe7著到安樂街，hit條狹路；咱大家後來攏聚集ti7 安樂街；hit一時就是快樂e5 日子。」 
Koh 問 Tok-hui 講：「你意思甘願看耶穌抑m7?」  
Tok-hui 講：「不止甘願意愛，我無偌久去見伊 e5面，心內極歡喜。」  
太太講：「我恨be7得親像你快快到安樂街，自然心肝會寬。」講了就beh行。  
Bi2-li7看見hit 個舊琴 ti7 樓梯邊，就 iau2-boe7 beh倒--去，愛第先轉琴。從前 Tok-hui極怨恨囡仔大家piN3弄伊 e5琴，親像今仔日有較歹勢；koh 看伊細膩 teh 轉，續無掛意lah。  
Bi2-li7一個轉 就到安樂街e5 曲調。起頭Tok-hui 本然愛聽，到今仔日koh 較羨慕這個曲調，因為伊一下聽無親像第先kan-ta 想著世間e5 街；這tiap8想伊會快快到hit e5 榮光 e5 城。  
太太心內亦是an2-ni想；曲調轉煞，in大家就倒--去。
Li7-su-te7 tui3 窗仔門內看 in 出外面到大街peh上 in e5 車。這個禮拜就是高興e5 日子。  
到下禮拜 koh 開轉講道理。Li7-su-te7早早就到，先生看伊是歡喜 e5 面色。Hit日e昏講 e5 就是hit首詩第3節。大家第先吟歸首，然後先生叫in大家將第三節所講，就是講: 
「主就叫我e5時，得著做子歡喜，靠伊大保持，靠伊大保持，罪心be7 koh發起。」  
Koh再吟一遍，是因為beh hou7 in 大 家聽了較快會記得。  
這個題目就是歌羅西1章12節 講：「天父 hou7 咱大家會佮眾聖徒有分相同得著光明 e5基業。」先生慢慢念兩遍。Li7-su-te7 細聲 koh toe3 伊一遍，愛倒--去教Tok-hui。   
先生對眾人講：「基業是甚物？就是所講榮光 e5 城安樂 e5 街；咱大家攏 iau2-boe7 bat 到。若是hou7 耶穌 e5 寶血洗過，攏總 e5人tiam3 ti7-hia有街，是耶穌去替咱量早備辦he7--teh。Che是咱 e5基業。」  
先生koh迫切 teh 講：「這堂內有偌濟人 ti7 hia 有街leh？ Lin2大家除去世間貧窮艱苦 e5 街，另外bo5 有別物 e5 街mah？天堂榮光 e5 城，hit內面無lin2 e5 街mah？ Lin2若肯就近水源去心內求主洗lin2,hou7 lin2比雪較白，ti7 hit-tah 就攏總有街。」  
Li7-su-te7 聽先生念伊 e5祈禱文，就想著hit 個白花；先生亦有an2-ni 想，以後就講：「E昏所講--e5 是因為已經到主面前 e5 人，已經將罪託重主用寶血洗清氣。」 
Li7-su-te7 聽這個話，心內想著，che 的確是teh 講Tok-hui 佮我。   
先生講：「我所疼e5 朋友，lin2 大家是上帝e5 子；伊 e5 國內有 lin2 e5 所在，現時主替lin2 第先備辦 he7--teh；我這tiap8愛ka7 lin2 講，是應該著an3- chaiN2-iuN7 第先備辦；比並有一國 e5 君王生一個太子，到時陣 beh 坐位；這個位是伊 e5 基業，是出世就有--e5。伊對細漢學這個法度，學習這個事誌聽趁忠臣e5教示，小心謹慎，到攏會曉；管理你基業。若m7是 an2-ni，ti7 王宮內雖然有太子e5 名字，m7-ku2 be7 堪得續接這個職任。論到咱大家 e5 基業，亦是這個樣；若果然得著重頭生，就是萬王 e5 王 e5 子；咱大家若 m7 趁早第先備辦，到hit時陣就be7會得著基業。Lin2大家的確著有這個極白清氣 e5 心，慢慢學習，怨恨罪惡，愛行好事攏總趁聖神 e5教示。」  
先生koh 講：「我e5 朋友--ah，lin2 大家敢m7應該求聖神開chhoa7 lin2 e5 心mah？這個事誌 m7是一tau2久 e5 工夫就會做成--e5。Lin2大家來到耶穌 e5 面前，懇求洗去罪孽，主隨時就ka7 lin2 擦消；hit e5基業就算是 lin2 e5。聖神hou7 人成聖清氣m7 是緊緊就成功，是一日比一日較進步，一時比一時較會堪得得基業，漸漸親像耶穌；疼耶穌，怨恨罪惡，成清氣。  
Lin2不論啥物人若無照 an2-ni 行，這個基業就m7是 lin2 所應該得--e5, 親像我e5 學問雖然比太子較 gau5一百倍，這個皇帝 e5 寶位決斷be7得算是我e5 本分所應該得-e5。Lan2大家若 ai3將這個基業算做是咱 e5 本分所應該得 e5,的確著倚靠耶穌 e5 寶血，be7會倚靠家己 e5 功勞。主既然hou7咱ti7伊 e5 國內有做子 e5 本分所應該得-e5,伊的確 beh教示引 chhoa7咱，hou7 咱會接納承受伊 e5基業。Koh 已經受主e5 恩典罪得著赦 e5 人的確有行好 e5 心；心內既然極白清氣亦的確常常聽了hou7 罪 bak la5-sam5。」   
先生koh 問：「Lin2大家 e5 中間有 存這個意思抑無？Lin2應該著思想耶穌替lin2 所做 e5 是啥物？ 伊是用寶血洗lin2,用性命贖清 lin2 e5 罪；我m7知lin2 e5 ki2-tong7 iau2-ku2 肯hou7 伊憂愁，辜負伊 e5恩典 mah？我想 lin2敢m7 肯，的確用hit首詩 e5 第3節講: 
「主就叫我e5時，得著做子歡喜，靠伊大保持，靠伊大保持，罪心be7 koh發起。」
亦著迫切求主賞賜聖神清氣咱e5 心；聽候事誌成功，主將lin2攏好好教示引chhoa7 lin2,就會接受基業；有e5 m7免用濟濟道理教示引chhoa7;有e5 是hou7 主試練；總--是若beh做上帝 e5 子兒，攏著hou7 主教示引chhoa7 到齊全，才會得到hit街內去接納基業。Lin2 將來愛 tiam3 hit所在抑m7?」  
堂內 e5 人心內躊躇teh 想，面色有帶hit個款式；hit-tiap8 各人陸續四散。  
Li7-su-te7 tiam3 ti7 門口聽候先生；先生出來，第先問起Tok-hui e5 病這幾日an3- chaiN2-iuN7。又聽了堂內teh講 e5 話較深，囡仔難得會曉得，試看 Li7-su-te7 會曉得透徹抑 be7,到聽見 Li7-su-te7 teh應答伊，才知伊大概明白，thang倒--去解說hou7 Tok-hui 聽，就不止歡喜。這一時 Li7-su-te7 m7-na7受人 e5 教訓，亦受聖神 e5 指示；主果然第先感動人 e5 心，koh 指示傳道--e5 講，所應該講 e5 道理，親像田地攏第先備辦好好；hit個掖種--e5 不過將細粒種子掖ti7 內面，以後的確發生結籽。  
Hit 個傳道--e5 倒--去沿路行，沿路teh 揣摩這個道理，求主hou7 聽道理 e5 人緊緊受聖神感動，hou7 伊所講 e5 話會入in e5 心肝。

第九章
Li7-su-te7 對堂內倒--來，將所會記得 e5 攏ka7 Tok-hui 講，koh 念hit首詩 e5 第3節。Tok-hui 就講：「若是an2-ni 主會得thang快快教示引chhoa7 我，因為時陣liam5-piN到lah。」  
Li7-su-te7 講：「Che無一定e5,kiam2-chhai2 無 kah hiah 快。」  
Tok-hui 講：「照醫生所講一月日 e5 an-ki5 已經 beh 過去--lah；我打算離榮光 e5 城無偌遠，佮安樂街不止近；我有時彷彿看見門頂有光-na3-na3 e5 字。」 
Li7-su-te7無應伊，越過面，頭殼thim3--落去，忍be7-tiau5哮一聲。  
Tok-hui 因為這個囡仔亦傷心起--來，摸 Li7-su-te7 e5 頭殼，兩人攏無講話。過一時仔Tok-hui koh 講：「 Li7-su-te7 ah，你敢愛留我ti3 安樂街 e5 門mah？」
Li7-su-te7 講：「我無留你e5 意思，總--是有一個樣，我甘願意愛佮你做夥入去。」    
Tok-hui 講：「我打算主留你ti7 世間，是 hou7 你做伊 e5 工；我是老人，軟弱、有病，be7會做啥物；所在主beh 叫我倒--去。你是少年，有氣力 e5 人，thang用 lin2 這一輩服事主。」  
Li7-su-te7 吐氣講：「若是 an2-ni 心內想活到親像老伯 chiah 濟歲，天堂 e5 門 chiah beh ka7 我開，m7知 beh 聽候偌久leh。」  
Tok-hui 講：「你ti7 chia 服事主顯明疼主e5 心，敢thang講你m7 甘願 mah？」 Li7-su-te7 細仔聲講：「不止甘願。」 Tok-hui 講：「親像我若會koh活一年，可以真心盡氣力服事主，顯出愛敬伊 e5心就甘願，心將攏總所有--e5 佮極be7-sai3得e5 琴攏放sak--去。主替我放sak 性命受苦到死；我從前m7知thang報答，到這tiap8 獨獨偆幾日na7-tiaN7，會顯明愛敬伊 e5 心，彷彿親像辜負伊 e5大恩典，想到chiah-e5 be7免得傷悲。」  
從前 Tok-hui 是teh 安慰 Li7-su-te7,到今仔日伊反轉安慰Tok-hui 講：「老伯--ah，你著將這個意思 ka7 耶穌講，伊的確明白。」  
Tok-hui 手鞠躬迫切 teh 懇求講：「主耶穌我實在疼你，甘願報答你e5 恩，若是我只有偆一個禮拜na7-tiaN7，就beh死lah，我實在心肝感謝你，我若會koh再活幾日顯出實在 e5 心疼你，我就是將攏總心愛--e5 攏放sak--去，求主聽我祈禱明明知我e5 意思，體貼我心內所講be7出來 e5 話。」  
Tok-hui 講了，就翻身睏--去。  
Li7-su-te7 iau2-ku2 倚火 teh 坐；起頭幾日卻有較快活淡薄，到e昏聽見 Tok-hui 這幾句 e5 話，連從前 e5 事攏翻--起來想不止大大憂愁煩惱；世間無論啥物人若只有一個朋友忽然 beh 永遠離開，伊 e5 心的確 be7安然，比並親像行路前面有 bat8-bat8 e5 雲霧，雖然明明知遮蓋難得行，卻亦會得thang進前。  
Li7-su-te7 現在所著 e5 景況，就是這個款式。伊入去hit條 e5 路站， 就心肝驚惶膽寒，想起Tok-hui抵抵teh 講 e5 話，就迫切 teh 懇求主講：「主耶穌你著幫贊我，hou7 我將我一世人 e5 時日攏獻hou7 你，又koh 妥妥當當來服事Tok-hui 是心所願。」  
祈禱了，心內知有淡薄平安，就去睏。   
第二日早起到Tok-hui 面前留心teh 看伊；看見比前日koh較軟弱，就m7敢離開伊；若是現時獨獨偆幾個錢na7-tiaN7，看Tok-hui 有意思ai3叫伊出去轉琴，所在 Li7-su-te7 心內傷悲，隨時就去行；想beh去城外 chhoe7 太太佮 Bi2-li7 講起 Tok-hui 病重e5 情形。凡若人有艱難 e5 事誌的確想著平日憐憫疼痛伊 e5 人佮伊講講 leh。  
Li7-su-te7 到花園 e5 宅仔，白花攏無lah，細細 e5 紅花開起不止好看；伊攏無看在心，直直看對樓頂去，看Bi2-li7 姑娘有ti7-hia 抑無，nia2知hit所在無半人，伊就轉安樂街 e5曲調。Bi2-li7 一下聽見琴聲，就緊緊出來，走到面前。Li7-su-te7 看伊 e5面貌，是親像抵抵哮了 e5 款式。Bi2-li7 講：「轉琴 e5 囡仔的確 m7-thang 轉 lah，我老母有病倒ti7 眠床，一個聽見響e5 聲頭殼就疼痛。」
Li7-su-te7 趕緊將琴放煞--去，偆一個尾聲親像有吐氣 e5 聲音。  
Li7-su-te7 講：「我聽見che，替你憂悶。」
Bi2-li7 佮伊企做夥無講啥物。Li7-su-te7 看見可憐伊，就問講：「太太 e5 病是輕抑是重？」Bi2-li7 講：「聽了是傷重，看我老爸 e5 款式是不止憂愁，老婆 m7 hou7 阮chhit-tho5,伊對煮食--e5 講，我e5老母be7好--lah。」講著就吐氣哮一聲。  
Li7-su-te7 講：「真正可憐 ah！小姑娘 m7-thang 哮到an2-ni；」連連講兩句。目珠看Bi2-li7無張持亦流目屎出--來滴 ti7伊 e5手tou2。Bi2-li7 舉頭講：「我打算母親ai3到安樂街，我亦愛佮伊去。」  
Li7-su-te7 講：「我亦有這個意思，ai3快快去 lah，聽了聽候不止久，天nih8 e5 門 chiah ka7 我開。」 講了老婆來叫 Bi2-li7 入去，Li7-su-te7 無意無思亦倒--去。伊看世間 e5 光景，彷彿攏是苦難，無一點仔安樂。現在頂面藍色 e5 天hou7黑雲遮lia去，花木草仔開到青青chhioh-chhioh，亦 hou7 狂風吹謝去，那看那行攏m7 安心，會hou7 人憂頭苦面；想了彷彿親像主be7記得 in e5 款式。伊 e5 細漢朋友Bi2-li7 街內亦遇著艱苦犯難 e5 事，所以攏無得著啥物安慰chi3好倒--去，慢慢peh上懸 e5 樓梯，到ti7 門外聽見是Ui2--先生 teh 讀書hou7 Tok-hui 聽。  
Tok-hui ti7 眠床頂 teh 坐，面色不止安然，全心teh 聽親像嘴礁 e5 人憶著lim e5 款式。Li7-su-te7 入去先生讀一節冊講：「我hou7 lin2平安，就是將我e5 平安來賞賜lin2;我所賞賜；lin2 e5 心肝m7免憂悶，亦 m7免驚惶。」(約翰14:27) 
先生對 Tok-hui 講：「 這節冊親像刁持為著lin2 來寫--e5。」  Tok-hui 講：「真正是 an2-ni，亦親像因為Li7-su-te7 來寫--e5, Li7-su-te7 chim2-ma2 e5 心不止急。」
先生tah 伊e5 肩胛頭講：「你因為啥物事誌憂悶？」  
Li7-su-te7 講，be7得出來，翻身去倒ti7 Tok-hui e5 眠床大聲哮起--來。  
先生滿心體貼伊，佮伊跪teh 講：「Li7-su-te7--ah，我佮你相同到主e5 面-前將你e5 艱難ka7 主講。」  
先生就用淺淺 e5 話講：「求主看顧孤單 e5 囡仔，安慰伊、保護伊，hou7 伊心內知得著有一位，永遠be7 離開伊 e5 朋友。」  
先生倒--去，Tok-hui 就睏去。Li7-su-te7 彷彿聽見講：「你心內m7 sai2 憂悶啥物。」  
伊就平平安安teh 睏；過一時仔聽見老伯 e5 聲叫伊醒。Li7-su-te7 就緊緊起--來，Tok-hui 講：「舊琴 ti7 佗位 ？」Li7-su-te7 講：「好好he7 ti7 chia lah。」Tok-hui 講：「你ka7 我轉安樂街 e5 曲調。」  
Li7-su-te7 講：「三更半瞑轉琴 hou7 人奇怪。」  
Tok-hui無應伊； Li7-su-te7 點燈到伊面前看伊 e5面容，看伊目珠kheh- kheh，面攏變色親像 ngou2-heng5 teh 脫。Li7-su-te7 向來 m7 bat 看見這 個樣，m7知beh an3- chaiN2-iuN7 leh；就對窗仔門內teh看出去，滿天黑暗，獨獨有一粒光 e5 星，彷彿有koh 聽見講：「你心內m7 sai2 憂悶，」就應伊一聲講：「我所疼e5 主求你幫贊我。」  
伊翻身來到眠床邊，Tok-hui koh講：「快快轉琴。」  
Li7-su-te7無koh再 giau5疑，就提琴過來，tiam3 ti7 黑暗 e5 樓頂，慢慢teh 轉安樂街 e5 曲調。轉 e5 時陣 Tok-hui thi2開目珠，趕緊聽到這個曲調明白，就叫Li2-su-te7 到伊面前見著細仔聲ka7講：「Hit 個門現時開teh，我beh 入去--lah，你koh再轉一個。」  
Hit三塊 e5 曲調用 ti7 人 beh死e5時無 hap8-sit。Li7-su-te7無法度， kan-ta 一塊一塊轉過去。Tok-hui 攏無管伊，細仔聲講：「求主洗我，hou7 我比雪較白。」Li7-su-te7 第2擺轉到安樂街 e5 曲調，抵抵 hit-tiap8 Tok-hui 就入去城門內到伊 e5 街，就是安樂街。  
Li7-su-te7 一個人tiam3 ti7 門外，悲傷大哭。
第十章
第二日早起樓下企起 e5 人客，有 e5 講暝時有聲音吵醒 in 大家；有e5 講是風颱 e5 聲吹著煙筒嘴 teh tan5;亦有e5 講是樂器e5 聲；koh 有e5 講聽了hit e5 是老人 teh 轉琴。樓主講：「Toan3-toan3 m7是琴 e5 聲，老人犯著破病teh-beh死lah，醫生明明有講，an3- chaiN2-iuN7講，是轉琴 mah？」  
Hit e5 人講：若m7信就thang去 問，問了若m7是an2-ni，我甘願相輸 一個銀hou7 lin2 大家。」
Hit-tiap8 樓主去打Tok-hui e5 門；無人應伊，就sak開門入去，看見 Li2-su-te7倒ti7 Tok-hui e5 身屍邊，頭殼掛 ti7伊 e5手，面上有流目屎 e5 痕跡。樓主 e5 面liam5-piN 變色聽到ngiauh8-ngiauh8-chhoah。  
Hit一時 Li2-su-te7 聽見有人聲，就驚醒想beh講起cha7 瞑e5 事誌，若 是攏總be7記得，過一時仔久才想著，翻過面吐氣哮幾聲，目屎落be7 出來。樓主本然是土直 e5 人，心內雖然 teh 可憐 Li2-su-te7 嘴-- nih8 卻be7曉得安慰伊，kan-ta無言無語做伊落樓去。
Li2-su-te7 聽候樓頂 e5 人客攏去，才去請一個kin7-hu7 e5 厝邊來發落 ka7 Tok-hui 收iam2;家己去報hou7 傳道--e5 Ui2 --先生知。  
伊聽見不止憐憫這個囡仔替伊求上帝保護伊，無永離開伊。Li2-su-te7 去了，先生跪teh 感謝主，將伊hou7 Tok-hui 信道理有向望，又koh 平平安安過身；koh 想家己將來到安樂街sui2 e5 門，老Tok-hui的確beh聽候伊，迎接伊。Che 實在是主e5 大恩典。先生第先備辦第2日beh 講 e5 冊滿心感激無煞，刁故意揀出一首詩 e5 尾節，因為抵仔聽見 Tok-hui e5 事，知這個榮光 e5 寶城是實在有。   
安息日e昏入堂內先生致意the 看 Li2-su-te7 來抑無；看見伊坐 ti7 永常時 teh 坐e5 位，面色黃白帶憂容，兩蕊目ham 攏腫起--來；堂內吟 詩 e5 時陣 koh 看見Li2-su-te7 teh 流目屎用手ng2 teh 拭。雖然是這個樣伊聽見先生所講 e5題目，就將憂悶化無--去，變做歡喜，這個題目就是默示錄 7 章14 -15 節，講：「In 脫離犯難，倚靠羊羔 e5 流血，bat 洗in e5 衫到清氣白白。所在 ti7 上帝e5 殿佮座位 e5 面前暝日服事伊座位 e5 主tiam3 ti7 中間。」  
先生講：「現時我ai3 講明 ti7 安樂街 e5 光景，koh再講明 ti7 hit tah e5 人罪過已經得著赦免。Hit e5 所在是極清氣，街路是好e5 金，無一點仔 m7 齊全好；tiam3 ti7 城內企起攏是無罪 e5 人；引chhoa7 人做罪惡hit號斷斷be7得入去。Tihia7 攏是穿白衫，一仔 la5-sam5都無 lah，是極白清氣光明，亦無人會hou7 hia e5 衣裳 lau2-chau bak驚人，是因為hou7 羊羔 e5血洗到清氣白白永遠be7 變。所以in 大家 ti7 上帝 e5 面前親像今仔日lin2 大家想愛企ti7 上帝 e5 面前，獨獨有這個法度，lin2 m7-thang be7記得，m7-thang想lin2 行好事做好人就會得到hit所在，lin2若是愛入榮光 e5 城若m7是羊羔 e5血洗到清氣白白，斷斷be7會。使徒約翰有一過看見天堂有bu5萬數犯罪得著赦免 e5 人。In大家唱新 e5 歌 o-lo2 贖in 罪過 e5 主。對hit時到這tiap8 koh 加添偌濟這號 e5 人就是逐日、逐時、逐刻有人企 ti7 榮光 e5 城門外，從中凡若hou7 主e5 寶血洗清氣 e5 hit 個真珠門就ka7 in開透透，in 一個一個穿雪白 e5 衣裳；ti7 黃金e5 街路teh 行，teh 走，ti7 聖誕對中 teh企佮天使唱歌 o-lo2 主e5 詩講：「阮大家 o-lo2 榮光、智慧、感謝、尊敬、權能、氣力攏是屬阮 e5 上帝，代代無窮盡。」  
我e5 朋友--ah，至聖清氣 e5 主看見田中 e5 人無一點仔 la5-sam5是因為用寶血將 in e5 罪攏洗清氣lah，堂內 e5 朋友lin2亦beh 到hit tah 去 mah？這個黑暗憂愁艱苦e5世界，常常有死事悲哀啼哭 e5 事。Lin2 獨獨 ti7 這個所在有恨敢thang講lin2 an-ni-siN 就甘願知足mah？Lin2 ti7 安樂街無恨，an-chaiN2-iuN7心內就安然mah？Lin2 ai3耽擱 ian5-chhian5,無beh就近水源 mah？An3-chaiN-iuN7 ai3榮光e5 城門關teh，竟然be7會入去 mah？   
頂安息日我佮一個老人講話，今算伊是已經 ti7 榮光 e5 城，今仔日是頭一個主日。」
講起這句話 e5 時，堂內 e5 人攏靜靜無聲；Li7-su-te7 心內想這句話是 teh 講：「我e5 老伯Tok-hui--lah，一定是指這個人講--e5。」  
傳道e5 人 koh 講：「Hit 個人本然是一個年老窮苦有罪 e5 人；伊信耶穌所講 e5 話，求主用寶血洗去伊 e5罪；所在心肝比雪較白。代先幾日主差使者接伊到街；因為伊無罪，門就ka7 伊開lah，這tiap8穿基督所贖回人 e5 白衫極清氣極潔白，安穩 toa3 ti7 落地心足。」  
這個禮拜堂 e5 中間無論啥物人過往，若到下禮拜安息日我敢敢照親像 an2-ni-siN 來講mah？這tiap8 聚集 e5 朋友敢講起啥物人到安樂街 mah？  
Lin2大家已經hou7 主e5 寶血洗清去，罪有得著赦免抑無？來到耶穌面前抑無？」  
先生迫切teh 懇求講：「Lin2將這個事誌問家己 e5 心；將來我到安樂街甘願意ai3看見lin2一個一個攏 ti7 hit所在。  
我iau2有淡薄 e5好意思，e昏be7會加講，求主用寶血將 lin2 e5 罪洗清，ti7 lin2 在生 e5 時將 lin2 洗到白白親像雪，lin2 自然心會降服，嘴亦 降服來講：「我替你做工，beh疼痛盡力服事你。」
聽候我穿白衫，
感恩所穿來贖，
極清極潔lah，
極清極潔lah，
Tiam3 ti7天堂心足。
講了堂內 e5 人就四散，大家去lah。Li7-su-te7 iau2 無振動，面am--leh。
Ui2--先生手掛ti7 伊 e5 肩頭頂亦無舉頭起來 teh 哮講：「我甘願意愛去hit 個街；老母佮 Tok-hui 前後攏去lah，這tiap8 我亦 ai3-beh 去。」  
先生牽伊 e5手講：「Li7-su-te7 ah，主亦可憐你ti7 門外聽候；總--是伊的確有工 ai3-beh hou7 你做，做到明白，的確 ka7 你開門，到hit所在得著享受安樂 e5 福氣；翻-lin3-轉想這tiap8 所受著 e5 苦楚 koh較知得著加倍e5 快樂。」  
先生 koh 講寡安慰囡仔 e5好話就佮伊祈禱，Li7-su-te7 較歡喜淡薄仔就倒轉去樓nih8,一thau3 走，一thau3想著前hit 個主日，倒--去樓nih8 iau2-ku2 有hit e5 老人 teh 聽候伊，參講來講去相佮談論；親像今仔日冷冷靜靜孤單偆伊一人不止傷心，到樓門口有淡薄lun2-neh m7敢入去，停一時仔久才入去。  
日頭 teh-beh 落，有一點仔光照著Tok-hui e5 面，伊e5 面貌有平安e5 款式。
Li7-su-te7 對窗仔門teh 看外面，看見西爿天頂有紅雲teh hoat-lo5-kong，佮一片一片光光e5 白雲，看了彷彿親像榮光 e5 城門，知Tok-hui 一定到hit8 所在。從前伊企 ti7 eh8-teh8 黑暗 e5 樓，2個所在比並起--來那顯出hit e5 城是有福氣 e5 所在，恨be7得thang親目看伊an3- chaiN2-iuN7 teh 享福；koh再想伊見著主m7知有講起我這個細漢囡仔 e5 事誌佮講起我甘願愛到安樂街抑無。
到黃昏e5 時陣，Li7-su-te7 跪teh 祈禱講：「求主hou7 我吞忍聽候到安樂街，佮主，chham Tok-hui 做一所在企起。
第十一章
Tok-hui 埋葬 e5 時陣無親戚朋友送葬，只有Li7-su-te7 一人 nia7-nia7。伊 e5 棺木是城內施捨--e5,雖然不止薄卻是體面，因為Tok-hui 已經到了街；在生 e5 千難萬苦攏過去lah，竟然佮天父 tiam3 一所在享受逐樣e5 福氣。  
扛棺柴--e5 行不止緊，Li7-su-te7 著緊緊走才toe3會著；路nih8亦遇著 一個出葬--e5 佮這個大大無相同。Hit個扛棺柴 e5 慢慢行不止穩當；後面 toe3 6張車，有偌濟送葬 e5 人 toe3--去。  
Li7-su-te7 對hia 經過，看見送葬e5 人面貌攏有悲哀。有一張車內面有一個細漢姑娘坐teh，伊老父將伊 e5 頭殼抱teh 掛ti7伊 e5肩頭頂。Li7-su-te7 詳細一下看，m7是別人卻是Bi2-li7 姑娘；想的確是伊 e5老母亦過往，伊去送葬；若是m7知 Bi2-li7 姑娘有看見伊抑無，會認--得伊抑be7。  
Li7-su-te7 心內不止體貼姑娘死母e5 悲傷；伊家己本然有死事 e5憂愁 koh再加添別人 e5 煩惱比第先koh較 凄慘。一時仔久扛棺柴--e5已經走去遠lah，伊就趕緊jiok--去。這2個埋葬e5 到曠地，一個是貧窮 e5 老人，一個是富貴 e5 婦人。  
Bok8-su 講：「土歸土，塵歸塵，花歸花。」Hit時人將沙土掖ti7 兩人 e5 棺柴頂；in e5 靈魂已經做夥tiam3 ti7 安樂街lah。第先幾日 in兩人 像一時離開黑暗憂愁艱苦 e5世界；到珍珠門 e5 所在因為in hou7 羊羔 e5血洗清氣，thang身軀極白；所在hit e5 門ka7 in 開透透；這兩人就是Tok-hui 佮 Bi2-li7 e5 老母相同入榮光 e5 城，看見所親愛 e5 救主耶穌，ti7 hit所在有無窮盡 e5 快樂。  
Tok-hui 出葬以後，Li7-su-te7無tiam3 ti7 樓頂企，因為hit 個樓主將房稅hou7 別人。伊搬落樓下一間大房佮幾個人做夥企起。Tok-hui e5 家夥因為欠厝稅攏 hou7 樓主估數去，偆這張琴歸Li7-su-te7。  
Tok-hui活 e5 時陣bat 叫 Li7-su-te7 到面前吩咐講：「琴是交hou7 你lah，著時常m7-thang離開身邊，亦著不止保惜，若轉到安樂街 e5 曲調著紀念你e5 母親佮我攏到hit所在lah。」
後來Tok-hui 埋葬e5 事誌已經明白，Li7-su-te7 頭一擺上街轉琴淡薄傷心；轉到第1、第2、第3塊 e5 曲調攏了lah；到第4塊轉一半忍be7-tiau5 哮起--來。過路e5 人看見伊一--來轉琴，轉 be7了；二--來目珠 teh 流目屎，不止奇怪疑礙，卻m7知頭一擺轉到這個曲調正是伊不止親愛 e5 朋友前幾日死--去；所以一下轉到這調就想著hit e昏三更 e5 事誌，一心憂悶，一心歡喜；憂悶e5 是獨獨偆伊一人，歡喜e5 是Tok-hui 早早入去光明 e5 宮。  
送葬了過一禮拜，Li7-su-te7 打 算出城到hit個有花園 e5 宅仔ai3 去看Bi2-li7 姑娘。伊總無be7記得hit 一日對車 e5 窗仔內看見伊帶憂愁煩惱e5 面色。凡若人抵著艱苦憂悶 e5 事誌，攏甘願意愛相相遇著這號事e5 人來sio見，是因為大家攏會相體貼。  
這時 Li7-su-te7 心內想若會見著 Bi2-li7 姑娘較安慰淡薄仔，亦 ai3-beh 探聽伊 e5老母an3- chaiN2-iuN7病，an3- chaiN2-iuN7死。  
已經到hit所在大大驚惶奇怪，只有看見內面 iau2是照舊e5 花木開不止好看；獨獨這個厝改換款式，下層e5 樓窗攏就pin5-pang關起--來，彷彿親像無人企起 e5 景況。  
平日囡仔常常tiam3 ti7 窗仔腳teh thim3頭；這tiap8 hit所在只有一個老婦人人teh chhiah襪。  
Li7-su-te7 就心悶，想be7出是啥物緣故，囡仔到底佗落去，敢是內面iau2-ku2有死人 mah？  
伊kan-ta tiam3 ti7 門外 teh 轉琴，向望hit e5 老婦人人叫伊，佮伊講話，beh啥知這個人已經看見竟然無beh chhiu3-chhap伊，做伊做工。Li7-su-te7無ta5-oa5,不得已到門前 thiu-cheng，婦人人對窗仔門內問講：「Beh啥物？」  
Li7-su-te7無話thang應，只有問：「這內面有人死mah？」 
 婦人人講：「這內面無，你為著啥物緣故問這個事誌？」  
Li7-su-te7 koh 講：「請問你，我thang去佮 Bi2-li7 姑娘講話 m7-thang？」
婦人人講：「你愛佮伊講話會得thang過海去法國mah？」  
Li7-su-te7 問講：「伊ti7 法國mah？」  
婦人人應講：「In 大家愛 ti7 hit所在歇熱。」  
這幾句話講了，就將窗仔門關--起--來親像拒絕--伊 e5 意思。   
Li7-su-te7企 ti7 外面大大失望；伊所羨慕愛看 e5 這兩個細漢朋友攏無蹤跡，亦 be7曉得法國ti7 佗落，打算不止遠，見be7得著無法伊ta5-oa5,才慢慢入城去。一路土粉真厚行be7 進步，不止出力，因為想著老母過往lah，Tok-hui亦無ti7-teh，兩個細漢 e5 朋友又koh 離開，koh 較加倍憂悶，無一個人佮伊講講leh，亦無人安慰伊。  
Tui3 hit-tiap8無聊無藝舉一個舊琴行到炎熱 e5 街路，知不止艱苦，愛轉琴又無tang3 thang khoa3,想beh 歇睏亦無所在，連破樓都企 be7 起，入城行幾步，石路曝到熱滾滾，腳nih8 行到酸koa3 痛，想beh 倒--來店內chhoe7 一個歇睏 e5 所在。  
已經到店，sak開門看一厝內攏是土粉，樓主teh 拚掃，抵抵腳手 teh無閒 e5 時陣，看見伊就講：「這個所在日--時無貧憚 e5 囡仔來toa3。」  
Li7-su-te7 出去到一條細細e5街路，tiam3 ti7 牆仔角倒teh陰冷；雖然驚熱，sin-nih8 卻一陣一陣teh 畏冷，koh m7愛hou7 日曝。頭殼一節一節 teh 疼痛，m7知是啥物緣故，想 ai3-beh 起來轉琴，骨頭又tu3-be7-tiau5,koh再倒--落去，聽候日頭落，才舉琴慢慢倒--去店。店主抵仔 teh 備辦飯 hou7人食，看見 Li7-su-te7倒--來，將一個包仔 hou7 伊。伊食be7落--去，到hit個壁角 e5 所在將琴倚 ti7 壁nih8,倒ti7 一條 e5 板椅頂teh 睏。  
過一時仔久精神起來，厝內有幾個人 teh食飯，講笑 e5 聲音chhau2-lau7 be7 koh 睏得；m7-na7 頭暈，亦滿身m7 爽快，家己m7知病是傷重。聽見大家烏言亂語，講淡薄無合你e5 話，it-hoat 心火著，就想著Tok-hui 這tiap8企起 e5 所在佮一所在大大各樣，家己講：「無地 thang比我e5 街，可惜我li7 安樂街不止遠lah。」
第十二章
第2日早起樓頂有一個人客對樓主問講：「轉琴 e5 囡仔an3- chaiN2-iuN7，聽了是熱病，這暝昏嘴poe lam7-sam2 講話，我嘴齒痛be7睏得，聽伊講到天光。」有人問hit 個嘴齒痛--e5 講：「伊是講啥物？」  
應講：「講淡薄無合理e5 話，忽然講地忽然講天頂榮光 e5 城，koh 有講世間人送葬e5 事誌，亦有講起好看 e5 白花，攏是鬼佮馬哮無像聲；有一擺伊坐teh吟詩，an3- chaiN2-iuN7 lin2無聽見mah？」  
Hia e5 人講：「我前日tiam3 ti7 街內做工不止厭lan2,到瞑--時一個倒teh就睏去，啥物物亦無聽見。伊詩內所吟 e5 是啥物？」  
Hit個人講：「是舊琴 e5 一塊曲調，hit個曲常常 ti7 伊耳空內，連teh 睏亦無be7記得，cha7 暝昏伊 iau2-ku2 teh 吟安樂街 e5 曲。」 
Iu7-koh有一人佮樓主講：「這個囡仔著熱kong5病不止傷重，阮大家驚了hou7 伊koe3--著，較好hou7 伊出去。」
人客四散以後，樓主去看Li7-su-te7 到底是病抑m7是，叫伊醒--來；伊thi2開目珠be7認得人；樓主無法度抱伊到樓下，he7 ti7 一間細間房 hou7 伊家己toa3,將伊 e5 鋪蓋搬ti7地板頂，hou7 伊淡薄點心 佮水，竟然無趕伊出店--去，就be7算做無憐憫伊；hit日e昏亦請一位白chan7人 e5醫生來 ka7 伊看。醫生講伊是熱病，傷重到teh-beh 死。  
Hit時 Li7-su-te7 啥物 事誌攏m7知，幾若日久攏是 an2-ni，樓主出出入入，伊亦m7知，別人無去看伊。樓主事誌濟，亦無閒工thang常常去照顧伊；聽伊講安樂街，另外一個意思hou7 人不止奇怪。  
這tiap8 Li7-su-te7 雖然心內糊塗，總--是一直無be7記得榮光 e5 城。過幾日病症淡薄較輕，身體不止軟弱；雖然心內是較精神淡薄，iau2-ku2 be7會轉琴。  
Hit-tiap8 日子不止長，樓主看伊較好就m7去管顧伊；有幾若時久無半人來佮伊講話。伊 ti7 hit間eh8-teh8 黑暗 e5 厝，門窗無透ti7 埕nih8,無看見藍色 e5 天，只有別所在一點仔光照--入-來，知是日--時，聽見有囡仔 ti7 外面chhit-tho5 行soa2 聲煞；到e昏聽見來 toa3-e5 人客 ti7 樓頂講話吵鬧；瞑--時樓梯邊 e5 掛鐘 tih8-tih8 tauh8-tauh8 e5 聲，到時刻就打幾下。  
天光聽見人客一個一個 e5 腳步聲落樓出去做工，獨獨無人到伊 e5所在問伊，翻lin3-轉 想有幾個禮拜日伊無入禮拜堂，傳道--e5 Ui2--先生無見著伊 e5 面，m7知有teh 紀念伊抑無。Li7-su-te7 真向望伊來，若是無來，伊不止giau5疑。有一koe3 拜託樓主去請 Ui2--先生。應講：「這個路真遠，我無閒thang替你去。」  
Tui3 這tiap8 thang看 Li7-su-te7若無一位 e5 朋友耶穌佮伊ti7-teh，這款 e5 鬱悶實在 be7堪得；一--來身體軟弱；二--來心內煩惱，有時信心無 hiah大，就be7免得著急；若有時佮耶穌講話，知有得著親愛 e5 朋友佮伊做伴，就解悶淡薄，常常紀念先生 hou7 Tok-hui e5 冊講：「心內m7-thang煩惱憂愁，m7-thang驚惶。」  
雖然是這個款式，伊 iau2-ku2知這幾禮拜是不止久長。
後來伊會坐thau-ku2-a2,若是身軀暈憨企 be7起來。凡若囡仔人 e5 病抵仔好，應該著食淡薄調養 e5 物，可憐無人 hou7 伊，亦無人紀念伊，彷彿連主亦無看念伊，iau2-ku2 實在主無be7記得伊。  
有一日 Li7-su-te7 ti7 眠床頂 teh 倒；因為天氣不止熱有起喘，知比平日 koh較軟弱，koh較 lan2,che亦是一koe3 e5 鬱卒，就講：「求主差人來看我。」  
這句話抵仔講了，有人sak門入--來，m7是別人就是 Ui2--先生。Li7-su-te7 偆2支細細個手出來忍be7-tiau5,就大哮--起來。  
先生問：「是啥物緣故，敢是m7愛看我mah？」  
應講：「我是驚你攏無來，續be7記得我，這tiap8 我歡喜到極。」  
先生koh ka7 伊講：「這幾日我出城，無去禮拜堂，另外有一個先生替我講道理；昨日e昏我倒--來了後，頭一擺 ti7 細個禮拜堂講道理，卻無看見你；我問拚掃禮拜堂 e5 老婦人人講，chiah久仔你有來抑無；伊講，對我無到禮拜堂，你就無來半koe3,所在我m7 放心，來chhoe7 你，chim2-ma2愛你將這幾禮拜e5 事誌講起 hou7 我聽。」  
Li7-su-te7 歡喜到be7顧得就精神，勉強出力講家己知過去 e5 事誌，親像做夢抵仔醒一般樣；親像萬苦攏消無--去，佮先生講半日 e5 話。  
先生提一封批出--來講：「這內面有一張批寫你e5 事誌， 我讀hou7你聽；就是講:- 
「批寄hou7 Ui2 Lek8-tan3 面前。有一個窮苦 e5 囡仔名叫 Li7-su-te7,m7知姓啥物，企起 ti7 Pit-ni2-se e5 街一間客店；從前 toe3 一個轉琴e5 老人。第先幾禮拜我聽見hit個老人 e5 病傷重，聽了是已經過往lah。我婦人人 ti7 世間 e5 時可憐這個囡仔，現時Bi2-li7 姑娘亦常常數念伊；我聽了伊不止窮苦，無人照顧伊；所在我寫這張批託重你ka7 伊chhoe7一個妥當所在，要緊著ti7好人 e5 街內，款待伊著親像家己 e5 子一般樣。  
我將銀單寄ti7 批內，交代你hou7 伊這tiap8 thang開用；ai3伊 ti7 冊房讀1、2年 e5 冊，看伊心意an3- chaiN2-iuN7；伊若願心服事主，我就hou7 伊ti7城內tiam3 艱苦人 e5 中間做一傳道--e5。    
我意愛hit-tah e5 人紀念我已經過往 e5 婦人人，無比這個法度 koh 較好 e5。我e5 婦人人若活--teh情願養飼Li7-su-te7,所在我將伊 e5錢財chiu-cho7幫贊伊 e5 kang-cheng5,成全伊 e5 志氣。  
我勞煩--你這幾項事誌，請你 goan5-cheng5 體諒我，因為若聽候我 倒轉來國--nih8,聽了chhoe7 be7 著這個囡仔。Li7-su-te7 佮 Tok-hui企起 e5 所在是我e5 婦人人 ti7 世間 e5 時路尾去 e5 所在，所在我現時體貼這個囡仔親像我e5 婦人人本身託重我一般樣。我的確愛照顧伊 一--來為著婦人人 e5 緣故，二--來因為主有講：「已經行an2-ni 來款待我e5 兄弟第一細 e5 一個，就是親像款待我一般樣。」(馬太福音 25:40)。 
林Tek8-sai3謹慎拜託                    
Ui2 Lek8-tan3 先生將這個批讀了，對 Li7-su-te7 講：「Che 敢m7是主e5 恩典款待你mah？」  
Li7-su-te7 講：「是，主e5 恩典款待我，老Tok-hui 所講 e5 話無錯。」  
先生問：「Tok-hui 所講--e5 是啥物話？」  
Li7-su-te7 講：「Tok-hui 講--e5 是主的確有啥物工hou7 我做；hit一時我聽了無，照今仔日來看主真正有事誌 hou7 我做。」
先生面toa3笑容講：「你甘願意愛佮我感謝主mah?」 
先生跪落ti7 Li7-su-te7 e5 床下，Li7-su-te7就ti7 床頂手鞠躬，先生祈禱了，Li7-su-te7 koh用家己 e5 話講：「耶穌我感謝你，因為你hou7 我做 e5 事誌，我甘願tiam3門外加聽候這tiap8仔久，顯出我意愛 e5 心肝。」  
先生beh 倒--去講：「你要緊著熱心做主e5 工；做完就會到安樂街，有歇睏 e5 日子。」  
Li7-su-te7 講：「無te3 thang比我e5 街，無te3 thang比我e5 街。」
第十三章
過幾若年久抵著夏天極熱 e5 時陣，客店 e5 內面猶原佮 Tok-hui Li7-su-te7 相佮 toa3 hit時像一樣；有偌濟囡仔 ti7 hit內面 teh 吵鬧，亦有sio-chiN3-嘴--e5。  
Hit e5 所在有火薰厚，土砂亦臭hian7,實在lap-cheh lau2-chau be7-kham-tit企起。Li7-su-te7 入內面心內想這個所在iau2-ku2 是離安樂街不止遠。  
雖然是 an2-ni，伊心內紀念這個地方，比紀念伊所到講道理佮讀書 e5 地方，koh-較迫切，因為伊m7敢be7記得 從前無厝 e5 時常常 ti7 這店內企起；亦 m7敢be7記得這個破樓。這個破樓是伊 e5老母死了後頭一擺來toa3 e5 所在就算做是家。  
今仔日若 beh 上去破樓抵 peh樓梯就想起頭一擺來chia e5 時pe5 ti7 Tok-hui 門外teh 聽琴調。這個琴是伊老伯 beh 死 e5 時所hou7 伊做記念--e5。
Tui3 hit時到今仔日伊攏無離開；伊有時有淡薄閒就轉一koe3,因為伊愛這e5 曲調；所極愛--e5 卻是第4調。有時Bi2-li7 姑娘來看伊，亦愛轉這個琴，因為一個轉就hou7 伊想起做囡仔 e5 時陣。現在伊嫁出門稱做太太；伊 e5 丈夫是一位 e5 牧師抵抵管著 Li7-su-te7 所去傳道e5 地方。  
這個太太不止數念這個少年e5 傳道先生，koh常常問窮苦人 e5 事情；若是會得thang幫贊 e5,伊亦幫贊；若是會得thang本身去看--e5,伊亦去看。 
Hit時Li7-su-te7 到破樓出來開門--e5 就是這個Bi2-li7 太太，是因為來看窮苦 e5 婦人人。Hit-tiap8 就問Li7-su-te7 講：「你會記得hiang3時咱兩人ti7 這所在抑be7記得？」  
Li7-su-te7 講：「不止會記得，從前ti7 這所在有咱大家4個人，現時有2個人已經到榮光 e5 城。」  Hit-tiap8 太太流目屎講：「In 大家ti7 安樂街 teh 聽候咱。」 
論到hit e5店內 e5 樓比第先 e5 時koh較破損；窗仔門頂 e5 玻璃攏打破；甚至用紙來補that；hit e5地板亦朽爛。  
Li7-su-te7 teh行親像有 beh lap--落去 e5 款式。已經到細間厝 e5 內面，就點火坐teh 佮有病e5 婦人人講話。    
Hit 個婦人人講：「病be7好，連一點仔亦無較好，照我看be7好lah。」  
Li7-su-te7 講：「我教你做--e5,你有做抑無？」
應講：「我做lah，我講幾若遍那講那難得受。」  
Ui-lek8 太太問 Li7-su-te7 講：「你教伊講啥物？」  
應講：「是教伊念兩句 e5 祈禱文對主懇求講，主賞賜我聖神 hou7我知我是啥物號 e5 人。」  
婦人人koh 講：「我打算主已經hou7 我知，因為起頭我家己m7知是有罪 e5 人，chim2-ma2 teh 想我e5 罪親像日炎火著一般樣；mi5--si5 ti7 床頂be7睏得，猶原是 an2-ni teh 想。」  
Li7-su-te7 講：「今仔日koh 將兩句 e5 祈禱文寫ti7 紙面nih8,hou7 你thang讀就是寫，求主賞賜我聖神 hou7 我知耶穌是啥物款式。上帝已經聽見你起頭2句 e5 祈禱。你beh 信伊，伊亦的確聽你an2-ni 講；伊若 hou7 你心內知耶穌是啥物款，你的確會歡喜，因為耶穌 beh 赦免你e5 罪 beh 擔當你e5 重擔。」  
紙面寫hit 2句 e5 祈禱文病人就念，念了太太提一本冊出來讀hou7 伊聽；就是細本 e5 新約；冊皮是藍色，到今仔日已經舊相，金邊亦be7 光lah。這本冊m7是這tiap8 今chiah 提到這間破樓；15年前太太 e5 老母來，佮 Tok-hui 所念--e5,亦是這本冊。太太不止愛惜，因為伊老母所愛讀e5 所在有做記號，亦有記幾節冊，姑娘常常愛讀。今仔日對婦人人讀 e5 就是：「上帝 e5 子耶穌基督e5血的確洗清咱大家攏總e5 罪。」  
太太就將這節冊解明講：「不論啥物人到耶穌 e5 面前，伊攏甘願救伊，伊 e5 血到額贖人攏總 e5 罪。」  
Hit e5 病人聽見 che 話就有熱心 憶著 beh 聽 e5 款式。Li7-su-te7 講：「我不止愛太太抵仔所講 e5 聖冊，因為我早年第2擺到會堂Ui2--先生所講--e5,就是這節。  
我聽了極歡喜iau2 會記得 hit一日倒--來一透早 ai3 ka7 Tok-hui 講這個好消息。」  
太太講：「你比從前koh較知這個話是真實抑無？」  
Li7-su-te7 講：「M7-na7 我知，老Tok-hui koh 較知是真實。」
Ui-lek8 太太佮 Li7-su-te7 相同行到樓梯 Li7-su-te7 講：「你iau2 有淡薄閒工thang去看樓主抑無？你若會thang去，伊的確歡喜，伊 e5 病傷重，我看伊快快會死。」  
太太就佮伊做夥去。Li7-su-te7 扑門；有一個顧病 e5 少年婦人人來開門，in 兩人入去。樓主倒ti7眠床頂，tiap仔久thi2開目珠看見Li7-su-te7,就有滿面 e5笑容。這個店主現時是軟弱 e5 老婦人人；有幾若年久無料理店內 e5 事誌。伊對Li7-su-te7 講：「你來不止好，我時時刻刻teh 向望你來。」  
Li7-su-te7 講：「今仔日 Ui-lek8 太太佮我相同來。」  
樓主講：「多謝Ui-lek8 太太紀念我這個老koh 有病 e5 人。」  
Ui-lek8 太太問講：「你bat Li7-su-te7敢m7是對少年就bat 伊mah？」  
應講：「無錯，伊今chiah來 e5 時陣， 穿一領破衫，身軀畏冷腹肚枵餓，我看了就可憐伊，因為比店內e5 囡仔大家較老實；我常常提偆 e5 點心hou7 伊食。」  
Li7-su-te7 講：「你本然是an2-ni，款待我真好。」
樓主講：「Che be7算得真好，我所hou7 你--e5 不過是一點仔 e5 冷菜、冷飯；你來到我這所在是 toa3 天頂 e5 米糧來 hou7 我到額用。」  
Ui-lek8 太太講：「 Li7-su-te7 ah，我聽見白樓主 e5 話不止歡喜，因為我知主保庇你，hou7你做伊 e5 工有應驗無ka落 ti7 空空。」  
樓主對 Ui-lek8 太太講：「實在無ka落ti7 空空，m7-na7 我一人an2-ni 因為你，佮你e5 老父，為著這個囡仔所做e5 感謝主，koh有偌濟人這個款式；獨獨無一人比我koh較感謝--e5。從前我心內黑暗，佮無聽道理 e5 人一般樣，因為Li7-su-te7 來讀聖冊解說耶穌 e5 聖道，講到明明白白；現時我知我e5 罪得著赦免，主歡喜引chhoa7 我去到安樂街。」  
In hia 大家koh 講幾句話 Ui-lek8 太太倒--去。Li7-su-te7 就對別所在去；或是去 phian-phian e5 所在；或是去破樓；或是去濟濟窮苦人 e5店內；伊一直行到e昏；無論到佗落都是 teh 掖活命 e5 種籽，就是聖冊所講e5 道理。
Ti7 hit本冊內有逐人所欠用e5 恩典；有平安，是為著 hou7 罪過壓制 e5 人；有安慰，是為著憂愁 e5 人；伊歇睏，是為著著磨厭lan2 e5 人；有指示，是為著 giau5疑；迷惑 e5 人；有向望是為著 beh死e5 人。  
Li7-su-te7愛到hit所在，第先求主降落聖神指示所應該講 e5 話，hou7 一個開嘴就講--出來；無論扑啥物人 e5 門 beh 入去，心內第先求主講：「主你是知人 e5 心，今仔日著hou7 我一個好機會，thang替你做工，亦求你ti7 這個時指示我講所應該講 e5 話。」  
Li7-su-te7 有這樣謙卑 e5 心倚靠主自然主保庇伊，hou7 伊常常得著機會會趁 an2-ni-siN 來做主e5 工。凡若窮苦 e5 病人請伊來，佮伊讀冊祈禱；囡仔大家攏疼伊，著磨厭sian7 窮苦 e5 婦人人 m7驚 chhian5工坐teh 聽伊讀聖冊佮所寫teh 安慰人 e5 話。伊歸日有這號 e5 工常常遇著聽候 teh-beh 聽主福音 e5 人。  
伊逐暝昏真lan2,攏無要緊；因為m7敢be7記得 Tok-hui hit-tiap8 beh死e5憂愁所憂愁e5 就是無機會thang顯出愛主e5 心，替主去做工；所在 Li7-su-te7 常常感謝主因為主賞賜伊這個講道理 e5 職任。  
現時Li7-su-te7企起 ti7 一條 e5 小街離從前伊 toa3 e5 客店無偌遠。第先伊因為愛安靜 e5 所在去企 ti7城外；後來因為城內 e5 艱苦人，暝--時愛佮伊講話，有事誌愛佮伊商量；所在猶原搬入城內；常常有人來對伊訴艱苦 e5 事誌 一暝攏不斷。Hit個常常來佮伊講話-e5 就是少年有手藝e5 人。  
Li7-su-te7 逐禮拜 e5 中間訂一個日，ka7 in 大家設立一個祈禱會；che 是極幫贊 in 行天堂 e5 路站。有一日倒--來伊toa3 e5 所在，聽見有一個聲音hou7 伊不止奇怪，就是舊琴；因為伊番咐樓主 e5 囡仔若是伊無 ti7-teh 千萬m7-thang亂亂振動。這tiap8 m7知是啥物人 teh 振動，心肝不止lun2這個琴驚了扑歹去。凡若囝仔愛轉琴，伊就想起 Tok-hui活teh e5 時陣，番咐伊慢慢轉，這句話。  
這tiap8 伊佮 Tok-hui 是像一個意思。Li7-su-te7 緊緊 beh peh上樓去看。到樓梯抵抵遇著樓主講：「有人客 ti7 hit內面聽候不止久lah。」  
Li7-su-te7 sak門入去，相見知是Ui2--先生ti7 hit內面 teh 坐轉琴。In 兩人有幾年久無見面，因為Ui2--先生搬去別所在傳道理。這擺愛 ti7 舊底 e5 所在過一禮拜，一心ai3傳道，一心ai3知 Li7-su-te7 近來 e5 情形，iau2 有做主e5 工抑無，iau2有向望安樂街抑無。In二人相見面不止親熱，亦有講起偌濟話。Ui2--先生看這個琴比 Tok-hui ti7-teh e5 時 koh較lau2-chau 就隨嘴講：「這個老琴 iau2 ti7-teh mah？」Li7-su-te7 講：「這個琴 iau2 佮我做夥 toa3,攏m7 bat 離開，我bat 應允老伯 an2-ni，che是伊beh死hou7 我做紀念--e5 曲調，我就想著老 Tok-hui koh 想著這15年伊 ti7 榮光 e5 城 m7知 an3- chaiN2-iuN7歡喜快樂。」  
Ui2--先生講：「你會記得從前亦甘願意愛快快到安樂街抑be7記得？」  
應講：「我不止會記得，這tiap8 我iau2-ku2 ai3-beh 去:若是主e5 之旨意beh 留我，我亦甘願 tiam3 世間加做淡薄工。我看世間 e5 工真濟，我所會做e5 比並人所應該著做e5,不過親像海中央一滴仔水；這個所在有幾百個人，我打算得著幫贊--e5,不過是幾個 nia7-tiaN7，我真為這號事擔憂。」  
Ui2--先生講：「本然是 an2-ni，咱會做e5,或是十份e5 一份， 抑是千份 e5 一份要緊著盡忠 e5 心去做thang hou7 主講咱是真心，盡氣力做e5。」  
講了 Ui2--先生佮 Li7-su-te7 瀕瀕跪落祈禱求主hou7 伊成所做 e5 工，對艱苦 e5 所在引chhoa7 人到耶穌 e5 面前，hou7 伊攏會得到Tok-hui 已經到hit e5 榮光 e5 城，ti7 hit所在得著這個街thang企起。
第十四章
到禮拜日e昏Li7-su-te7 上會堂。從前拚堂內 e5 老婦人人m7 hou7 伊入去；這時比hit時大大無相同；入堂內聽道理--e5 攏會認得這個少年傳道 e5 人。逐個禮拜日伊入堂內不止早，迎接聽道理 e5 人；若有老人入--來，伊就扶持伊 teh坐；若有窮苦 e5 囡仔入--來，伊就憐憫照顧，因為伊會記得前年頭一入禮拜堂，愛聽道理去安慰Tok-hui e5 光景。  
Hit一日 Ui2--先生 beh 講道理，Li7-su-te7 量早請這人來，hit人來，因為是伊極親愛 e5 朋友 teh-beh 來講道理，急切 ai3 濟濟人來聽。 到hit-tiap8先生入堂--nih8,內面人已經滿滿；先生看 Li7-su-te7 ti7 邊--仔 teh chih-chiap 應sui5,將所吟 e5 詩分hou7 逐人。  
Ui2--先生真歡喜；所講 e5題目就是「逐項齊全，lin2 大家就著來赴筵席。」傳道 e5 先生對頭到尾譬喻這句話 e5 解說，婚姻 e5 筵席an3- chaiN2-iuN7第先備辦，an3- chaiN2-iuN7齊全，無人beh 來；有e5 推辭這--項，有e5 推辭hit--項，有e5 因為事誌太濟，有e5 因為家己貧憚，攏 m7肯來。  
後來koh 直直講：「耶穌替咱第先備辦是啥物，無m7是贖罪 e5 恩，平安 e5福；天父慈悲，迎接咱到天頂 e5 街，che 攏 ti7 主e5 面前。」  
先生 aN3落 koh 問堂內 e5 朋友：「Ti7 lan2 面前所應該做--e5 是啥物 leh？ 所應該做--e5,就是應該著來；逐項物攏第先備辦齊全。咱應該著來赴筵席。主替lin2 第先備辦 e5 恩典慈悲，lin2應該承受；有罪孽 ham7-chham3--e5應該著來；著磨厭lan2-e5亦應該著來；因為這tiap8逐項攏齊全lah。這tiap8 二字，意思真大對tiong7,真大迫切，講這個現今，就是主日e昏，m7是講明年，m7是講後禮拜，亦 m7是講明仔日，正正是 teh 講這tiap8 e5 時陣；現在主替lin2 所做會得來攏做了lah，伊叫lin2 來，lin2 敢 m7肯聽mah？主第先備辦 e5 福氣，lin2 打算 m7愛 mah？M7甘願趁，今仔日知認罪thang得著赦免 mah？M7甘願 這時陣赴羊羔 e5 筵席mah？ 第先使徒約翰有時受著漠視，看見hit內面 e5 福氣就講，凡若受伊請赴羊羔婚姻筵席攏是有福氣--e5。Lin2 逐人 ti7 chia愛得著福氣抑m7愛？ Lin2 hou7 羊羔 e5血已經洗清氣 mah？會堪得赴筵席mah？Lin2 ti7 安樂街有恨mah？我be7曉得lin2 an3- chaiN2-iuN7應答；若 be7會應答我，到審判e5 日子an3- chaiN2-iuN7會應答hit e5 擦人心內 e5 主leh？」  
講了就散堂，有幾個第先bat Ui2-- 先生 e5 人聽候，beh 佮伊行禮，講幾句話，聽伊 e5教示。Li7-su-te7 佮 Ui2--先生沿路相佮行。Ui2 --先生ka7伊講：「明仔日早起八點鐘你佮我出城行行leh抑m7?」  
Li7-su-te7 講：「出城做啥物事誌？」  
先生講，看你這tiap8 e5 工傷濟真艱苦；我通知 Ui-lek8 牧師請伊准你到我e5 街，去歇睏幾個禮拜，亦 be7算得做是停工，因為toa3 hit內面亦thang加讀書祈禱調養心神，力量第先備辦倒--來，koh再盡力做工。你想明仔日hit時會行抑be7?」  
Li7-su-te7 講：「我m7敢耽誤時日多謝你an2-ni-siN 體諒我，數念我。」第2日Li7-su-te7 就佮 Ui2--先生去 in tau。  
今咱愛知 Li7-su-te7 遇著啥物事誌thang看伊寫hou7 Ui2--先生e5 批。  
這張批是 ti7 這tiap8 了後幾月日寫 e5。批nih8 講:-  
「我bat 應允將我街內 e5 事誌講hou7 你聽，我看阮兩個翁某不止得著主e5 保庇；我感謝主是因為伊chhoa7 我到你企起 e5 所在--來；koh 叫我ti7 hia 成親。  
這tiap8 我ti7 世間有一個街是平平安安--e5;亦有婦人人幫贊我做主e5 工；暝時倒--來將這日 e5 事誌攏 ka7 伊講。Hit號窮苦 e5 人愛來這個所在，講起 in 大家為著犯難急迫 e5 事誌，阮相同替in hia e5 人祈禱。我向望你來看看；我e5 街不止光，亦好企；成親了後我翁某兩人搬到街內相佮 toa3。Ui-lek8 太太第先 ka7 阮備辦好e5 筵席，桌頂排一pak8 e5 花白白親像雪頂面有綠 e5 枝葉:我一個看就想起太太細漢 e5 時陣教示我永遠無be7記得 e5 祈禱文講，求主洗我hou7 我比雪較白。我所親愛 e5 Ui--先生你可以放心，m7免掛慮我，著想阮兩人 ti7 世間 e5 街是平平安安過日；心內 iau2-ku2 是常常向望這個永遠 ti7-teh 榮光 e5 安樂街。」
I
有榮光 e5 寶城，
門關將罪阻止，
聽人佮歹代，
聽人佮歹代，
永遠be7得入去。
II
救主上帝羊羔，
我來懇求赦罪，
清氣我歹心，
清氣我歹心，
所行攏無欠缺。
III
主就叫我e5時，
得著做子歡喜，
靠伊大保持，
靠伊大保持，
罪心be7 koh發起。
IV
聽候我穿白衫，
感恩所穿來贖，
極清極潔lah，
極清極潔lah，
Tiam3 ti7 天堂心足。
安樂街終。


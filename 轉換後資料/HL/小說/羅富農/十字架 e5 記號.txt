十字架 e5 記號
1.救主誕 hit 暝
阿爸阿娘，緊備辦--ouh！拜堂 e5大鐘teh 彈--lah ne7!
惠美 e5 心真歡喜；因為今暝是救主誕，伊 kap in 兄哥青雲仔，自幾若點鐘前，就換衫褲備辦好，beh去赴。因為兩兄妹是真活動。伊本身今年是18歲，生做 sui2 koh 乖、伶俐，koh gau5 讀冊。今年是南京省立 e5 高等女學校4年，逐年頭名，也兄哥今年20歲，ti7 南京 e5 省立商科大學3年；兩個攏是 koh 無偌久beh卒業。也 ti7 這個歇年，轉來chhoe7 父母。In 是 tiam3 ti7 離南京入東十外舖  e5 山腳，一個鄉庄，叫做士隆庄。
這個庄名真好聽，就是庄雖罔無偌大；iau2-ku2 前清時代，tihit7 庄--裡有幾若個舉人；秀才也 be7少。所以是相當有文化 e5 庄社。人口2000連。也有一條街仔 teh 買賣：山內出入 e5 人真濟。所以雖罔是講山腳 e5 田庄所在；m7-ku2 也是相當 e5 鬧熱。
惠美 in 老父卻是相當會得過 e5人，前阿公 bat 中舉，老父也是老秀才，財產 ui3 老父少年 e5 時嫖賭飲，三館全；愛食鴉片：所以早猶原有開--過。現時所偆卻是3，2擔  錢 。老父 ti7 30外歲 e5 時，有染著重病險死，hit 時有來南京 hou7 基督到開 e5 醫館醫治，對hit 時得著道理。Hit-tiap8 兄哥青雲4歲，也伊本身 iau2-boe7出世。對 hit-tiap8 了後老父真熱心信主，隔兩年才生惠美--ah。中國人是重男輕女；總是老父為數念主 e5 疼，救伊出死入活，koh 改阿片 kap 一概歹事：所以伊才號伊做惠美，來數念上帝恩惠 e5 好。對 hit-tiap8 了後攏無 koh 生。An2-ni 一對子疼命命。對信主了後，真熱心 ti7 教會，所以受揀做長老，歷任濟濟年。到今年50外歲，iau2-ku2 是teh 做長老：所以地方 e5 人若講林長老無一個 m7 知伊是熱心 e5 基督徒。也伊無經營生理；是將伊所有 e5 田倩工來作：所以極有時間thang培養兩個子兒。對細漢 hou7 in 入基督教e5 學校，直直培養到卒業，thang講是真順序，真滿足，兩老常將這兩個子來歡喜。也今年是ti7 庄--裡e5 教會，beh做祝聖誕式，兩兄妹有寄付幾若齣。阿兄   相當下會挨，惠美--ah   也相當會彈，koh 聲真好：所以兩個 phut-phut 跳真愛緊去赴開會；m7- ku2 阿娘 kap 阿爸攏老人，暗時路愛踏 tham7  ：所以伊著等ka7 in 牽。Koh 無偌久就去。對頭赴到尾真心適倒--來。中間一齣不止深刻 ti7 青雲e5腦內：就是生理人chhoe7 真珠（是耶穌e5譬喻）做去真出神。對這時有喚起伊一項趣味：就是想伊大學卒業後，也是想beh來去外國做親像 hit 款e5 生理。看了倒--去有將 hit 個所感講 hou7 in 老父聽。也老父聽了恬恬，老母直直嫌，講：「做 hit 號生理著去外國奔走，伊較無愛。」婦人人 e5 款攏是 an2-ni，伊愛伊 tiam3 本所在開行抑是 kap 人店，來食會社，公司 e5 頭路。總是小妹惠美真贊成兄哥 e5 說，講：「青年人應該著 an2-ni 活動。」所以兩兄妹真有話講。了後 koh 無偌久，就逐家koh入學。Chia 且按下。
兩老，子攏入去入學，內面真無伴koh 雞鳥飼濟，無閒就想講著來 chhoe7 一個抵好 e5 新婦。兩老就參詳，逐家同意ai3做本教會牧師e5 查某子。牧師 e5 查某子今年 kap 惠美同學，平濟歲，像年級，平平明年4月會卒業，號做王雪梅，生做也是真好， kap 惠美是至好e5 朋友：所以兩老參詳了，就央人去對牧師講，牧師也是真歡喜：因為是本堂熱心長老 e5 後生。少年人也是好品行 koh 真有志氣。所以對嘴允--伊。就 hou7 2個少年知字比也是真歡喜。對 an2-ni 青雲常常寫批 hou7 雪梅。雪梅也常常寫批 hou7 青雲。兩個真正情投意合，相疼 m7 愛分開。時日真快過，liam5-piN 4--月，就逐家卒業。照青雲 e5 老父是愛 liam5-piN ka7 in 娶，王牧師 in hit 爿也是真歡喜。總是青雲 e5 意思m7 愛 hiah 緊，伊是愛將伊所趁e5 錢來娶較有心適。所以真切意  對老父求，准伊出外來做生理，倚半年後才倒來娶。伊 e5 老父本 m7,總是為著伊迫切就准--伊。伊 e5 所愛就是照前所講，愛去外國做寶貝貴重品 e5 走水  生理：所以就去買一隻馬也加入外國 e5 隊商，這 pang 是beh去印度。Hia 也是平時伊不止欣慕愛去 e5 位：所以真歡喜加入，就 kap 朋友逐家會合，ti7 5月初一beh對南京出發。逐家beh用騎馬過山，沿路對歸化 e5 生番抑是山內 e5 人買 chiah e5 精牲野獸 e5 皮，親像：虎皮，豹皮，抑是鹿茸，象牙 e5 類。所以 ti7 4月29，就對本所在出發。
2.生番鏢仔
Beh出發 e5 時，家內 e5 人攏來送，特別惠美 kap 未婚妻雪梅送真遠，逐家牽手相 chim 分開。對hit-tiap8 青雲騎買直直進前向南京。雪梅 kap 惠美企teh 金金相，送到無看--見才煞。到無看--見 e5 時，雪梅忽然流目屎，惠美心也真艱苦，兩人憂悶憂悶倒--去。惠美也 m7 敢問 in 嫂，因為 iau2-boe7 過門。逐家攏是少年人心中暗暗想 in 嫂穩當是teh 心悶 in 哥beh去 hiah 遠，著半年才會倒--來，所以心酸。也雪梅也盡所會kek笑面，驚hou7 in 小姑看見伊有teh 哮 e5 款。其實雪梅 m7 是kan-ta 為離別來憂悶若定；是親像 iau2 有 koh 較大慘 e5事，來致到 hou7 伊 e5 心 hiah 大艱苦，總是攏無講出。Chia且按下。
講青雲到南京，就有7個伴teh 等--伊。到5月初一，就逐家備辦乾糧，共伊8個就起行。Beh出發e5 時有寫2張批：一張 hou7 小妹，一張 hou7 雪梅。Hou7 雪梅 e5 批極簡；總是會 hou7 人讀了心真艱苦。
批 e5 所寫：
「我所疼--e5 平安。
Ti7 beh離別 e5 時，我看你有憂悶 e5 款式，我真m7 甘；總是咱應該著看咱 e5 前途來立志。Ah！所疼--e5,我今仔日 e5 活， kap 一概 e5 著磨，無m7 是攏為著你，所以向望你 gau5 照顧身體，來等候我 e5 成功 koh倒--來。總是這pang e5 出外，山路崎嶇，路途險要。聽同伴teh 講，有時有生番，有時有野獸 e5 危險。所以 m7 知 beh有命thang倒來見面抑無，也無的確。總是莫得過頭e5 煩惱。因為阮一隊有8個，koh 逐人攏有買銃帶在身；無夠你著迫切替我祈禱。求主贊咱成功，thang享受聖愛 e5 家庭到永遠。
南京 林青雲
A.D. 1920. 5. 1 」
所疼骨中 e5 骨，肉中 e5 肉 e5 雪梅收。
Ah！雪梅讀這張批，滿腹 e5憂悶，暗暗拭目屎來掛慮丈夫出外 e5 危險。Chia 且按下。
講青雲 in 起行直直到支那 e5 南爿邊，已經近印度 e5 交界，逐家真sian7。所以逐家 ti7 hia 歇幾若日才koh 起行。經過成禮拜，入到真深 e5 山，ti7 hia 相當逐家也已經有對 hia e5 歸化 e5 番，來買淡薄山產物，也逐家緊 teh 進前。從 (Chiong5)中青雲路無熟，平時 gau5 跑馬，m7-ku2 山路就較無慣勢。
所以常常做人 e5 尾後，卻逐家有常常teh 等--伊。從中 hia e5 朋友有一個叫做陳益三是 kap 伊像學校，比伊較早卒業兩年，錢已經趁真濟。青雲會來加入 ti7 這個隊商，一項也是看這個益三兄e5 成功。所以真放心。益三也是帶念著像母校，校友 e5 情：所以也真特別照拂伊。
到有一站，日已經暗，hia 無厝，就逐家睏 ti7 一欉大樹 e5 下面來隔暝，四邊樹林 am7-am7。Hit 暝是真寒，風真透，無月無星，暗bin5-bong。到半暝後，有boe7開化 e5 生番出草，知有人對 chia 過：所以出來截路，卻路 e5 四邊有牽電氣 e5 連線來把生番。因為今暝風透，電線有淡薄拍歹，停電：所以生番會得落 hit 條大路來 thai5 人；倚來in 中間，有人先精神，就喝生番到，就開銃扑--去。其餘 e5 人也開銃扑--去。銃 e5 聲 phin3-phong3叫，逐家攏恬恬屈 ti7 塢裡來扑銃。青雲 be7 曉得這 e5 事，傷慢bih，去 hou7 生番看--見，一個 bi 對後面用鏢仔 chhak8--來，抵抵鑿對腳脊phiaN--去thang3心臟過--去。Aih8!一下自an2-ni 倒落去。益三聽是青雲 e5 聲就翻身看後面一個生番 jih8 倚--來，就開銃拍--去。抵抵著生番 e5 胸坎。生番也嚷一聲真大聲就倒落去。對 an2-ni 生番緊退。佳哉青雲無 hou7 生番看--見。生番退了後，in 就點火來看青雲 e5 腳脊。面已經變死人色仆 ti7 土腳，teh 求上帝接納伊 e5 靈魂。Hit 時益三倚--來，ka7 伊講：「好朋友青雲，今你m7 知有beh講甚物抑無？」Ah！伊已經心真無力，因為血流真濟，就細細聲講：「Ah！益三兄我…我…有…有…幾句話beh…beh…交代--你。」無力就停真久無 koh 講話。Ah！益三看這 e5 情形boe7禁--得亦替伊流目屎。後--來就講：「請你，你…將我 e5…e5…頭…頭毛…割淡薄起--來…提…提…」聲直直細--去，親像無聽見，益三就 kap 伊仆ti7 土--裡。Hit 時 ti7 伊嘴內細細聲 teh 哮，已經真無力thang koh 講。益三就講：「你是愛我將你 e5 頭毛割淡薄提倒去 hou7 你 e5 老父看抑 m7 是？」青雲 thim3 頭流目屎就氣斷。Ah！益三 kap 其餘 e5 朋友無 m7 悲傷流目屎；總是攏 m7 敢開聲來哮。
3.訪問
對 an2-ni 益三就 ka7 伊割淡薄頭毛，用巾仔 ka7 伊包--teh。隔天光就 kap 朋友挖一空 ti7 大樹下 ka7 伊埋ti7 hia，徙一塊大石 ka7 伊繫 ti7 頂面，用伊所帶 e5 刀，用刀尾 ka7 伊琢 hit 塊石。因為無時間 m7 敢刻字；無夠 ka7 伊刻一字十做十字架 e5 記號。因為益三雖罔m7 是基督徒；iau2-ku2 伊 bat 常去赴南京基督教青年會 e5 講演，所以有淡薄基督教 e5 素養。做簡單 e5 記號就 koh 出發。逐家一心憂悶一心也是真驚。所以直直扑馬走進前無越頭。
到印度孟買城。這個是印度非常出名 e5 城，就ti7 hia 辦貨。了後將 in e5 馬賣掉，m7 敢 koh 對原路倒--去。也 ti7 hia 益三念著同窗 e5 情：因為 ti7 校中逐家 bat 做伙 一 年。Hit 時益三大學3年，也青雲是大學 e5 高等部3年：所以ti7 學內就相 bat，念著這個情，就去註文一個純金 e5 盒仔te2 hia e5 頭毛。然後逐家對水路倒去南京。Chia且按下。
講青雲in 厝--裡逐日寥寥望，對出發到這 tiap8 已經三月外日，怎樣攏無批信。所以心真艱苦。也雪梅 kap 惠美兩人若做伙，無 m7 定煩惱 in 哥 e5 事，也雪梅直直teh 備辦嫁妝，有時惠美也 bat 贊伊鬥刺桌巾，抑是繡漆仔 ，東西，真親密。
有(U7) 一日ti7 in 後尾 e5 花園 teh 繡漆仔，因為兩個真相好。雪梅雖罔boe7過門；iau2-ku2 常常來惠美in 兜，逐家做伙做工課。忽然有一個生分人入--來，teh 問看青雲 in e5厝是 chia 抑m7 是？惠美就起來揖禮，講：「正是，請入來坐。」對 an2-ni 就chhoa7 伊去人客廳，也 kap in 嫂入去見 in 爹，ka7 伊講有人客beh來chhoe7-坐。林長老就出--來，逐家揖禮，就分賓主坐--落。也惠美就創茶來，請茶了後就 kap in 兄嫂逐家入去 ti7廳 e5 屏後，面向花園來坐。因為愛知這個生分人客是beh來講甚物。林長老就問人客 e5 大名； kap 貴府，人客就應講：「 in是 tiam3 南京，名益三，姓陳，前bat kap 令郎青雲同學。」林長老聽一句講 bat kap 青雲同學，就真歡喜，起來會失禮。講原來都是好朋友，攏m7 知，真失陪。兩人就koh 講起一場客氣 e5 話，che 免講傷濟，也林長老就問講：「也貴客你來 e5 本意是甚物？」益三開嘴講：「Ah！這 pang 來是beh ka7 你講起令郎青雲 e5 消息」，話尾那細聲，koh 勾紗：所以林長老聽了心真僥疑，生真  問伊講：「到底青雲怎樣你敢知？」 「知，伊 kap 我做陣去做隊商。」林長老 liam5-piN koh講：「Hou3,iau2今lin2倒--來，也伊 an2-choaN2？」Ti7 屏後 e5 雪梅，惠美聽 in 老父 e5 話 hiah生真，就走出來客廳企 teh看。Hit 時益三對袋仔內提一個金盒仔出--來，講：「Ah！這個就是青雲 e5 頭毛，伊已經死--lah！」 Ah！林長老聽一下，魂不附體，放聲大哭。惠美對阿爸攬--teh，雪梅面仆 ti7 壁--裡直直哮，一內面哭得真悲哀，林長老娘出來看逐家 teh 哮，問看是怎樣？惠美那哭那講：「阿娘 o5!阮阿哥--ah 講死--去--ah leh！aN5-aN5！阿哥 o5 !!」 林長老娘聽一下自 an2-ni lek--落--去。益三看 hit e5 情形也流目屎同情，林長老看長老娘暈--落去，就無掛哮，緊設法來救。益三緊走對後面，chhiuN7 一 poah8冷水來 ka7 伊救，無偌久就救活。日已經暗，hit 暝留益三 ti7 hia 隔暝，雪梅也倒去 ka7 老父講，也將批hou7 老父看。講：「伊beh出發 ti7 南京寫 e5 批，真歹兆頭；親像卡慘知伊會死。」Hit 暝牧師、牧師娘攏 chhoa7-- 來，逐家真憂悶來聽益三講起青雲死 e5 情形。益三就將頭尾從頭一理講 hou7 in 聽。逐家聽了ma3 ma3 哭。林長老娘猶原幾若擺險 koh 失--去。Ah！牧師 hit 時目屎含--leh，姑不chiong也著苦勸逐家，用濟濟話勉勵親家、親姆，叫 in m7-thang過頭憂悶：「因為萬事攏是出 ti7 上主 e5 旨意。Ah！到 chia 總--是見死不復生----------」今chia 按下。
講雪梅 e5 憂悶非常，倒--去幾若日無食。總是後--來就受苦勸，那久那 leng，本真立志想beh自 an2-ni m7 嫁；總--是受父母 e5 勉勵就 koh 嫁。現時伊 e5 丈夫 teh 教南京市立 e5中學校。所以雪梅 e5 事，今對 chia起免 koh 講。
講林長老 in 兩老 kap 惠美 e5 煩惱，實在 m7 若一樣：因為兩老今koh 有歲，盡向就是這個後生，無扑損今仔日會來抵著這號逆境，真正是無上 e5 慘境，前功盡去。事誌講了後，益三就beh倒--去；總是長老娘，直直 ka7 伊留，講伊 e5 面款彷彿 kap 伊 e5 後生真像面，koh是伊來報這個消息，也是後生 e5 好朋友。所以看伊一面，那看子一樣：所以 ka7 伊留 ti7 hia 成禮拜。
4.初戀
留 ti7 hia 真好款待，實在宛然親像家己 e5 子，che 是一般 e5 查某人款，益三 tiam3 了也是有滋味。因為有惠美thang講話。兩人也是親像兄妹。老父也無禁--in，所以兩人真親密，chhoa7 出 chhoa7 入，去山--裡行行挽百合花；抑是去溪仔釣魚，真親密相疼，oh 得形容。惠美今年19，益三26歲，iau2-boe7 娶。益三 kap 惠美 e5 相疼，kiam2-chhai2 起頭是無意，後來續變有意也無的確。總是惠美 e5 心是真清白：伊 e5 意思是親像兄哥，也真愛留伊 tiam3--leh 愛 kap 伊講話，因為是親像阿哥復活。所以 kap 伊真親密，講話來受安慰；有時去埔仔，也逐家牽手來做伙行。到成禮拜，逐家真正也較受安慰。益三就 kap in 相辭倒--去，逐家流目屎，送伊到門外。特別惠美送伊到大門口，相辭不止有親像m7 甘分開e5 款式。
益三倒--去也 liam5-piN 寫批來 ka7 林長老說謝 in e5 好款待，也寫一張批來 hou7 惠美，伊 e5 批真簡；總是意思真深。寫講：
「通疼 e5 惠美 sang3!離開了後，心不止數念，沿路 teh 行倒--來，心彷彿親像猶原 kap 你牽手去埔仔挽百合花 e5 款式，目珠若 kheh 倚就看你宛然 ti7 我 e5 面前。A2!你 teh笑 e5 面永記 ti7 我 e5 心。我願一世人定會看你 e5 面，teh 笑ti7 我 e5 面前。去你 hia 受你好款待真多謝。今簡寫幾句，望 lin2 受安慰，也望咱 e5 相疼會到 ti7 永遠。
主後。1921, 7, 8
陳益三 鞠躬。」
林惠美-- sang3 收
惠美接著一張批，讀了心真歡喜，感激益三 e5 疼；總是 m7知批內 e5 意思。實在有含囥無窮盡 e5 意義。Chia 且按下。
講益三倒--去對3、4月日前 e5 過山有失事，就 m7 敢 koh 做隊商 e5 生理，對 an2-ni 就奉職 ti7 南京 e5 美國某水油  公司，ti7 hia 做外交員：因為伊不止有口才，gau5 鼓舞人客，月俸也食真懸，一年倚2000 e5 俸給。對 an2-ni 就常常出外，有時去廣東、廈門、上海、北京、福州，國內出名 e5 埠頭無 m7 到。不止活動，hou7 公司不止重用，不止會 hou7 人交代得。原因，伊是真忠厚 e5 人。家內會得過，老父早死，老母守寡，是熱心 e5 食菜姑，不止賢。所以嚴嚴責督，來牽這個子。對大學卒業後，做走水生理，也嶄然有趁：所以財產一，兩萬銀。青年人會 liam5-piN 發 hiah e5 e5 錢，thang講嶄然本事；總是 ti7這個家庭有一項 e5 phoa3-phah  ；就是老母 ti7 益三細漢 e5 時有io一個查某囡仔，姓李名秀春，意思beh hou7 伊接益三，生做卻 be7 bai2。也老母真疼--伊，也有 hou7 伊去讀高女，自細就受好e5 教育。所以社會 e5 交際，婦人 e5 禮法真知影，世事不止thang光 e5 款式。Thang講無見笑做城市人 e5一個。今年減益三1歲，是25。自幾若年前，老母就設法beh ka7 in 做大人；總是可惜益三 m7,m7 知怎樣秀春無益三 e5 緣；總是老母 e5 心真致意。所以這層事定 khe5--teh  ，老母教秀春濟濟方法，向望做來hou7 益三歡喜；總是益三看伊 e5所做續 那慼，伊會去外國做走水生理，一項也是伊一人 e5 動機：因為伊 m7 愛 tiam3 內面。Chia 且 koh 按下。講有一日，益三 koh 出張，這 pang真抵好，是抵beh去士隆庄，來新設一個出張所，也派伊去 hia 設法hia e5 事務，就 tiam3 hia 倚成月日。伊去貼林長老 in 食。去無偌久長老破病，是著肺炎真傷重。林長老娘老--lah，惠美又查某囡仔人：所以萬事攏拜託益三設法。益三也真歡喜，真盡力，暗時也常常 kap in 輪顧，無各樣是家內 e5人。對 an2-ni 那親密。顧成禮拜後林長老娘老人較be7 堪--得，攏放 hou7 益三 kap 惠美 in 去顧。Ti7 hit中間兩人 e5 疼情那加添。到兩禮拜外，長老 e5 病就攏好，對 an2-ni 兩老也感益三 e5 恩無盡。
5.十字架
Koh無偌久益三水油公司 e5 事辦清楚就beh倒--去。Beh倒--去 e5 一日前，益三 kap 惠美去山--裡beh koh chhoe7 百合花。Ti7 路中益三牽惠美 e5 手 ka7 伊chim 講：「惠美 sang3--ah！我真疼--你！」面忽然家己真燒烘，續 m7 敢 koh 講起。惠美知益三是beh koh 講 e5 款，就 ka7 伊講：「益三兄，我知你真疼--我，也你是beh講甚物，請你 koh 講。」到 hia 抵 ti7 大樹腳有一塊石。益三就牽惠美，逐家坐 ti7 hit te3石。益三就講：「Ah！真失禮」「甚物事誌失禮？你來，我真歡喜，gau5 疼--阮， kap 我鬥顧家父，hou7 你真lou2 力，thai2 thang講失禮」「M7 是 hit個事--lah；是我beh ka7 你講一句話，較無禮數，m7 知你beh聽抑 m7?」「請你講，我歡喜聽。」「M7-ku2,我驚你受氣。」Hit 時 惠美看益三 e5 面是親像心內真掛慮 e5 款；總是 m7 知伊beh講甚物，就面向益三講：「請你安心無論你講甚物，我攏 m7 受氣，請你講。」Hit-tiap8 益三 e5 心真歡喜，就牽惠美 e5 手講：「所疼--e5!我今仔日真正疼--你，是你所知，我 e5 心真正咒 choa7 beh疼你到永遠。」「益三兄真正 hou7 你多謝；m7-ku2 我是真m7 誠物，是一個真小可 e5 山內人，thai2-tho2  會堪得受你 e5 疼 hiah 大-- ah！」「惠美 sang3--ah！請你 m7-thang推辭。」不知不覺，對目珠滴出疼 e5 目屎 ti7 惠美 e5 手，惠美也真同情伊 e5 意思。
就細細聲 ka7 益三講：「益三兄論這層事誌，我 be7 曉裁決，請你對阮老父講，阮爹若好，我逐項都好。」Teh 講 e5 時用手指頭仔畫ti7 土腳 e5 土砂，畫一字十字。Hit 時益三心真歡喜，知惠美濟少有kap 伊同情，也知對惠美講 be7 十分著對視大人林長老來講，也看伊畫十字 ti7 土腳。Hit 時益三 e5 意思想講，惠美穩當是真歡喜，也beh允--我。講，是兄 e5 好朋友，所以歡喜；總是 m7 敢明講，才用手畫 hit 個記號 ti7 土--裡。實在惠美 m7 是 hit 個意思。伊 e5 意思是beh講益三 m7 是基督徒，也本身是基督徒，an2-ni 這個事誌 be7 用得；總是益三 m7 bat hit 個意思。Kan-ta 心中暗暗 teh 歡喜惠美 e5 同情。
挽花了後就倒--去。Hit 暗食飽益三就好膽對林長老來講起這層事。林長老聽了卻一心也是歡喜；總是一心掛慮：因為 m7 是信主 e5 人。老人直直就應伊講：「真失禮，心卻是真歡喜；m7-ku2 有兩項：1.查某子是無經驗山腳 e5 田庄人，beh thai2 會曉料理你 e5 家事？因為你是城市人。Koh lin2 是相當有地位 e5人，所以驚了無合。（益三 in 卻有影，in 老父 bat 做官，現時伊 e5 母舅是做武官真有勢力，所以長老真謙卑來辭）。
2.Koh 一項，驚了小女，若去 be7 得 kap lin2 舉香。」益三聽了真艱苦，知林長老是熱心 e5 基督徒：所以beh用查某子嫁boe7信者，穩當真oh。Koh 若 hou7 伊知，厝--裡老母有為著伊育一個新婦仔，就穩當那無望。所以心真苦。對 an2-ni，m7 敢 koh 講起。心真鬱卒，隔日就相辭倒--去。倒--去續心不時掛慮這層事，飯那be7 食。暗時常常真暗睏，人那瘦。老母問伊，伊攏 m7 講。
到有一日就去 in 母舅 hia，in 母舅問--伊。In 母舅平時 kap 伊有話講：所以伊就將盡情講 hou7 伊聽，in 母舅聽了真同情，就約束伊另日有閒beh kap 伊去看 一 choa7,看果然有偌好。Chia 且按下。
講林長老老人--lah，koh 已經近九月，天氣那寒續koh 去 hou7 冷--著，食藥無抵好，續koh 起肺炎，兼轉hek-siu2-jiat8,病成禮拜久就過身--去。Ah！真可憐，這家續偆長老娘 kap 查某子惠美。當 ti7 beh死 e5 時，長老叫長老娘來 kap 惠美坐 ti7 伊 e5 床前。長老牽惠美 e5 手講：「子--ah！你 kap lin2 娘著熱心 khiN5 tiau5 ti7 主，一世人無放 sak。也將咱 e5 財產來度 lin2兩人，可以 m7 免煩惱。」人真無力，停真久無 koh 講話，長老娘 kap 惠美攏跪--落 ti7 床前祈禱，哮到 chhngh-chhngh 叫。停無久，長老就 koh 對長老娘講：「賢妻，今仔日我已經beh受主拯召，lin2 m7-thang過頭掛慮，萬事出對主，總是我要緊 koh 講一句：就是今只有這個查某子，你著gau5 設法。論親情的確 m7-thang ka7伊配 hou7 無信主 e5 人」，長老娘開聲哮，講：「Ah。夫ah！你 m7 免掛慮，我的確無做這號懵懂 e5 事，你不須掛意。」惠美也哮講：「阿爹 ah，你 m7-thang煩惱，我的確有到死無離開主。」講了後，長老 e5 嚨喉口有聲，ki-li ku-luh8,忽然氣斷。對 an2-ni 兩母子哮得慘oh 得講到盡。隔天光liam5-piN報王牧師，逐家來送葬。
6.偷看新娘
送葬明白，逐家就四散。 Chia且按下。
講益三 kap in 母舅隔半月日較加就兩人攏騎馬來beh相 chhoe7,到位看內面打扮居喪 e5 款式，心著一驚。因為益三才倒去倚一月連日，an2-choaN2 忽然變 an2-ni。益三就問長老娘。長老娘一一攏講 hou7伊聽。益三真憂悶；總是長老娘一心真僥疑講：「今仔日，thai2 有這個武官 toe3 益三來。」就問益三看「這位是是誰？」益三就 ka7 伊講：「這位是阮母舅，姓張名添德。現時是南京第二陸軍聯隊 e5 司令官。」聽了長老娘 kap 惠美就 liam5-piN 起位行禮。續會失接 e5 罪。然後就講一場客氣 e5 話。Che 免講傷詳細。總講益三 e5 母舅看惠美一面，有影心真合意贊成伊娶；總是這 tiap8 是居喪，koh 是有聽道理 kap 無聽道理 e5 關係。所以知beh講這層事，是無 hiah 快，所以看看--leh，四界花園行行--leh，心中暗暗 teh 稱讚秀才 e5 厝 e5 樸素幽雅不止有疼和平 e5 款式，所以心不止o-lo2道理 e5 好；m7-ku2 當時 e5 官界較無人聽道理。所以 m7 愛顯然o-lo。看了就相辭倒--去。長老娘 in也不解其意，因為掠准 in 是來行遊，也聽人講長老死beh來 bai7喪 所以無議。Chia 按下。
講益三 kap 母舅到路--nih，益三就問母舅看了怎樣？母舅講：「有影真好；m7-ku2 有兩項 e5 oh；一項是 in 信基督教；koh 一項 lin2老母已經有替你io一個。」益三聽了心大艱苦，續哮--出--來。叫 in 母舅的確著替伊設法；無，伊beh去做浪子流民，m7 tiam3 街內。母舅聽了心真艱苦，就講：「好，我想一法，你 m7 免掛意，我的確會替你周旋到好勢。」益三面就變笑，目屎 iau2 掛ti7 目墘，也嘴teh gi7。in 母舅想了也真同情伊 e5 心意。益三也暗暗 teh 想，愛笑青年 e5 戀愛熱。緊問母舅看有甚物法。母舅就 ka7伊講：「我先來去勸 lin2 老母，hou7 你娶；也秀春來 ka7 伊嫁；也若苦勸 be7聽，我才如此如此來設法。」益三講：「M7-ku2 in hit 爿我到這tiap8 才想--著：有一日惠美 kap 我去山--nih 挽百合花，我猶原 teh ka7 伊講這層事，也應--我」「應你怎樣伊有歡喜--無？」伊應我講：「是 in 老父 e5 主意。」「Che 是自然，查某囡仔人應你 an2-ni 是應該；iau2 有別句--無？」「無--leh；卻伊也講伊真疼--我；m7-ku2 teh 講 e5 時手畫 ti7 土--nih，畫一字十字，到這 tiap8我想著伊 e5 意思，決斷是 teh 暗指伊是基督徒：所以這層事 oh 成」。In 母舅 ka7 伊講：「憨孫--leh，這層小事，你免掛意。Ti7這三日內，我的確 hou7 這層事清楚。」益三聽一下，心開了了，就緊問看：「阿舅你有甚物好方法？」In 舅 ka7 伊講：「這tiap8 慢才 koh 講出；不過隔三日後，抵是10月初五日，hit早起做你 ti7 厝--裡等，我自然設法好勢，來交你 e5 手；總是你著將內面 e5 倩工--e5 hou7 我。」即時允--伊。
無偌久就到厝，hit 暗 hou7 in 母舅請，睏攏 be7 天光，拗指頭仔 teh算十月初三、四、五，暗時陷眠也夢見teh kap 惠美講話。有時陷眠笑到hah8-hah8 叫。天光就倒--去，ka7 in 老母講 chiah e5 事。In 老母知是小弟替伊設法--e5 也 m7 敢keh8  ；總是心無甚物歡喜。秀春真 m7 願；總是無法度。
就ti7 hit日放帖，請廚子來辦桌。備辦真好勢，約初五hit 早起就會到位，也 hit e晡 chiah beh請人客。內面拚掃真清氣，點燈結彩，門聯紅 pha3-pha3。親情人客攏總已經來--lah，祝電歸疊。益三也剃頭換衫穿禮服笑 gi7-gi7 teh等新娘。Chia 且按下。
講惠美 hit 爿 攏無這號意思，老父死無幾日，心真憂悶，若beh食飯著哮。Ah！有影慘。阿兄死，阿爹死，只有偆阿娘 kap 伊。哮到目珠ham-ham，無甚物thang受安慰；不過早暗 kap 老母讀聖經祈禱相勉勵，佳哉家內有一個盡忠 e5 長工，這個自細無父母，hou7 林長老拾來飼--e5,今年25、6歲，非常勇，4、500斤 e5 力。這個叫做守仁，逐日 teh 收田租設法家內 e5 事，也是真熱心gau5 安慰頭家娘 kap 小姐。
7.強奪
頂面且按下。講益三 e5 母舅添德到 hit 日就叫一個少尉 kap 30外 e5 兵， kap 益三家內 e5 人夫共倚40連個，就扛一頂轎去士隆庄。到位日抵落山，逐家去市場食飯，食飽按算 liam5-piN beh設法用強--e5 手段來強扛惠美去。倚八點就來圍惠美 in e5 厝。Hit 時惠美 kap 老母攏 ti7 房--nih teh 讀聖冊，抵是暗時 e5 禮拜。禮拜煞想beh睏 e5 時，忽然聽外面 hoa3-hoa3 叫 e5 人聲，koh 無偌久一個人入--來真大聲喝講 ：「有人 ti7--teh 抑無？Ti7 chia 有南京第二聯隊司令官 e5 批。」惠美 kap 老母聽一下心真驚，就 chong5--出--來。長老娘pou7-pin7  m7 bat 看著濟軍兵，無因端來家己 e5 內面，真驚，開聲祈禱上帝，講：「上帝--ah！願你開路，hou7 查某子得著平坦。」驚到 ngiauh8-ngiauh8-chhoah。惠美就進前對少尉講：「Lin2 來beh創甚物？」少尉講：「司令官 e5命令，叫阮扛惠美去。講有事誌beh kap 伊參詳。」惠美真好膽，真受氣講：「我是婦女 e5 輩 kap 伊有甚物干涉，怎樣伊beh來叫我去參詳甚物？」少尉大喝講：「掠上轎。」兵丁phin3-phong3 叫就倚--來。老母對查某子攬--teh，直直哭「子o3!主--ah，救--leh！」Ah！實在真慘，慘上加慘。查某子惠美大聲 ka7阿娘講：「阿娘--ah！今到 chia m7 免煩惱；獨獨望主伸出聖手就是。」長老娘講：「子--ah，你若去，我寧可死，ah！留我無路用--lah。」「Ah！阿娘，著靠上帝--lah，m7-thang煩惱到 an2-ni」。少尉m7 准 in 講，直直ka7 in 拖--去。長老娘放聲大哭，也是莫怪：「子死，丈夫抵死無偌久，查某子也受掠。」Ah！雨潑對天窗落--來。
長老娘知無法度--lah就講：「子--ah！你著 khiN5-tiau5 ti7 主-- ouh！M7 thang為世間來扑驚人你 e5 身軀。致到 hou7 主 e5 名受凌辱。」人對惠美直直插對門外出--去。總是惠美有聽老母 e5 聲teh 叫，伊就講：「阿娘，做你安心，我到死無將我交 hou7 魔鬼。」對 hit- tiap8 就插入轎扛--去，轎門轎窗關密密，老母暈倒 ti7 廳--nih。內面 e5 煮食-- e5 ka7 伊插--leh，隔壁幾若個信主e5 姊妹來鬥救；也有人緊將這層事去報牧師。
牧師聽了真驚，hit 暝抵是兄弟e5 祈禱會，拜堂有倚20外人，緊 kap 牧師追出去看。Jiok 到 一條小路，忽然有一堆人，喝殺，槌仔 e5 聲khih8 khiat8 叫。Hit 暝是月暗暝。原因就是人去拜堂報 e5 時，牧師 in 緊koh 祈禱才閉會出--來；m7- ku2 長老 e5 長工守仁，聽 in 小姐受掠，緊對後尾出--去，sa 一枝 keh8 後尾大門 e5 kau2-chan  槌仔，直直 jiok，來到 hia 去 hou7 伊遇--著。所以扑開眾人，對兩個扛轎-- e5 bo7 一下倒倒落去，人 chhiang3-chhiang3 滾。惠美聽守仁 e5 聲真安心，伊知 che 是主e5 開路；若設使守仁無去赴祈禱會，也無 hiah 快 hou7 in 掠到 chia。少尉，直直喝 tiap8。後--來守仁 chhih8 倚--來，hou7守仁歸仙人掠摔對 hit 爿過，頭殼撞著大樹頭碎鹽鹽。Hit tiap8 逐家略仔忍手，伊就扑開轎門，對惠美 aiN7--teh；總是偆e5 兵 直直追來到 hia，抵 hou7 牧師 in 遇--著，逐家大扑一場就搶倒轉。
Tui3 an2-ni偆e5 兵 kap 家丁走倒去報。攏總死兩個扛轎 e5 kap 少尉，重輕傷 e5 成十個。逐家到位，到大門口 m7 敢入去。內面真鬧熱 teh等新娘來。益三穿禮服便便beh合婚，聽外面有人 teh 哭-- e5 聲。
原因是 hit 成10個家人（扛轎 e5 是家人），已經死，偆 hiah e5 m7 敢入去，ti7 hia the kiu、lun。中間一個老奴僕、鬢邊kong2 一空 teh 流血，這個是 tiam3 較久 e5 奴僕。所以逐家推伊做前。抵 teh kiu、lun e5 時，益三 jiok--出--來，看一下氣沖天。問講：「新娘--leh？」老奴僕跪--落去，講：「主公--ah 都m7 好講--ah-- louh！」益三用腳 chiN 就 ka7 伊踢--去。「臭奴才--leh，甚物事 m7 好講，新娘 ka7 我扛tui3佗位去？」奴僕逐家ma3-ma3 哭，老奴僕講：「Ah！都扛到半路hou7 人搶--去--lah。」「搶去佗位去？」「M7知--leh」「真氣--人ah」。入去舉一枝藤條出來亂亂but8,but8 到哭父、哭母。內面 e5 人客 jiok-jiok 出來逐家問 an2-choaN2，益三氣 phut-phut be7 講，目珠青 gin5-gin5 那痟狗目--leh，直直惡，直直喝講：「好，好，lin2 chiah e5 死奴才。好；看人 ka7 我扛對佗位去？」眾人勸 be7 住，抵 in 母舅 ti7 兵營來，因為一部分 e5 兵走去報 in 母舅。
8.逃脫
In 母舅來，就對伊 e5 手 ka7 伊牽--teh，講：「少年人攏是 an2-ni，緊事寬辦，勻仔設法驚了m7 ti7--teh。」對 an2-ni就無 koh tiap8。叫人 m7 免創飯hou7 hiah-e5 食，hou7 in 枵，奴僕逐家真 m7 願，一人哮一路。In 母舅才講：「憨外甥，莫怪家人扛 be7 來，連少尉都講也受扑死--lah，何況家人，總是無要緊，我自然有法度。」
Ah！hit 日真無心適，來赴e5 人客真無意神。旁邊 e5 人客，有 e5 心也是真橫講：「lin2 母舅是武官，何必煩惱娶 be7 來？」總是也有人心暗暗 teh嫌，an2-ni beh ka7 硬娶，也是橫逆；總是無人敢諫諍。對 an2-ni 人客攏散席。益三氣 phut-phut，馬騎--leh 走到士隆庄，beh看 hit e5 虛實。到位地方亂滾滾，講：「昨暝扑死人。」牧師也將 hit 層事講明hou7 地方官聽，地方官也知益三in e5 無理氣，所以這層事無甚物致意beh插；不過若掠著守仁 e5 時，猶原相當著辦。益三 in 母舅也知做an2-ni 是軍威濫用，也 m7 敢明明發表來告訴；不過猶原暗暗計劃beh掠到守仁 kap 惠美著--就是。Chia 且按下。講守仁對惠美 aiN7--leh，直直走入山，an2-ni 伊知事勢 bai2,也惠美將老母交代牧師。牧師歡喜擔領，所以無掛慮， kap 守仁直直走。走到河南省南陽城 e5 厝。所以到事誌 e5 隔日，益三來 chhoe7 無。去拜堂 chhoe7,hou7牧師 kap 長老娘 ka7 伊重重責備，良心發現，也知家己 e5 錯，直直會 m7著，也求beh見惠美；總是 in 攏 m7 知，長老娘獨獨 ka7 伊講一項，就是：「你若beh娶我 e5 查某子，你若果真疼伊到 an2-ni，就是著 kap 阮熱心來信基督，koh 著保護守仁無事；若 an2-ni就嫁--你。」益三將這層事倒去回復母舅。母舅聽了無甚物歡喜，致意愛報仇，所以暗靜派人調查，beh chhoe7 到著。
時日真快過，liam5-piN 到過年。添德是大飲酒家，ti7 二九暝食酒真濟，大醉。平時愛食酒，所以腦筋 lam2,hit 暝 koh lim hiah 濟酒，醉，倒對桌下落去，頭殼撞著桌杆，忽然腦筋斷--去。緊倩醫生來，知是無法度，就續死--去。Chia 且按下。
講惠美 kap 守仁去南陽城，in 所tiam3 e5 厝是 ti7 城外偏僻 e5 所在，日--時就匿，暗時就出來 ka7 人做工。也添德死，就這層事誌那 leng。益三也知錯。總是心真致意愛 chhoe7到著。Chhoe7 著伊 e5 意思 m7 是beh害 in，猶原是心存beh娶惠美 e5 意思，也知用威力無理氣，be7 用--得。Tui3 an2-ni 無食頭路四界 chhoe7。一心也良心自責，講對伊一時 e5 chhiong2-pong7,害所疼-- e5 惠美-- sang3,慘，所以心想講：「若 chhoe7--著，就beh ka7 伊會m7 著，求伊赦免。」Chhoe7成半年溜溜去，益三 in 老母也是煩惱。秀春 e5 心真歡喜，愛 hou7 --chhoe7 無。
Chhoe7 到有一日，行來到南陽城南門外 e5 鄉庄 e5 庄下，ti7 hia 歇睏。抵好透早惠美捧衫仔褲beh出來洗，hou7 伊遇--著，益三走倚去對惠美牽--teh，目屎濟濟倒，直直會失禮，求赦免。惠美看伊有知罪就心也酸，牽伊入去所bih e5 厝。抵遇守仁對外面倒--來，真受氣，自an2-ni beh續ka7 伊打 hou7 伊死，真可惡。對這個來惹大事，就對胸坎khiu2--teh，beh ka7 伊摔--落去。益三直直叫 m7 敢，饒命--leh。惠美看了，也好笑，也可憐，就叫守仁 ka7 伊放--去，守仁就 ka7 伊放。驚到 khih8-khih8-chhoah，直直認錯，講 in母舅 e5 錯誤，也伊誤從伊 e5 話。今母舅都死--lah，這層事都煞--lah，伊的確beh保 in 無罪。對 an2-ni 守仁就較無受氣。益三直直求惠美著成伊這層親事。惠美講：「無，你是無信主e5 人，我決斷 be7 得嫁--你。」（我願信主 e5 姊妹逐家有這號志氣）Hit 時已經暗，就 ti7 hia 隔暝。益三行來到chia 真sian7,自2、3日就有略仔 hou7 伊感--著，hit 暝 續發熱。惠美真疼--伊，舊好款待伊，ka7 伊 u3 冷水，將 in 所帶 e5 便藥 hou7 伊食，泡牛乳種種好款待伊。Hit 時益三疼惠美 e5 心那深，感心伊 e5 人格，一發愛娶伊。總是自覺一項，知本身若 m7 是來信基督教，就這層事 be7 成；m7-ku2 若beh信基督教，穩當會hou7 老母受氣，koh 驚朋友看輕。所以三心兩意。總是想來想去，就想出歹心講，著來假做熱心信道理（這款 e5 人世間真濟）對 an2-ni 就定請惠美替伊祈禱，讀聖經 hou7 伊聽，也教伊吟詩，ti7 hia kap 伊 tiam3 成禮拜，學到會曉，吟幾句詩。總是惠美無 hiah快信用伊，卻心有teh 歡喜益三beh信主 e5 款。Tiam3 一禮拜後，伊就講beh chhoa7 伊倒--去，來保 in 無罪。
9.入羅網
惠美決斷 iau2 boe7 beh kap 伊去，因為伊tiam3 hia 是熱心姊妹 e5 家，真安穩，後--來守仁 kap 伊第先出來探聽情形。知 chiah e5 事果然 leng 去--lah。（che 是支那政府 e5 款）。就去拜堂見頭家娘，講起 chiah e5 事 hou7 in 聽。講：「惠美現時勇勇 ti7 佗位。」長老娘聽了心真歡喜，感謝上帝。對 hit-tiap8了後。益三逐禮拜都來禮拜，續koh 復職做水油公司薪勞，請派來士隆庄做出張所長。對an2-ni 逐禮拜都去拜堂，聖經自然漢字 e5 就熟熟。牧師看伊 e5 熱心也歡喜。Chia 按下。
守仁就去 chhoa7 惠美倒--來。到位母子見面歡喜到流目屎。對 an2-ni 一家團圓，koh 搬去 tiam3 家己 e5 厝，益三也定定去惠美 in 兜，in 也無拾恨，照舊好款待伊。
過成年，益三真熱心，也來鬥教主日學，真 gau5 教。對 an2-ni 長老娘，就真歡喜。牧師也贊成。就允做--伊，也 ti7 士隆 e5 教會照基督教 e5 法度來結婚。Oh！益三 e5 歡喜，宛然如魚得水，咱 m7 免 koh 講。惠美也是盡做婦人人 e5 本分。
結婚後成禮拜就 chhoa7倒去南京beh去見老母，到位老母無甚物歡喜。因為是落教-- e5,koh beh合婚，也無倒來拜天地， kap 公媽，就真無稱意，面漚 kia5-kia5。惠美心真艱苦；總是盡所會做去就--伊。Chia 按下。
講倒--來隔日後，老母備辦逐項好勢，因為是益三in 老父 e5 忌辰到，叫in 著拜。益三起頭 m7 拜，hou7 in 老母惡，le2,khut8,就拜；也beh叫 in 續拜攏總 e5 公媽來補 in 結婚 e5 時無拜。Ah！這個真正是惠美 e5 苦擔。伊決斷 m7,就致到 hou7 in ta-ke扑。益三真煩惱，秀春企 ti7 邊--ah 真歡喜。對an2-ni 家內一日過一日那be7 和 （勸信主 e5 姊妹做父母-- e5著注意）。
Ta-ke逐日都le2,khut8,香若舉--起--來對公媽 e5 面前就le2,下公媽著掠--伊。惠美 e5 艱苦 m7 若這樣。逐頓食gin5 碗 gin5 箸，五筋枷 ，chun7  捻 ，平均逐日有。大腿，目珠皮常常烏青。Ah！今仔日到 chia 慘--lah，無較輸落活地獄。總是惠美 m7 敢投降：因為顧丈夫e5 名聲，也 m7 敢 kap 伊嚷，驚了笑破人 e5 嘴，也 m7 敢hou7 老母知；因為驚老母煩惱。暗時目屎仔流流--leh，hou7 人捻 e5 位，暗時偷掀起來用藥油抹抹--leh。Ah！真正慘無te3講；獨獨祈禱，向望主開路。
有一日ta-ke去燒金倒--來，lek8 路有淡薄赤痢，伊beh倚顧--伊，也無thang，凡事，請 koh 辭，家內若 kong3 破一塊碗，死一隻雞仔，攏講：「是這個落教婆煞煞著。」秀春那 kap 益三e5 老母像心來攻擊。益三看了也是真無路，beh對惠美 chhoa7 出去流，m7 thih；總是惠美真 gau5 吞忍，直直求主開路，m7 愛出去，因為驚若出去那歹名聲。總是目屎常常准飯吞。秀春事事攏弄權，有時人客若來 teh 叫惠美陳先生娘，伊 e5目珠企ti7 邊ah也 gin5 到beh落--出--來。致到惠美真m7 愛人叫陳先生娘。也有時來扑，惠美 teh kap 人講話，伊也另外撐theN3頭嘴cham5,有時當眾人 e5 面前也hou7秀春hat，真正慘。攏無一屑仔 e5 自由權。
10.苦杯
一日ta-ke beh做滿50歲 e5 生日，hit日beh做戲大鬧熱，也beh koh 拜神明，也大家坐--teh beh hou7 人拜壽。秀春真 gau5 唸好話，來到te3磕--一個，就跪--落去，就唸好話。著到惠美，伊 e5 心真艱苦；因為除去祈禱以外boe7 bat 跪，也聖冊講：「除上帝以外m7-thang跪拜。」所以決斷 m7 跪。旁邊e5 親情直直喝著跪，姑不chiong，寡不得眾，就跪歪歪，嘴內 teh 祈禱，求上帝。M7 是 teh 唸好話，也m7 是 teh 跪大家，是teh 祈禱求上帝感化家內。大家看伊有跪就好；總是無唸好話所以心暗暗m7 願。到祝壽後隔日，就受責問，續hou7 ta-ke扑。Ah！親像這款 e5 受扑，算 be7 了，koh無偌久，７月到beh普度，慘--lah，hit時惠美已經有身倚6月日--lah，腹肚真大 e5,伊知若煩惱過頭，後來會害著子。所以盡所會 m7 愛煩惱；總是真oh，心 be7 清，7、8月到，著炊粿，縛粽備辦濟濟孝鬼 e5 物。惠美攏無這號經驗，所以 hou7 秀春真 sang2 。因為 che，伊攏熟熟，孝門口，開鬼門著燒金、奠酒，攏秀春創，伊也 be7 曉，也是決斷 m7(嫁 hou7 會外 e5 姊妹，m7 知逐個有才好膽抑無？）
Tui3 an2-ni 重重疊疊 hou7 ta-ke那怨，也秀春 hou7 老母那疼。益三看了也是真艱苦，也 teh 想錯 e5 款。倒--來 hou7 in 老母擋，m7 hou7 伊去禮拜，就那冷心，暗時若無惠美叫伊祈禱，都無祈禱，有時雖罔惠美招伊祈禱，伊也 m7 愛，叫惠美替伊祈禱就好。（為娶惠美熱心，今teh 退熱--lah） 心也 bat 想beh收秀春起來做細姨，卻 m7 敢明明發表。隔4月日，惠美就生子，感謝上帝，是生後生。Hit 時惠美意思真愛號一字雲--字來紀念 in 兄哥：所以beh ka7伊號做瑞雲，就將這個事 kap 益三參詳。益三卻也是歡喜 e5款：因為伊也 kap in 兄好朋友，也想起同時 e5 情形；總是秀春聽這個事就去奏 in 老母，講咱 e5 家 e5字勻都 m7 是 an2-ni，ka7 in 老母講著來號做慶祥，in 老母聽了，就講beh號做 an2-ni，益三 m7 敢 keh8--伊就ka7 伊號做慶祥，ah！惠美真餒志，講連家己 e5 子也 be7 得家己號名。家己 e5 子也著 hou7 別人號名。所以心真艱苦，若看伊 e5 子就流目屎，koh 本有伊 e5 丈夫thang安慰，近來看益三道理那冷，koh 有疼秀春 e5 款式，就心一發艱苦，也雖罔是月內，ta-ke也一屑仔雞酒thang hou7 伊食都無。對 an2-ni 母身弱，也無甚物奶thang hou7 子食，囡仔be7 sui2。照ta-ke e5 意見，伊講 he 落教婆生--e5,m7 是正孫，祖公 m7 鑑納，be7 接香爐耳，所以無要無緊。惠美看伊 e5 子 be7 hang3奶，無肉無凸，無一項比這個事誌較凝心。Ti7 月內月外日久，丈夫無入去房--裡，也續去 kap 秀春同房，起頭 m7 敢 hou7 惠美知，到滿月後就公然收伊起來做細姨。Ah！對 chia 去，惠美 e5 慘beh到怎樣，實在 oh 得形容。自嫁--來到今年外，m7 bat hou7 伊倒去做客半擺，那 teh關犯人--leh，到 ti7 hit 時知丈夫變心娶秀春做細姨 e5 時，才寫批去 hou7 in 老母知。老母 ti7 厝--nih kap 守仁 toa3,ka7 守仁娶某。守仁也生後生，所以一家那鬧熱。Ah！有一e晡接著 hit 張批，讀著目屎hou3 m7 開。
11.慘上加慘（到 chia 才想錯遲--lah ）
將這個事講 hou7 守仁聽，守仁對嘴應講：「來去 chhoa7-chhoa7倒--來。」總是長老娘講：「嫁出都人 e5--lah，beh怎樣 chhoa7倒轉？當時頭家 ti7--teh e5 時，也是直直講 m7-thang將惠美嫁世俗，今仔日我 e5 罪真正重」，chia 且按下。
講益三 koh 無偌久 hou7 人揀做南京市西區 e5 區長。Oa3!實在好名聲，到 chia 家伙也發倚成10萬，也換頭路--lah，家己 teh 經營一間茶行。細姨秀春那得力，伊較濟歲，事事也較老練，也是城市人，koh 拜佛 e5 事逐項知，koh 得ta-ke疼。對an2-ni 那有權，續逐家攏尊敬秀春，惠美 hou7 秀春 teh 做查某kan2 打扮。Hou7 人揀做區長 hit 日，請倚50塊桌，chiau5 請市內 e5 紳商，照旁邊 e5 人，看，秀春 e5 活動 koh較濟歲，逐家都講秀春是大某，惠美是細姨，禮數也秀春較知，惠美也煩惱。Koh 生子後無食甚物補，koh 時時凝心，雖罔是比秀春較sui2;m7-ku2 也是歹看--去--lah。所以那餒志，那退後，接人客東西攏是秀春一個。對 an2-ni 那有勢--起--來。Hit日也叫藝妓 koaN7 瓶 thin5 酒，惠美看了心非常 e5 艱苦。中間一個是南京上出名 e5 藝妓，賽花樓 e5 大碩查某，生做十二分 e5 sui2。今年抵18歲，號做玉珠。對 hit 日來 thin5 酒，不止有手腕thang迷惑益三，益三 hit-tiap8財、勢力，攏有。心那放縱，就常去賽花樓開，開了那有滋味續常常 tiam3 暝。後--來秀春苦勸伊娶--入--來，che 有理由：「一下想有影，細姨娶濟個好名，做區長開查某較歹勢，就ka7 伊娶入來。」對 hit-tiap8 了後，攏 m7 bat koh 入去到惠美 e5 房。照秀春愛伊娶--入--來 e5 意思，是愛 kap 玉珠合攻破曹，來趕惠美 hou7 伊出--去，就伊thang做正室 e5 大某，也玉珠做細姨。An2-ni 玉珠較少歲，較快管（最毒，婦人心）。Chia 且按下。
講惠美論伊 e5 丈夫，無入來伊 e5 房e5 事，伊無掠做要緊，伊上煩惱就是丈夫日日墮落，已經入 ti7 魔鬼 e5 羅網內--lah。伊是為 hit 項事來憂悶，koh 一項，hou7 伊大艱苦，就是慶祥 e5 破病，對自頭無奶thang hou7 伊食，就是囡仔真lam2 身，飼攏 be7 誠物。所以厚tap-khap8  。到生出世3、4月日後續死--去。Ah！這層事 hou7 惠美最第一艱苦，所以時時啼哭無煞。總是佳哉對伊來，伊所用 hit e5 查某 kan2 kap 伊非常 e5 像心，號做素蘭今年20歲。伊 hou7 惠美教了也已經會曉讀聖冊，也有去偷領洗禮入教--lah，所以兩個非常像心，時時做伙祈禱，相安慰，相勉勵。Che 也是上帝一項 e5 開路。惠美若較m7 愛食東西，素蘭就去偷買物，來勸伊著食，抑是破病，也是素蘭去 ka7 伊問藥仔。真正是一個救星。Chia 按下
講益三 hou7 hit 2個細姨直直 ka7 伊君後--來也看輕 hit e5 惠美，總是 m7 敢 ka7 伊離；因為想著前 e5 相疼也 m7 敢隨便趕伊出去。總是也無tui3重伊，不過 ka7 伊企chheN-chh就a是。
12.蓮花池 e5 事件
惠美常常去 in 後花園啼哭。有一暝是月暗暝，益三 kap 秀春、玉珠兩個，chhoa7 對後花園 e5 蓮花池邊hia 來 thit-tho5 。Hit 時惠美抵 ti7 池邊teh 哮，跪 teh 祈禱，In 聽伊 teh 哮，就行倚--來。益三真受氣，講：「這 tiap8 成十點--lah，你ti7 chia 哭an2-choaN2，哭kah 衰--去。」Hit 時惠美目屎拭拭--leh--起--來，講：「夫--ah ! 今仔日你 ma7 m7-thang才無情，怎樣無念著前日--ah ! 」自an2-ni 對益三 e5 腳ka7 伊攬teh 哭，（Ah ! 咱 ka7 伊想 hit 時惠美 e5 心偌艱苦--tauh）。益三真受氣，自an2-ni ka7 伊 cham3 --去。忽然聽見池底 thong7 一下，親像有人跋落水 e5 款式，就開聲叫惠美，惠美無 teh 應 e5 聲。益三知慘--lah，hou7 伊踢對池底落去--lah。這個池真深，水m7 bat 礁，草紗真濟，人跋--落oh得peh 起。所以伊想穩當慘--lah。所以伊本身緊走去厝--nih，beh叫長工來 kou--起--來。到厝長工 koh 無人 ti7--teh：因為市--裡 teh 鬧熱，逐家攏去看鬧熱。到倒--來都已經半暝後雞啼--lah。所以到天光才去看，伊也是按算講死--lah。所以天光來去kou。到天光 koh kou 無，對 an2-ni 心真驚，想講穩當是沉對下面插對路糊糜落去--lah。Ah！暗時睏，忽然看惠美 e5魂企 ti7 眠床頭，頭、面糊到全路糊糜。有時驚到通暝 m7 敢睏，致到去區驛場，ti7 辦事桌，有時也tuh-ku，仆 ti7 桌--裡睏，忽然也看伊企ti7 桌邊。Oh ! 惠美--ah，頭面全路糊糜，對 an2-ni續那痟--e5 心真be7 安。
停無偌久這層事誌發 pauh   。警察署派人來查。Hit 時南京有一個特務探偵兼預 (u7) 審刑事，叫做蔡天鵬，審事誌極明，親身來查，去實地調查等等。知這層事 kap 區長大有關係；所以真 ka7 伊注意。An2-ni 益三著驚，知事m7 好--lah，chhoa7 玉珠走，將秀春 ka7伊 hiat ti7 厝--裡，走對上海，按算beh走去外國。Chia 且按下。
Hit 時益三 in 老母也知苦--lah。知伊 e5 所做有大下得罪天，致到今仔日會來弄家散宅。今仔日koh 無子--lah，活--teh 無路用。Koh 探偵、警察、刑事一日定來抄，來查，koh hou7 探偵查著伊無牌 teh 偷食鴉片，ka7 伊叫去派出所，koat。真衰，倒來到隔2，3日那想那 m7 願 續去吊tau5死。（天報應）家內偆秀春 kap hiah e5 查某 kan2 奴才。Chia koh 按下。
益三 kap 玉珠走到上海去bih ti7 英國 e5 租界地，ti7 hia 改名換姓，按算beh走。Hit 暝 tiam3 ti7 群英館，館內e5 人看益三是大好額人 e5 款，koh chhoa7 hit e5 查某囡仔 hiah sui2。店內有一個店員， kap 一個下女想歹心，beh ka7 in thau7--死。Hit 2個也約束一個beh分益三 e5 錢，也一個約beh分玉珠 e5 物，就去買毒藥來泡 ti7 ko-pi。叫下女捧 hou7 食。這 tiap8 陳益三改名做陳福全，玉珠改名做玉英。
下女真好意，玉英較驚寒，看燒茶來，就先 lim，益三褪洋服，換平常beh睏 e5 服，伊也去旅館 e5 浴間洗浴，玉英 e5 七孔流血，倒 ti7 hia 真驚，知是 hou7 人用毒藥 thau7--死，就僥疑是對ko-pi茶。伊 hit 杯 m7 敢 lim，ka7 伊捧piaN3 ti7 磚仔塗腳，磚仔見著茶 pit 開，就明知ko-pi內有毒藥。對 an2-ni 透暝為這層事家己走去報警察署，上海 e5 警察署 liam5-piN 來調查，果真查--著，是店內 e5 店員 kap 下女 e5 同謀。就將這2個隔日beh開法庭來公判。Hit 時陳福全出場去做證人，伊真 m7愛出去，因為伊家己也有罪teh 收；總是 be7 用得。因為對這件事，伊是惟一 e5 證人，所以伊著出席。
13.上海 e5 預審
隔日8點，就 ti7 上海 e5 地方法院開庭公判。Hit 時問犯罪人幾句，就叫福全出來做證人，liam5-piN 無其徒刑宣告。對beh閉庭 e5時，有一個人忽然企起來叫眾人慢 chiah 散。檢察官抵beh叫掌審判 e5 人喝伊恬恬，一下看，都是全國知名 e5 特務探偵蔡天鵬先生，就逐家 koh 坐落來聽伊講。Hit 時陳福全 e5 面一陣青，一陣紅，攏憨--去。特務探偵就講：「列位今仔日這個證人，原來 m7 是號做陳福全，是陳益三」，逐家聽一下大驚：因為陳益三蓮花池 e5 事件，才久定 ti7 新聞紙看--見，所以名真透，（罪 teh 人）聽眾講千人注目看伊。益三一時真驚，面攏變死人色。特務探偵就接續講：「這人就是新聞紙所記蓮花池事件 e5 人，我聽伊走對上海來，詳細探查各方面 e5 客館。到群英館有查著這個奇怪 e5 事件，所以 thiau 工來旁聽，到位果然看伊 ti7 chia。所以這 tiap8 愛自 an2-ni 留伊 ti7 chia，慢即退場。」講了就進前倚去對手ka7 伊牽--teh，也請眾人四散，也因為伊有當區長 e5 職，所以m7 愛 ti7 當場掠--伊。Hit 暗特別蔡--先--生直接喝退檢察官 kap 書記，kan-ta 個人做親像朋友來 teh 探伊 e5 虛實。因為蔡特務真同情--伊，知伊是做區長，名望人，所以真愛救--伊。就問伊講：「益三你為怎樣 thai2 逃走？」「我 m7 是逃走，是為有事故來上海。」「你若 m7 是存逃走 e5 意思，an3-choaN2 tiam3 旅館 thai2著換名？」「我都愛避嫌疑。」「愛避啥物嫌疑？」「驚人批評我 chhoa7 玉珠出--來。」「Chhoa7 玉珠出--來敢有啥要緊，thai2 著換名？我想你 m7 是為 an2-ni，是有較深 e5 計畫。」「無。」「無，你怎樣去買路照？」「我都想beh過外國。」「你thau抵仔講是有淡薄事誌愛來到上海na7-tiaN7，也這 tiap8 講beh去外國？」「我都來 chia，才想愛去。」「也想愛去 thai2無用你 e5 名去給路照，thai2 用別 e5人 e5 名？An2-ni 你是beh偷走。今你若存心beh去外國辦事誌做生理，也穩當有濟少 e5 行李，行李 ti7 佗位？」「我都無款行李」「An3-choaN2 無？」「都款 be7赴。」「有甚物事 hou7 你款 be7 赴」「驚赴船 be7 著。」「你若 hiah 斟酌驚赴船be7 著，怎樣無量早備辦？」「我都忽然想beh出外--e5。」「你敢 m7 知你新當區長，逐日愛出席辦事，an3-choaN2有事誌著去外國，無量早提出缺勤蓋，也beh出發無人知？An2-ni 你穩當存beh走脫甚物罪狀 e5 打算，若無，就無 hiah 青狂，也 hiah 狡獪 e5 步數。」真硬嘴，攏m7 認。對 an2-ni 就 ka7 伊送落預審監獄ah！一世人攏是好命，到今仔日著受監獄，這暝真 m7 願，捷捷想beh死；m7 ku2 想 m7 願，「會記得我 cham3 惠美都那準cham3 無甚物著，koh 我 m7 是存歹意beh害伊死，an2-ni 我若自盡續自an2-ni hou7 人講查甫子畏事，也事誌無明就驚到死。」Ah！一心想beh kap 伊辯一下烏白，對 an2-ni 就倒落去睏。目珠 kheh 去，就 koh 看惠美企 ti7 面前，鼻、目、嘴全路糊糜。Ah！真驚，較停 ti7 床前、較停 ti7 床後。Peh--起來目珠thi2開又無看見，家己想的確是惠美變鬼beh來掠--伊。目珠 kheh 去就koh 來，對 an2-ni 續那親像痟--e5,koh煩惱明仔日beh koh 一遍正式 e5 預審，續起狂e5 款，歸暝 peh 起來亂亂行。Chong5 出去監獄 e5 草埔仔踉踉行。到天昲光巡監--e5來ka7 拖--入去，嘴 ngauh8-ngauh8 唸，有發熱。顧監 e5 人稟預審官長，也請獄醫來看，就設法 hou7 伊去監獄 e5 病院，隔成禮拜就較好。對 an2-ni 就正式 e5 預審，有檢察，書記來記伊 e5口供。就問伊 e5 名姓，住所，也 ti7 時到上海，一一 e5 經過問清楚。就講：「你 ti7 11月初二暗，怎樣將惠美 ka7 伊踢對蓮花池底落去死？」「無，我 m7 是存歹意，我 m7 知 ka7 伊踢有著抑無；那有，也是 tng3-lap坐na7-tiaN7，不致到摔落池。」「若是 an2-ni 照你想甚物人 ka7伊踢--落去？」「我 m7 知。」「Be7 an2-ni 講--得，因為 hit 時 kap 你去 e5 人攏是查某人，koh 伊也是明明攬 ti7 你 e5 腳 teh 哭。」「你做預審官 e5 人，敢有企 ti7 hia 看伊已經調查秀春，伊一人thang做證人」，「伊講明是你踢--e5,因為 hit 時攬你 e5 腳，也你查甫人才有力thang sak伊到落去，也是toe3 你 e5 聲落去。」
14.遺言書
問到 chia，soa3 恬恬無話，因為心茫茫，續be7 曉--應。預審官講：「你若 m7應，就beh ka7 你做事實來假送--lah。」猶原恬恬，hit 暝就 ka7 伊送入預審監房，關 ti7 第四號室。隔早起beh搭早車落來南京，赴12月初 e5公判，因為較緩，驚了那去年尾那無閒。Hit 暝益三家己 e5 良心自責，反悔伊 e5 錯誤。「Ah！今仔日我是堂堂一下有資格 e5 紳士，著來受關監，受審問，kiam2-chhai2著到死刑 e5 地步」，也ti7 2、3日前對新聞也看著 in 老母吊 tau7 自殺來死。Ah！良心一發艱苦、想講我今仔日 e5 活，活得無路用。Koh上艱苦，就是 koh 想見伊 kap 惠美 e5 相疼，起頭伊m7 嫁--伊，也伊直求，也對入伊 e5 厝門，也是真乖，事事攏是吞忍，溫柔詳細，也今仔日會來死，koh 是死 ti7 非命。Ah！那想那 m7 甘，過惠美真be7 得去。就開聲家己哮，也 ti7 艱苦 e5 極頭，就 koh 想著上帝，就跪落 ti7 獄房 e5 土腳開聲祈禱。「Ah！上帝--ah，救--leh ou3!」心那艱苦。就想決意beh自盡：因為若到天光，倒去南京，hia 有親情朋友，穩當大恥笑看輕。因為身上有害死某，氣死老母，實在是不孝 e5 罪魁，想了無面thang見人。對 an2-ni 就想beh thau2 褲帶起來摧 hou7 伊死。後--來koh 想著死，死得 m7 值：因為家己 e5 心中無十分甘願，講伊有害死惠美，因為我都記得 ka7 伊 cham3 無甚物著，an2-choaN2 會 lian3 --落去。對 an2-ni 就 ka7 顧監 e5 人，討一塊紙 kap 筆，就家己靜靜仆ti7眠床，來寫一張遺言狀，後--來才beh來死。寫講：「Ah！到 chia 我是真見笑，是有罪--e5 人；總是惠美ah！我e5 心到今實在 iau2 有存疼你 e5 心，我前 e5 所做實在有大錯誤，我這tiap8 koh 想著咱前去挽百合花。抑是做伙顧阿爸 e5 破病，抑是 ti7 南陽e5 情形。Ah！我真正知你是真疼--我。我這 tiap8 若koh 想著你 e5 面，真正逐時有和平、疼痛、吞忍，e5 款式。Ah！論人格，我真正 m7 值著你。你真正是真 e5 基督女徒。也我實在講，我 e5 心m7 敢 be7 記得你e5 疼情。我也實在疼--你，ah！魔鬼 e5 氣力啊！你怎樣迷我到 ti7 深坑，陷害我到 chiah thiam2 --ah ! 啊！秀春--ah！玉珠--ah！Lin2 真正是魔鬼 e5器具，害我今仔日 kap 我所至親愛e5 骨中e5 骨，肉中 e5 肉 e5 惠美來分開。Ah！惠美--ah！你若果然疼--我，求你赦免--我，體貼我一時 e5 錯誤，同情我真實 e5 反悔。ah！我真正得罪 ti7 天 kap 得罪 ti7 你。Ah！上帝--ah，你若赦免救我 e5 靈魂，到ti7 你 e5國，我 ti7 hia 的確beh koh 對所疼--e5 惠美認錯。Ah！hit 時 ti7 hia，我beh koh 永遠 kap 伊相疼；Ah！我所疼--e5 惠美--ah！你著赦免--我，你著替我求上帝赦免我犯七界 e5 罪，以及所做逐項 e5 m7 著。Ah！論你 e5 死，我真 m7 甘，我真正無存hit 號心，我記得我踢你無著。主--ah，求你鑑察！」
寫到 chia，心真大艱苦，開聲哮。忽然看窗仔門外一個人行--過，真 seng5 惠美。Ah！惠美--ah！緊開門，jiok--出--來。Hit 時是月暗暝暗眠摸，去踢著石頭續跋倒，到chia 常常無食，煩惱，koh bat 病成禮拜 ti7 監獄 e5 病院，人抵病好真虛弱，倒--落去續腦貧血。Hit 時行過窗仔門外 e5 婦人人倚來 ka7 伊插hou7 伊撐--teh，teh ka7 伊捋，伊目珠 koh thi2 開看，明明是惠美就開聲講：「惠美--ah！你敢m7 是惠美。 今這 tiap8 咱 ti7 chia 是現世，抑是黃泉--ah！咱今是死，抑iau2 活--leh ?」「益三--ah ! 請你安心，chia 是草埔，著入來去內面。」Hit 個婦人人叫顧監--e5 來，鬥插入獄房，hou7 伊睏就出去。
15.南京 e5 第一公判
Hit 暝真倦，自an2-ni 睏--去，到天光 kap 蔡特務，就坐馬車去車頭搭火車落去南京。關 ti7 預審監房第15號。Hit 暗有朋友來探--伊，就問伊有beh請辯護士抑無？伊講：「beh」「beh請甚物人？」想想--leh 講：「beh請陳百欣」，這個是真出名e5 辯護士，bat 過去日本留學，有得著法學士 e5 學位。時日定著12月5日beh公判，in 到南京是11月30，an2-ni iau2有5日久e5 iu5-u7,實在是攏 m7 准人來相見；總是典獄官食錢，就偷准人來暗靜 chhoe7 伊。隔日朋友就 chhoa7 陳百欣辯護士來 chhoe7--伊，也見面 e5 時，益三真歡喜，不止迫切致意拜託--伊，從頭一理講 hou7 伊聽。總是百欣 e5 意思，是真oh 得辯：因為明明是 toe3 你teh 罵伊 e5 聲，摔--落--去。也 hit 時也無別人 ti7 hia thang車伊落去。陳百欣就 koh 問伊：「你去池邊 e5 以前去佗位？」「Boe7 去池邊 e5 以前，我去賽花樓。」「去 hia 創甚物？」「去 hia 提￥一千箍去 hou7 樓主。」「Thai2提 hiah e5 錢去 hou7 伊？」「我 to 對 in 贖玉珠出--來，所以提錢去 hou7 in。」「Hit 時你有 kap 甚物人去？」「 kap 秀春 kap 玉珠去。」「去 in 有用酒請--你抑無？」「有辦一桌酒請--我。」「你有食酒--無？」「有」「An2-ni 好，an2-ni 好。今你著來 an2-ni 講。」「beh講 an3-choaN2，請你教--我？」「你著講11月初2暗，你 chhoa7 秀春、玉珠去賽花樓，也去 kap 樓主算錢，hit 時你有 hou7 in 請。」「講 an2-ni 敢會用得？」「會，會，你講 hit 暝食酒了非常醉，也酒醉khong7-khong7 phian5,企be7 tiau5 地，精神攏混亂，hou7 秀春 kap 玉珠插--倒--來」「也講 an2-ni 敢有利益」「有，有，也講你來到 hia，遇著惠美teh 哭，也你khong7-khong7 phian5,phian5 來到 hia，惠美走倚--來，ka7 你攬 tiau5 ti7 腳--裡，也你企 be7 tiau5 地，續hou7 伊攬倒--落起，也 eh8 eh8 吐，也惠美ka7 你攬 tiau5-tiau5,直直哭，你 hit 時醉茫茫，所以 m7 知是惠美也不過直直 phun2就是。」「也beh koh 講 an3-choaN2？」「Koh 講teh phun2 e5 時，soa3 phian5 對池邊去，也惠美iau2 ka7 你 khiu2--teh，你khong7-khong7 phian5,hit 暝月暗，所以m7 知池 e5 危險，惠美續hou7 我ka7 伊打倒，lian3 對池--裡落去，實在 m7 是挑意故，是酒醉 e5 無意中。你若講 an2-ni，我自然就有理氣thang辯。」「M7-ku2 我若講 an2-ni 是白賊：因為 hit 暝我無酒醉，因為酒，是 lim 小可na7-tiaN7。」「M7-ku2 你若無講 an2-ni，你愛做挑意故 e5 罪來辦，驚了較重；也若講酒醉，an2-ni 是精神無定，向望較會赦免--得。」總是益三 e5 心肝真艱苦：因為現現會記得伊無 ka7 伊踢 hiah 大下，來致到會 hou7 伊落池，心中定主張有甚物別人 e5 所做，m7 是伊本身。所以beh講 an2-ni 是真m7 願，「也若講 an2-ni soa3 be7 用--得，hit 時beh怎樣？」「Che 我m7 敢ka7 你包；不過，我是講 an2-ni 較好辯，若無較oh 辯。」Ah！想了心真艱苦。
今日期已經到，初五，8點開庭，聽眾倚300外，也有12個陪審官thang講是真盛況。開庭，審判官就問：「11月初2暗你怎樣用腳踢惠美落水？」「無，我本身無hit 款感覺。」「Hit 暝昏 kap 你去 e5人攏是婦人人，你想 in 敢有踢伊落水？」「我 m7 知」「Ti7 hit 時，惠美有攬你 e5腳抑無？」「我 be7 記得--lah。」「An2-choaN2 be7 記得？你 ti7 上海預審 e5 時，你應有，到chia應 be7 記得，he 是怎樣？」「Hit 時我有食酒醉。」「去佗位食？」「去賽花樓食。」檢察官就起來講：「An2-ni be7 用得，ti7 上海預審，照預審官e5 訟文來，講伊有問你濟濟遍，看 iau2 有甚物話thang講，你攏無應，也 ka7 你講若無應就beh ka7 你準做事實來假送。你也恬恬 an3-choaN2 來到 chia會加生出食酒 e5 話？」陳百欣就起來辯講：「檢察官 e5 話be7 免得傷強詞奪正理，人 e5 記持怎樣hou7 你會料得？Hit 時 be7 記--得這時來記--得，ma7 是iau2 會用得。Koh ti7 預審 e5 時，預審官 kiam2-chhai2 是用直直惡--e5,所以伊 m7 願ka7 伊講，來到 chia 才講。An3-choaN2 講an2-ni be7 用得？」檢察官就請講：「若是 an2-ni 請判官長召酒樓 e5樓主來問，看伊 hit 暗食偌濟酒。」判官長趁伊 e5 意見。
去召 e5 時判官就 koh 問：「也惠美跋落水 e5 時你若 m7 是存惡意怎樣無 liam5-piN 救伊起--來？」「因為真暗 koh無幫手。」「關係性命 e5 事，暗怎樣無點燈？」「內面無人。」「Lin2 附近 ma7有派出所，怎樣無緊通知？」益三無話thang應。辯護士就起來講：「Hit暝伊都酒醉，所以心be7 曉得設法 hit層事，到天光酒醉過，伊都有叫長工緊去 hou5,致意beh來chhoe7。」抵應了 e5時，賽花樓 e5 樓主就入--來，判官就叫伊咒choa7,伊就咒choa7,的確無講白賊：獨獨照伊所知來講。
16.第二公判
樓主就講：「照我所知，益三平時是 gau5 食酒 e5 人，別項伊卻較m7 愛；麥仔酒嶄然會lim，倚半打；我也bat 看伊 lim ; 也hit 暝才lim 倚2矸na7-tiaN7。」講了就坐--落去。檢察官就講：「今照賽花樓樓主 e5 話，益三 hit 暝只有lim 倚兩矸，今愛為著較確實 e5 因端，愛請審判官長你 koh 問伊一遍，看確實是 an2-ni 若定抑 m7 是。」 審判官長就 koh 問：「樓主，益三去你 hia 果真lim hia e5 na7-tiaN7。」「是」，「敢無 koh lim 別物？」「無」，就 koh 坐--落去。檢察官就講：「今列位照 lin 所聽，益三平時會堪得 lim 半打麥酒 e5 人，hit 暗lim 無兩罐，怎樣會醉，an2-ni 明明是白賊。」辯護士就起來大聲喝講：「An2-ni 檢察官 be7 免得過分，你是檢察官敢會使得做鑑定人？你也無親身 kap 伊做伙行，你也知伊果真是無醉。An3-choaN2 伊本身講有醉，也你講無醉？」檢察官講：「若是 an2-ni，我ai3審判官長請南京 e5 院長來驗，看這個人 e5 氣質，果然食兩罐麥酒就會醉到害死人續m7 知抑 be7。」對 an2-ni 即時去請院長來。院長是真出名 e5醫學博士，bat 過德國留學久久。益三知「慘--lah，hou7 這個博士來驗，穩當 liam5-piN 知。」院長姓吳名再生，入--來 liam5-piN ka7 伊驗，驗了發表講：「照醫學上來講，照伊 e5 體質既然是常食酒 e5 人，koh bat 常常食六罐，也這 pang 食兩罐是無醉 e5 理氣；koh 我有chhiam2  伊 e5 血試驗，知伊e5 血已經有 hit 號忍耐食濟酒也無 hiah 快醉 e5 性。」檢察官就koh 問講：「也人若已經醉，到 lian7害死人也 be7 記得，an2-ni e5 醉 hit 時腦kap 心臟 e5 款生做怎樣？」「人若果然醉到 an2-ni，就腦攏亂，有時有腦筋爆裂 e5 危險：因為hit 時血攏行真緊，逐位 e5 血筋攏會真大條，心臟也 chheng2 ，身軀無力，khong7-khong7 phian5 be7 自由。」「也若是 an2-ni hit 時心理怎樣？」「Hit 時若普通 e5 醉，心是iau2 在在，較常嘴飛飛；m7-ku2 事誌 iau2 知」講了就坐--落去。檢察官就講：「今既然照醫學博士 e5話，人若小醉，心就 iau2 在在，若既然大醉就醉著所做 e5 事，了後be7記--得。今照益三 e5 話，伊醉後 iau2 會記得伊有攬伊 e5 腳，an2-ni 明明是小醉 koh實在是無小醉，因為伊 e5 體質 kap 平時 e5 酒量，的確 m7 是兩矸麥酒會醉e5 人。所以明明是挑意故來做。」辯護士到 chia 也想無路thang辯。益三e5 面一陣青一陣綠，頭殼 chhih-chhih。檢察官講：「照這款 e5罪狀，既然無話thang辯解，我求明著死刑：因為是惡意 e5 殺人事件。」判官長桌頂就貼--落去講：「益三，你 iau2 有甚物話thang辯解；若無 koh十分間beh ka7 你死刑宣告。」益三 kap 辯護士攏恬恬，滿場 e5 人也攏恬恬，心真艱苦，宛然地獄。時鐘 tit8-tiak8,tit8-tiak8 聲直直過，偆5分，偆4分，偆3分。Ah！益三 e5 性命，到 ti7 今仔日，若定死刑了後就無人會得改易。Ah！益三 e5 性命偆3分間。益三 e5 目屎濟濟倒。旁聽 e5 人逐家心攏 teh 想，ti7 這時敢攏無人thang講幾句來救--伊mah？益三 e5 心中直直求上帝著救伊 e5 靈魂。Hit 時益三 e5 丈姆，也來 ti7 hia 看，雖罔伊是害死查某子，是對敵，m7-ku2 較歹--也是子婿，目屎 nih-nih流。守仁 ti7 hia 坐，也是 m7 甘。Ah！2分鐘。審判官長大聲 hoah 講：「益三，偆2分鐘，你敢攏無thang講？」審判官長抵講煞。場後有一個聲喝講：「這個人若辦死刑是無公道。伊 e5 事誌頭到尾我攏知。」逐家注目看--伊，是一個查某囡仔，今年倚20歲e5 左右，穿烏花仔衫，是普通人。檢察叫掌法庭 e5 人 ka7 伊趕--出去。講 hit個查某囡仔是痟查某。對 an2-ni hit 個查某囡仔 hou7 人拖--出去，查某囡仔目屎nih-nih 流。Chia 按下。
講辯護士看這層事即時 peh起來講：「這個查某囡仔就是益三e5 性命，伊是益三最好 e5 辯解。怎樣檢察官趕伊出去？An2-ni be7免得有冤枉 e5 位。咱 e5 法律敢m7 是beh刑罰歹人來保護好人？益三無 hit 號罪，受屈，也這tiap8 天替伊開路，an3-choaN2 檢察官用惡意來at折這個好 e5 活路？」檢察官講：「無，伊明明是痟人，若是好好 e5人，伊 敢m7 知法庭是神聖。規矩手續伊敢 m7 知？伊若愛做辯護 e5證人，伊有相當 e5 手續，怎樣無趁。」「無，伊是查某囡仔人 be7 免得較m7 知，我信伊是對這件事件，大有關係透徹 e5 人；若無，伊查某囡仔人ti7 才濟人 e5 中間，伊的確無起來講伊攏知。」「無，hit 個查某囡仔是軟心，也一時 e5 感情na7-tiaN7。」「An2-ni 真無理氣，我請這件事延到明仔日，hou7 我來去 chhoe7 這個婦人人到著，thang來做好 e5 辯護人。」檢察官講：「be7 免得，證據已經充分，m7-thang koh chhian5;koh chhian5 ai3有弊病。」辯護士講：「若是 an2-ni 大無公道，an2-ni 咱e5 律法是羅網，活--tauh，是恨 be7 得人死，若 m7 是 an2-ni 有活路thang救人，也咱 m7採用，若 m7 延到明仔日，無，ti7 這 tiap8也請量三點鐘 hou7 我來去chhoe7。」Hit-tiap8 坐 ti7 台後 e5 陪審員，中間一人 peh 起來講：「若是 an2-ni 照我想，咱已經聚集過e晡 e5 點外--lah，攏無歇睏。今著歇睏，也將這個時間倚2點鐘久 hou7 辯護士去 chhoe7;chhoe7 若有，才 koh 來扑損，若無，才自 an2-ni 解決。」 審判官長應；「好」。對 an2-ni 命令暫時休庭，e晡三點半 koh 開庭。逐家歇睏。Chia 按下。
辯護士緊坐自動車四界 chhoe7,問法院門口 e5 拖人力車--e5 看有看伊行對佗位去，逐家講，斡對倒手爿e5 大街去。到 hia chhoe7 無，chhoe7來 chhoe7 去，到3點半 koh 開庭。審判官長問講：「今chhoe7 有抑無？」
17.救星
辯護士起來回答講 chhoe 無。接續koh 講：「An2-ni 我真 m7 願，檢察官哄喝 hit e5 婦人人，婦人人是女性，軟弱，伊 tng3 桌喝人拖伊出，an2-ni 真正冤枉。」檢察官講：「無，hit e5 婦人人照我意見是辯護士倩--e5:因為常常有辯護士用淡薄錢來請 hit 號無賴漢，講若伊辯無話 e5 時，才請伊嚷一句，hou7伊有機會thang koh 辯；若m7 是 an2-ni，伊若果真知，的確會來自首。」辯護士真受氣，講：「檢察官那講那無情理，an3-choaN2 講是我去倩 hit e5 婦人人來嚷--e5?」
抵抵 teh 爭論 e5 時，特務探偵蔡天鵬入--來，peh 上台，仆ti7審判官長 e5 耳空 teh 講話，真細聲，也審判官長真僥疑，嘴 chip8-chip8 叫，辯護士心 teh 想扑算有向望 e5 路。益三真驚，伊 e5 意思 kan-ta 想今會死--lah，來去黃泉見惠美。蔡--先--生對判官講，檢察官也是真僥疑 e5款，原因就是蔡--先--生 chhoa7 2個婦人人來，一個講是素蘭，一個講是惠美，兩人家己自首。Ah！真正奇怪，thai2--有這號事--ah！判官長就叫兩人出--來，第先叫惠美出--來，hou7益三認，看這個果真是惠美抑 m7 是，益三看一面真驚，心肝暗暗teh 想是惠美 e5 靈魂顯聖。直直嚷：「惠美，惠美你著赦免--我。」聽眾逐家真驚，有 e5 peh-peh 起來看，因為逐家攏想講：「惠美死，怎樣今仔日 iau2 ti7 chia。」判官就問：「你果真是惠美抑 m7 是？」惠美應講：「是」「你敢 m7 是已經死？」「無，我講你就知。」「今請你講。」「我11月初2暗，ti7 池邊，我 chhoa7 我 e5女婢素蘭做伙去 ti7 hia 祈禱，因為我 kap 素蘭攏是基督徒。素蘭看伊 e5 丈夫 kap 2個細姨來，就 bi 走，偆我 ti7 hia，也我攬丈夫 e5 腳，伊 ka7 我踢--去。Hit 時我有 tng3-lap坐；總是無致到摔落池。我會摔落池，m7 是丈夫 e5 腳踢--我，是秀春 e5 腳踢我， kap 其他 iau2 一個婦人人 e5 手 sak--我，若無，我無 hiah快落池。」「今秀春踢你，你敢有甚物證據。」「有，伊踢我，我beh摔落池 e5時，我有 giu2 著伊 e5 皮鞋尖，也伊 e5 皮鞋尖有用金 e5 花來入益三 e5 像（che是現代外國最流行式 e5 鞋，就是將上尊敬，所疼 e5 人 e5 像來入 ti7 鞋尾 e5 花）現時 ti7 chia」就對袋仔 jim5--起--來，「也我摔--落去 e5 時，手 iau2 扳ti7池邊 e5 石頭beh liong3 --起--來，hit 時益三走去嚷救人，也玉珠 ka7 我剝手續chhia--落去。Hit 時我beh沉--落去，有sa 著伊 e5 手蹄尾，所以伊 e5 手指有一粒，金鋼石 hou7 我 giu2 --著，lak8  ti7 我手--裡，hit kha 手指平時是我 teh 用，石滑滑常常ka落，對伊來，益三 ka7 我剝hou7 伊掛。所以hit 暝 hit 粒石仔才會落ti7 我 e5 手，今攏 ti7 chia 做證據。也我跋--落去 e5 時，草紗 phe3--teh，沉--落去e5 時有 koh 浮--起--來，hit 時秀春 kap 玉珠，兩人已經走--去。我浮--起--來，有擒著一隻挽菱角 e5 船仔。因為阮 e5 池底有放菱角，我擒起來船仔頂 e5 時，叫素蘭，伊bih ti7 大樹後，緊出--來，用一條囡仔hiN3 韆鞦斷ti7 樹腳 e5 索仔，一頭 hiat hou7 我，我 ka7伊縛 ti7 船仔，一頭 hou7 素蘭拖，an2-ni giu2 上岸，對 hit tiap8 我有逃走，也素蘭teN3 m7 知倒--去，也對 hit 時我走對上海去四界ka7 人煮食，攏是抵著歹頭家。所以去 chhoe7 一個牧師。牧師常常去監內講道理。所以引進我入監獄 e5 病院做看護婦。Hit-tiap8 我改名做林--氏淑貞所以無人知。有一暝益三beh自盡，ti7 監房我看伊 jiok--出--來，後--來摔倒 ti7 草埔仔，我 ka7 伊插撐 ti7 我 e5 手。Hit 時伊病後腦貧血不省人事，我 kap 顧監--e5 ka7 伊插入去睏，hit tiap8 我有拾著伊 e5 遺言書，這tiap8 ti7 chia。」就提交判官。講到 chia 益三 e5 心非常 e5 歡喜，也驚，才koh 想見 hit 暝 ti7 上海預審監房 e5 事。「也我為著讀這張遺言狀，知果真 m7 是伊存惡意beh害我，所以，我才挑工beh來為伊辯解。設使若無這張遺言書，我決斷想m7 愛koh 入伊 e5 門，所以做我走。」講到 chia 審判官長講：「An2-ni 好，請坐。」就叫書記來讀遺言狀，讀了果然有影，益三是 iau2 存疼惠美e5 心，就koh 叫素蘭來問。
18.歡喜 e5 目屎
素蘭就講：「Hit 暝我 kap 阮阿娘ti7池邊祈禱，也我看阮阿官 kap hit個細姨來，我有去bih ti7 樹後，看阮阿娘 hou7人chhia--落去，我真驚，總是m7 敢嚷，驚了我也會受害。阮阿官去喝救人 e5 時，秀春就牽玉珠e5 手那行細細聲講：『今妥當--lah，無這個吵家，你我thang安心』就 koh 講：『我 ka7 伊踢一下無甚物落去，也你有 ka7伊 sak 到沉--落去--無？』玉珠應講：『有』『今好，今好，m7-thang hou7 人知，e昏烏暗天地，所以無要緊。』兩個那講那去，就我緊設法救阮阿娘，隔2、3日，我liam5-piN hou7 秀春趕--出--來，今我 koh kap 人 toa3,也頂晡我有來看人公判，hit 時我真好膽，起來保阿官；總是hou7 人 ka7 我車出去，也去到路--nih，koh 遇著阮阿娘，就做伙倒去阮新頭家 hia 食飯。食飯飽才 chhoa7 來見蔡--先--生。」審判官聽了就講：「今照伊所講，伊有 giu2 著秀春 e5 鞋尾 e5 花，有入像，今去召秀春來。」秀春自益三 hou7 人掠去南京 e5 時，就真驚，續親像痟--e5 定憨憨，boe7 曉煩惱，因為過頭驚，也續將鞋提來對，果真有影，秀春到 chia 也老實認，koh 叫人提益三去上海所用e5 旅行皮包來，皮包用封條封--teh，是上海 e5 預審判官 ka7 伊封。玉珠beh埋葬 e5 時，金器 li7 攏剝起來收 ti7 皮包內。KoaN7--來，就問益三：「這kha 是你e5 抑m7 是 ？」「是」「今無人ka7 你開。玉珠 hit 日埋葬，金器有攏剝起來 tichia7 抑無？」「有 」「Hit 日掛幾 kha 手指？」「掛六 kha。」「有掛鑽石 e5 手指--無？」「有掛ti7倒 手 e5 中指」「有收入 ti7 這箱內抑無？」「有」鎖匙益三家己掛 ti7 褲帶。就提來開。開了點金器真珠果然攏ti7--teh，手指也六 kha；中間一kha 所入 e5 石仔落--去，明明是扳落--去 e5 記號。就叫惠美，「是這 kha 手指抑 m7 是？」「是」「入看 bai7,你所提 e5 寶石有無這個空抑無？」提來入，果然有。秀春也已經自認，koh 證據充分，對 an2-ni 宣告秀春庭役7年，後--來病死 ti7 監內，也益三受赦無罪，通場 e5 聽眾攏貼手喝萬歲。益三親情朋友大歡喜。Hit時益三 kap 惠美 kap 林長老娘講：「子--ah，真正是阿娘 e5 罪，ka7 你嫁 hou7 無信主 e5 人，才會來致到今仔日會才慘。」益三對嘴應講：「阿娘 m7 是 an2-ni ; 攏是我 e5 罪，我若自hit 時熱心聽道理，無冷心來娶細姨也無 an2-ni，真正是我冷心娶細姨 e5 m7 著。」惠美講：「今lin2 兩人免過頭憂悶，是我 e5 命。今逐家倒--來。」對 hit-tiap8 起，將丈姆搬來南京，自士隆庄 e5 業器 hou7 守仁，也逐家丈姆、子婿、老母、查某子來 tiam3 南京，享受和樂相疼熱心敬主 e5 家庭。今已經 koh生3個後生2個查某子，逐日歡喜吟詩o-lo上帝來過日。(Ah！將查某子嫁 hou7 無信主 e5 家庭， kap 娶細姨 e5 家庭真正thang驚)
高雄  裾野逸人
賴仁聲 著
主後 1924，11：1~8

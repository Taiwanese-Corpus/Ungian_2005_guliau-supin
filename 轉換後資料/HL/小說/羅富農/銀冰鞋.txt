銀冰鞋
第一章
Heng5-su7 kap Kat-la-ti2
這個是荷蘭國e5故事，看這e5故事，m7 thang m7 知荷蘭國，所以代先將荷蘭國e5情形，約略講--伊。
荷蘭是世界第一奇怪國。全國e5地勢比海面較低，所以m7 但國e5邊界濟濟起地岸，就是國內逐所在e5鄉社，也濟濟起地岸，持防危險，因為an2-ni逐年料理地岸，著費萬萬錢銀，就是驚了地岸倒壞，海水流入致到百姓淹死。設使地岸若崩，就全國攏會變做水池，國內e5百姓就著做水內e5魚--lah。Ti7北勢有一個大海灣，叫做賽德；就是ti7 16世紀e5 時，海水淹入來城--e5,鄉社受淹bat8 e5有72所在，百姓tu2著水災--e5十萬人。Tui3 an2-ni國內e5百姓，真注意ti7 chiah e5水路，逐所在開河，開溝四面通透，引水入海。In teh hou7 水漏出，攏是倚靠風車，車水ti7 河--nih8,來透到海--nih8。國內濟濟所在有設風車，teh車水e5 時，車頂e5翼直直lin3,遠遠看親像鳥teh飛一樣。國內因為水路真濟，就船隻也濟，載貨往來真利便，若是到冬天時，天氣真寒逐所在e5水攏堅冰；企起e5百姓冰頂，有e5 坐冰車，有e5 穿冰鞋行緊到親像飛。
荷蘭國e5百姓第一困難e5代誌，就是chiah e5地岸，因為an2-ni困難，就生出疼國e5心，生出吞忍e5心，生出殷勤e5心，生出節儉e5心，所以國雖然真細，無一個會比得in e5勇敢，m7 但an2-ni，就是查考新e5物，發明新e5 理，研究生利，以及慈善chiah e5代誌，罕tit看見會親像in這樣e5認真。
荷蘭某所在有一個Pek嬸e5家，有男女兩個囡仔，阿兄名Heng5-su7，年十五歲，小妹名Kat-la-ti2，只有十二歲，身世真好枝骨，目珠光明，真是sui2。
某冬天早起，兩人khu5  ti7 一個冰溪e5岸頂，ti7 hia將冰鞋縛ti7 in e5腳，in e5冰鞋m7 是tui3店內買--e5,是家己用柴削成刀e5款式，頂面chhak8孔，用索縛，因為in e5家真散hiong，無錢thang 替囡仔買冰鞋。In 兩人將鞋縛好，Heng5-su7大聲叫伊e5 小妹：「Kat-la-ti2，今thang來溜冰過溪去。」
伊e5小妹笑講：「一腳iau2-be7有縛好，昨日去上街hou7 帶仔sng3  我e5腳真疼，這tiap8 boe7會koh再縛an5。」
Heng5-su7講：「縛較懸淡薄就會做--tit。」
Kat-la-ti2講：「帶仔chiah 短，我beh怎樣縛--nih？」Heng5-su7講：「你真是笨，你kiam2 無有別雙皮鞋--mah ?」
Kat-la-ti2講：「Ai--ah，你boe7 記得老父將一雙好好e5新鞋，hiat ti7 火內--mah？到我知去看e5 時，已經成做火灰--了，你替我做這雙柴鞋，也會穿--得，我著較細膩走na7-tiaN7。」Heng5-su7就tui3 伊e5 袋仔內提出一條帶仔，跪落替Kat-la-ti2用力來縛紮，伊e5 小妹大聲喝講：「阿兄--ah，疼--ah，疼到極！Tui3 an2-niHeng5-su7略仔較輕。替伊縛好，兩個牽手ti7 冰頂溜來溜去，你sak我，我sak你，逐家hah-hah笑，真是趣味。Tu2 tu2 teh高興，忽然聽見輕幼e5聲叫講：「Heng5-su7、Kat-la-ti2，緊倒--來。」
Heng5-su7講：「這個的確是阿母teh叫咱，緊來去。」
這時日光tu2-tu2照ti7冰頂，五彩金金十分sui2,兄妹兩人，雖然m7 甘願liam5-piN離開hit所在，iau2-ku2 in是好e5囡仔，m7敢違keh8老母e5命令，將冰鞋褪--去，走倒去家內。
In e5家e5厝雖然隘細，卻修整真清氣，in e5老母百嬸腳穿柴鞋頭戴白帽，身穿衣服清氣無la5-sam5,做人好看也敏捷做代誌，hou7人看了，無m7 生起欣慕。In e5老父，Sou Pek-hok tiam3 ti7 地岸做工，薪勞也無少。一日因為發大水，ti7 地岸盡力做工，無扑算tui3地岸頂跋落來，變做一個憨人，boe7會koh再做工趁食。Hit時，Kat-la-ti2iau2細漢，Heng5-su7會記得伊e5 老父未有著病e5 時，做代誌殷勤真有疼心，常常快樂，若有閒e5 時就將Heng5-su7ki5 ti7肩頭頂唱歌thit-tho5,真有趣味。今老父已經不知人事，老母真艱苦，逐日靠賣菜kap紡cheh e5淡薄錢，才來度飽。M7 但家事連累到真重，koh伊e5 丈夫雖然無知覺，氣力真大，有時憨病發起，hiN3  碗、刀往來tio5跳，力boe7會遏止伊，設使Heng5-su7 ti7家內，就有thang幫贊，若只有伊一人ti7 家--nih8就無發得伊。
一日Heng5-su7e5老母對伊講：「Ai--ah，你會記--得mah？早前你e5 老父是一個真會吞忍著磨，koh真gau5 e5人，有智識親像律師，連縣官有時bat kap伊議論代誌，現時可惜伊boe7認得我是伊e5 某，也boe7認得lin2 是伊e5 子查某子。」
Heng5-su7講：「阿母，你e5 話無錯，我會記得老父真是勇敢凡事會做，koh真愛唱歌。」
老母講：「Lin2 chiah-e5會記得伊好e5 時e5光景，我真是快樂，」tu2-tu2講到chia忽然緊緊叫講：「Kat-la-ti2緊將lin2老父手--nih8 e5襪針提--起來，若無就伊會chhak8 著伊e5目珠，緊a7伊穿鞋，你看伊e5腳已經凍親像霜一樣。」Kat-la-ti2就緊緊將針搶--來，提鞋ka7 伊e5 老父穿，才無代誌。In家內小可e5事，都是in兄妹兩人幫贊做，Kat-la-ti2真gau5做手工kap唱歌，gau5做家內e5工，若是無甚mih讀冊e5材；Heng5-su7有時出外剉柴，有時家內作園，koh gau5讀冊，伊ti7學堂，因為是散hiong e5囡仔，衣服koh歹，有時受同窗e5看輕，但是伊e5 學問做全學e5頭，koh be7 bat受先生e5責備，總--是in 無閒thang歸年去讀冊，是著到冬天，hit 時水攏堅冰，外面無工thang做，才thang去讀淡薄久。這時因為in老父破病較傷重，Kat-la-ti2 kap Heng5-su7月外日無thang去讀冊因為著幫贊老父做家內e5事kap6照顧老父，也著織襪刺手束hit號，去街路賣。
有一日in tu2-tu2 teh幫贊老母做代誌，忽然有十外囡仔，tui3學堂出--來，來溜冰thit-tho5,其中有幾若個，氣象 伶俐，身體活動，真gau5溜冰。囡仔e5中間有一個縣官e5查某子，名叫Hek-tek，身穿極貴氣e5皮衫，外面穿一領絨e5外衫，也ti7 hia thit-tho5。Tu2-tu2 thit-tho5 e5 時有koh一個查某囡仔來，名叫凱娣，hiah e5囡仔看見伊來，講：「Khai2-te2,你bat聽見beh設比賽溜冰e5 thit-tho5-- mah ? 你也著來比賽thit-tho5。」
Khai2-te2笑講：「甚mih溜冰thit-tho5,我聽無明。」
一個應講：「本月30號，是縣官e5生日，伊愛看是誰是第一gau5 溜冰e5人，就beh hou7 伊一項極好e5賞。」
歸群e5囡仔應講：「是，是，是一雙好看e5銀冰鞋，十分e5 sui2,鞋頂有銀e5 liang仔，銀釦chiah e5物。這e5代誌就是Hek-tek辦理--e5。」In tu2-tu2 teh講e5 時，聽見溪邊e5學堂kong3鐘，大家就緊走入學，講著聽候pang3-he7 才koh再講。
第二章
Hek-tek做朋友
日晝pang3-he7 e5 時，學堂e5囡仔攏出來，相kap練溜冰，ai3備辦比賽會，tu2-tu2 hit 時Heng5-su7 kap Kat-la-ti2也來teh溜冰。有一個查甫囡仔名叫Cha-lip8,對Hek-tek講：「你看，有一對拾破布e5體面囡仔tui3冰頂走--來，in e5冰鞋kap眾人無像，定著是外國來--e5。」
Hek-tek講：「In真有忍耐e5心穿這號奇怪e5冰鞋，不過是家中散hiong，這個冰鞋大略是in家己做--e5。」
Cha-lip8就越面choai7  嘴向別位講：「In雖然有忍耐e5心獨獨驚了in boe7會溜冰。」
Hek-tek也無理睬--伊，走到Kat-la-ti2 e5面前，問講：「你叫甚mih名？」應講：「我名Kat-la-ti2，我e5 阿兄名Heng5-su7。」
Hek-tek講：「Heng5-su7真勇壯，伊e5身軀親像有火爐一樣，獨獨你身體軟弱親像有驚寒，應該穿較濟衫。」
Kat-la-ti2勉強笑講：「我無寒。」講hit 號話是因為伊無別領衫，驚了Hek-tek笑--伊。
Hek-tek講：「我只有14歲，因為我穿較濟衫就看了比別人較大漢，若是你若穿較濟衫的確比我較大漢。」
Heng5-su7看見Kat-la-ti2目珠teh-beh流目屎真見笑就講：「近日天氣雖然大寒，人人都知冷，我e5 小妹卻無驚冷。」
Kat-la-ti2講：「我實在無寒，koh溜冰e5 時iau2-ku2驚嫌熱，小姐你真是好人，你若無講，我想boe7到。」
Hek-tek講：「我ai3你做一項事。」Heng5-su7連連講：「甚mih事？小姐--ah，無論甚mih事我tou會做。」
Hek-tek講：「我不過ai3 lin2比賽溜冰，因為lin2 兩人攏是gau5溜--e5,無論甚mih人，若得著贏，攏thang得著賞。」
Heng5-su7忽然講：「我e5 冰鞋是硬柴做e5,快快跋倒，所以boe7會同溜冰，若是到hit日，阮thang來看--mah？」
Hek-tek講：「自然會看。」講了溫馴看in兩人，這時伊心內想，ai3幫贊chi2兩個囡仔，可惜已經將所得著一月日e5錢買花邊kap裝飾品，只有chhun八角銀，這八角銀只有thang買一雙冰鞋，想了koh看in，吐氣一下問講：「Lin2兩人tah落一個較會溜冰？」
Heng5-su7講：「小妹第一gau5。」
Kat-la-ti2講：「阿哥第一會。」
Hek-tek笑講：「可惜我boe7會買兩雙冰鞋，就是一雙好冰鞋e5錢也無夠額，lin2 thang將chi2八角銀提--去，家己配用，tah落一個較會溜冰就替伊買冰鞋。」講了就將錢提hou7 Heng5-su7講：「再會。」就轉身走--去。Heng5-su7 tu2-tu2 teh結冰鞋帶，iau2-be7紮好，看小姐hou7 伊錢，就緊叫講：「小姐，小姐，我boe7會收這個錢，我雖然知你是好意hou7 我，獨獨這個m7是我趁e5錢，我斷斷boe7會收。」Hek-tek聽見講這個話，就企--teh，看見Kat-la-ti2頷頸一koaN7 柴刻e5珠仔，就借話講：「請你替我做一koaN7珠仔，親像你e5 小妹頷頸掛這號。」
Heng5-su7講：「好，小姐，我的確盡力替你做一koaN7，我e5 家內iau2有白柴，親像象牙一樣。明仔日做好就送hou7 你。」講了猶原將錢提hou7 Hek-tek。
Hek-tek講：「我決斷m7 准你還我e5錢，這八角銀買你e5 珠仔iau2-be7夠額。」Tui3 an2-ni趕緊走。
Heng5-su7講：「我thang將這個錢且收趕緊盡力替伊做，若是老母允我點蠟燭，我今暗做到半暝就thang做明白。」
Kat-la-ti2講：「這個小姐真好，若阿母明仔日差咱入城，你就thang順便買一雙冰鞋。」
Heng5-su7搖頭講：「Hit e5小姐雖然hou7 我趁chi2八角銀來做買冰鞋e5路用，但是我想第一好著替你買淡薄膨紗做一領膨紗衫。」Heng5-su7 koh看hit e5錢koh想伊e5 小妹真gau5溜冰，kiam2-chhai2伊會得著hit e5賞，就對Kat-la-ti2講：「你m7-sai2領巾，我就替你買一雙冰鞋好--mah ?」
伊e5 小妹講：「我m7 tih8 領巾，我也m7 tih8冰鞋，你著家己買一雙冰鞋，就是--lah。」Koh講：「這個錢是小姐hou7 你--e5 ，我m7 thang 提。」
Heng5-su7講：「我的確著替你買。」
伊e5 小妹講：「我有一個法，買一雙鞋，若是你穿略仔較細，我穿略仔較大，an2-ni咱兩人thang穿，這個法好--mah ?」
Heng5-su7講：「HaiN7-- ah，你怎樣會穿hiah大e5鞋--nih8?」
Heng5-su7雖然心中家己想愛一雙鞋，猶原肯讓hou7 伊e5 小妹，thang看是一個真好e5囡仔，koh講：「我愛你日日試鍊聽候到30號hit一日，你知thang得著一雙銀做e5冰鞋。」伊e5 小妹聽見這個話歡喜笑無煞。這時聽見in老母叫in兩人，就應講：「來--lah。」Tui3 an2-ni兩人趕緊倒去家--nih8。
Beh近30號hit幾日，Heng5-su7心內是非常e5快樂，看見伊e5 小妹腳穿新e5冰鞋，ti7 冰頂溜來溜去，親像飛一樣，hit e5仁愛e5 Hek-tek小姐koh另外送伊一條領巾，in兄妹兩人十分e5感激。有一個囡仔名叫彼得，看見Kat-la-ti2 ti7冰頂真gau5行，親像有兩個翼一樣，就講：「若hou7 這號細漢囡仔得著賞，hit e5真有趣味--lah。」
Cha-lip8講：「M7 thang做聲，hit e5穿破衫細姑娘，是Hek-tek小姐第一疼e5人，伊e5 腳穿e5冰鞋也是Hek-tek小姐送--伊e5 。」
彼得講：「有影--無？」
應講：「有影，伊故意做這個事，beh顯出伊e5名聲。」
Cha-lip8講這號話因為Hek-tek kap Kat-la-ti2結做好e5朋友，心內真怨恨，無扑算彼得kap Hek-tek也是好朋友，聽見這個話真是贊成，也beh買一雙冰鞋hou7 Heng5-su7。Kap Hek-tek議論了就走去對Heng5-su7講：「請你替我e5 小妹刻一chhng3珠仔親像你e5 小妹所掛e5這樣。」Heng5-su7應允，就ti7 聖誕前兩暝，點燈替彼得盡力趕緊做，甚至手chng2頭仔割--著，後--來珠刻明白，伊也有錢thang到城內koh再買一雙冰鞋。
第3章
家內e5苦事
這時聖誕節期已經到--lah，Heng5-su7 e5老母Pek嬸，趕緊將杯盤碗箸洗好，穿伊早前幾件好e5衣服，備辦beh kap in守聖誕節。差不多10年久百嬸無常穿hit e5衣服，所以式樣不止古派，koh變顏色，雖然an2-ni，伊e5 囡仔iau2-ku2掠做真是sui2 --e5,就講：「阿母，你穿這個衣服真是好看連老父都看見你--lah。」Pek嬸緊緊越面看伊e5 丈夫有teh看伊抑無，就吐氣講：「伊也boe7曉得伊所看見是甚mih，不過是兩蕊目珠圓圓看，罔看就是。」Tui3 an2-ni koh叫Heng5-su7講：「M7 免看我e5衫，緊緊去買你e5 冰鞋，hit e5冰鞋he7 ti7 城內teh聽候你去買。」
Heng5-su7講：「阿母你beh買甚mih--無？我thai2會為著家己買冰鞋--nih8?」
伊e5 老母講：「怎樣an2-ni講？」你做工得著這個錢，做你家己買冰鞋，趁現時iau2早，你緊緊去買。」
Kat-la-ti2也講：「緊緊--ah，thang緊倒--來，若阿母准咱去thit-tho5,咱iau2 thang 較早到冰溪溜冰。」
Heng5-su7 ti7 門口停tiap-a2 久koh講：「阿母你e5 紡紗輪beh買一個腳踏--mah？」
伊e5 老母講：「你thang來家己做一個，m7 免去買。」
Heng5-su7講：「是--ah，腳踏我會做一個，你iau2 beh買膨紗、麵粉、柴mah？」
伊e5 老母講：「Beh買e5物雖然是濟，獨獨你e5 錢無夠額thang買hiah e5物，in chiah e5人是因為無冰鞋，所以叫你替in做一chhng3柴珠，hou7 你得著這個錢thang買冰鞋，你若是替我買物，無買冰鞋，雖然盡你e5 孝心，kiam2無辜負人e5情mah，所以你今仔日定著著去買冰鞋。Heng5-su7--ah，早前你e5 老父受傷hit暝，所扑m7 見hit一千銀，若是會koh再chhe7著真好，咱chhin3-chhai2物都thang買，昨暗我因為這個代誌祈禱，求上帝hou7 這個偷提銀e5 boe7平安，即時將hit e5送回來，kiam2-chhai2這個銀無hou7人偷提去，是你e5 老父囥--起來，就求上帝hou7 咱趕緊chhe7--著。」
Heng5-su7吐氣講：「M7 知老父會曉得這個事--mah？」
伊e5 老母講：「我m7 知伊會曉--得抑boe7,kiam2-chhai2伊提hit e5去買這個金錶仔也be7 thang知，我tui3伊受傷hit日起有細膩保守這個錶仔。」
Heng5-su7講：「照我看這個錶仔只有值一千銀e5十分一。」
伊e5 老母講：「就是--ah，你e5 老父未受傷e5以前做代誌真明白，真儉省--e5,我想伊斷斷boe7將攏總e5銀去買這個錶仔，hit日暗所有e5事情我都記--得，我tu2-tu2 teh食暗飯e5 時，你e5 老父提一個錶仔hou7 我看，對我講你將這e5錶仔小心保守，tu2-tu2講到保守兩字，忽然有厝邊e5人teh走入來，hoah講：『地岸裂--開lah！十分e5危險，緊緊去救。』你e5 老父聽見這個話，趕緊提器具，走--出去，聽候到半暝，人將伊扛--倒來，已經m7知人--lah，親像死了一樣，伊頭部受傷，真傷重，濟濟日發熱，頭腦漸漸變做憨，就tui3 hit 日起無有一日看見伊e5頭腦好好，現在竟然變身親像嬰仔一樣。」
Heng5-su7講：「阿母--ah，我想你這時應該著將hit e5金e5錶仔賣。」
伊e5 老母講：「賣伊做甚mih？我決斷m7賣，你e5 老父叫我著保守，我自然著好好保守伊，m7 但an2-ni，若是我現在提出去賣hou7 人看見，的確giau5疑你e5 老父早前偷提--lah。」
Heng5-su7講：「阿母，你講e5無錯，我代先無想到，無論咱怎樣散hiong，總無beh賣伊，我m7 愛人giau5疑我e5 老父是賊。」
伊e5 老母講：「我e5 子--ah，這個話無錯，咱著好好保守這個錶仔，若有一日你親愛e5父好，會曉--得，就thang將這個事問伊，kiam2-chhai2這1000銀thang來chhe7著。」Koh講：「Hit日暗，kiam2 m7 是奇怪--mah，共總出三項事，第一項是你e5 老父提這個貴氣e5錶仔hou7 我，第2日伊跋倒到beh死，第三這1000銀無--去。」
Heng5-su7講：「阿母，你對tah落得著hiah 濟e5銀？」
伊e5 老母講：「做人tiam3世間，總著好天時持防落雨e5日，m7 thang出在意思浪費，所以我chiah e5平常e5所費日日省用，當發大水e5 時，你e5 老父趁ti7地岸e5錢koh較濟，koh因為你e5 老父做人是勤勞，暗倒--來，另外也做別項工，得著e5錢也無少，所以每星期咱另外chhun錢，我起頭將錢he7 ti7一khia舊襪內，有金錢koh有銀錢，十分thang愛，襪囥滿無te3 he7,我koh將伊he7 ti7 一個細khia箱內，有時我暝--時boe7睏得，我就開箱蓋，手摸hite5錢，真是歡喜，心內感謝上帝賞賜我積聚chiah e5錢，m7 但夠額做子查某子入學堂e5費用，koh你e5 老父有chiah e5錢thang hou7 伊m7 免做hit e5粗重e5生活，ti7 家內休息。HaiN7-- ah，你e5 老父早前真是艱苦，tui3早到暗，無有一項事hou7咱費氣，每星期你e5 老父開箱蓋將伊所趁e5錢下一兩箍ti7 箱內，笑嘻嘻kap lin2 chim嘴講：「這e5是你e5 學費，將來你大漢thang做先生，抑是做醫生，攏靠這個錢，Tui3伊著病以後弄到這樣。」伊e5 老母講到chia koh逼Heng5-su7講：「你緊去買冰鞋，m7 thang koh延chhian5。」
Heng5-su7走到門口，koh越來對伊e5 老母講：「阿母，我koh問你一句，你bat問老父這個錢到底ti7 he7 ti7 甚mih所在--nih8?」
老母講：「子--ah，我也常常問伊，但是伊攏是看我帶笑，講淡薄無相干e5話，親像細漢囡仔一樣。舊年冬天，你kap Kat-la-ti2發重熱e5 時，咱e5 食物beh了，我koh boe7會出去做工，驚了我無ti7 家內，你kap Kat-la-ti2 beh死，hit 時我bat替你e5 老父剪頭毛，輕輕對伊e5 耳仔問伊hit e5錢he7 ti7 甚mih所在，ai --ah，伊不過是搓搓我e5 衫，i-i a-a講淡薄e5話，以後我看Kat-la-ti2親像beh死，你e5 熱度koh較升懸，我心內發急，就大聲叫，問hit箱仔內e5錢下 ti7 甚mih所在，獨獨親像對石頭喝一樣，一點e5知覺亦無有。」伊e5老母講到這位，不止憂悶，就哭--起來，Heng5-su7亦流目屎勸伊e5 老母講：「阿母--ah，這個代誌已經過去，現在咱thang來將這個代誌boe7記--得，你也m7 thang因為我舊年e5破病koh再來哭，我現在身體長大，koh勇健，Kat-la-ti2伶俐，koh順命令，無久阮兩個長成，家內就beh興旺，阿母--ah，阮兩人攏情願看咱e5 家庭做快樂，比世間所有e5錢iau2較好。」隨時向Kat-la-ti2講：「是m7 是？」
Kat-la-ti2哭講：「阿母也知你所講e5話無錯，你趕緊企買冰鞋m7 免ti7 chia koh再提起以前e5事，來hou7 阿母傷心。」
Pek嬸看見伊e5 囡仔真親愛伊，心內十分e5歡喜，koh責備家己因為有那親像嫌丈夫e5所在，tui3 an2-ni將目屎拭拭，對伊e5 囡仔講：「好，我m7哮--lah，今暗是聖誕節，咱chiah e5應該著快樂。」Heng5-su7 beh起身去買冰鞋，伊e5 老母叫伊講：
「Koh聽候幾分鐘iau2有兩三針，這雙襪就thang明白，你thang提到街--nih8去賣四角銀。」提這個錢去買淡薄麵倒--來，這內iau2有一個銅lui thang來替你e5 小妹買一個餅。Kat-la-ti2聽見，搭手真歡喜，這個真正好--lah，阿哥有冰鞋逐家都有麵thang食，我另外有一個麵餅，阿母，你家己有聖誕e5禮物--mah？」
Pek嬸笑講：「我有好e5禮物，就是我第一寶貝，第一愛聽命令e5囡仔。」
Kat-la-ti2講：「這個禮物就真夠額--mah？」
伊e5 老母講：「這兩個囡仔是荷蘭國第一好e5囡仔，做我e5 子查某子，kiam2無夠額--mah？」
Heng5-su7講：「阿母--ah，你就是荷蘭國第一好e5老母。」伊e5 老母講：「今襪已經明白，緊提--去，若無，聽候你倒--來日就beh暗--lah。」
獨獨Heng5-su7猶原teh講：「我雖然是歡喜買冰鞋，但是我e5 意思m7值得將這個錢去請hit e5有名e5博醫生來，這e5博醫生是雲騰大學堂畢業--e5,現時做這間e5醫學部長，本事第一懸，若伊來看老父e5病，kiam2-chhai2會醫好，也be7 thang 知。」
伊e5 老母講：「請博醫生來，無hou7 伊50箍銀，伊一定m7肯來，我替你e5 老父請醫生，已經用無少e5錢，但是醫生路尾boe7會將伊e5病醫好，hou7 伊醒悟，驚了是上帝e5意思，人boe7會猜測，你去買你e5 冰鞋，m7 免講濟濟話。」Heng5-su7憂憂愁愁出--來，一路想起伊e5 老母講in兩個囡仔是荷蘭國第一thang疼，第一聽命令e5囡仔，boe7免tit面帶笑笑，心內真快樂，穿著一雙柴鞋走冰溪頂過--去。亦走teh真好。
第四章
老母受危險
Heng5-su7 tu2-tu2 teh過冰溪e5 時，遠遠看見博醫生tu2-tu2 beh tui3冰溪經過，伊e5 心想這位e5博醫生，就是荷蘭第一出名e5大醫生，但是伊e5 面盡固執，真驕傲，逐人看了真驚伊，這時Heng5-su7一心想愛醫好老父，就m7 驚伊e5 威嚴，暗想講上帝差遣這位天下出名e5大醫生來chia，tu2好hou7 我看見，我這tiap8暫時無買冰鞋，就提這個錢請伊去醫治父親這個老醫生e5樣真兇惡，Heng5-su7心內有淡薄驚伊，獨獨若無趕緊決定主意請伊，伊liam5-piN beh過去，tui3 an2-ni大聲叫講：「博醫生，博醫生--ah。」這個醫生聽人叫伊，就企--teh，Heng5-su7走進前去，博醫生雙目thi2開，lek  目眉，choai7嘴，看Heng5-su7兇猛e5聲講：「你beh甚mih代？」Heng5-su7驚到心跳無煞，就講：「大醫生--ah，我是來請你做好事。」
醫生聽見伊講，koh較發受氣，大聲講：「做你去--ah，我攏m7 bat用錢hou7 乞食。」伊tu2 kiah8 枴仔beh扑Heng5-su7，Heng5-su7講：「好e5醫生--ah，我m7 是乞食，你看我手nih8 iau2有提錢，我求你是因為我老父e5緣故，伊tu2著一個奇怪e5病，一日到暗，che7 ti7 家內，全然無振動，親像無病，但是無有思想，也boe7會講話，伊這個病就是因為伊hit暝ti7 地岸頂，tui3一個懸e5架頂跋--落來e5 時得--著e5。」
醫生聽見chiah e5話連聲問講：「甚mih？甚mih？你koh詳細講一擺。」Heng5-su7就將伊e5 老父e5事情koh再tui3頭到尾，誠實恭敬，驚惶講一擺，講了就講：「請醫生去看--伊，我知chiah e5錢無夠額，若是你若肯救我e5 老父，我甘願本身替你做工，無提半圓。」這時醫生e5面忽然改變，真和氣，伊e5面e5光，親像日tui3烏雲出現，伊e5 目珠內充滿e5疼心，koh憐憫e5心，本然kiah8枴beh扑Heng5-su7，今kiah8手he7 ti7 Heng5-su7e5肩頭頂，溫柔e5聲講：「我無beh tih8 你e5 錢，你thang提--去，我的確beh去看你e5 老父。」Koh問伊tu2著病有幾年--lah。
Heng5-su7講：「10年--lah。」
醫生就真可憐伊講：「今仔日我boe7會去，因為我beh 到赫根去看細公主，聽候我倒--來e5 時我就到你e5 家，你tiam3甚mih所在？」
Heng5-su7 hou7 醫生看講：「Tui3這條路落去無偌遠三間舊e5細草厝就是，外面e5細漢囡仔，攏稱我e5 家，做am-kham3人e5草厝，真快chhe7--著。」醫生講：「真好，我的確會來。」Heng5-su7就走。醫生家己吐氣講：「伊e5老父e5病照這樣e5情形是無向望，我卻真疼hit e5囡仔，伊有差不多親像我e5 子La-jin5-su e5款，但是我e5 子e5做人，大無親像伊，我總無boe7記得我e5 子e5歹無禮，以及逐項e5驕傲。」隨時無歡喜e5面色，lek目眉，一面想，一面行。
這時Heng5-su7心內iau2-be7定著，想beh代先倒來報這個好消息，抑是去買冰鞋kap小妹e5餅，後--來想我代先去買物，才倒來報未晏，tui3 an2-ni將物買好，倒來家--nih8,就ka7伊e5 老母講路--nih8一切所tu2著，老母聽--見實在快樂心，想王后所請e5醫生，也beh來到我e5 家，伊若boe7會醫好我e5 丈夫，iau2-ku2伊肯來，我也真歡喜，何況伊不止有本事，既然來，我丈夫總有thang向望。In這擺聖誕節真有興趣，Kat-la-ti2 kap Heng5-su7因為in兩人有新e5冰鞋，koh較快樂。Hit暝月光懸懸照親像日--時e5款，就ka7老母講beh到冰溪頂，伊e5 老母只有准in thit-tho5一點鐘，就著倒來睏，對an2-ni兩個囡仔去，看見有真濟男女囡仔已經ti7 hia溜冰，Cha-lip8也ti7 hia。查立原來做人無好，伊看見Heng5-su7 kap Kat-la-ti2比別人溜teh較好，就對別e5囡仔講：「我m7 願hit e5呆e5囡仔kap咱chiah e5人溜冰，若an2-ni，到正式比賽hit 日，驚了伊也來kap咱相kap比賽溜冰，咱來ka7 Hek-tek小姐講的確m7 thang hou7 in同比賽溜冰。」
彼得講：「我決斷m7 an2-ni ka7 Hek-tek小姐講，因為若伊好e5良心，的確m7肯因為in散hiong就無hou7 in去比賽溜冰。」
這個彼得就是提錢hou7 Heng5-su7買冰鞋--e5,所以伊真歡喜Heng5-su7。Cha-lip8看彼得所應e5話，chin7嚴正e5,就m7 敢koh講。另外有一個囡仔名叫The5-o-hui-lo5-su，對別e5囡仔講：「你看，Cha-lip8真驚彼得。」查立聽--見越頭罵hit e5囡仔講：「你這個細老鼠，你這個細尾虫，細猴你e5 名字到chiah長--e5,親像猴尾一樣。」這群e5囡仔聽見查立這樣e5罵，攏大笑。查立罵了，就溜冰去，tui3這時查立知彼得保護Heng5-su7 in，若是彼得ti7 hia Cha-lip8就m7 敢講Heng5-su7，Kat-la-ti2甚mih話。Heng5-su7 kap Kat-la-ti2平素m7 愛kap富貴人e5囡仔往來，因為驚了hou7 in看輕，所以Cha-lip8 kap彼得所講e5話in m7 知。Kat-la-ti2對伊e5 阿哥講：「你看這擺e5聖誕是怎樣e5快樂，咱兩人攏有冰鞋。」講到這句忽然聽見有一個細細e5聲傳到耳仔內，ti7 冰溪thit-tho5 e5人無有一人聽--見，只有Heng5-su7 kap Kat-la-ti2，認得是in老父kap老母 ti7 hit內相扑，面攏變白白。Heng5-su7 kap Kat-la-ti2走倒來家--nih8,看見in e5老母跪ti7 一堆燒e5柴e5面前，看見這個光景boe7免得大驚。原來Heng5-su7 e5老父平素是歡喜看見火煙，所以伊e5 老母逐擺無代誌e5 時，就燒柴火，用嘴pun5,hou7 火e5光發，hou7 伊e5 丈夫歡喜。這時tu2-tu2 teh pun5火，無扑算丈夫忽然起來進前，雄雄將伊e5 某掠去hiat落火，一面hiat，一面笑，雙手攏無放鬆，伊e5 老母e5力boe7贏--伊，竟然hou7 伊hiat到火e5面前已經將衫燒--著lah。Heng5-su7一下看，一面看見扑火，一面用手車伊e5 老父，厝內koh無水thang潑火，伊e5 老父koh憨笑無煞。Heng5-su7想無法度，只有盡力將伊e5 老父掠開，伊e5 老父也用力車Heng5-su7。Hit時伊e5 老母e5衫燒--著，通身親像ti7 煙火e5中間，但是伊猶原跪ti7 煙中祈禱。Heng5-su7這時真趕急m7 知著怎樣，Kat-la-ti2緊緊走到廚房將一塊碗toe2伊e5 老父所歡喜e5餅，捧到伊e5 老父e5面前下ti7塗腳，chhoa7伊e5 老父來食，伊e5 老父才放伊e5 老母，親像細漢囡仔一樣，爬ti7 塗腳teh食，伊e5老母佳哉只有燒著衫，人無有受傷，Heng5-su7緊緊替伊扑hoa 火。這一暝因為伊e5 老父雙手扶頭，熱度真懸，伊e5 老老母歸暝看守，直到天光，m7敢略仔貧憚，過日早起，伊e5 老母問Heng5-su7講：「醫生今仔日話到--mah？」Heng5-su7聽見講，就去chhe7醫生。Kat-la-ti2幫贊伊e5 老母ti7 家內服侍破病e5老父，這時家中非常冷靜，真淒慘，伊e5 老父倒ti7 眠床，直直chhan無煞，伊e5 老母ti7邊仔小心服侍，前伊e5 丈夫怎樣凌辱，伊一概無囥受氣，用手拭伊e5 頭kap嘴唇，因為伊e5 熱oh退，一面哮，一面祈禱，求上帝免hou7 伊死。這時Kat-la-ti2將塗腳掃好，koh 剖柴起火，koh將霜創融，備辦伊e5 老母beh用，代誌做完，就坐，倚近床邊看伊e5 老父，koh求伊e5 老母去睏，輕輕講：「阿母，你真厭sian7,tui3昨暗到這 tiap8無有睏一刻久，我已經ti7 樓頂備辦眠床，頂面chhu逐號軟e5物，真爽快，這個是你e5 睏衫，thang將好e5衫換--起來，我替你摺好勢，下 ti7 箱內，你放心去睏。」伊e5 老母搖頭，目珠看伊e5 老父，頭也無kiah8--起來，Kat-la-ti2講：「阿母，我thang替你看守，若是老父振動起來，我thang叫你，緊緊睏淡薄久，你e5 面青白，目珠血紅。」Kat-la-ti2雖然殷勤勸伊e5 老母，但是伊e5 老母m7肯離開伊e5 老父，Kat-la-ti2看著伊e5 老母這樣，心內雖然著急，iau2-ku2會安靜，家己想這時我專心憐憫老母，無憐憫老父，未免無公平，也koh損害天良，koh想Heng5-su7第一疼老父怎樣我boe7會，koh倒轉想我m7 是無疼，不過Heng5-su7比我較有疼老父，是因為Heng5-su7年歲較大，無驚老父，我較細漢較驚老父，我可憐e5老母真有吞忍e5心，be7 bat發受氣，攏無親像我。設使我e5 父會曉得thang ka7咱講hit e5錢下ti7 甚mih所在，其餘e5代誌，我攏無要緊。想到chia忽然koh較艱苦心，就講：「上帝--ah，求你hou7 我e5老父切切m7 thang死。」替伊e5老父祈禱，已經半日--lah，koh想Heng5-su7若ti7 chia，伊真會曉--得，的確會hou7 老父安靜，無ai-ai chhan boe7致到攪擾，koh吐氣講：「我e5 父若果然boe7救--得，我也無thang koh去冰溪溜冰--lah，我著將hit雙新e5 冰鞋送還Hek-tek小姐，Heng5-su7 kap 我兩人，也無thang去看hit e5賽會--lah。」Kat-la-ti2 hit 時目屎koh再流落來。
伊e5 老母講：「心肝子--ah，你m7 thang哮，你e5老父e5病boe7到咱所想e5地步。較早e5時伊一擺有親像這號款，的確無要緊。」
Kat-la-ti2大哭講：「阿母--ah，你m7 知我偏私e5心，親像無疼老父一樣。」
伊e5 老母講：「你是聰明koh gau5吞忍e5囡仔，真會曉想。」Kat-la-ti2伊e5 老母e5衫，親像beh講話，躊躇無定著e5款，伊e5 老母就細聲講：「你m7 thang做聲，hou7 你e5 老父安靜睏tiap8 仔久，若無an2-ni，驚了伊會醒。」
Kat-la-ti2 choai7嘴講：「昨暝老父拖你入火e5 時我giau5疑伊m7 是老父，今知我giau5疑錯--lah。」
伊e5 老母koh緊講：「M7 thang做聲，m7 thang做聲。」因為看見伊e5 丈夫teh-beh死e5款式，就輕輕將眠床搖動，試看是有死抑m7 是。這時Kat-la-ti2也無做聲，liam5-piN將伊e5老母燒chhun e5衫，khiu2臭礁e5線，koh講：「這領佳哉是棉--e5,若是布--e5已經燒了--lah。」
第5章
博醫生割症
Koh四日博醫生kap一個少年懸大e5副手到Heng5-su7 e5家內看伊e5 老父。醫生用細聲kap副手談論，Heng5-su7企ti7 窗仔邊恭敬聽候醫生設法救伊e5 老父。後--來醫生講：「我深信這個病是忽然一下跋倒去tong7著腦，致到這個液囊kap一個細瘤生ti7 腦內，腦髓受teh，所以失了知覺應該著liam5-piN 割。」
副手講：「你今仔日已經hou7 人請beh做三項事，(1) ti7 京城，有三個腳beh割，(2)ti7 Phok-lok8-khek e5所在，有一蕊目珠beh挖--起來，(3) ti7 河邊，有一個瘤beh割，怎樣會koh醫這個病--nih8?
醫生講：「Hit e5腳kap目珠都boe7害著身軀，這個是奇怪e5病，應該著代先醫治，來試看我e5 手段，你看這個Pek嬸，兩月日無kiah8頭--lah，真可憐--ah，這項症卻是真大--e5。」這時醫生真大聲講親像boe7記得是甚mih所在，因為得著這個奇怪e5病thang醫治，十分e5高興。副手講：「你想這時會liam5-piN救這個可憐e5病人--mah？」
醫生講：「我想定著會救伊。」
副手就老實講：「我想荷蘭無人會醫這等號e5病，獨獨kiam2-chhai2你會。」
醫生聽了就無歡喜講：「你m7免加講話就叫Heng5-su7來ti7 面前kap伊講話。」
博醫生做人是奇怪，本m7 愛kap查某人講話，koh m7 愛副手講到割症e5事，驚了查某人聽見beh割，就驚beh暈--去，抑是大哭，所以伊kap Heng5-su7講伊e5 老父e5情形，koh ka7伊講，伊家己深信會救這個病。Heng5-su7恭敬聽一擺，面一擺白，一擺紅，目珠注意看伊e5老父，越頭大聲問醫生：「你kiam2 m7 是講，kiam2-chhai2 thai5割了我e5 老父會死--mah ?」
醫生講：「Kiam2-chhai2,總--是我深信會醫治伊，boe7致到死。」
Heng5-su7講：「若無割，這個病會致到死--mah？」
醫生講：「一日過一日那傷重，到路尾液囊teh 著腦，liam5-piN 就死。」
Heng5-su7講：「若割kiam2-chhai2會救伊，但是著偌久才會知會好--boe7?」
這時博醫生就發受氣講：「Kiam2-chhai2一日抑是一點鐘，緊緊kap你e5 老母商量，我e5 時間真短，無閒thang談論。」Heng5-su7就kap伊e5 老母商量，後--來伊e5 老母講：「醫生--ah，會hou7 伊疼--mah？」應講：「我m7 知，kiam2-chhai2會疼，kiam2-chhai2 boe7疼。」
老母koh問講：「割會救伊好mah，你會包mah？你ka7我e5 子講，Kiam2-chhai2,kiam2-chhai2」百嬸話講未了，醫生講：「是我ka7伊講割kiam2-chhai2會死，獨獨向望會救--伊。」Tui3 an2-ni就將錶仔看一個講：「Thang割抑m7 thang割，緊緊主意。」
Pek嬸越面ka7 Heng5-su7講：「嬰仔，beh怎樣講nih8?」
Heng5-su7講：「上帝會hou7 你知。」伊e5 老母aN3頭祈禱講：「求上帝指示我著怎樣講。」Liam5-piN 親像伊e5 祈禱ti7 伊e5心內hou7 伊決定，就kiah8頭向醫生講：「我甘願，thang來割。」醫生就boe7 免得講：「怎樣chiah久定著？」Tui3 an2-ni博醫生kap伊e5 副手e5相kap議論，就tui3皮包內提出一枝光滑e5刀。這時Kat-la-ti2企ti7窗仔前，一下看醫生kiah8刀，進前去看，就叫伊e5 老母講：「老父無犯罪，昨日koh m7 是有意思beh燒你，怎樣in beh thai5死伊--nih8?」伊e5 老母艱苦e5聲講：「我m7 知，我boe7曉--得。」醫生講：「An2-ni boe7做得，你kap你e5 查某子著出去，只有你e5 子ti7 這內就好。」Pek嬸不得已就轉面色，忍氣吞聲，但是目珠雖然紅，聲音雖然低，講話卻親像有主見e5人，就講：「醫生請你hou7我kap我e5 丈夫tiam3--teh。」
醫生講：「Thang，獨獨你m7 thang做聲。」
應講：「好。」
這時Kat-la-ti2驚，就走去樓頂，hit 內倚壁有一張細眠床，伊就倒ti7一所在，竟然無人知。醫生就將外衫褪--起來，用一個盆toe2水he7 ti7 病人e5邊仔，越面對Heng5-su7講：「囡仔我會倚靠你mah？」
應講：「會。」
醫生講：「你thang企ti7 你e5 老父e5頭邊，你e5老母會ti7 伊e5正爿。」Koh對Pek嬸講：「你著記--得，m7 thang哭一聲，亦m7 thang暈--去。」
百嬸應講：「知。」就坐ti7床邊。這時是第一thang驚e5 時，副手也ti7 hit內面幫贊。Kat-la-ti2 ti7 樓頂用伊e5 金金e5目珠偷看，看見這個光景，忍不住，就tui3樓頂走落來，坐ti7 門外霜雪e5地，聽窗仔內e5聲，不止大，想hit兩個古怪e5醫生定著將我e5 老父害死了，就哭到無聲，後--來koh轉想我e5 老母也ti7 hit內，Heng5-su7也ti7 hit內，in的確會照顧我e5 老父，koh想我e5 老母e5面m7 知變做怎樣--lah。Tu2-tu2想e5 時忽然間知家己e5身軀非常e5寒冷，koh知身體十分e5厭sian7,就家己講我較好著睏；tu2-tu2睏e5時，知有一人將手hoaN7 ti7 伊e5 肩頭頂，溫柔e5聲講：「囡仔緊起--來，緊起--來，你tichia7 boe7會睏，驚了會凍死。」
Kat-la-ti2慢慢kiah8頭beh thi2目珠看，艱苦thi2 boe7開，到thi2 開細膩一下看，原來是Hek-tek小姐，心想這個事亦無奇怪，因為常常是夢見Hek-tek，這時想也ti7 夢中。Hek-tek小姐猶原連連叫Kat-la-ti2無煞，講：「你的確著趕緊起--來。」Kat-la-ti2koh thi2開目，一下看是真--e5,並m7 是夢見，只有看少年可愛e5小姐，用手搖伊醒，勉強伊起--來。Kat-la-ti2漸漸精神，用雙手je5 目珠，家己盡見笑講：「我怎樣睏--去nih8?」
Hek-tek笑講：「你真厭sian7,你e5 嘴唇已經親像雪e5白，這tiap8你歸身軀倚ti7我，淡薄運動，hou7身體較燒，然後我才chhoa7你到家內。」
Kat-la-ti2：「M7,m7 m7,醫生m7允我入去。」Hek-tek心內不止奇怪講：「An2-ni咱m7 thang入去，就ti7 chia 行行--lah。」 Koh問講：「是怎樣m7 thang入去？」
應講：「醫生講m7 thang，我e5 老父是割症，這時ti7 hit內teh動手，你想我e5 老父已經死mah？」
Hek-tek聽見講，就aN3耳空細膩聽，攏無人teh做聲，就走到窗仔前偷看。Kat-la-ti2講：「Hek-tek小姐，hit內看無見，我e5 老母已經用幼紙糊密--lah，thang去南勢破窗仔hit 位看。」Hek-tek緊緊走--去，koh對Kat-la-ti2講：「你也thang來相kap看。」兩人就到破窗仔口，Hek-tek叫Kat-la-ti2代先看，Kat-la-ti2看一tiap仔久，Hek-tek問講：「你看甚mih --mah？」
Kat-la-ti2講：「小姐，我e5 老父睏--去攏無振動，頭已經用布包--teh，其餘e5人目珠攏teh看伊，我beh入去看看，你beh入--mah？」
Hek-tek講：「這時我m7 thang入去，我beh倒--去lah，再會。」講煞就去。
第6章
老父醒
Kat-la-ti2走入房內，看見房中攏無聲說連hit e5老醫生呼吸，也聽會見，Kat-la-ti2就摸伊e5 老母e5手親像霜e5冷，看見伊e5 面卻是發紅，過無偌久看見病人略略仔振動。博醫生就注目看伊，其餘e5人不止奇怪，koh停一tiap-a2-ku2,伊e5 老父koh kiah8伊e5 手起來摸家己e5頭額，漸漸thi2 開目珠親像驚e5款式講：「Hit e5草蓆著較懸--lah，今著添赤土，水流真緊攏無時thang…」伊e5 老母向前牽伊e5 手看伊問講：「是ka7我講抑m7 是…」
病人細仔聲講：「是你--mah？我睏--去，這時頭有淡薄疼，細Heng5-su7 ti7 tah落？」
Heng5-su7歡喜就大聲叫講：「阿爹，我ti7這內。」
醫生看見in這樣趕緊撥in退開，百嬸講：「感謝上帝，伊這時會認得我--lah，Kat-la-ti2緊看你e5 老父。」博醫生這時盡力叫in m7 thang做聲，無路用，勉強in 離較遠也koe7會行。
Heng5-su7 kap伊e5 老母連哭帶笑，摸昏迷tu2仔醒e5病人，Kat-la-ti2雖然無做聲，看伊真快樂，伊e5 目珠也是發金，伊e5 老父koh細仔聲講：「小寶貝teh睏--mah？」小寶貝是in十年前叫Kat-la-ti2 e5話；代先叫細Heng5-su7也是in十年前叫Heng5-su7 e5話。伊睏了十年m7 知細漢囡仔已經大漢--lah，tui3 an2-ni伊e5 某指Kat-la-ti2講：「這個就是。」Koh對醫生講：「先生--ah，你救阮chiah e5,伊十年e5中間一項事to m7知，感謝你e5 恩醫好醫伊現在知世間e5事，實在感謝你無煞。」Koh對Heng5-su7、Kat-la-ti2講：「你做甚mih，無較緊感謝醫生--nih8?」博醫生無做聲，向天一下指，in攏明白伊e5 意思，一個一個跪落，博醫生頭殼aN3 落。百嬸祈禱e5時iau2-ku2牽伊e5 丈夫e5手，副醫生也企ti7火爐邊，Heng5-su7 e5老父問講：「今仔日是禮拜日--mah？Lin2 chiah e5 teh祈禱。」Pek嬸aN3頭boe7會應伊是為著甚mih緣故，因為hit 日並m7 是主日。伊e5 丈夫koh慢慢講：「咱thang來讀一章e5聖經，」koh講：「我boe7曉--得，我怎樣會chiah軟弱，若無，請hit e5牧師讀hou7 我聽。」伊錯誤認醫生做牧師，所以講這號話。Kat-la-ti2聽見講：「tui3架仔頂將大本e5聖經冊提--來。博醫生稱做牧師不止無歡喜，就將聖冊提hou7 副手--e5,叫伊讀。讀明白博醫生ka7 in講：「Lin2著十分e5安靜，m7 thang攪擾伊，無an2-ni伊猶原會死。」
Pek嬸搖手ka7伊講：「病人已經teh睏，m7 thang做聲。」
醫生koh細仔聲ka7 Pek嬸講：「凡事專務著安靜，你會曉--得mah？這個真是一項e5大事，今仔日m7 thang hou7 伊食一點仔e5食物，明仔日我beh koh來看伊。」講煞就緊緊kap副手倒--去；in真體面e5馬車ti7 外面冰溪頂，行來行去，已經聽候真久，Heng5-su7就送醫生出--去恭敬講：「醫生--ah，願上帝祝福你，我攏boe7報答你這號e5大恩。」
醫生講：「病人醒e5 時只有你著照你所會曉--得e5幫贊伊，就是報答我--lah，設使in 無安靜，攪擾e5聲音，抑是哭e5聲hou7伊聽--見，雖然醫好了--lah，也會死，何況醫這時tu2-tu2十分e5軟弱e5 時，若是你ai3老父好，專務的確hou7 伊安靜是要緊。」講煞就坐馬車，Heng5-su7企teh看，伊e5 車去了才入去。
第七章
散hiong e5掛慮
過日博醫生到Pek嬸e5家，這下入厝，就看見全家e5人攏快樂e5款式，家己心內也真安慰。Pek嬸坐ti7病人e5身邊teh刺襪，伊e5 丈夫安穩睏ti7 眠床--nih8,Kat-la-ti2 ti7 厝角桌頂teh做麵包。醫生入去大略問幾句病人e5情形，in應e5時顯出快樂e5樣。醫生去摸病人e5脈，就對Pek嬸講：「Iau2-ku2十分e5軟弱，現時thang hou7 伊食--淡薄，獨獨m7 thang傷濟，要緊伊著食補e5物。」
百嬸歡歡喜喜講：「阮有烏e5麵包，iau2有am2糜，是平常食--e5。」
醫生憂面講：「無有比這個較好--mah？Hit e5物boe7用--得，病人著食牛肉汁、白麵包、烘e5餅雞卵、牛奶、雞湯、葡萄汁，chiah e5物。」Teh講e5 時看見病人親像冷e5款式，隨時指講：「伊kah e5被，要緊著輕也燒才好。」講煞koh問Heng5-su7 ti7 tah落，Pek嬸應講：「伊出去chhe7工thang做，先生請你坐。」
醫生緊緊講：「M7 免坐，m7 免坐。」病人看了Pek嬸這句iau2-be7講出，伊就去。Pek嬸就趕緊到伊e5 丈夫e5眠床看伊e5 丈夫，暗暗流目屎。這時Heng5-su7倒--來看伊e5 老母e5款式，就驚講：「阿母怎樣--ah？老父有較傷重--mah？」
伊e5 老母就越頭來對伊e5 子講：「是--ah，你e5老父teh beh餓死--lah。」
Heng5-su7聽見講，面隨時變色講：「是甚mih意思--nih8?伊若枵這時趕緊thang hou7 伊食。」就叫Kat-la-ti2講：「你thang提淡薄糜來hou7 老父食。」
伊e5 老母緊喝講：「M7 thang，m7 thang，若hou7伊食糜，就會死--lah，咱這號e5苦lim食，伊是boe7會食e5。Heng5-su7--ah，你e5 老父beh餓--死lah，醫生講伊一定著食肉，雞卵、雞湯、牛奶、白麵包、葡萄汁，這等號e5補物才好，ai --ah，這時家內無半圓，欲怎樣--nih8?」
Heng5-su7講：「阿母，醫生講伊的確著食這號e5物--mah？」
伊e5 老母講：「著。」
Heng5-su7講：「阿母，現在你m7 thang著急，也m7 thang哭，伊beh食e5物，我今仔日到暗thang盡我e5力量趁--倒來買hou7伊食，代先將我hit 張眠床e5被hou7 伊蓋，我e 昏thang睏ti7 草內。」
伊e5 老母講：「Heng5-su7--ah，hit領被太重，醫生講一定著用輕也燒e5 hou7 伊kah才好。」 Koh吐氣講：「Ai --ah，Heng5-su7--ah，你e5 老父teh-beh凍死--lah，因為現在咱e5柴也無--lah。」
Heng5-su7講：「無要緊，我將榆樹e5礁枝剉落來燒，thang hou7 hit e5房也燒，我這時beh出去，iau2-be7暗我beh將chiah e5物買倒--來，若是本所在無代誌thang做，我就beh到京城去chhe7工，阿母，你m7免驚，危險已經過去--lah，你看老父已經較精神--lah，咱thang放心做將來e5事。
Pek嬸 koh吐氣講：「無錯，無錯，」就將目屎緊緊拭礁。
Heng5-su7講：「阿母，你m7 thang急，你看老父睏--teh，較好--lah，試想上帝已經將伊送回來，kiam2肯這時hou7伊餓死--mah？伊所著食e5物我今暝會買--來，我e5衫袋仔內雖然空空，但是親像滿滿錢一樣，你千萬m7 thang憂悶。」講煞就出去。
Pek嬸家內親像這樣e5散hiong，tui3早以來iau2-boe7有tu2--著，這時家中e5景況，ti7厝邊e5人看了，也是真boe7忍--得，柴也無--lah，米糧只有chhun Kat-la-ti2所teh做e5麵包na7-tiaN7。這幾日，in 家內就儉省teh 食。Pek嬸本身想，麵包未食了e5以前，伊kap伊e5 囡仔會趁幾個錢thang過日，koh看伊e5 丈夫較好，心內真快樂，所以也無hou7 Heng5-su7知家內無錢，無扑算醫生叫伊e5 丈夫著食好e5物，家內也攏無一圓，所以心內十分著急。
Heng5-su7早早出去，行一半日無有chhe7著一項事，心內已經失望，倒來家--nih8,koh看見，家中這樣e5光景，心內koh較加添慘慼，雖然an2-ni，伊iau2是真勇敢，ai3盡家己e5力量，補助伊e5 老父所欠用--e5。這時趕緊tui3京城，去chhe7事，一路行一路想，醫生若知阮家內e5艱苦伊無的確叫我將這個好食物hou7老父食，後--來koh想我m7 應該想an2-ni，現時老父這號e5軟弱，是應該著食e5,我應該盡我e5 力量做工來趁錢thang買，koh想我到城--nih8 chhe7事，前擺彼得ka7我講若是我欠用甚mih thang 來ka7伊講，伊會幫贊，m7 值著來去chhe7伊。Ai --ah，若彼得e5老父ti7--teh就好，伊的確有工thang hou7我做，若是這時夏天就好--lah，也有事thang做。Heng5-su7想--著，過河趕緊行去彼得e5家，koh憂悶心想講，老父這時teh 聽候物thang食，我beh怎樣今仔日會趁錢thang liam5-piN 買hou7 伊食物，但是我已經允老母--lah，現時無發--lah，只好代先去彼得e5家討淡薄食物，彼得也掠做無奇怪；今仔日thang暫時hou7 老父食，我koh再到城內趁錢，料理明仔日e5 lim食。Koh想這個是討飯e5事情，chin7 oh做。這時心內艱苦，面顯出見笑e5樣家己想姓Sou e5家，tui3早以來無有一人做乞食，thang講我做頭一個mah？Thang講我e5老父是tui3死復活--起來，iau2 beh求人做好事mah？Heng5-su7想到chia boe7禁得開聲大哭講：「Ai--ah，我e5 老父是真聰明koh真能幹e5人，伊決斷m7 肯對人求討，也決斷m7 肯hou7 我做乞食。」
Heng5-su7忽然想來講：「我現在怎樣m7 將hit e5錶仔去當--ah，若提到城內，就thang換錢來，也免得做這個下賤e5工，對人討食，後--來我koh再做工趁錢，將錶仔贖回來，kiam2 m7 是好mah？Ai--ah，老父現在已經會曉--得，我thang kap老父商量。」Tui3 an2-ni 快樂跳--起來，koh講若是老父ka7我講這個錶仔無甚mih關係，就將伊賣也thang，想到這個念頭就轉身對冰溪倒--來，那親像飛一樣，到in e5 家。幾分鐘e5工夫，就到家內，看見伊e5 老母企ti7 門檻，滿面笑容，叫Heng5-su7講：「Hek-tek小姐來--lah，帶一籃肉kap雞、麵包、牛奶、雞卵chiah e5來，醫生也tui3城內差人送一張好e5眠床來，koh真輕燒e5被褥仔來，ai --ah，你e5 老父thang向望好--lah，願上帝祝福in chiah e5。」Heng5-su7也講：「願上帝祝福in。」
第8章
Koh得著老父
Hit一暗Heng5-su7e5老父好真濟，心想beh起--來，坐ti7 大e5 the 椅，thang來烘火。一tiap仔久全家攏歡喜到boe7顧--得。Heng5-su7因為伊e5 老父身體真重，著欠用一項真堅固e5物hou7 伊靠，就提一塊堅定e5大椅，he7 ti7 火爐前；醫生雖然無吩咐Pek嬸准伊e5 丈夫起來坐，但是伊家己注意將伊e5 丈夫扶--起來，ti2-tu2 teh扶e5 時，伊e5 丈夫對伊講：「你企會在，我an2-ni oh企起來，是我已經老--lah，無氣力--mah，抑是因為發熱，hou7 我無力--mah？」
Pek嬸笑講：「你不過是因為破病發熱hou7 你an2-ni軟弱，這位有椅，你坐--落去，來烘火thang歡喜咱今仔日一齊團集。」Pek嬸講了，慢慢放伊e5 丈夫坐ti7 椅--nih8,那親像有卸擔 ti7 椅頂。Heng5-su7也照伊所會e5幫贊伊e5 老母扶伊e5 老父坐--落。這時Kat-la-ti2走來走去，chhe7逐項e5物提hou7伊e5 老母，hou7 伊e5老父靠ka-chiah，koh chhe7一塊細塊椅hou7 伊e5 老父掛腳，Heng5-su7將火撥一下hou7 火發焰，燒去極外e5大。伊e5 老父坐ti7 椅頂，目珠看in，心內真奇怪，家己想tu2 才teh扶我e5 查甫囡仔就是細Heng5-su7--mah，tu2 chiah提chheng2仔teh掃火爐頂e5火灰，一個四尺懸e5查某囡仔，就是伊e5 小妹--mah，我e5 某亦是這號sui2 e5面貌，但是親像心內teh掛慮甚mih，房內e5物件只有一塊榕柴e5桌，iau2 是我以前成親e5 時買--e5,koh有一本聖冊也iau2 ti7 架仔頂，因為看見這號e5景況，boe7免得一滴一滴e5目屎滴--落來。Kat-la-ti2 bat流目屎祈禱，今已經得著允准，因為Kat-la-ti2今知疼伊e5 老父贏過世間e5事，伊看見老父哭就來抱伊e5 頷頸，將伊e5 面倚著老父叫講：「親愛e5父--ah，你m7 thang哭，阮chiah e5攏ti7 chia。Heng5-su7 kap 伊e5 老母心內也真oh過，獨獨無做聲，in看著Kat-la-ti2，看伊e5 老父吐氣，對伊e5 查某子講：「上帝祝福你。」Kiah8起頭來講：「我親像boe7認得你。」Koh快樂e5樣ka7伊e5 某講：「我應該著認得伊。」Tui3 an2-ni用雙手摸伊e5 查某子e5面，真注意看，親像看見伊長大e5款，講：「我應該著認得伊，一對藍色e5目珠kap紅e5嘴唇形貌，kap細漢e5 時一樣，我會記得伊boe7會行e5 時，唱歌，真好聽，但是離開已經久--lah，現在這個事已經過去--lah。」
Pek嬸緊緊講：「Iau2-be7過去，你想我肯hou7 Kat-la-ti2 boe7 記得細漢e5 時e5光景mah？」就叫Kat-la-ti2唱hit e5細漢e5 時所唱e5詩hou7 伊聽，這時伊e5 老父坐ti7 椅頂，身靠ti7 椅背，khoeh目珠，垂手，聽伊唱詩，聲音真好，親像兩歲e5 時所唱--e5一樣，所以感動伊e5 心，嘴唇略仔振動笑笑。Kat-la-ti2唱詩了，Heng5-su7也略仔笑一下，就提一塊柴椅，he7 ti7 伊e5 老父e5面前，將牛奶chiah e5物he7 ti7 頂面，就指講：「阿爹--ah，ti7 chia有牛奶、雞卵、肉汁、白麵包，你thang來食。」Sou Pek-hok一面食一面kap伊講幾句話。Heng5-su7提伊細漢e5 時所thit-tho5一個榕柴所做未成e5細船，hou7 伊e5 老父看，問講：「阿爹，你知這個是甚mih？」伊e5 老父講：「我知是我昨日所做--e5。」Koh講：「Ai --ah，m7 是cha7日，是早真濟年，做iau2-be7成e5細船。」
Heng5-su7講：「雖然be7有做成，我iau2-ku2保惜，聽候你好，手有力，thang做到明白。」
伊e5 老父講：「是，我將伊做好，但是你現在已經成人，m7 是替你，將來thang hou7 我e5 孫仔thit-tho5。」就問Heng5-su7講：「你chiah濟年有幫贊你e5 老母--mah？」伊e5 某ti7 邊仔講：「伊真有幫贊我。」
Sou Pek-hok問講：「Tui3發大水hit年到今仔日有偌濟年--lah？」
Heng5-su7講：「有10年--lah。」
伊e5 老父驚講：「怎樣已經有10年--lah？」Pek嬸記得醫生吩咐講，m7 thang激動伊hou7 伊重感，所以m7 知著怎樣應才好，tui3 an2-ni講：「你現在已經好--lah，著感謝上帝，今著倒床歇睏。」
伊e5 丈夫叫Heng5-su7講：「嬰仔，你來幫贊我，我beh上床去睏--lah。」
Hit暗，Heng5-su7、母、子，三人食暗頓e5 時Pek嬸看見伊e5 丈夫安穩睏，心內真歡喜，Heng5-su7 kap Kat-la-ti2 teh食e5 時，親像心內有teh甚mih一樣。Pek嬸問Heng5-su7講：「你心內teh想甚mih？」
Heng5-su7講：「我想hit一千銀。」
忽然聽見床頂有細仔聲講：「一千銀mah？我想ti7 我破病這幾年e5中間這個銀ti7 lin2真有路用。」
Pek嬸聽見chiah e5話傷心趕緊問伊e5丈夫講：「你是醒--mah？」
應講：「是--ah，我現時好濟--lah，佳哉我有積聚hit e5銀，這10年來有用了--mah？」Pek嬸講：「我e5丈夫--ah，我e5 丈夫--ah，我攏m7 知hiah e5錢ti7 tah 落，我無有得著一個錢。」
Tu2-tu2 beh將攏總e5事ka7伊e5 丈夫講，Heng5-su7搖手講：「阿母，你boe7 記得醫生吩咐m7 thang攪擾--伊。」
伊e5 老母就低聲講：「嬰仔，你kap伊講話。」
Heng5-su7就進前對伊e5 老父講：「阿爹，我真歡喜你身體有較好--lah，扑算明仔日就會勇健起--來。」
伊e5 老父講：「是，我也扑算an2-ni。」Koh問Heng5-su7講：「Hiah e5銀用了偌久--lah？我聽無明你e5 老母所講e5話。」
Pek嬸趕緊進前講：「我是講攏總無一圓--lah。」
伊e5 丈夫講：「無就好，你m7 thang為著這e5事著急，這10年e5中間，一家teh過日，亦beh培養細漢囡仔，用了1000銀也無掠做濟，這幾若年bat tu2著破病--mah ?」
Pek嬸即時哭--起來提圍裙拭目屎。講：「無，無。」
伊e5 丈夫笑講：「無就好--lah，為著啥事beh哭--nih8,我有力thang來趁錢e5時不這個袋仔koh beh滿滿，佳哉我iau2-be7跋倒以前有ka7你講。」
Pek嬸緊緊問講：「Ka7我講甚mih？」
伊e5 丈夫講：「Ai --ah，就是我埋hit e5錢，tu2 chiah我夢見親像我無有ka7你講。」
Pek嬸緊進前beh koh再問伊這個錢埋ti7 tah 落，Heng5-su7緊ka7伊khiu2--teh講：「你m7 thang急，聽候我慢慢探聽伊。」Pek嬸就無做聲，但是心內恨boe7會liam5-piN 聽見伊怎樣應，伊e5 丈夫直直顫e5聲音想beh講話，Heng5-su7講：「怎樣用che夢攪擾老父--nih8。伊會記得甚mih時埋hit e5錢--mah？」
伊e5 老父講：「我記得真清楚，我受傷e5前一日張福生對我講幾句話hou7 我m7 信服伊，因為只有伊kap你e5 老母知我囥一千銀，我無放心，所以我hit暝起--來，將hit e5錢埋ti7 地--nih8。」
Heng5-su7笑嘻嘻講：「我真信我老父所講--e5,阿爹你會記得埋ti7甚mih所在--mah？」
伊e5 老父講：「我會記得，這tiap8已經晏，我有淡薄厭sian7,你去睏我也beh睏--lah。」
Heng5-su7也驚了攪擾伊e5 老父不得已就講：「阿父，安眠，我亦beh去--lah。」行幾步越面koh問伊e5 老父講：「阿爹，你會記得hit e5錢究竟埋ti7 甚mih所在，我hit時iau2細漢，所以m7 知這個事。」
伊e5 老父講：「Ti7 厝後，倚近柳樹e5地方。」
Heng5-su7講：「阿爹，是ti7 柳樹e5北邊--mah？」
伊e5 老父講：「M7 是，ti7 柳樹e5南邊。」
Heng5-su7講：「阿爹，iau2-ku2記得到chiah清楚--ah。」
這時Heng5-su7歡喜到boe7顧--得，跳起來講：「阿爹，請平安睏，我亦beh去--lah。」Tui3 an2-ni母子三人相kap去睏。
Hit暗月出teh真晏，Kat-la-ti2 kap伊e5 老父攏睏去lah，光明e5月，照入窗仔內，koh無攪擾in。Heng5-su7 kap 伊e5 老母輕輕起--來，看見月光照ti7 地--nih8,thang看見柳樹真明，in母子兩人就kiah8鋤頭beh掘hit e5錢，雖然外面寒，風入骨，冰霜侵人，也都無驚，所驚--e5是驚了將in兩人扑醒，所以in兩人一面掘地一面驚心，時刻輪流輕輕去探看父查某子兩人，看有醒抑無。Pek嬸笑講：「若是將錢掘--著；lin2老父醒，將這個錢hou7 伊看，伊看見真濟e5錢iau2 ti7--teh，會怎樣e5歡喜--nih8?」
In兩人ti7 柳樹e5南邊掘了半暝，已經有一尺深，也無看見有錢e5影，m7知hit e5錢有抑無，兩人心內真著急。
Pek嬸講：「Ai--ah，你e5 老父將這個錢埋teh真深，這個塗真軟，月光koh大，現在讓我來掘--ah，若將柳樹根傷--著，我真m7 甘，你想應該為著這個錢傷著樹--mah？」
Heng5-su7看見iau2-be7有掘著錢，心內真憂悶，隨時應講：「我m7 知。」
兩人掘了幾若點鐘久開一空真大，真深，逐所在chhe7過來，猶原無看見錢，這時天頂e5雲已經佈滿，月光也無明，天也teh beh光--lah，Pek嬸kap Heng5-su7相看，親像無向望。
第9章
Chhe7頭路
第二早起，Cha-lip8走到Heng5-su7 e5厝，看見hit e5塗上掘鬆e5款，就企--teh，四圍細膩看，也看boe7出甚mih意思，不過是塗較鬆，kiah8頭看，看見Heng5-su7厝頂e5煙筒頂有一隻白鶴。荷蘭e5風俗鶴歇ti7 厝頂，hit e5家的確興盛。Cha-lip8開弓射箭，射hit隻鶴。這時Hek-tek小姐tu2-tu2來Heng5-su7 e5厝邊，看見Cha-lip8射死hit隻鶴，心內想講：「這個殘忍e5囡仔真可惡。」Cha-lip8看見Hek-tek小姐，心想Hek-tek小姐的確o-lo2我這支箭真準--e5,tui3 an2-ni就講：「小姐真gau5 早--ah，」thai2會知Hek-tek小姐受氣，看伊講：「早--nih8,你就是殘忍不堪e5人，m7 准你koh再kap我講話。」An2-ni氣pun5-pun5無beh理睬伊就走。原來Hek-tek小姐並m7 是因為Cha-lip8射鶴才怨恨伊，平素就真無歡喜伊，因為有一日Cha-lip8故意創治Hek-tek e5小妹hou7 伊哭，就罵講：「你歹看koh憨boe7比得Kat-la-ti2 hiah好看，也boe7比得伊e5 聰明。」但是伊e5 小妹並無歹看所以罵到hou7伊哭。Hit時Hek-tek罵講：「佳哉我e5兄弟無親像你這號兇惡，koh利益家己e5歹--nih8,」tui3 an2-ni Hek-tek小姐格外e5怨恨伊，今koh看見伊這樣，kiam2肯beh理睬伊--mah？ 
過無偌久，Hek-tek小姐tu2著Heng5-su7，相kap講話，Heng5-su7講：「我ka7你講一項歡喜e5消息，就是我e5 老父已經漸漸較好。」Heng5-su7因為kap Hek-tek小姐是知己e5朋友，所以將家內無錢，kap為難e5情形攏ka7伊講：「現時真欠用錢，我beh去城內賣hit雙冰鞋，koh beh chhe7工thang做。」
Hek-tek小姐講：「Ai--ah，你賣hit雙冰鞋--mah，iau2有五日beh賽溜冰。」
Heng5-su7就講：「我知，但是我決意beh將hit雙新e5 冰鞋賣。」
Hek-tek小姐心想伊是一個有孝e5囡仔，kap hit e5殘忍利己e5 Cha-lip8大無相同，Heng5-su7講：「這時我beh去賣冰鞋。」An2-ni親像箭一樣走--去，Hek-tek叫講：「Heng5-su7緊來，」Heng5-su7聽見叫就企--teh。Hek-tek小姐就講：「你若實在beh賣hit雙冰鞋，我有一個朋友beh買。」
Heng5-su7講：「是Cha-lip8 beh買mah？我m7 願賣hou7 伊。」
Hek-tek小姐講：「你真憨--lah，我kiam2肯賣hou7 伊mah，伊這樣鹹澀e5人我第一怨恨伊，現在是我e5 朋友beh買，Cha-lip8也m7 是我e5 朋友，我怎樣肯賣hou7 伊--nih8,我tu2 chiah看見伊射死一隻鳥，真是殘忍，我格外恨--伊，我實在有一人beh買這個冰鞋，你m7 免提去街--nih8賣，若是提到街--nih8價錢，著失一半，你將鞋提來hou7 我，我今仔日e晡就thang將這個錢提來hou7 你。」
Heng5-su7就將冰鞋提hou7 伊，koh講：「若是你e5 朋友m7,請你e晡就著將鞋提來還我，因為我今仔日賣伊，iau2 beh買柴、買麵粉，備辦明仔日度活--e5。」
Hek-tek笑講：「我e5 朋友的確beh。」講煞Hek-tek提冰鞋beh替伊去賣，一面行一面想，Heng5-su7做人，真是勇敢、孝順、有才能--e5,盡伊e5 力量養飼伊全家，我想伊koh beh hou7 醫生e5醫藥費，伊e5老母這時beh照應伊e5 父親，boe7會做別項e5事，伊小妹Kat-la-ti2 beh掃地拭桌、煮食、洗碗，做家內一切e5雜事，in一家e5生活完全是Heng5-su7一身，ai --ah，伊e5 擔真是無輕，無奇怪伊這時一定beh賣這雙冰鞋，我想伊以後驚了oh到學堂讀冊，我bat聽見伊e5 先生講，伊所有e5學生，無有一個親像Heng5-su7這樣e5聰明。
Heng5-su7離開Hek-tek，直向城行--去，teh想beh chhe7工thang做，伊一路心內暗想講Hek-tek小姐e5做人，真是仁愛非常，雖是出身富貴，獨獨伊並無看輕散hiong人，真正好親像仙女一樣。In兩人ka-chiah後相o-lo2但是in兩人攏無有聽--見。Heng5-su7 tui3頂街走到下街，chhe7真久，chhe7無一項e5頭路thang做，心想替人看門，抑是替人走路也好，但是伊e5 衣裳破爛，人攏無beh，有人講，現在冬天e5天時真短，m7 免用人，聽候明年春才用人。Heng5-su7急teh無法，想來想去。m7 知beh怎樣thang來養飼這個家，較好著倒來去。到彼得e5門口tu2-tu2心急親像he2一樣。彼得看見叫講：「Heng5-su7，Heng5-su7，我聽見講，你beh chhe7工thang做，有影--無？我e5 老父ai3你替阮ti7 院內，起一座涼亭，你會做木匠e5手藝mah？」
Heng5-su7緊應講：「我thang來做看。」
彼得講：「An2-ni我thang請我e5 老父來相kap議論。」
彼得e5老父，這時已經聽見--lah，就liam5-piN出--來，決意ai3 Heng5-su7起造，叫伊明仔日就著來起工，koh代先將明仔日e5錢hou7伊，koh問Heng5-su7講：「你e5 老父e5病怎樣？」
Heng5-su7講：「感謝先生e5記念，現在一日一日好。」
彼得e5老父講：「這個博醫生，醫治咱荷蘭國內真是出名，但是伊e5 做人無雄惡就真好--lah。」
彼得接嘴講：「伊這個醫生攏無有善良e5心。」
Heng5-su7講：「千萬m7 thang an2-ni講，伊對ti7 我真有仁愛，伊e5 外貌雖然真雄惡，心內卻真愛心。」
彼得e5老母走出來講：「Heng5-su7講無錯。」就對伊e5 丈夫講：「我tu2才聽見你kap彼得講e5話是錯--lah。」Koh對彼得講：「彼得你m7 應該an2-ni議論人--e5,我m7 愛你學這號無規矩e5講話。」
彼得講：「阿母，請你原諒我，你所講e5自然著，但是博醫生雖然算是荷蘭第一本事e5人，伊m7 應該無論對甚mih人，隨便發出受氣罵人。」
伊e5 老母講：「彼得，若是你會知博醫生心內e5 難處，你無beh講這號話。伊較早有一個子真好--e5,不過是so3性，有一點驕傲，早幾年走--出去，到現時iau2 無倒--來，伊e5子iau2-be7走出去e5以前，這個博醫生是真和氣--e5,我將來未bat看這號好koh和氣e5人，不過現時因為心思無順，所以時常發受氣。」
Heng5-su7講：「先生娘e5話無錯。」An2-ni Heng5-su7多謝彼得kap伊e5 老父，講：「感謝你e5 疼痛，叫我做工，我真感激e5。」講煞越頭beh去，彼得送到門口，對Heng5-su7講：「下禮拜beh賽溜冰，你的確著預備，你必定beh得著賞。」
Heng5-su7講：「Hit 一日我boe7會賽冰。」
彼得講：「是甚mih緣故mah？Cha-lip8怨恨--你，阻擋你來mah，你m7 免理睬--伊。」
Heng5-su7講：「M7 是這個緣故。」講e5 時面顯出愁苦e5樣，彼得m7 敢koh再問，就講：「再會，明仔日來做工。」koh講：「對不住。Tu2才講博醫生chiah e5 話，親像真無敬重伊，若koh越入厝e5時，我知老母會koh罵我。」講煞兩人做一個笑，Heng5-su7就去。彼得倒--來入門搖頭講，是甚mih緣故伊m7 koh賽冰nih8?
第10章
Hek-tek做仙女
Heng5-su7倒來門口，日已經落--lah，看見Kat-la-ti2 kap Hek-tek兩人，手牽手ti7 門口thit-tho5,就對in兩人講：「我已經chhe7有頭路--lah。」伊e5 老母聽見伊e5 聲就出來講：「我亦好消息ka7你講，你e5 老父今仔日起來坐一日--lah，現在已經平安睏--去lah，親像細漢囡仔。」
Hek-tek想講，in兩人都有好消息，我亦有好消息ka7 in講，就對Heng5-su7講：「Hit雙冰鞋賣--lah，這內面有7箍銀，你提--去。」
Heng5-su7講：「怎樣會賣chiah濟錢，比阮買e5時加差不多較濟10倍。」Hek-tek講：「是買e5人甘願出chiah濟錢，這個無關係我e5 事，你m7 免疑我。」
Heng5-su7講：「小姐，你著將chiah e5錢提倒去還--伊，這個實在是太濟。」
赫得講：「我定著m7 還--伊，伊甘願出7箍銀買這雙真好e5冰鞋，我為著啥事beh還伊，我無騙--你，你m7信我e5 話mah？」
Heng5-su7看見Hek-tek目珠ham5目屎beh哭--出來，就講：「我自然信你e5 話，費你e5 心神，真多謝--你。」Heng5-su7就提7箍銀交伊e5 老母講：「緊去買淡薄hou7 老父食。」伊e5 老母看見7箍銀真歡喜，後--來知是Heng5-su7賣冰鞋得--著e5,boe7禁得吐氣講：「這個是上帝賞賜我e5 子--e5,但是你到賽冰hit日，beh提甚mih來穿--nih8?」
Heng5-su7講：「我無扑算beh賽冰，設使beh賽冰亦真快。」就將手ti7 袋仔內提出淡薄銅lui，hou7 伊e5 老母講：「阿母，你看，我已經趁淡薄銅lui，若是日日攏thang趁chiah e5錢，m7 免幾日，就thang koh再買一雙冰鞋，到較久將來iau2 beh發財--lah。」
伊e5 老母就提錢講：「若是老父所tai5 e5錢若iau2 ti7--teh，咱就真正beh發財--lah。」
Heng5-su7講：「阿母，hit e5錢若是無--去，也是無法--tit，只有著將這個事放ti7 ka chiah後。」
伊e5 老母講：「你講是真快，你e5 老父teh聽候這個錢thang用真是為難。」就叫Kat-la-ti2 ai3伊備辦，越頭看見Hek-tek坐ti7 一欉古樹頂，tu2-tu2 teh ka7 Kat-la-ti2講一個仙家e5故事。Pek嬸進前去，心想這幾個囡仔怎樣e5可愛，就對Hek-tek小姐講：「小姐，in兄弟仔兩人是一個鄉社e5囡仔，小姐你ti7 in中間親像仙女。」
Hek-tek笑講：「我親像仙女mah？」就kap in thit-tho5笑講：「我這個仙女到lin2這內來thit-tho5,是刁故意來保護lin2 chiah --e5,koh thang來成lin2逐人心內所愛e5志願。」An2-ni叫Heng5-su7講：「Heng5-su7你愛仙女hou7 你甚mih？」Heng5-su7看著伊想伊真是一個仙女，並m7 是笑話，就老實講：「我願昨暝所chhe7 e5物會hou7 我chhe7著就好--lah。」Kat-la-ti2就笑。Heng5-su7 e5老母講：「你m7 應該講這個話，你怎樣講--出lah？」講煞就入厝，赫得就裝teh親像仙女一樣，跳起來笑嘻嘻講：「照你所願--e5。」就將手內所提e5玻璃珠仔提hou7 Heng5-su7，一面將腳向地，一下舉講：「你將這個tai5 ti7 我腳踏e5地，今暗m7 免聽候月光照--來，就會照你e5 願。」Kat-la-ti2聽見講就大笑無煞。赫得假裝發受氣e5樣講：「你敢笑仙女mah？就boe7會照你e5 所願。」
Kat-la-ti2笑講：「我也無beh tui3你求甚mih物。」
赫得講：「真好，你m7 免就好。」講煞就越身beh走。Heng5-su7兄妹兩人緊叫講：「再會。」Hek-tek也講：「再會。」就走。
Kat-la-ti2對Heng5-su7講：「阿哥，你看，這個小姐真好看、真sui2,koh溫柔，真是可愛。」Heng5-su7無做聲，入去提一支e5鋤頭，就ti7 赫得所踏e5地，向下掘--起來，伊e5 小妹講：「阿哥做甚mih事？」
Heng5-su7講：「M7 thang做聲，你來看，」就一面用力掘，一面講：「我beh tai5這粒珠。」這時伊e5 老父teh睏，伊e5 老母提柴火ti7 火爐內，就開門叫講：「囡仔入--來。」
Heng5-su7忽然大聲叫講：「阿母，緊來看。」
伊e5 老母m7 知囡仔叫甚mih事，tui3an-ni就出來看。Heng5-su7猶原大叫講：「緊來，緊來，阿母緊來看。」聽候伊e5 老母到面前，Heng5-su7已經歡喜到話boe7會講出，那喘講：「阿母，你看，che kiam2 m7 是hit e5錢罐仔mah？」近ti7 這欉樹e5右爿，一欉古柳樹，是舊年因為樹ng2遮著山芋，boe7會生長，所以鋸--起來。昨暗所掘hit位hit欉細柳樹，老父破病e5 時iau2-be7栽--e5,自然是ti7 這欉e5邊仔，怎樣昨暗無想到nih8?」
Pek嬸一句話都講boe7出--來，只有aN3頭看Heng5-su7，盡力khiu2 hit e5罐，koh盡重，khiu2 boe7出--來，伊就手chhun--入來，代先提出幾塊磚，後--來koh提出兩雙烏襪，襪內toe2銀滿滿，但是hit e5襪已經爛--lah。Hit時in母子三人，一面算錢，一面哭，一面笑，歡喜到boe7顧--得。掘了，Pek嬸入去看伊e5 丈夫真是奇怪，ti7 外面hit 號大聲攪擾，伊猶原安心睏無醒。
Pek嬸講：「明仔日著替你e5 老父備辦雞卵魚肉、白麵包、牛肉汁chiah e5,用che真濟補養e5物hou7 你e5 老父食，自然thang勇健，咱e昏亦thang食較好e5物。」An2-ni in備辦一個極好e5暗頓，做in 10年以來所無有食--e5,親像筵席一樣。這家歡歡喜喜圍坐teh食，Kat-la-ti2講：「阿哥，你著緊緊去贖回hit雙冰鞋。」
Heng5-su7講：「無錯，我beh去贖回來，thang來練習溜冰。」Hit日暗，Hek-tek倒--去，想來想去，m7 知Heng5-su7昨暗chhe7甚mih，驚了Heng5-su7失落in e5刀，就講：「Beh是hou7 in會chhe7著hit支刀就好--lah。」Heng5-su7 hit暝差不多歸暝無睏到天beh光，才睏tiap仔久，就夢見家己ti7 樹林內，看見遍地都是黃金，koh看見樹枝掛一個金錶，koh真濟sui2 e5珠也一雙冰鞋，這個以外第一心愛--e5,就是hou7 伊hit粒珠仔e5仙女也ti7 這個樹林內。
第11章
金e5錶仔
第二日，Heng5-su7出外做工，Kat-la-ti2出去拾柴，Sou Pek-hok起來坐ti7交椅--nih8,Pek嬸修整房內，掃地了就將柳樹邊掘著銀e5事，細膩hou7 伊聽。Pek伯聽了，十分e5歡喜，精神大振興，後--來koh將金錶仔提--出來，提hou7 伊e5 丈夫，向望伊e5 丈夫ka7伊講錶仔e5原因，伊e5 丈夫提錶仔看一tiap仔久講：「有影，我會記得清清楚楚--e5,有一個真好e5查甫囡仔，親像咱Heng5-su7一樣e5誠實，伊ti7 我未跋倒hit日 e5以前hou7我。」伊e5 丈夫講這個話e5 時面色變白，聲音發顫，百嬸緊提淡薄藥hou7 伊食，伊就較好，過一刻久，百嬸koh問：「Hit e5囡仔怎樣hou7 你這個錶仔？」
伊e5 丈夫講：「這項事真是可惜，當時hit e5囡仔講，因為伊無小心，錯誤害一人個生命，所以伊緊緊beh逃走去別國，beh搭船e5 時，伊請我將這個錶仔hou7 某人，我這時想boe7出，hit e5可憐e5囡仔真可惜，ai-- ah今我想出--lah，是beh hou7 伊e5老父，也叫伊e5 老父寫批hou7 伊。」
Pek嬸koh問：「你會記得伊e5 父e5名，並tiam3 ti7 tah落--mah ?」
應講：「我boe7記--得，我盡力想伊e5 老父e5名姓住址，koh想伊逃走到tah落一國，我全然想boe7出--來，只有知頭腦亂亂親像大海水hoa7-hoa7哮e5聲音，那親像地岸倒一樣。」
伊e5 某講：「想boe7出，無要緊，你m7 thang想，現在我將錶仔提--出來，你歇睏一刻久，聽候你e5 身體勇健，你就會想出。Ai --ah，你看，這個錶殼內面有幾字，咱thang來細膩看chi2幾字是甚mih意思。」In tu2 teh議論hit e5字e5意思，忽然聽見有人扑門，Pek嬸就將錶仔緊緊囥來開門，看見是博醫生來，非常歡喜就叫講：「醫生--ah，原來是你來，今仔日我e5 丈夫真好--lah。」就指伊e5 丈夫對醫生講：「你看，伊已經起來坐，親像好人e5款。」
醫生笑面講：「我看你無欠用我。」
Pek嬸講：「奇怪伊有這號好e5精神，因為我昨日e晡chhe7著我十年前所埋e5銀，伊e5 心內歡喜，所以精神也真足。」醫生就thi2 開目珠看in不止奇怪。
Pek嬸koh講：「醫生，今請你ka7我講，你平常e5醫藥費e5規例外濟錢，我thang照數hou7 你。」
博醫生講：「M7 免講錢e5話，我後--來thang tui3別人提。」Tu2-tu2講e5 時，Heng5-su7倒--來。博醫生就指Heng5-su7講：「Hit e5囡仔感激我e5心，已經夠額e5醫金hou7 我。」
Sou Pek-hok就ka7博醫生閒談講：「你家內有囡仔mah？現在ti7 tah落？」博醫生聽見講憂愁e5面，一句都boe7應，百福講：「你m7 thang奇怪我管別人e5家事，我是因為有一個囡仔，早幾年逃走去外國，m7知伊e5 家tiam3 ti7 tah 落，就替伊憂傷，所以我問你有子ti7 外面--無，我有一項物，是這個囡仔叫我帶hou7 伊e5 老父。」
Pek嬸就緊緊講：「Kiam2-chhai2博醫生會bat這幾字e5意思。」一面講，一面將錶仔提hou7 博醫生看。醫生一下看hit e5 L.J.P. 三字boe7免大驚，就a-a哭講：「這個是我e5 子e5名字，你講hit e5囡仔穩當是我e5子。」隨時哭叫講：「我e5 子Lah-jin5-s-u-ah，我今會知你ti7 tah落就好，我e5 上帝--ah，這時伊的確ti7 hia teh艱苦，kiam2-chhai2是死--lah，也未thang知，Pek伯，我e5 子有叫我寄批hou7伊mah？」
蘇百福tuh 頭講：「是--ah，叫你寫批hou7 伊。」
博醫生講：「你想伊這時到底titah7 落？」
Sou Pek-h搖ok頭吐氣講：「我全然boe7記--得，一點仔想boe7出--來。」講著親像真艱苦e5款。Heng5-su7這時看見博醫生十分e5憂悶，心內也替伊真oh過，tui3 an2-ni將手he7 ti7 醫生e5肩頭頂，顯出真憐憫e5心，安慰伊講：「博醫生，m7 免過頭e5掛慮，若是你e5 子iau2 ti7--teh，我的確會替你chhe7伊倒--來，世間雖然大，我的確盡我e5 力量，直到chhe7--著才煞，我e5 父母也的確甘願我替你做這個事，無論你ai3我到tah落我都beh去。」這時Kat-la-ti2倒--來，聽見這個話就啼哭講：「阿哥，你應該著去，來報答醫生e5大恩，獨獨阿哥去了，咱家內無人thang照顧，怎樣會過--nih8?」博醫生也無開嘴，Sou Pek-hok講：「Hit內面iau2有一張細像，獨獨伊hou7我e5 時，已經將hit e5像提--去lah。」
博醫生吐氣講：「Hit e5是伊e5 老母e5 像，我e5 子十歲e5 時，伊就死--lah，感謝上帝hou7伊猶會記得伊e5 老母。我今將伊e5 代誌詳細ka7你講。早伊是我e5 副手，因為伊有一擺提藥hou7 病人食，卻提錯，提毒藥hou7 人，病人若食hit e5藥會liam5-piN 死。佳哉，人iau2未食--伊，我知有錯誤，換hit e5藥，病人雖罔死，m7 是tui3食毒藥死。Hit時因為人請我去看病，無tu2著我e5 子ka7伊講，到第二暗我倒--來，我e5 子已經走--去，tui3 hit時去阮父子無koh見面。Ai --ah，伊出外了後，boe7免得受真濟e5艱苦，這10年e5久伊的確真數念我，向望我有寫批hou7 伊，但是我ti7 家--nih8,親像戇人，攏無想伊是因為錯誤做hit 項事逃走去，我掠做伊是一個少年e5戇人，忘恩背義，甘心放sak 我，出外去放蕩，這時知伊並m7 是這號e5囡仔。」Heng5-su7講：「親愛e5醫生，請你m7 thang哭，伊既然是真疼你kap伊e5 老母，我一定替你chhe7倒--來，hou7 你父子相見就是--lah。」
博醫生牽Heng5-su7 e5手講：「你有這號e5好心，願上帝祝福你，hou7 你所講--e5,會達目的。」Koh講：「後--來若果然得著kap我e5 子有一點仔關係e5影，就請你通知我，好--mah？」
Heng5-su7講：「Hit e5是自然，m7 免你吩咐。」
醫生koh看Heng5-su7，對伊e5 老父講：「你e5 子e5目珠真親像我e5 子，我頭一擺看見伊e5 時，伊看我tu2-tu2親像是我e5 子teh看我一樣。」
Sou Pek-hok笑講：「M7 但親像你e5 子，iau2 有淡薄親像你。」這時醫生親像歡喜e5款，hoh8仔笑講：「Pek伯，我an2-ni攪擾你一半日，對不住你，你m7免為著我著急，我今仔日雖是目屎無礁，獨獨我知幾若年來，心內也無有親像今仔日e5平安，我這時beh去--lah，我thang將這個錶仔提--去mah？」
Sou Pek-hok講：「你應該著提--去，koh也是你e5 子e5意思，叫我著交hou7 你。」
博醫生對百嬸講：「你e5 丈夫m7 免食藥--lah，只有hou7 伊e5 心平安，這e5就是伊e5 藥。Heng5-su7肯替我出去chhe7我e5 子，我真感謝你，願上帝祝福lin2 一家。」
Pek嬸講：「願上帝祝福你，hou7 你緊見著所疼e5子。」講了博醫生就出去，Heng5-su7送伊去，koh 安慰伊講：「我的確會替你chhe7著伊，請你放心。」
博醫生講：「An2-ni就好，我來去，你e5 父較平安e5 時，請你探問伊幾句，看伊有koh再想著淡薄關係ti7 我e5 子e5事mah。」
Heng5-su7講：「Beh，我的確探問--伊。」
醫生講：「再會。」就坐馬車去，Heng5-su7知這時醫生e5精神比代先活動濟濟--lah。
第12章
比賽溜冰
光陰親像箭，不覺已經到12月30號--lah。Hit時真好天時，雖然日光懸懸teh照，溪水堅冰到真厚，攏無hou7 日化--去。這日就是縣官e5 生日，特別設比賽溜冰e5 thit-tho5,比賽e5會場就是設ti7 荷蘭e5京城外，hit日有真濟e5男女老幼到這所在，來看賽會，有錢e5人身穿狐狸皮e5外套，頭戴風帽，手有膨紗囊，外面加手囊。帽頂穿真濟金soan7寶石koh有黃金手指手環chiah e5物，第一好額e5人，伊全身e5裝飾品，約值兩萬外箍，衣服全是繡花--e5,所toa3 e5奴僕，攏提火thang  毯仔，te3 ti7 後面，m7 但富貴e人看，就中下等e5人也攏來看，有e5 tui3京城來--e5,有e5 tui3逐鄉社，逐個街市，koh有tui3遠遠來--e5,穿綢穿布--e5,toa3金toa3銀--e5,甚至有toa3銅勒金--e5,逐等號e5衣服不一。這日逐間學堂停課，所有e5教員職員攏chhoa7學生，逐個穿校衣，來赴會，koh賣糕、賣糖、賣果子，逐號e5食物e5小生理人，攏來這個鬧熱e5會場，人山人海，boe7會算--得，耳仔只有聽見人聲hoa7-hoa7哮，叫買叫賣e5聲，大人歡喜笑e5聲，囡仔哭e5聲，叫子查某子e5聲，攪吵boe7會堪--tit，ti7 冰溪四圍搭草棚，棚下人攏坐滿，親像一條大鏈，為這個冰溪，無lang3斷e5所在。冰溪環內e5西邊有一塊地略仔較懸，ti7 頂面疊一座懸台，頂面e5裝飾kap一切e5鋪設真sui2。縣官kap in一家坐ti7頂面，台e5對面也搭一座草棚鋪設也真可看，內面就是軍樂隊所坐，作樂e5聲融融，殿極好，離軍樂隊差不多五丈koh搭一座細亭，內中騎一個人，手kiah8藍旗，ti7 內面司令。冰溪內e5周圍，插真濟e5竹竿，竿頭各有細旗一面，用索牽ti7 竿頂，成一大環，環e5圓徑約略有一英里長，司令台前右邊有兩枝白柱，頂面用榕枝紮成彩色e5門，名做決勝門。Teh beh賽冰chiah e5囡仔，男女各20人已經備辦好--lah，ti7 亭e5後面攏打扮teh真體面，ti7 hit內有e5 teh 跳，有e5舞，有e5 講話，有e5 笑，精神活動，一個一個顯出真快樂e5樣，無有一個面帶愁容e5樣，企--teh無振動。到比賽e5 時音樂隊奏起特別e5音樂聲，表明開會e5意思，音樂停，人聲忽然ang5 e5, chheng7靜，司令官大聲宣布比賽e5宗旨kap規例，懸聲叫講：「今仔日是縣官e5生日，所以舉行這個會，kap百姓同歡喜，男女逐e5囡仔分做兩班，男e5做一班，女e5做一班，各班賽冰三擺，tui3司令台前溜去，照圓環跑一lin3,到決勝門止，共一英里，若有一個囡仔會兩擺代先入決勝門，就thang得著賞。宣布已經明白，就叫查某囡仔排列好，手kiah8令旗，叫講：「1、2、3。」三iau2未喝完，內面有一個查某囡仔已經代先溜偌遠，司令就趕緊喝講：「越--來，著聽候我喝完，逐家一齊開步，thai2-tho2會一人代先溜--nih8?」Tui3 an2-ni koh重喝講：「1、2、3。」將旗向下一個iat8,這時逐個囡仔一齊開步賽溜，所有看e5人攏靜靜無聲全副精神，攏注意ti7 逐個囡仔。起頭5個囡仔ti7 頭前排，這5個囡仔，後面--e5就是穿紅--e5,穿紅e5後面是穿藍，穿藍e5後面是一個穿黃--e5,其餘一陣e5囡仔te3 ti7後面，看boe7清楚是甚mih人，溜了一半e5路只有看穿紅e5囡仔親像箭一樣，直向前溜--去，無到一tiap仔久已經做頭前，beh到決勝門只有看見穿紅kap穿藍e5兩人平平。這時已經看見清楚，穿紅e5是Kat-la-ti2，穿藍e5是縣官e5查某子Hek-tek小姐。眾人看了真趣味，有e5 喝講：「Kat-la-ti2較緊--ah，」有e5 講：「Hek-tek較緊--ah。」喝e5聲，親像雷，也boe7知是甚mih人喝--e5,獨獨Kat-la-ti2聽見伊e5 老父e5聲音喝講著liu 緊。Hek-tek聽見伊e5 老父ti7台頂喝講：「較緊，較緊。」Beh到e5 時忽然看見穿紅e5做頭直直溜入決勝門，司令官將旗一個iat8,大聲報告講Kat-la-ti2得著贏。四圍看e5人，扑手e5聲無煞，查某囡仔賽了，ti7 邊仔歇睏，Kat-la-ti2溜了去真喘，身體搖動，真濟人攏圍來ka7伊慶賀。司令官搖起令旗，叫查甫囡仔排列thang賽，叫講：「1、2、3。」令未喝完囡仔攏總做頭走--去，雖是20個囡仔，到親像有300個腳一樣，看e5人逐家笑，司令iau2 be7叫in倒轉--來逐個囡仔知teh圍keh8規例，家己笑，家己倒轉--來，koh再排整齊。司令官喝了逐個囡仔相爭做頭賽溜，只有看見一個肥e5囡仔ti7 頭前，第2就是彼得，第3就是Heng5-su7，第4是Cha-lip8。忽然看見Heng5-su7比in teh溜較緊，一目nih久，已經溜向前去，就代先入決勝門。司令官大聲叫講Heng5-su7得著贏，眾人也攏扑手。司令官吩咐查某囡仔第2擺賽溜。這擺Kat-la-ti2無論溜到甚mih人e5面前，人都喝講：「Kat-la-ti2較快溜。」眾人盡替伊著急，但是到決勝門e5 時，就是Hek-tek代先入。聽候第2擺查甫囡仔賽溜眾人攏喝講：「彼得，Heng5-su7，lin2著較快溜。」Hek-tek小姐也講：「彼得、Heng5-su7兩人，無論tah落一人得著贏都好，獨獨m7 愛hou7 Cha-lip8得著贏。溜到半路本來是Cha-lip8 ti7 頭前卻跋倒ti7 冰頂，因為an2-ni得著到決勝門，果然照眾人所愛Cha-lipb8oe贏，卻是彼得得著贏，因為Cha-lip8平素最人無好。所以眾人攏m7 願伊，今雖然看見跋倒，也無人憐憫伊。司令官koh命令查某囡仔排隊，舉行第3擺e5比賽。這時眾人不止注意，扑算這擺若是猶原Kat-la-ti2得著贏，Kat-la-ti2就會得著賞。若是Hek-tek得著贏，Hek-tek就會得著賞，所以真為著in兩人著急，但是kap in同比賽e5人攏愛in兩人boe7會得著贏，設使第3人得著贏in iau2有向望，因為Kat Hek兩人已經得著贏一擺，若in兩人中間一個koh得著贏，賞已經得著--lah，in就無向望。司令官kiah8旗吩咐講：「一擺lin2 chiah e5 著好好用心賽溜，m7 thang無注意，號令一下出，逐人向前溜--去。這擺也m7 是凱娣ti7 頭前，也m7 是Hek-tek ti7 頭前，只看見Kat-la-ti2親像飛一樣，直向前溜去，未到半路，Kat-la-ti2已經離開in有幾若丈遠，無到一刻久e5功夫就入決勝門。眾人也boe7聽候tit司令官喝是誰得著贏，大眾攏扑手大喝講Kat-la-ti2得著銀冰鞋e5賞，喝e5聲親像雷，扑手無煞，音樂隊也即時奏樂歡迎。Kat-la-ti2就走到伊e5 父母e5面前，伊e5 父母真歡喜，看著伊笑無煞，眾人也攏圍來ka7伊講恭喜。Hek-tek也倚ti7 Kat-la-ti2 e5耳仔邊歡喜講：「你這擺溜teh真好，我真boe7比得你。」這時賽冰逐個囡仔，無有一人敢看輕Kat-la-ti2，也無一人講伊是拾破布e5囡仔，因為這時伊已經做賽冰e5頭，Kat-la-ti2也真高興。
現在男囡仔已經beh排列預備3擺e5比賽。彼得淡薄無歡喜e5樣，khu5--teh，ti7 hit內縛冰鞋，Heng5-su7講：「你為著甚mih事，無歡喜？」
彼得講：「我e5 冰鞋帶斷--去，我ti7 chia設法縛這個帶。」
Heng5-su7講：「你來提我這條帶去縛，這擺大約只有你thang向望得著賞，我家己知boe7會得--著。」
彼得講：「多謝你好朋友，也thang有向望。」
Heng5-su7講：「你既然認我做朋友，請你緊緊將我e5 帶提去縛，這時teh-beh發號令。」
彼得一定m7 肯，Heng5-su7再三求伊提去縛，彼得卻情boe7過，才提來縛，一面縛，一面講：「你真是好e5人。」話講未了逐個囡仔講：「較緊，較緊，liam5-piN beh排隊。」彼得liam5-piN 起來列隊，司令官發命令，逐個囡仔相爭做頭比賽。眾人心內替彼得kap Heng5-su7真著急恨boe7將家己全副精神kap力量，thang hou7 彼得kap Heng5-su7 e5身，hou7 in thang來得著贏。Heng5-su7因為一腳e5帶hou7彼得，冰鞋hou7 彼得，冰鞋boe7會十分e5得力，這擺果然是彼得得--著。一下入決勝門，司令官iau2無報告，音樂隊已經奏來歡迎伊，音樂奏了，司令官吩咐男女逐e5囡仔分做兩班，做兩個半圓形，企ti7 司令官e5面前。Kat-la-ti2 kap彼得企ti7兩半圓形e5中間，逐個做頭chhoa7本隊行到縣官e5台前，奏軍樂e5 時，in向頂面行一個鞠躬禮。有一人對縣官hit內提兩個篋仔 ，內面toe2兩雙銀冰鞋，送hou7 Kat-la-ti2 kap彼得Hit時兩人向縣官行一個鞠躬禮謝賞。縣官企起來回一個禮，忽然koh有一人tui3縣官e5夫人面前提四籃e5鮮花，分hou7 Kat-la-ti2 Hek-tekkap彼得，Heng5-su7 4人，4人也向夫人行一個鞠躬禮謝賞夫人也企起回一個禮，音樂隊，奏樂歡送逐個囡仔散隊。Kat-la-ti2提著銀冰鞋kap鮮花，高興ti7 人e5面前chhe7伊e5 老父老母。
第13章
歡喜快樂
Hit日暗，Pek嬸一家e5人，坐ti7火爐邊烘火，真快樂，in e5房內，本來是真爽清氣，椅桌，杯盤，排列teh十分e5整齊，冊架頂有一本皮面金墘e5聖經， 受hit e5火爐e5光照ti7聖經，金光燦爛，koh加Kat-la-ti2所得著好看e5銀冰鞋kap sui2花，排ti7 桌頂，格外顯出厝內e5好看。Pek嬸kap伊兩個囡仔那講那笑歡喜連嘴也關boe7密。Sou Pek-hok提銀冰鞋，ti7 hit內細膩看，忽然跳起來講：「Goa7--ah，我知--lah，我知--lah，這個是多馬赫，就是伊e5 名字，就是醫生e5子e5名字，這個名怎樣ti7 冰鞋--nih8,這個冰鞋底，iau2有細字，我看boe7清楚。Heng5-su7緊來，你提筆代先寫這個名字。」Heng5-su7tu2-tu2 teh kiah8筆，忽然有人扑門，Pek嬸歡喜講：「定著是醫生來。」一家大細，相kap去開門歡迎，將門開，才知m7 是醫生，就是彼得，來還Heng5-su7 e5冰鞋帶。
Pek嬸講：「彼得，你今仔日賽冰得著賞，ka7你恭喜，你今仔日溜teh 真好。」
彼得講：「M7 敢當，m7 thang恭喜我，我到應該著來恭喜Kat-la-ti2小姐。」講了in請伊坐，彼得將帶提hou7 Heng5-su7講：「得著你借我多謝你，你款待我真好，這個賞應該是你得--著，感謝你e5好意思讓我，實在不止感激我，我kap阮老父議論，你m7 免koh來做工，hit e5工thang叫別人做，你thang koh再入學堂去讀冊，我e5 老父也真贊成這項事。」
Pek伯講：「著，彼得，你講無錯，Heng5-su7 kap Kat-la-ti2應該緊緊備辦入學堂。」
彼得講：「Pek伯講這個話我真歡喜，koh 歡喜你e5 病現在好--lah。」
Sou Pek-hok講：「我實在感謝上帝hou7我tui3死復活，會做代誌照以前e5樣。」
這時Heng5-su7細聲對彼得講：「對不住你。現在我有一項要緊e5事，beh到城內一擺，實在是失陪。」
Pek嬸講：「你beh到城內--mah？日beh暗，koh你今仔日賽冰，腳的確厭sian7,照我看明仔早起才去。」
Sou Pek-hok講：「明仔日去boe7做--得，這tiap8著去。」
Sou Pek-hok手提冰鞋，嘴唸：「多馬赫，」無煞，心內這個多馬赫明明是醫生e5子e5名字，伊因為hit 時犯了事，所以改名換姓，今仔日我才想--著，若是這個人究竟是ti7 甚mih地方--nih8,hou7 我來看這個篋仔頂看有甚mih物。」講了就提篋仔看，果然也有多馬赫e5名字，亦koh有另外幾若e5大字，是Pek-beng5-teng三字就講：「Goa7,這個柏明汀是英國。」就叫Heng5-su7講：「你趕緊去報。」Heng5-su7聽了liam5-piN 向外面走。彼得看見in一家an2-ni倉惶，親像有要緊e5事，也不便thang坐久，就te3 Heng5-su7出去，倒--去。這時Heng5-su7也無閒thang招呼彼得，直直走去醫生e5家，看見博醫生，將銀冰鞋e5多馬赫e5名字kap事情，細膩ka7伊講。博醫生一下聽見這個消息，就趕緊liam5-mi起身到Pek-beng5-teng。
無兩日e5工，博醫生ti7 冰鞋店內，就chhe7著伊e5 子多馬赫，濟濟年無看見，會面e5 時親像得著至好e5寶貝，歡喜到極，也流目屎，就帶伊倒--來，到Sou Pek-hok e5家，多謝伊報消息e5大恩。這時醫生e5面，kap前大無相同，早前面帶愁容分毫無精神，這時笑容滿面，精神充足，十分快樂，親像比以前較少年，講話煞就對Sou Pek-hok講：「你會替我做督工起幾間店，備辦hou7 我e5 子做生理。」
Heng-su7講：「怎樣m7 hou7 你e5 令郎幫助你做副手，反轉hou7 伊做生利nih8?」
醫生講：「你掠做生理是失體面mah。」
Heng5-su7講：「我並m7 是講是失體面，獨獨無有做醫生這樣e5高貴親像你這樣，tu2著割症，會救人e5生命，是世界第一懸等e5人物。」醫生lek目眉看Heng5-su7講：「做醫生果然高貴，獨獨是真無快e5事，若m7 是有克己吞忍好膽kap第一大e5 仁慈boe7會。」
Heng5-su7講：「醫生所講e5話無錯，職業那懸道德應該那大，koh這號e5工也是上帝所歡喜--e5。」
醫生看見伊所講真有見識，就kiah8頭問伊講：「你今年幾歲？」
Heng5-su7講：「虛度15。」
博醫生講：「你歡喜做醫生mah？」
Heng5-su7笑講：「我真歡喜。」
博醫生講：「你kap你e5 父母議論hou7 你讀冊，聽候大學畢業，thang來我e5 所在學習，我盡力教到你成功。」Heng5-su7大歡喜講：「好，好，謹慎遵大命。」
博醫生講：「你想看，講是快，行是oh，你現在已經立志，獨獨m7知你會堅持到底mah？」
Heng5-su7講：「我會，我總m7 改我e5 志。」
Pek嬸接嘴講：「伊e5 志向親像石一樣，講過一擺後--來無改變，你看伊才讀幾年冊，已經讀到拉丁文。」
醫生笑講：「An2-ni真好，你e5 父母已經贊成，就an2-ni實行，你一切e5學費等等我thang盡力擔任。」
Sou Pek-hok看見醫生款待伊e5 子an2-ni e5好，就講：「多謝你，得著你e5 恩將我e5 病醫好，我這時完全好，已經會做工，伊e5 學費我thang擔任。」
醫生講：「M7 thang客氣，攏歸ti7我擔任是好，譬喻親像我生兩個子，一個做生理，一個做醫生，你看我ti7荷蘭國內kiam2 m7 是第一快樂e5人mah？就是著an2-ni，m7 免koh講。」講煞就起身，Heng5-su7 kap一家人恭敬送伊出門。
這tiap8了後Heng5-su7就入Kui-theng5大學讀五年畢業，隨時ti7 博醫生hit位研究醫道。博醫生將伊平生所學，一盡傳授hou7 Heng5-su7。Koh畢業做醫生幾年了後名聲大振興。縣官看見Heng5-su7品行端正，學問淵博，也koh身體勇壯，面貌非常，隨時將家己e5查某子Hek-tek允hou7 Heng5-su7做某。彼得e5老母看見Kat-la-ti2性情溫柔休閒貞靜，也sui2-sui2 thang疼，就請博醫生做介紹人向伊e5 父母求親，所以Kat-la-ti2後--來隨時嫁hou7 彼得，兩對e5翁某情意相投，十分e5和睦，後--來兩家e5子孫興盛隨時做荷蘭有名大族。

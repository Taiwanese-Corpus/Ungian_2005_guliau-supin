上帝 e5 戰甲
陳能通*
頭序
這本《上帝e5戰甲》是加拿大e5人，Lou5 牧師娘 ( Mrs. Anna Ross )所著--e5。伊bat 做O3-ta5-oa5 (Ottawa) 高等女學校長。伊所寫--e5,第一代先是印ti7一個雜誌，每月一篇。了後將 chiah e5 印歸本；號做《上帝e5戰甲》。
Ti7 1920年伊有來台灣。Hit時陳能通有將這本翻譯台灣話。
上帝e5戰甲hou7 咱thang「征戰正義e5征戰。」
所疼痛e5少年兵；我對lin2所講-- e5 m7 是對lin2 那囡仔來講。是對 lin2做兵--e5,來講。
「將 lin2 e5 氣力來征戰正義 e5 征戰。」Kiam2-chhai2 lin2 有人 beh問：「今，著用甚mih法度來征戰這個正義 e5 征戰？」
聖經ti7這節有講：「著穿上帝全副 e5 戰甲，hou7 lin2會企在，來抵敵魔鬼 chiah e5鬼計。」
今，你有理解抑無？你若穿這個戰甲來交戰，你就會得來「抵敵」。總--是你若無穿這個戰甲，你的確boe7會來抵敵。「成功，抑是失敗在ti7 chia；因為做咱 e5 頭--e5,比強惡e5對敵koh較有智識，也 koh較有勢力；也不論甚mih人若來穿伊e5戰甲，伊beh hou7 咱得勝到有chhun。」
 
所疼痛 e5 少年兵，我ai3一項，這項說明這個戰甲e5 意義。
真 實 e5 帶
「所以著企在，用真實e5帶ha5腰。」Che是上帝e5真實，m7是你家己--e5。著ha5這個親像真強e5電氣帶，「上帝是真實，所以伊所講逐句話咱thang信。」這條帶hou7 聖冊成做真有價值；上帝e5話若入你e5心內那深，就會hou7你得著氣力kap快樂，就是別人所未測度--e5。著ha5這條帶，che 是上帝e5戰甲e5頭一項，若無這項，其餘--e5你就攏未得--著。
我ai3 ka7 lin2講，我頭一擺怎樣ha5這條帶，也hou7我得勝。我iau2未13歲e5時，我真致意，志願ai3做基督e5兵；若an2-ni我雖罔hou7雷ham2--死，抑是別款危險 e5 事，到ti7我e5身上，我的確久長穩當無驚。我就祈禱就近主耶穌；ka7伊講ai3做伊e5子兒，總--是大e5對敵teh 看--我，伊不時ti7 我e5耳孔邊細仔聲講：「耶穌基督m7接納你，因為你iau2未十分 e5 熱心，來盡你所應該著盡--e5。」我知che是真實，所以不止驚惶。總--是我bat耶穌本身所講e5 話，就是ti7約翰福音傳講：「凡若就近我--e5,我的確無放sak--伊。」所以我就知，耶穌有兩項法度thang做 na7-tiaN7。伊若m7是放sak我，就是接納我。伊講的確無放sak我，an2-ni 伊的確接納我。「上帝e5話是真實，所以我thang信，m7免有giau5疑。」Che 是上帝真實e5帶，所以我得--著，也ka7伊ha5--teh。我本身想：「上帝e5話是真實，我thang信--伊；an2-ni 伊無放sak我，伊有接納我，我是伊e5,也伊是我e5。」我那會知這個？獨獨因為伊e5話有an2-ni 講，koh：「伊e5話是真實，所以我thang信--伊。」
對an2-ni大e5對敵，不得已著展開大e5翼，暫時離開--去，親像 A-pho-lun5 ti7 居謙e5山谷所做一樣。Hit時是冬天e5早起時，我有ha5上帝真實e5帶，所以才得著大得勝。「伊e5話是真實，所以我thang信--伊。」
Bat 有一人，因為失落這條帶，所以tu2著極大e5失敗。夏娃tiam3 ti7樂園，倚ti7禁命樹邊；hit 時大e5對敵變做蛇e5款式，ai3引誘夏娃食果子，所以真好禮請伊照伊所求--e5來做。
夏娃有一節短短e5道理，伊bat止熟，攏會閱唸。伊應蛇e5 所求，就攏念hit節道理講：「上帝講，你 m7-thang食，也 m7-thang摸，驚了會死。」
蛇知夏娃若khiN5 ti7 這節短短e5真道，kap ha5上帝真實e5帶e5時，伊的確boe7較贏--伊。所以蛇就ka7伊講：「你所引起上帝e5話是無影，你無的確會死。」
設使婦人人若應講：「上帝是真--e5,所以伊e5話也是真--e5,我 beh 信--伊，m7信你。」若an2-ni，大e5對敵就著展開大e5翼飛離開。總--是伊反轉用上帝寶貝真實e5帶放hou7對敵，續tu2著失敗。
今你有明白這條帶e5意思mah？Koh 有明白若ha5這條帶會hou7 你得著偌勇猛thang交戰抑無？
偕牧師來台灣就是基督得勝e5兵e5一個。Ti7不止濟個交戰伊有得勝，因為伊有穿這副戰甲。伊bat 失膽mah？M7-bat。「因為我 e5主耶穌基督就是造物主，koh上帝有指定伊所講逐句 e5 話。」「真活上帝 e5 話是真實，所以我thang信--伊。」che 就是伊e5帶，hou7伊ti7對敵e5面前得著勇壯企在，無驚惶koh歡喜。
 
親愛少年 e5 兵，設使 lin2 ai3 thang「征戰好 e5 征戰」thang得著較贏，就著研究來收囥上帝e5話，親像人囥金銀一般樣。Koh著記得，信上帝e5話，就是信伊本身。你知若有人信用你e5老父 e5 話，伊就有信用你e5老父。設使若giau5疑你e5老父e5話，就是giau5疑你e5老父。所以著ha5真實e5帶，因為信上帝e5話，就是信上帝本身。
義 e5 護心鏡
頂月日咱有講究真實e5帶。這項hou7 lin2勇壯koh堅固；因為 lin2 知永遠真實e5上帝所講e5話 boe7會扑破。
這月日就是護心鏡（胸甲）。你雖罔犯罪，ti7上帝e5面前驚惶小膽，總是這項會保護你，hou7你好膽，安靜koh有歡喜。
親愛少年e5兵，我ai3 ka7 lin2講我頭一擺了解這項護心鏡，就是做交戰e5戰甲e5一項。Che差不多是我得著真實 e5 帶十年後e5事。
Ti7 我e5厝邊一個老人teh beh死。我一個小弟雖罔相離遠遠，iau2-ku2 阮同意，逐個禮拜對6點到6點半e5中間，替這個老人祈禱，hou7伊 ti7 未死 e5 代先會得 thang 備辦逐項好勢。
Hit 半點鐘久e5祈禱是第一難e5工程。我實在親像boe7守我所約束e5份額。一暗我有講明我e5失望，講：「我e5 祈禱攏boe7做甚mih功效；因為hiah e5 祈禱真無活氣koh冷淡，所以上帝無beh聽。總--是我知Ha5-li2 e5 祈禱不止有效力。」
因為an2-ni，隨時生出這項問題：「怎樣 Ha5-li2 e5 祈禱會得著允准？」應答隨時出--來：「因為Ha5-li2用基督e5 名kap伊 e5 義來親近上帝，m7 是用伊家己e5 。」
 
後--來第2個問題：「我用甚mih人 e5 名kap義來親近上帝？」應答隨時koh出--來。「我 e5 主旨tu2-tu2 kap Ha5-li2 相同。我用基督 e5 名kap伊e5義來親近伊。」後--來我真歡喜koh好膽，因為我本身kap我 e5 祈禱e5缺陷，已經攏消滅無看--見--lah，所以我真榮光tiam3 ti7 無瑕痕義e5疼痛e5中間。我有得著義e5護心鏡。
我ai3講一個譬喻 hou7 lin2較明。約翰是基督 e5 兵。伊跪ti7 上帝 e5 面前；總--是伊猶原真失膽，因為伊知罪重。伊跪--teh e5 時，魔鬼親像ti7身邊，ai3 pe2-pak8--伊，hou7 伊koh較失膽。魔鬼ti7 伊e5耳空邊講：「你來祈求上帝真好，因為你是詐欺e5人。」
約翰講：「Kiam2-chhai2 有影。」
「你tu2-tu2是親像土耳其 e5皇帝 hiah 顧己 e5 人。」
約翰講：「扑算kaN2 有影。」「你是 thai5 死人--e5,因為你今仔日無因端lam7-sam2受氣--人。」
你這擺 an2-ni 就著，伊 an2-ni應，也逐步那跋落那深。
總--是天有指示伊 e5 所想。伊伸手入胸前 e5 袋仔，提一本簿仔出--來。伊就講：「今 koh 講，我 iau2有做甚mih m7著 e5 事。」
Hit 本是「告訴者」所 hou7 伊 e5 目錄，內中不止長 koh 是實在--e5。罪過有 e5 伊已經攏知了，總是有e5 iau2未bat 想--著。攏看清楚了，伊就拆一張提 hou7 魔鬼，講：「用這張提去 hou7 耶穌。伊攏擔我 e5 罪--lah，我得著伊e5義。你 iau2 會找出甚mih ha5痕--mah  ?」
大e5對敵隨時離開約翰，也無beh提hit張目錄。這個少年e5兵交戰有得勝，因為伊有得著基督義e5護心鏡。
 
孫大衛熱心傳道理十四月日了後，忽然染著吐瀉e5病。一個朋友 aN3--落問伊講：「你e5信心甚mih款，大衛--ah？」伊細仔聲應講：「對頭殼到腳攏是義。」Hit 時伊 e5 神魂對目珠照出真清白。
忽然路尾擺kap對敵對面，伊無驚惶，因為伊有得著基督完全闊大e5義e5護心鏡。所以莫怪伊講：「對頭殼到腳攏是義。」
親愛少年e5兵，你暝時跪落，有時kiam2無驚惶抑是見笑，m7-kaN2見上帝e5面，因為對你家己知所做有m7著？雖罔已經認罪了後，iau2-ku2 giau5疑上帝，續見笑m7-kaN2隨便向望赦罪。
Hit 時你著圍義e5護心鏡，就是基督一生ti7世間替咱做成--e5。上帝用伊贖咱e5罪，所以咱 thang 對伊做成上帝e5義，照這個奇異 e5 約，你thang用你e5罪hou7伊擔。也將伊完全e5義做你e5。後--來你thang 就近上帝，無一屑仔e5驚惶。
對這個法度hou7你得著義，親像隨便e5禮物，an2-ni會hou7你真謙卑；che是真好。真謙卑koh真歡喜，也無一屑仔e5驚惶。
鞋
正月咱有講究「真實 e5帶」。頂月日有研究「義 e5護心鏡」。這月日咱著講究「鞋」。
設使你若無chiah e5 器械，或是beh征戰好 e5 征戰，抑是褪chhiah腳 beh競走，hit時你e5對敵就得著好機thang抵敵你。Ti7 路中伊的確放鉤、刺仔、利e5釘仔、會砧e5石頭，chiah-e5 hou7 你e5腳痛疼，會致到hou7你失膽。後--來對敵譏刺你e5時會親像以色列百姓，因為道路e5因端神魂續失膽一樣。伊koh beh hou7 你嫌做頭e5人；hit時你e5基督徒 e5
 
活命就攏受損害，因為ai3嫌人--e5,攏boe7榮光上帝，也boe7幫贊人知伊e5 好。咱m7-thang褪chhiah腳來競走，che kiam2 m7 是真要緊--mah？所以著注意，看咱 e5 腳有穿和平，福音 e5 備辦抑--無。
總--是這tiap8有一項困難 e5 事，就是我boe7得明明ka7 lin2 講這個鞋是甚mih，因為聖經無指明。聖經有講真實是帶，義是護心鏡，總是無指明鞋是甚mih。Kan-ta講是「和平福音e5備辦。」
親愛少年e5兵，我雖罔boe7明明 ka7 lin2 講鞋是甚mih，iau2-ku2我幫贊 lin2了解著怎樣來穿這雙鞋。我想我少年e5時，我就不止明白我起頭怎樣得著頭一雙e5鞋來穿。
阮有定著e5舊慣，去探家己e5故鄉。我e5本厝有好e5果子提，也有真濟親愛e5朋友，親像阮這輩--e5。一下晡我kap父母，兄弟、姊妹beh 去探阮e5本鄉；總--是hit早起落大雨。Che hou7阮真失望。因為阮著坐馬車3里路e5遠，所以若落雨就boe7得去。我想著失落這款e5機會，續親像boe7吞忍得e5款。
Hit 時我約略是17歲；我較早 bat 閱唸詩篇 31篇，對 hit 篇我起頭得著福音e5鞋。我e5心內 teh 煩惱落雨e5事，hit 時續想著這節講：「我e5禍福是你所定著--e5。」後--來我就想：「落雨e5時期kap hou7 雨煞，che攏是伊所定著--e5,伊逐項beh設法好勢。」「攏是 ti7 伊 e5 手頭。」che是一腳鞋，koh 一腳就是「伊攏 beh 設法好勢。」
我得著頭一雙福音真實 e5 鞋，我就 ka7 伊穿--teh。落雨是上帝所定著--e5,伊的確無錯誤；對倚靠伊，hit 早起 e5 憂悶kap背逆，續變做歡喜kap和平。伊 hou7 日出顯明伊 e5 教示，所以阮攏會得去。
Koh幾若月日，這雙鞋幫贊我經過一條真困難 e5 路。我有定著 e5 心志ai3入高等學校，也有設一個方法thang清潔這條路，hou7伊無阻擋。總--是到尾我e5老父m7准 ( 我這時知伊e5扑算真好，總--是hit時 iau2 m7 知 )，所以我續失望親像啞口。
M7-ku2 我無失落我e5 鞋。「Che攏是 ti7 伊 e5 手頭，」這腳鞋tu2-tu2照原，完全koh sui2。「伊 teh 設法逐項好勢」，這腳也是照原，勇koh 堅固。Hit e晡我iau2-ku2 流目屎tiap 仔久，總--是是溫和kap重新 e5 目屎，所以我e5心歡喜吟詩親像鳥仔。「An2-ni真好勢，因為上帝teh設法逐項，伊也真疼--我。」
我頭一雙 e5 鞋是「和平福音e5備辦」，親像詩篇31篇15節所記載。總--是 ti7 馬太10：29-31，對這3節，你會得著爽快。請掀聖經看，續做記號。你無久的確ai3欠用in。
疼痛少年e5兵，設使你tu2著代誌，hou7 你受傷，失膽kap艱難，著記得 che 是因為你褪chhiah腳來交戰。著穿這雙鞋，著真細膩 m7 thang 放sak。後--來這句話就會成做真實，「你e5鞋beh親像銅鐵，也你e5氣力到你一世人才煞。」這節是申命記，你會chhe7 出來做記號抑未？
我ai3講起有人失落 in e5鞋 e5 事。Hou7 lin2 thang 對in得著教示。雅各看見約瑟 bak 血e5 衫，「伊 boe7 受安慰，也講，我的確悲哀到 ti7 墓--nih8,就近我 e5 子才煞。」伊應該著倒反講：「chiah-e5 攏是上帝e5 旨意伊會設法好勢。」上帝果然攏設法好勢，雅各應該得著安慰。總--是伊有失落伊 e5 鞋。
 
雅各聽見講埃及 e5 大官ai3看便雅憫，伊e5心親像 beh piak--破。伊講：「約瑟kap西面已經無ti7--teh，koh beh chhoa7 便雅憫去，chiah e5 攏是傷害我。」設使伊若有穿伊 e5 鞋，伊應該講：「chiah-e5 無 m7 是上帝 e5 旨意，伊攏beh chhoa7 in倒轉到好勢。」上帝果然chhoa7 in 出，也雅各應該著受安慰。總--是伊有失落伊e5鞋。
法老拒絕 m7 供給以色列百姓燒庄e5草，hit時 in e5族長受鞭扑，因為百姓所做e5工程boe7 照舊親像有供給草hit e5 額數。摩西因為腳無穿鞋，所以ti7交戰 e5 代先險險失落氣力，(出埃及5：22，23)．伊想逐項事攏無功效。設使伊若有穿伊 e5 鞋伊著講：「法老kap通埃及國攏ti7上帝 e5 手，伊beh攏chhoa7 伊e5百姓出。」上帝果然an2-ni 做；設使摩西若無失落伊 e5 鞋，伊所經過--e5 就攏有thang受安慰。
路尾我ai3報lin2 知我幾若年前所得著 e5 鞋。「凡事著感謝上帝，因為萬項事無m7是利益疼上帝 e5 人。」請 lin2試看；che是真sui2 ，真奇怪e5鞋。實在會hou7刺仔變做花，hou7 憂悶做歡喜。第一好就是 lin2 thang 得著親像隨便 e5 禮物。
信 e5 藤牌
咱已經講究真實e5 帶，義e5護心鏡kap奇異e5鞋；chiah-e5 話幫贊你經過困難 e5 路，m7但穩當，koh有真--e5安慰。今咱著研究信e5藤牌。
聖冊ka7咱講，咱有活 e5對敵，伊不時固守teh 射「火箭」beh 傷害咱，因為 an2-ni 咱才欠用藤牌。設使咱若無藤牌 thang 扑滅 chiah  e5 箭，對敵就較贏，咱就輸。
咱e5主ti7曠野受試 e5 時，對敵用火箭射伊，也伊怎樣抵擋：這項就是做用藤牌第一好 e5 模範hou7咱thang 學。
對敵得著好機會thang 試主耶穌，因為伊40暝日無食不止枵。魔鬼ka7伊講：「你若是上帝e5子，就教。chiah e5石變做餅。」總是耶穌基督已經有一句聖經便便 ti7 心內，伊 ti7 對敵 e5 面前隨時引起講：「有記載講，人e5活，m7 但倚靠餅，就是倚靠上帝 e5 嘴所出攏總 e5 話。」請注意，親愛少年 e5 兵。設使伊若無記得hit句，伊 beh 怎樣會用伊做藤牌？
後來魔鬼chhoa7伊到極懸e5 所在，就是殿e5尾溜，ka7伊講：「你若是上帝e5子，著家己 tio5--落去；因為有記載講，伊 beh 命令伊 e5 天使，用手扶--你，免得你e5腳tak著石。」總--是主耶穌猶原有別節e5 聖經便便thang應：「Koh有記載講，莫得試主你 e5 上帝。」這個意思就是講，上帝若有講甚物，咱 thang信靠--伊，因為伊已經講出，咱m7 免ka7伊試是真抑是假。歧田tu2-tu2 ti7 chia 做失錯。設使伊若有信e5藤牌便，對敵就boe7 chhe7 機會，hou7伊用羊毛來試上帝。Kiam2-chhai2 hit時歧田聖冊無夠額熟。
魔鬼koh再真好膽來攻擊。伊 ti7 tiap仔久 e5 中間用天下萬國kap榮顯hou7耶穌看，ka7 伊講：「你若仆--落拜--我，chiah- e5 我攏beh hou7 你。」基督受這款e5試實在是到極--lah。Iau2-ku2 咱 e5 主無受氣；伊koh 用伊 e5 藤牌持防講：「撒旦，退去，因為有記載，應該拜主你e5上帝；獨獨服侍伊na7-tiaN7。」
「後來魔鬼離開伊，有天使到，來侍候--伊。」逐擺 e5 譏刺，伊攏得勝；因為聖冊所記--e5,伊不止熟；所以逐擺 e5 試。伊會提出tu2好 e5 章節，thang扑滅--伊。
 
大衛吟詩講：「我用你e5話囥ti7心內（就是閱唸記ti7 心內），我才免犯罪ti7你」伊真殷勤teh做信e5藤牌。M7 知lin2有an2-ni--mah？設使你有別項e5課程真無閒，也無這個藤牌，就ti7試煉e5日，你beh 怎樣做？
親愛少年e5兵，你ti7交戰e5時，若ai3企在，就ti7少年e5時著記得收囥上帝e5話。
我ai3 ka7 lin2 講淡薄。就是這個藤牌，近來所經過e5鍛練。
一暗天星光光，一個細漢囡仔精神，未koh 睏--去。Hit 時大 e5 對敵，用殘忍e5火箭，射這個精神e5囡仔講：「偷走去外面挽hit粒sui2 e5蘋果。」Hit四圍e5所在，只有hit粒蘋果na7-tiaN7。是舊年春天種ti7新e5果子園，起頭所生--e5;所以全家e5人用這個做真正有趣味e5 物。
Hit 個囡仔勻仔peh--起--來，就對樓梯落去；家內e5人攏teh 睏。暗時 e5 景緻真好，koh肅靜；雖罔天星小可光，iau2-ku2 hit 條路不止熟。Hit 時一粒大e5天星 teh看--伊，伊心內續無平安。伊忽然記得夏甲 e5 話講：「上帝teh鑑察--我。」Che是前禮拜伊e5老母所教--伊--e5。伊躊躇唸幾若遍講：「上帝teh鑑察--我。」伊驚惶koh小可看 hit 粒天星，就越倒轉恬恬peh上樓頂，也用毯仔蓋密伊e5面。對伊e5信，伊知 hit 句話是真實；所以成做信e5藤牌，thang扑滅伊危險e5試煉，hou7伊無去偷挽hit粒蘋果。聖冊記載講：「上帝teh鑑察我。」這句就真夠額--lah。
一個婦人人睏醒--起--來，beh做工，hit日e5工程不止濟。Hit時對敵ti7伊e5身邊，也知這個婦人人hou7不止濟代誌pe2-pak8--伊。
所以就 ka7 婦人人講：「你m7-thang 讀聖經，因為你無夠額e5時間，thang 做你今仔日所應該著做要緊e5本分。」
Che 實在是真毒e5箭伊知這枝箭若一生tiau5 ti7 這個婦人人，伊就無ai3讀聖經，後--來就無氣力thang 抵擋伊。
 
總--是以利亞kap散hiong e5守寡婦人人e5故事，伊對早前就已經記ti7心內。伊這時欠用，隨時提出，便便thang抵擋對敵。以利亞ka7守寡婦討一個細e5餅e5時，伊講boe7得thang hou7伊，因為chhun淡薄thang做家己e5路用na7-tiaN7。總--是先知應伊講：「代先做一個細e5餅 hou7 我：因為耶和華有講，做餅e5麵粉boe7減，到我落雨e5時才煞。」Chiah e5 意思伊真明白。有聲ka7伊講：「代先讀半點鐘久e5聖經：因為耶和華有講，所chhun e5 時間，有夠額thang做你所欠用--e5。」
對這個闊大e5應允，hit e5試煉e5火箭隨時扑滅。對hit 時伊逐早起出力讀聖經，也hou7伊得著寶貝，就是所未bat有--e5。所應允e5應驗。其餘e5時間充足，m7但做伊所ai3做--e5;koh會做伊e5主人所ai3伊做e5事；an2-ni攏夠額無欠缺。
真濟著傷，破相e5信者，che 是甚mih緣故？Kiam2 m7是因為in用真實e5話囥 ti7冊箱，無囥ti7心內mah？對敵teh用箭射你e5時，你的確無時間thang走去你e5冊箱chhe7 聖冊。
拯救e5頭盔
論這副戰甲，ti7 chiah-e5 兵e5批e5內中，咱已經講究4項，就是腰帶，護心鏡，鞋kap藤牌。今kan-ta chhun兩項，就是頭盔kap劍。頭盔是甚mih？聖冊講：「著領受拯救 e5 頭盔。」今拯救是甚mih？咱常常用這句話，m7知lin2 bat小可注意ka7伊想，是甚mih意思mah？ Lin2若無明明知hit e5意思，lin2就攏boe7得thang 戴這個頭盔。
我beh說明拯救e5意思，第一合e5 話就是較贏抑是得勝。著戴得勝 e5 頭盔。拯救脫罪是甚mih？Kiam2 m7是較贏罪過mah？拯救脫離對敵是甚物？Kiam2 m7是較贏對敵mah？人常常講拯救，也所用 e5意思，親像 kan-ta 指明拯救靈魂免落地獄，thang入天國。An2-ni是kan-ta一部分e5 第一細--e5。咱 e5 主耶穌來世間 m7 但做an2-ni na7-tiaN7 伊來 beh救助凡若對伊來親近上帝--e5,到極頭e5好。救助到極頭e5好，an2-ni 就是拯救，就是得勝。
我ai3報lin2知，一個加拿大e5 囡仔戴這個頭盔，對che會hou7 lin2 e5 觀念較明，著怎樣戴這個頭盔。
威廉是高等學校e5學生，對伊e5兄e5感化，引chhoa7伊就近基督。In 兩人隨時ti7 in e5朋友e5中間做工，無久hit所在e5少年人就研究聖冊，因為in不止欣慕ai3講究；也開祈禱會因為in ai3得著允准。老人有e5搖頭講：「Chiah e5 少年人boe7久長企在。」
威廉聽見人an2-ni 講，續真驚惶。對伊e5熱心kap疼痛，liam5-piN 為著主做工，今chiah-e5 無久kiam2 beh消無 mah ? 伊kiam2 beh koh照舊變做冷淡無活氣mah？抑是beh 跋倒 mah？伊那想腳頭u那chhoah。
Teh想e5時，伊做一項有智慧e5事；就是親近上帝 e5話。伊掀開以賽亞e5冊，讀著一節，續躊躇。「m7免驚，我kap你ti7--teh; m7 免giau5疑，我是你e5上帝；我的確庇佑你；扶持--你；也用義e5手牽--你」( 以賽亞41：10 )。
對chiah-e5話。伊e5精神得著安靜。Hit 5項 e5 應允，伊隨個 ka7 伊看，到 hiah e5氣力入伊e5心神。後--來ti7 hit 節e5中間，除去「我」這字以外，別字親像無--去，kan-ta 這字「我」顯出真明，ti7 hit e5中間 na7-tiaN7。
 
伊看這字「我」也知逐字攏是指起上帝本身。對這字「我」chhe7 著上帝，所以hou7伊e5腳頭 u chhoah。今ti7伊e5面前著死無？所以威廉就吟詩，「對伊我得著較贏，我beh倚靠伊無驚：因為耶和華是我e5氣力，我e5詩；伊也是拯救我--e5。」Che kiam2 m7 是指明得勝mah？
親愛少年e5 兵，今你kiam2無明白，威廉tu2-tu2 ti7交戰e5起頭，怎樣戴得勝e5頭盔mah？
大衛iau2-be7 去kap哥利亞交戰，伊代先戴得勝e5頭盔。伊看hit e5 大漢人，也一下看伊e5上帝，ti7伊目前e5 大漢人，續變做細仔漢。因為對上帝e5榮光，伊iau2-be7 hiat 石頭e5代先，伊知伊的確得勝 ( I 撒母耳17  )。
以利亞代先戴得勝e5頭盔，就ka7亞哈王講：「著起來lim食，因為我有聽見落大雨e5聲」。後--來伊peh上山頂求雨沃地，hit 時天--nih8 攏無雲。無人聽見落雨e5聲，獨獨以利亞na7-tiaN7。先知所聽--見e5 聲，是上帝應允beh落雨e5聲，伊深知上帝e5氣力kap真實，所以伊聽這個應允 e5 聲tu2-tu2親像雨已經teh落e5款。伊用得勝e5腳步peh上山頂 e5 房間。伊iau2-be7祈求e5代先有戴得勝e5頭盔。
總--是hit日以利亞m7但有應允thang hou7 伊好膽求得勝。伊ti7迦密獻燒祭有得著鑑納。Hit e5燒祭是為著以色列百姓獻--e5,an2-ni 就是以色列百姓攏受接納，所以以利亞會得好膽ti7上帝e5面前來替全以色列百姓求落雨。
親愛少年e5兵，設使lin2 ai3學，來求有應效e5祈禱，thang做大e5利益，請研究以利亞ti7山頂所經過 e5故事，也求聖神指示你，著怎樣求，親像伊一樣。伊beh將上帝應允e5榮光kap咱 e5 獻祭e5功效ka7 lin2 講；這擺m7是ti7迦蜜獻--e5,是ti7頭殼碗e5地 ( 耶穌釘十字架 e5所在 )。
 
後--來tu2-tu2 ti7 祈禱e5起頭，伊beh ka你戴得勝e5頭盔。用這個戴ti7頭殼，lin2就會堅固進前，到得著所求--e5。（看 1 列王18：41-46。）
VI 劍
「聖神e5劍，就是上帝e5 話」(以弗所 6：17 ) 。
咱已經講究腰帶、護心鏡、鞋、藤牌kap頭盔。M7 知lin2有注意，知這5項是持防e5 戰甲，m7是用chiah-e5 做相thai5 e5 ke-si。只有一項是相thai5 e5 ke-si，就是聖神e5劍，就是上帝e5話。請看詩篇149：6-9，就知上帝e5百姓e5手，若真正有gia5這枝劍，實在會做真奇異e5事。
疼痛e5細子--ah，我寫chiah-e5 hou7 lin2,因為lin2 ai3征戰好 e5 征戰，koh ai3得著較贏。頭一項，lin2著記得這枝雙面e5戰器是「聖神 e5劍」。獨獨企起ti7心內上帝e5神才會用這枝劍，雖是聖經也會做路用。設使神若無用聖經e5章節，也是kan-ta變做平常e5話，若是這款親像普通 e5 話，的確boe7做lin2 e5 利益。Lin2若kan-ta用lin2 e5聲說，將這節聖經ka7 人講，an2-ni boe7 做in e5利益。總--是你teh ka7人講hit節e5時，但是親像聖神借你e5嘴來講，聽e5人就會得著氣力，後--來就實在會得勝。聖神kap新娘ka7人講：「來」，人就 beh 聽。總--是若kan-ta 新娘 ( 就是lin2 kap我 ) 走進前 ka7 人講：「來」，也無聖神相kap ti7--teh，an2-ni 就無人beh注意 ( 啟示錄22：17 ) 。Lin2若ai3學習 thang用這枝劍e5權力，請詳細講究上帝所講，論伊e5聖神 e5 事：箴言1：23；路加 11：13；約翰16：13，14。有一項真寶貝 e5 祈禱，就是詩篇45：3。設使lin2 若ai3用上帝e5話做有氣力--e5,請將這項來祈禱。
Koh一項，就是lin2著明白這枝是「雙面」e5 劍。一面是指起意
 
向上帝e5氣力，koh 一面是指起抵擋對敵e5氣力。Lin2 ai3得著得勝e5 祈禱 ti7 天--nih8抑無？這枝劍ti7 lin2 e5手，有氣力thang做。
我beh ka7 lin2講，約沙法倚靠上帝，來用這個氣力。眾百姓驚惶，也伊企ti7 in e5面前，kiah8目看上帝 e5殿，求伊保護 in，因為有大 e5 軍兵teh-beh來攻擊耶路撒冷 ( 2歷代志錄20：9-12 ) 。
頭一項，咱著注意，因為約沙法bat聖冊。設使伊若 m7 bat，伊就boe7用伊。設使I列王8章kap 9章，伊若無完全深知，伊就無劍thang用。伊知第8章所羅門所求--e5,內中講，百姓若tu2著甚mih對敵，in著企ti7殿前，ti7患難e5時，著喉叫in e5上帝，伊beh聽in，也幫贊in。伊知第9章是上帝顯現ka7所羅門講，伊有聽伊 e5 祈禱，伊有hou7 殿成聖，也伊e5目珠kap心肝 beh 久長ti7 hia 無煞。
An2-ni thang知，約沙法ti7上帝e5面前有thang倚靠，若m7是上帝e5氣力，就無甚mih thang 幫贊伊。上帝ti7異象e5中間，用伊e5應允ka7 所羅門講，續記ti7真實e5聖冊。伊記得上帝e5應允，來企ti7殿前，求上帝用伊 e5 氣力抵擋chiah e5 對敵，到beh煞e5時講：「因為阮無氣力 thang抵擋這個大軍兵，阮也m7知著怎樣做，阮e5目珠獨獨向你。」 Chiah e5 話對hit時成做hiah-e5 無人thang 幫贊--e5 e5寶貝。請lin2讀II歷代志錄20章e5故事，也看上帝e5氣力怎樣降落，聽in e5祈求；代先祝福chiah-e5 祈求e5百姓，後--來beh滅無in e5對敵。對這個故事，lin2就thang明白這枝劍kap上帝 e5 氣力。
Koh 看創世記32：9-12，tihia7雅各驚伊e5兄以掃 e5 軍兵，所以伊用上帝所應允--e5來求。施恩e5權能隨時降落允准--伊，hou7 伊e5兄e5受氣消無，成做和好。
做老母--e5 也是teh傷悲，因為歹鬼引誘伊疼痛e5子兒，也用世間 
 
e5 疼情kap m7 信e5大氣力，來迷惑伊e5心志。做老母無氣力thang抵擋這款非常e5氣力，總--是伊有聖神e5劍，就是上帝e5話。伊確實記得上帝e5應允講：「耶和華講，雖罔這款大氣力e5 pe2-pak8,也是teh-beh 脫離，受對敵掠--e5 beh得著拯救：因為kap lin2征戰--e5,我beh kap lin2征戰，我beh救lin2 e5子兒」。我iau2-be7會用甚mih結果thang ka7 lin2講，總--是我知無論甚mih人，若照這個法度記得上帝e5應允，的確有這號e5結果，照伊所ka7咱講：「著來相kap辯論」。
總--是這枝劍有兩面koh一面是抵擋對敵 e5 氣力。
五旬節 hit日，彼得ti7耶路撒冷眾人e5中間，伊用上帝e5話講起hou7 人釘死e5耶穌。這枝劍ti7伊e5手teh旺，真緊koh有氣力，hit日刺鑿 hiah-e5 m7 信--e5 有3000人。
腓力開拆以賽亞53章hou7 Ai-the5-o-pek e5 太監聽。Hiah e5 話真有氣力，會趕出 hit e5 烏面人心內 e5 烏暗。
幾若年前，一個車掌ti7車內teh行。伊受氣teh 咒誓，真自誇。伊ti7門--nih8 tu2著一個人，hit人知著怎樣用這枝劍，就講：「上帝e5名 m7-thang lam7-sam2稱呼。」Hit 個車掌隨時用真侮慢無禮e5話應答。Hit個人koh 講：「Lam7-sam2稱呼 e5 人，有罪無赦。」伊受這款e5刺chhak8 koh較受氣，續koh直直咒誓，也出力sak車門，ham2著hit個人e5手，所以血對指頭仔濺出，bak著車門。指頭仔e5傷無久就好，總--是受hit 枝劍所chhak8 e5傷 boe7 好。那久這枝劍e5 刺chhak8那深，到chhak8著伊所褻瀆 e5 話，以及其餘真濟e5罪惡；因為家己心boe7平安，所以伊著去祈禱上帝，親像保羅講：「主--ah！你ai3我怎樣做？」後來伊成做鐵道內面以及外位 e5 人e5 好模範。摩該塞一擺坐馬車出外 e5 時，伊幾若擺唸一節聖經。Tu2仔伊 beh 落車e5 時，一人行進前問伊講：
 
「請問--leh，你所講 e5聖冊kiam2是上帝 e5 話？我m7信」。伊明明有備辦beh kap摩該塞辯論。
該塞注目看hit 個人tiap仔久。後--來就講：「請問--leh，我想你是軍人houN3？」
伊隨時應講：「An2-ni著--lah」。
「若是an2-ni，請問你，設使若有一個兵，gia5這枝雙面e5 劍，chhak8入你e5骨髓，hit時你kiam2著欠用人ka7你講hit 枝是劍，koh是雙面--e5?」
Hit個官聽見這個，目珠看低，續行離開去。
幾若年後，伊koh 抵著摩該塞，也ka7伊說謝。伊講：「我知實在是上帝e5話，因為有刺chhak8我；總--是hit時我無ai3信是上帝e5話。」
這枝劍猶原有氣力thang thai5 你心內 e5 對敵，親像thai5 別人心內--e5一樣。我ai3 ka7 lin2講，一暗這枝劍替我thai5 我e5煩惱。我翻來翻去boe7睏--得，因為我e5細查某子破病，也真煩惱，驚了伊tu2著較艱苦。Ti7這款驚惶烏暗e5中間，一個無形e5朋友，將上帝e5話來入ti7我e5心內：「M7免掛慮明仔日e5事。」這款劍e5刺chhak8真寶貝，伊無傷害我；伊kan-ta thai5 我心內e5煩惱na7-tiaN7。我想tiap仔久，知是今仔日e5掛慮 teh hou7我艱苦，因為我e5細子hit 時安然teh睏。這個無形e5朋友所hou7我上帝e5話，是報我m7免掛慮明仔日e5苦痛，獨獨著託仗上帝。這款e5 艱苦成做歡喜感恩，hou7 hit暝得著安然，che實在真thang歡喜。
Lin2 知這枝劍有上帝e5氣力：也有氣力thang thai5上帝e5對敵，就是咱外面kap心內e5 對敵。凡若做基督e5百姓，會曉學thang gau5 用「聖神e5劍，就是上帝e5話」，若an2-ni 通世間基督e5對敵攏著降服，也成做伊e5腳踏椅 ( 詩篇110：1 ) 。Linkap2我若gau5用這枝劍，就咱會知ti7交戰e5時，怎樣才會得勝。設使 lin2ai做基督得勝 e5 兵，lin2著bat 聖經，那親像m7 bat別款e5冊。著ti7 基督 e5 腳下來講究。
VII  咱怎樣著欠用上帝e5戰甲？
親愛少年e5兵，這項是真要緊e5問題，因為有真要緊e5應答。
這副戰甲，咱逐項攏著欠用，因為咱著抵擋大e5對敵，抑是攻對敵e5大軍兵，in不時teh把守，也計謀beh hou7咱著tak，抑是失膽，抑是用法度beh hou7咱失敗，boe7做好e5兵。保羅ti7這節論起chiah-e5 對敵講：「因為咱 e5交戰 m7是抵敵hiat去，就是抵敵chiah-e5辦政事--e5,chiah-e5掌權--e5,kap這個暗世chiah-e5君王，以及天中歹e5神類；」後--來伊koh講：「所以lin2用上帝全副 e5 戰甲，hou7 lin2 ti7風險e5日抵擋會tiau5。」設使咱若穿這副戰甲，就會抵擋這個大對敵，意思就是得勝。若無穿這副戰甲，咱就boe7企在，咱會成做軟弱，也跋倒 ti7 對敵e5面前，an2-ni就是戰敗。Che kiam2 m7 是真要緊 e5 應答mah？
有兩項事咱 e5 對敵常常ai3咱去做。頭一項：伊ai3咱boe7記得上帝 e5 話。An2-ni伊就thang引誘咱違 keh8上帝 e5戒命，也做咱家己心內所ai3--e5。所以不論tu2著對敵甚mih試煉，咱若ai3堅固守伊e5戒命，咱就著穿這副戰甲，遵趁上帝e5旨意來做，「親像ti7天--nih8一樣」。
第2項：對敵不時ai3 hou7 咱giau5疑上帝e5應允。但an2-ni咱ti7祈禱 e5 時就會厭sian7失膽。咱e5 主耶穌講這個譬喻：「到這路尾e5世代，人著常常祈禱，m7-thang厭sian7。」總--是魔鬼所做tu2-tu2是倒反；伊e5 氣力是不時ai3 hou7人ti7祈禱e5代先就厭sian7,m7若an2-ni，伊ai3人ti7未祈禱 e5 代先就無氣力。總--是咱若不時有穿這副戰甲，不論對敵beh怎樣 hou7 咱失膽，咱也是堅固祈禱到得著允准。
「著常常祈禱，誠心懇求，炯醒ti7這個」凡若穿這副戰甲--e5,就是有這款祈禱e5方法。
總--是咱著替甚mih人祈禱？保羅猶原ka7咱講。
伊講：「為著攏總e5聖徒懇求」為著 hiah-e5 ti7異邦抑是咱教會內 e5 軟弱e5新聽道理e5人求，也著為著lin2家內e5信徒求。
伊koh講：「也替我求，hou7我會得開嘴好膽來講」就是替傳教--e5 kap做先生--e5求，因為in是傳上帝e5話hou7別人聽。所以著常常替lin2 e5宣教師祈禱，hou7伊堅固信，好膽宣傳上帝e5道理；koh ti7厝--nih8著特別替lin2 e5先生祈禱hou7伊堅固信，好膽播揚上帝e5道理。M7-thang扑算囡仔e5 祈禱是無功效，致到來陷落魔鬼e5計。
耶穌基督bat講：「因為你e5對敵，對囡仔kap食奶--e5 e5嘴，你hou7 in e5話有氣力。」伊這時也會用囡仔e5嘴親像hit時一樣。
親愛少年e5兵，第一路尾來講，就是著勇壯tiam3 ti7主e5氣力權能 e5 內面；因為咱所著抵擋e5大隊兵，有一個真大e5頭人。所以著穿上帝全副e5戰甲，才會得thang企在。
著企在，用上帝永遠e5 真實做帶ha5 ti7你e5身軀，也用耶穌基督 e5 護心鏡圍ti7你e5心--nih8。著企在，穿這雙鞋ti7你e5腳，「我e5上帝替我設法我e5腳步。」Che是一腳；koh一腳就是「伊逐項替我設法好勢。」Koh著gia5信e5藤牌，親像基督ti7曠野所做，扑滅所有e5 試煉，m7 thang 陷落罪。著ti7交戰e5起頭戴得勝e5頭盔，因為咱e5主講：「M7免驚，我kap lin2 ti7--teh。」著用聖冊充滿lin2 e5心內，若上帝e5神beh做奧妙e5事 ai3 用e5時，就有便便e5劍thang hou7伊用。設使lin2若用伊 e5 道理充滿 lin2 e5心，伊的確m7 bat延chhian5來用伊。
「設使lin2 tiam3 ti7我，也我e5道理 tiam3 ti7 lin2 e5心，lin2所ai3--e5 thang求，我beh替lin2設法。」伊e5道理幫贊咱ti7祈禱e5時得著堅固，因為 chiah- e5是劍，會不時thang hou7伊用。
所以咱這時是ti7氣力e5門，an2-ni意思就是企在。「著時常為著攏總 e5 聖徒祈禱，也常常替上帝e5奴僕祈禱，hou7 in會得開嘴好膽來講。」主--ah！著幫贊阮企在，教示阮祈禱，「才hou7 阮ti7曠野kap孤單 e5 所在會得歡喜，也ti7沙漠e5所在會得快樂，也會開花親像玫瑰。」阿們！


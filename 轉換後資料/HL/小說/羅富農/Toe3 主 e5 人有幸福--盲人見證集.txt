Toe3 主 e5 人有幸福--盲人見證集
高忠福*
介紹e5話
我真歡喜有份ti7 這個見證集。Che是做媽宮教會e5牧師e5福份。
我ti7 3年前畢業台南神學院，受派來到媽宮e5 時，tu2-tu2 in媽宮teh起新e5禮拜堂。我ti7生活不便e5中間也漸漸bat媽宮e5會友kap澎湖e5事情--lah。Hit 時高忠福君iau2 ti7 新莊teh讀冊。我有聽著伊過去e5消息，總--是iau2 m7-bat 伊e5 人。
我會記得伊tu2-tu2轉--來e5 時我真歡喜；教會加一位勇士、鬥士。總--是經過無久我就失望。因為伊e5 見證，亦是講道lo3-lo3長，m7 知伊是teh講甚mih8,只有知伊是teh感謝主na7-tiaN7。Tui3現在來ka7伊看，伊ai3見證--e5真濟真濟講boe7了；總--是愛講是愛講，講boe7好勢。
我hit 時也是tu2-tu2做傳道na7-tiaN7，m7-kaN2 批評sim2-mih8;只有伊若ai3做見證，我就lui2 時間hou7--伊，hou7伊e5熱情有路thang thau2。也最後伊若用熱熱e5心情teh祈禱e5時，我也同一樣e5心kap伊講：「A-men！」
無扑算伊ti7 這2年外e5中間ti7 信仰上，ti7 講話上進步到an2-ni。Che是我所歡喜--e5。Che確實是主hou7 伊e5恩賜。
高忠福君是一位滿22歲e5年尾囡仔。Ti7 見證e5中間，咱就會thang知影，伊是一個目珠無自由e5人；算是一個可憐e5人。總--是主e5疼chiah大ti7 伊e5 身上，所以愛做見證，報答主e5恩；宣揚主e5福音，榮耀主e5名。請咱繼續為著這位青年祈禱，hou7伊e5信仰無折斬，會thang堅持伊所信--e5,koh無boe7記得主e5恩情到ti7久久。
請咱逐家koh關心一項：「咱teh讀伊e5 見證e5 時，請咱kap伊相kap ti7 阮澎湖e5款式；若伊beh坐船e5 時，船teh搖，請咱也kap hit隻船搖起搖落；經驗著阮澎湖e5滋味。」
請咱代先為著阮澎湖歡喜；有這款e5青年ti7阮chia，che是阮e5 福氣。請逐家為著阮澎湖教會繼續祈禱。
我ti7 媽宮已經3年半久，也ti7 chia做牧師。我有囥一個異象，ai3阮澎湖e5教會自養、自立kap自治。
阮澎湖教會hou7台灣教會aiN7 82年久，就是tui3甘牧師來澎湖設立教會到現在，攏是倚靠咱台灣教會e5聖餐獻金來維持。今阮澎湖已經有3間獨立，也經過15年--lah。這3間若合作，koh有澎湖出身者e5協助，應該會實現以上所講e5自養、自立kap自治才著。
向望ti7 3-5年後這個事會實現。也向望咱e5 祈禱ti7阮澎湖眾教會e5頂面。
最後祝福逐家身體、靈魂得主平安！
Ti7媽宮教末 盧恩惠A.D. 1968, 12, 17.
 
頭緒
我真歡喜我久久所期待e5見證集會thang印--出來。
我這個計劃是ti7新莊e5學校時代就有--e5。Hit時雖然有teh寫，總--是寫攏boe7出--來；因為無時間，也所想e5表達boe7出--來e5緣故。Koh事實上，攏iau2未為主做著工，報答主e5恩情，所以若tihit7 時寫一定是一本無完全e5見證集--lah。
到畢業後，我ti7媽宮，ti7 澎湖有努力為主teh做見證，所以主也祝福我ti7信仰上較有充足e5經驗--lah。我將主hou7 我e5 信仰上e5經過寫ti7 這本見證集。向望各位兄弟姊妹，繼續指導，替我祈禱。
我是一個年歲iau2少e5人；ti7生活上，信仰上iau2經驗少少；koh beh來e5日子iau2真長，beh遇著甚mih災害，或是魔鬼e5試探iau2 m7 知。向望ti7 hit 時會thang得著逐家e5祈禱kap指導，hou7我會企在。
我到最近已經家己有寫（點）濟濟張起--來，總--是m7 知beh怎樣出版。到ti7今年（1968）e5歇熱去花宅e5時有遇著陳國新君，伊是將軍o3 e5人，ti7新竹teh讀醫專。伊聽著我e5 事情就鼓舞我去台灣各所在做見證，也贊成我印出見證集。今我應該著ka7伊大大說多謝。Koh有濟濟人ka7我幫贊翻譯白話字kap國語，我也ai3多謝in e5幫忙。也感謝主，伊差濟濟人來幫忙--我。
最後祝逐家心神肉體健康。
Ti7澎湖，媽宮（見證人：高忠福）敬上
見證
I.全家e5見證
列位青年兄姊，我今仔日真歡喜將我全家信主e5經過，以及我本身tui3信得--著e5祝福，ti7 chia寫淡薄做見證hou7逐家知影。
三代前：
阮tui3阮e5 祖先真濟代攏是信佛教。而且，我所知影--e5,tui3我e5 祖、阿公、老父這3代攏是愛食酒。Ti7職業方面只有做苦工度過一生。後--來阮e5 生活真困難。
我e5 阿媽一生生真濟囡仔；其中也有細漢就夭壽，koh有e5 因為生活困難無可能培養，就送hou7別人做子；只有家己留2、3個查甫囡仔。最後也有將一個上細漢e5查某囡仔送hou7別人做養女。
Hit時阮全家當然攏iau2未bat主耶穌e5名字；也m7知影囡仔是上帝所賞賜--e5,也m7知影囡仔是上帝所交托咱養飼--e5。無親像現在e5人得著主e5光照；知thang家庭e5計劃，thang保惜主所交托e5囡仔。
阿姑e5遭遇：
時間過得真緊。Tui3我上細漢e5阿姑送hou7別人做養女了後，不知不覺已經過去真濟年。我e5 阿姑也已經大漢。
有一日，我e5 阿姑e5養母忽然破病真傷重。無論問佛，請醫生治療攏無效果。無偌濟e5積聚攏用了，病猶原boe7好，而且一日一日那嚴重。
 
我e5 阿姑e5養母就迫我e5 阿姑去設法錢。我e5 阿姑無法度thang設法到真好勢，所以受養母罵講是不孝。古早e5人若hou7 序大人罵不孝是真艱苦e5事。總--是我e5 阿姑雖然 m7 是不孝，iau2確實無辦法thang去設法錢。
經過無幾日我e5 阿姑e5養母就死--去。當養母病真嚴重感覺真艱苦e5 時就對我e5 阿姑講：「我死了後一定m7願你，beh做鬼來chhe7你。」
阿姑koh破病：
養母死了後家庭更加混亂，生活那困難。我e5 阿姑看見家庭已經家散人亡，伊e5 心真艱苦。後--來伊就倒轉去生母e5所在。隔無幾日我e5 阿姑就起神經病，而且遍身生瘡；經過真濟醫生治療攏無效果。我e5 阿媽就去問佛。佛對我e5 阿媽講，我e5 阿姑是hou7鬼纏身--e5。我e5 阿媽知影了後心真艱苦，為著beh hou7 我e5 阿姑病好，就去問佛看beh用甚mih方法醫好我e5 阿姑e5病。佛ka7我e5 阿媽講濟濟方法；我e5 阿媽就照an2-ni去做，而且koh獻真濟錢做廟e5路用。Koh用真濟物件去拜佛，向佛下願講，佛若醫好我阿姑e5病，願意將我e5阿姑奉獻hou7 佛做伊e5路用。結果我e5阿姑e5病也無得著醫好。
後--來我e5阿媽koh去請真有名e5法師來ka7我e5阿姑趕鬼。總--是攏無可能thang hou7 伊好；反轉那嚴重親像beh死一樣。Hit時阮全家攏為著阮e5阿姑真傷心。
主e5使者到：
有一日忽然有一位查某人來阮厝。這個查某人是我e5阿媽e5好朋友；是一個信主，拜上帝e5人。我e5阿姑e5病暝日boe7食boe7睏--tit，暝日擾亂家庭。Hit時hit個女信徒看見我e5阿姑這款情形，就問我e5阿媽是甚mih原因。我e5阿媽就ka7伊講。女信徒聽見我e5阿媽e5解說了後，就為著我e5阿姑祈禱；也順機會傳福音hou7我e5阿媽。
女信徒講：「你e5查某子既然倚靠醫生，用種種治療e5方法，病猶原boe7好，今請你 m7 免為著an2-ni心擘腹；倚靠世間e5醫生藥方雖然無向望，但是iau2有一位（救世主）耶穌基督。伊為著咱e5罪降生到世間專門醫病趕鬼kap解除人e5罪過。人boe7會做e5事伊攏會得做。伊也有權能thang hou7 人tui3死koh活。伊是咱靈魂最大e5救主；肉體最大e5醫生。你e5查某子e5病算是小可。你若願意將你e5查某子e5病交代ti7 這位真神耶穌e5手，伊就beh醫好伊。當咱進退無路e5時只有著chhe7救主耶穌；無論環境怎樣艱難、痛苦、病疼、憂愁kap煩惱，咱若信靠伊，伊就為咱解決一切問題。
阿姑入信：
我e5阿媽聽了後，心受聖神e5感動，就決意beh hou7 我e5阿姑信主耶穌。Hit位女信徒聽見我e5阿姑beh信耶穌，心真歡喜，無久就離開阮e5厝去媽宮教會請牧師來替我e5阿姑祈禱。這位女信徒是現在台南民族路教會e5許山潤牧師e5丈姆，名叫李陳多佳。Hit時tu2-tu2林照牧師ti7媽宮教會做牧師e5時。多佳姊就請牧師kap濟濟信徒到我e5家庭做聖別禮拜。
我e5阿姑tui3 hit日聖別了後，得著主e5憐憫，病就漸漸減輕。我e5阿姑每暗beh睏e5時，hit位女信徒，多佳姊，攏來為著伊祈禱。果然祈禱e5功效真大。經過無幾日，我e5阿姑e5病就完全好--去。
魔鬼苦楚我e5阿姑：
我e5阿姑信主了後，魔鬼就 m7-kaN2 koh苦楚--伊。但是魔鬼真凶惡，m7 願離開阮e5家庭。後--來魔鬼就反轉苦楚我e5老母。
我e5老母受魔鬼苦楚e5情形也是真厲害。當我e5老母受害e5時，我e5阿媽猶原是去問佛；看是甚mih原因，佛講，我e5老母是犯著鬼。Koh講hit e5鬼是我e5老母前世e5丈夫。Hit時我iau2真細漢，只有我e5阿媽用真濟e5方法beh趕鬼e5事我有記憶na7-tiaN7。但是攏無功效。後--來有koh去請真濟趕鬼e5法師kap醫生來治療我e5老母e5病。總--是攏無效果。
有一日hit e5女信徒koh來阮e5厝。看見這款e5情形，就對我e5阿媽講，叫我e5阿媽著hou7我e5老母信耶穌。Hit時我e5阿媽才想起以前我e5阿姑e5事，就真願意hou7我e5老母信耶穌--lah。
Tui3 hit陣了後我e5老母e5病就好--去。
Tioh8到我e5阿公：
經過無偌久我e5阿公出外工作e5時，無小心hou7 一枝大杉teh著一支腳e5 指頭仔。情形真嚴重。
後--來得著媽宮教會e5信徒kap牧師e5關心kap幫贊，每日用車載我e5阿公去hou7 醫生治療。也常常到我e5家來探訪kap代禱。Tui3 an2-ni我e5阿公心受感動；有一日伊就beh決意信耶穌基督做伊e5主。多佳姊liam5-piN知我e5阿公beh信耶穌，就順這個機會向阮全家傳福音。伊講，請lin2全家tui3今仔日起來信耶穌，魔鬼就無空縫thang來koh陷害lin2。全家聽了後心得著聖神e5感動，tui3 hit日起阮全家真歡喜迎接主耶穌進入阮e5家做家丁e5主。
全家歸主：
阮全家tui3林照牧師聖別禮拜了後就成做平安kap歡喜快樂，充滿調和氣氛e5家庭。全家受聖別有8個人，以外 m7 願意信主e5是我e5二叔一人。
當聖別hit日伊tu2-tu2無ti7厝，出外做兵。Ti7休假e5時伊轉來厝，看見厝內一切偶像攏受除了了，就問我e5阿媽，看是甚mih原因。我e5阿媽就對伊講，咱全家信主，也將一切e5經過講hou7伊聽。總--是我e5阿叔真受氣，而且反對阮去信耶穌，入教。
阿叔e5反對：
Hit日是農曆12月29日，in e5休假日，隔日就是正月初一。我e5阿叔就開始行動--lah。伊決意愛beh koh繼續拜佛，就kap無信主一般e5人像款，貼聯、結彩。Koh去外面帶真濟偶像來厝--nih beh服事。
奇妙無奇妙，29暗我e5老母beh睏e5時就koh受魔鬼苦楚開始艱苦--lah。而且hit e5情形比以前較嚴重。Hit暗我e5老母攏通暝無睏，全家攏為著伊來驚惶。到天光e5時我e5阿公就去馬公教會將chiah e5事對牧師講。牧師就koh去阮兜，舉行第2遍e5除偶像e5禮拜；也為著我e5老母，全家跪落ti7 主e5面前認罪祈禱。我e5老母就復到健康e5身體起--來。
信主得平安：
我會記得我細漢e5時，我e5阿公對我講一個故事。伊講，當伊35歲，iau2未信主e5時有一遍破病真嚴重。伊認為無望--lah。有一日伊就去問佛，看伊e5 壽命會當活到幾年。佛講，我e5阿公最長壽命不過到72歲。
總--是我e5阿公信主了後，主祝福伊hou7 伊現在活到78歲iau2真健康。Che雖然 m7 是真偌好e5見證，但是我e5阿公相信伊信主了後，主確實有加添伊e5歲壽；也hou7 伊e5心平安無煩惱，凡事交代ti7主；確實身體有較勇健。
阮全家歸主是民國40年。也我e5 阿姑結婚是民國42年；嫁hou7一個醫生。無久我e5阿姑就搬徙到台灣去。
阿姑好額就離開主：
可惜，我e5阿姑搬到台灣了後，因為家庭e5束縛，生活又koh富裕，就漸漸boe7記得過去伊e5艱苦；也boe7記得主怎樣拯救伊脫出苦難e5日。伊ti7 hia boe7會感謝主，反轉ti7 hia漸漸放棄聚會，an2-ni伊kap主溝通e5時間漸漸少--lah。
相像an2-ni，阮ti7 chia e5全家，也經過一段時間了後漸漸boe7記得主e5恩惠。可憐，無可憐--ah！
M7-thang忘恩背義：
列位兄姊！Che kiam2 m7是一個忘恩背義e5信徒mah？當一個人真疼咱e5時，咱若boe7會感謝伊，報答伊e5恩典，無常常kap伊來往，反轉當做無相bat e5人，我相信hit e5恩人一定傷心。Kiam2-chhai2 hit e5人beh灰心失志，想講，伊所做--e5攏歸ti7 空空。親像an2-ni，上帝拯救咱脫離一切苦難，疼咱攏無煞。咱若boe7會感謝伊，報答敬拜伊，上帝e5神一定會憂悶。
我相信我e5阿姑以及阮全家，以前e5艱苦若m7是主e5憐憫就m7知beh koh變成甚mih款歹e5遭遇。
我向望咱逐家攏會thang知影主e5疼，同時也會thang知影主為著咱e5 罪獻伊家己e5生命，受釘死ti7十字架頂，疼e5救贖。願咱逐家看見che小小e5見證也會thang想到主疼痛e5偉大來堅強咱e5信仰。An2-ni主就beh祝福咱。M7-thang親像阮e5 全家成做忘恩背義e5人。
主無放sak--阮：
佳哉主iau2疼阮全家。阮全家離開主了後到ti7民國50年才koh得著主e5憐憫叫醒一家3人反悔，認罪，koh來赴聚會。
雖然an2-ni我iau2向望主koh繼續叫醒阮全家，hou7 in一世人決心跟te3主。總--是人e5所想若m7是主e5意思就攏boe7成。願主憐憫。願阮e5祈禱受主接納e5日ti7近近。
請咱來吟，聖詩275首：
至好朋友就是耶穌
1.至好朋友就是耶穌，
擔當罪過kap煩惱，
真正咱有大大福氣，
萬事攏thang對伊討；
心肝常常失落平安，
Tauh8-tauh8掛慮艱苦事，
Che是對咱未有深信，
未有放心交托主。
2.Kiam2-chhai2 tu2-tioh8憂悶試煉，
抑是甚mih大煩惱，
的確m7-thang常常失志，
Tioh8將逐項來祈禱；
Kiam2有朋友到chiah盡忠，
甘願體貼萬災禍，
耶穌知咱心e5軟弱，
將che苦事來祈禱。
3.設使厭懶攏無氣力，
親像擔擔beh跋倒，
至大救主咱thang親近，
萬事攏thang對伊討；
朋友若有看輕iam3賤，
Thang將che事來祈禱，
主會用手遮chah8、保護，
心thang安然免煩惱。A-men。
II.我本身e5見證：
我e5老母生阮兄弟姊妹總共11人；查甫囡仔我上大。
死復活：
我出世e5 時原本 m7 是目珠無看--見。到3歲e5 時出痲（出癖），破病真久boe7好。有一早起我e5 病真嚴重，就死死--去。當我死幾小時了後，經過醫生診斷，我是已經真正死--去。我e5 老父就為我備辦小小棺木。當父母將我送入棺木，無偌久我就復活--起來，開聲teh哮。Tui3 hit日起，我每日攏照常失神幾若遍才koh活--起-來。全家攏為著我真傷心；m7 知beh怎樣辦理。特別是我年老e5阿媽為著我悲傷，致到連伊e5 目珠也變成濛霧。
目珠無看--見-lah:
當我e5 病得著醫好了後，我e5 目珠就變成無看--見-e5-lah，而且身體也變成真衰lam2。真濟醫生講，我是已經無久ti7這世間e5人。
無偌久，想boe7到我e5 身體日日勇壯起--來。實在真正上帝beh hou7人有活命ti7這世間，是咱世間人所boe7會診斷，boe7會預測--e5。
到我大漢了後，過去e5事我e5 父母才對我講起。我ti7細漢e5 時所遇--著e5事，我本身攏 m7 知，也攏boe7記得。Kan-ta只有一項…我知，我e5 目珠無看--見。我每擺回想父母對我講細漢e5事e5 時，我就真傷心；感覺人生真無聊。怎樣kan-ta我一人是an2-ni歹命。
當我目珠無看--見了後，也有bat經過濟濟醫生治療。8歲e5 時也bat到ti7台灣去治療，但是也無可能hou7 我e5目珠好--起來。
入學e5年歲到--lah：
後--來有人介紹我beh去台北盲啞學校讀冊。Hit時我e5年紀tu2-tu2是8歲。我雖然是真細漢，總--是我會記--得，我真決意想beh為著將來前途努力。所以我真切意想beh讀冊。可惜父母阻止我，無thang hou7我去。因為我目珠無看--見，所以我e5 父母更加疼我e5 緣故；驚了我出外無人照顧；也而且路途真遠，若是甚mih代誌beh見面真困難；驚了我tu2著困難；也驚了我ti7 hia tu2著人欺負。Chiah e5攏是父母所掛慮--e5,所以m7 准我去。
我心雖然想beh去，總--是ti7 hit時我 m7 知著怎樣做，m7 知著怎樣kap我e5 老父交涉thang得著in e5承諾。我只有每日ti7厝內為著目珠無看--見，心中傷心流目屎。有時恨天怨地講：「平平是一個人，為甚mih hou7 我tu2著chiah大e5不自由，無親像--人。」
我就真失志，常常bih ti7內面，m7 ai3 出去外面。Koh便若腳踏出門；因為行路無自由，顛顛倒倒；便受人恥笑。致到我全日攏ti7 內面，無朋友，無thit-tho5 e5對象，真孤獨。
Koh boe7 當去讀冊：
到ti7 12歲e5 時，有人beh介紹我去台南盲啞學校讀冊。這時我 e5 父母猶原相像理由無beh hou7 我去。所以我就失去讀冊e5機會--lah。
請lin2 m7-thang想阮澎湖是落伍e5所在；kiam2-chhai2 ti7 交通上有較不便；kiam2-chhai2 ti7 生活方面有較輸--人；總--是讀冊e5方面是有真好e5傳統kap風氣。Lin2若來澎湖1、2日是較boe7 thang聽--著，總--是若來較濟日，koh到鄉下e5 時攏會thang聽--著，che是甚mih秀才e5厝。Koh聽著這村有出幾個幾個秀才。事實澎湖人讀冊e5風氣是真盛--e5。
主e5聖手chhun出：
時間過得真緊，無偌久我就已經15歲--lah。當我15歲e5 時，有一位外國e5牧師娘，孫牧師娘，tu2-tu2 beh來澎湖開設孤兒院。伊到阮e5 厝來探訪阮e5 父母。目的是為著beh買土地建設孤兒院。我e5 老父代先 m7 肯；因為hit塊土地ti7大路邊，阮想家己beh起店面。（阮是ti7離媽宮行路30分e5所在，名Am-ou。雖然是屬ti7 郊外，總--是交通真利便）。總--是主奇妙e5作為，hou7我e5 老父hit當時手骨歸支攏teh爛，真傷重。所以孫牧師娘就順續chhoa7伊去hou7 醫生治療。Ti7 出出入入e5中間hou7 我e5 老父真感動。Che就是阮一家koh kap主，以及主e5教會saN 相通e5開始。Hit時是民國50年，阮一家信仰復興e5 時--lah。土地e5事也tui3 an2-ni就成立，賣hou7 孫雅各牧師娘。我目珠無看--見e5事tui3 an2-ni入ti7 牧師娘e5耳空，也得著伊e5 關心。
主e5疼ti7我身上：
牧師娘離開澎湖了後ti7 台北e5所在iau2有teh關心ti7我。後--來有扑電話來hou7 林照牧師，將我e5 事交托牧師，也請林牧師設法hou7 我去台北醫治目珠，一切e5費用孫牧師娘會負擔。也講，若是醫會好，就beh hou7 我轉來澎湖，若醫boe7 好，beh留我ti7 hia讀冊。
林牧師接著這個電話了後，就隨時到我e5 厝，將chiah e5好消息ka7我e5父母講。我聽了後就歡喜到極，想beh去台北接受孫牧師娘e5好意；也是我久久所期待e5事…會看--見kap讀冊。總--是我e5 父母iau2無歡喜我離開伊e5 身邊。
光kap暗e5鬥爭：
Tui3 hit日起，林牧師娘逐日到我e5 厝，用真好e5話語勸解我e5 父母。我e5 父母就boe7堪得林牧師e5 mi5-noa7,就對牧師講：「請koh等3禮拜。」到hit時我e5 老父才beh kap我去台北。我e5 老父e5意思就是，如果目珠若會醫好就beh續手chhoa7我轉來澎湖；若boe7好，就beh順續去參觀盲人學校e5設備，若真好勢才beh hou7 我ti7 hia讀冊。
林照牧師聽見我e5 老父e5話，就真歡喜，也歡喜等到3禮拜。3禮拜beh到--lah，林牧師就設法ai3 ti7 我e5 厝做家庭禮拜，為著我e5 事祈禱。想boe7到我e5 老父koh反m7 hou7 我去。林牧師聽an2-ni心真艱苦。我--nih？我e5 心比以前1，2擺koh更加艱苦，想到beh去自殺。我e5 人生實在烏烏暗暗--lah。我目珠無看--見，也無親像人去讀冊，將來beh怎樣kap人比並--nih？我iau2會記--得，我hit當時心想到an2-ni，真艱苦。我悲傷流目屎。
得勝e5信仰：
感謝主！當我e5心失望悲傷e5 時，林照牧師就講道理hou7 我聽。Hit時所講e5道理我boe7記--得-lah，總--是ti7 hit時伊所吟e5聖詩我iau2記真明。
Hit首聖詩就是an2-ni：
境遇好歹是主所定，
上帝teh照顧你，
Tiam3主翼下穩當免驚，
上帝teh照顧你。
（和）上帝teh照顧你，
逐日teh顧，逐日chhoa7路，
上帝teh照顧你，
上帝teh照顧你。
當我聽著這首聖詩了後，就逐日用歡喜e5心情teh吟這首聖詩。失望那大，主hou7咱e5歡喜也那大。是--lah！
有一節聖經講：
人若得著全世界，來喪失伊e5生命，有甚mih利益？抑是人beh出甚mih8來對換伊e5生命？（馬太16：26-27）。是--lah！Hit時我若為著boe7 tang3去讀冊來自殺，也無甚mih利益。
感謝主e5憐憫，ti7 萬人中伊無看我做卑微無路用--e5,伊揀選我做伊e5 百姓。我tui3得著福音起，心就無koh為著目珠無看--見來憂愁。以後有時雖然tu2著歹e5境遇，但是我e5心猶原充滿了歡喜kap快樂。
萬事交托主：
當我iau2未信主e5以前，心無平安e5時，也bat去阮附近e5廟；ai3 tui3 hia來得著甚mih平安抑是快樂。結果攏hou7我感覺無有甚mih thang得--著。到ti7 信主了後，雖然tu2著艱苦鬱卒，我知有一位活活e5主teh安慰--我。所以我就得著真大e5安慰kap平安--lah。
譬喻我iau2未信主e5時，我攏 m7-kaN2 家己一個出去外面。到ti7信主了後，每禮拜日 m7 免人chhoa7,我家己也kaN2 出去做禮拜，也kaN2行路。以前我是一個真歹e5囡仔；常常發歹脾氣，常常講無智識e5話語；常常 ai3 kap人冤家，連父母e5話我也 m7 聽。Tui3信主了後，主大大改變我e5性情--lah。
 
雲柱火柱chhoa7路：
隔無久，我e5心內有生出一個主意，想beh做一個生理仔，賣東賣西來趁錢。因為我較kaN2 行路，較kaN2 出去，行動較自由--lah。Koh hit時我想講我雖然目珠無看--見，我也boe7 thang久長靠父母趁錢hou7我生活。我就將beh做e5事交代上帝，向望主為我安排。
有一日，我就決定beh去賣冰枝。Che是hit時想會到e5最大最好e5工作。因為目珠無看--見，beh做買賣是cham2然困難e5事。若是冰枝真容易銷，koh容易算錢。當然ti7 這個小小e5生理中也有濟濟e5阻礙。因為我對路攏無熟，除去beh去媽宮教會hit條大路以外，我真罕得行其他e5路。Koh我iau2未受訓練行路以前，我teh行路只有是靠信心teh進前--e5。行 m7 著路，行跋倒，kap交通e5危險，我攏會tu2--著。Koh若long3破冰罐，就著賠償濟濟。今我就將chiah e5事交托上帝，求主引chhoa7,求聖神幫贊。
信仰生活：
我就將一切交代主，就出去做這個小生理--lah。果然主e5疼ti7 我e5內面，伊保護--我，引chhoa7我平安經過2、3年久。我ti7 hit e5期間到ti7 每遇著禮拜日e5時，攏停止做生理，的確去聚會，做禮拜。雖然禮拜日是囡仔最濟e5時，m7-ku2我知出來teh做這個小生理是上帝e5允准才會thang做--e5。上帝既然叫咱著守安歇日，怎樣會使得ti7禮拜日無去禮拜--nih？事實上帝無辜負--人，伊也hou7 我無欠缺。我平素真認真teh做，tui3透早就出去到真暗才轉--來。所趁e5錢雖然少，上帝e5祝福真濟。伊hou7 我家己趁我家己e5生活費。用一句真見笑e5話來講，我家己獨立--lah。Che是上帝提拔我--e5,伊hou7我--e5。
 
信仰e5樓梯：
有一日e5事：當我生理做了暗暗才轉去到厝e5時，有真濟主內e5兄姊到我e5厝beh舉行家庭禮拜。我當然kap in參加禮拜。禮拜了，有一位姊妹對我講，每日清早若會thang去到聖殿參加做早天祈禱會是真好。我聽見伊講an2-ni，心就真欣慕逐日去參加。平素我攏是日--時出外，暝--時我就m7- kaN2 出去--lah。因為若暝--時出去koh行 m7 著路e5時，無人thang問路。Koh 4、5點鐘雖然有人teh經過，he攏是鄉下e5漁販teh趕時間e5人；in騎車聽講真緊，親像teh飛；in無ka7人撞死就佳哉，m7 免扑算beh tui3 in問路。總--是我也靠主e5引chhoa7 ，決斷想beh去參加早天e5祈禱會。
求就得--著，扑門就ka7你開：
頭一日我beh去e5時，就叫我e5阿公kap我做伙去。第2日亦是我e5阿公kap我做伙去。到第3日，伊就講清早伊真厭sian7。所以我就家己去。未出去e5以前，我就代先祈禱上帝。當我家己行到禮拜堂e5時，我家己iau2 m7 知影行到--lah。感謝主！禮拜堂e5鐘tu2-tu2 tan5。主用鐘聲叫我oat入去禮拜堂。Tui3 hit日起我就無koh靠外人chhoa7我e5路--lah。
Koh較奇妙--e5就是hit時我boe7曉看時間。暝--時睏--起-來beh去祈禱會攏m7知幾點。雖然an2-ni上帝猶原hou7我每早起照時起來去參加祈禱會。
我這款e5努力中深深體驗著有信心所做e5事，上帝攏無hou7 人歸ti7空空。有時我beh去赴祈禱會e5時風真大，我也靠信心去赴。Koh有時無toa3雨moa，上帝猶原照顧我，無hou7 我tu2著boe7堪--得 e5事。Koh冬天時天氣寒冷，人人驚寒好睏e5時，我倚靠信心行到聖殿；也無感覺會寒。Che是我tu2--著e5見證。
請咱逐家也會thang得著這款e5見證來榮耀歸hou7主。願主祝福咱。
聽咱祈禱e5上帝：
當我用信靠e5心對上帝求--e5,伊攏有聽我e5祈禱，賜平安hou7--我，續報答我所求--e5。
有一早起，我去早天祈禱會，散會轉去厝。忽然我e5目珠皮teh chhoah。我有聽人講che是歹事beh發生e5前兆，所以我心會真boe7平安。我並 m7 是驚死；亦是驚歹事臨到我。就是我e5老父真愛lim酒，真歹脾氣；常常ti7 食酒e5中間kap人冤家。我e5老母雖然常常ka7伊勸解，也無得著聽，反轉真殘忍受我老父扑。所以hit日我是驚我e5家庭koh有代誌發生。Che是我hit日所擔憂e5事。我就將hit e5事祈禱交代上帝。
我平常時ti7厝--nih祈禱e5時攏常常將門關--起--來，祈禱上帝。Hit日也是an2-ni。忽然有一個聲音ti7我祈禱中對我講，小子--仔，m7免驚，無代誌。我聽見這個聲了後，心就隨時無koh有驚惶kap煩惱；反轉成做真歡喜快樂。Hit日果然平安無事--lah。Che是我一個小小e5見證。
主e5疼贏過一切：
當我18歲e5時，媽宮教會有濟濟兄姊關心我e5目珠無看--見。有一位信徒對我e5老父講，叫我e5老父chhoa7我去台灣醫治目珠，也若是錢e5問題伊攏beh負擔。
我e5老父真歡喜就準備beh chhoa7我去台灣。這回我e5老父無扑算真歡喜hou7 我去。有一日我e5老父就chhoa7我到高雄，ti7 hia經過濟濟醫生e5治療。總--是醫生攏講無法度。最後koh有人介紹我到吳基福博士e5所在。經過一段時間e5注射、食藥，kap治療，總--是對我e5目珠是無效果。我就對我e5老父講，我無ai3 koh ti7 chia治療目珠--lah。無久我就出院。Ti7 這個期間內我攏無為著家己e5目珠祈禱上帝。因為我雖然目珠無看--見，也親像無望thang得著醫好，但是主已經有hou7我心眼thang知影世間kap天國一切e5事--lah。
主e5牧者疼羊群：
Hit時tu2-tu2林照牧師受派ti7高雄e5橋仔頭教會。我就去chhe7牧師。
林牧師看我去真歡喜。因為我是牧師最關心e5會友e5一個，也是最麻煩牧師e5一個。伊真疼我。牧師聽我講經過，真同情我。最後伊建議ai3 chhoa7我去台北讀冊，既然目珠已經無向望好--起來，也著讀寡冊才好。總--是我e5老父iau2固執伊e5意見無beh hou7 我去，是ai3 chhoa7我轉去澎湖伊e5身邊。Hit時我本身決意想無beh轉去澎湖。也想講這回是最後e5機會--lah。若ti7 這回我無去讀冊，我就失去一切讀冊e5機會--lah。我就祈禱，將我e5目珠kap以後一切e5事，讀冊kap我e5前途，交代主，求伊替我安排。
主本身替我開路：
有一日我e5老父tu2-tu2 kap我e5阿叔發生冤家e5事。Ti7 hit時我e5老父才體驗著世間e5父母兄弟、親人、朋友攏boe7 thang hou7咱倚靠。（伊想講當咱失敗e5時，只有著靠家己努力）。Tui3 an2-ni牽連--來，我e5老父就允准我去台北讀冊。奇妙，無奇妙？
林牧師就ka7我介紹去台北新莊盲人重建院--lah。感謝主，o-lo2主！
照心所願得著讀冊e5機會：
經過2年久，學習濟濟課程。有學習點字，也有練習按摩。
學校內e5學生大部分前攏bat ti7 別個學校受過訓練。只有我tui3細漢攏boe7 bat受過訓練。初次到學校e5時感覺功課真困難，但是我只有倚靠上帝，認真學習，利用時間學習一切e5功課。到ti7畢業e5時，我都boe7比人較輸。感謝主。
想起ti7學校e5時，學校內e5學生只有我一個是信主，其他攏無信。In時常攻擊--我，kap譏刺基督教。總--是到ti7後--來，無扑算in受耶穌e5神e5感動來悔改，也in e5信心kap疼--人e5心，以及in e5行動舉止攏贏過我本身。
極好事也有烏點：
Ti7學校e5生活也有真艱苦e5事，新莊有較寒澎湖。我tui3厝所toa3去e5衣服攏無夠thang穿燒。到冬天koh較艱苦；衫穿boe7燒，被掩boe7 ba7;koh我有比別人較用功，我就tai3兩種病--lah。一種是感冒，koh因為久久無好，所以引起到ti7鼻空。第2種是嚨喉症。Tu2-tu2這兩項攏著開刀才會好e5病。
Hit時攏無人知影我e5艱苦，我也無對人講，也無對學校申請治療。後--來病較傷重e5時，我就對學校申請轉去澎湖，想beh ti7澎湖治療。無扑算在ti7 澎湖攏無這款e5專科e5醫生。今beh koh轉去台灣治療，驚了經濟上boe7容允。也想講無人thang幫忙--我。若ti7 澎湖至少我iau2會thang申請補助，也有人會thang替我辦手續。
只有主知咱e5艱苦：
想來想去，結局想講到畢業e5時才手術。因為一方面驚了耽誤功課，影響學業；一方面對金錢也較好勢。
但是我e5心想講，若無治療身體hou7 好勢，我就boe7當繼續去讀冊。所以我e5心實在親像teh鬥爭一般樣。當teh艱苦e5時我就chhe7一所在安靜e5地點，ti7 hia祈禱讀聖經，吟詩：
「我心大歡喜，我e5嘴著吟詩，
感謝上主至大仁義；
Ti7日--時o-lo2,ti7暝--時感謝，
An2-ni服事也無夠額。」
Hit時我所讀e5聖經節是詩篇119篇105節。
「你e5話做我腳前e5燈，
做我路上e5光。」
學生boe7贏過先生：
後--來我koh想到主來到世間所受百般e5艱苦。我e5艱苦不過是家己e5身軀上e5小可艱苦na7-tiaN7。當我想到chia e5時，我e5憂悶就攏無--去；反轉心中充滿喜樂。
 
無偌久我出去chhe7一位信徒，kap伊談論道理。伊問我身體是 m7是有艱苦。我就對伊講：「有。」伊叫我去治療。我對伊講：「因為家庭經濟無好e5緣故，無thang去治療。」後--來伊就提錢幫贊我到高雄一位信主e5醫生ti7 hia治療。我請假共45日。功課雖然減少學習，感謝主，主無hou7 我ti7 功課上tu2著困難。可惜--e5就是我e5目珠boe7 thang照hiah e5關心我e5人e5期待，來得著醫好。
經過約旦河：
當我畢業後beh轉來澎湖e5時，我e5 身上攏無半chiam。今beh對同學借，驚了路頭離開真遠，我較不便還--in，in m7借我。Beh寄批tui3家庭提錢，驚了家庭經濟無好。Ti7這款狀態e5下面，我所有--e5只有祈禱na7-tiaN7。
感謝上帝，上帝無boe7記得疼伊e5 人。當畢業典禮hit日，得著獎金。我就將獎金做車錢船錢--lah。實在是主e5安排。
當beh轉來澎湖e5 時，無人chhoa7我。雖然an2-ni ，無論坐車，坐船，kap行街路，主攏照顧我平安轉來到澎湖。
你ti7少--e5著盡忠：
畢業後，我teh做e5工作是按摩。Che是咱台灣盲人所得e5技術佔大部份--e5。無人去做電話e5交換手；無人去做祕書，替經理寫批；若會thang去做老師，就算一等--e5-lah。對我學習e5技術，我 m7-kaN2家己批評，就是對我e5 現在e5工作、職業，我m7-kaN2 批評；只有ti7 現實e5下面我應該著感謝。Ti7 生活上我將我所會曉--得e5,盡我所會去做；主的確beh對我講：「你ti7少--e5已經盡忠，我beh設立你來管濟--e5(馬太25：21）。」
回想曠野e5路上：
我出世ti7世間以來，身體親像真少有勇健e5 時，定定teh破病。Koh生活經過無偌好。所以ti7身體上、生活上常常感覺真濟e5需要。當我tu2著艱苦、破病，抑是遇著試煉心無平安e5 時，我若無對別人講起就無人知影我e5 需要。無ka7別人講，當然別人 m7 知影。雖然是an2-ni ，我本人是感覺真孤獨--e5。有時雖然對人講，但是人也boe7會了解--咱。也事實濟濟人boe7會體貼別人，甚至連父母兄弟姊妹，親人朋友也是an2-ni 。當然有時 m7 但boe7 thang得著安慰，因為有攪擾著in，所以反轉受le2罵。Che是我濟濟擺所遇--著e5事。
當我艱苦、憂悶、破病kap心boe7平安e5 時，只有主知影我e5 坎坷na7-tiaN7。Chit款話語對讀e5人kap聽e5人是無好聽，總--是事實是an2-ni；只有主會thang實實在在體貼--咱，知影咱e5 痛苦；也主會醫治咱，安慰--咱。主上帝是知萬人e5心e5上帝。
耶和華--ah，謙卑e5人e5心願，
你已經聽--見；
你beh備辦in e5心，
你beh aN3耳空來聽。
（詩篇10：17）。
只有感謝主o-lo2主：
Koh轉回來講。我若 m7 是信主，有主thang靠，可能真早就已經無ti7這世間。Koh我若m7 是信主，我無有今仔日e5喜樂。事實主真疼--我；hou7 我得著媽宮教會e5疼主e5人e5幫贊，去治療目珠，也hou7我有機會thang去讀冊，學技藝。我對ti7 學習點字才會曉讀聖經，會曉吟詩；tui3 an2-ni 來增加我e5 信仰。我相信ti7普通e5盲啞學校出--來e5人in雖然會曉點字，總--是畢業了就攏無teh摸，無teh讀冊才著。我因為ti7教會teh出入，逐日攏有機會thang去tui3聖經得著智識；而且是天頂來e5智識。我對這點也著大大感謝我e5 主，因為伊疼我到極。
只有誇口主：
列位兄弟姊妹，lin2看我所寫e5見證，若感覺我淡薄teh誇口我e5 信心，抑是teh誇口我e5 做人，請原諒--我。做一個20外歲e5青年人，我無甚mih thang kap逐家比並。我只有將我得著e5恩賜，信主e5經過kap所得著信仰e5經驗寫淡薄介紹hou7咱逐家知影。若有thang誇口--e5,就是誇口主對我e5疼na7-tiaN7。
事實我本身是常常想beh自殺。是為著家庭生活無好？亦是父母無疼我ah？Che攏m7 是，只有是為著我e5目珠無看--見，活ti7 世間無自由。聖經bat講：「身軀e5靈就是目珠，你e5 目珠若金，通身軀就金。你e5 目珠若hoe，通身軀就暗（太6：22）。」俗語有一句話講：「天重日月，人重兩眼。」事實阮青瞑e5無自由是lin2 m7 知--e5,lin2 e5經驗外--e5 。
盲人e5苦痛：
目珠無看--見e5人thang講是真烏暗。世間所有e5光景boe7當欣賞；所有ti7 身邊e5物件攏 m7 知有甚mih物。阮chhun手teh摸，m7 是beh提心所愛e5物，不過是teh摸有甚mih物ti7身邊。Hit項物若tu2-tu2是阮心所愛e5物，就是萬幸--lah。特別kap別人teh生活，kap外人teh交chhap e5 時，這個狀態koh較是an2-ni。若阮家己有阮家己e5房間，有家己e5用品就比較方便--lah。阮會thang照阮家己e5方便整理一切e5物件。總--是結果來講，阮是一個孤立、孤單e5人。阮kap阮其他e5一切原則上是隔斷無連絡--e5。
目珠有看--見e5人會thang自由行in e5路；無論是in iau2 m7-bat 行過e5路。阮就boe7當an2-ni --lah。根本阮攏m7 知，to2位有koh生出一條e5小路。Peh山、遊覽kap阮攏無干涉。電影、電視kap阮也無關係。Lin2 teh儉濟濟錢買電視，阮攏無份額。而且lin2無論teh做甚mih事業，抑是甚mih工作攏真自由選擇，因為每一個工作攏需要目珠e5幫助。但是阮攏是空空，烏烏暗暗。阮澎湖人常常teh坐船，常常出海，總--是阮也boe7 thang看見海e5寬闊是怎樣，海e5光景是生做怎樣。
阮若愈想chiah e5事，阮會愈感覺烏暗、悲傷--e5。Chiah e5 tu2-tu2是阮想beh自殺e5原因。這個心情我想lin2也boe7會十二分e5理解。
主醫治阮：
總--是咱做基督徒會thang講--e5,就是：「若是主e5話teh安慰--咱，咱就boe7想beh自殺--lah。」只有主會thang實實在在了解--咱，體貼--咱。主是鑑察咱心思意念e5主。伊攏知咱e5一切，伊會擔當咱e5艱苦，替贖咱e5罪。伊是咱e5救主，咱e5石磐，是咱堪得o-lo2--e5。伊e5話是有力e5話，會hou7人e5心憂悶成做快樂。伊e5光是賜活物e5光。
伊e5光若照ti7阮，阮beh得著光明。伊e5光也是阮青瞑人「腳前e5燈，路上e5光。」阮逐日teh行路，雖然烏暗驚惶，總--是主e5光hou7阮無lun2-neh ，也boe7跋倒。
Ti7聖經約翰14章27節講：我用平安留teh hou7 lin2,我將我e5 平安賞賜lin2。我teh hou7 lin2 m7是親像世間teh hou7人e5款。Lin2 e5心莫得驚惶。
求主保守阮無tioh8-tak:
我tui3信靠主了後，我teh行路攏真大步。有人tui3 an2-ni來giau5疑我是假青瞑。我行路有時boe7輸目金--e5。當然較贏老阿婆。我若ti7 拜五家庭禮拜kap in相kap行e5時，事實我攏行boe7輸--in。
我an2-ni講m7是講我boe7會遇著交通kap路上e5危險，m7-ku2阮若beh驚，事實是驚未了--lah。但是主e5好旨意，我想，將來所會遇--著e5危險iau2是beh造就我。我an2-ni想，我就kaN2 大步行，有時大步走--lah。
阮目珠無看--見唯一e5好處就是無受外界e5引誘na7-tiaN7。這句話若m7是有信主e5人來講，是無意思--e5。阮ti7 這個末世減少tui3「看」來e5引誘，會thang聖潔阮e5身軀，che是阮e5幸福。Ti7這末世實在迷人e5目--e5真濟--lah。聽講最近婦人人teh流行e5衫裙真短。Che對阮攏無意義，in e5衫有手 ng2無手 ng2、長手 ng2短手 ng2阮攏無關係；in e5襪仔幼--e5、抑是粗--e5、三角--e5,抑是4角--e5、厚--e5、薄--e5、綢做--e5,long2做--e5,對阮也無關係。電影e5節目kap in e5風氣e5好bai2無影響著阮。電視也是an2-ni 。
所以阮最重要--e5就是心清潔就好--lah。Kiam2-chhai2上帝知阮e5軟弱，boe7堪得受著以上所講e5引誘致到關阮e5目珠也無的確。
Te3主e5人有幸福：
最後koh用感謝e5心情來講幾句。上帝hou7 我e5目珠無看--見iau2是小可，因為這世間iau2有真濟比我較艱苦e5人。當咱行入救濟院、養老院e5內面，抑是神經病院e5時，咱就會看見真濟跛腳，啞口，臭耳人，kap破相e5人濟濟。In濟濟攏無得著人e5疼，也無得著上帝e5疼。In雖然得著國家teh ka7 in養飼kap治療，實在in欠缺人e5疼濟濟--lah。
阮澎湖也有救濟院。我常常去hia訪問hia e5老人。事實證明in比我較可憐。請逐家也為著in祈禱。
III.著疼人親像家己。
列位兄弟姊妹，lin2 kiam2有感覺目珠有看--見，身體勇壯e5福氣mah？
福氣ti7各人身邊：
若是m7-bat 想--著，che是辜負上帝e5恩--lah。若是有，lin2 著知chiah e5攏是主賞賜lin2--e5。所以請lin2著感謝上帝，報答伊e5 恩。同時lin2也著好好保守lin2 ti7在世勇健，也著保惜lin2 e5光陰。若無an2-ni 做，lin2就辜負上帝e5恩。
我有講著保惜時間e5事。請逐家想看。阮青瞑人e5時間是比lin2較少--lah。Lin2有24點鐘一日。這個24點e5數字是lin2目光--e5所訂--e5;若是阮，阮一日只有18點鐘na7-tiaN7。用比較--e5來講，阮kap lin2 ti7暗時e5 12點鐘是相像，日--時就m7 是an2-ni --lah。Lin2 e5 12點鐘，阮只有6點鐘na7-tiaN7。因為阮e5 行動舉止攏比lin2慢一半。Lin2 e5時間實在真豐富，實在真夠額--lah。請lin2 也會曉用ti7 別人e5身上--nih。就是講，著疼人親像家己。請 m7-thang kan-tan用24點鐘攏ti7 lin2家己e5身上。
白白分hou7別人：
相像理由，世間有濟濟好額人往往boe7會用感謝e5心來生活；也boe7會用in e5錢銀ti7別人e5身上。Che攏是辜負著上帝e5恩。
世間人往往boe7會體驗著散hiong人，無自由e5人e5艱苦。好額--e5,勇壯--e5顛倒boe7曉去體貼別人。因為in無遇著艱苦e5經驗。上帝hou7基督徒濟濟對散hiong、破病、受壓制e5中間起--來；伊ai3咱將咱e5 經驗來利益別人、體貼別人。咱基督徒boe7應得kan-taN 對主求平安kap福氣。咱著將得著主thau2放e5福音傳hou7別人；關心--in，體貼--in，替in祈禱ti7上帝e5面前才會使--tit。
主講：「Lin2白白得--著，著白白hou7--人（太10:8）。」
請體貼歹命人：
我代表阮這款無自由、軟弱、卑微e5人對lin2逐家拜託。現在有真濟困苦e5人ti7 咱e5 身邊。In真需要咱e5 幫贊，需要人e5安慰。當咱知影若有需要咱幫贊e5人，請咱去幫贊伊。當若看見目珠無看--見e5人ti7 路teh行。伊若有遇著危險e5事，無自由、迷路e5事，請lin2幫贊--in。拜託，拜託。
 
我信主了後才會曉去想別人e5事，為著別人祈禱，幫贊in。我就常常去阮澎湖e5救濟院。救濟院是ti7 阮兜beh來媽宮教會e5途中e5所在。我前若是用行路來媽宮e5時，就常常順路oat入去。
文明是罪惡mah？
最近有自動車e5便了後我就較罕得tui3 hia落車。Che是我心艱苦e5事。有車thang坐，節省時間；怎樣顛倒boe7會較捷捷去訪問in nih？Che tu2-tu2是咱文明時代最大矛盾e5所在。末世e5基督徒e5疼心e5墮落tu2-tu2 ti7 這個所在。我bat經驗這個，心真驚惶；我也是一個末世e5基督徒mah？我是teh節省時間nih？我是teh感覺我所費e5車錢無采nih？我e5車錢kiam2 m7 是比普通人較得著優待nih？政府優待阮青瞑人e5車錢，基督徒e5我用所節省e5錢用ti7 to2位nih？
向望主赦免，hou7我會常常koh去到hia，救濟院，為著hiah e5艱苦、無依倚e5人安慰--in；將主所hou7咱 e5 平安報hou7 in知。
澎湖是主定著e5所在：
感謝主，主hou7我toa3 ti7澎湖e5所在。阮chia有濟濟離島，人較無愛去e5島嶼，ti7 hia會thang為主做見證。Che是主所hou7 阮e5 傳福音e5場所。過去也有濟濟人去做工，總--是iau2有欠用濟濟工。
當我去島嶼e5 時雖然無自由：著坐細隻船仔，真危險；也受恥笑講是風騷無安分守己；總--是主也無hou7 我失志。因為離島e5所在真需要人去幫贊，那濟是那好。我雖然無自由koh受人恥笑，總--是我那做工那快樂。因為想到ti7 in hiah e5著磨，艱苦背重擔e5人會thang得著主e5福音來安歇e5 時，boe7禁得進行去。主若有機會hou7 我，我就無hou7 伊扑算。
媽宮e5信徒有福氣：
我是屬ti7 媽宮教會。阮澎湖ti7地理上，離島e5人才攏流入ti7 媽宮教會。媽宮也是交通e5中心地點，所以離島e5人kap媽宮e5人攏有關係。對ti7教會來講，媽宮教會也是澎湖e5中心教會；伊不但家己著企在，伊也著幫忙離島e5教會。事實上媽宮教會攏有an2-ni teh做。所以我屬ti7 媽宮教會beh出去離島幫忙伊in離島e5教會，算是真自然e5事，boe7 hou7 人想講是teh品phong2,teh假gau5。我相信這項事也是主特別安排hou7 我--e5。我若生ti7 離島，屬ti7離島e5教會，驚了我boe7 thang hiah容易想beh去to2位就去to2位。咱若知影澎湖e5實情e5人就知影這個事。Ti7阮澎湖，離島kap媽宮e5交通算iau2 boe7 bai2,離島e5往來真不便，是等於無。
趁機會傳福音：
Ti7 我e5 工作上我也常常趁機會對人傳福音。雖然有時受人拒絕m7 聽，感謝主，主也無hou7 我失志。逐日逐日等人客e5 時，亦是teh按摩e5時我猶原chhe7機會傳福音。主既然hou7 我e5 恩賜真正大，我傳福音做主e5工是當然e5事。
想起當我讀冊一年，暑假轉來澎湖e5 時有一位牧師來媽宮佈道。當佈道煞e5 時，hit位牧師講甚mih人願意一生為主奉獻做主e5工，請kiah8手。Ti7 hit日我有kiah8手，願意一生奉獻為主做工。
我有kap人kiah8手：
事實hit當時我也無teh想「beh」怎樣去做；我一個青瞑人beh an2-choaN2 去傳。到ti7畢業後，iau2是m7 知beh怎樣為主做工。有時iau2是疼世間較過頭疼主。有時iau2是疼家己，可憐家己較贏疼主。有時想beh做，總--是lun2--neh m7 敢做；有時感覺我所bat e5道理無偌濟。
到ti7我畢業兩年後，有一日我破病真嚴重。Ti7 我破病中真艱苦e5 時，hit日我認為我會結束我e5 人生。Hit時我真驚惶。總--是聖經有講：
「復活kap活命是在ti7我，信我e5 人雖罔死，iau2-ku2 beh活（約11：25）。」
著做工，無論甚mih環境：
當咱活--teh e5 時只有著盡力信靠主。無論咱甚mih時，遇著甚mih危險驚惶，主就beh照顧咱。我也著當我活--teh e5 時，盡力信靠主。我ti7 這世間所chhun e5時間也著盡力為主做工。我雖然是目珠無看--見，頭前親像烏烏暗暗，一遍烏雲罩ti7 我e5 頭前，但是我著倚靠主免驚惶才會應--得。進一步著koh為主做工才會應--得。因為主是較贏世間e5主。聖經有記載講：
「我已經將chiah e5 ka7 lin2講，hou7 lin2 tiam3 ti7我有平安。Ti7 世間lin2有苦難，獨獨lin2 thang放心；我已經較贏世間（約16：33）。」
Ti7 hit e5破病e5 時koh再回想講，我e5 心內一定iau2有罪，未查出e5罪。親像我若遇著悽慘、艱苦，抑是孤獨e5 時，我常常對主下願；beh為主做工。總--是到ti7 烏雲過--去e5 時我就boe7記--得。Koh我也知，我e5 親人濟濟iau2未信主。連我家己e5父母兄弟都背逆主，辜負主恩典。現時我若離開世間，我可能空手見父--lah；無toa3甚mih8。
放下重擔，去做工：
Hit日當我病真艱苦e5 時，我就祈禱上帝，求主koh一擺憐憫我e5 罪，赦免我e5軟弱。同時我將我心內e5重擔交托ti7主。
Hit時我所讀e5聖經講：
「Lin2 見若著磨擔重擔--e5著就近--我，我beh hoe7 lin2安歇。我心內溫柔謙遜，lin2背我e5 擔來tui3我學，就lin2 e5心內會得著安歇。因為我e5 擔是快，我e5 擔是輕（太11：28-30）。」
當我祈禱將我心內所有e5重擔交代主了後，我e5 心就真平安。Koh無偌久我就睏--去。當我睏醒e5 時，我e5 身體感覺真輕鬆。經過無幾日我e5 病就好--去。Tui3我病好了後，我就更加奮志努力想beh為主做工--lah。
聖神做工，魔鬼也teh做工：
我beh做工e5 時，當然魔鬼就設濟濟計謀beh阻擋--我，ai3 hou7 我失志。總--是我有主e5話thang靠，得勝到有chhun。Hit e5經過親像an2-ni ：
有濟濟無愛聽道理e5人當面對我譏刺講：「你是前世犯罪，致到現在遇著目珠無看--見。」也有人講：「你是tui3 你e5 祖先犯罪致到連累著你目珠無看--見。」這款e5話語我tui3細漢e5 時，著常常聽--見。我讀著聖經中，主對這個解答 e5 時我心真歡喜。特別koh聽見牧師e5解說e5 時我e5心就曉悟，平安--lah。
聖經一段e5故事咱攏知，講：
「耶穌行過e5 時，看見一人出世就青瞑。伊e5 學生問伊講，涅彼這人出世就青瞑，tui3 是誰犯罪，是伊本身；抑是伊e5 父母--ah？耶穌應講，這人無犯罪，伊e5 父母也無；獨獨beh用伊來顯明上帝e5所做（約9：1-3）。」
有好e5模樣ti7 頭前：
海倫凱勒女士，伊雖然出世了後目珠就無看--見，啞口koh臭耳人，但是主也無放sak 伊；行濟濟e5奇事ti7伊e5身上。人講伊是20世紀e5神蹟。
我相信我e5 目珠無看--見，也是主beh用我，beh通過我e5 身上做伊e5 見證，榮光伊e5 名。願主保守我到伊beh召e5日。
有濟濟人也會譏刺我講：「你講耶穌會醫好人e5病，為甚mih8你e5 目珠才boe7得著醫好？」我就用約翰9章e5尾站e5故事拆明hou7 in聽。
我因為審判臨到這世間，hou7 boe7看--見e5人看見；也看見e5人變做青瞑。法利賽人聽見chiah e5話，就ka7伊講：「總無阮也青瞑mah？」耶穌ka7 in講：「Lin2若青瞑，就無罪；今lin2講，阮看見；就lin2 e5罪定定 ti7--teh。」
Lin2疼我較贏chiah e5 mah？
我beh做工，iau2有一項e5阻隔，就是父母對我e5 「疼」。Tui3前章中咱已經會知影我e5 父母e5固執e5事；m7 hou7 我去手術、去讀冊。事實上這個父母e5疼險險害我失學，險險hou7 我做一個無路用e5人，也koh事實上有紛亂我e5 信仰。總--是我也不便批評甚mih。
譬喻講，我e5 父母因為疼我，知我目珠無看--見真無自由；ti7外面行來行去真危險。In就疼我e5 緣故阻擋我，m7 hou7 我出去較遠e5所在。咱beh批評這款e5疼做盲目e5疼。總--是做父母e5人kiam2 m7 是攏是這款--e5 mah？咱做人e5老父老母e5 m7 知怎樣？我當然iau2 m7 知一項事e5實在。
青瞑人teh搭船：
咱攏知，阮澎湖就是一個濟濟島嶼e5所在。媽宮本島比較交通較利便以外，若beh去外島攏著坐船。請lin2想像一個目珠無看--見e5人beh坐船e5場面：若bat來澎湖e5人攏知影，阮beh去離島e5交通船 m7 是偌大隻。伊靠岸e5 時，若水淹，就較好上船；總--是若水kho2  e5 時，就攏著用跳--e5才會當落船。也船 m7 是定定停ti7 hia。船受著海湧撥來撥去，搖來搖去，真無安定。落船也是an2-ni，起船也是an2-ni。有時ti7離島也著跳落水內，liau5到海墘。Ti7 hit時目金--e5知水e5深淺，阮是只有信用in e5話，跳就跳。Hit e5感覺事實親像beh跳入海，跳落去死一樣。
Ti7這款狀態e5下面，我e5 父母無愛我出去到離島做工是當然e5事。咱beh怎樣講--in-ah？
主替我開路到七美：
總--是chiah e5事情無論如何，未致到阻擋我疼主e5心。
感謝主，主有替我開路，hou7我會thang去到ti7最遠e5離島 「七美」，ti7 hia為主做見證。機會就是親像an2-ni 到--e5。Tu2-tu2對南美洲有許有才牧師轉來台灣，也有來到阮澎湖濟濟日（A.D. 1967）。許牧師也有排七美e5日程。當阮媽宮教會有teh募集應援e5 時，我就決意順這個機會到ti7七美。
我將這個事ti7 祈禱e5 時列入ti7祈禱e5項目e5內面，向望主替我開路。感謝主，我e5 祈禱得著主鑑納。主就差阮e5 長老劉錦好姊ka7我e5 父母講真濟e5好話，果然，我e5 父母有承諾beh hou7我去。
七美是離阮媽宮4點鐘e5船e5所在。5月尾，6月初對天氣來講是真好e5時機；無風、無雨，boe7冷、boe7熱e5時機。Hit日ti7時間上阮boe7會tang3享受軍船e5便利。（阮澎湖講軍船，m7 是teh指鐵甲e5大隻戰船。阮講軍船就是約100馬e5軍e5交通船）。Hit日阮著坐民間e5 45馬e5普通交通船。Che對我來講是頭一擺beh坐細隻船--e5。
小信e5人--ah？
雖然有較驚、較掛慮，若是想到牧師in也是beh坐相像hit隻船，也相像著坐4點鐘久，我就將這款e5煩惱交託主--lah。
想到早前主耶穌出來傳道理e5時，也an2-ni ti7 Ka-pek-long5坐船。主也有遇著大風湧。Hit時主起來責備風kap海hou7 伊平tiaN7。既然咱bat讀著這個故事，也信咱e5 主是管理宇宙萬物e5主，咱kiam2 beh koh成做一個小信e5人mah？聽候hit e5日子--lah。
果然遇著風雨：
到ti7 hit日我會記得真好天。我e5父母就照約束hou7 我出發。阮就出發。感謝主得著同信e5兄姊e5幫忙，我所掛慮e5 「上船」e5事攏順su7;in牽我e5 手，一面叫我著hoah8偌大步，ka7我注意著甚mih時跳--落去。Tui3這方面來講，我e5 存在確實是「纏絆」別人e5存在。
出發e5 時雖然是真順su7,總--是到ti7 途中忽然起風，亦落雨。船一下搖，逐家就開始暈船。總--是雨落--來e5時，情形就無相像--lah。到今逐家chhu ti7下面teh坐e5蓆仔，現在著提起來掩頭殼。蓆仔怎樣會tang3遮雨nih？對蓆仔縫siap8水入去了後，逐家著棄sak蓆仔--lah，總--是有甚mih thang掩nih？
Ti7這款e5情形e5下面hou7 我想起，人若得罪上帝，惹起上帝e5受氣e5 時，的確beh親像an2-ni 無所在thang bih才著。當宇宙e5大主宰，咱e5 上帝發出伊受氣e5面e5 時，是誰會閃bih脫離伊e5 受氣ah？既然是an2-ni，咱著ti7主耶穌，咱e5 救主e5大救恩iau2 ti7咱中間e5今仔日，咱著備辦咱 e5 心接受咱e5 主，得伊保護。當審判e5日受伊得著接納，入ti7 永遠e5國。
主e5聖手遮chah8保護：
Tu2-tu2這款gong5-ngiah8,躊躇，行無路e5時，主e5聖手遮chah8保護我。伊無放sak 我這款軟弱e5人，主差疼主e5姊妹用伊e5 雨傘來遮蓋我。雖然是an2-ni，ti7船頂風teh透e5 時，雨傘本身是真危險e5物，tu2 boe7 tiau5大風。後--來in就牽我入去船肚e5內面，讓我有位thang bih。
Ti7 chia hou7 我經驗3項e5事：頭一項：主是疼痛e5主。伊ti7咱遇著危險e5 時伊的確會chhun伊e5聖手遮chah8保護咱。第2；伊e5 聖手beh對你無看見e5所在，無扑算e5中間幫贊--你。第3；咱iau2未疼--人e5代先，主已經疼--你。所以咱無甚mih thang誇口，若beh誇口，只有誇口十字架頂e5主na7-tiaN7。譬喻講，我疼七美e5人，關心--in，愛將主福音去見證分hou7--in；所以才坐船beh去七美。總--是iau2未到七美e5代先，ti7船內，疼主e5人代先疼我--lah；in chhun in e5手遮chah8,保護--我。
你boe7疼伊，伊先疼咱：
我hit 日因為天氣真好，所以無toa3甚mih較燒e5衫；穿薄薄e5衫na7-tiaN7。若m7 是in e5疼痛ti7 我e5 頂面，我的確tu2 boe7 tiau5風kap雨e5試探。咱攏知海風是真冷--e5。我相信in hou7我入ti7船肚內，的確有一人替我出去外面hou7 風吹，hou7 雨沃才著。甚mih人替我hou7 雨沃，我m7 知，我只有知主e5疼激動疼主e5人an2-ni 做--e5。澎湖交通船e5設備有e5 真差，普通人客滿滿，總--是遮日e5布帆都意思意思一領ne5  ti7中央。致到hou7 人客ti7 日中晝，日真焰e5 時，ti7 日中央曝4點鐘是普通e5事。普通e5人一定會liu3皮。
今主e5疼既然到an2-ni，我應該著怎樣報答主e5恩--ah？主既然疼至微細e5我較贏ti7普通人，我應該著怎樣報答主e5恩ah？Che是我一生e5題目。
許有才牧師留時間hou7我做工：
到ti7七美教會，in有hou7機會，ti7 許有才牧師培靈會了後hou7我做見證；阮也有koh到ti7另外一個所在做野外e5佈道，ti7 hia我也有做見證。
七美hit e5教會是48年前聖神家己做工e5所在。阮澎湖e5信徒攏知hit e5奇事；「以馬內利」e5神怎樣ti7 hia開拓hiah e5教會。In在地e5人也常常提起這個事來鼓勵後代e5信徒。所以我去e5 時我有感覺in疼主e5心是極其豐盛--e5。
到ti7 暗時，in hia是無電火。應該我是比任何人較方便，總--是in對我e5寬心是比我對in e5所做較濟。致到我常常teh想；到底是beh去傳福音hou7人，抑是beh去hou7人無閒，款待我nih？
向望主堅強--我，hou7 我e5 疼會贏過別人對我e5 疼。
以上是去七美，離媽宮最遠e5所在，所得著e5見證。
去望安做工：
我koh teh關心e5島嶼有望oaN 島（望安）。Hia有兩間教會，花宅kap將軍。Ti7 hia雖然有先生teh牧會，總--是hit e5所在是tui3媽宮坐船兩點鐘e5所在，所以ti7連絡上，距離上常常受人boe7記得e5所在。
我真愛到hit e5所在做工。我就ti7祈禱e5中間向望主開路。果然有機會到--lah。Hia e5傳道先生本身聽著我出去逐位teh見證，也伊本身也有聽著我e5 見證，伊就ai3我到in e5所在對hia e5人做見證。伊就對我e5 老父交涉。M7-ku2我e5 老父無明明答應。親像beh，親像m7肯。
 
到ti7 hit當日我就kap陳--先生出發，無koh一擺得著我e5 老父e5允准就去。Hit日ti7 船內我攏無遇著甚mih8。我既然去到七美，坐4點鐘e5船，甚至boe7暈船；何況兩點鐘e5望安，我心攏無掛慮。Hit時所--坐e5是20碼e5漁船，是臨時拜託hou7 阮搭--e5。今對這回e5經驗hou7我koh較有自信；我若beh ti7 阮澎湖e5離島hia、chia，做主e5工e5 時，若著坐船，我攏boe7暈才著。Che是主hou7 我e5 恩賜e5一項。我相信是an2-ni。
主e5恩賜各人無同：
Ti7 chia我想起以前tui3七美beh轉--來e5 時e5一個故事：「有一個疼主e5青年人對我講，你若暈e5 時才chhe7我。伊是七美e5在地人，也hit日beh轉--來e5 時風真大。Hit日e5風是ka7阮關ti7 七美2日e5風。阮beh轉--來e5 時風雖然iau2真大。m7-ku2 阮各人攏有都合，特別許牧師koh較是有都合；伊kap台灣e5教會所訂e5日程表是chat8-chat8 --e5。所以才強強設法開船。今結果怎樣nih？Hit e5青年無久就暈船。我反轉攏無甚mih。Che m7 是我e5本事。我相信是主保守--我，hou7 我較贏chiah e5。因為論到我e5 身體，我無比別人較勇健，koh我e5 工作上，我有較失眠；照應該ti7 這款e5狀態e5下面是比別人較會暈船才著。感謝主，伊hou7 我一擺koh一擺攏無遇著boe7堪--得 e5事。
Ti7 hia 也有疼主e5青年：
這回我去e5所在是花宅。陳--先生是駐在ti7 花宅e5教會，續兼將軍e5佈道所。我去將軍e5 時有hou7一位疼主e5青年aiN7上坪。
這個青年可惜ti7無久以前肝teng7過身。伊現在kap主同企起真快樂才著。主煞伊e5 艱苦，tui3 hit e5孤島無人行到e5所在召轉去父e5所在--lah。這個青年真熱心，也gau5疼主，疼人。Ti7這款離島，iau2有這款sui2 e5信仰e5青年人出，che明明是聖神家己teh做工e5緣故。若是聖神親自做工，無論ti7天邊海角；無論是ti7傳教者較無beh去e5所在，in疼主e5心攏相像。確實 m7 是人teh gau5,m7 是人teh傳道理--e5;是主e5神本身teh做工。願主安慰伊e5 遺族。
Koh hou7 風關tiau5--lah：
轉來ti7花宅，ti7 hia按算2、3日beh kap in生活，總--是「天不從人願」，我ti7 hia hou7 風關8、9日。Che ti7 阮澎湖是普通e5事，同時也是阮澎湖人beh去離島e5 時應該著考慮在內e5事。總--是我這回beh來花宅e5 時，我無將這款事囥ti7 祈禱e5內面。所以到ti7受風關ti7花宅e5 時；我一面感謝上帝，伊ai3我ti7 chia較濟日thang理解--in，會thang kap in親睦、遊戲、相chhit-tho5,亦是做濟濟回家庭禮拜；另外一面我真掛慮厝--nih e5老父老母 m7 知怎樣teh煩惱，怎樣teh受氣。這9日是ti7 真矛盾e5心情e5下面經過。
我著怎樣祈禱：
耶穌愛咱若beh te3伊就著放sak 一切，m7-thang疼父母、兄弟，抑是子兒較贏過耶穌，是我e5父母疼我贏過疼耶穌。我本身nih？著怎樣處理這個問題--ah？將這款事提出來做問題teh想本身已經是疼父母贏過----mah？
我ti7 9日後轉--去e5時父母真受氣我，che是免講--e5。
Koh去望安：
感謝主，伊koh hou7 我一擺koh一擺去望安 e5所在。第2擺是將軍e5教會e5獻堂式。第3擺是我有koh kap一位同伴，是kap我相像目珠無自由e5朋友相kap做伙去。這個朋友是最近有較明白道理，伊才愛kap我同工，為主最見證。阮做伙久久，我也傳道理hou7伊久久，總--是ti7最近才較明白道理。感謝主。
聖神做工e5教會 — 將軍。
我ti7將軍教會，ti7禮拜日講道e5時，有一位teh讀醫學e5青年真感動。然後伊提議我著將見證印做一本冊來hou7別人讀。Che tu2-tu2是我已經有e5心願。我ti7 hit時對伊e5話就決意beh出我e5見證集，用an2-ni來榮耀主e5名；hou7較濟人會thang數念主e5恩。我本身是一個行動無自由e5人，若靠文字，靠文章會thang寄到濟濟所在thang來替我e5見證，che koh較有利益才著。以後我真積極做這個工--lah。佳哉主也ti7這方面替我備辦hou7 我無欠缺。Hit個青年有答應我beh設法出版e5事。也阮e5牧師也有答應我，beh替我寫白話字e5事。也中文方面也有一位來阮澎湖做兵e5神學生beh ka7我幫忙。因為我普通攏是用點字teh寫，若無in幫忙我，我就 m7 知beh怎樣出版冊。感謝主。
南洋e5姊妹關心e5教會 — 虎井。
Koh一個島嶼，是阮媽宮教會e5人真關心--e5,名做虎井。我也是屬ti7媽宮教會，自然我也常常聽著hia e5消息；無論是hia e5教會e5消息，抑是ti7 hit地方魔鬼做工e5事，阮攏常常聽--著。Hit e5所在是tui3媽宮坐船40分e5所在，我幾若遍kap阮媽宮e5長老，劉錦好長老去hia。劉長老是一個真熱心e5長老，伊疼主，也疼攏總e5艱苦人；伊若聽著甚mih人ti7 甚mih所在有甚mih艱苦e5事，伊就馬上行到。伊也常常招我kap伊鬥陣去。真自然我也kap伊去虎井幾若回。虎井e5禮拜堂是一個南洋e5華僑許姊妹奉獻來起--e5,總--是真少有傳教者駐在ti7 hia。
怎樣囡仔beh te3阮後面？
我去真濟遍e5虎井e5中間，我會記得頭一回我有kap koh一個目珠無自由e5王忠孝君做伙去。無扑算一去就hou7 風關一禮拜久。Hit e5所在無電火，無水道，m7-ku2對阮來講是boe7感覺甚mih8;主hou7阮無電火也會thang讀冊，真利便。Ti7 hit一禮拜久，阮kap hia e5囡仔thit-tho5、唱歌，也講故事hou7 in聽。有一項事thang感謝主--e5,就是阮攏m7免去招呼囡仔，囡仔就自然會跟te3我。怎樣nih？因為in看著阮目珠無看--著真稀奇，ai3 來看阮，ai3來te3阮。阮就利用hit e5機會kap in交陪，講道理hou7 in聽。咱攏知，囡仔teh聚集te3阮這款人e5後面，本是好奇，總是到ti7 最後in若看見會欺負，會蹧躂--tit，in就an2-ni去做。總--是對阮來講，阮e5內面有主e5神kap阮相kap ti7--teh，所以in攏boe7來蹧躂--阮。反轉會來te3阮聽主e5道理。Che正正 m7 是阮e5本事；是主e5神ti7 阮內面，才有an2-ni e5便宜。咱thang o-lo2 --e5是至懸至義e5上帝。
險險跋落海：
記得有一擺，ti7 聖誕節e5時beh去虎井，我kap忠孝君遇著危險e5事。未免得我e5父母無ai3 hou7 我這款無自由e5人出--去，實在ti7 to2位有危險e5事teh等--阮攏m7知。
事情是an2-ni。媽宮教會若遇著大e5節期，攏有出去幫贊鄉下e5教會。Che親像成做媽宮教會e5行事之一。也鄉下e5教會若有結婚亦是葬式，媽宮教會攏去幫忙--in；kap in鬧熱，鬥幫忙。因為媽宮以外e5教會攏是真細真細--e5;若無媽宮去鬥鬧熱，驚了世俗人會看無起咱e5教會，驚了主e5名受辱。
Hit回e5聖誕節，阮e5長老in有提前一日去；阮是te3後hit當日才去--e5。阮兩人家己行到beh坐船e5所在；hit日是落雨天，坐船e5人少少；阮無問別人，家己就beh去坐船。忽然間兩人就跋跋落去樓梯棧仔。佳哉，koh差一屑仔著落去海--nih。若是兩人攏跋--落去，hit時e5情形m7是an2-ni。Che是主teh保護阮，ai3阮為著伊做工e5時無遇著甚mih危險e5事，免得伊e5名受辱。傳福音e5時，魔鬼也beh阻擋，也beh陷害疼伊e5人，che咱攏知影。只有咱著靠主e5名贏過chiah e5一切，thang榮耀歸hou7主。
（傳道理e5時遇著危險kap受迫害是兩項事。咱著盡量避免，預防頭前e5事）。
特種皮膚病可憐e5人：
吉貝這個所在是ti7阮澎湖做受主疼e5島嶼。Hia有醫療團，得著福利會e5幫贊，經常tui3白沙島有醫生teh去in hia。也順機會白沙e5傳教者去傳道理hou7 in聽。In有特種皮膚病e5醫生teh看顧--in，teh關心--in。主e5疼 m7 是kan-ta an2-ni；福利會有ti7 hit所在建設碼頭，也起一間聚會所hou7 in，hou7 in thang ti7 hia接受醫療，koh得著福音。福利會koh有請一位媬母，為著hit e5地方e5囡仔設托兒所。Tui3 an2-ni hia e5島民也真愛就近主，也聽主e5福音。咱e5宣道會就派一位專任e5傳教者ti7 hit e5所在。Che是最近e5事。
今親像hit款所在我真愛去，愛ti7 hia講起主e5疼。可惜，機會雖然有到，hou7 阮會thang去到hit e5所在，總--是hit日是hit間聚會所e5獻堂式，所以無時間thang hou7 我做見證。這個事深深iau2 ti7 我e5心內，我ti7 祈禱e5中間ai3主替我設法，hou7 我有別e5機會thang專工ti7 hia做見證。向望主開路，hou7 我會thang kap hia e5人o-lo2主e5疼痛。
交通雖然不便，主家己做工：
吉貝是著tui3媽宮坐車40分，到赤崁koh坐船45-50分才會到位。交通無利便e5原因是在ti7 beh去吉貝e5船班無定著。就是無定期e5交通船e5關係。若m7是tiau-kang倩船，就著tiau-kang托濟濟人連絡，才會達著目的。當然若toa3 ti7 赤崁e5人是隨時知甚mih船beh去，總--是若ti7媽宮，問題就無相像--lah。
Koh一項阮澎湖e5不便e5所在，就是你若看「好天」你beh去離島，離島e5人也看是「好天」，in beh去掠魚出海。Che真影響聚會。只有thang感謝主e5就是ti7 這款離島主e5疼那大ti7 in e5中間。Che是hou7咱thang得著安慰--e5。
愈近都市，愈顧世間：
我有koh去一個島嶼，西嶼島。伊tui3媽宮坐3、40分e5船e5所在。西嶼島是一個真大e5島嶼，伊kap白沙島kap媽宮本島相接近。人口也真濟，出身e5人物也boe7少；濟濟攏來ti7 媽宮teh做事業。總--是hia e5教會真細宮。In hia e5人來來去去ti7 媽宮真無閒，真gau5做生理，gau5顧世間e5事--lah。
我有去兩遍，其中一遍拜託一個來澎湖做兵e5神學生chhoa7我去。我hit日e5題目是「上帝疼世間人」（約翰3：16）。講，主怎樣疼咱，咱也an2-ni著疼伊，著報答主e5恩典。
Hit 日kap恩典君beh轉來e5時，因為時間傷過頭，致到boe7赴交通車；是因為in真好意留阮ti7 hia食中畫，也ti7 hia 講濟濟西嶼e5事，kap談論教會e5事。
西嶼e5交通：
西嶼島e5交通車是真少。有兩台舊舊e5車，以外有2、3台三lian2仔車；若坐無著就著用行路--e5-lah。想起阮媽宮2、3年前獻堂式e5時，有台北來e5人客去坐著阮西嶼e5車驚一tio5;因為in台北e5車，聽講是大koh新koh清氣相；in e5路，聽講闊koh平，in teh坐車是人teh坐，阮是「行李」teh坐車，人是「kah」行李來teh坐車--e5。阮當然慣勢慣勢--lah。
今我hit時kap允典君就半行半走去渡船場--lah。有3、40分e5路站。
青瞑人teh走：
請lin2想像看mai7--leh，一個目光--e5 chhoa7一個青瞑--e5大步細步e5光景。佳哉鄉下e5路無人teh行，也無車teh過。到ti7離開船iau2真遠e5時，船已經放索開船--lah。我當然無看見遠遠e5船teh放索，只有信靠「我e5手所牽」e5人e5話語，我就拚命kap伊走。Che就是根據希伯來人書11：1節所講：
「信就是所向望e5事實，kap boe7看--見e5事e5憑準。」
感謝主，主e5疼感動駛船e5人，hou7 in等阮久久才開船；本來坐赴，是無坐無赴e5人家己e5問題，家己e5事。總--是感謝主，hou7 阮澎湖e5所在，iau2保持這款sui2 e5關係，ti7人kap人e5中間。Lin2 ti7台灣哀求火車ka7你等，火車也原原boe7停。阮駛船e5人伊tui3遠遠e5所在就大聲teh叫阮，teh iat8阮。Che就是「疼贏過律法」--lah。
走一等：
我走到te3,腳攏企boe7 tiau5,直直beh un--落去。總--是主ti7 阮走真緊e5時攏無hou7 阮tu2著boe7堪--tit e5事。這回是我一生涯走上緊e5一回。（聽講，100米20秒，扑破青瞑人e5世界記錄）。Che是笑談。總--是走真緊是無m7著。
以外我iau2有去濟濟所在，攏是ti7 媽宮本島kap白沙島e5教會。感謝主，阮澎湖e5傳教者無嫌我e5卑微，容允我ti7 in e5所在做見證，che是主替我開路，hou7 我有較濟e5機會。
IV. 上帝e5疼。
父母e5疼講是世界做偉大e5疼，父母e5功勞也是做偉大。當老母beh生咱出世e5時，所受e5艱苦真大，到生咱出來了後，父母iau2 koh用真濟心神培養咱。當咱歡喜e5時父母也kap咱歡喜；當咱艱苦、破病、流目屎e5時，父母也te3咱悲傷流目屎。
父母e5疼：
我記得我細漢e5時，是最歹養飼--e5;濟濟病疼，濟濟艱苦，父母攏常常為著我關心。到我大漢得著道理了後，攏常常想 m7 知beh如何報答父母e5恩惠；我攏常常想beh報答，但是攏boe7會。只有盡主所hou7 我e5力量來做。我只有向望主祝福我e5父母。
現在世界上iau2有濟濟人，in m7 但boe7會想beh報答父母e5恩惠；反轉講父母無疼in；甚至iau2有人常常做父母所無歡喜e5事來背逆父母；甚至iau2有人常常扑罵父母，苦楚父母，boe7會孝敬父母。Chiah e5罪是更加大--e5。有一寡人認為講，孝敬父母是用物件hou7 父母食，其實有孝父母m7是只有用物件hou7 伊食才是有孝；若只有用物件hou7 伊食，也無聽趁伊e5教示也m7是算做有孝。有孝雖然用物件hou7 父母食，iau2著ti7 做事，ti7 行為kap種種方面hou7伊歡喜；也千萬 m7-thang扑罵父母，m7-thang苦楚父母；也 m7-thang ti7 種種方面hou7 伊憂悶；著盡你e5力量hou7 父母歡喜kap滿足。當咱現在iau2有機會e5時，若無盡力孝敬父母，報答伊e5恩惠，驚了以後咱不孝父母e5罪ti7 審判到e5時擔當boe7起。當咱愛世間e5物件，會thang用錢去買，當父母iau2勇壯e5時，咱若無盡力有孝伊，驚了父母死了咱才想beh有孝已經無機會--lah；甚至用錢也boe7 thang去買一個親生咱e5父母。聖經講：「著孝敬你e5老父，你e5老母，hou7 你e5日子ti7耶和華你e5上帝所賞賜你e5地得著久長」（出埃及記20：12）。
上帝e5疼koh較大：
雖然父母e5疼偉大，但是iau2有一位疼比父母較大--e5,就是真神上帝。伊e5疼贏過父母e5疼真濟。父母雖然是疼--咱，但是in e5 疼有時iau2是無公平--e5;有e5父母疼大子，有e5較疼細子；殘廢--e5,有e5父母就較看輕--伊。
 
若是上帝e5疼m7是親像an2-ni 。上帝e5疼是完全公義e5疼；無論是好額抑是散hiong，有地位抑是無地位，目珠無看見e5人，破病--e5、殘廢--e5、大人、囡仔、男婦老幼，上帝也平平攏是疼in。Hiah e5有信主、無信主e5人，行好、行歹--e5上帝猶原疼--in；每日也是hou7 in米糧、菜蔬kap日光、空氣、活命。上帝e5疼有甚mih表現kap顯明？1.向望無看咱e5罪。當咱e5罪真重應該著死e5時，上帝無親像官府，知影咱有甚mih錯誤就立刻ka7咱辦罪。咱雖然犯罪，上帝iau2留悔改e5機會hou7咱；伊向望咱有悔改e5機會；若無悔改，咱死後伊才審判咱。Che就是頭一項上帝疼e5表現。第2項疼e5表現，就是咱e5罪真重應該著死e5時，上帝猶原無放sak 咱，甘願將伊e5獨生子賞賜咱，為著咱擔當罪，受釘死ti7十字架頂，受一切e5艱苦。聖經講：
「因為上帝將獨生e5子賞賜世間，hou7見若信伊e5人boe7沈淪，會得著永活。伊疼世間到an2-ni （約翰3：16）。」
耶穌e5疼：
上帝差耶穌來世間是m7是beh kap咱競爭伊e5地位，抑是競爭ti7事業nih？抑是beh享受世間e5快樂nih？當耶穌降生e5時希律王講，伊是beh kap伊爭取王位beh做王，所以希律王用真濟e5計謀beh害耶穌。耶穌 m7 是beh kap咱爭取地位，亦 m7 是beh享受世間e5快樂。伊亦 m7 是beh做世間e5王；伊e5 降生第一是順趁上帝e5命令；第2是為著人類e5罪，伊為著罪人e5罪受苦真濟，真濟人boe7會感謝，也m7 信伊是上帝e5獨生子，甚至iau2有真濟人攻擊耶穌，陷害伊、le2罵伊，常常beh用石頭tim3伊。
伊降生來到世間 m7 但無得著快樂，而且也無得著甚mih享受，連掛頭殼e5所在也無；反轉受迫害濟濟。雖然少少人會為著in e5朋友犧牲家己，總--是為著義來喪失生命--e5只有耶穌一個。伊甘願為著世間人e5罪犧牲生命也無怨嘆，che就是伊疼人e5表現。耶穌是上帝e5子；伊受釘死ti7十字架頂，若 m7 是甘心肯為人犧牲，伊原本就有能力脫離。但是伊無an2-ni做，伊甘願為著罪人e5罪，m7驚死，最後ti7十字架頂受到濟濟點鐘e5痛苦，然後斷氣死。伊流出寶血，洗清罪人e5罪，見若信伊e5人攏有份伊e5救贖。
有一個故事：
有一個囡仔kap火車e5司機真相熟。伊每日beh去學校讀冊e5時攏著經過火車路。當伊若beh經過火車路e5時，若有看見火車ti7 遠遠teh來，伊就kap火車e5司機扑招呼。
有一日，這個囡仔行到火車路e5時，忽然看見火車路e5橋，經過風吹、雨沃，年久月深，已經beh斷--去-lah。伊也看見遠遠有一台火車teh來--lah。所以伊e5心真著急，驚了火車來就跋落橋下。伊就趕緊將家己e5衫拆一塊布縛ti7竹仔kiah8懸。殊不知司機無看--見e5款式，火車已經開到危險e5所在--lah。一個囡仔看見這款e5情形真gong5-ngiah8,m7 知beh怎樣解決。Hit e5囡仔只有心真切，愛救伊所疼e5司機，kap火車內e5人客；伊就繼續koh行較近來iat8伊e5布。可憐，hit e5囡仔就為了an2-ni hou7 火車kheh--死-lah。
火車內有人看見an2-ni，就通知司機停火車。當火車停--起-來e5時，火車已經近倚ti7最後e5一步e5所在--lah。濟濟人客落車知囡仔死--去e5原因，是beh救in攏總e5人，就濟濟人受感動--lah。
車內若有900人，an2-ni就是講hit e5囡仔救900人--lah。伊e5犧牲hou7 900人暫時koh活幾若年ti7這世間，總--是這個囡仔也boe7會救hiah e5 900人e5靈魂免落地獄。
耶穌e5犧牲：
主耶穌e5救贖m7是親像hit e5囡仔na7-tiaN7，伊e5犧牲也 m7 是只有beh救澎湖e5人na7-tiaN7，也m7是beh救漢民族na7-tiaN7。伊e5犧牲是為著全世界e5人，每時代e5人。伊e5救贖 m7 是beh hou7 人勇健，大趁錢，抑是beh hou7人好身命na7-tiaN7；伊e5犧牲是beh hou7 見若信伊e5人靈魂boe7沈淪，會得著永活。
所以咱信主e5人，最大最後e5向望 m7 是ti7 這世間；因為這世間e5向望攏是暫時--e5,將來也是歸ti7 空空。最大e5向望應該囥ti7 將來天國e5福氣；ti7 hia無憂悶，無煩惱，無流目屎，無病疼；ti7 hia才有永遠e5平安kap快樂。
真可惜，現在有真濟人in原本就知影有真神上帝，但是因為in m7信上帝。知koh m7 信，這個罪真正是重--ah！當然也有濟濟無beh信死後靈魂e5審判。
In知有一條靈魂，總--是 m7 知beh怎樣做；怎樣設法in e5靈魂e5歸宿。Koh m7 接受信e5人e5話語。可憐無可憐！
聖經有記載，耶穌koh活hou7 多馬看--見e5時ka7多馬講：
「你因為看見我才信，hiah e5無看--見來信e5人有福氣（約翰20：26）。」
請咱來吟詩490首：
1. Te3主e5人有幸福，     
那準遊賞真快樂；     
逐時刻o-lo2吟詩，     
滿心平安真得意。
（和）會得快樂，te3主e5人快樂，
主e5快樂無thang比，
心底tio5跳大歡喜，
khiN5 tiau5主m7 thang放離，就得快樂，
永遠thang得主快樂。
2. Te3主e5人有幸福，      
較贏苦痛得快樂；      
得主福音入我心，      
嘴boe7禁得開聲吟。
3.Te3主e5人有幸福，      
雖然行烏暗山谷；      
若te3耶穌e5腳步，      
會得主ka7咱chhoa7路。    A-men.


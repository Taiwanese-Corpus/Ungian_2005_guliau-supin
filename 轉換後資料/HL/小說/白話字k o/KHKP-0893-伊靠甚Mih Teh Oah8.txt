
伊靠甚Mih Teh Oah8--阿賓生活e5一日
之文
「Chiuh-chiuh，chiuh-chiuh。」天光清早e5 時，厝鳥仔ti7 厝腳e5 樹仔頂直直teh唱歌o-lo上帝，昨暗e5 露水親像珍珠一粒一粒tiau5 ti7 樹仔葉e5 尖頂。厝鳥仔一面那唱歌，一面用伊e5 嘴teh洗伊一支一支e5 毛；趕緊用hou7 伊礁，thang chhun開伊e5 翼飛去hit爿e5果子園，掠hiah e5 樹仔虫，hou7 果子thang生那濟，hou7人thang食，伊也thang食。
阿賓iau2-ku2 睏晏晏，阿公cheng7 tu2仔雞啼e5 時就起--來，破柴，起火，煮飯，已經攏好勢。
「阿賓！趕緊起--來，飯煮熟--lah。」阿公雙手伸落去ti7 鉛桶仔teh joe5  桌布，chit面越頭叫伊所疼e5 孫仔起來食飯。
桌頂菜已經排好勢，有魚、有卵、有tha-khuh-ang2,koh有一個便當kheh 仔；內面有飯，有炒e5 油菜kap昨暝留--起來e5 一支雞腿。
阿公桌布chun7  好勢，將鉛桶仔e5 水piaN3 ti7 外面，就koh入來，坐ti7 灶前。
雖然已經是仲夏e5 天氣，iau2-ku2 阿公若無代誌做e5 時，常常愛坐ti7 chia 烘火。山腳e5 早起時，涼冷e5空氣tui3 破破e5 壁堵吹入來，灶空內e5火舌hou7阿公仔有tu2-tu2好e5 燒lo7。這個時陣阿公仔來想起著in兩人e5 遭遇:
十數年前，光復e5 好消息傳到每一個家庭，那知只有阿公仔一人所得--著e5 是歹e5 消息。伊e5 第二子港--仔不幸煞來陣亡。幾年久kap伊e5 大子kap新婦，孫仔，相kap toa3,iau2-ku2 thang得著淡薄e5 安慰。八年前大子林--仔決心chhoa7伊e5 某仔子去台北趁食，煞放阿公一個孤單ti7 chia。M7是林--仔不孝，是阿公較愛田庄，m7愛都市e5 生活。
子孫仔離開後，阿公才感覺著非常e5 無伴。雖然林--仔有時bat寫批kap寄錢轉--來，這個也boe7 thang安慰阿公仔e5 孤單。Ti7 hit時隔壁庄港--仔e5 朋友榮仔相像去做兵無轉--來，也無消息。幾若年久麗雪守這個阿賓，teh等候丈夫e5 消息。伊e5 ta-ke-koaN知無望--lah，苦勸麗雪著koh嫁，將阿賓分hou7隔壁庄e5 阿公仔做伴。八年久--lah，比親生e5 公孫koh較相好。
阿賓已經洗面好勢，入來，對阿公仔e5 ka-chiah ka7伊搭一下講：「阿公，來食飯。」
阿公仔tui3 灶前peh--起來，真久攏無應半句話。阿賓知阿公的確是teh想甚mih代誌；總--是m7 知伊teh想甚mih。
「阿賓，早起你beh感謝！」阿公將頭腦內e5 代誌放boe7記--得，家己擔當心內e5 艱苦。面轉笑容。
「你今e 晝e5 便當也有一支雞腿。」In兩人歡喜，那食那teh講話。
食飽了後，天tu2-tu2大光，阿賓提伊e5 便當，就出發。伊著ai3 行誠十分到山腳較去e5 所在，坐火車到一間liau5柴  工廠做囡仔工。這時阿賓14歲；ti7 8歲e5 時來kap阿公相kap toa3,相kap顧厝kap做園--nih8 e5工課，ti7舊年才來這個工廠做工。
Liau5柴工廠e5 內面有20外e5 工人，tu2才來e5 時，阿賓ka7人煎茶，掃內面kap鬥款四界。逐e5 人真疼伊。伊boe7 曉kap人相爭，也boe7曉kap人計較。伊m7 知命運是甚mih，也無為著伊一生e5遭遇來悲哀。幾若擺頭家ai3伊搬來toa3 ti7工廠內面，總--是伊想伊著kap阿公做伴。Ti7 厝--nih8伊kap阿公歡喜過日，ti7 外面kap朋友相kap做工，伊無有兄弟，總--是逐個朋友疼伊親像生命。
師傅真疼伊，無偌久就教伊gia5尺量柴。現在阿賓知影逐款柴e5 名，也會曉算柴e5 材數kap價錢。伊iau2-ku2細漢，總--是伊已經聰明。
逐月日e5 15 kap 30是頭家發薪勞e5日，中晝逐家坐ti7 柴頂食飯包。阿賓hit中晝感覺特別e5 快樂，心肝內teh想，teh歡喜今仔日beh領240箍。伊想來想去，摸來摸去，感覺著伊今仔日所穿e5 衫攏無有袋仔，「今beh怎樣？」伊心內家己teh想。後--來伊e5 聰明ka7 伊講:「我beh洗我e5 便當khoeh仔hou7 伊礁，thang將領--來e5 錢he7 ti7內面。」阿賓無掛睏中晝，趕緊洗伊e5 便當khoeh仔hou7 伊礁，teh等候e 晡領錢e5 時，thang將伊錢he7 ti7內面。
逐擺阿賓看這個錢真薄，伊知阿公真疼伊，為著伊買食、穿、用e5 物件，koh常常拿錢hou7 伊做所費。所以伊逐擺將所領e5錢攏總提轉去hou7伊e5 阿公。
歡喜e5 心情teh做工特別爽快；有出重力，總--是無疲( phi5 )勞；有lim茶，有流汗，就無厭sian7。一晡e5 工課緊緊就過了。下班e5 時頭家kap夥計提in逐人e5薪勞一包一包來，ka7 in 說多謝，續將錢hou7 in。頭家疼工人，工人疼工場，扑拚做工，所以工場也日日進步。
阿賓領著錢了後，用伊e5 大pu5母   ti7 數簿e5頂面tng3一個印仔，將大pu5母所bak e5印色ka7伊tng3 ti7銀票e5頂面。趕緊扑開便當khoeh仔，看見已經礁礁，拭好勢，就將錢he7 ti7 hit內面，koh用包袱巾包好勢，kap伊普通時相像款，將伊縛ti7 ka-chiah，揹ti7 胸前扑一個結。
熱天時e5日頭較扑拚，伊愛做較濟e5 工，hou7果子，稻仔kap菜蔬thang趕緊大欉，就慢慢才落海。阿賓感覺iau2-ku2真早，離火車e5 時間親像iau2-ku2真久，就那行那跳，peh 對山頂直直起去。伊看著樹仔頂e5 鳥仔siu7就愛tih8;看著坑溝底e5 花就落去，無扑算旋過去ti7車頭e5 南爿。
快樂，興奮已經過去，漸漸感覺厭sian7。伊坐ti7樹腳，撐ti7 樹頭，目珠放khoeh煞睏--去。樹仔頂e5 鳥仔kap田嬰飛來beh kap伊講話，叫伊攏boe7醒。Ti7較遠山口e5 所在，兔仔也bi 來bi 去，teh偷看這位人客。山--nih8 e5 ka-leng7穿烏衫，點胭脂，總--是iau2-ku2 boe7曉kap人講話。伊對伊e5 同伴講，咱來選伊做咱e5 總統。
有一對e5 夫婦，肥koh大箍。In是庄內e5 好額人；有十幾甲e5 果子園。有一項ti7 伊e5生活boe7 thang滿足--e5,就是無子。總--是tui3 an2-ni hou7 in夫婦那相疼；逐日黃昏時愛來到這個所在散步。今仔日忽然聽著ka-leng7,兔仔鬧熱e5 聲，就tui3 hit 條路仔越--入來。
「Ah ! 你看hia一個囡仔倒ti7 hit e5 所在。」婦人人牽伊丈夫e5 手an2-ni 講。
「你看伊hiah nih8古錐，伊teh睏，伊e5 面親像teh笑。」丈夫an2-ni 應，koh將伊e5手囥ti7 伊婦人人e5 肩頭頂，ka7伊hoaN7倚--來，hou7伊pheng7 ti7 家己e5 胸前。
「M7知甚mih人e5 子，若beh hou7 咱做子m7真好。」婦人人面向伊e5 丈夫講。丈夫笑笑講：「甚mih人beh hou7人做子！？」
「M7-ku2伊hiah-nih散hiong，若hou7咱做子較好命。」婦人人繼續用欣羨e5目珠an2-ni講。
丈夫頭殼giah8懸，hou7伊e5 目屎流倒入去，手牽伊婦人人e5 手，向小路行--出去。婦人人用越頭an2-ni講：「伊teh睏，面親像teh笑。」
Ti7 樹仔腳人爽e5 所在，涼風kap伊所吹--來e5 花e5芳味，幫贊阿賓那睏那好睏。
遠遠e5 所在有查某囡仔teh唱歌e5 聲，山--nih e5 蟬仔boe7曉kap伊和，只有伊e5 胸坎激大聲kap in相拚。
兩個姊妹，in e5 父母已經過身去，留一間e5 米絞kap樹薯粉e5 工廠kap一片e5 山場hou7 in。阿姊已經28歲，親情 iau2-be7 做好勢。M7知甚mih時才beh chhe7著tu2 好e5 郎君thang來kap in做伴，鬥經營in e5 財產。幾若擺chhe7著tu2 好e5 人，總--是阿姊放boe7開小妹，就耽誤伊久久e5 青春。
「阿姊，我有看見一個人e5腳」行近小路e5 時，12歲e5 小妹，用細細e5 聲對阿姊 an2-ni講。阿姊 aN3落去kap小妹同齊tui3 樹縫看對阿賓teh睏e5 所在。阿姊看見是一個囡仔，就好膽牽小妹e5 手行倚--來。
「體格chiah-nih8勇e5 囡仔。」阿姊ti7 心內an2-ni teh想。「Thai3會tiam3 ti7 chia teh睏。」
「阿姊，伊kiam2是乞食仔？」小妹 giu2 阿姊e5 手hou7 伊aN3--落來，ti7耳空邊ka7阿姊講。
阿姊恬恬，koh一時仔才應講：「M7是，伊是做工人。」
看伊面e5 笑容kap 聰明，阿姊心內teh想：「我若ka7伊chhoa7轉來去做小弟仔，koh hou7伊讀冊，將來kap我e5 小妹結婚m7知偌--nih幸福。」樹仔頂e5白頭khiat仔知阿姊e5 心思，直直大聲ka7伊贊成。無人知in e5 命運；阿姊m7 知，小妹m7 知，阿賓也m7 知。
兩個姊妹離開了後，隨時有兩個人出現，in是常常ti7 這e5 山腳e5 店仔teh poah8-kiau2 e5 阿結仔kap阿三仔。In ti7 店仔thit-tho5了，就peh起來山崙仔chia thit-tho5,看見這個工人撐 ti7 chia teh睏。
「阿結，我tiam3 chia看--leh，你去hia ka7伊搜身軀。我ti7店仔有聽見講in今仔日領薪勞。」阿結仔一面四界看，一面一直用手sak阿三。
阿三趨倚去，想beh ka7伊摸身軀，看攏無袋仔。樹仔頂e5 ka-leng7真著急，直直叫，總--是阿賓iau2睏靜靜。田嬰這時也勇敢，jiau3伊e5 鼻，ai3叫阿賓趕緊醒。阿賓用伊e5 手對鼻直直poe2,總--是攏無醒--起來。
忽然tui3遠遠e5 山頂有獵狗teh吠e5 聲。阿三著驚趕緊倒退，bih ti7 樹仔e5 後面，有扑獵e5 人ti7 這陣獵狗e5 後面，tui3 山--nih8轉--來。
停一下仔，阿結--仔細細聲喝講：「In已經過去--lah。」就用手iat8 阿三趕緊行動。
Ka-leng7 teh著急，田嬰也koh teh著急，但是阿賓iau2-ku2 teh睏。伊e5 面笑笑。
阿三準備beh koh趨倚--去。Ti7 這時拔伊e5 短刀，teh想伊若醒--起來thang收拾伊e5 生命。「Pi－」ti7 山e5 iau2 hit爿火車beh轉越 e5 時，大聲teh叫，阿賓忽然著驚醒--起來，就趕緊走去坐車。
轉去到厝，將錢提hou7阿公，ka7阿公講，伊去山--nih8 thit-tho5。
伊m7 知伊今仔日所tu2著e5 幸福，也m7 知伊所tu2著e5 危險。
這時阿公已經煮好勢，in兩人相kap坐--teh，阿公猶原照常chhoa7 伊感謝。                                        
(台灣教會公報第893號，1962年9月)

事實小說--求職記
丁榮林
1、好消息。
我忽然ti7報紙看著一個好消息，非常e5歡喜，即時將hit張報紙用走--e5提來到禮拜堂beh報林牧師。
「牧師，牧師！我已經有頭路--lah。」
「有影！An2-choaN2得著？」
「你看這張報紙所刊--e5,tu2-tu2是我這幾年來逐日teh夢想e5 條件。林牧師將hit張報紙提起來看，急徵業務員啟事：「正大化工有限公司，為著beh擴張業務，beh招募業務員10名，待遇每月2000箍以上，若是初中畢業程度，有意應徵者請寄履歷書附限時郵票寄來台南郵箱3856號，業務處收。若審查合格即通知面洽。」
「我看這個啟事有淡薄giau5疑 e5所在，近來chhe7職業m7是hiah-nih簡單e5事，那裏有初中畢業會thang趁2000箍e5待遇？Che kiam2-chhai2是teh騙人也無的確。」「Che是公開刊ti7報紙，那會騙人e5理由？」我應。
「文生，我想你m7-thang一心一意teh欣慕beh去市內食頭路，你雖然無職業，m7-ku2你有幾分田園，你若扑拚專心作穡，我看無較輸去市內chiah著，何況你e5父母已經年老，也無愛你離開in，tiam3厝好好奉待序大人，上帝一定會祝福你e5工作。」
 
「我都是hou7阮老父chiah e5 m7成田園縛tiam3這個古井內chiah著淒慘；這個時代e5青年若boe7曉想莫bun3出去外面扑拚，tiam3 chia萬世boe7出頭天。」
「總是tiam3鄉村ma7有鄉村e5好，tiam3都市ma7有都市e5 bai2,無一定著攏ti7市內，你看咱教會e5呂長老、李執事，in kiam2 m7是tiam3山--nih扑拚，經營田園，ma7是hou7上帝大祝福。也去市內e5人ma7有真濟轉來 teh叫苦連天。」
「無影Ou5!若有頭路較講ma7 beh來去市內，你看吳長老、黃執事，in若無去市內，永遠都是teh kiah8鋤頭，koh看阿杉哥、福財兄，一下去市內，穿插攏紳士起來，以前e5草地song5味攏無--去。」「M7-ku2有一項你m7知影，」林牧師講：「Chia e5人ti7 咱教會是真熱心服事上帝，禮拜赴聚會，做教會e5工非常扑拚，雖然生活無thang好，若是心靈真快樂teh過日，今ti7市內，照我所知，有真濟人e5信仰已經漸漸冷淡，甚至有e5已經離開上帝，無teh做禮拜lah，in boe7堪得受hia e5罪惡引誘，親像穆長老，茂祥兄……攏已經失去信心，變做魔鬼e5奴才lah。」
「你講an2-ni是事實，不過he是在人e5 信心有堅定無？我是hou7我無機會thang去hia，若這擺主幫贊我會thang來去就職，一定beh ti7附近e5教會加倍熱心來為主做工。」
「人攏會軟弱，你著知影市內e5罪惡，詭譎是咱想boe7到--e5,特別犯罪e5誘惑實在hou7咱可怕。」林牧師講到chia koh 坦白ka7我講：「我知影你是一個熱心可取e5青年，ti7咱教會擔當T.K.C.會長，主日學教員要緊e5職，這間弱小e5教會上帝有大欠用你ti7 chia做工，我想為著你e5父母，為著咱教會e5緣故，做好放棄到都市e5念頭，努力ti7家己e5職場，我相信上帝會祝福你成功e5一日。何況報紙teh報這個消息，m7知是真抑是一場e5騙局？假使若是真--e5,kan-ta市內人ma7引到無份，kiam2有法度thang著咱？」
「是，所以我m7-thang失去這個機會，著來去試看mai7,上帝若無ai3我去，這個事就boe7成。」
我tui3禮拜堂出來，那行那想，che是千載一遇e5機會，我無論如何m7-thang hou7牧師e5話改變我e5念頭，牧師攏是teh考慮伊家己e5立場，當然無ai3我去別位，有影我若走，教會已經無人thang koh活動。總是伊攏無考慮我 e5問題，一個無讀冊e5人尚且無ai3 tiam3田庄--lah，何況我這個高中畢業生kiam2 m7是koh較著趁機會nng3入市內mah？我ti7 hia ma7是會thang為主熱心來利益教會，教會是上帝--e5,我若走，上帝自然會興起tu2好e5人撐起來，m7免掛慮這個事。
我轉來厝，tui3屜仔開起來，提hit張已經寫好聽候真久e5履歷書，隨時走來郵局買一張限時e5批long5 kap買一張2.50 e5郵票，kap履歷書lok ti7批long5內，就an2-ni 帶著滿懷e5 信心，lok--落去郵筒，我攏無講 hou7父母知影，何必著hou7 in知影。
2、應徵。
1日、2日過去，我差不多boe7食，boe7睏得，不時目珠khoeh-khoeh teh祈禱，koh較無心thang做工，ti7門口行來行去teh嘹望綠色e5天使光臨。感謝上帝，第3日上午回批來--lah，是一張明信片，用鉛字印好，kan-ta頭前hit幾字「黃文生」用毛筆寫--e5 na7-tiaN7。
「本公司接著千萬封應徵e5信件中，ti7昨昏e5董事會擬定台端為合格入選，請ti7 3日內將身份証、畢業證書、印章kap 300箍e5就職手續費親身來本公司業務處登記面談。
正大化工有限公司 業務主任：馬xx
地址:臺南市中正路一三五八號」
批內有tng3大e5公司e5關防kap主任e5印章真清楚。我連續看幾若擺，那讀那笑，an2-ni有自信lah，hong2-kiam 我是高中畢業--e5,一定會tui3我這個學歷較懸e5優先。著！時間要緊，一吋光陰一吋金，也著爭取時間，若無趕緊來去，會hou7市內e5人搶去。到台南，我提這張明信片親像teh調查戶口，直直tui3鬧熱e5市中心來，目珠一下tui3遠遠看去，ti7運河邊果然有掛一個真大塊 e5招牌寫著「正大化工股份有限公司業務處」 e5字真清楚。我真歡喜用走--e5到門口，代先企ti7外面詳細看入去顯然是一間新開業e5公司，內面有排5、6 塊e5辦公桌，以外攏無甚mih，中央hit塊較大塊e5桌有囥一支電話，有寫業務主任e5字排ti7桌前，坐ti7 hia hit個人一定是主任，邊仔e5桌仔也有坐兩個事務員kap一個女--e5,in e5目珠不時teh看外面。照看無甚mih公事thang辦e5款，我看了就行--入-去，tu2-tu2桌腳有poah8一張紙我忽然想起林牧師ti7講道e5時bat引一個譬諭講：有一個公司beh招募一個事務員，總是應徵者真濟，總經理無法度thang決定甚mih人，就將chia e5人召來隨--e5口試，刁工ti7 in e5面頭前偷囥一支針ti7地--nih，按算甚mih人若會曉將hit支針拾起來，就beh採用hit個人，因為若會曉ti7小事盡忠，自然就會ti7大--e5忠心，所以我知影這張紙kiam2-chhai2是teh試我，來決定我e5命運，我隨時aN3落提起來，囥ti7主任e5桌頂，koh行90度e5鞠躬對主任講：「xx主任，我刁工tui3鄉村來beh應徵--e5,請萬事拜託。」講了tui3 te7-a2內hiah e5書類kap 300箍起來交hou7伊，伊掠我相一下，chiah用國語ka7我問真濟代誌，我也用國語ka7伊應答，伊那講e5時那看hiah e5書類，看了還我，將hit 300箍收入去，koh tui3屜仔提一thong e5添報單ka7我講。
「符合阮e5條件來登記e5人到這時有50名以上，若是阮只有beh採用10個na7-tiaN7，所以阮決定beh hou7鄉村e5人優先，當然你是合ti7優先e5資格，總是有一個條件你若答應，就隨時會thang決定beh採用你，m7知你願意無？」「當然願意，」我直直tam3頭。
「”本公司叫做股份有限公司”你知影這個意思houN3？所謂『股份』就是用真濟人合股來經營e5公司，所以凡若beh做本公司e5職員，照章程一定著加入做股東chiah會用得。」
我聽著講著份股東，心內知影an2-ni無法度，一股kaN2著幾十萬，或是幾萬箍leh，就問伊講：「一股是偌濟錢？一個人著份幾股？」伊應講：「一股是3000箍，每一個職員至少ai3加入一股以上，總是每年會thang得紅利」
Kah是3000箍無問題，近來聽人講：若beh得著一個職位，攏著用5000箍以上，算起來iau2真省，就ka7 伊講：
「主任，m7-ku2我今仔日無帶錢來？」「無要緊，限你兩日內提來加入，tui3你加入hit日起，就正式是阮公司e5職員，所以那緊那好。」
「An2-ni好，請容允我轉來準備，kiam2-chhai2 ti7明仔日我就提來。」「好！今請你添chia e5書類，一thong是店保，著ai3本市兩間商店e5保証，koh一thong是契約書，意思是你若加入公司以後，著遵守chia e5規則，有甚mih事攏無異議，kham3印做証，將chia e5 書類kap股金做伙提來。」
「多謝，大大拜託。」
Tui3公司出來。那行那想，兩個店保無問題，我讀高中e5時，有幾若個同學是市內人，來去ka7 in拜託一定有，若是3000箍beh an2-choaN2？轉來ka7序大人提，m7-ku2 in無歡喜我出來，穩當m7 hou7我。Ah！著！順續ka7台南e5朋友借，一位借1000箍，我若就職了，每月日有2000箍e5收入，會thang儉1000箍起來，an2-ni來還in，3月日就會還了。
3、就職。
得著朋友e5幫忙，店保kap 3000箍攏準備好。第2日清早，我真緊急beh行來公司登記就職，因為驚了hou7人較代先爭取去就無效。Teh行e5 時，我忽然tui3心內有一個第六感gia5起來，「EN5！Che kiam2-chhai2是林牧師所講e5騙局ou5?有giau5疑e5所在ou5?Teh辦公hiah e5人看起來無成公務員e5款？到底in公司e5工廠ti7 tah落？……」「Hai3,你m7 teh神經，你無看正正當當ti7鬧熱中心看板（招牌）掛hiah大塊，辦公廳hiah大間，koh有電話，而且著用店保，那裏是teh騙人？」我兩個心teh交戰，總是不知不覺到位--lah。我企ti7外面想beh koh詳細考慮一擺，若是一下看tui3內面入去，有成10個人圍ti7 hia teh辦手續lah。我無考慮就chong5入去，佳哉chia e5人攏慢我一步，teh辦頭擺e5手續 na7-tiaN7。當我將書類kap 3000箍交好勢，主任笑笑tui3我講：「Tui3今起，你是本公司e5職員，明仔日你開始來上班。」
「主任，我著ai3轉去厝--nih準備一下，m7知會thang hou7 我 3日後chiah正式來上班好--無？」
「可以。」主任tim3頭。
我抱著滿懷e5感謝kap歡喜轉來厝--nih，既然有頭路，就坦白tui3父母講，也去見林牧師講，雖然in攏無koh阻擋我，總是也無ka7我表示恭喜。第2日暗時，林牧師召集眾會友ka7我開送別會。牧師代先o-lo2我過去ti7教會e5熱心做工，然後勉勵我 ti7市內著謹慎我e5行為，伊講：
Ti7城市犯罪e5事比庄腳m7知加幾百倍，ti7 hia有比chia tiam3真濟e5歹人。Hiah e5罪大惡極，ti7青天白日下搶劫、強姦、殺人攏tui3 hia出。
Hia 有吞滅散hiong，欺詐忠厚e5集團，各種奢華誘惑、虛榮、賭博、欺騙、淫亂就是伊e5代名詞。
Hia是集世間罪惡e5總匯，權勢kap強暴e5中心。
所以satyricus tui3城市哀悼講：「阮 beh得著甚mih ah？阮所會thang得著--e5,不過是極大e5見笑na7-tiaN7。」
莫怪以賽亞也吐氣講：「害ah！忠信e5城變做娼妓；從前充滿公平、公義tiam3 ti7 hit 內面；現今是兇手企起，你e5銀變做che-tai2 ；你e5酒thau3水。你e5官長犯法，kap賊鬥伴；逐個ai3受pou3-lou7 ，數想 謝禮；in無為著無父e5子申冤，守寡人e5案件boe7得著到伊e5面前」（以賽亞1：21---23）。
牧師講煞，真濟會友起來替我祈禱。會煞，大家相握手，對我講祝福e5話，全教會送我一本金墘e5聖經。
第 3日，我koaN7一大皮箱e5行李來台南朋友e5厝，我e5朋友kap我出去稅厝，m7-ku2雄pong7-pong7 chhe7攏無，姑不chiong朋友請我暫時tiam3 in hia。
4、原來如此。
上班hit早起，我穿著罕得穿e5一su西裝，頭毛、面、皮鞋攏整理真phiat-se3 ，宛然m7是以前e5文生；當然今仔日e5文生是台南市正大公司e5職員。Ti7 hit間真大間e5業務處有我e5一位交椅 ti7 hia，那裏無歡喜e5理由。我8點就到公司，看著iau2 有人teh 辦手續，我一面歡喜，因為我代先來，所以才有向望，koh一面真感慨今仔日失業e5人chiah nih濟，實在值得同情。我行進前來tui3主任kap同事講gau5早，奇怪，in那親像m7-bat我e5款，金金ka7我相，大概是我e5 chng-thaN7 hou7 in一時認boe7出來，無偌久，主任kap兩個職員叫我入去內面ka7我講話。
「歡迎你做本公司e5職員，你e5辦公桌是排ti7最外面hit塊，總是照阮e5規則beh做事務員著ai3代先實習做外務員了後 chiah會用--得。」
我iau2未明白che是甚mih意思e5時，有一個生做無真sui2 e5小姐tui3樓頂落--來，手koaN7一大袋e5物件kap一堆e5囡仔玩具、魚、蝦、喇吧等。主任tui3袋仔thau2開hou7我看，ka7我講：
「Che是本公司出品e5大光洗衣粉，3包kap一支玩具是賣10箍。這10箍銀你得著兩箍e5利純，所以你一日若賣有500箍，就會thang趁100箍--lah，一月日就有3000箍e5收入，你若成績好，兩個月後就會thang升起來做事務員。為著beh hou7你學推銷e5技術，頭一禮拜阮派這位蔡小姐kap你出去……」
我已經聽boe7落去，我e5頭殼gong5--起-來，腳攏企boe7-tiau5,看厝頂那親像掠倒吊，心內e5火直直chheng3起來，我想beh大聲嚷出來，若是勉強控制細聲對 in講。
「若是an2-ni，我無法度thang做，我boe7曉做生理，請你將hiah e5錢還我。」
「你teh講甚mih？請你看你家己tng3印這張契約書講甚mih？」伊將hit張契約書提來用手指hou7我看，第10條an2-ni寫。
若是中途beh離開本公司，所加入e5股金kap其他e5錢一切無還。
「騙局！騙局！」我忍boe7住喝出來，忽然有一個人tui3我e5胸--仔sa--leh，細聲講：「你e5目珠毛sa較金--leh，看chiah e5是甚mih人，你若m7願做，恬恬轉--去，若beh大聲喝，就免想beh有生命離開chia。」
我tui3 hiah e5人一個一個 ka7 in相，果然逐sian攏真大sian，koh加真濟--e5,chia e5一定是扑手，boe7討--tit，我e5受氣kap憤慨換做pi7-pi7-chhoah，頭殼ka7 in tim3頭，伊chiah ka7 我放--去。啞口teh死子無話講：鼻--仔摸摸leh，恬恬出來。我看著hiah濟人ti7 hia teh等候beh辦手續，boe7免得吐一個氣替in可憐傷心，我相信in m7免兩日也像款食著kiN。
我非常m7願轉來朋友e5厝，將chia e5代誌講 hou7 in聽，in攏替我憤慨講：「一定著討hit 3000箍轉來chiah會用--得。」Hit e晡我e5朋友去招伊e5朋友，攏總有成十個來到這個冒牌公司，iau2未入去就聽著tng3椅tng3桌e5聲，原來已經有一群e5人來teh起hoe lah。阮企ti7外面聽in teh嚷e5聲，「Lin2是beh還抑--m7還？若m7還beh叫警察來，抑是tui3法院告lin2詐欺。」
「阮m7驚，阮既然敢正式營業，自然有辦法，阮m7是無職業beh hou7 lin2,是lin2 m7接受--e5,beh an2-choaN2告？」
「是m7是著用武力chiah beh還是--無？」
「M7是，總是lin2 e5拳頭姆若有較大粒，來試看mai7也是好。」
天ah！有影無法伊ta-oa5,10外個大流氓攏攬胸企ti7四邊teh等，阮大家看破beh溜soan e5時，隔壁商店e5老闆企ti7門口ka7阮講：「Lin2著看破--lah，三千外箍買一個教示，che是一個烏色e5集團，到處刊新聞pian2人，lin2無法度in--lah。」
「總無治安機關，法律也無法度thang制裁in？」我問。
「有！m7-ku2道高一尺， 魔高一丈，一禮拜前in稅厝ti7 chia，若到hou7人發覺了後，in就隨時搬去別位，用別e5名稱繼續刊新聞欺騙人，所以不時kap警察teh掠龜走鱉，根本無法度治in。」
我明白--lah，我真正受騙，我那想目屎那流出來，雖然朋友攏安慰我，並願意將in借我e5錢，hou7我欠到有chiah還，但是我那有面koh轉去見父母kap教會眾會友？
我辭別朋友，手koaN7重重e5行李，腳行厭sian7 e5腳步，頭殼aN3-aN3向鄉村e5故鄉轉--來，我若親像一個犯大罪e5監犯出監，也親像放蕩子帶著憂鬱、痛苦、見笑e5心一樣。我深深感覺林牧師e5話是著--e5;tui3 今起，我決志beh照伊e5話來行。               
(台灣教會公報第980-981號，1966年4-5月)
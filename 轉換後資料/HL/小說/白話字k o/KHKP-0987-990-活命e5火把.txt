活命e5火把
丁榮林
「看ah！刺phe3 hou7火燒，刺phe3也無著--去」（出3：2）。
幾年前，我來C教會無久，tui3許長老聽著一個消息：
「本地方有一間工廠e5廠長，是一個好額人，可惜伊有一個查某子犯著小兒痲痺症，ai3 beh請一個家庭教師，待遇每月1500箍。有真濟人去應徵；若是攏boe7合chia e5條件：Bat音樂、文學kap英文；也音樂著會曉聲樂kap彈鋼琴chiah會用--得。」
我聽了，ti7心內若親像有一個聲teh迫我著去應徵，上帝hou7我有這個恩賜，我m7-thang無盡所會--e5來服務人；何況對方是一個殘缺可憐e5女子，koh較需要我e5幫忙。Ti7這款使命下，我攏無teh想hit個優厚e5待遇。
有一暗食飯飽，約略8點鐘，我準備好勢來到這個好額人e5厝。是一棟真sui2 e5洋房，頭前e5埕親像小公園，栽真濟花草；ti7本地我無koh看著koh較好e5厝--lah。我chhih8電鈴，無久一個女婢出來開門，我提一張名片hou7伊，koh說明來意，伊叫我入來人客廳坐。實在是一間大koh sui2 e5客廳；有鋼琴、電話kap真價值e5藝術雕刻，chng-thaN7非常高雅，tui3 chia e5布置thang看出主人是相當e5好額。我tu2-tu2觀賞到入神e5時，一個約5、60歲精神真飽滿 e5紳士提我e5名片出來。
「你是王--先生？」伊真客氣ka7我握手，請我坐，koh講：「我姓黃，小名克成，歡迎你光臨。」
「黃--先-生，你teh無閒來chak-cho7你！」
「Boe7!Boe7!王--先生是這間C教會e5傳道先生？」
「是！是，黃--先生，請多多指教，」我直直tam3頭。
「豈敢！豈敢！我m7是教徒，」伊笑笑講。「黃--先-生是這間克成化工工廠e5廠長，聽講貴公司e5業務不止發展，大大恭喜。」
「多謝！」伊笑笑tam3頭。
「聽講黃--先-生為著業務，刁工去美國考察。」
「Ouh，m7是刁工為著公司去，是因為兩年前小女犯著痲痺症真嚴重，chhe7真濟醫生無辦法chiah去美國，koh我有一個子ti7美國teh讀冊，順續去ka7伊看看leh，亦借著這個機會參觀hia e5工業。」
「真可憐！令千金患著這款病症。」
「著，王--先-生，你是beh來應徵少女e5家庭教師，是--無？」
「是，是！聽講有真濟人應徵？」
「是，總是in e5條件攏boe7好勢。」
「是an2-choaN2？「有--e5是時間上boe7 thang逐日來；有--e5是boe7曉音樂；有--e5會曉樂理kap聲樂，m7-ku2 boe7曉彈鋼琴，所以攏boe7通過。」
「我今仔日是為著這個事chiah來，黃--先生，若無棄嫌，我歡喜來ka7 lin2服務。」
「真多謝，若是我所講chia e5條件你攏無問題houN3？」
「M7是真會，不過淡薄會thang勝任chiah著。」
「我知影lin2教會e5牧師先生e5學問攏真好，特別對音樂方面。今會thang得著你e5光臨指導是我e5榮幸。」
「多謝，我會盡所會--e5來服務令千金，也請黃--先生以後多多協助幫忙。」
「今我著聽你e5意見，關係時間e5都合kap月俸chia e5條件，請你講。」
「關係時間，我會盡所會逐日來。」我koh講：「若是我e5意思m7是beh做家庭教師趁錢；我願意無條件來替令千金服務，所以錢e5事請m7免提起。」
「你來做阮e5老師我應該著報答你。」黃--先-生停一時仔久teh想，然後chiah講：「我知影做傳道牧師e5人較無愛講錢e5事，an2-ni好，既然m7提起，咱就mai3講起，你我攏聽其自由。」
「An2-ni，我tui3後禮拜e5拜一起，正式來上課，好--無？」
「今我著介紹小女hou7你熟悉。」黃先生隨時chhih8 ti7伊身邊e5電鈴，一個女婢出來。伊對女婢講：「去sak小姐出來，ka7伊講伊e5老師來--lah。」女婢入--去，黃--先生koh ka7 我講：「我只有兩個子，大--e5是查甫--e5,現在ti7美國e5 Chicago大學teh讀工程系，iau2兩年chiah會畢業；這個小女名叫娜娜，是我唯一e5查某子，我非常疼伊。伊e5學業也真好，無扑算患著這款病，hou7阮全家受著真大e5打擊。伊e5老母koh較傷心，致到ti7美國e5時也破病倒ti7病院，現在iau2 tiam3 ti7 New York teh入院，我e5子ti7 hia teh照顧伊，三日前有寫批轉來講有較好lah。今我為著無beh hou7娜娜生厭世悲觀，勇敢活--落去，chiah決定beh請一位家庭教師thang kap伊做伴，也繼續伊e5學業。今你來真好，向望tui3你e5指導會得改變伊e5悲觀。」講到chia，娜娜已經hou7女婢sak來客廳。
我e5天--ah！我看一下險險喝出來。是一個20歲左右非常sui2 e5少女；雖然無化妝，目珠kap面表現真憂傷，總是面形kap身材無論hou7甚mih人看著，攏ai3 直直ka7看。我續gang7-gang7,吐氣上帝為何hiah殘忍，hou7這款女子患著這號病，一生著坐tiam3輪椅nih。
黃--先生看著伊e5查某子出來，行倚伊e5身軀邊，aN3 頭chim伊e5頭額，然後kiah8頭tui3我講：「這個是小女娜娜，」接落去ka7娜娜講：「這位是王--先生，你e5老師，伊beh kap你做伴，你著好好聽伊e5話。」
「王--先生你好，」伊對我tam3一下頭，嘴露出一時仔笑容。
「黃小姐，向望會hou7你快樂，」我也敬禮回答。
「叫伊娜娜就好。」黃--先生笑笑講。「因為時間無早，我著失禮轉--來-去。後禮拜拜一早起我chiah來。」
「王--先生，以後咱是一家e5人，所以攏m7免拘束，thang隨意出入。」黃--先生那講那送我出來。
「老師再見！」娜娜也ka7我辭別。
「再見！」
x x x x x x
我無事先對教會長執講；何必著徵求in e5意見。我看che就是傳福音，m7是teh做家庭教師，若合上帝e5旨意，為甚mih事事著hou7 in通過。我禮拜日將這層事報告hou7眾會友知影，請in為著這個事祈禱。無扑算，有幾個老長執表示反對講：傳道人m7-thang an2-ni做，教會顧較好leh就好。我笑笑對in講：「教會m7是廟宇；我也m7是廟公。」
Tui3 an2-ni我正式做娜娜e5私人e5教師。拜一早起我真早就來kap伊講話，代先ai3知影伊發病e5經過。伊ka7我講：「這個病忽然間來，hit時伊ti7台南女中teh讀冊，ti7高二e5時，有一個e晡ti7球場kap同學相kap teh扑羽毛球，忽然感覺腳kiu3筋起來，轉來厝--nih開始發熱，父母隨時送伊到最出名病院就醫。倒床一月後，下半身半遂，醫生宣佈絕望。若是父母m7甘心，即時送去美國治療，真可惜，現代e5醫學iau2-ku2無法度挽回這兩支腳企直起來。」
「Ti7美國e5時，我發覺向望攏無--lah。我決志beh自殺，總是看著父母kap我相款憂傷e5時，我又不忍死--去。特別，我e5老母為著我e5病也續倒床入院；現在iau2 ti7美國teh療養，我真不忍心。轉來厝--nih了後，爸爸放sak工廠e5事業，用全部e5時間teh奉待我；這個好家庭hou7我long3破，成做地獄e5款式，我較想也m7-thang將我e5幸福建立ti7 in e5痛苦e5頂面，所以ti7一暗決心自殺，無扑算，爸爸攏無睏，teh注意我；去hou7伊看--著，tui3 hit日起，刁工倩一個女婢日--時kap我做伴，siang7時監視我e5行動。現在我e5心情是死比活--teh較好！」講到chia，伊e5目屎已經滴--落來。
「黃小姐，你m7-thang過頭傷心，雖然是為著an2-ni，你有chiah-nih好e5環境，chiah-nih疼你e5父母，你thang安心活--落去。」我暫時an2-ni安慰伊，我知影是我激起伊e5傷心，所以無ai3 koh hou7伊想起家己e5不幸，我將話柄轉tui3伊趣味e5事。伊所bat e5智識真懸、真闊；特別對文學e5造詣真好，音樂e5樂理也bat真濟。Ti7 iau2未發病以前，有ti7台南學一、兩年e5鋼琴，所以會淡薄彈出名e5樂曲；m7-ku2 tui3發病了後煞討厭，差不多放無--去-lah。莫怪黃--先-生徵募e5條件，上要緊--e5是會曉彈鋼琴，因為伊teh想，只有音樂chiah會thang回復娜娜e5快樂。若是我確信，除起音樂以外，iau2有一項hou7伊活落去e5意志，就是培養伊對上帝e5信仰。我決心beh tui3這個來努力。
Hit暗黃--先-生好意留我kap伊食飯，ai3我將這日e5感想報hou7伊知。我講：
「為著beh hou7娜娜tui3我e5信任kap解除伊e5悲觀，我目前無beh教伊甚mih學問，只有kap 伊講話，將有意義e5故事，或是笑話hou7伊歡喜，有時奏伊愛聽e5樂曲，或是sak輪椅ti7花園散步就好。M7知黃--先-生你e5意見怎樣？」
「好，我贊成你e5意見。目前只要若會thang hou7伊歡喜，掃除伊beh死e5念頭，我就真歡喜。」
「我會盡我e5力量來鼓勵伊；不過，若beh hou7娜娜會tui3死e5念頭換做活e5勇氣，tui3消極變做積極，成做殘而不廢e5人，我認為有一個方法，就是hou7伊有一個信仰，bat一個造物主------上帝kap耶穌基督e5信心才有法度。」
「你e5意思是hou7伊成做基督教徒，是--無？」
「會thang an2-ni 講：當伊若bat上帝e5疼，tui3耶穌基督來beh拯救伊了後，不但伊boe7 koh chhe7死e5路，反轉會得著快樂燦爛e5人生，歡喜有意義來活--落-去。」我講。
「Hm3,kiam2-chhai2用基督教e5力量會得著這個理想。好，王--先生，無論你用甚mih方法，若會達到目的就好；我相信你有辦法。」
Hit暗轉來，將這項事迫切祈禱交代上帝。只有上帝才有法度幫贊娜娜。
有一早起娜娜iau2未出來，我來坐ti7鋼琴前，細聲teh奏Beethoven e5「Hou7愛麗絲」（for Elise)kap Badarzewska e5「少女e5祈禱」（Mai-den is Prayer）。忽然ti7我e5後面有人teh 扑phok8仔。
「真gau5奏，真好！真好！」M7知甚mih時，伊家己sak 輪椅來ti7我e5後面teh聽，koh講：「王--先生，自我破病這兩年來，我攏無koh聽著chiah-nih好聽e5音樂，當時我學到teh-beh會曉奏「Hou7愛麗絲」這條，今攏放--去-lah，請你koh奏一擺hou7我聽，好--無？」
「向望無久你也會曉奏，」我聽伊e5話koh奏一擺。奏了，伊e5面笑kah真甜；到今，m7-bat看伊有這款e5面容。
「王先生，我tui3今仔日起，beh koh開始學，你著教我。」伊真歡喜ka7我講。
我將鋼琴椅提走，sak伊e5輪椅倚來，雖然腳無法度thang踏節音板，m7-ku2手會thang彈。我坐ti7伊身邊，hou7伊隨意彈看mai7。兩年來伊e5手koh摸著鍵盤，雖然手已經變真硬；若是有繼續學習，m7免半年穩當會彈我tu2-chiah e5曲。Tui3 hit日起，這間厝開始有鋼琴e5聲奏出來。
娜娜若彈琴厭sian7 e5時，我就sak伊e5輪椅出來花園散步，講好聽koh笑詼e5故事hou7伊聽，有時聽到hah-hah笑，有時伊也會順續講hou7我笑。
日子一日一日過去，娜娜e5 面較無以前hiah-nih消極--lah。有一日，本鄉e5戲園teh放映一齣電影名叫「西廂琴斷」，這部影片我已經看過，我認為有hou7娜娜看e5價值，就請求黃--先生e5同意，beh chhoa7娜娜去看。伊代先躊躇講：
「自從我患這個病就m7-bat 出門去外位，當然koh較m7-bat去看電影，因為驚人笑，家己見笑。」
「無要緊，che併m7是坐掛。」我笑講。
「M7-ku2人會ka7我金金相。」伊koh躊躇應。
「咱看暗場，路--nih8無人認下出，你koh掛一支太陽目鏡，就攏無人知影--lah。」
「An2-ni好，」伊真歡喜答應。
Hit暗，我sak伊e5輪車，tui3厝到戲園有相當e5路程，路--nih8我那kap伊講話那hou7伊看四周圍e5景致。伊因為真久無出門，所以看kah真得意，攏無感覺人teh看伊。到戲園，我去kap頭家講好勢，頭家真歡喜，特別ka7阮準備適當e5所在，hou7我kap娜娜坐做伙。
這齣電影是teh描寫一個女歌手，當伊出名e5時，忽然犯著小兒痲痺症，伊感覺非常痛苦，想beh自殺，後來伊e5丈夫kap朋友設法用工作來鼓勵伊，hou7伊參加勞軍演唱，竟然ti7一擺盛大e5演唱會企起來。
我那看電影，那注意娜娜e5表情，當伊看到hit個歌手會坐飛機飛來飛去；做勞軍演唱e5時，伊細聲講：「我也beh坐飛機。」最後歌女tui3輪椅頂爬起來e5時，娜娜興奮到流目屎。電影做煞，燈著起來，我看伊e5面充滿著無限e5感慨。這部電影對伊e5啟示真大，轉來到路--nih8,伊對我講：「人若有信心，身體雖然有缺陷，iau2-ku2有路用。」
「著，所以你m7-thang自暴自棄，著學女主角e5模樣。」我koh ka7伊講：「無久有beh koh一齣電影叫做『旭日東升』，我chiah koh chhoa7你來看。」
「好，總是你先講這個內容hou7我聽。」我那sak那講：「這個故事是teh描寫美國歷史上最偉大e5總統羅斯福先生e5傳記。當伊ti7政治生涯開始燦爛e5時，不幸也患著痲痺症，若是che無影響伊e5奮鬥，伊靠雙手e5努力，最後竟然成做一為偉大e5政治家，出名e5總統。」Ti7安靜e5暗暝，伊恬恬聽，不知不覺到厝--lah，女婢出來開門，我將輪椅交hou7女婢。Beh入去e5時，娜娜ka7 我講：「以後請你常常講這款事實e5事hou7我聽，」我tam3頭。我相信ti7無久e5將來日子會改變伊e5觀念。
有一暗，我刁工選大音樂家Beethoven幾te3 最出名e5交響樂曲hou7娜娜聽，伊講：「chia e5樂曲雖然出名；但是無啥會曉欣賞。」我就將Beethoven e5生涯講hou7伊聽，然後說明chia e5曲e5內容。
「真濟人知影Beethoven是歷史上最出名e5音樂家，m7-ku2伊e5一生非常可憐，17歲老母死，10歲老父死，家庭非常散赤，伊著負起扶養5個小弟小妹e5責任。因為伊有音樂e5天才，所以攏靠兩支手作曲kap演奏來維持家庭生活。若是禍不單行，當伊30歲e5時，hit個音樂最重要e5器官---耳--仔，煞無聽見，變成一個臭人（耳聾），che tui3一個音樂家是何等大e5打擊。伊幾若擺想beh自殺，後來伊決志提出勇氣，beh戰贏命運，伊寫hou7親友e5批an2-ni講：「我beh kap命運抵抗到底；我相信我boe7對運命aN3頭」
伊e5成功是tui3 chia激起，耳空boe7聽著外界e5聲，用心靈作曲；果然chiah e5世界最出名e5「命運交響交響曲」，「英雄交響曲，」「田園交響曲」kap真真濟「合奏曲」（命運、 英雄、 田園交響曲與協奏曲）攏是tui3耳空無聽見了後做成--e5,甚至iau2-ku2 ti7維也納（Vienna）千萬人e5面前指揮樂團。特別這首命運交響曲，就是teh描寫伊e5悲慘而kap運命奮鬥得著最後勝利e5樂曲。世間人攏公認是最偉大e5一首樂曲。
我講到chia，娜娜兩蕊目珠聽kah入神，隨時叫我將唱片tau3 hou7伊聽，koh一段一段ka7伊說明：
0 3 3 3 1 - - - 1 - - - 0 2 2 2 7 - - - 1 - - - 1
唱片奏出莊嚴e5聲，che是不幸e5命運teh 對 Beethoven扑門。過去是命運ti7伊e5身上teh ko-ko纏e5慘境，若是伊m7認輸，beh抵抗到尾- - -最後伊得勝--lah！奏出激動凱旋e5樂音，伊已經突破可怕e5命運。
當唱片奏完，娜娜e5目珠內也含著興奮e5目屎--lah。
我已經得著娜娜e5信任，伊也漸漸快樂，以前真少笑容e5面，今漸漸teh明朗起來。我正式ka7伊上課，編定時間表，除了經常e5活動，講故事，散步以外，加添學校課程，音樂欣賞，文學e5研究，寫作，練鋼琴。為著beh hou7伊無想家己e5不幸，我刁工囥聖經，教會雜誌kap濟濟好e5冊，hou7伊ti7平常時thang讀。有一日我去e5時，伊tu2-tu2 teh讀海倫克勒（Helen Keller）所寫e5《我e5信仰》，伊隨時問我講：
「Kiam2有影Helen Keller是一個青瞑、臭耳koh啞口e5查某人？」「有影，」我應。
「An2-choaN2一個無目珠thang看，無耳空thang聽，koh boe7講話e5人會曉寫字，koh會曉著作，甚至成做世界出名e5文學家、教育家？」
「甚至會曉聽音樂，欣賞花木景致，koh知影對方所beh講e5話。」我koh加添--落-去。
「Kiam2會an2-ni？伊 beh用甚mih器官聽音樂，看花草kap人講話？」伊koh較好奇問。
「用伊hit兩支手kap鼻，當伊將手指囥倚對方e5嘴，就知影對方teh講甚mih話；聽音樂也是an2-ni，手倚近喇叭e5頭前，就kap普通人像款teh欣賞歌曲。人若kap伊接觸幾擺以後hit人入--來，伊就隨時認--出來，che是用伊e5鼻會thang鼻出周圍e5事。」
「你那講：我那想boe7曉hit個原因，伊m7是神，那裏有chiah-nih厲害？」伊koh問。
「因為伊tui3兩個真gau5 e5老師：一個男--e5,名叫B. Thomson kap一個女--e5,名叫A. Sullivan，tui3細漢就用苦心ka7伊教育e5結果。上要緊，就是Helen Keller本身抱著大e5信心，決心kap耐心。」我借著這個來暗示伊。
「你所講chia e5人，in為甚mih有這款力量成做hiah-nih偉大贏過一個無缺陷e5人，也我thai2 boe7?」
「娜娜，我相信你也會，只要你願意學習in e5祕訣，」我用確信ka7伊保証。
「到底 in有甚mih祕訣？」
「Hit個祕訣，就是in有得著一個信仰-----信耶穌基督，tui3頂面來e5力量，hou7 in e5人生觀180度e5改變。本來當in tu2著chia e5不幸e5時，kap你像心情---悲觀、厭世，想beh自盡，若是得著上帝ti7 in e5心內了後，就成做不平凡e5人。」我那講：tui3伊e5手接hit本《我e5信仰》，掀開hit中間e5一段，koh ka7 伊講：「Che就是Helen Keller tui3你最好e5應答。請你讀看mai7。」
 
「我信仰上帝永遠e5慈愛kap全能e5智慧，上帝e5手chhoa7我ti7茫茫中行路，人e5善良kap意志hou7我得著信心。經過這個悲傷痛苦e5烏暗暝，上帝hou7我得著完美e5人生。」
娜娜讀了，頭殼khi-khi，真有感觸teh想，最後tim3頭講：「我願意親像 Hellen Keller信仰上帝來得著氣力，m7-ku2我對基督教無清楚。老師，你是傳道，我相信你會教示chiah e5。」
是，che就是最大e5目的。我開始chhoa7伊bat造物主上帝kap耶穌基督e5救恩。特別強調上帝e5疼，差伊e5獨生子耶穌來世間，是beh解決人生痛苦e5問題。伊本身確實經驗著人生e5苦痛，無有一個人親像伊所受--e5,抑是伊無否認痛苦，也無逃避抑是咒咀chiah e5痛苦，伊對上帝e5順服，知影che是上帝e5旨意，歡喜接受痛苦，hou7人釘ti7十字架，hit支最可怕殘忍痛苦e5刑具，hou7伊變成榮光燦爛e5十字架。一個人若願意接納伊做救主，伊e5心靈beh有基督e5氣力ti7內面，hou7伊得勝世間e5苦難，親像聖保羅e5信仰體驗所講：「我ti7軟弱e5時koh較顯出堅強（II 林12：1--10）。」
我koh引英國文豪Stevenson（金銀島e5作者）e5一生。伊一世人破病咯血倒ti7床--nih，若是伊tui3信仰得著快樂；常常存感謝e5心，伊有一首e5祈禱an2-ni 講：
「上帝--ah！che就是信仰mah？
前進e5時跋倒，跋倒了koh peh起來。
Ti7崎嶇e5 路中看見平坦；
Ti7虛華e5路中發見芬香。
勇鳥逆風 teh飛；好魚chhiN5水teh流。
上帝--ah！che就是信仰--mah？」
「娜娜，che就是信仰e5氣力--lah！人e5盡頭，就是上帝e5起頭；人e5路若行盡，上帝e5 路就開始。你決志beh敬拜上帝，信靠耶穌抑--無？」
「Beh，我願意將我本身降服ti7上帝e5手中，做伊e5 子兒，hou7主耶穌改變我e5人生，成做積極樂觀e5人生。」
「An2-ni好，你願意我替你祈禱--無？」
「我m7知祈禱是甚mih意思？」
「以後你就會知，現在只要你kap我目珠khoeh-khoeh，頭殼aN3-aN3聽我e5聲就好。」
「娜娜kap我開始祈禱。我提《天路歷程》，《暗室之后》kap聖經hou7伊，特別請伊看約伯記kap福音傳。
時間經過一年，黃先生娘tui3美國轉--來，身體已經回復健康，娜娜雖然iau2坐ti7輪椅，若是伊e5心情已經轉變。黃公館每日已經有鋼琴聲kap獨唱e5聲tui3娜娜e5手kap嘴傳出來，娜娜已經是充滿快樂e5人lah。伊e5功課進步真緊，實在有音樂kap文學e5天才。
有一擺我 ka7娜娜講：向望伊會寫一篇作品。伊果然寫lah，3日後提hou7我，我發覺伊有寫作e5才能，koh ti7文字中充滿著對上帝e5信心。我改好，ka7伊寄hou7報社，特別對編輯先生講娜娜e5情形。幾日後，伊e5文章刊--出-來。Hit暗，我提去hou7 in全家e5人看，黃--先生歡喜到boe7--顧得，對娜娜直直chim。娜娜in非常快樂，ka7老父講：「我beh koh繼續寫，我beh用我e5雙手來彌補這雙腳e5缺陷。」
果然伊e5文章直直刊--出-來，一篇一篇進步。我koh較歡喜--e5,是伊已經對上帝得著hit個氣力。
x x x x x x
聖誕節beh到lah，我為著伊準備兩個節目，一個獨唱，一個鋼琴獨奏。伊不止扑拚練習，總是到慶祝會e5進前暗，伊忽然ka7阮講m7去參加。
「為甚mih？」黃--先生著驚問伊。
「我真見笑，人若看著我，一定會笑我，」伊aN3頭講：
「我ka7你保証，人不但boe7笑你，反轉beh感激你e5成功，而且beh激起濟濟人對人生較會曉奮鬥，做一個有意義e5人。」伊聽我chiah e5話chiah歡喜答應。
聖誕暝，全世界攏teh慶祝救主e5降生。平時真希微e5 C村也變做非常e5鬧熱，天氣雖然真寒，人也oe-oe陣陣入來禮拜堂，hou7歸間拜堂內不但boe7寒，而且攏燒lo7起來。
7點半，慶祝會開始，我企ti7講台頂，teh-beh宣佈e5時，黃--先生夫婦sak著娜娜tui3大門khoeh--入-來。我看娜娜穿白衫，宛然親像天使，非常e5高雅美麗，全體觀眾看著這個地方要人kap千金忽然e5光臨，攏真興奮，企起來，扑phok8仔讓hou7 in過。娜娜e5輪椅真順利來到頭前。節目開始，我將娜娜兩個節目排做伙。第1個節目到第5個節目是教會幼稚園e5遊藝會。第 6節目輪到娜娜e5鋼琴獨奏，曲名「少女e5祈禱」。黃先生夫婦慢慢將娜娜sak起來講台頂，hou7伊坐ti7鋼琴位，整個會場非常安靜，那親像內面無半人，只有時鐘tit8-tak8 tit8-tak8 e5聲na7-tiaN7。娜娜坐ti7鋼琴前，代先親像teh祈禱e5 款，然後伊將手囥ti7鍵盤，一陣美妙e5音韻tui3 hit兩支親像跳舞e5手傳--出-來，大家攏陶醉ti7少女對上帝祈禱e5境界。奏煞，扑phok8仔e5聲振動起來，甚至攏企起來，表示對娜娜e5感激。娜娜向觀眾直直tam3頭說多謝，看著觀眾iau2-ku2扑boe7煞，伊兩支手也kiah8起來直直搖動。這個振動e5聲，約有5分鐘久，大家chiah koh安靜坐--落-去，無偌久又koh變做真安靜lah。娜娜用伊hit支手家己sak輪椅來較頭前面，面向觀眾，beh接續伊第2個節目----獨唱。Ti7 iau2未開始以前，我出來企ti7伊身邊，對觀眾先說明娜娜beh獨唱這te3曲e5內容。「這首曲是聖詩347首，作者是H.G.Spafford，伊出世ti7 New York州，是一個律師，當伊ti7 Chicago teh 做教授e5時，因為芝加哥發生大火災，伊e5大部份財產攏hou7火燒--去，非常e5痛心，經過無偌久，伊e5婦人人kap幾個子兒坐船teh遊世界e5時，又tu2著船沈落海底，某子攏死 ti7海--nih。Tu2著這個大打擊，倒ti7眠床流目屎。佳哉伊有堅決對上帝e5信仰，hou7伊爬起來，來寫這首充滿著平安e5詩。這個tu2-tu2親像娜娜所遭遇e5不幸，若是娜娜也親像這個律師，得著耶穌e5信心lah。請大家用同款e5心情來欣賞娜娜e5獨唱。」我講煞，來坐ti7鋼琴前，ka7娜娜伴奏。娜娜坐ti7輪椅手合倚，用感激kap確信，tui3心底一句一句真明唱出來：
「有時咱經過美麗清靜河墘，
樹木真青翠e5路邊，
有時咱tu2著大憂悶流目屎，
若經過大風湧e5苦海。免煩惱，心平安，
倚靠主免煩惱，心平安。」
唱了，娜娜兩蕊目珠含著熱情e5目屎。五色e5燈一下照著伊e5面，人攏看是兩粒會發光e5珍珠lin3來lin3去，無一個人扑phok8仔，空氣真安靜，ti7遠遠有聽著幾個婦人人chhihN-chhihN e5聲。我kap黃--先生夫婦boe7禁tit，也流出目屎，che是歡喜kap感動e5目屎。
慶祝會煞，黃--先生特別入來我e5宿舍ka7我說多謝。當伊看著禮拜堂chiah-nih舊e5時，ka7我講：
「禮拜堂應該著重起，siuN舊koh siuN隘，親像e昏人chiah-nih濟，kah無險險倒--落-去。」
「阮真久就計劃beh起，若是經濟boe7 thang容允，chiah勉強使用。」我應。
「Lin2 e5計劃是按算beh偌濟錢--e5?」伊koh問。
「阮e5估計著ai3 10萬箍chiah有法度。」
「若an2-ni，lin2已經有偌濟基金？」
 
「基金是無--lah，若是全信徒有捐募e5結果，大概是4萬箍na7-tiaN7，所以無法度thang動工。」
「我想，lin2 thang動--落去，hiah e5無夠--e5由我負責。」
「黃--先生，你e5意思是beh獻6萬箍？」我聽一下，那親像m7相信我e5耳空，將hit個6萬箍講大聲，表示giau5疑。
「是，6萬箍。」伊堅決回答。
感謝上帝，真正是一個有意義e5聖誕節。
新年e5頭一禮拜，10點e5禮拜beh開始。黃--先生夫婦sak著娜娜，頭一擺入來禮拜堂做禮拜。我kap全體信徒充滿感謝kap歡喜，我將起禮拜堂e5好消息chhiang3 hou7眾會友知，歸e5會堂親像五旬節e5神臨到，大家大聲o-lo2上帝。
兩禮拜後禮拜堂正式動工，受難節起好，復活節hit日阮搬入新聖殿做禮拜。Hit日小會議長郭牧師來舉行洗禮，10外個人入聖會做會員，其中3個，就是黃--先生夫婦kap娜娜。最hou7我感激--e5,是娜娜守聖餐後對牧師kap我講：
「我e5腳雖然boe7行路，今後我beh用這雙手kap嘴來獻hou7上帝，做伊e5器具；利用寫作，演奏kap演唱來見證上帝，服務人群。」
我知我已經有盡到使命--lah！Hit年8月，我離開thang留戀e5教會。                                             
(台灣教會公報第987-990號，1966年8-9月)
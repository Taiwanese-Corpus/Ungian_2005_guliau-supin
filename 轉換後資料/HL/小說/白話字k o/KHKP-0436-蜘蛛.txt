蜘蛛
杜雪雲
囡仔較常看著蜘蛛就不止驚，koh 厭惡in。因為照in teh想蜘蛛是la5-sam5無路用e5 物；殊不知上帝亦bat用in 做伊e5 器具，來行伊e5聖旨。
照我所知上帝至少的確有兩擺bat用蜘蛛來幫贊伊e5 百姓。Ti7 蘇格蘭差不多 600 年前有一個真好 e5 王tu2著災難。就是英國 e5 王有chhoa7 軍兵來攻擊較贏伊，續侵佔幾若個城，致到蘇格蘭 e5 百姓真艱苦。軍兵走散，連王本身也著逃走去bih ti7 山nih8,toa3 ti7 一間第一散hiong e5 百姓 e5 厝。
Ti7某早起，王倒ti7 眠床 e5時，心teh 掛慮伊e5 國，就真愛想出看有好 e5 方法 thang救in。忽然間有看見一隻蜘蛛 ti7 厝頂e5 大枝iN5仔teh kiN網。伊代先吊ti7 一條絲尾，hiN3來hiN3去，親像hiN3 韆秋e5 款；因為愛牽絲到別枝iN5仔thang kiN網。王詳細看，就知頭一擺蜘蛛想beh hiN3到hit爿iN5仔，m7-ku2伊無夠額力thang hiN3 到hia。第2擺伊koh 較出力，總--是猶原是無路用。王就家己teh想講︰「今這隻蜘蛛kiam2 m7是親像我本身。我兩擺有大出力，ai3 beh救我e5 百姓，無扑算逐擺hou7對敵較贏。今我beh koh斟酌ka7伊看，這隻蜘蛛到第3擺若會成功，就我beh掠這個做兆頭，知上帝ai3我koh一擺出力，向望hou7 我e5 國會得自由」。
今蜘蛛到第3擺果然有hiN3到hit 枝iN5仔，王看了，就壯膽，起來koh 倒去京城；無偌久 e5 中間伊有得著koh較濟兵來toe3伊，後--來in有較贏對敵。Che kiam2 m7是上帝用這隻蜘蛛來只是伊mah？
Koh 過300年上帝亦有koh一擺bat用蜘蛛來做伊大 e5 路用。Hit時蘇格蘭人真濟因為ai3照家己 e5 良心來敬拜上帝，就hou7 殘忍 e5 人捆著。In濟濟受人趕出，逃城去山--nih8 bih。Bat一擺幾若人ti7 山--nih8 hou7 對敵追jip；in到ti7 一個山洞就入去bih。Liam5-piN有這隻蜘蛛來kiN網ti7 洞口。無偌久兵就到，teh chhoe7 chiah e5 人。Teh-beh 入洞e5 時，有看見蜘蛛網，才想的確無人入去bih ti7內面；設使有，就蜘蛛網穩當無an2-ni 好好。
Teh 保護伊e5 百姓 e5 上帝有An2-ni 設法，hou7 蜘蛛tu2仔hit時來kiN網，亦hou7伊tu2好kiN ti7這個洞口e5 所在，thang 保全疼伊e5 人 e5 性命。
(台灣教會報第436卷，1921年7月)
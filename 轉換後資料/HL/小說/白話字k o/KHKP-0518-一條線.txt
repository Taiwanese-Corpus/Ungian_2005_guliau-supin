一條線
陳清忠
下面所譯這篇是法蘭西e 文學者Guy de Maupassant﹙1850-1893﹚所寫--e5, 不止有thang做咱e5 教示，請大家m7 -thang看做是心適 e5 故事，因為伊寫這篇的確m7是beh hou7 人讀心適；伊e5 目的是ai3 讀者目珠著金，m7-thang hou7 這個烏暗 e5 世間 e5 影遮去，致到來趁這個世間 e5 款式。
一擺 ti7 Kho-liap8-bi2 e5 所在有做生理 e5 鬧熱。農夫kap in e5 婦人人tui3 四方聚集來ti7一個城市。做生理 e5 所在chhiang5 -chhiang5滾，人叫來叫去，生理人大聲招呼人來買in e5 物件，牛teh哮，狗teh 吠。Ou-su7-kun 兄tu2才到這個所在。伊因為瘋 e5 病行路真無自由，一個可憐 e5 老人 liau5-liau5仔chhiang2去十字路頭鬧熱 e5 所在，ti7 路中忽然看見一條線ti7 塗腳nih8。伊tu2 beh aN3落去拾hit 條線e5 時，伊看見做馬鞍e5 馬麟兄企ti7伊e5 門口teh 看--伊。這兩個人從前是真好e5 朋友，總--是為著小可不幸 e5 口角，以後久久 e5 中間大家相閃避無往來。
Ou-su7-kun 兄hou7 人看見teh拾hiah-nih8 小可 e5 物件，心內真見笑。所以伊隨時袋hit條線ti7 落袋仔nih8,也假影teh chhoe7別項物 e5 款式，總--是親像chhoe7無e5 款。後--來伊就koh 起身去生理場，無久就無看見--伊。
Hit早起過了，到晝人攏離開生理場，ek入旅館beh食晝。旅館e5 食堂，無偌久就hou7 chiah e5 農夫佔滿。In大家談論 in e5 買賣；談論天氣；大家相探聽消息論 in e5 種作。
忽然ti7 門口埕有聽見鑼 e5 聲。Teh食 e5 人攏peh--起來走倚去門nih8。鑼e5 聲煞，也扑鑼e5 人就大聲喝講︰「Lin2眾大家 ah，今早起武陸兄有扑m7見一個錢袋仔，內面有toe2 500 箍kap幾若張重要e5 書類。拾著 e5 人請直接提去還伊，抑是beh 提去市iah8所。報賞20 箍。」
扑鑼e5 人tui3 街尾落去koh去報相同 e5 消息。食晝e5 人koh 倒轉來坐桌相kap談論這項事。Tu2-tu2食飽有一個伍長來到門nih8 問講︰「M7知Ou-su7-kun兄有ti7 chia無？」Ou-su7-kun 爬起來就應講︰「有，beh創甚mih？」 
「你著kap我來去市iah8所，因為市長ai3 beh kap你講話。」
可憐 e5 農夫著一驚，總--是te3 hit 個伍長講︰「Hah，來去。」
市長坐ti7 交椅nih8 teh 聽候in 到。伍長kap農夫入來 e5 時， 市長就問講︰「Ou-su7-kun兄，今早起有人看見你拾一個錢袋仔，是武陸君 e5。」Ou-su7-kun 大gong5-ngiah8,致到一tiap8仔久boe7講話，後--來歸正去，就講︰「我拾著一個錢袋仔？」
「是，人teh講。」
「錢袋仔我攏m7知影，你這陣講，我才起頭聽著。」
市長續接講︰「M7 -ku2你有hou7人看著。」
「人看見我拾著錢袋仔--e5,是甚mih人看見？」
「製造馬鞍e5 馬麟兄，企ti7伊e5 門口看見。」
Hit個老人隨時了解；就chhng手搜伊e5 袋仔，提出一條線。「馬麟兄看見我，chiah歹心﹗伊看見我拾一條線lah，市長ah；無別項。」
市長搖伊e5 頭殼，講︰「你m7 -thang扑算我會信馬麟兄，伊是老實koh thang信用e5人，來看m7著一條線kap一個錢袋仔。」
Ou-su7-kun兄舉伊e5 正手宛然beh 咒詛伊所講--e5是真實，就koh吩咐一遍講，「M7-ku2實在是an2-ni，市長ah。我是kan-ta 拾著一條線na7 -tiaN7。」「你an2 -ni 講，Ou-su7-kun 兄，你拾錢袋仔起來了後，你kiam2 m7是koh續接chhoe7看有萬一tui3錢袋仔落出來 e5 錢仔無mah？」
可憐 e5 Ou-su7-kun 兄﹗伊差不多boe7講話。馬麟兄入來koh再翻伊所報告e5 事，總--是農夫m7認。照伊本身 e5 所ai3,有搜Ou-su7-kun兄e5 身軀，總--是boe7得thang chhoe7出錢袋仔ti7 伊e5 身軀。
市長不止艱苦，到路尾叫hit個農夫轉去，吩咐伊講，伊beh koh kap檢署照會來聽候伊e5 命令。
Hit-tiap8這個消息傳到一四界，Ou-su7-kun 兄離開市iah8所 e5 時，好奇e5 人濟濟走倚來圍伊e5 身邊，ai3 beh知hit個消息。伊講 hou7 in 聽，總--是無人beh信--伊；反轉大聲來笑伊所講--e5。Koh行，koh再講伊e5 事hou7所tu2著 e5人聽，總--是無thang向望thang chhoe7出一人來信伊e5 話。
濟濟人搖in e5 頭殼笑講︰「Ah﹗Ou-su7-kun兄，你老罔老，peng3 m7是物neh﹗」
到暗伊就kap幾若個厝邊做陣轉去。In經過十字路頭e5 時，Ou-su7-kun兄就比hit跡伊停腳來拾hit 條線e5 所在hou7 in看，也歸路伊攏無講半項別項e5 事。
Hit暗hit個可憐 e5 老人就去seh8伊所tiam3 e5 鄉莊，講所tu2著e5 事；雖罔人人有聽見總--是無有一人歡喜勸伊e5 信用ti7伊所講 e5 話。伊經過hit暗真艱苦，煩惱到差不多beh 破病。
隔日有一個長工提所拾著 e5 錢去還hit 個主人，也得著所約束e5 報賞。Hit個人有講伊ti7 路nih8拾著，總--是為著m7-bat字，有隨時提去hou7伊e5 頭家。Tui3 an2-ni才知hit個扑m7見 e5 人。
這個消息傳到一四界。Ou-su7-kun兄聽著 e5 時伊e5 心肝真歡喜。「今in的確beh信我lah﹗」伊an2 -ni 講︰「世間無有一項會hou7人較艱苦，比hou7人嫌講有講白賊lah﹗」
伊報伊e5 朋友知這層事e5時，iau2-ku2看見有人iau2-boe7信伊是無罪。這項hou7伊e5 心肝真痛疼，koh再生起無平安。
隔禮拜，伊koh去街nih8 e5 時，伊koh再看見馬麟企ti7伊e5門口那看--伊，那teh笑。怎樣？
Ou-su7-kun 兄有tu2著一個真熟似e5 作田人，ka7伊講論錢袋仔koh還 e5 事。Hit個作田人笑笑ka7伊講︰「你實在是成m7是人oh﹗」Ou-su7-kun koh較加添無平安。怎樣in iau2 -ku2 teh叫我是「歹人？」Hit個拾著錢袋仔 e5 人kiam2無提去還hit個主人了mah？
一個人應講︰「你講真好聽lah﹗一個chhoe7 --著，一個提去還。阮知noh﹗」
到路尾Ou-su7-kun兄了解。知人有嫌伊kap人共謀提錢袋仔去還。伊直直ai3 beh辯解，總--是無采工，到路尾食無到飽就離開桌。
伊轉去厝nih8真失志，真煩惱，心肝艱苦，因為伊知無法度thang koh 證明伊e5無罪過。
這項事影響著伊e5 心肝kap 健康，致到破病。Tu2-tubeh2 過氣 e5 時，有人koh再聽見伊hoah講︰「Kan-ta一條線na7-tiaN7，iau2無別項。你看ti7-chia，市長ah，一條細條線。」
(台灣教會報第518卷，1928年5月) 
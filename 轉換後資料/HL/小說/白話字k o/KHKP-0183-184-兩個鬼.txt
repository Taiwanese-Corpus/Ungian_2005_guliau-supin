兩個鬼
翻譯
某日有兩個鬼ti7 街--nih8 行游，一個是富鬼，一個是窮鬼。富鬼兄弟5 人，大--e5 名雞腳鬼，第2個名妝畫鬼，第3個名哄人鬼，第4個名公騙鬼，第5個名精靈鬼。In e5 父名千年古怪，相kap流傳講這五個鬼bat 鬧過判官。窮鬼兄弟 10人，大--e5 名糊塗鬼，第2個名放蕩鬼，第3個名拖磨鬼，第4個名急慌鬼，第5個名薰鬼，第6個名奸鬼，第7個名屈死鬼，第8個名 Kong5鬼，第9個名酒鬼，第10個名洋煙鬼。In e5 父名萬年鬼，相kap流傳講這10個鬼bat 鬧過刑具。
富鬼遇著窮鬼問講：「世間金銀滿地，你怎樣致到chiah-ni7 貧窮 --leh？」窮鬼吐氣講：「百般計策扑算，也無方法thang 發財，請老哥賜一個好法術，thang救我火燒到目眉 e5緊急。」富鬼koh講：「家家厝厝攏有婦人主理，若穿入去伊內面，將伊 e5 囡仔正手neh8 倒手teN7， khiu2 an5 m7使放leng7。伊就目珠吊上懸，ka7嘴齒根，流白沫瀾。抑是借人 e5 嘴ka7伊講，是家內過往 e5 老人，在陰間欠缺銀錢開用。聽che話，伊的確信是鬼beh討錢銀使用，就會趕緊燒銀紙ti7 門口，抑是十字路，三叉路口抑是廟前墓後，燒化更衣草鞋kah馬。你就thang將hiah-e5 帶去使用。逐日照an2-neN 做。那理有koh 貧窮e5 情理--ah，che就是發財e5好法度。」窮鬼tah手笑講：「領教領教」，恭敬ip -jia7 就去，趕緊走到一間厝 e5 門口。忽然間聽見內面 e5 囡仔teh哮，暗cheN7舉目偷看門內，看門神土地攏無ti7 -teh，hong -bong2進前入內面，四界一下看，tu2好眾神明也無在位，就歡喜講：「今仔日thang 得意發財--了。」隨時將囡仔正手neh8 倒手 teN7，khiu2-lak8 兩遍，即時目珠平白，雙手挽me，嘴齒咬an5,連哮都be7哮。
這個囡仔e5 老父名叫藐視鬼，因為伊平素kai3 m7信邪鬼。一時出門liam5-piN 倒來，看見囡仔這號款，就將鬼大罵一場，koh 氣pun5-pun5 到門神土地 e5 位前，大聲責備講︰「我服事你chiah濟年，原來是望你阻擋邪魔鬼怪無入來作弄。看到今仔日，你猶原be7會阻擋伊，服事你無益」，續用手將土座柴雕e5 偶像siak ti7 石頭--nih8 kha3做幾若塊。越轉身去到大廳眾神明 e5面前罵講︰「我初一十五燒香服事你，是望你保庇阮一家大細平安。今仔日看--來，lin2 也是不中用--lah，」就伸手將紙糊e5 神像拖落--來，用火燒lio去。
Hit-tiap8 門神、土地公、財神、馬神、牛王、水草大王，攏出外游玩，無偌久眾家神同齊倒--來，看見神位攏空空，正正躊躇 teh想，m7知甚mih因端。忽然聽見房間teh 嚷鬧，就去查考，原來卻是因為一個窮鬼在家作chong7,正明白，眾神明這時也受氣，tui3 窮鬼喝講：「一時無ti7-teh。你thai3 好膽，惹出che大禍端，致到害阮，無tang3依倚 e5 地位？」Liam5-piN叫地方鬼用鐵鍊將窮鬼縛--去，計送到城隍爺面頭前，扑數百下板杯，koh舉一面枷鎖ti7 廟口示眾。
有一日富鬼行到城隍廟口，看見窮鬼舉頭號枷ti7-hia，問講：「愛弟犯甚mih罪，gia5 thau5-ho7-ke5?」窮鬼流目屎講：「從前仁兄教我發財e5好方法，愚弟照老哥e5 話去行。SiaN3知藐視鬼hit號人，堅心m7信，m7若無beh 獻紙尾銀錢，反轉將門神土地 kap眾神明 e5 神像集齊燒火siak破，致到促犯眾神明受氣，叫地方鬼來捆綁我，計送到城隍爺面前，板杯扑了，又gia5枷tiam3 chia。聽老哥e5 話，本為著beh求發財，顛倒koh較慘。」富鬼聽了，指窮鬼罵講：「莫怪你著貧窮，gia5枷也無克虧，你練聰明建設都無，反轉怨恨我。既然beh入人家作chong7,代先著看hit家有信鬼抑無；若m7信就著遠遠閃避，免得拖累受苦。」
窮鬼問講：「Beh an2-choaN2會知人信抑m7信？」富鬼應講：「世上生理買賣的確有掛字號招牌，信鬼e5 人也的確有招牌，或是門頂tah 鍾馗，門神；或是訂五雷碗；或是糊金符，黃表紙，kap朱紗符；或是頭殼結朱紗字，手骨黏朱紗咒；或是寫姜太公 ti7 牆頂；或是房門頂寫揭升高照；或是對門刻石敢當；或是掛thai5人 e5 刀；或是手--nih8 掛浮to5筋e5 環仔。Che攏是驚鬼信鬼e5 招牌。若入這號人家作chong7,定著得意發財。
若是入藐視鬼 e5 家，必定空費了心機，有時iau2著克虧受苦。從今以後，著較留神--teh，見著信基督 e5人就著遠遠閃避較好。」窮鬼又koh 問講：「信基督e5,伊有甚mih招牌？富鬼koh ka7伊講，通世界逐位都有，hit輩人身有信德當做籐牌，也kiah8寶劍，就是真神 e5 聖冊。這等e5 人從來都m7肯了半圓hou7 鬼。」窮鬼歡喜講：「老哥果然智識高明，騙財e5 法術，哄人 e5妙計，我到這時正明白。」富鬼相辭就去。
An2-ni 可見m7信鬼，鬼也m7敢來。古早人講：「門內有君子，門外君主來；門內有小人，門外小人來。」聖經講：「你若拒絕鬼，鬼就退避你；你若親近真神，真神就親近你。」俗語講：「燒紙錢那濟，引鬼那多。」凡咱世間人，切切莫tit信燒金銀紙、草鞋、kah馬，以及hit號鍾馗門神朱紗字 e5 符咒，姜太公泰山石字，結升高照 e5 字，釘五雷碗hiah e5 方法。Che是惹魔鬼e5 招牌。當時魔鬼領耶穌到懸山，舉萬國 e5 榮華富貴講：「你若拜我，我將一概賞賜你。」耶穌應講：「應該拜主你 e5 上帝。」Tui3 hit-tiap8 魔鬼就離開耶穌。
(台南府城教會報第183~184卷，1900年6~7月) 
Sun Tai7-pit8﹙David Swan﹚
Ho5 Na2-tan3-giap8﹙Nathaniel Hawthorne﹚
陳清忠譯
下面所譯這篇短文就是美國 e5 文豪Ho5 Na2-tan3-giap8﹙Nathaniel  Hawthorne 1804-0864﹚所寫--e5。伊就是世界所承認散文大家 e5 一個。伊所寫e5 文是不止濟，這篇Sun Tai7-pit8 就是ti7伊所寫「Twice-told-tales」﹙講兩遍e5 故事﹚中e5 一篇。就是寫ti7 這個有為轉變﹙有為轉變﹚到極非常 e5世間，teh-beh來訪問 e5 幸福，抑是破滅一生e5 災禍，若m7是實在到ti7 身軀，永久boe7會知影，也是無法度thang知，就an2 -ni 經過去。證明有一位管理天地e5 主teh料理這世間，hou7 逐項照完全e5 規律來進行。若m7是an2-ni 就這個人生是到極e5 悲慘，無一時thang得著平安，伊用真巧妙e5 筆來寫。
我向望列位讀這篇會得著多少e5 利益，也續向望有時也thang做說教e5 材料。
雖罔實在teh 影響咱人生e5 進路以及最後e5 運命 e5 事件，咱所會知 e5,不過是kan-ta一小部分na7 -tiaN7。Iau2有別項算boe7了e5 「事件，」 —設使hit款若thang 叫做是事件—近倚咱，總--是就an2-ni 經過去，也無留甚mih實在 e5 結果，或是tui3 ti7 咱e5 心肝看見甚mih光抑是甚mih影來表明hiah e5 事件e5 接近。設使咱若會知所有咱e5 運命e5 變遷，咱e5 一生滿滿是向望kap 驚惶，歡喜kap失望，咱boe7-tit thang一時久得著實在 e5 平靜。這款 e5所想，咱thang 引Sun Tai7-pit8 無人知 e5 履歷來做例證。
咱免干涉Sun Tai7-pit8 e5 事，到hit-tiap8 咱看著伊ti7 20歲e5 時，tui3伊e5 本鄉beh去Bou5-su-tun3﹙Boston﹚e5 路中。伊e5 阿叔有做淡薄食料品 e5 生理ti7 hit所在，也伊已經定著beh hou7 in 叔倩做店員ti7伊e5店。不過咱ka -ta 講，—伊是美國東北地方出世e5 人，伊e5 父母也是相當有信用 e5人，伊有受普通e5 教育，希臘、拉丁文學一連修了—an2-ni 就夠額。
Ti7 這個熱天，有一日，伊tui3透早直直行到差不多中晝，伊e5 厭sian7 kap 燒氣hou7 伊決意beh 坐落ti7代先發見著便利e5 樹蔭來歇睏，聽候thang搭馬車。無久就看見茂生 e5 楓仔樹，宛然親像為著伊來種--e5,中央有爽快nah腰 e5 所在，也有真清e5 水泉the chheng3,看了親像除去Sun Tai7-pit8 以外iau2 m7-bat 為著半個行路人 teh bun3 e5 款。以前人bat 這港泉仔m7-bat，伊無要緊，隨時跪落，用礁燥 e5嘴唇來chim--伊，後--來倒ti7 水墘將花仔手巾所包幾領 e5 內衫kap一領褲來做枕頭。日秋照伊boe7著，也iau2-boe7有土粉thang eng--伊，因為前日有落大雨，尚且伊所倒一張草e5 眠床，tui3 ti7這個少年人是比家門眠床較合意。水泉ti7伊e5身邊細聲teh bok8;樹le ti7伊e5頭殼頂，清long7 e5 空中爽快teh 搖；重眠收囥所有e5 眠夢來訪問Sun Tai7-pit8。總--是咱是teh-beh kan-ta講起伊所無teh 扑算 e5 事na7-tiaN7。
伊倒ti7 日ng2 teh 好睏e5 時，別人目珠金khok-khok 過來過去；行路--e5,騎馬--e5,以及坐逐款 e5 車--e5,往來 ti7伊e5 睏房邊炎日 e5 路中。有人看直直，無看正爿，也無看倒爿，m7知伊ti7-hia；有e5 kan-ta 看hit爿，總--是頭殼無閒，致到boe7會容允hit個teh睏e5 人入伊e5 頭腦；有人看伊e5好睏來恥笑；也有e5看輕--伊，來放出毒言。有一個中年e5 守寡婦人人，看見附近無人ti7-teh，就chhun頭入nah腰 e5 所在斟酌ka7伊看，感心伊e5 睏貌好看。有一個禁酒e5講演者看見伊，將可憐 e5 Tai7-pit8 做一個路邊e5 大酒漢，thang 驚e5 例，來插入ti7伊hit暗所beh 講 e5 演說 e5 內面。總--是，或是嫌、或是o-lo2、或是看做心適、或是看輕、抑是無要無緊，若是tui3 ti7 Tai7-pit8 是相一樣，不但是an2 mni3 kap無是無各樣。﹙未完﹚。
伊才睏落眠無幾分久，hit -tiap8有一張赤色e5 馬車，hou7 一對真sui2 e5 馬拖，滑滑直直走來，到差不多Tai7 -pit8 teh 睏hit位e5 頭前，就an2-ni 停車。一個車輪 e5 sng仔有落去，致到車輪續thut8一輪去。傷害是小可，不過是kan-ta 一時扑著驚，年老e5 生理人 kap伊e5 婦人人而已，in兩人坐馬車teh-beh轉去 Bou5-su-tun3。馬車e5 人kap 一個奴僕 koh teh 鬥車輪e5 時，婦人人kap hit個老紳士行入ti7 楓仔樹腳來歇影也ti7看見Sun Tai7-pit8 倒ti7 pun5水邊teh睏。雖罔是第一卑賤e5 人，iau2 -ku2 若是ti7 teh 睏e5時，ti7伊e5 四面會發出一款「叫人著肅靜」 e5 心念。In兩人kam2著這款 e5 畏心，hit個生理人照伊e5 kha-hong所會容允，勻勻仔徙伊e5 腳步，也伊e5 婦人人真斟酌，m7敢拖伊e5 裙ti7 草埔來扑出聲，因為驚了扑著驚Tai7-pit8,致到忽然 hou7伊精神。「你看，hit個人hiah好睏﹗」Hit個老紳士細細聲講。「尚且看伊e5 呼吸--深koh平安﹗親像這款m7是tui3催眠劑﹙催眠劑﹚來得著 e5 深眠，實在較價值ti7我所收入 e5 一半；因為thang做健康kap無攪擾e5 心肝e5 憑據。」
「也koh是少年人，」老婦人人an2-ni講︰「健康koh平穩e5 老人boe7 thang親像chiah好睏。咱e5 眠kap伊e5 眠也大大有各樣。」
這兩個老人愈看愈發生出趣味ti7 這個，倒ti7 路邊天然 e5 布簾腳，無人看見e5 房間teh 睏，m7 相bat e5 少年人。婦人人看見一choa7 e5 日光照過樹le，到Tai7-pit8 e5 面，就隨時進前at 較am7葉 e5 le來遮hit條日鬚。An2 -ni 做淡薄親切 e5 時，心內續感著伊kaN2 na2是hit個少年人 e5 老母e5 款。「宛然那上帝備辦伊ti7 -chia，」婦人人細聲ka7伊e5 丈夫講︰「也引chhoa7咱來chia看著伊，因為咱才teh 失望親堂所hou7咱hit個子。照我所看這個少年人 e5 面貌有小可親像咱hit個過身去 e5 後生。咱來ka7伊叫醒kiam2 m7好？」「甚mih目的？」生理人躊躇an2 -ni 講︰「咱也m7知這個少年人 e5 性情甚mih款。」
「看伊hit個無穩囥甚mih e5面貌﹗」婦人人猶原細聲應伊，總--是心肝熱。「這款無罪過 e5 深眠﹗」
這兩人ti7 -teh 細聲應答e5中間，這個teh 睏e5 人 e5 心肝無chheng3 較大下，喘氣也無較久，伊e5 容貌也無顯出一sut仔心適 e5 記號。總--是運命e5 神有aN3 ti7伊e5 頂面，tu2-tuteh2-beh 變一擔e5 金hou7伊。這個老e5 生理人有失落伊孤單e5 子，也除去一個行踏hou7伊無甚mih滿足遠 e5 親情以外，伊無後嗣thang相屬伊e5 財產。Ti7這款 e5 時陣，人常常做比行邪術 e5人所行較奇怪 e5 事，也來叫醒少年人得著榮華e5 地位，雖罔伊teh 睏e5 中間是散hiong。「咱kiam2 m7-thang ka7伊叫醒mah？」婦人人再三koh問伊e5 丈夫。Tu2-tu2 hit-tiap8 奴僕ti7 後面hoah講︰「頭家，車已經便。」兩個老夫婦著驚，面紅趕緊去，大家心內奇怪怎樣in 做這款開車m7-bat teh想無意思 e5事。生理人siang3 ti7 馬車，心內無閒teh計劃一間救濟所﹙救濟所﹚thang hou7 不幸e5 事業家。             
Hit中間Sun Tai7-pit8 繼續享受伊e5 好睏。
馬車走iau2-boe7 1、2里路 e5時，有一個真標緻e5 查某囡仔，半行半跳，真活潑直直來，看伊腳步就知伊e5心肝ti7 胸hah8內 teh 跳舞。扑算是因為為著伊e5 活潑e5 因端—講an2-ni m7知會歹勢boe7?— 致到伊所穿長e5 麥e5 麥束續溜去。Kam2著伊e5 絲仔帶，— m7知是絲 --e5,卻m7知 —有leng7去所以伊緊入oat去楓仔樹ng2,也ti7-hia無意中看著一個少年人 ti7 pun5水邊teh睏。想了真見笑，面紅親像玫瑰因為伊有chhim2入ti7 查甫人 e5 睏房，尚請koh是為著beh 重ha5 麥束e5 目的，所以伊隨時拈腳尾，beh緊走。總--是tu2-tuhit2 -tiap8有一個危險接近ti7 這個teh睏 e5 少年人。就是有一隻虎頭山蜂，phng7-phng7哮 ti7伊e5 頭殼頂樹葉中teh飛，liam5-piN 飛過日鬚，liam5 -piN 飛入樹蔭，路尾看了親像teh-beh 歇ti7 SunTai7-pit8 e5 目珠皮 e5 款。虎頭蜂有時會奪人 e5 性命。心肝直，親像伊e5無邪氣，查某囡仔隨時提伊e5 手巾來攻擊這隻chhim2入者，大力ka7伊掃，趕伊入楓仔樹腳去。這款 e5 光景實在是真好看﹗這個好e5 行為完成了hit-tiap8,查某囡仔趕緊喘一個氣，心內囥較深 e5 見笑，就偷影這個身份e5 少年人，— 為著伊，tu2才趕hit隻怪物tui3 空中去。
「這個人不止好生做﹗」伊an2 -ni 想，面比前koh較紅。
啥事 ti7 Tai7-pit8 e5 內面所囥hiah e5 福氣 e5 眠夢boe7變做真強，致到為著伊e5 強來爆破，也容允這個青年ti7 眠夢中來看見這個查某囡仔e5 影？啥事無有微笑，至少，chhio7 光ti7伊e5 面來表明歡迎e5 意思？
「那會hiah好睏﹗」查某囡仔an2 -ni講 ti7 嘴內。伊就an2 -ni去，總--是無親像以前來e5時an2 -ni 那行那跳。
今，這個查某囡仔 e5 老父是ti7 hit個郡邊做不止大生理e5 人，也湊tu2坎ti7 像這個時陣teh chhoe7一個tu2-tu2親像Sun Tai7-pit8 這款 e5 少年人。若設使Tai7-pit8 ti7 這個路邊kap這個查某囡仔熟似也做朋友，kiam2 -chhai2 續thang做in 老父店員，也後--來自然續相續生起別項事ma7 ku2-kaN2。
所以ti7 chia koh一擺，運命e5神— 運命中做好e5 運命—，liam就近倚，到伊e5 衫拖著Tai7 -pit8 。總--是伊攏m7知半項。
查某囡仔tu2才行過身了無看見，隨時兩個人oat入內楓仔樹腳。兩個面烏烏，頭戴布e5 扑鳥帽，斜斜kham3到目眉頂，所以看了一發烏。所穿 e5 衫是歹看，iau2 -ku2有靈利e5 所在。這二個就是惡漢，魔鬼叫伊著做e5 歹事，無論甚mih無推辭，tui3 an2-ni來teh 生活；也這tiap8 iau2-boe7 koh轉甚mih e5 代先，in teh-beh ti7 這個樹腳poah8牌仔輸贏來決定，in所teh-beh做e5 歹事所得著共同利益 e5 份額。總--是看見Tai7-pit8 睏 ti7 pun5水邊，中間一個就細聲ka7伊同伴講︰
「Hss﹗你有看見伊做枕頭hit包無？」Iau2一個歹人 tim3頭，目珠sut 一--下，目尾拖一--下。
「我kaN2 kap你輸贏一杯but8-lian5-ti5,」頭一個an2 -ni 講︰「這個少年家的確有銀包仔，若無也有相當 e5 銀角仔ti7伊e5 內衫。若無褲袋仔穩當有。」
「M7 -ku2 設使若精神neh？」別個an2-ni 講。伊e5 同伴插手 ti7伊e5 腳仔邊，比短刀 e5 柄hou7伊看，也頭tim3 一下。
「Hngh，an2-ni 好﹗」第2個歹人細聲講。 
兩人行倚不知不覺e5 Tai7-pit8,也中間一個舉短刀相伊e5 心肝，iau2一個就出手搜chhoe7做枕頭hit包。兩人 e5 面真雄，目珠降，面容顯出罪過kap 驚惶e5 色緻，aN3 ti7 這個犧牲者e5 頂面，面相實在到極 e5 歹看，萬一Tai7-pit8 若精神，的確掠做是歹鬼。不但是an2-ni，就這兩人本身若設使越頭看ti7 水底所照e5 影，的確也會想hiah e5 影m7是in e5。總--是 Sun Tai7-pit8 m7-bat顯出koh-較平穩e5 面貌，宛然親像睏 ti7伊e5 老母e5 胸坎一樣。
「我著ka提一包徙位，」一個細聲講︰「若振動，就hou7伊落去，」別個an2-ni 講。
總--是tu2-tut2? 這個時陣有一隻狗，那鼻塗腳那倚來楓仔樹腳，也掠這二個歹人相相cheh，也看hit個teh 睏e5 人，後--來就倚去水墘珯水。
「Chhui2,真歹字運﹗」一個an2-ni 講︰「今，無法度lah﹗這隻狗 e5 主人的確離無遠。」
「酒lim cheh，kaN2著好行lah﹗」iau2一個an2-ni 講。
帶刀hit個就收刀ti7 胸坎，也puih8一枝短銃，總--是m7是hit 款會扑死人--e5,就是hit款銃尾有tau3一塊錫e5杯ti7-teh e5 細罐酒，一人大大嘴lim一嘴，就an2-ni離開hit個所在，那行那講笑，笑in無成功e5 歹事，thang講in 那行那teh 歡喜。無幾點鐘久了後，所有e5 代誌攏boe7記得了了；也ma7 m7-bat 一擺bat想講記錄系e5 天使bat 用永遠boe7 霧--去 e5 字來記in thai5死人 e5 罪過ti7 冊nih8。若是論到Tai7-pit8 ，伊iau2 -ku2 真好睏，全然 m7知有死 e5 雲來遮蓋ti7伊e5 頂面，也ma7 m7知 hiah e5 雲離開了後伊koh得著新 e5 活命。
伊睏，總--是無thang親像代先hiah好睏。一點鐘久e5 歇睏，有tui3伊快回復 e5 身軀徙開幾若點鐘久所teh動 e5 厭sian7。今，身軀振動，嘴唇振動，無聲，嘴ngauh8-ngauh8念，親像陷眠。路中有車輾e5 聲，漸漸大聲直直來，到路尾走入Tai7-pit8 teh-beh 四散眠夢e5 濛霧中，有一隻馬車teh來，Tai7-pit8 趕緊爬--起來，睏 e5 濛霧一概四散。
「Oe2,馬車﹗有位無？ 伊大聲喝。」車夫應講︰「頂層有﹗」Tai7-pit8 爬上車，就an2-ni 爽快hou7伊載去Bou5-su-tun3。也hit個親像眠夢有為轉變 e5 水泉，伊連越頭去ka7伊惜別都無。
伊m7知好額 e5 身有照黃金e5 影ti7 hit水中，ma7 m7知愛 e5神，hou7 hit個bun3水e5 聲，溫馴細聲teh吐氣—koh再有死 e5神險險用伊e5 紅血來染hit kang2泉，伊ma7是m7知；伊倒ti7-hia睏，短短e5 時間中所生起 e5事，伊攏m7知。
或是睏、或是精神，咱boe7得thang 聽著差不多 beh生起﹙總--是無生起﹚，親像空氣hiah輕，奇怪事e5 腳步聲。目珠所無看著，心所無teh扑算 e5 事，直直tui3 咱人生e5 路上跳出 e5 時，ti7 這個世間，雖罔會得thang淡薄代先影著，iau2 -ku2著趁夠額e5 規律﹙順事﹚。Che敢m7是teh 干證有一個管理天地e5 主ti7-teh mah？
(台灣教會報第538~541卷，1930年1~4月) 
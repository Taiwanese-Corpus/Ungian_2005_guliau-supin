
 
短篇小說
下面e5故事信不信由你，總是M7-thang無謹慎
丁榮林
1、不速之客
Hit日我坐ti7辦公廳teh整理教會書類。
「平安，」忽然有一個人企ti7門口teh ka7我請安，我kiah8頭一下看，m7是我e5會友，也m7是我所bat e5信徒，tui3這款生份人光臨e5經驗，教示我雖然著表示歡迎，總是也著存淡薄e5戒心，因為我已經hou7真濟人騙e5騙，lau2 e5 lau2,了去無數e5錢--lah，所以逐擺若看著chiah e5不速之客入--來，boe7免得hou7我寒心。總是這位兄弟身軀穿西裝，手koaN7飽飽e5皮包，tui3這款穿插kap面容看--來，無thang giau5疑是一個流浪者teh做pian2仙e5人，特別伊頭一句話tui3我講平安，hou7 我加添安心，知影伊是主內e5兄弟。我隨時tui3椅仔peh起來，出來歡迎伊kap伊握手，請伊入來坐。
「先生，貴姓？」
「小姓吳，名邦，tiam3 ti7台北屬 S.M. 教會。」
我一下聽見伊是tui3台北來，boe7免著一驚，koh問伊講：「吳--先生有甚mih貴事，刁工chiah遠來chhe7我？」「M7是，我m7是刁工來chhe7你，因為我e5職業是teh修理風琴，所以tui3北部一直落--來，到逐所在e5教會，teh修理風琴，今仔日來到chia入來看教會e5風琴有thang修理無？」「Ah！真失禮，本教會e5風琴tu2-chiah買無偌久，m7免修理。
「An2-ni真好，不過我m7是teh修理風琴na7-tiaN7，感謝上帝，hou7我借著這個機會thang ti7逐所在e5教會為主做工。」「真好，真好！親像保羅一面做布棚，一面做主e5工，願上帝祝福你這款工作。」
「感謝主，我bat ti7我e5教會做T.K.C.會長，也bat做主日學教員，有時bat替牧師講道。」伊koh講：「我出來逐所在常常有機會thang幫贊到教會e5工。」
吳--先生真會講話，無論討論聖經，抑是教會e5情形，甚至真濟牧師e5內容伊攏真知影，我真欽佩伊e5行情，koh較感心伊對主e5熱心，我無理由koh懷疑這個生份人。我e5婦人人對無熟似e5人客，一向敏感koh謹慎，當伊ti7內面詳細聽阮e5談論，也無話縫看出伊m7是一個熱心e5基督徒，所以也出來加入阮e5談話，甚至準備果子來招待伊。
2、誠心接待。
當大家講到真心適e5 時，日頭漸漸落山。吳--先生koh講：「真感謝主，我每到一所在，大家雖然無熟似，若是牧師，先生或是會友攏看我做一家e5人；真正主內就是厝內，hou7我真大方便。丁--先生，eng暗beh ka7你借hioh一暝，m7知你chia有所在thang容允抑--無？」「既然是同屬主e5人，當然歡迎。」
「教會e暗有聚會無？」伊koh問。「有！Eng暗是拜三，是週間禮拜（祈禱會）。」「An2-ni真感謝主，若無去棄嫌，hou7我主理好--無？」
 
「好！好，你beh做工真歡迎。」
「丁--先生你真好，我bat ti7真濟教會討beh主理，有時boe7 thang得著牧師e5允準，in講講台boe7使隨便hou7一個無熟似，koh無中會允准e5人企，我看chia e5牧師攏hou7法規縛--teh，無實在疼主。」
忽然伊e5話hou7我e5心chhak8一下，我應伊講：「著！著！講台boe7 thang隨便hou7人企，因為ji5-pi2會鬧出問題來。」這時我e5心內真矛盾，m7-ku2我既然答應伊，boe7 thang koh收回，而且看這個人e5信仰夠額thang hou7信徒學，hou7伊企有甚mih阻礙？所以ka7伊講：「吳--先生，你會堪得做主理，無要緊。」
「多謝，你e5好意我真感謝，今我著來準備一下。」
伊ka7我借聖經、聖詩入去人客房teh準備，我ti7外面聽伊祈禱真大聲，為著eng暗e5主理，我e5婦人人知影這個人客eng暗會ti7 chia食飯，伊也霧sa3-sa3,臨時叫我騎車去市場買肉、卵、ian5-chhian5 thang來請伊。
3、主持祈禱會真老練。
祈禱會e5時間，我tui3眾會友介紹了，吳--先生就chhoa7大家吟詩讀聖經，伊引馬太24：1---24；II 哥林多11：12----15勉勵信徒講。「Ti7這個末世時代，人那來那歹，所做--e5那詭譎，魔鬼攏會裝做光明e5天使，親像義e5差用，四界行teh chhe7所beh吞食e5人，所以兄弟姊妹，lin2著警醒，著祈禱chiah免入ti7迷惑…」
講煞，伊用非常迫切e5聲替教會，替我，kap眾會友祈禱，伊e5熱情感動濟濟人起來祈禱，連平常m7-bat起來e5信徒也攏起來認罪祈 
禱。Che是一擺真成功e5祈禱會，特別感動著陳長老。到聚會煞，陳長老隨時出來kap伊握手，兩人直直喝「感謝主，o-lo2主。」到beh睏e5時，陳長老去外面叫點心kap果子hou7伊食；因為天氣真熱，伊刁工轉去厝--nih gia5伊e5電風扇來beh hou7吳--先生睏thang吹，也為伊掛蚊罩，招待得無微不至，陳長老beh轉去e5時，兩人koh跪ti7眠床頂大聲祈禱；我聽見陳長老用真懇切e5哀求對上帝講：「若是你e5好旨意，請容允你e5忠僕吳兄弟tiam3 ti7 chia來復興你e5聖會。」伊充滿興奮e5心，toa3著歡喜e5目屎轉--去。
4、原來如此。
隔早起天iau2-be7光，我iau2 ti7眠床頂當好睏。陳長老著急e5聲叫醒我，我掠準伊beh叫我起來相kap祈禱，無扑算伊e5面攏變色，話講boe7啥lian3轉，直直問。「吳--先生去ta2落？」「穩當ti7禮拜堂teh祈禱。」我目珠茫茫teh應。「無！無ti7禮拜堂，也無ti7眠床，我逐位chhe7攏無。」陳長老講：「眠床攏金噹噹，連我e5電扇也無看著！」「甚mih？」我聽一下，目珠展大蕊起來，睏神攏無--去，無khoa3穿衫，就tui3眠床頂chong5--落-來，天ah！腳踏車也無--去，內面見若用得e5物攏掃到空空。我koh走入拜堂，看見hit台新e5風琴e5外殼剝落來，我haiN3頭對陳長老講：「風琴e5 pi仔也hou7手術去，m7信我彈hou7你聽，果然腳一下踏--落-去，只有聽著風e5聲hu7-hu7哮na7-tiaN7。
陳長老kap我攬胸，四蕊目珠對相，攏boe7講話，真久，伊chiah直直搖頭吐氣講。「知人知面不知心，我m7是無采 hiah e5物件無--去，我是痛心今仔日有偌濟e5基督徒是掛羊頭賣狗肉，用基督e5招牌teh做犯罪e5事，嘴講耶穌，手kiah8牛刀；嘴講相疼，其實teh相拚；頭前teh祈禱，後壁teh iat輪寶；頭前teh喝感謝主，後壁有物就取。可憐e5基督徒」。伊頭殼aN3-aN3，那講那行轉--去。
我非常後悔，tui3我e5無知才會引進豺狼入厝內(引狼入室)。我跪ti7禮拜堂來求上帝赦免我這次e5愚憨，賞賜我有智慧，以後會曉分別好歹，無koh有第二擺e5失錯。我斟酌想，是--lah！Che是上帝通過伊對我（也對咱）講話：「Ti7這個末世e5時代，魔鬼裝做光明e5天使，親像義e5差用，四界行，teh chhe7所thang吞食e5人，所以著警醒祈禱，chiah免入ti7迷惑。」
……完……1966，3：18。                        
(台灣教會公報第979號，1966年4月)
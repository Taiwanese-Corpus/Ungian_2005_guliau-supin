靈厝
陳添旺
這層事e5 起源不止胡混，be7 thang確實知影。照流傳講，糊紙師父有服事2 仙e5 神明。就是王爺佮長聖仙。
服事王爺︰因為 in bat ka7人糊王爺船，hou7人送外方。服事長聖仙︰這個人講是早bat顧紙城佮對敵交戰，後--來有較贏︰所以後身e5 人設靈厝teh獻hou7 祖公續攏用長聖仙做標準。Koh厝內逐項真齊備，在生無人有an2-ni thang享福。親像奴才、查某、粗幼、鍋人、舂臼，買賣應接攏有。Koh逐身e5 魂身也續kah一張厝契ti7 後壁。
所寫e5 厝契字親像下底:
陽，有陽間，陰，有陰府；陰陽二位，物各有主。厝地一盡賣斷，立契字e5人，就是槃古武夷大王。有厝地一所在，就是ti7 土名風度山 e5 山腳。東爿到青龍山，西爿到白虎穴，南爿到朱雀池，北爿到玄府崙，頂面到青天，下面到黃泉，四面e5 界址攏明白。
今因為欠錢，拜託中人張堅固，tui3 陽間報恩e5 孝男某某人干涉，出頭承買，3 面議定賣龍銀200 箍，像日收銀清楚。
隨時命令師父動工起造大厝 1 座，帶四隨佮門窗扈扇，滴水連牆，家內e5 家私雜物hiah -e5,攏交死人某某位親魂搬入去掌管，永遠做伊e5 基業，別人m7 敢侵佔界限，因為物業攏有明白。若有無明白 --e5,賣主著擔當，無死人 e5干係。貳hit甘願，攏無反悔，驚了嘴講無信憑，今 ai3有信憑，就相佮tui3三寶 e5 面前，領出伊張厝契字，提hou7 死人某某收存去掌管，續交伊做為據。像日同中親身收過契字內所寫e5 龍銀夠額，koh再記明做為據。續批明孝山1 座、金山 1 座、銀山 1 座，交hou7 死人某某去掌管。將 1 張交伊做為據。
知看見 e5 人，土地公。
替寫字e5 人，李重慶。
做中人--e5,張堅固。
太歲某年，某月，某日，立一盡賣斷根厝地契字 e5人，槃古武夷大王。
照這幾項，請大家斟酌ka7伊研究是實抑是虛。
(台灣教會報第439卷，1921年9月)
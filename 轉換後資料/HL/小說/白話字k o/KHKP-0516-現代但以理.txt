現代但以理
伊用an2-choaN2 來企ti7 獅e5中間？﹙有一個兄弟 e5 非常e5 疼痛﹚。
M7若但以理toa3 獅穴過暝na7-tiaN7，ti7無幾年前，也有一個cham2然勇敢 e5 囡仔入ti7 獅穴。這個事後--來有人ka7 Hian2-li2 殿下講。這個事就是：
Ti7 1917年，有一個查某囡仔名伊士達﹙Esta Gercia﹚，出世腳就破相。伊有一個身上e5兄，名歐弗列﹙Alfred﹚真疼伊，也向望伊這個小妹無偌久會kap伊thit -tho5。若是漸漸知這個軟chiaN2 世間 e5 依士達的確連行都be7。
這個囡仔憐憫 e5 心，愈大漢愈深，也盡伊所會teh做，beh hou7 這個破相 e5 生涯較幸福。若是hit時有一個機會，照看會thang hou7 這個查某囡仔得著taN2-tiap8。
歐弗列 12 歲teh做給士來teh 度活e5 時，有一擺聽見飼獅 e5 人講，若有人敢入伊e5獅 e5 櫥內，beh 50 磅﹙500箍﹚賞人，是因為無人敢入去。Hit tiap8 這個攫馬場換來ti7 Se5-ia2﹙Sheffield﹚。歐弗列就出外去hia，也勇敢就入去獅櫥內，總--是也無受hiah e5 惡猛e5獸傷害。所以伊就得著50磅﹙500 箍﹚ e5 手形。也伊就直透去Ha-liat8町﹙Harley Street﹚就是 ti7 倫敦 e5 出名醫生 e5家。將chiah e5 錢beh來聘請醫生去taN2-tiap8 in 小妹。
有一個真gau5 e5 專門家，聽著這個歐弗列 e5 事情，就約beh醫in這個破相 e5 小妹，總--是的確m7 收伊這 50磅。Gau5 e5醫生較常親像an2-ni，che就是in宗教心 e5 款；也暗靜請這個囡仔，然後hit 個醫生就替伊設法，叫in小妹著去入王立 e5 畸形病院，ti7-hia得著齊全e5 taN2-tiap8。也歐弗列就定著意思將hit 50 磅提hou7 hit間病院，叫in的確著收。
這個是約 5 年前 e5 事，也伊士達自hit -tiap8 就toa3 hia。歐弗列be7免得有時心肝giau5疑伊ti7獅穴所做e5 冒險攏歸空空；總--是結局科學是較贏病痛。Hian2-li2 殿下去探伊e5 病室 e5 時，伊有行出來kap伊面會。Ah﹗歐弗列 e5 夢想，今仔日實現。咱ai3續ka7伊恭喜，也續求向望受大致蔭 e5伊士達會得著福氣食長歲壽。
(台灣教會報第516卷，1928年3月) 
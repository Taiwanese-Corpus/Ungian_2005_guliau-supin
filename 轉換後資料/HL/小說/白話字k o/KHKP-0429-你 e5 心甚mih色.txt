你 e5 心甚mih色？
杜姑娘
有一個查甫囡仔叫做成--仔。Bat一擺因為伊有受氣 in 同學校內一個窗友，所以tui3先生講伊e5 歹話；先生信成--仔所講是有影，就刑罰伊e5 伴。
到放學了，成--仔看其餘e5 學生親像m7 愛kap伊交陪e5 款，就真奇怪，總--是m7知是甚mih因端。一下轉去到厝 e5 時，伊e5 老母看著，liam5-piN 出聲喉叫，續流目屎。成--仔趕緊走入房間提面鏡來照。看了即時驚到beh死，因為看伊e5心攏變做烏烏。雖罔是穿衫，亦猶看現現。
今成--仔 beh an2-choaN2？伊真見笑m7 敢出去。Ai3 走去bih，m7 -ku2看攏無所在親像伊e5 心hiah nih8 烏thang hou7伊bih。到尾就去chhoe7 in老母，問看今著怎樣？伊就一盡講起伊e5 白賊，kap伊e5 心忽然變做烏e5 事hou7伊聽。講煞，伊e5 老母牽伊e5手，chhoa7伊去面鏡hia，續ka7伊講︰「你看，你e5 心已經較無hiah烏，因為有tui3 我認你 e5 錯。M7 -ku2 che m7 值著祈禱，求耶穌赦免，續ka7 你 e5 同伴、你 e5先生 kap 通年e5 學生chhe7 m7著」。
成--仔就定著beh an2-ni-siN去做。Hit暝祈禱久久，求耶穌赦免。到明仔早起真歡喜，因為看伊e5 心e5 色較無烏lah。伊就teh 想今這陣看較無明，koh無偌久敢會照原。KaN2 m7免koh認罪；所以通日恬恬。總--是伊e5 朋友koh 較 m7 愛kap伊交陪，亦伊e5先生 e5 目珠金金teh相伊，那親像teh奇怪伊。E晡到厝koh去照鏡就看著伊e5 心比前日koh 較烏。
Hit暝成--仔koh 較出力祈禱，到天光就緊緊起來，攏無倚去面鏡看伊e5 心an2-choaN2樣，隨時就去學校。頭一點e5 時陣伊就爬起來，當眾學生 e5 面前認罪，亦求伊e5 朋友著赦免伊。In攏歡喜赦免伊，放學了眾大家歡喜koh一擺kap伊交陪；到倒去厝nih8 liam5 -piN走去照面鏡，若是烏烏e5 心今無koh看見--lah﹗咱知影che是救主耶穌有ka7伊洗清氣。
(台灣教會報第429卷，1920年12月)
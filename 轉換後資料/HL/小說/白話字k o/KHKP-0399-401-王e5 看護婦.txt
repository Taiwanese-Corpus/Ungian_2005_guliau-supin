王e5 看護婦
文姑娘
倫敦是天下上第一大 e5京城，城內 e5 百姓亦cham2然艱苦 e5 輩；所以國家出tui3人民e5意思有設公醫院幾若百間，thang利益chhiN慘 e5 人。逐間病院也有看護婦teh管顧。Koh另外有已經卒業e5 看護婦，tiam3 hia 便便，出在院長派伊去有錢人in 兜，來幫助破病e5 人。
某日有一個看護婦倒轉來公醫院，身軀真厭sian7,因為一禮拜久伊暝--時teh顧病人。
Tu2才倒來心teh想︰「今無代誌--lah，我beh 洗浴，後--來出在我去睏到飽眠」。無扑算院長已經派伊即時著liam5-piN 出城外去較遠e5 所在。聽見伊e5 聲teh叫，心真鬱卒，不過m7 敢違keh8,到伊e5 面前反轉那準有歡喜 e5 款式。院長ka7伊講，iau2有半點鐘久na7-tiaN7，著緊去款行李便，才會赴6點半hit 班e5火車。
到某所在你著chhoe7某mih8牧師，因為是beh 顧伊e5 後生。Hit個囡仔差不多-歲，有著腦chek-kin e5 病，致到定定倒teh攏be7行。
講了看護婦就去備辦，到火車內，人真sian7愛睏。火車beh 停睏伊忽然醒，知今到位lah﹗趕緊落車四界看有人來接接伊抑無，總--是無半個，就發落行李，倩一張馬車載伊到hit e5 牧師e5 厝。
到位就扑門liam5-piN有一個老婦人人來開，叫伊入去坐，續ka7伊講牧師娘已經死幾若冬只有老父kap 孤單e5子，二人na7 -tiaN7，亦伊本身替in teh料理家內 e5 事。
行李款入來明白，就牽伊入一間廳，ti7 hia有備辦e昏頓。食飽人較爽快，今ai3去chhoe7所beh顧e5 囡仔。到樓頂，看護婦一下扑門；內面 e5 人無聽伊e5 腳步聲，所以開門hit-tiap8,in攏無越頭。
Ti7 房內所看見--e5,到一世人m7 ai3 be7記tit。Hit個囡仔倒ti7 the椅，伊e5 頭殼倚老父 e5 胸前，兩個做伙相kap談論，那親像不止相疼痛e5 款式。子tu2好teh問一句講：「阿爸，王bat行錯抑m7 bat？」
老父應伊講︰「我心肝子--ah，王斷然m7 bat錯」。
Tu2 hit時in知影有人ti7 身邊，牧師liam5-piN 起來真好禮接接伊講︰「看護仙你來，路nih8有攏平安無？」即時就tui3伊e5子講︰「Lo5-ni， che是 beh照顧你e5好朋友，今伊來lah，你較有伴，免得親像前日家己一人na7-tiaN7」。
Lo5-ni 越過來看，目珠亦金金相伊，就伸一支真消瘦e5 手出來講︰「真多謝你e5 好意，大向望我無費神你到siuN7過頭」。
看護婦聽hit句，心肝有受大感激，一下跪落 ti7伊e5身邊，loah8伊e5 手，續應伊講：「Lo5-ni，我也teh 向望咱會相疼若朋友一樣。我著就本份管顧你；願所用e5 方法會大應效。」囡仔koh應講︰「我知你是王所奉差--e5,an2 -ni 我的確會真疼你」。
聽伊teh 念，你是王所奉差hit句，心肝大奇，又koh問伊︰「Hit句e5 意義著講較明因為我be7 曉聽。」
Lo5-ni liam5-piN 開聲應講︰「Hit 個意思真白。Tui3醫生吩咐我老父著請一個看護婦，阮直直祈禱，求王設法，備辦tu2好 e5 人來chia，所以知卻你是伊所差遣 --e5」。Lo5-ni5 講︰「看護仙你 e5 名是叫甚mih？」
伊就應講︰「我e5 名姓是連歡喜」。囡仔tui3伊e5 老父講︰「阿爸，連歡喜hit 個名字，敢m7是好聽？王所差e5 看護婦我真意愛伊」。
到這時老父kah伊m7-thang講話傷濟，因為已經暗，身體也iau2真軟弱，驚了明仔再較厭sian7。老父就倚伊身邊beh抱伊到房間，囡仔出聲講︰「阿爸咱著代先ka7 阿娘安眠」。Lo5-ni5不時大數念伊e5 老母，那準伊iau2-ku2 kap in做伙ti7-teh，就提伊e5相ti7 手nih8,ka7伊chim一擺，才ka7伊e5 老父講︰「阿爸，我攏便，今來去睏」。
連歡喜 beh去睏 e5 時，ti7房間內be7免tit思想hit日所歷過 e5 事，心肝也teh想，Lo5 -ni所講hit一句︰「王攏m7 bat錯誤，阮祈禱伊差你來，kam2 m7是好？」那想那見笑，因為從前伊kap伊e5 父母是拜上帝 e5 人，今到現今知伊本身是冷淡，ai3家己主意，m7 肯歸服救主。
來toa3牧師in 兜，pou7 -pin5看Lo5 -ni e5 款，真正疼耶穌那親像認伊做親密e5 朋友，實在有試chhak8伊e5心，愈久愈煩惱。心肝那忍neh，驚了恩典 e5 時已經過身，無路thangchhoe7主。Koh心內常常有聽見Lo5-ni e5聲teh念hit句︰「你是王e5 看護婦」。這號聲kaN2是聖神beh扑醒伊e5 良心。
今tiam3牧師 e5 厝幾若禮拜，連歡喜愈久愈疼hit 個囡仔，日日kap伊交陪，be7免tit欣慕，ai3做親像伊，因為Lo5-ni 卻是深信 e5 囡仔，不時看耶穌那準ti7伊身邊，也看天堂那近父。Bat一日伊kap Lo5 -ni ti7 走尾樓teh坐，忽然間hit個囡仔舉頭講︰「看護仙，你kiam2無ai3王tu2這時來chia kap咱相kap講話，看伊若見你一樣？」
看護婦m7 敢應伊，kan-ta講︰「我無啥知」。就問伊講︰「你本身扑算an2-choaN2樣？」
Lo5-ni e5 面貌kai3歡喜，就liam5 -piN應講︰「自然我e5 心大意愛，tui3久久真欣慕beh 見著王e5 面，續beh ka7伊說謝因為差你來顧我」。看護婦應伊講︰「我所疼 e5 Lo5-ni，你講hit句我盡在歡喜」。Koh問伊一擺，意思是beh試看囡仔 e5 心，就講︰「設使王hit時有差一個歹性地，無合你 e5所愛--e5 顧你。你會giau5疑抑be7?」Lo5-ni 應講︰「我決斷無giau5疑。若是不得已tu2著hit等號e5 來，kaN2是主e5好意思，beh hou7伊ti7-chia受著利益，續信耶穌來得救。有時我e5王bat將小可 e5 事託重我替伊做。阿爸bat講，跛腳--e5所行做，無的確是勇健 e5 人。聽著阮父講an2-ni，我大歡喜，知有路thang做干證，我是真疼王e5 囡仔」。看護婦聽伊所念 e5 話了，忽然間流目屎講︰「Lo5 -ni 我扑算你 e5 王果然託重你一項」。
囡仔應講︰「有影無？是甚mih代誌？」連歡喜近倚來Lo5-ni e5 身邊講︰「幾若年前我猶原疼你 e5 王，後--來勻勻仔冷淡，到現時有扑失落伊e5 恩，今是beh你贊我koh chhoe7伊，kap伊親近」。
Lo5-ni 注目看伊，才講︰「我聽無明，你若是王所奉差--e5 可見有疼伊」。就應伊講︰「Lo5-ni我真正ai3,不過m7知這時伊beh疼我無？」
囡仔應講︰「咱這tiap8著來問伊」。目珠就放kheh開聲講︰「所疼 e5 主耶穌，要緊beh求一項。因為我e5看護婦chiah久仔be7記tit你，今ai3 倒轉來chhoe7你。我是無智識e5 囡仔，be7曉求較濟，總--是知影你攏m7 bat be7記得伊。今祈求你施恩牽救伊。所祈禱是靠耶穌；心所願。」
Lo5-ni今較無掛慮，因為已經ka7主講lah﹗連歡喜也那欣soan7 ai3做王真實e5看護婦。看見Lo5 -ni kap伊e5老父所顯出 e5 仁愛，第一thang感激人 e5 心，因為in e5 相疼是真非常，罕得tu2著--e5,真正m7是平常 e5 款式。
看護婦若去行遊倒來，常常看見Lo5-ni e5 身chhek倚老父，用頭殼掛ti7伊e5肩頭，兩個相牽手。有時攏無講半句，koh有時用細仔聲teh思量，面貌歡喜真親切 e5 款。
Hit時知影in有數念所疼e5 老母。Lo5 -ni 不時愛講起伊iau2活e5 時所經過 e5 事。Be7免tit奇怪hit個囡仔gau5記心到an2-ni，常想伊ti7 天堂那看現現一樣。
頭一擺念伊老母e5 代誌，就問伊講︰「Lo5 -ni，你e5 老母kap lin2 相離別有幾冬--lah？」
伊應講︰「是tui3我世間 e5 時。雖然伊e5 形象我略仔be7記得，m7 -ku2 阿爸tauh8 -tauh8 將伊e5 話ka7我講，也有伊e5 像thang看；所以常常會記得。王召我e5 老母去e5 日，伊be7 推辭tit；今現時阿爸kap我較無伴，不得已著聽候王叫阮去 e5 日才會相見。」
連歡喜應講︰「Lo5 -ni 你m7-thang 愛kap阮相辭。向望別日你 e5 身體會koh得著勇健」。
囡仔應講︰「看護仙，你 e5話kiam2 -chhai2實，總--是我真愛見著我e5 王kap老母，只有一項，真愛阿爸一齊來去」。
Hit -tiap8無扑算Lo5 -ni e5 心所ai3 hiah緊beh成。過一禮拜伊有重感著肺管發炎。頭兩日 e5 中間病較輕，第3日就那沉重，那危險，m7敢向望伊會活。Hit暝老父kap看護婦直直相輪顧，老父常坐ti7伊身邊，m7肯離房間。
半暝後Lo5-ni 若無脈，扑算beh liam5 -piN 去。總--是到三點鐘，伊略仔較 choah8 ，無hiah大喘，就叫in老父抱伊。牧師將一領毯仔ka7伊包好勢，才去坐ti7 火爐邊較燒e5 所在。Hit時吩咐看護婦著去歇睏tiap仔久。老父就在疼伊e5 子，看無法醫ta5-oa5,就煩惱到心肝beh 爆破。過一時仔久，連歡喜koh入來巡，知伊是無偌久人，老父猶原teh抱伊，攏無徙位。
聽見看護婦 e5 聲，Lo5 -ni teh振動來伸手。伊就跪ti7伊身邊，囡仔才用細仔聲念講︰「阿爸tu2 teh報我知，今仔日kaN2是beh chhoa7 我e5 王kap老母。到天堂我beh 將你e5 代誌攏ka7 王講。看護仙我ai3 koh 問你一項，你果然是王 e5 看護婦抑m7是？」 連歡喜應伊講︰「所真疼e5 Lo5 -ni 今仔日我講，我真正是王e5 看護婦。Che也是你所贊我才會得著」。
囡仔koh 問︰「你所講有影無？」
連歡喜應講︰「其實有影」。Lo5 -ni 講︰「若是an2 -ni我就滿心歡喜」。囡仔才叫看護婦來chim伊。伊就liam5-piN aN3落ka7伊chim嘴。摸伊e5 身軀，hit-tiap8攏流凊汗。
Lo5 -ni 這時那無力，kan-ta 用細仔聲叫老父講︰「阿爸我的確會記得你所託重我e5話。Ti7天堂我kap 阿娘beh聽候你來。你有歡喜緊來抑無？」
囡仔e5 目珠金金teh相老父 e5 面，若親像盡愛聽伊所beh應e5 話。
牧師即時應伊講︰「我心肝子--ah﹗王召e5 時到，我真甘願愛去」。Hit句tu2仔講了，Lo5 -ni hou7主召伊去。老父就將伊e5 身屍下落眠床才講︰「Lo5 -ni 果然有到ti7 王 e5 位，已經有見著伊e5 面」。
牧師一時仔久企teh看囡仔 e5 身屍，be7免得想伊所深疼 e5 子，今已經相離別，無thang koh 聽伊e5 聲。想了就擋be7-tiau5,做伊出去。
連歡喜洗身屍了，就跪落ti7 邊--仔，求上帝贊伊來學Lo5 -ni e5 深信，續來toe3伊e5好模樣。Hit時也將本身一盡獻hou7 主，到一世人ai3 beh做王e5 看護婦。
(台灣教會報第399~401卷，1918年6~8月)


 
水雞變皇帝
古早古早有一個皇帝，伊e5 查某子攏真sui2,其中煞尾查某子第一sui2。宮城e5附近有一個真am7 e5大樹林，樹林內有一欉真老古樹菩提樹，樹頭hia有一窟水泉，若天氣熱e5 時，這e5細查某子就去樹林內，坐tiam3水泉邊秋凊，若無聊e5 時，就提用黃金所做hit粒球hiat懸hiat低來承，伊真愛這款e5 thit-tho5。有一擺承了溜手，ka落ti7 土腳，續lin3 tui3水窟落去，目珠金金看伊沉--落去，水真深，底看boe7著。王女tiam3 hia哮，那哮那大聲，哮攏boe7煞。忽然間有一個聲對王女講：「是an2-choaN2，哮到an2-ni，連石頭ma7會傷心？」王女想這個聲m7知tui3 to2位來？Ti7伊e5 身邊四界看，看著一隻真肥e5水雞仔，歹看e5頭殼伸tui3水面出--來。「Ah ! 你ti7水內teh bun3來bun3去，我黃金e5球ka落tui3水底落去，thai2 boe7 m7甘來哮！」水雞仔應伊：「恬恬，m7 免哮，我有法度，我若拾起來hou7你，你beh甚mih報答我？」「看你愛甚mih ? 我e5 衫，我e5 珍珠寶石，我戴黃金e5冕旒？」水雞仔講：「Hiah e5 我攏無愛，你若有疼我，來kap我做朋友，食飯e5 時kap你坐做伙，真sui2黃金e5 phiat 仔 hou7我食，真sui2 e5 杯hou7 我lim，koh hou7我睏tiam3你可愛e5眠床，你若kap我約束chiah--e5,我就落來ka7你拾。」王女講：「好，好，球若拾起來hou7 我，無論你愛甚mih，攏kap你約束( 嘴是an2-ni應伊，心是想憨水雞，烏白講，你tiam3水內，kap你e5 同伴相kap唱歌會用--得，也想beh kap人做朋友 )。
水雞聽著伊歡喜kap伊約束，頭殼就bun3落水底，過無偌久就koh浮--起來，球咬ti7 嘴--nih8,pun5 tui3草仔hia去。王女koh看著hiah sui2 e5 thit-tho5物，就真歡喜，拾--起來；那跳那行坦橫走--倒去。水雞仔大聲講：「聽候--leh，聽候--leh！chhoa7我做伙去，我boe7 thang親像你行hiah緊。雖然偌大聲也無采工，伊無teh ka7聽，趕緊倒--去。到厝，水雞仔e5事攏boe7記--得，可憐e5水雞無所在thang toa3,就koh 倒轉去水窟仔。
隔日王女、皇帝kap家內全部e5人坐桌，用黃金e5 phiat 仔teh食e5時，跳一下，跳一下，tui3大理石e5 gim5 仔直直跳--起來，就扑門。「皇帝e5查某子上煞尾--e5來ka7我開門」，王女就去，「甚mih人teh叫門？」一下開，看著hit隻水雞仔來坐ti7門口，門出大力kham7--落去，koh ka7關--leh，倒轉來坐ti7伊e5 桌位，真煩惱。皇帝知伊e5 查某子心肝phok8-phok8-chheng2,就問：「你teh驚甚mih，是鬼仔beh ka7你掠--去是--無？」「M7是，是討厭e5水雞仔。」「水雞仔chhe7你beh創甚mih代誌？」「爸爸，昨昏我去樹林內，坐ti7水泉邊，我黃金e5球ka落tui3水窟仔落去，我ti7 hia teh哮，水雞仔拾起來hou7我，伊一直拜託我著kap伊做朋友，boe7堪得伊kou成，就允--伊，kap伊約束，我想水雞仔是tiam3 ti7水--nih8,thai2會來到chia，chit-tiap8 ti7外面beh入--來。」又koh扑門，大聲叫：「王e5煞尾查某子，ka7我開門，你boe7記--得mah，你昨日ka7我講，ti7清涼e5水邊。王e5煞尾查某子，ka7我開。」
皇帝聽見就講：「你kap人約束e5代誌，無論怎樣，著照約束去開。」門開，水雞仔te3王女跳入來，坐tiam3 ti7伊e5 椅仔腳，「你ka7我掠起來頂面，」王女teh躊躇。後--來皇帝e5命令，tui3椅仔到ti7桌頂，坐tiam3桌頂就講：「你黃金e5杯提較倚--來，咱兩人thang做伙lim，」王女照an2-ni，做，逐人攏知，he m7 是王女所歡喜--e5。水雞仔直直食，王女一嘴都吞boe7落去。水雞仔就講：「腹肚食飽，sian7-sian7,chhoa7我來去你真sui2 e5房間，sui2-sui2 e5 chhu巾chhu--teh，咱2人tiam3 hia睏kiam2 m7真好？」王女哮--出來，續驚，冷冷e5水雞仔摸都無愛，koh講beh tiam3我清氣e5眠床睏，hit-tiap8皇帝受氣講：「無論怎樣，ti7你艱苦e5 時幫贊你，後--來就無beh插--人，kiam2有hit號理氣。」王女將兩支指頭仔tui3水雞仔拈--teh上去樓頂，he7 tiam3壁角hia，王女家己倒tiam3眠床，水雞仔跳出來講：「真sian7,真sian7,我愛親像你倒ti7眠床爽快，ka7我掠--起來，若m7,我beh 對 lin2老父上訴。」王女聽了真受氣，水雞仔掠--起來，大力對壁--nih8摔--去，今hou7你去爽快，討厭e5水雞仔。
一下ka7看，ka落--落來koh m7 是水雞仔，是一個真sui2,hou7人e5目珠看著真意愛e5皇太子，這個太子王女e5老父看了也真合意，這個太子是王女e5 好朋友，也是皇帝e5子婿。太子對王女講：「想明仔日相kap倒來去家己e5國。」隔天光，日頭叫in起--來e5 時，一張馬車8隻白馬，頭殼戴白駝鳥e5毛，黃金e5鏈仔，車後企一個少年皇帝盡忠e5人臣。這個忠臣tui3殿下變水雞仔e5 時真傷心，驚了心臟piak 破，扑3個鐵箍tiam3胸坎，這張馬車是來迎接少年皇帝倒去in本國，hou7 in兩人入去坐內面，伊猶原企ti7車後，皇帝hou7王女救出來歡喜到擋boe7 tiau5。車行無偌遠，忽然間聽著一聲「khiang」親像kong3 破甚mih物e5款。太子四界看講：「馬車歹去。」「殿下，m7 是馬車歹，是我胸坎e5箍仔，真大煩惱e5 時箍--e5。( 你坐ti7水窟e5時陣) 」。Ti7路中一擺koh一擺聽見khiang-khiang e5聲，每一擺太子就想馬車歹去，che是殿下救--出來真快樂e5日，伊心肝真爽快，箍ti7胸坎e5箍仔攏飛散去。

(台灣教會公報第984號，1966年6月)


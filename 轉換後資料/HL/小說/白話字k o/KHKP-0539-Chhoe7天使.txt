Chhoe7天使
陳能通譯
耶穌是我好e5 牧者，
烏暗e5 時伊保護我，
光明 e5 時伊也無離我；
危險 e5 時伊chhoa7我腳步，
Hou7 我來行 ti7 正路。
Chhoa7 我、飼我、疼我，
Hou7 我thang kap 你永toa3。
細子。「阿母ah，m7知實在有影，有天使抑無？」
老母。「聖冊講，有影。」
細子。「有影houN3，我bat看見人畫天使 e5 尪仔；m7知你bat看見誠實 e5 mah？」
老母。「我想敢bat，總--是伊e5 穿chhah m7是親像尪仔hit款。」
細子。「我beh來去chhoe7一個天使﹗我beh tui3大路直直走來去，到我chhoe7著才煞。」
老母。「An2-ni 真好﹗我也beh kap你做陣去，因為你iau2細漢，m7-thang 家己一個行hiah遠。」
細子。「我今m7是細漢﹗我有穿褲；今是大漢lah。」
老母。「Ah，有影houN3。我續boe7記得，總--是chiah好天，我也ai3 出去散步cheh。」
細子。「總--是你跛腳，行著hiah慢。」
老母。「我會行較緊，免驚。」
所以in就起身，囡仔那走那跳，老母也伸腳直直進前，致到囡仔liam5-piN boe7記得伊是跛腳。
囡仔進前行，就看見ti7伊面前一隻白馬拖馬車teh來。內面一個真sui2 e5 貴婦人teh 坐，穿綢緞，也有白 e5 鳥毛ti7伊烏sim3-sim3 e5 頭毛頂teh iaN7。伊teh 振動e5 時，伊所妝飾 e5 寶石kap金器直直sih，總--是伊hit二蕊目珠比hiah e5 金剛石koh較 光。
囡仔就走倚去馬車邊仔問伊，講︰「你是天使抑m7是？」
貴婦人無beh 應伊，kan-taN 掠囡仔金金相: 後--來ka7 駛車--e5 講一句話，也馬車駛cheh，趕緊做伊去，捲到土粉phong7-phong7 eng。
土粉eng入囡仔 e5 目珠kap嘴，害伊氣到beh 絕去。伊想beh 喘氣，也那teh je5 目珠 e5 時，忽然伊e5 老母te3 後面來，隨時用伊所 ha5 青色粗布e5 圍身裙ka7伊拭土粉。
囡仔才講︰「Hit個的確m7是天使﹗」老母應講︰「免講ma7 m7是﹗也有一個天使hit款﹗」
Hit個囡仔做伊koh進前去，ti7 路邊跳來跳去，直直走；也伊e5 老母盡所會，直直te3伊行。無偌久，囡仔tu2著一個第一sui2 e5 查某囡仔，穿到白liak8-siak。伊e5 目珠親像天星，sih-cheh sih-cheh，也面一陣紅一陣白。
囡仔就喝，講︰「你的確是天使﹗」Hit個查某囡仔面愈紅，就講︰「你這個乖囡仔﹗昨暗ma7有人tui3我an2 -ni講，你知mah？我正是有影親像天使抑無？」
囡仔講︰「有影，你是天使﹗」
查某囡仔溫馴抱伊起來，就ka7伊chim。就講︰「我m7-bat 看見囡仔親像你才乖。Ka7我講，你那會an2-ni 想﹗」總--是忽然伊e5 面變。伊喝，講︰「Oh﹗伊ti7-hia來teh-beh 接我﹗今我e5 白衫hou7 你e5 鞋bak la5-sam5,也頭鬃hou7 你khiu2到ju5-ju5去。緊走，轉去chhe7 lin2老母﹗」
伊就hou7 囡仔落去，卻輕輕仔，總--是因為真趕緊，致到囡仔續跋倒，若是查某囡仔無看見che，因為趕緊beh進前去chhoe7伊所疼 e5 人。
Hit個囡仔倒ti7 路nih8 teh 哮，到伊e5老母倚來牽伊起--來，也用所ha5 青色粗布 e5 圍身裙拭伊e5 目屎。
伊就講︰「我無ai3信hit個是天使。」老母講︰「M7是，總--是kiam2-chhai2 後日仔會；因為伊iau2少年。」 
囡仔講︰「我sian7 kah8﹗阿母ah，你beh 抱我轉去無？」
老母講︰「哪會m7 leh﹗我刁持來ma7是為著an2-ni。」
囡仔khiN5 ti7 老母e5 頷頸，也老母出力抱伊，跛cheh跛cheh直直行，續唱伊所第一愛e5歌。忽然囡仔掠老母e5 面看cheh，就講︰「阿母ah，我想，你敢m7是天使mah？」
老母講︰「你這個憨子﹗甚mih人bat聽見講天使ha5 青色粗布 e5 圍身裙？」講了做伊那行那唱歌，koh伸腳做伊直直去，所以無人知影伊是跛腳。
(台灣教會報第539卷，1930年2月) 
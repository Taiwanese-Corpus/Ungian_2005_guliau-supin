事真難得假
成10年前ti7 廣東省某物縣有兩個兄弟仔，一人娶一個某，大家做伙像一厝內企。Ti7某月兩個兄嫂小嬸各生一個子前後差不多離2、3日na7 -tiaN7，後--來有一日hit個小嬸別地去，伊e5 嬰仔且下ti7 厝內。In 兄嫂e5 嬰仔，m7知an2-choaN2樣忽然間卻死去。In老母e5 心肝續變m7好才想出一個計智，將hit個死囡仔抱ti7 in 小嬸房--nih8,ka7伊換hit個活e5 囡仔，準做伊 e5 子猶原亦活活ti7-teh；及到in 小嬸倒去，一下入房看伊 e5 子死去，續摸無貓仔門，m7-ku2詳細ka7伊看，認tit是 in 兄嫂e5;就liam5-piN 去問in 兄嫂，看伊an2-choaN2樣將伊 e5 死囡仔抱ti7 in 房nih8,伊本身 e5 子ni7無氣。In兄嫂就tui3伊講：「我e5 子活活ti7-chia，這個正是我e5,我m7知你e5 子an2-choaN2樣死。」In小嬸大受氣，即時就去衙門擊鼓喊冤。Hit時官員liam5 -piN坐堂問看伊喊冤甚mih代誌。Hit個婦人人把換囡仔e5 情形講hou7伊聽。Hit個官府隨時差衙役召in 兄嫂來審問。In 兄嫂講，這個活e5 囡仔明明是伊家己 e5,若是in 小嬸也是講an2-ne。兩個爭來爭去oh-tit thang 辨真假。Hit個官府心生一計；就ka7 in兩個講，Lin2兩人an2-ne teh 相爭，m7 值著將hit個囡仔抱來hou7 我。In二人姑不chiong著聽伊e5 話，停tiap仔久官府koh ka7 in 講，我beh將這個囡仔明仔日抱去hiat落海，hou7 lin2兩個免得相爭。問了liam5 -piN 退堂。
明仔日官府本身坐四轎，將囡仔抱ti7 手nih8,掩到密chiuh -chiuh，驚了傷著風。一下出門，大鑼khiN3-khoaiN3叫，執事一大堆，刑具攏齊備，伊e5 威刑不止thang驚，眾百姓聽見這號消息一嘴傳一舌，就伊招你，你招我，大家歡喜去看。官府一下到海墘，liam5-piN 落轎，將伊手內hit個囡仔盡力向水面tan3去。但是一個婦人人忍be7 tit tiau5也續tio5落去，趕緊去攬hit個囡仔抱teh 悲哀；看到詳細卻是一尾魚，用囡仔 e5 衣裳去包--teh。Hit個官府看見才知hit個婦人人是伊e5 老母，liam5-piN 差人牽伊起--來，才tui3伊講，這個活e5 囡仔正是你自己e5,m7是lin2 兄嫂--e5,我今無疑；就chhoa7伊到衙門抱hit個嬰仔倒去。眾百姓看見an2 -ni無一個m7 o-lo2伊明，講伊gau5想變步，所以快會tit thang 結案。俗語講︰「事真oh-tit假，」就是親像an2-ni。 
(台南府城教會報第154卷，1898年1月)
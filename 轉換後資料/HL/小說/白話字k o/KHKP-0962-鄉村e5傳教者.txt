
鄉村e5傳教者
丁榮林
禮拜e5人數直直減少，聚會漸漸冷淡。
?－這間鄉村e5 T.M.教會ti7成十年前hou7人看做是會友濟、經濟好、信徒熱心e5教會；若是近來顯然teh衰退--lah。
林中陽傳道跪ti7拜堂e5講台前teh祈禱；交集ti7伊心內e5痛苦thang tui3嘴nih e5吐氣慘切，甚至流目屎e5聲表現出來。祈禱煞，親像真厭sian7 e5款式，入來坐ti7讀冊位，chhih8桌頂e5日光燈著，手攬胸，頭殼kiah8懸teh沉思；一幕一幕e5回憶tui3伊e5腦內走--過-去。
兩年前：伊 chhoa7婦人人淑貞kap兩個子兒敬一、信一來到這間教會赴任。夫婦攏抱著滿懷e5熱情beh為主做工，事實也是an2-ni；in有全心拚命ti7所交代e5職份。伊特別有佈道e5恩賜，所以對外e5工作；無論大眾佈道，或是個人佈道攏盡所會--e5 teh做。暗時若無聚會，就招會友，長執去逐庄社佈道，做幻燈，分佈道單。有時伊家己一個人去kap hiah e5賣藥仔e5王祿仙坐，ti7街路邊講解福音，招人來得平安藥，hit個熱情無較輸hiah e5人。日--時ti7路--nih8,抑是各家庭去kap社會各式、各樣e5迷信者接觸談道......伊an2-ni做，就是伊知影che是今仔日鄉村教會挽救退步e5唯一方法。有影！人雖然硬心無hiah快來信，m7-ku2有做工必定有收成，ti7一、兩年無厭sian7 e5工作下，也得著5戶e5全家kap幾若個青年來慕道，有--e5也受洗禮，若是an2-ni iau2無法度thang應付都市e5銷路（供不應求）。兩年前伊來赴任e5時教會有30戶，今有加添5戶，應該是35戶chiah著，m7-ku2實在chiah chhun 20外戶na7-tiaN7，所無--去e5人當然攏是受時代e5急變，工業社會e5影響流出去ti7外面--lah；而且chiah e5人大部份是較熱心，經濟也比較較好e5人。親像做醫生e5劉長老；做大事業e5陳長老；做生理e5王執事，抑是公務員沈科長，羅老師等等，in攏是教會e5大柱石。In e5離開若親像一間厝e5棟樑漸漸受拆走一樣。雖然in ti7都市e5教會猶原也繼續in e5熱心，但是田莊e5教會那來那嚴重。禮拜日看見清清慢慢e5會友teh做禮拜，內面40 liau5椅--仔夠額hou7一人坐一liau5 koh有chhun。伊修養文雅e5講道方式，boe7 thang刺激chia e5老人kap婦人人e5消化；有時只有成做一場 e5催眠曲唱 hou7 in安眠入天國na7-tiaN7；會友一片熱誠e5火入來敬拜，反轉帶著一te3冷淡e5冰轉--去。In e5信心kiam2-chhai2就ti7這款e5空氣中冷淡--lah。
近來伊知影會友漸漸teh無歡迎伊。Che thang tui3 ti7祈禱會in e5祈禱看--出來：「上帝--ah！求你e5聖神充滿你e5工人，hou7伊gau5做工，hou7阮e5教會親像以前e5款式..........」
今e暗是伊最艱苦心，最受刺激e5一暗，因為祈禱會煞，年老e5穆長老看著祈禱會e5人數少到chhiN凊，提出伊e5正義感，當伊e5面前無細膩講：「先生--ah！看mai7 leh，chiah-nih少人teh聚會，你kiam2無看著？」「我知，但是我比lin2較艱苦心，我並m7是無盡我e5氣力，總是m7知我著怎樣做？」 「阮e5要求是：只要你回復親像兩年前e5情形就好。」「穆長老，教會衰退e5原因，m7-thang攏總怪我，che是時代e5現象，今仔日e5鄉村教會大部份攏像款e5境遇。教會本來hiah e5大柱攏出去--lah，新來e5會友beh造就到親像hiah e5人，m7是真快e5事。」「Che是事實，我m7敢否認；m7-ku2咱看早時e5傳教者為甚mih會thang hou7教會得著興旺，而今仔日e5傳道者boe7 tang3 nih？我e5意思，是咱應該著koh奮發才著。」「多謝，我chiah盡所會e5來扑拚，請lin2也kap我合作。」
x x x x x
肅靜e5暗暝直直到倚，外面e5風hu7-hu7哮，若是伊攏無感覺。忽然伊吐一個大氣e5聲驚醒teh睏e5婦人人淑貞。「EN5！中陽，你iau2未睏，現在已經是半暝--lah。」淑貞tui3眠床peh起來，來坐ti7伊e5身邊，koh講：「有甚mih代誌hou7你失眠？」「淑貞，我想beh離開傳道e5工。」「你m7-thang為著穆長老所講hiah e5話來失志。」淑貞安慰伊講：「穆長老e5話雖然有較無客氣，m7-ku2伊所講e5並m7是m7著。伊是老大人，咱是青年人，伊對咱e5警告，是hou7咱較會謹慎kap激起咱做工e5熱誠，che tui3咱是有利益--e5。」「我m7是傷心穆長老e5話，我是感覺我無夠氣力thang hou7主用，m7-thang空佔土地，不如離開教界來去做別款e5工作。也用咱所做會得到e5時間kap金錢來奉獻hou7主，che kap做傳道平平像款，而且對上帝kap人攏較平安。」「An2-ni，你是m7甘願ka7主做工，beh逃避使命是--無？」「M7是，我真自覺；願做奴僕著受人褻瀆這句話。」「你e5話有矛盾。」淑貞笑笑講：「你既然願做奴僕，lim這個苦杯，為甚mih又koh想beh離開使命去做別款e5工？」「因為我感覺boe7 thang榮光上帝利益人ah！」「若是an2-ni無要緊，咱e5主是ai3問咱有teh做--無？伊無問做了an2-choaN2，只要咱ti7上帝e5面前無見笑伊e5工，an2-ni就好。總是假使咱若閃避這個使命，一定boe7 thang得著祝福。我常常聽講以前半途而廢e5工人，到尾攏hou7上帝無歡喜，tu2著無好結果。」「淑貞，你e5見解有淡薄錯誤，你講若無做傳道，上帝無祝福，我無贊成你這句話。『傳道』這兩字m7是包含有執照e5牧師，傳道na7-tiaN7。現在咱teh強調「信徒皆兵，」「工業chit-hek8傳道。」這個意思是講：「每一個會會友攏是傳道人。」做一個教職者也m7是只有逐日關ti7拜堂，親像廟公主持禮拜、聚會、巡會友na7-tiaN7，其他e5日閒閒無做事。今仔日e5信徒應該著企 ti7家己e5功位上來做光，做鹽 e5使命，見證基督。所以我想hiah e5平時ti7社會teh服務人群，也像時ti7教會teh做工e5信徒才是時代e5傳道者。若an2-ni beh an2-choaN2講上帝無歡喜，反轉是hou7上帝大祝福才著；事實我ma7看這款e5人真正hou7上帝祝福e5人真濟。不過也有真濟離開教界了後，續離開上帝e5人，我都m7敢講。」「我贊成你成做這個時代e5傳教者，但是無贊成你離開教界，因為我驚了你這款e5理想，到有一日偏重ti7世間來離開上帝也無的確。」「好！我知你e5意思，我願背這支時代e5十字架。」中陽忽然看見兩個子兒睏到真sui2,續講：「M7-ku2咱e5子兒將來m7-thang koh hou7 in有份這個艱苦；我現在才知，為甚mih真濟傳教者e5子弟真少人繼承這個工作e5原因lah。」「細子iau2未大漢，咱m7知上帝將來如何ka7 in安排，咱boe7 thang講甚mih；不過無論in將來有做傳道者，抑是做別款e5工，咱ti7這個時攏著好好栽培in對上帝應該有e5使命感才著。」
淑貞講了，中陽不止感激伊e5信心，tui3伊e5手牽--leh，兩人就跪ti7眠床頂祈禱。
祈禱煞，看外面e5窗--仔，tui3東爿射入一條光線，才知天已經光--lah。
x x x x x
今仔日已經是月底--lah，會計羅執事iau2未提薪金來，照以前攏 
ti7月中就會提來，雖然boe7 thang一定e5日期清楚，iau2-ku2 boe7親像這擺經過beh 10日久lah。早起淑貞beh出去買菜，錢袋仔ai3反來反去，chhun 5角銀na7-tiaN7，無法度thang出門；ti7內面行來行去，心內也著急，也祈禱，兩個子敬一、信一直直吵媽媽著趕緊去。「媽媽，今仔日著ka7阮買肉轉--來-ouh，阮真久攏無配肉lah。」敬一khiu2老母e5衫仔講：「媽媽，著ka7我買Tomato轉--來-ouh，」信一也講。「好！好！等一下，媽媽一定ka7 lin2買」
中陽看著兩個子teh吵老母，看了心艱苦，才tui3淑貞講：「我想，著轉來ka7爸爸chhun長手才著。」「M7-ku2 chhun 5角銀，beh an2-choaN2坐車轉去提。」「亦無ma7著寫批叫爸爸寄100箍來。」「Ti7錢iau2未來e5這兩、三日beh an2-choaN2過。」「有影to著。」中陽頭殼khi-khi teh想無辦法，真久才想著。「Ah！明仁兄平時kap咱真好，你先去ka7伊借20箍好--無？」「M7-thang，絕對m7-thang；做傳教者無論如何boe7用得ka7會友借錢，會影響咱e5人格。」「抑是來去ka7同工e5廖--先生借好--無？」「幾日前伊才走來 ka7咱借無--leh，你煞boe7記得。」「羅執事近日得著一個嬰仔，大概是無閒到boe7記得。我來來去in兜，一面看伊e5嬰仔，一面看伊會順續提hou7我 boe7?」「這個辦法好，總是伊e5厝真遠，去koh轉來已經過晝--lah，中晝m7著hou7枵？」「Ma7無法度，我chiah騎車較緊--leh，看會thang轉來赴晝boe7?」
伊e5車tu2仔beh騎出去，羅執事也tu2好騎車入--來。「羅執事平安。」「平安，先生娘平安，」「平安，請入來坐。」淑貞那講那gia5椅，3個人攏入來坐人客廳。「真恭喜，感謝主賞賜你koh得著一個公子，我tu2-tu2 beh來去ka7你拜訪。今執事娘kap嬰仔攏平安houN3？」「感謝主，攏平安。先生娘kiam2是也beh koh生產--lah？」「是--lah，大概 
koh兩月日。」「害--lah，咱教會e5經濟那來那bai2,這月日ka7你拖過chiah久，實在真歹勢；是因為kheng5無夠thang hou7你，去tui3會友e5厝ka7 in 募捐，chiah慢到今仔日。」「Boe7--lah，你hiah-nih無閒，koh hou7你著磨，真多謝。」羅執事tui3紙袋仔piaN3出一堆e5錢，有10箍--e5、5箍--e5、一箍--e5、5角--e5、也有兩角、一角--e5。「來，咱來鬥算，chiah e5是定期獻金，禮拜獻金，也tui3主日學hit爿借來相添，kheng5-kheng5--leh tu2仔好。」「Ah！chiah濟錢，媽媽，咱有thang買菜--lah。」忽然信一大聲喝出來，hou7中陽、淑貞e5面攏紅--起-來。「這月日e5米，一斤是3箍半；4個人160斤，tu2好是560箍，合本俸550箍，攏總是1110箍，你算看有--無？」「M7免，真多謝。」中陽接hiah e5錢就隨時tui3 10箍--e5提10張起來，講：「羅執事，這月日e5十份一奉獻，我續hou7你，真失禮到現在chiah提hou7你。」然後將hiah e5錢交hou7淑貞。「Ah！好！好！an2-ni真tu2好，chia e5錢 thang提來去納本月份e5電費，ka7人欠幾若日，hou7人來催幾若擺。」忽然羅執事e5面變嚴肅起來，親像有話beh講：m7敢開嘴，感覺真歹勢e5款式，真久才講。「林--先生，有一項代誌真歹勢講：m7-ku2是受著長執e5交代，無講也boe7--用-得。」「無要緊，只要做會得到，我願接受lin2 e5意見，請你講。」「羅執事我先失禮，我著來來去買菜，請你hia坐。」淑貞tui3椅仔爬起來。
「好！好！請你無閒。」羅執事tam3頭了後chiah向中陽講：「昨昏真暗，阮幾若個長執ti7穆長老e5厝參詳教會經濟e5問題，in攏感覺著教會經濟chiah困難，m7知你會thang將「辦公費」hit條e5支出想辦法較節省leh boe7?」「這個意思是an2-choaN2，我無甚mih明白。」「譬諭來講：宿舍內面e5用電，親像煮飯用電鍋；熱天用電風；暗時e5燈點真暗，chia e5看會thang較省抑--boe7?」
中陽知影這個意思，若是伊恬恬攏無應：羅執事koh繼續講：「In也講：親像一般e5報紙，或是教會e5 x x報，chia e5咱e5會友攏有人訂閱，chiah麻煩你去in厝看；kan-ta教會公報kap榮光報就好，因為這兩個刊物是咱長老教會無boe7用--得-e5;若an2-ni，一年會thang省幾若百箍，m7知你e5意見an2-choaN2？」
忽然內面e5空氣真安靜，真久中陽chiah真細聲應答。「暗時e5燈點真暗，是我e5桌頂hit支10w e5日光燈na7-tiaN7........我m7知beh an2-choaN2。既然做一個上帝e5奴僕，boe7 thang享受我所有e5權利，我也m7敢加講甚mih。不過lin2應該知影，hou7一個傳教者boe7 thang趕著時代，hit個喪失m7若伊本身na7-tiaN7，整個教會e5喪失koh較大。」這時中陽真激動，那來那大聲，直直講：「我bat聽著某長執親身對我講：近來e5先生、牧師是teh傳肚，m7是teh傳道；看伊內面e5電氣設備，穿插......若kap兩千年前e5主耶穌，行洗禮約翰，或是保羅in比較起來，實在差天到地。M7-ku2無幾日後這個長執koh看著一個傳道先生穿kah真簡單，伊ma7講：做kah一個傳道，無成一個先生扮，伊講道理ma7無人beh聽。你想，beh叫先生是做時代e5落伍者抑是前鋒？ 
這時咱teh高唱『福音不變，時代teh變，傳道著變』e5時代。咱e5長執是ai3我企ti7甚mih立場？會記得我赴任e5時，ai3 lin2 chhoa7我來去kap地方e5各機關首長熟似；lin2講教會m7-thang kap世間參插，後來我家己去chhe7 in，in逐個都真歡迎我傳福音hou7 in聽。我beh請in來講演；lin2講m7免聽hit款俗事。我beh招lin2出來佈道，lin2講代先hou7教會較熱心就好。前擺我beh請咱鄉e5衛生所產婆來對女宣講演家庭『節育』問題，hou7 hiah e5老人大大反對，講我無信仰。我beh開幼稚園；lin2批評我ai3 beh hou7先生娘做保母加趁錢。我beh開補習班，義務教學生；lin2講我是teh展膨風，ai3名聲，有--e5講我是teh做變相e5惡性補習趁錢......我講咱教會著關心社會，服務社會；lin2講我teh傳社會福音。我ti7講道強調信徒應該著用『疼kap服務來建設上帝國ti7地那親像ti7天--nih』；lin2講我teh講新神學，攏無屬靈e5生活.......我m7知beh an2-choaN2做？」講到chia伊吐一個氣。
「林--先-生，請你m7-thang誤會我；tu2-chiah e5話，是我較雞婆ka7你轉達--e5,m7是我e5意思。」「我知影，真失禮；請原諒我e5激動。」淑貞tu2仔買菜轉來，已經11點--lah。「亦無，我較失禮，時間無早，著轉--來-去，」羅執事tui3椅仔爬起來，相辭就轉去。
x x x x x
Hit e晝食飯，兩個子看著桌頂有肉，真歡喜，細漢--e5信一扑phok8仔講：「E晝我beh感謝。」四個人目珠khoeh-khoeh。
「感謝天父，賞賜米糧，koh有肉hou7阮食，靠耶穌e5名。阿門。」
兩個子兒那親像監囚，食kah真歡喜，若是中陽捧hit碗飯起來，看著淑貞e5腹肚，油然目屎流出來，兩個囡仔攏莫名奇妙，四蕊目珠直直ka7伊相，大漢e5敬一ka7老母講：
「媽媽，你ka7爸爸分siuN少物配teh哮a3--lah。」hit時淑貞e5目屎也流出來，若是嘴續愛笑。
Hit e晝無食飯，中陽騎一點外鐘e5車來到市內chhe7伊最好e5老師，最會幫贊伊e5李啟明牧師，見著面開嘴就講：「李牧師，我無法度thang koh忍受ti7這間教會做工；我決定beh申請調動。」
「好，真好，請你講：若有一項事比主耶穌受--著e5 較大，我願意ka7你幫忙。」
「你e5意思是無歡喜我換位。」「會thang an2-ni 講，」李牧師tim3頭，「因為有真濟e5同學攏親像你來an2-ni tui3 我要求過，若是in承受我e5苦勸，攏koh倒轉去in e5職位。」
「M7-ku2 我相信；我若講hou7你聽了後，你穩當boe7阻擋我e5要求。」
「請你講看mai7。」
中陽就用激動koh憤慨e5話tui3李牧師直直講：那親像一個受冤屈e5人tui3法官teh分訴一樣，伊按算坐ti7面前e5老師會kap伊相kap憤慨，若是李牧師聽了不但無動容，反轉哈哈大笑講：「你iau2比張達仁同學較thang感謝，伊hou7眾會友beh趕出去koh幾若月日e5薪金無thang hou7伊--lah。」
比上不足，比下有餘。中陽家己感覺，an2-ni我iau2 thang感謝，心chiah淡薄安慰，m7-ku2伊e5心內iau2充滿真濟疑問，對李牧師講：「為甚mih做一個工人著an2-ni受苦？為甚mih信徒boe7 thang體諒咱kap咱同心復興教會？為甚mih咱boe7 thang享受著時代e5權利？為甚mih咱e5家庭boe7 thang kap in平等e5待遇，為甚mih......」
「請你m7-thang直直講為甚mih。」李牧師斬斷伊e5為甚mih接來講：「Boe7用得問上帝，為甚mih，著對上帝問講：「我著做甚mih？」抑是講：「你ka7我下ti7 chia是ai3我做甚mih？」
中陽hou7李牧師講an2-ni，刺鑿伊e5心，續感覺真見笑，李牧師也無細膩繼續講：「中陽君，今仔日鄉村教會e5境遇，我非常e5了解kap同情，特別是chia e5同工，不過我有3點e5建議講hou7你做參考，請你chiah詳細想看mai7。」
1）做一個青年e5傳教者，著代先自覺chia e5代誌是一定會碰著e5刺帕。M7免講到聖經中hiah e5先知，使徒，特別是主耶穌，就是咱現在chia e5大牧師諸先輩，in e5成功攏是ti7這款e5火焰中忍受成功--e5。總是近來e5工人那親像對這款e5苦難看做boe7慣勢，無應該。我認為愈有這款e5苦難愈會thang顯明上帝對你e5器重。所謂「悲哀e5所在就是聖e5地。」你也知影世界出名e5聖歌：我所受e5苦難，無人知影，----榮耀哈利路亞。
是chia e5烏人tiam3 ti7這款痛苦e5悲哀所唱出勝利e5音樂，所以請你m7-thang抵抗問題。
2）教會boe7進步，信徒boe7 thang了解，經濟e5困難，che是今仔日鄉村教會必然e5現象，所以m7免過頭傷心，只要ti7上帝e5面前盡本份去做就好。咱應該著用同情e5眼光chhe7出原因了解in chiah著。事實上chia e5信徒e5信心或是奉獻，攏無較輸ti7初代e5信徒，不過是心有餘力不足（心餘力拙）na7-tiaN7。我看in真濟信徒e5經濟hiah-nih困難，甚至無thang食，無thang穿，若是看in一年e5奉獻e5數字，非常e5驚人，夠額hou7城市e5信徒見笑，hou7我非常e5感激，所以咱著有份 ti7 in e5艱苦，也是應該--e5。
3）做要緊e5一項：m7-thang逃避使命，絕對m7-thang為著chia e5困難來想beh調動，an2-ni是顯明咱是聖工上e5敗北者。咱teh鼓舞咱e5信徒ti7這個時代著學主e5款式；「Tui3天來到罪惡e5世界做伊拯救人，疼人e5工，甚至將一支殘忍可怕 e5十字架變成榮光燦爛e5記號，所以著ti7這個烏暗e5世間做光，做鹽 e5使命。」事實這個責任tu2仔是咱 tiam3 ti7鄉村教會上帝所hou7咱傳教者今日e5課題。Beh an2-choaN2重新經營這間教會回復親像以前hiah-nih燦爛e5歷史？Beh an2-choaN2矯正信徒e5舊觀念，相kap ti7新時代同負起主e5國？Che chiah是今仔日咱著想、著做e5問題。當然問題m7是hiah-nih簡單，也m7是一時就會thang成功--e5,若是這個時代tu2-tu2是舊e5 beh過去，新e5 teh-beh來e5真空狀態下，正是咱做工e5好機會，咱若會thang突破目前e5難關，排ti7面前--e5是勝利kap成功--lah。我e5話你聽了會了解boe7?
中陽無應：直直tam3頭，面露出笑容，thang知伊一片憂鬱，giau5疑e5心已經hou7牧師e5話衝破。
「牧師，若是an2-ni，目前做要緊e5工作是甚mih？」
「現在做要緊e5工作有兩項：第 1、對外應該想出妙法『傳道』，tu2-tu2照你所teh做--e5繼續去做，m7-thang厭sian7。第2、對內『教育』信徒e5誤解kap成見攏是缺乏教育e5原因。」
「總是若會友根本無歡迎咱，kiam2 thang koh繼續ti7 hia hou7 in無歡迎？」
「我認為只要好好教育，一切e5困難攏beh ti7時間來得著解決。」
「M7-ku2排ti7面前e5生活，問題boe7 thang解決，beh叫人an2-choaN2忍受？」
「是，che是最大e5問題，我teh想應該tui3 3方面來解決：第1、中會應該關心。第2、都市教會也請伸出幫贊e5手來。第3、出外e5會友應該ti7經濟轉來援助母會chiah著，」
「Che是真好e5方法，m7知in願意過來幫贊阮--無？」
「我會盡所會--e5來呼籲這個工作。」
「多謝牧師e5指示，今我無beh逃避主e5使命，願gia5這支十字架，lim這個苦杯來負起時代e5責任。請牧師常常替我祈禱。」
日頭已經落--山，厝內e5電火著起來。暗頓hou7李牧師請了後，伊就隨時離別牧師。
x x x x x
外面雖然暗，路雖然遠，若是伊騎hit張破舊e5自轉車，充滿著未bat有e5歡喜kap向望，直直向厝teh騎，攏無感覺驚惶。伊e5腳那teh踏，嘴那念伊平時所愛念e5一節詩：
Ti7幽蔚風涼e5樹林內，無燦爛e5日光teh照；chhiN凊e5烏影歸日teh罩倚，生命活潑e5記號無人看--著。
xxx xxx xxx xxx
肅靜e5路邊。生出一蕊嬌軟e5花蕊；伊m7驚歹e5環境包圍身邊伊盡所會chheng3出芬芳e5芳味，也展開美麗e5顏色；Hou7過路厭倦e5旅客，得著溫暖in心靈；也放輕in沈重e5腳步。
腳那踏那緊，伊koh想起Dant神曲開頭e5一句話：Ti7我人生e5旅行中，Ti7這個烏暗e5樹林內；我chhe7著我家己。
不知不覺e5中間到厝--lah，厝內e5電火著真光；聽見淑貞teh彈琴教兩個子唱歌。伊企ti7門口，恬恬聽到唱了，chiah用伊e5手扑phok8仔出聲講：「真gau5 唱，真好聽。」
兩個子一個聽著老父轉--來，歡喜到極，走出來hou7伊抱，一手抱一個；in也tui3伊e5頭殼攬leh，一個嘴phoe2 直直ka7伊chim。真久細子信一chiah起頭sai-nai 講：「爸爸！媽媽講beh生一個妹妹hou7阮--neh，咱來禮拜，ka7上帝討較緊hou7咱。」
「著！好！今坐hou7好，來做禮拜。」            
(台灣教會公報第962號，1965年7月)
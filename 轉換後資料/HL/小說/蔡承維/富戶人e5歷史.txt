富戶人e5歷史
蔡承維
Chit-ma2 發財 e5 機會，真正be7少，亦真好遇--著，像株式期米，幾點鐘內，會當chiaN5 萬銀，m7-koh  che 是愛有才調 kap 本錢，m7 是普通人會當眠夢會著。Hia e5 靠毛管出汗趁錢 e5 人，任伊偌有才調粒積，亦 kan-taN 有法度顧三頓 nia7- nia7,beh 親像 he 富甲幾萬 甲 e5  田園，積甲幾百萬錢銀 e5 人，ti7  現此時 e5  社會，講--來是無稀罕，m7-koh若ti7 以早，除了去poah8-kiau2以外，實在m7 知有啥辦法，會當趁 hiah-nih8 大e5 家伙。
俗語有講起：「馬無夜草 be7  肥，人無橫財 be7  富」，koh講：「大富由天，小富由勤儉」，一般大富戶若m7 是橫--來 e5  就是天賜--e5,所以地方上出名 e5  富戶，加減攏有伊一段發財 e5 傳說，有 e5  是怨妒 e5 中傷，有 e5 是浪漫心適 e5 故事。
Che 是 tiam3 山路--nih，kap 轎夫開講 e5 話語，講話中有一寡會使做家己廣告，亦有一寡會使借來起笑--人，m7 chiah beh 將伊發表。講話 e5  人，有前、後、走3個，前、後者就是前、後頭2個轎夫，走就是走街仔仙家己，中央有幾句扛轎人 e5  江湖白，我想是大家定定聽--著 e5 ，所以無 beh 另外註明。
後：做人會得像 lin2 太老（老父），就算值--lah，會有你這款後進。
走：是 lin2 gau5 o-lo2,我亦 be7 曉趁大錢，致蔭伊老大人享福，顛倒害伊不時teh操勞。
後：無影koh8,啥人m7 知，是伊老大人 kau7  操煩，其實大細項代誌伊攏會使免插手--ah 。
走：阮少年人無大才，莫怪伊會 be7  放心。
後：話 m7 是 an2-ne 講，因為 lin2 度量大、心肝好，無啥ai3 chham人計較，所以加減亦有寡拖累，亦有淡薄仔扑損。
前：聽講你無啥 chhun 錢？有這款生理，講--來啥人會相信。
走：所以害著序大人，不時teh操煩。
後：像古大醫生，比你慢幾年才出來開業，這陣聽講田有千外租；羅醫生ma7比你較慢，chit-ma2 ma7起一間大厝，in teh chhun 錢哪會 chiah-nih8 緊。
前：醫生是驚無時行，若會時行，驚伊無錢趁，現此時 chia e5  醫生，啥人像你生理 hiah- nih8 好，就是公醫大人每年有萬外箍好趁，亦無你 e5  信用好。
走：我看人 hit 款趁錢，亦會目khang赤，m7-koh 趁錢另外有趁錢 e5  本頂，我會得大家肯來相chhoe7 大概是因為 be7曉趁錢，假使我ma7 beh來趁大錢，就恐驚 be7 時行--ah。
後：無影koh8,台灣人m7 是講 kan-taN  知影愛錢，be7曉愛寶惜生命，若m7 是藥食了有效，送--人人亦無ai3。
前：總--是做人較 chhin3-chhai2,本難得 chhun 錢。
走：無錢提無藥，這句話我真講 be7 出嘴。
前：原來是無錢 e5因故。Tiau意故 beh 走藥錢 e5  人，有亦真少。──小！鎮路，帶溜  ！　
後：好！小，溜  ！   
走：沿路講話，已經到大崎腳--ah。
前：以前阮 kng lin2太老，伊老大人驚阮siuN食力，到 chia 崎腳攏會落來行。
走：Aih！Peh  這款崎，實在真艱苦，我昨瞑暗睏，腰chiah骨有淡薄仔酸，若無，我ma7落來行，thang 好 hou7  lin2小輕鬆--一下。
前：不kaN當！M7-koh 我是講lin2太老真會體貼--人。
後：Lin2 阿公做人koh愈好，你 hit 時 iau2 細漢，驚 be7 記得--ah，伊老 e5  時陣，逐家愈歡迎--伊，每一遍 beh 去 較遠 e5  所在趁錢，hit 時陣 iau2 無火車，攏是坐阮店--nih e5 轎，伊總--是出街外才kaN2坐上轎，轉--來 e5  時，到街外就落轎，m7- bat 坐到門kha口。伊講：「咱m7 是做官人，ti7 自細大漢 e5 所在轎來轎去，若 tu2 著長輩，實在失禮。」伊是 hiah-nih8 古意，chit-ma2  e5 人，就m7是這款....
前：大無地，小掛角3 ！
後：好4 。
前：小！溜，大步開5 ！
後：好，大步開1 。
看看--leh已經 peh 起來大崎頂--ah，我聽 in o-lo2 阮祖公e5 話，親像是teh罵我，本來無愛 hou7  in歇睏，m7-koh 坐 ti7  轎nih hong5 人搖上 che 一里外長 e5  崎，腰chiah骨煞淡薄仔酸痛，就 ka7  in 講：
走：Lin2 siuN 辛苦--ah，歇一睏才koh 行！
後：歇睏是--m7 ﹖
前：好，垂手2 ！
轎一垂--落來，我就 nng3 --出來，in 將轎徙去樹ng2,各人ka7 披 ti7 肩頭 e5  腳巾提來拭汗，隨 koh 去轎 chiN5 thau2 薰吹來食薰，過一下仔，前chhiam e5 許--仔將 kha3 去薰屎 e5  薰吹，ki2 對頭前山腳向我講：
前：大肚溪就 ti7   hit爿，你看！He彎對北爿 e5  所在，就是船仔頭，日本反 e5 時陣，就是對hit爿渡溪過--來，明明是天意，hit 當時八卦山頂放--出去 e5 大砲，墜落地攏 be7 開花。
後：聽講進前2、3日，就有人看著日本兵，ti7 這爿e5 山頂偷看、探查軍情。
走：往過 e5 人那會 hit 款式﹖隨在敵兵來偵察地勢。
前：走反 e5 時，逐家隨人顧生命，管chhap伊an2-choaN2。
後：往過 e5 人，定定tu2著反亂，hou7災禍蹧躂到有夠 thiam2,顛倒對伊無啥關心。反若來--ah，只顧家己逃生，隨在造反 e5 人chham做官-- e5去做對頭。m7 管代誌啥演變，所以日本反 e5  時，扑算掠準是共款。　　
前：咱當初按算日本仔無偌久亦會走--轉去，啥人想會到 in 會一直 toa3 到今。
後：遇著後叔才想起爹好，台灣人 e5  性真 bai2,以前逐項 hiah 輕省，總be7當滿足，時常反亂。這陣kaN2 koh 亂--一下看mai7﹖
前：好來去koh8!歇久--ah，話講siuN 濟，嘴亦會礁。Ti7  chia  kan-taN 會使 lim牛尿。
後：Mai3 受氣--lah！
走：你看，竹巷張姓去湳仔娶新娘轉--來lah。
後：In 娘--leh，堂堂 e5  大富戶，怎樣專交結這走衙門 --e5。
前：聽講嫁妝有3萬外箍，結這門親成，就較好趁食人勞苦一世人--ah，像咱就是3世人，亦m7 kaN2想 beh 趁3萬箍。　　
In 講話 e5  時，轎ma7 徙來路--nih，我就nng3--入去，in 隨時起肩，iau2 是一路行一路講，be7-su 講話會 hou7 in e5 肩頭較輕鬆，所以一直講續--落去。
後：富戶人 e5  小姐， hia e5 錢我看 kan-taN 有夠伊 e5 所費，一 個查某嫺奉待無夠，又 beh 請一個老阿婆，茶薰食食 to2 一項無講究，衫褲穿chhah to2 一層無 liong7-siong7。我想姓張--e5  所長ma7得無啥好空，顛倒討一個歹名聲，講得妻家財，討衰。
走：是--ah！男子漢 iau2 是家己趁來 e5  錢 較實在，想 beh 娶某來致蔭來享福，歸氣去做緣投。
後：話是 an2-ne 講無m7 著，m7-koh 我看現此時 e5 少年家，iau2 是抱著這款想法較濟，chit-ma2  一四界hou7 人議論 e5 塗厝厝陳--家所招--e5 kam2 m7 是「讀冊仔」，惹著一場官司，iau2 bu2  kah bu7- sa3- sa3 。　　
前：聽講 in 丈姆死了後，所有現銀、真珠、金仔值3、4萬箍。攏總 hou7  伊款--去，chham嫁妝4百石，亦有6、7萬箍，伊 iau2 無滿足﹖人 e5 心肝 koh8!
後：我聽人講，hit個少年人 bat 對人講：「世間只有錢上好。」伊 chit-ma2  kan-taN 看著錢，chhun-- e5 攏放 be7 記，甚mih 義理伊ma7 be7 記得了了，甚mih 名聲伊ma7無 beh 顧。Ah！伊m7 是 bat chham文化-- e5 出來講演﹖Ah！人真....。
前：聽講伊去日本留學，全是為著這層代誌去研究法律-- e5 。
我聽著 in an2-ne議論，實在替現代青年喝冤枉，心內亦感覺見笑--起來，想beh  ka7 話題拖去別位，就想出一個問題。
走：阮(Ng2 )--家 e5  家產實在大，m7 知 in 祖公仔是an2-choaN2經營﹖
前：人講「馬無夜草 be7  肥，人無橫財 be7  富」，大富戶有啥人是毛管出汗-- e5 。
走：Ou5!
後：Chit-ma2  已經是較了尾--lah，10幾年前就真好過，a宗 hit一柱已經倒--去，孽--舍亦 hou7 龜兩了去幾百萬，孝男，總 hou7 人扛去做大豬賣。
走：聽講in hit 口灶對子弟是 an2-ne 主張，m7  hou7  子弟去讀冊，kan-taN 教 in食鴉片，講鴉片若食會tiau5,家伙就顧會著﹖Hah-Hah！你看！因為in無知識，逐年m7 知 hou7人騙去偌濟錢﹖像某某 in 幾人無攏是騙阮(Ng2 )--家e5 錢來做家伙--e5 ﹖
後：『Lan7鳥仔』錢，了了去ma7是應當--e5 。
走：『Lan7鳥仔』錢！﹖是an2-choaN2講﹖
前：你m7 知-- ou5﹖伊知影 kah 真詳細。
走：講！講來聽！
後：我亦是聽人講--e5 ，這有關係著人 e5 名聲，驚有罪過。
走：M7是 an2-ne 講，無影無跡，咱造謠烏白亂講，才是罪過。實在 e5  代誌講--來會使算是講古，無要緊，講！
後：講來話頭長，lin2少年輩，無聽人講--過，較有歲 e5 人，是啥人攏知影，這雖然是僥倖，m7-koh亦有一寡仔天意。
走：是an2-choaN2﹖
後：以前 e5  水圳，無像這陣有紅毛塗會當來護岸，小可落幾粒雨，m7是岸崩就是圳頭歹，所以像湳仔一帶水尾田，是定定無收成。
前：往過人較少，田koh闊作，作田人就無像現此時ai3去巴結頭家，顛倒是頭家ai3去巴結佃戶，所以收無租亦是常在 e5 代誌。
後：往過有橫霸霸 e5 頭家，亦有拗蠻 e5 佃戶，像湳仔一帶全是姓阮(?g )-- e5 ，所以這附近 e5 田園，雜姓 e5 人是m7 kaN2去做。雖然講是佃戶，田就親像是家己-- e5,頭家 beh ai3田租，攏愛看阮(?g )--家 e5 良心。
走：往過kam2誠實這款式，會當搶--人﹖
後：你聽我講！話頭長loh。
下面就攏是後chhiam蔡--仔所講--e5。
He 起家--e5 是 ban5-a2,名叫吉，大家攏叫伊好尾吉。現此時阮(?g )--家新厝東爿he 5甲外地，就是伊起家--e5,本來 hia e5 田是姓黃 e5 業，租尾吉作。Che姓黃--e5主人已經過身，只 chhun 一個寡婦當家，尾吉 ti7  in 頭家be7 死chin3前，納租就無照起工，愈免講 chhun 一個寡婦，伊哪iau2有啥天良﹖寡婦明知是田佃狡怪，若無計較--一下，會hou7 伊欺負到底，結局驚連田亦變做伊--e5,所以就將尾吉 hiam3--來。問伊：
「這冬四界收成攏真好，怎樣你e5粟攏是二槽 phaN3--e5 。而且ma7納無夠額，以前欠-- e5先免講，今年你怎扑算﹖」
「頭家娘！你亦知，阮kam是刁意故﹖Hit tah水尾田 定定食無水，阮亦是了本，叫阮去糴來 hou7-- 你，你亦是不忍心，我亦無本錢，總--是頭家娘....」
「水食無夠﹖水錢年年收去，哪有這款道理，kam2   kan-taN  咱 e5 田食無水，隔璧khut人攏收足額，而且有零五重。」
「冤枉！頭家娘！人 e5 話你m7 thang信，那有這lo7代誌﹖」
 「今年雨水 chiah 充足，是--m7 ﹖」
「雨水過濟受浸，稻仔亦m7好，這一冬就是著水淹害去--e5。」
「M7-koh 田beh 作，愛較有天良--寡。」 
「Aih！頭家娘，你m7相信，有閒請撥一時仔工來去看，田是怎樣﹖稻仔是怎樣﹖就be7 koh講我騙--你。」
黃家這個寡婦，知影空用嘴車盤是無路用，就 hou7 尾吉轉--去。m7- koh 伊已經下定決心：伊想若是無 kek較硬--leh，一定受人欺負，所以有一個早冬，伊探聽著尾吉 e5 稻仔已經割好，大約是曝礁 e5 時陣，就去請來一陣會相扑 e5 工人，家己坐轎到田佃尾吉厝?-nih去。
Che正是尾吉運氣 beh 透。
尾吉看著頭家娘親身來，koh chhoa7來一陣漢草好 e5 工人，早知代誌無妥當，粟已經全部曝ti7 埕--nih，無法度koh 掩蓋，伊只好假好禮，beh 請伊入厝--nih坐，想be7 到 頭家娘這遍真固執，kan-kan  m7 肯入厝內坐，beh 坐--leh等粟曝礁thang過風鼓，尾吉ma7 ku3-chai7 伊去更寮坐涼。
過晝，天頂烏雲密佈，兼有風，西北雨報頭，粟看看ma7 礁--ah，這個寡婦 就命令in 過風鼓，鼓淨就叫工人裝入布袋，尾吉看這款勢，親像m7 肯留一寡落--來，伊 tong3-be7-tiau5--ah，就去哀求伊 e5 頭家娘，講：
「頭家娘！留寡 hou7  阮做米母--lah！」
「M7是ka7你留一大堆？」寡婦ki2 hit二槽phaN3--e5,ka7 伊應。
「Ah！頭家娘，chia e5  phaN3--e5  去飼精牲好--lah。」
「An2-choaN2？飼精牲？你逐年納 hou7  阮-- e5 m7 是全攏這款？將 chia --e5 留 hou7 你是足公道-- e5  。」
「頭家娘！這冬才收成好--一點仔，阮幾個月 e5 工夫，頭家娘！你大人有大量，發一點慈悲，留....」
尾吉一直teh哀求，寡婦煞一直m7 答應，工人kan-taN 顧ka7 鼓過--e5 裝入布袋，尾吉就去搶畚箕，雙方 khiu2- khiu2- lak8- lak8  e5 時陣，pheN2 ──西北雨落--落來，大家才無閒工koh冤家，taN 工徙粟包，佃人 kham3 粟堆，寡婦亦走入去更寮 bih 雨。這陣雨愈落愈粗，無隨歇 e5 款勢。尾吉粟堆 kham3 好，知影頭家娘 iau2 ti7 更寮。Hoan7-se3是驚頭家娘一個人無聊，想 beh 去奉待--伊，尾吉ma7入去更寮。入--去了後，雨落愈大，一粒雨會扑死幾個人，一直落到暗。到半瞑 in 頭家娘想講是雨siuN 大，歹勢叫尾吉出去，就同齊 ti7 更寮等到雨停，這時大概是半瞑後--ah。
你想這個時陣，一個寡婦，一個勇壯 e5 查甫人（尾吉 iau2 未娶某），同齊ti7 寮仔內，in m7 是閹割過--e5 ，啥人kaN保證 in be7 出代誌？有人講是尾吉用強--e5,到底怎樣，ti7  hit 款風雨e5 夜裡，啥人看--見？結局是尾吉隨 in 頭家娘 e5 意，伊就佃戶變頭家--ah。   　　　
前：交纏1 ！
後：好！交纏 2 ，──後--來著實在有寡天意，可見 beh 好額亦m7 是 chhin3- chhai2  就有法度。水尾田慢冬雨水少，播稻仔總無好收成，所以攏是掖塗豆、插蕃薯較濟。
當「爽文反」e5 時陣，反亂 iau2-be7 到 e5 幾月前，百姓之間 e5  風聲已經真緊急，大家攏感覺不安，攏準備走反，獨獨尾吉m7 信，伊原本m7 是貧憚 e5  人，所以田--nih e5 穡頭，猶原照常去作。伊五甲外地 e5  蕃薯插煞無偌久，反亂來--ah，這時陣生命要緊，哪會顧得蕃薯，尾吉無顧人笑，chham in 做伙走反--去。
講起爽文反，實在真悽慘，反亂3、4年，種be7當種，作be7當作，百姓攏食草根吞樹子，有錢無te3去買食，所以餓--死e5 be7 少人。像城內外，亂平，走反e5 轉--來，看著四界攏是死人骨頭，有 e5 歸身排 ti7  眠床頂，逐口灶厝內，草攏生到厝頂，灶空變蛇空，夜婆亦會啄人目珠，走慢 e5 人無留 kah 半--e5。萬生反 e5  時陣，我已經會曉--ah lah，聽講ma7無這遍 e5十分一。
亂平，百姓tauh8-tauh8 仔轉--來，m7-koh田園已經全拋荒(phaN-hng)--去，種作ma7 ai3過4、5月日後才有收成，....
前：小1 ！
後：好，小2 ，──官府 kan-taN 知食錢、收稅，管你百姓死活，雖然生理人運來一寡米糧，當時攏是步擔，接濟未周到，萬項攏起kah 真貴。這時陣尾吉5甲外地 e5 蕃薯，伊走反前所插--e5,注死！3、4冬講無hou7 人偷掘--去，你想！插3、4冬 e5 蕃薯，he是滿田攏是，teng5-teng5-lui2-lui2,掘--起來就是，有 e5  一條一、二『秤』重。Hit 時陣一箍買偌濟斤，你臆看--leh ﹖免著驚，講是真俗，60斤！蕃薯條亦值錢，你想！Choai 蕃薯會當hou7  伊賣偌濟錢﹖
走：Mh！Che是天做成，....
後：人講福至心靈，這陣伊就知影 beh an2-choaN2算--ah。往過 e5 田是真俗，無像 chit-ma2  算升算合，一箍銀若是較水尾會使買著1、2石，田面又闊，舊丈一甲，差不多有當今 e5  2、3甲，尾吉將賣蕃薯 e5 錢，攏總買田，無人知影伊買偌濟，總--是收來--e5 食 be7 了，年年 chhun，伊koh kut力，一年一年，就成做大富戶--ah。
走：Ah！Che是一篇真好 e5 富戶人 e5 歷史。
前：台灣 e5 富戶，逐家伙攏有伊特別 e5  故事，m7-koh到拚毛管出汗、白手起家--e5 是真少。
走：是，就是林老五聽講亦是拐騙tng3客 e5  錢來起家-- e5  。A-tah8-bu2 (阿罩霧)，....
後：講到阿罩霧，講2、3日亦講 be7完，kan-taN  就拚大和尚 e5 代誌來講，亦ai3講一晡。
前：這層事，chit-ma2 講--起來亦會 hou7 人起雞母皮。
走：是啥款﹖Hiah-nih8驚人﹖
前：大和尚 e5  竹圍 hong5  攻破，一家大細10幾人，chau5 kah 一個無留，kan kan一個5、6歲 e5查甫囡仔，無 thai5 --死，活掠轉--去。M7-koh 斬草總--是ai3除根，留一把尾早慢是有後患，in 想：處治囡仔，只有活埋較省費氣，所以囡仔 hong5  chhoa7 到墓仔埔去。窟掘好，叫伊倒?--落去。這個囡仔亦作怪，m7 是講beh 放屎，就是講 beh 放尿，幾若擺倒--落去又koh peh--起來。受主人命令，beh 活埋伊 e5 人，等 kah 受氣--lah，看伊koh beh peh--起來，就用腳 ka7伊踢--落去，順手用鋤頭向頭殼心 kha3--落去，這時陣，青天白日，無緣無故起了一聲雷，這個人亦就 hou7 雷公摃--死ah。
走：哪有 hiah-nih8 tu2好 e5 代誌﹖
後：真真有這lo7事，m7 是亂講-- e5  。
走：後--來neh﹖
後：後--來準煞去。
走：幾10條人命，chiaN5  百甲 e5 田園，就 an2-ne 準煞去﹖
後：幾千萬 e5 生命！一國 e5 土地亦就準煞去koh8,免講che小可仔....
前：蹋步吞1 ！
後：好！蹋步吞。
走：Beh 到--ah，講無幾句話lin2真會行。
前：沿路行沿路講，m7 知影久，hng2!行 beh 一點鐘久。
倒轉去 e5  路--nih，我有一寡lan2,一上轎就睏去--ah，m7 知 in 有koh講甚mih8﹖

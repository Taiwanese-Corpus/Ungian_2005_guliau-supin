KhaN 磨khaN，kam2 be7 tiau5 餡 (下pha)
洪錦田

〈五〉

錦棠e5 生日ti7 春天，in 講好beh tau3-tin7 去「暝遊」來慶祝。M7-koh hit 工明和心情chiok 悶--e5，原來是落雨了e5 草埔a2頂，有人theh8 紅玫瑰排字，na2像beh 講hou7 全學校e5 人chiau5 知。
「錦棠！生日快樂，久長e5 愛！」眾人long2 leh 偷笑，eng5-a2 話chiaN5 che7，講in siuN gau5 弄「戲劇性」e5 勢面……an2-ne boe7-cheng7-boe7 bu2 kah 全學校e5 人chiau5 知。連錦棠ma7 liah8準是i 做--e5，致使有koa2 sio2-sio2 e5 虛榮kap 甜but-but e5 chheng-chhai2。
中晝，玫瑰早to7 hou7 風吹kah 四散--去，明和結頭結面講：「Che……m7 是我做--e5，我坦白講。」
「Iah無，siang2 e7 an2-ne 做？」錦棠有iaN2 chiok giau5 疑。在--來i to明白ka-ti7 m7 是hit 款chiah-ni7 hou7 cha-pou人sahN--著e5 人。明和想beh 接話，又koh kiu to3-tng2--來，頭haiN3-haiN3--leh。
I chiah 失神--著，ui3 chia e7-tang3 看--出-來，to7 像別人ti7 i e5 地頭插1支旗a2，teh chhiang3 聲kap i 做對頭。目前錦棠到底kam2 是i e5 人ma7 oh得講，m7-koh in hong5 號做「班對」chit 個名，ma7 是免cheN3 e5 事實。
錦棠ma7 e7-tang3 諒解i e5 心情，致使事事項項long2 順--i，ah m7-koh 明和總--是感覺有koa2 無對tang5。Chit chan5 tai7-chi3 過了，錦棠知覺--著，in kui 尾是be7-tang3 做夥，原因是有chit8-sut-sut-a2 死結be7-tang3 thau2--開，明和na2 像ma7 明白chit 點。
「我ma7 該退隱山林--a。」明和笑笑a2 講。
錦棠也無koh 窮(kheng5)究，真知i teh  講--e5 是ki2 Chut8 米e5 tai7-chi3。
Chut8 米--e5 在--來靜be7 落--來，又koh ham7 1個社會人戀愛，偷走冊偷走kah 真嚴重。In 愛人e5 BMW tiaN7-tiaN7 停ti7 校門口。有1 pai2，錦棠tng7 著in，Chut8 米--e5 ka7 窗a2 kou2--落-來：「錦棠！Beh 去toh？Goan2 送--你！」
錦棠勉強笑--chit8-下，隨行--開。I 真ge5 hit 個cha-pou人，聽講Chut8 米是i 偷食油chho e5 愛人。錦棠頭殼內想e5 外戀(『外遇』)，是情深e5 1個有氣質e5 cha-pou人。M7-koh chit個cha-pou 人有2蕊利(lai7) 劍劍e5 目chiu，看koan5 無看ke7，灌水腫e5 面容有koa2 豬哥型，i 無了解Chut8 米--e5 e5 眼光。
Oa2 熱--人e5 初初，tu2 是beh 出業e5 時chun7。錦棠khia7 ti7 phun3水池邊--a2 等社團同窗做夥hip相。天氣tng-teh 轉熱，i ka7 頭鬃lang2 tui3 am7-kun2 後束kui 把，頭aN3 落去看水池e5 魚a2。注神當中，ui3 水影內，i 感覺有人liah8 i 金金看，緊suh 1口khui3，hiong5-hiong5 taN 頭liah8 tui3 hit 2 lui2目chiu，是Chut8米--e5！
Chut8米--e5 khia7 ti7 水池邊hit peng5，日頭光chhia5-chhia5 倒chhio7 i e5 身影，像khong7 1 ian5 金tang-tang e5 金khou。I tiaN7-tioh8-a2 tiaN7-tioh8，liah8錦棠金金看，離i 無遠iah8 無近。錦棠看i iau2-siu7-a2 sui2，sui2 kah ka-ti7 e5 神魂險a2 去hou7 siap8--去。I 真知chit chun7 to7 是後日a2 長久e5 記ti5，i beh ka7 chit 個面模a2，重重ut印ti7 性命當中，i lioh8-a2 nih目--1-下，忍著心頭酸澀、kiong7-beh lin3--落-來e5 目屎。
Chut8米--e5 用1種平時a2 m7-bat 講--過e5 腔口開嘴講：「看你--ou，chiah-ni7-a2 sui2，你kam2 知我an2-choaN2 e7 來chia？To7 是……為著你所致……一直to7 是你……」
錦棠聽chit號話有lioh8-a2 反常，面腔koh-khah 反常。I tiam7-tiam7-a2 kap Chut8米sio 相，m7 敢有siaN2-mih 舉止行動。Chit款tiam7 靜e5 氣氛，hou7 i 心肝底溢來溢去，溢起感情e5 水泱(iaN)，1湧湧leh sio kheh，一時的連喘khui3 to chiaN5艱苦。
社團同窗--e5 出現，一切long2 恢復正常。Chut8米--e5 tihau故意避--開。Che是目nih-a2 e5 tai7-chi3，致使錦棠teh giau5疑i 有出現--過-無？Kam2 有講hiah-e5 話？An2-ne 失神有--chit8-khun3-a2，i 一直teh 想，設使若無別人出現，Chut8米e7 講siaN2話？做siaN2？Kam2 e7 踏oa2 來ka7 lam2？
出業了後，隨人士農工商。聽講Chut8米--e5 kap 1個留學生對看，半年後到美國成親。又koh 風聲講in 無成親，kan-taN 送tiaN7 nia5，去到美國隨解除婚約，i koh ham7 1個開食堂e5 台僑結婚--a。錦棠ma7 受親chiaN5 朋友e5 鼓勵，認真對看。
I 一直感覺ka-ti7 e7 結婚，甚至ti7-leh kham2想，有1工kap Chut8米sio tng7 頭，2人long2 是中年婦人人--a，ka7 peN5-a2 是同窗e5 si7細a2 講：「Ah lin2 知iaN2--無？斯當年母--a2 goan2，ma7 是bat 做過同窗--e5 neh！」
帶含情深款e5 肉bun2-a2笑，無koh 想--落-去，chhun e5 tai7-chi3 是度日子當中e5 祕密，m7-koh 現此時to 也無hiah 緊要--a。
錦棠誠心誠意kap 人bak過幾na2 pai2戀愛，long2 有頭無尾，Khah講to khah8 ti7 對方有求婚e5 意思，to7 tai7先teh 小心思量，chit 個cha-pou人kap chit款生活，kam2 chiaN5實是我beh tih8--e5 neh？Sio2-khoa2 想--chit8-下，結局答案是──無gian3。
30歲過了，i 換心肝teh 講，所有e5 戀愛long2 ti7 情愛小說內底講--過-a，chit世人的確be7 去愛siaN2-mih人--a。
三時有chun7 猶原e7-tang3 聽著俊美(Chut8米)e5 消息，說講in ang 有外戀，i 要求beh 離緣，in ang m7 肯，雙方吵kah kui 條街a2 chiau5 知。為chit 個原因所致，Chut8米--e5 chhoa7 2個gin2-a2 tng2 來台灣，現此時toa3 ti7 後頭厝，錦棠chiah 知tang時a2 i也有2個gin2-a2--a。
Che……一切long2 hong5 感覺chiok 奇巧--e5，萬項to像teh 放煙火--leh，看to chiok sui2 chiok sui2 e5 煙火，m7-koh 隨toh8 隨hoa--去，所有e5 回想，long2 是錦棠ka-ti7 加想--e5-lah。I 有1款失落e5 感覺。同窗--e5 講，Chut8米--e5 si3-ke3 leh 探聽i，ah錦棠對i 是無意a2無意，態度chiaN5 冷淡。
尾--a2 有人ka7 講，Chut8米--e5 離緣--a，無kap in ang 分美國e5 財產，爭贏2個gin2-a2 e5 監護權。Tng2來台灣，暝kap日拚勢than3錢，過了chiaN5 食力。大概是愛情e5 苦湯食有夠che7，驚koh liau5落去情愛e5 刀山劍海。I 又koh 探聽錦棠e5 生活狀況，koh i iau2 是獨身--無？
現此時明和也beh 成親--a，i 到taN iau2-koh 單操一個。錦棠免想ma7 知，是siang2 teh 探聽--i，ui3 高中時chun7 to7 是kang7 1個人，chit-ma2 猶原kang7款，是鄭俊美(Chut8米--e5)。

〈六〉

去南投chin3前，錦棠去電頭毛店siat-toh頭毛，交帶頭家tioh8 做khah 少年款--e5。師傅ka7 提議，上好ka7 頭毛ka khah 短--leh，phah hou7 薄phiaN2 貼ti7 頭殼碗頂，有koa2 中性koh 青春e5 打扮。
I 無提說siaN2，據在頭家hoat8-loh8。看--來猶原是gin2-a2 面，m7-koh 是1個khah 熟頭e5 大han3姑娘a2，歲月hou7 i 加真lau2-tau5。I an3 鏡--nih 看見1對lioh8-a2 孤單寂寞e5 目chiu ka7 ka-ti7 講，he kam2 是我e5 目chiu？我e5 目chiu……
Ham 許亮惠食中晝chin3前，許亮惠liah8 i 相1遍lang3-thang3，chiah 認出是i。
「Aih-ioh-oeh-ah，an2-nia5--oeh，ka bai2--去-a-lah，na2 狗khe3--e5。」
「特別siat-toh--e5！」「是houhN！」斟酌ka7 chin5，iau2 是有tam7-poh8-a2 無妥當。
「Mai3 講為beh hou7 我死心，to7 ka7 頭毛ka hiah短！」錦棠無chhap--i，猶原做i 食kah suh-suh叫。許亮惠ti7 食堂teh 點菜，確實老江湖，湯頭、菜色、口味long2 一等一；koh 再頭毛ka短，心情加chiok chheng-chhai2--e5。
明和--e5 喜宴用辦桌e5 方式料理；自大han3了後，to7 m7-bat 食過辦桌--a，i 有夠siau3念庄kha hit款kau7濁e5 人情味。坐公路局e5 車到南投落車，chiah koh盤chin3前約好，陳--家親chiaN5 e5 車赴喜桌。
Chhim2 落車to7鼻著khian3-phang味1 chun7 1 chun7 溢--來，同窗--e5 做案內隨踏oa2--來，chin5 kui pou 久chiah 認出是i：「天a7！Oah！Che 是siang2--lah？像仙女下凡neh！Oah！Tang時a2 是作家明星--ou！險險a2 認be7 出--來！」講kah 錦棠心肝底ngiau-ngiau！
1陣gin2-a2 穿sui2-sui2 teh 走sio jip，1個滴滴han3-a2 e5 cha-bou2-gin2-a2 一直ng3 錦棠chia 踏oa2--來，錦棠看m7 是勢，緊beh 閃--開，nah 知kha手無hiah liu2-liah8，顛倒去kap cha-bou2-gin2-a2 sio pong7，pong7 1下險翹翹倒，chit個cha-bou2-gin2-a2 有iaN2 chiaN5 liauh-kiauh，用chong5--e5，錦棠緊ka7 牽--起-來，順續ka7 poaN7-poaN7--leh。「Aih8-iah！M7 tioh8 khah 細膩--leh……」話tu2 講煞，gin2-a2隨走kah 無尾liu--a。
錦棠lok-song7 lok-song7 頭le5-le5，又koh 感受著有1款注神e5 眼光一直射--過-來，kan-taN 有1個人有chit種眼光。He 是有溫度--e5，hou7 i 感覺燒熱；kan-taN 有1個人有chit 種眼光kam5 著聲音--e5，i 聽見--e5 是寄望e5 喊(hiam3) hoah。
錦棠giah8頭看見Chut8米--e5，論真i m7 是看見，是感覺nia5。遠遠有1個cha-bou2人e5 形影，lioh8-a2 肥腰，面--nih e5 神采kap 清秀完全無--去-a。I e5 長頭鬃盤做1粒頭毛龜，鬢邊垂2穗無該當有e5 白phu2鬢角毛，i 不ji7 過30 thong2 歲nia5。Chit幾年來，到底tng7著siaN2 大條tai7-chi3？Nah e7 ka7 i 拖磨kah an2-ne-siN？
Cha-bou2-gin2-a2 走過去teh 喊「Mah！」Oah，是Chut8米--e5 e5 cha-bou2-kiaN2。
Chut8米--e5 牽tiau5 gin2-a2 e5 手行oa2--來，行到錦棠面頭前講：「叫a姨！」「A姨好！」Cha-bou2-gin2-a2 喊kah 真甜。「乖！Chiok kou2-chui--e5！」錦棠chhun 手ka7 做chit8下a2 搖嘴腮，隨koh kiu to3-tng2--來，i e5 手cheng2頭a2 露出tuh-chhoah。
「10年--louh！Lan2 to也10年無見面--a！」Chut8米--e5 語氣沈沈。
Chit chun7 i e5 目神加koa2 穩重kap 鎮靜，gin2-a2 bun3開老母e5 手，做i chham gin2-a2伴去sng2--a。
「Che 是第幾--e5？」錦棠liah8 gin2-a2 做題，無，m7 知beh 講siaN2-hoe3。
「第二--e5，in 大兄是穿紅角花a2 oai-sia-chuh，真giat8！」
Chut8米--e5 chit chun7 e5 笑容有seng5 1個做老母--e5，m7-koh tng i e5 目神面對錦棠，猶原是綿綿e5 眼光波直射--出-來。
「你e5 身樣，kap 我teh 做夢看--著-e5 kang7款，有1項無kang5，是……」Chut8米--e5 大大suh 1口khui3。
「錦棠，你比khah早加chiok sui2--e5 neh！」Tang時a2 2人e5 感應nah e7 chiah-ni7 靈通？Long2 無chah8無隔，tu2 teh 想nia7-tiaN7，無gi7-gou7 i 也kang7款an2-ne 想講……
「Ah，你好--無？」錦棠問。
「你看我，未老先衰--a，m7-koh iau2 算be7-bai2，現此時chiah知ka-ti7 是leh chhong3 siaN2 tai7，m7免koh 苦苦teh chhoe7--人-a！」做招待e5 同窗ka7 錦棠giu2 去看chit 對新人，oat8頭對Chut8米--e5 講：「Liam-mi 隨ka7 人還--你-ou……」
明和西裝合軀koh chhio，舉止話語iau2 是大na5喉khang，看見錦棠to7 滿腹歡喜，緊hoah hip相師1張1張續leh hip，了後細聲ka7 講：「我想beh kap 你hip結婚相，想10年--a！」
「我beh 來去tau5 hou7 lin2 bou2 聽……」講煞，oat8身隨行--開。
明和jip 2步，聽見錦棠對新娘講：「明和是1個chiok 難得e5 cha-pou人，你真有眼光。」
「我chiok kah意你寫e5 小說……」新娘chiaN5 歡喜teh 回話。
Chhoe7 1個lang3-phang7，明和問：「有看--著-無？俊美chhoa7 gin2-a2 來--liouh！」錦棠tim3 頭。
明和加chhek 2步聲說壓低，急急a2 講：「I 料kioh是lan2 e7 做夥，koh 一直ma7 an2-ne ng3望，aih！我該an2-choaN2 講--leh？有iaN2--ou……錦棠，你有想--過-無？Chiah che7 年--a，你為怎樣到taN iau2 chhoe7 無"心" e5 oa2靠？你想--過-無？你是獨身a2，俊美ma7 是，hoan7-se3 是天意，lin2 to行hiah 久--a，總ma7 ai3 有情人chiaN5 做……」
「你ti7-teh 亂講siaN2 oaN2-ko？」錦棠ka7 chaN2 話，目chiu thian2 kah 大大lui2直ka7 gin5，beh hou7 知i taN leh siuN7-khi3--a-loh。
「無--lah！」明和笑kah chiok gai7-gioh8：「我ma7 是聽人講--e5，講lin2 sio愛chiaN5 久--a。」錦棠be7-sai2 得應嘴，kan-taN gang7-gang7 thuh ti7 hia，頭殼內白茫茫，kam2 講kui 天下e5 人long2 chiau5知--a？Kan-taN 瞞i 1個？Siang2 瞞--i-leh？Tioh8--lah！高中時a2，Chut8米--e5 初初teh 探聽--i，i to7 ka7 hou3 to3-tng2--去，講i 認m7-tioh8 人，想真，Chut8米--e5 無認m7-tioh8，是i ka-ti7 無beh 承認nia5。
「你做生日hit pai2，我thiau-kang提早到學校，tng7 著俊美用玫瑰teh 排字，我to7 看出出--a。Iau2-koh 有chiok che7 chiok che7 tai7-chi3，你ka-ti7 ma7 ai3 明白……」明和續落講：「To7 是講--m7！Hoan7-se3 i chit 世人注定無法tou7 chham cha-pou人生活做夥，che……long2 是你所致。」
我ma7 kang7款無法tou7 chham cha-pou 人生活做夥，kam2  講che ma7 是i 所致？錦棠感覺心肝底有1種講be7 明白e5 痛疼，hiong5-hiong5 清醒。Koh 再見著Chut8米--e5 e5 時，na2 像隔1世人chiah 久。


〈七〉

「有看著明和--無？我聽講i beh 結婚，liah8準是你--leh！」Chut8米ka7 講。「Goan2 本底to7 無su3 配。」錦棠講。
「Ah，你--leh？」錦棠變kah chiaN5 在膽，to7 講：「你kap siang2 是1對？」
Chut8米--e5 目頭一時的起結結，che 有iaN2 洗面去礙著鼻--a！I 看錦棠thiau-lang7 e5 體格，穿chhah 有夠時行，chheng-chhai2 e5 面容chiok 得人thiaN3--e5，ka-ti7 na2 像hong5 chhuh 燒e5 目神，緊ka7 頭oat8 去邊--a2。
「我來去看gin2-a2--chit8-下！」I 行2步又koh 翻頭：「我駛車來--e5，等--chit8-下tau3陣tng2 台北。」
Chut8米--e5 e5 cha-bou2-kiaN2 無食to7睏--去-a，起行chin3前，i 先chhoa7 後生去si-si (放尿)，ka7 cha-bou2-kiaN2 tan3 hou7 錦棠。Cha-bou2-gin2-a2 sio2-khoa2 濕汗，頭tu2 ti7 錦棠e5 胸前，kiu-kha kiu手teh睏，錦棠m7-bat io kiaN2 過，感覺心適。
後生sng2 了thiam2--a，to7 乖乖a2 peh 入去車內，cha-bou2-gin2-a2睏tng 落眠，一直hou7 錦棠抱--leh。「I睏kah tng 好勢，kui-khi3 hou7 我顧好--lah！」
Chut8米--e5 笑bun2-bun2 teh tim3頭：「An2-ne 你kam2 be7 siuN phaiN2 tng2？E7 thiam2 to7 ka7 gin2-a2 khng3--落-來。」
「Be7--lah！Che gin2-a2 chiok 有人緣--e5。」I 開車門hou7 錦棠坐--入-去，thiau-kang 想beh tah oa2 i e5 身軀，hit 種感覺又koh 來--a，感覺Chut8米--e5 想beh ka7 lam2 an5 e5 慾望真強，to也chiah 久--louh，chit 種感覺iau2-koh chiah chhiN-chhioh。M7-koh Chut8米--e5 無ka7 khap8，koh 真細膩lang3 1大phang7，ka7 cha-bou2-kiaN2 khng3 ti7 頭前座。錦棠tiam7-tiam7 坐--leh，有koa2 gong7神teh 想，na2像了解情感--a，m7-koh 現實又koh 是1場夢。
車，穩穩ti7 省道teh 走，沿路chiaN5 平靜。
「Chit幾年你過了無khuiN3-oah8 houhN，聽講你兼chiok che7 khang-khoe3 teh 做？」錦棠起鼓，phah破tiam7 靜ka7 問。
「Che……無算joa7苦，我e5 頭毛ti7 前2年離緣e5 時chiah tng2 白，料kioh是keng be7 過--a。現此時iau2算phou2-phou2-a2，過ka-ti7 想beh 過e5 日子，是講……無gi7-gou7 e7 ti7 chia tng7 著你，天公伯--a2 對我be7-bai2。」
錦棠e5 手lioh8-a2 起涼，i 無愛koh 等--a。
「你有siaN2 話beh 對我講neh？」
Chut8米--e5 phang2 車盤hoaN7 kah 真在，目chiu 顧看頭前，喘khui3 大suh 大pun5。「我想--過-a！」Chut8米--e5 講：「我想chiok che7 kai2--e5，tng 我孤單寂寞e5 時chun7，ti7 他鄉外里leh long7-liu2-lian e5 時chun7，kap hit chun7 teh-beh 生產，ka-ti7 1個下性命駛車去醫生館e5 時chun7，我long2 teh 想--你。想講有1工，若準tng7 著你，是beh 對你講siaN2-hoe3？講chiah 久e5 時間，我一直leh 做1項tai7-chi3，to7 是離你遠遠遠，遠 kah 去kap 別人戀愛，去做別人e5 bou2。我一直想，有1工我e7 ka7 你講，m7-koh 今a2日kap 你見面soah 講be7 出嘴。看你chheng-chhai2 e5 面模a2，過了kaN2 be7-bai2？比我所想--e5 khah 好，根本免需要人照顧，我m7 知beh 講siaN2……」
Cha-bou2-gin2-a2 無tiuN-ti5 cheng-sin5，看見生hun7面soah 起hau2;錦棠輕輕a2 ka7 tah，溫柔a2 chim i e5 手，an2-ne leh ka7 惜。Chut8米--e5 面閃--開，m7-kam hou7 錦棠看著i目kiN5 kam5 目屎。
「論真，我m7是你想--e5 hiah 好，ah，你ma7 落災……」錦棠na2 講na2 loah8 gin2-a2 e5 頭毛。
「舊年，我e5 子宮手術--過，荷爾蒙(ho-lu2-bong2)食了後，人soah kui 個坦橫大，變kah 像紅毛塗桶。我滾絞chiaN5 久，thang kap 你見面--無？後--來想想--leh，che ……人變身樣--a，ma7 無siaN2 kian3-siau3，設使若e7 見著你，m7 知beh joa7 好--leh。」
車peh chiuN7 高速公路，交流道電火真光，看路加真清，2人chhiang7 tu2 chhiang7 chit8 oat8 頭，soah sio相。「高中時chun7，影戲館hit個cha-bou2學生是我--lah！」錦棠講。
「我to7 知--ou！」
「你nah e7 m7 來問--我？」
「Hou7 你真為難我m7-kam。」
「你siaN2-mih時chun7 知iaN2--e5？」
「大概a2 比你知iaN2 khah 早。」
「此--去你有siaN2 phah 算？」
「你是講an2-choaN2過日子是--無？ChiuN7 山1工，落海ma7 1工，gin2-a2 真緊to7 大han3--a，若準後日a2 你猶原孤單1個，hou7 我來照顧--你，hou7 你有家e5 感覺。Kah是人，long2 be7 堪得孤單--得。」Chut8米--e5 講。
「為怎樣tioh8-ai3 等到後日a2？Lan2 kam2 等無夠久是--無？」
「Chit chun7 我e5 狀況無joa7 好，恐驚e7 tham7-thui7--你。」
「Kah是an2-ne，無，hou7 我來照顧你kap 你e5 gin2-a2，我做e7 到。」
Chut8米--e5 想beh 拒絕，m7-koh 講be7 出嘴，原因是錦棠chhun 出1支 手moa ti7 i e5 肩kah，另外1支手ka7 gin2-a2 lam2 an5-an5，根本to像1家口a2--lah！
錦棠有1種chhoe7 著「家」e5 安定kap 幸福e5 感覺，雖是講tng2 台北e5 路iau2 真長，未來e5 路kang7款ma7 真長…………
□






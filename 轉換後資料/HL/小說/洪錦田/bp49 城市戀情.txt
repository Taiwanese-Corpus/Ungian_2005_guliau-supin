∮愛情ham3-kou2
城市戀情
洪錦田
「Oa3!時間teh 過na2 像倒瀉水--leh！幾年a2 無看見，gio5--e5 講hoah beh chhoa7-bou2--a。」許逸林接著in gio5--e5 (黃逸華) 紅帖a2 了後，心情感慨萬千。I 真知oan-na 會去，也都tak8-e5 long2 是ti7 kang7 庄--e5,i 又koh 人e5 叔伯姊--a2,無去kam2 會煞--得。若想著會kap 彩茵見面，心肝頭就chiaN5 沈重koh chiaN5 gai7-gioh8,按算講禮tan3--leh beh 緊soan，khah be7 ut-chut。
I kap 黃逸華，平a2 是大學時chun7 e5 同窗--e5,in 在來long2 叫「gio5--e5、gio5--e5」叫慣勢--a。出業了後，逸華ka7 講i beh 出國讀冊，想be7 到時間teh 過hiah 緊，目1下nih……
逸華kap 彩鳳留學完成了後，隨tng2 來故鄉──台中。隔tng2 月，khioh 1個好時日，就ti7 台中市內，chhoe7 1間khah 細間e5 飯店，舉行婚禮；這pai2,kan-taN 請1-koa2 平時a2 khah 有teh 來去e5 親chiaN5 朋友nia5。
「逸─林」，彩茵看逸林ka-ti7 1個，tiam7-tiam7 坐ti7 壁角hit 桌，i 就踏oa2 去kap i 相借問。
「你nah 會無beh 過去ham5 人pho3-tau7,kam2 講有心事是--無？」
「我kan-taN 來chia ka7 gio5--e5 祝賀--1-下nia5,無按算beh 食桌，小sim7--1-下，liam7-mi7 就beh 走--a！」
逸林目頭結結，細聲應i 講：「彩茵！Lan2 e5 tai7-chi3,我看到chia 好踏tong3-a2--a-lah！Tak8-e5 好來a2 好去。」話1下講煞，就爬起身beh 行--出-去。彩茵踏大hoah8,緊ka7 giu2-tiau5--leh。
彩茵1時e5 鼻頭起酸，目屎kam5 目kiN5，好嘴ka7 kou-chiaN5 ：「逸─林，mai3--得-lah！我求你好--m7?Mai3 koh 提起beh kap 我離開e5 話好--無？我chih-chan3 be7 tiau5--a，我be7-sai2--得無你--e5-lah！你kam2 知……」
「你mai3 亂主lu5 好--m7?」逸林1時起mai2-chhoah，出大力用手ka7 poe2 掉，口氣踏chiaN5 重，ma7 kang7 款細聲a2 ka7 講：「Mai3 an2-ne giu2-giu2 lak8-lak8,phaiN2 看--lah！彩茵──，你kui-khi3 tng2 去做你e5 頭家娘khah tioh8。劉夫人──，此去lan2 就田無交水無流--a，mai3 koh an2-ne ko5-ko5 纏。過去kap 你做夥hit-cham7 日子，chiaN5 hou7 我oh 得做人，頭taN be7 起--來；我beh tih8--e5,是會tang3 kui 路透流e5 情人，m7 是像你這款chiah 貴氣koh 有翁e5 cha-bou2人。講真--e5,我無beh 按算1世人，過著ng-ng-iap-iap be7 見得人眾e5「牛a2」生活……」講煞，頭連oat8--1-下ma7 無，就做i 行--出-去-a。
有1工，逸林ui3 圖書館tng2--來，ti7 門kha 口，tu2 著chiaN5 久無見面e5 彩茵。彩茵un5-liau5-a2 行tui3 i chia 來，面肉消廋，語氣kam5 koa2 哀怨，輕聲細說ka7 講：「你kam2 有eng5?Kam2 會tang3 chak-cho7--你-1-下？」
逸林liah8 i 看--1-下：「ChiaN5 失禮，厝--nih 也無整理，無siaN2 方便請你入來坐koh……」
彩茵ka7 tim3 頭，有--hiah-久-a2 chiah 講：「劉申鈞自殺--a……」
逸林聽1 下，tioh8 1驚，問講：「SiaN2-mih 時chun7 e5 tai7-chi3?」彩茵鼻頭管又koh 起酸，目chiu ham-ham，目屎也chhoah--leh lian3-lian3-ko7,chheh 氣講：「是ti7 我kap i 簽離緣書e5 過tng2 工，我心情chiok ut-chut--e5,toa3 飯店1禮拜。Ti7 hit-cham7-a2,我peng2 來phak 去，khah 想都想著申鈞，i kap 我做這10外年e5 翁bou2,chiah-e5 li-li-khok-khok e5 生活，就想beh phiaN 去ka7 看mai7--leh！無議悟，無看無tai7-chi3,1去到地(te3)，申鈞都已經食愛khun3 藥a2自殺--a……」
彩茵目屎忍(lun2) be7 tiau5--a，na2 拭na2 講：「Ti7 ka7 送醫生館e5 當中，ian7-na7 teh ka7 緊救，i iau2 是m7 知人。到醫生館e5 時，先生koh ka7 i 做10幾分鐘e5 緊救。結局……結局ma7 是無效……」
逸林聽了，tu5 kui 半pou 講be7 出話。I 做眠夢ma7 想be7 通，彩茵會kap 申鈞離緣。Iah 申鈞soah 做出這款gong7 tai7-chi3……有--hiah-久-a2,逸林chiah 開嘴講：「這層tai7-chi3 e5 責任，算在ti7 我。頭起先我就無該當侵入lin2 e5 婚姻，kap 你熟sai7 了後，感情soah 愈poah8 愈深……頂日a2 我目chiu 皮一直chhoah，有1款phaiN2 吉兆e5 感覺！設使講若m7 是an2-ne，這層tai7-chi3 ma7 be7 發生，我真該死，我……」自責e5 話講未煞，彩茵隨ka7 斬話cham7,講：「M7 是這lo7 關係，這層tai7-chi3 nah 會sai2 怪--你-neh？Che 一切long2 是我造成--e5……」逸林頭搖搖--leh，並無koh 開嘴。
彩茵看i 面憂面結，看gah 心肝底chiaN5 m7 甘，1款cha-bou2人e5 本性就浮--出-來，細聲ka7 安tah 講：「你thai3 koh 想想hiah che7--a-lah，bin5-a2-chai3 你來goan2 tau 1-choa7 好--無？申鈞去了後，有koa2 tai7-chi3 tioh8-ai3 你ka7 我tau3-saN-kang7……」
逸林phaiN2-se3 koh 推(the)，就tim3 頭ka7 答應。
過tng2 工，逸林去到地，感覺chiaN5 奇怪，這個時chun7,厝--nih e5 使用人kap 管家，ma7 該當ai3 起床--a，nah 會放空營？Kui 厝間靜悄悄。
這當chun7,i ka2-na2 有去鼻著1-kang2-a2 chiok 重e5 gas 味，心肝頭致覺著大事不妙--a。I 緊jim5 出彩茵交hou7 i e5 另外1 副鎖匙，1下ka7 門chun7--開，oa3……be7 得--a！Kui 厝間全gas 味。I 緊禁氣，提手巾a2 am 嘴，續--落na2 行na2 ka7 會tang3 thoah 開e5 門、窗，先thoah 開1~2扇a2。Koh 來就緊chong5 tui3 灶kha kap gim5-chiN5 埕(『陽台』) e5 gas 桶禁掉。落尾手，緊ian7-na7 thoah 開窗a2 門，ian7-na7 行tui3 彩茵e5 房間內，看著彩茵kui 身軀人妝sui2-sui2、穿sui2-sui2,the ti7 phong3 椅頂，面toa3 笑容。Phong3椅邊--a2 留1張phoe，beh留hou7逸林看--e5。
逸林看都無ka7 看，緊用手機a2 kha3 119。無joa7 久，ouN7-iN…ouN7-iN--e5 隨到位。1台白車(救護車)、1台警察車，白車e5 救護人員，kha 手chiaN5 liu2-liah，隨ka7 彩茵送到就近a2 e5 醫生館；逸林也hou7 警察車載到警察局問話，現場留2個警員toa3 teh 採證。Iah m7-koh，soah 無看見證人，原因是──彩茵ti7 chin3 前1工，ka7 使用人kap 管家long2 辭辭掉--a。Ti7 警察局e5 時chun7,彩茵寫hou7 逸林e5 遺書，警察ka7 tau tiau5--leh。
Phoe(遺書)是an2-ne寫--e5:

「逸林：
Che…是我所寫--e5 上尾--a2 e5 1張phoe。我想beh ka7 你講，現此時tu2 是半暝a2 3點，我這chun7 ka-ti7 1人the ti7 phong3 椅頂，無人會ka7 我chak-cho7;厝--nih 是hiah tiam7 靜，我e5 心情ma7 chiok 平靜。申鈞去--a-lah，hou7 我曉悟著失去愛--我e5人，我無勇氣koh 再活--落-去-a。厝--nih e5 使用人kap 管家，我long2 ka7 辭掉--a。
這間chiah 大e5 厝間，chit-ma2 kan-taN chhun 我這個悲哀e5 女主人nia5。我望你會tang3 ti7 chai2 起7點來我厝--nih，原因是hit 時chun7 你iau2-koh 會tang3 看著我，sui2-sui2 e5 樣相。我bat 講--過，我會tang3 為著beh hou7 你幸福，甘心來犧牲我ka-ti7。M7-koh，我chiok m7 願看見你kap 別個cha-bou2 teh chim-chim-lam2-lam2。若準講你堅心beh kap 我離開，an2-ne 我寧可來去死……死死--leh khah 快活。雖是講我無法tou7 用身軀，要求你久久長長來陪伴我，iah m7-koh，上無，我目1下kheh，我e5 靈魂會te3 ti7 你身軀邊，自an2-ne 陪伴--你kong…！
彩茵絕筆」

* * *

台中市大雅(Tai7-nge2) hia，這cham7-a2 起chiaN5 che7 販厝。Ti7 某1棟販厝e5 門口埕，有1個真kou2-chui koh 活骨e5 cha-pou gin2-a2,toa3 hia ka-ti7 teh sng2 球。Ah 厝hia e5 女主人tu2 tih-beh 開phoe 桶，jim5 in tau e5 phoe。Ti7 kui-thah8 phoe 內底去iaN2著1張ui3 國外寄--來e5 phoe，phoe-long5 頂面有1個chiaN5 熟sai7 e5 名──許逸林。
I na2 拆phoe 殼，na2 一直翻頭想；想起10幾年前e5 tai7-chi3。Hit 種情景na2 像人teh 講e5 恩怨情仇，ti7 i e5 性命當中，起起落落，tiaN7-tiaN7 有koa2 水lian7 花蕊ti7 心肝iN2-a2,ek8 來ek8 去。這款e5 情感，又koh na2 文藝影戲e5 劇情。落尾a2 i 揀e5 路，i 揀--著-a。I 對hit 款心性無特定e5 戀情，已經chhin3 心kap 放手--a。這款e5 回想，有影lu5-ka3-ka3……「算--lah」，先看phoe chiah koh 講……。
「彩鳳：
你這chun7 好--無？我現此時ti7 日本e5 Yokohama(橫濱)，chiah-e5 風景be7 bai2。Khang-khoe3 路--a e5 關係，致使我tiaN7-tiaN7 ai3 走世界各國。Iah m7-koh，我e5 心內iau2 是感覺台灣上sui2,原因是hia 有你ti7--leh。
當初我堅心beh 離開--lin2,會1下真--e5,也是無想beh hou7 你e5 婚姻，kap 彩茵行kang7 款e5 路。M7-koh 我e5 心猶原對你有意愛。我真知你be7 去反背逸華，hit 當時你有對我坦白--過-a。經過這幾年來teh chim-chiok 想，我承認hit-chun7 少年bong2-tong2,有chiok che7 tai7-chi3 kha 步踏差--去。Chit-ma2 我也改chiaN5 che7,做tai7-chi3 加真tiam2-tin5。
前--a2 無joa7 久nia5,我娶Yokohama e5 姑娘a2 做bou2,是人紹介--e5。媒人講i 是透種(ai-nouh-khouh) 日本人(台灣骨，a本a2 皮)，i ma7 有你hit 款chhin3-sui2-a2 chhin3-sui2 e5 鼻目嘴，che……hoan7-se3 是我對你e5 情感，ka7 tou3 過i e5 身軀邊頂--liah。
我kap i ti7 kang7 間公司食頭路，ma7 phah 算beh 久長toa3 日本khia7起。這cham7-a2 chiaN5 無eng5,ma7 無想beh tng2 去台灣，khah be7 leh 見景傷情。He……早前an2-choaN2，long2 是過去e5 tai7-chi3--a。對我來講，像刀傷了後e5 堅phi2 tai7,想ma7 無khah-choah8。
Hit 當chun7,若準講你iau2 未bat 逸華e5 時chun7,lan2 就熟sai7 ti7 chin3 前……若準講我chham7 彩茵mai3 有1段無正常e5 戀情……hoan7-se3 che 1層koh 1層e5 悲劇，就be7 來發生kong……
Ti7 chia，我祝lin2 翁-a2-bou2 平安、幸福。
逸林筆」

彩鳳讀煞，輕輕吐1口氣。10幾年前，為著「情」字，m7 知害joa7 che7 人艱苦che7 koa3。彩茵愛逸林愛gah 起liah8 狂，甚至為著beh 愛kah 著，soah 無惜一切kap 劉申鈞離緣；iah 申鈞為著「情」所致，也來自殺。間接的(tek) 彩茵ma7 想be7 開，也toe3 kha-chhng 後去--a。這款花kou5-kou5、lu5-chhap-chhap e5 戀情、彩鳳是看ti7 眼內。I 也真清醒，真明白，ka-ti7 絕對m7-thang 像彩茵an2-ne，行hit 款gong7 路、三八路。
這幾年來，彩鳳chiaN5 無簡單，ka-ti7 chiah 學會hiau2 beh an2-choaN2 做1個gau5 顧家e5 好bou2,i 絕對be7 做出反背翁婿e5 tai7-chi3。這chun7 i kap 逸華ma7生1個chiah 活骨、kou2-chui e5 cha-pou gin2-a2──偉杰，he……就是i e5 第二性命--lah。

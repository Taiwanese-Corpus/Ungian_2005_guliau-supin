KhaN 磨khaN，kam2 be7 tiau5 餡 (頂pha)
洪錦田

〈Chhoa7 話頭〉

I e5 手輕輕a2 lam2 錦棠e5 腰，目神溫柔te3-te3，kam5 著強烈e5 懇求，hou7 錦棠m7 敢siam目，驚講koh hou7 siaN5--過-去，原來sio lam2 也e7-tang3 深kah chit 款程度，深kah hong5 流目屎。

〈一〉

錦棠第2 pai2 拒絕出版社頭家許亮惠e5 求婚。許亮惠也be7 懊惱、傷心；一直顧食桌頂hit 盤鵝kian7、ngeh 幼薑絲un3 醬料，theh8 chhit 手巾chhit 掉嘴邊e5 un3料。錦棠cheng2頭a2 ka7 ki2 另外1 peng5 e5 嘴角，提醒i m7-thang be7 記--得。
「多謝！」I 講：「Chit pai2 是siaN2 理由？Kam2 講是goan2 kiaN2 iau2 leh kap 我toa3，是--無？」I e5 口氣chiaN5 誠意koh 溫柔。Che……確實kap i siuN 熟sai7，熟kah be7-tang3 kam i siuN7-khi3。錦棠一直chhoe7 理由，m7-koh i e5 創作思想long2 用ti7 romance小說e5 劇情：2月日tioh8-ai3 出1本大色冊(銷路冊)，bu2 kah hou7 i ti7 chhun e5 時間，long2 ia3懶a2 ia3懶。
許亮惠tu2 熟sai7 錦棠，to7 知iaN2 chit 個 女作家e7-tang3 替i than3 錢。I 是hit 款你boe7- cheng7 開嘴，to7 看到na5喉蒂a2 e5 老江湖。Chit個女作家心肝hong3-hong3，gin2-a2款面模a2，天a7！有toh 款e5 cha-pou人e7 去sahN--著a7？無想到5年了後，soah 對i 求婚2 pai2，iau2 koh hong5 拒絕。
錦棠iau2 teh 想理由，看--來koh 不止a2 為難e5 款liouh，許亮惠ma7 替i 艱苦。Chit個cha-bou2 也無beh 戀愛也無leh 迷名牌衫a2褲、珠寶；koh-khah 罕得chham 7姊8妹a2 pho3-tau7;be7 去kiN絲，kap 人跳siaN2-mih 韻律舞、行san2身間a2...…上大e5 所費，極加ti7 休閒飯店soe3 1間套房寫稿。I kam2 無情慾？免需要愛--人iah是hong5愛？I 頭le5-le5，無話無句。
「你to也33歲--a，真緊to7 隨老phe2-phe2，koh m7 戀愛、m7 嫁ang，後日a2 siang2 來照顧--你？」
錦棠kui 身軀piN an5-an5 e5 神經lioh8-a2 放鬆，i 笑kah 奸奸a2:「你ka7 版稅sio2 tiuh khah koan5--chit8-si-a2，我to7有老本--a。」
「無，頭家換你做，好--m7？」許亮惠目chiu 金金看--i，1款無奈e5 表情，忍be7 tiau5 也笑--出-來：「Siang2 kah hiah 好膽！敢食你e5 養老金！To無leh 行m7 知路講……」Chit 1工，求婚e5 tai7-chi3 到chia 為止。
Ti7 送i tng2 厝e5 時chun7，許亮惠ka7 試探：「無按算beh 請我入去lim茶？」
「Goan2 tau 停水，頂pai2 有朋友寄飼1隻tng-teh 起siau2 e5 狗，見著生hun7人to7 亂pui7，我驚去hou7 厝邊tau 加講話koh……」
「Ah！你e5 養老金--leh？」「An2-choaN2 是--無？」
「若準有1工，我tu2 好tng2 be7 過，kam2 e7-tang3 sio2 借我seh8--chit8-下？」
「Ah你e5 利息有koan5--無？」Chiok gau5 tiak8 算盤e5 面腔，許亮惠差chit8-sut-a2 to7 笑--出-來。Che……若準換別人teh 講，i beh ka7 信；ah chit 隻精──錦棠--a2...…。
3月日前，i theh8 著1張2年前e5 版稅支票20萬，ng-ng-iap-iap 驚hong5 看--著，講是be7 記得去lui2 現a2，m7 知chit chun7 iau2 e7 領--得-be7？I khah gong7直to m7 信，錦棠e5 版稅雖是kho2-kho2，iah8無講kho2 kah 無理無路e5 地步。Chit款cha-bou2 根本無ka7 錢當做錢--mah；chit chun7 i teh 講錢e5 面腔，chiah細膩chiah gau5 計較，想--著chiaN5 好笑--louh。
「我tiaN7-tioh8 e7 踏khah koan5 hou7--你，be7 失你e5 禮--lah！」I 強忍笑：「好--lah，你好入去oN-oN睏--louh！」
錦棠khah睏to睏be7 去，i ka7 che 無睏神，loa7 hou7 eng暗食hit 杯Italy (義大利)咖啡。

〈二〉

I 翻來覆去，teh 想新e5 故事佈局，2月日beh 寫1本創作新冊，hou7 i 感覺tauh8-tauh8-a2 擔be7 贏，tioh8-ai3 要求許亮惠緊牽新人chiah e7-sai2--得。M7-koh 許亮惠kian3 pai2 long2 ka7 應講，無人像i chiah 盡責任、chiah 認真ti7-leh chhoan5 新e5 題材，iah8 m7-bat 欠稿、拖稿--著。「錦棠確實e7 o-lo2--e5！I 是寶……」I tiaN7-tiaN7 an2-ne teh 講。Ah m7-koh ti7 錦棠e5 立場chiah 無leh ka7 信；若無牽新人來頂--i，i e7 thiam2--死。Tioh8！Tioh8 來去出國。In 姐--a2 玉棠m7 是ti7 Canada (加拿大)過了chiaN5 好勢，ma7 一直催i 去ham7 i toa3？In 姐--a2 iau2 leh 賣冊，e7-tang3 籬壁sio png7。Teh 想講出業to也10冬--louh，koh 去做學生的確chiok 心適--e5，hoan7-se3 koh e7-tang3 寫1本遊學小說--leh……無--nou，無--nou，講無beh 寫to7 be7 gian3 寫--a-lah。
I 3想4想，恍惚眠眠睏--去，oa2 ti7 學校e5 梅a2樹kha teh 等人，樹a2頂生kah 全梅a2，有熟--e5 有chhiN--e5。Tng i 注神teh 看日頭光，chhng3 chhio7--落-來e5 樹影，無tiuN-ti5 有人ng i e5 目chiu。
「嘴peh--開！」1粒酸lam7 甜e5 梅a2 that tui3 i e5 嘴內，hit 個人oa2 i e5 耳khang邊問：「有甜--無？」I 驚ngiau，笑笑a2 tim3 頭。
「我真知你e7 kah意，你chiok 好嘴tau2--e5。」1雙滿足koh壓pa3 e5 手，順勢ka7 khou lam2 oa2--來。I kah意hong5 lam2 an5，身貼身e5 感覺燒lo7-a2 燒lo7--著。
Chit 幾年來，i 談過幾na2 pai2 戀愛kap sio lam2，m7-koh 無像chit pai2 chiah 熱情，肉體上kai3 me2 醒，i(肉體)有ka-ti7 e5 記ti5，chit 個記ti5 e7-tang3 控制心靈，che……long2 be7-tang3 改變kap 瞞騙--e5。
I ti7 天boe7 光e5 時cheng-sin5--過-來，想chit8下真，cha暝睏be7 去，m7 是咖啡礙--著，m7 是許亮惠ka7 求婚，是同窗陳明和寄--來e5 喜帖，che ma7 be7-sai2 牽拖明和beh 娶bou2，是i kha3 電話來問講，到南投食喜酒，e7-tang3--be7？」
「我kam2 e7-tang3 mai3 來，是--無？Ka7 你送入去新娘房，to7 kap 我無ti7-tai7？」
「Ou5！Kam2 是theh8 掉你心肝頭e5 大石，了結你e5 心頭大患？」
「我本底to7 無hit 款心頭，beh toh位來e5 大患？」
明和ti7 電話hit 頭hmh8-hmh8-a2 笑：「有人chiok 想beh 見--你，問我你beh 來--無？」
「是siang2 chiah siau3念--我？」「你講--leh？」明和應kah 真沈。
錦棠早to7 料--著-a，m7-koh i be7-tang3 講，i 無聲無說ti7-leh 等追放。明和to7 無koh 講chit chan5 tai7-chi3，tng2換輕鬆e5 口氣講：「Ah 好--lah，好--lah，你答應beh 來，好--lah！我ka7 tak8-e5 講，愛情小說大明星、女作家beh 來食喜酒，看紅包e7-tang3 加收--koa2-be7？」
「叫lin2 新娘減穿--koa2，保領紅包收be7 離！」
「Che……做你放心，goan2 bou2 e5 體格，he 有影hong5 看--著e7 『茫酥酥』--lah！」「聽--著kiong7-beh起雞母皮……新郎koaN a7！」To7 是chit 通電話，teh hou7 錦棠--a2 ju5-chhang2-
chhang2，i 真知是siang2 teh 探聽i，ti7 幾年前i to7 知--a。

〈三〉

讀高中e5 時chun7，錦棠過了chiaN5 無chheng-chhai2，原因是in pe7 母分居3年，kui 尾--a2 離緣--a。I 變kah 真嘴tiam7、真孤tak8;同窗--e5 long2 講i ti3著自閉症，無人愛kap i sio交chhap。Tak8 工ka-ti7 1人茫茫渺渺，像去食著siau2藥kang7 款。Ka-ti7 1個行1路，偷走冊teh long7-liu-lian，siau2看影戲。有1 kai2，ti7 戲園口去hou7 黃牛a2 ko5-ko5纏，koh beh ka7 kha來手來，ti7 驚惶當中，1個穿kang7校制服e5 cha-bou2 gin2-a2，chham 1陣像lou5-moa5 e5 少年a2 ka7 i 解圍。Tioh8 驚了後，m7 敢ka-ti7 1個si3-ke3 loa7-loa7-so5──聽講ti7 戲園hit tah，是社會罪孽上che7 e5 所在。
無joa7 久，ti7 戲園口tng7--著-e5 hit 個cha-bou2 gin2-a2 ti7-leh 探聽i e5 下落，害i 一直走避，一直poe2會講chhoe7 m7-tioh8 人--a。
M7-koh i ti7 學校，tiaN7-tiaN7 看見hit 個cha-bou2 學生hou7 人hoah i「鄭俊美(Chut8 米--e5)」。Kian3 pai2 Chut8米--e5 看見--i，有意a2無意liah8 i 笑--1-下，隨to7 oat8 頭chham i 邊--a2 e5 同窗--e5 開講，有講有笑。
錦棠chiok 驚i 對同窗--e5 提起戲園口hong5 戲弄e5 tai7-chi3。偏偏面chhiang7 面e5 時chun7，siaN2-mih話ma7 無講，害i 1粒心tiaN7-tioh8 be7 落--來。
Beh 出業--a，錦棠chiah 知i 號做鄭俊美(Chut8 米)」。I ui3 國中開始to7 交chiok che7 男朋友出名，chit-ma2 猶原chiah-ni7-a2 hiau5。I tng2-chiaN5 好、體格sui2，有1款theN3胸翹尾椎e5 khut勢，性地be7 tioh8-tiaN7，oh 約束。
大學聯考是錦棠e5 tng2切liu3，i 考了比想--e5 加好chiok che7，e7-tang3 chhoe7 回自信，心情kui個chiau5 chheng-chhai2--起-來。讀1年a2 e5 時chun7 熟sai7 chiaN5 che7 同窗，tak8-e5 做夥be7 bai2，long2 ka7 當做妹a2，siaN2-hoe3 long2 讓(niu7)--i，無計較。2年a2 開學了後，有chit8-koa2 學生轉(choan2)來in 班--nih，當中有1個長頭毛e5 cha-bou2-gin2-a2 ka7 同窗--e5 講，i e5 男朋友ti7 chit 間學校，姑不chiong chiah 插班ka7 顧tiau5--leh，對學業好bai2 無teh ka7 信。Oah，cheng7到chit-ma2 m7-bat 有cha-bou2-gin2-a2 看ka-ti7 chiah kho3俗，jiok cha-pou--e5 講kah chit款型--e5-lah。I hiong5-hiong5 oat8 頭liah8 錦棠khok8-khok8 chin5。
錦棠chhiak8--1-下，sim7 有hiah 久chiah hoah 聲講：「Chut8 米--e5！是你--ou！」Che 1 hoah to7 隨熟sai7--a。Chut8 米--e5 看--起-來kap 高中時代無kang5，加chiok 熟頭、chiok 有cha-bou2人款。
「你ma7 kang7款，ka-ti7 sui2 m7 知，變真che7--liouh！」Chut8米踏oa2--來，吞1嘴noa7 koh 講：「我想，chit 1 pai2 e5 戀愛，是我一直teh chhoe7--e5，致使hou7 人看--落無kang7款講……。」
錦棠聽宿舍e5 人teh 會，會講hit 個哲學系e5 高材生，kap Chut8米--e5 ti7 宿舍beh 關門e5 時，lam2 leh suh田螺(sio chim)，suh kah chiuh8-chiuh8叫to無leh 管邊--a2 有人iah 無。
「Lin2 班--nih he Chut8米--e5 nah e7 chiah kho3俗--lah？」Chit8-koa2 看了be7 做--得e5 人，總e7 ti7 錦棠--e5 耳khang邊chhi-bu2-chhi7-chhu7。
「Ou5！是an2-ne--ou！」錦棠應kah hou7 人m7 知頭尾，siang2 ma7 m7 知i 聽有入耳--無。論真i m7 知該用siaN2款立場看tai7-chi3，Chut8米--e5 i 甘心為愛人a2 偷走冊，toe3 i 出出入入。錦棠ti7-leh ka7 看，Chut8米--e5 對愛情真投入，又koh 聽in 愛人為i liam-mi燒liam-mi冷teh 艱苦。Oan7-na7 燒oan7-na7 冷？Chut8米kaN2 be7 chiah tioh8 a7？
錦棠感覺che 一定是謠傳。Chut8米--e5 是熱情--e5，in e5 體育課時間long2 keng2 kah 真tu2 好，e7-tang3 tau3-tin7 跳土風舞、phah 網球、phah phin5-phong2。Chut8米--e5 上kai3 heng3選體育課，cheng7到taN m7-bat oaN3 到早退，koh be7 偷走冊iah是請假。跳雙人舞e5 時，kian3 pai2 in long2 kap 做1對，三不5時be7 tu2 好，i to7 設法ka7 換--tng2-來，m7 知用siaN2 步數，橫直別人long2 願意kap i 對換to7 tioh8--lah！
「你是an2-choaN2 ham7 in 講--e5？」錦棠chiaN5 好玄teh 問。
「Che 是我e5 祕密，be7-tang3 ka7 你講！」
有1 pai2，in 男朋友無來，跳舞課e5 時chun7，Chut8米--e5 做cha-pou--e5 hit peng5，i e5 手hoaN7 ti7 錦棠e5 腰講：「你有夠san2--e5-lah，ai3 加食--koa2-ou！」Tng i 牽錦棠e5 手講：「有iaN2 chiaN5 柔軟koh 幼！」I e5 目神溫柔，na2 像浮1 ian5 薄薄e5 光彩，kam5 koa2 強烈e5 熱情，害錦棠m7 敢看，chit8時a2 又koh hou7 saN5 oa2--去。

〈四〉

春天kau7雨be7-tang3 上網球課，先生集合tak8-e5 ti7 影戲教室看網球明星比賽e5 錄影帶，tak8-e5 塗kha poaN7-poaN7--leh 坐sio oa2，1種chiok 親近、lioh8-a2 beh sio khap8身e5 氣氛罩滿教室。電火禁hoa，錦棠感覺有1 kang2 phang燒a2 phang燒e5 喘氣聲，ui3 am7-kun2後傳--來。Phang-kong3-kong3 kiong7-beh khap8 oa2皮肉，續--落1雙手骨ui3 kha-chiap後khou tiau5 i e5 腰。頭起先是leh 試探，錦棠iau2 真清醒，有感受著hit款無tioh8-tiaN7 e5 giau5疑un5-un5-a2 leh oa2--來……
I 盡氣力leh 調適喘khui3，保持鎮靜mai3 有回應。M7-koh 手骨soah tauh8-tauh8-a2 徙位，kiong7-beh 到胸前--a。I 真緊隨致覺Chut8米e5 心跳kap 柔軟e5 身軀，ti7 lam2 an5 e5 時chun7，做kah 真細膩、真有情感，hou7 i 曉悟hong5 lam2--e5 m7-taN7 是i e5 肉體，koh 是飄飄e5 靈魂，cheng7 到taN i to m7-bat hong5 lam2 kah e7 達到chiah 深e5 內涵，深kah hou7 i e5 目屎lian3-lian3流。
Hit pai2 了後，像gou5-khi5 sio khip8，心靈相通，lam2 慣勢soah chit8-si-a2 to無禁忌。Ti7-leh 上體育課e5 時，Chut8米--e5 慣勢ti7 kah-chiap後無tiuN無ti5 ka7 lam2--leh，錦棠long2 e7 ti7 2~3秒前，致覺著i beh chhun kha出手--a，ti7 感應e5 當時，i e5 身體kap 心靈long2 chhoan5 好勢，Chut8米--e5 手骨khou an5-an5，thau2放i e5 筋脈，hou7 i chiau5 輕鬆--落-來，kui sian 人軟ko5-ko5 pheng7 ti7 Chut8米e5 胸前。Chut8米--e5 比錦棠khah 矮--tam7-poh8-a2，下頦tu2 好kheh8 著錦棠e5 肩kah，2個人teh 看si3- khou-ui5-a2 long2 kang7 款。
錦棠在--來m7-bat 主動khap8 Chut8米e5 身軀，i 料kioh是對1個人身軀身iah是心靈有慾望，he to7 是愛情。I beh 愛--e5 該當是cha-pou人，m7 是cha-bou2--e5，koh-khah m7 是鄭俊美(Chut8米)。
錦棠有tang時a2 e7 chham 班--nih e5 cha-pou同窗陳明和出--去。明和lo3-kha長手，騎o-to2-bai2 e5 khut勢be7-bai2。I 騎車chiuN7 山頂，chhoa7 錦棠看夜景、看山kha 路燈、khanpang 5彩燈，tang5齊the ti7 草埔a2 看走雲月光，聽蟲叫水流聲，人聲稀微；一切long2 tu2-tu2-a2 好，kan-taN 錦棠teh be7 對tang5。明和用手sio2-khoa2 ka7 seh8 oa2--來，感覺i e5 身軀teng7 ka2-na2 曝久e5 芋粿khiau，需要khng3 入去籠sng5 內hahN-hahN--leh；想beh ka7 chim，soah 看著tng tioh8 驚e5 眼神。Lou7尾i kui-khi3 煞煞--去。錦棠有chit8-cham7-a2 ma7 sahN--i sahN kah beh 害--去，料kioh是暝kap 日ti7 siau3想e5 tai7-chi3，teh-beh達成--a，chit chun7 soah leh 無歡喜，致使明和對i na2 來na2 疏遠，hou7 i 真ak-chak；ah 明和有chit8-cham7-a2 ma7 chiaN5 ut悶，滾liong3 真久，尾--a2 又koh 來招i 看影戲。
「你iau2-boe7 chhoe7 著hit 個人，tioh8--無？」明和ka7 問。錦棠ka7 tim3 頭。
「M7-chiah 我iau2 有ng3望，tioh8--無？」錦棠be7 明白，是an2-choaN2 be7-tang3 愛--i-leh？I 想--落to7 kap ka-ti7 teh 煩惱、kek 氣。Chit-koa2 心內事，i be7 ham7 Chut8米提說，Chut8米ma7 be7 ka7 i 講ka-ti7 e5 戀情。
有1工ti7 網球場，lam2 an5 錦棠腰身e5 手骨hiong5-hiong5 放鬆，i e5 下頦離開錦棠e5 肩kah，chit款轉變一時的來了真緊。Hit個哲學系e5 cha-pou同窗行oa2--來，目kang3鬚chhang3 gin5-hou3-hou3，像beh phun3火kang7 款，對Chut8米牛聲馬喉講：「你連khap8 to無beh hou7 我khap8，我是你e5 愛人--liouh，i 是siang2 a7？你有病是--無？你ti7-leh反相--a！」
Si3-khou-lian3-tng2 e5 人long2 leh 看，錦棠驚1 tio5，真kian3-siau3 soah gong7神--去。In m7 是tng-teh 熱hut-hut，an2-choaN2 cha-pou--e5 nah e7 chiah siuN7-khi3？Na2 像hong5 chau-that e5 目神一直浮--出-來。
Chut8米--e5 liah8 gin5-chhiah-chhiah 講：「你teh 起siau2 是--無？」
「Tioh8！我tng 起siau2，tng liah8 狂……」Cha-pou--e5 懊惱kah kiong7-beh hau2--出-來，目屎kam5 目kiN5 講：「我hou7 你逼kah kiong7-beh 起siau2，你講，到底che 是teh chhong3 siaN2-hoe3？是為著i，tioh8--無？」
錦棠看m7 是勢面，na2 像風颱teh-beh 來--a；i 在--來m7-bat tu2 著chiah kian3-siau3 e5 tai7-chi3，一直想beh 緊脫身。明和緊kha緊手踏oa2--來，出大力giu2 開錦棠，起嘴to7 ka7 哲學系e5 同窗chhiang3 聲講：「I e5 tai7-chi3 to7 是我e5 tai7-chi3，你有siaN2 問題？」大khui3 喘pheN5-pheN5，ti7 4個人當中teh 滾seh8，無人應話。
明和chhun 手牽錦棠：「行！Lan2 來走！」錦棠乖順a2 乖順toe3 i 離開。Chut8米--e5 起kha 隨jiok oa2--去，講：「對不住！Che kap 你無干礙，我早to7 kap i chhe2--a，根本to……橫直kap 你chit8-si-a2 to無干礙。」錦棠aN3 頭，一直看風飛沙ti7-leh phah 捲螺a2，無giah8 頭ma7 無答話。
Chit chan5 tai7-chi3 了後，錦棠kap 明和行了愈chiap8 iah8 愈oa2，tak8-e5 long2 欣羨in 是「班對」。Ti7 chit cham7 時間，明和chhoa7 i 去海kiN5-a2、去山頂，sio lam2 sio chim long2 試koh 再試，iau2 是做kah 真ke7路。
「你到底是leh pi3-su3 siaN2-hoe3？Iah是我無魅力？」明和有意a2 無意an2-ne ka7 問：「Beh 無，你ka7 我當做Chut8米--e5，好--無？」
錦棠chiaN5 siuN7-khi3，i 堅持beh ka-ti7 tng2 厝，無beh hou7 明和送。
隔tng2工，明和載i 去上課，有講有笑，ka2-na2 koh 和好e5 款。
【後期繼續】




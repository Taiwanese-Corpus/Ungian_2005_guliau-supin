Khiang 姆--a beh 起行(頂pha)

A-ki

奇怪，我e5 身軀nah 會na2 來na2 輕，koh ka2-na2 會飛，倒ti7 眠床 e5 老人，是我！我hiah-e5 後生新婦、大孫細孫long2 ka7 我圍--le，koh hau2 kah 親像chiok 傷心，kam2 講我 chit-ma2死--a！？
我想--著-a，tu2--a2，有醫生有護士leh ka7 我救，用sang3-sou3 罩ti7 我e5 面--nih，koh  用2塊親像鐵片（phiaN2）e5 物件，khng3 ti7 我e5心臟，電.1通，我就tio5--起-來，害我 3魂 7魄giong7-beh 散了了，我眠眠--a，有聽著醫生ka7我第4後生講：「Lin2老母老--a，時間到--a，hou7 i tng2去厝--nih 過--去khah 好。」
這個醫生leh番癲--ou，我chiah 92歲nia5，100 iau2 koh 欠8歲--le，是講若beh 食kah 像我e5 歲，是無簡單neh，goan2 老翁a2就好，chiah 50外歲nia5 就khan5-ng2-jiou2--去，害我守寡beh 40年，是我ka-ti7 太khiang3--le。我hiah-e5 新婦 1個1個乖kah na2 貓a2--leh，lin2 ka7 看，in hiah-nih8 傷心，人leh 講「Che7新婦，氣死ta-ke」，nah有影！He是ham-ban7 e5 人chiah an2-ne 講，我 5個新婦，kan-taN台北hit個khah不受教nia5，chhun--e5 走be7 出我這個老--e5 e5 掌中心，m7是我leh chhau3-toaN7，我是gun2 hit 庄--nih上好命e5 老人，ma7 有人講我是上有ta-ke氣e5 ta-ke，he若是beh kap gun2 hit 個老ta-ke 比，toe3 無i 1枝kha 毛。
差官.lin2 hiah緊就來--ou！Lin2 就sio2 量情--le，koh hou7 我厝頭厝尾ka7 巡巡看看--le，聽（theng3)候in 若ka7 我送出山，koh hou7 我hong 神 1-tau2 chiah來走，頂pai2 我hit個死對頭春--a2 beh 出山，陣頭是joa7 che7--le lioh，in hiah-e5 kiaN2 孫，beh nah 有幾個cheng-chong5--e5，m7 是toa3工場，就是駛車，若無.就是做土水，gun2 chiah--e5 long2 ma7 是做頭家、老師、食政府頭路--e5，chhin3-chhai2 .ma7 比in khah 好，gun2 2個cheng7 做gin2-a2 就比到老，這是上尾 1-pai2，hou7 我看煞，我死目m7 chiah 甘願 kheh，老身ka7 lin2 說多謝！我ka7 lin2 講--ou！我hiah-e5 序細 a2 long2 chiok 養孝，穩當會ka7 我辦kah chiok chhiaN-iaN7。

金木水火土e5 kiaN2

來.來.來，lin2 ka7 看，khia7 ti7 我e5 頭殼後hit 2個就是gun2 大han3--e5 kap in bou2琴--a2，過--來是第2--e5 in hit 對，我 5個kiaN2 e5 名就是用「金木水火土」來號--e5，大han3 新婦琴--a2 kap 第 2新婦桂--a2 in 2個khah ba7，chhiang5-chai7 ti7 我kha-chiah 後m7 知leh 講siaN2！我iau2未破病e5 時，in 2個上gau5 ka7 我phou5，khah 知我e5 輕重，我e5 錢、 金a2 long2 交帶--in，我bat ka7 in 吩咐--過，等我chhoah--起-來，我hit 2個契cha-bou2-kiaN2，1人hou7 in 1萬khou 做手尾錢，人in 真bat 人（jin5)情世事--ou！我若生日、過年long2 會包1個紅hou7--我。我chiah-e5 新婦，kan-taN 台北hit 個赤cha-bou2  khah 甘theh8 錢hou7--我，若無.就買金a2。講著金a2，我hit 條上大條e5 金phoah8 鍊，是gun2 細kiaN2 theh8 錢hou7 我買--e5。Soah m7 知講，20冬前，gun2 細kiaN2 看我無電視thang看，long2 ai3 過家去別人hia看電視，chiah theh8 錢beh hou7我買電視--e5，m7-koh lan2都m7甘買，電視來去隔壁看就有--a，tho2-che3 時鐘行kui 暝koh？我chhan5-chhan5 豆干切--5-角，去ka7 phah hit 條金鍊a2，我chit-ma2 beh 收去chhai7 ti7 紅keh 桌頂--a，該siaN2人hou7--我，tiaN7-tioh8 ai3 heng5 siaN2 人。
我 5對後生新婦，第3後生算khah 短命，chiah ka7 娶bou2 了10 thong2 年就死gian7-gian7--a，真怨嘆--ou！我這個老--e5 送i 少年，khia7 ti7 我kha 尾穿khong2--e5 e5 長衫，就是我hit 個守寡新婦，隨人有隨 e5命，若m7是我這個老--e5，hoan7-se3 鞋a2 kha3 kha3--le，toe3 人走--a。
Hit 時我會tau gun2 kiaN2 e5 勞保費，是gun2大新婦leh 講：
「腰--a2 守寡m7知守會 tiau5--無？若守be7 tiau5，hit 3個kiaN2，m7 知siaN2 人有chai5-tiau7 ka7 sin5--去？」
我想ma7是tioh8--la，人講：
「Beh擔待人1石米，ma7 無ai3 擔待人 1個gin2-a2-phi2。」
我驚i 守be7 tiau5，放 3個孫a2 hou7--我，若an2-ne，我就ai3 ka7 錢lak--le，in 後頭來厝--nih嚷--我，講我ham7 人死翁e5 錢iah8  beh 愛，nah 會是an2-ne！ 我是驚我hiah-e5 孫a2 iau--著、koaN5--著，若無，in 都無老pe7--a，若koh 無老母.m7 就悽慘，我 70幾--le，長極長、短極短，nah會知iaN2 我會食kah 90外。
我知--la！叫人 30幾歲a2 就守空房，he 是joa7-a2-nih8  艱苦--e5，gun2 hit 個phong3 肚--e5，taN-a2 過身hit 幾年，我chhiang5-chai7 ma7目chiu 金金.人傷重，我leh 想，若是我先死，gun2 hit 個phong3 肚，liam-mi ma7 ka7 外口e5 伙記娶--入-來，cha-pou 人死bou2 be7 輸leh 割韭菜，若gun2 cha-bou2 加真khek虧--ou，死翁若beh koh 嫁，別人就講kah 真phaiN2 聽，我m7-chiah 想孔想縫（phang7)，beh ka7 gun2 第 3新婦留--le，lin2 一定leh罵我老古koan3 houNh！我ma7 無beh an2-ne，無法tou7--la，人 in  hit 4房long2 隨人--a。
是講人腰--a2，chit-ma2 ma7 出頭天--a，3個kiaN2 m7 是做老師，就是食銀行e5 頭路，an2-ne 有siaN2-mih m7 好！Koh 再講這20幾年，我ma7 long2 無hou7 奉待--著，我 ka7 in hiah-e5 tang5-sai7-a2 講，飼我e5 責任mai3  hou7 擔，he 是到kah 我上尾--a2 這1年，leh破病--a，i chiah 講beh kam 其他e5 tang5-sai7-a2 輪流顧--我。

樹a2 大欉ai3 分oe 

Chit-ma2 phang5 飯出--來beh ka7 我拜hit 個，是gun2 第4新婦，叫錦--a2，cheng7 i 入gun2 e5 門，我就long2 kap in 做夥toa3，有人講我是嫌i 無嫁粧chiah ka7 苦毒，lin2看我kam2 hit 種人！我是kan-taN khah 雜唸nia5，lin2 講我leh 講白賊--ou！好--la！好--la！講就講，soah m7 知 1-pai2，我叫i 去ka7 肥ak ti7 公田，i 就siau2 貪，擔去ak in 私--e5，我siuN7氣 theh8 畚擔ka7 修理，tai7-chi3 long2 過hiah 久--a，iau2 koh  peng2 舊帳簿，hit-chun7 khah 少年，有khah chhiong3 狂，做 ta-ke 若無tam7-poh8-a2 派頭，是會hou7人peh 起頭頂放屎尿。
Gun2 老翁a2 死了後，放這koa2田園，gun2 細kiaN2 chiah10外歲，chhun--e5 hit 4個大han3--e5，long2 娶bou2 生kiaN2--a，我就做主，分分hou7 in--去，是想講樹a2 大欉tioh8-ai3 分oe，隨人1 家1業，會khah phah 拚，本底是beh 做 5份分，gun2 hit 個大han3 新婦khah siau2 貪，計較大孫 ai3 加分 1分，i ma7 無m7-tioh8--la，「大孫teng2 尾kiaN2」，是講i kan-taN「siau2 入無siau2 出」，in 屘叔a2 e5「bou2 本」照講 ai3 ka7 算在內，i soah 講，等候in 屘叔a2 若beh 娶，tak8-e5 chiah koh 公khui，khah 有影，時到日到隨個隨個 long2 kiu 腳，lin2 mai3  罵--我-la，我ma7 想beh ka7 gun2 細han3--e5 爭看有--無！M7-koh in hiah  che7 枝嘴，講be7 贏--in-a，ka7-chai3 gun2 細kiaN2 真才情，ka-ti7 去台北，na2 做khang-khoe3 na2 讀冊，oan-na siaN2-mih「toa7-hak8」出業neh，leh 做siaN2-mih「電腦」e5 頭路，我 5個kiaN2 i 算是上有出脫--e5，chhun--e5 long2  leh chhiok8 田塗。I toa3 ti7 台北，若beh 去 1-choa7，就 ai3 坐kah 腰骨giong7-beh ui--去，我ma7 真久無去in tau neh，i chhiang5-chai7無ti7 leh 台灣，若beh 叫我kap in hit 個bou2 toa3，我看我早就hou7 in bou2 氣--死-a，若m7 是gun2 kiaN2 thin7--i，我就beh  ka7 修理hou7 金sih sih，long2 無ka7 我khng3 在眼內，lin2 leh 問i an2-choaN2 不孝--ou2！1時ma7 想無，等我想--著chiah koh ka7 lin2 tau5。
Na2講，我chiah na2 想--著，我是siaN2-mih 病khiau--去？我頭殼清楚e5 時chun7，bat 聽我hiah-e5 新婦in leh hoe7，講我是致著siaN2-mih『lau3 lin5 chhu tai chun2』，有時人會khong-khong，有時ma7 會精光？In bat leh講我ka7 屎kou5 kah kui 厝內，chhiang5-chai7 無穿褲，我雖bong2 90--a，m7-koh 人我ma7 是cha-bou2 neh！Kam2 有影hiah khong-am ！Hoan7-se3 是in leh ka7 我報niau2 鼠a2 冤，就是an2-ne，在來.我long2 toa3 ti7 第4. hia，輪著siaN2 人e5 伙khau，人就koaN7 飯來hou7 我食，自我放屎會kou5 ti7 厝內了後，錦--a2 就m7 hou7 我toa3，聽in 細聲leh hoe，講是驚我ti7 in 隨人e5 厝斷氣，chiah tioh8 輪著siaN2 人，siaN2 人就ai3 chhoa7 我去in hia，A美e5 份額ka2-na2 是hou7 in tak8-e5 tang5-sai7 公ke 輪，我是khiang3--a2 neh！是m7 敢講「頂港有名聲，下港有出名」，m7-koh ti7 gun2 庄頭，是gun2 kang7-ian5--e5 上有pan7 e5 ta-ke neh，是an2-choaN2 hiah 衰bai2，hou7 人sak來sak 去！我beh ti7 siaN2人hia 過--去soah 變做in tak8-e5 leh liu-hou5-chhiu，phaiN2 運就去sin5--著，long2 無人來問我這個苦旦e5 意思，實在了然。

細漢老母.生，大han3 bou2.生 

我想我是老--a，m7是khah 早hit 個kan-taN hoah 1聲，in 就 會khah 緊行e5 ta-ke，有時我若ka7人講我toh 位 leh 疼leh 酸，goan2 chiah-e5 少年--e5，就講我食hiah che7 歲--a，機械舊--a，零件會ui 是正常--e5，叫lan2「白花油」theh8 來thui thui--leh，iah 是『撒隆巴斯』theh8 來貼，庄kha 所在beh 去hou7 醫生看是無hiah 利便，lan2 想ma7是tioh8--la！M7-chiah 便藥 a2買來加減食，soah去食m7-tioh8 藥 a2，hou7 chiah-e5 序細 ka7我笑真久，ham7台北hit 個A美ma7知iaN2，1-pai2 我去 i hia，beh theh8 藥 a2 來食，i be7-su 刑事beh liah8 賊，過來看我是leh 食siaN2-hoe3！Long2是 gun2 hit個 cha-bou2孫 kau7 話，洩漏這項 tai7-chi3，hou7我漏氣漏kah tui3台北--去，lin2問我食m7-tioh8 siaN2-mih藥 a2？Kam2 thang講！無要緊--ou？Be7 ka7我笑？
Soah m7 知，我聽賣藥 a2--e5 leh 講，in e5 藥 a2  joa7 有效--le，講會「強身補骨，thiaN7元氣，會親像青龍活虎。」Chiah好！Lan2就緊 ka7 買來食，gun2 hit 個leh做護士 e5 cha-bou2 孫來看--我，看我leh食藥 a2，ka7藥罐 a2 theh8起來看，笑kah ku ti7 塗kha，我問 i是leh 笑mih-tai7？I  chiah講：
「A-ma2，你kam2 知che 是leh食 an2-choaN2？」
「我 nah會m7 知，是食顧元氣，賣藥 a2--e5講 joa7有效--le，真 che7 人ka7買。」
「這種藥 a2 是人cha-pou 人be7-nge7  leh 食 hou7 nge7  neh！」
Iau 壽骨--ou，chiah-e5 賣藥--e5，piah我這個老宋phan3，害我khai 錢 koh無面子。Hit 幾工tak8-e5 若看著我就笑，gun2 kiaN2 就講：
「A母，藥 a2 m7 是糖 a2，be7-sai2 烏白食，食m7-tioh8 藥 a2 是會食死人neh！」
驚我食m7-tioh8 藥 a2？是an2-choaN2 我若leh ka7 in 講人m7 tu2 好，in tak8-e5就相（sio） e 推（the），若 in bou2 iah8 是孫去hou7 bang2-a2 kha 踢--著，病院就chong5緊緊，怨嘆--la！細han3老母.生，大han3 bou2.生，無khah-choah8--la！Koh 敢來 ka7我教示！

順kiaN2令，khah 好leh敬神明

報lin2 看，這 chun7 踏--入-來hit 個，就是gun2 細han3 新婦A美，幾歲人--a，iau2 koh kap人妝kah hiah 烏貓，厝--nih 死人neh！Ma7 sio2-khoa2 準chat--1-下。講著--i，天就烏 1 peng5，hit-chun7 人chiah leh 報，我就無愛--a，講信siaN2-mih「阿門阿穌」，無giah8 香，beh nah 會合，後pai2-a2 我若死，m7 就無人哭！Ka-chai3. 我太khiang3--le，生 5個後生，若無，chit-ma2 真正無人哭。
A美是 hit種無半phiat e5 市內cha-bou2-gin2-a2，khah 早ka7 in 做 hm5 人是in hit 頭 e5 a姨，看gun2 kiaN2 有出脫，就來leh 報，我想著罔--a2 in kiaN2 就是娶市內--e5，hit 個cha-bou2 gin2-a2，生做真大tu3，笑死人--ou！入門無1禮拜，講就昏 ti7-leh 灶頭，聽講無叫i 落田去做穡（sit），kan-taN是煮 3頓飯 nia5，就昏昏--去，這種市內 cha-bou2-gin2-a2是beh an2-choaN2 娶來做bou2！都 m7是beh娶1 sian媽祖婆來服侍 koh！
A美 in a姨 be7 死心，講看mai7--le也無了本，ma7 be7 消風失重，我是想講人leh 做--a，若無去 ka7人看，後 pai2 soah 無人beh ka7 gun2 細kiaN2 做 hm5 人，hit 時gun2 kiaN2 ma7 30幾--a，做頭路做 kah 起 khong，人leh 做庄--nih e5 cha-bou2-gin2-a2，i long2 看be7 kah 意，lan2 是驚i 會做羅漢kha-a2，食老就孤窟，準無，oaN3 娶.ma7 是pe7 老kiaN2 幼，對看就對看，gun2 cha-pou 若無出 kha 手，kam2 講 in beh kou5--gun2--nih，Haih！我這個老先覺 soah千算萬算，無去算著 gun2後生會去 sah著人e5 頂八卦。
1-pai2 gun2 kiaN2 chhoa7 i 來厝--nih chhit-tho5，我tiau-kang去牽 i e5 手，假無意beh 去kap i 講話，aih-ioh！這個cha-bou2 gin2-a2 e5 手幼sap8-sap8，koh 軟ko5-ko5，be7 輸無骨--e5，che 是beh來做娘--e5，m7 是beh來做 kan2--e5，gun2 庄kha人，若娶che. kam2 好！我就嫌 i kha尖手尖，be7堪得做，gun2 hit個畚箕 a2 ji7，講 i 無leh 做穡，娶gau5 做--e5 beh chhong3 siaN2！Koh 講：
「娶 bou2 是beh 娶來hou7人好命，m7 是 kan-taN beh 娶來做，若是beh 娶來做，be7 去娶 1隻牛就好。」
你ka7 我聽 leh 幾句，尾--a2，lan2 ma7 是想講順 kiaN2 令，khah 好 leh 敬神明，hou7 i 娶這個。
Lin2 kam2 知，hit 時 beh 娶--i e5 時，lan2 是想講，新娘網 a2 來gun2 街--nih 稅，gun2 cha-bou2 孫kap 新娘網 a2 店真熟，tiaN7-tioh8 會算 lan2 khah siok8，chiah taN-a2 beh 起家 nia5，事事項項 long2 ai3 錢，chhim siuN7  che7 是後 pai2 leh 艱苦。Gun2 kiaN2 beh 去chhoa7 i 來試穿，i m7，講 in 同窗--e5 有人嫁去庄kha，就是穿 hiah-e5 新娘網 a2，song5 koh au3-long5，i 無愛，若是一定beh ai3 i 穿gun2 chia-e5 新娘網 a2，i 就 m7 嫁。I 講 in tau 無 ka7 gun2 收聘金，稅衫 a2 chiah 幾圓.都 m7 甘khai，若 an2-ne，後 pai2 是會對 i joa7 好？Koh 講 1世人chiah 穿 1-pai2，準做 hou7 人講 i tho2-che3，ma7 無要緊，這個cha-bou2 講 an2-ne--la，嫌gun2 庄kha m7 好，koh beh 嫁gun2 庄kha gin2-a2，上害--e5 是gun2 hit 個gong7 kiaN2，聽人an2-ne 講，就long2 ku3 在--i，lan2 1下ka7 講：
「Iau2 未入lan2  e5 門，就 hiah gau5 tiuN，che 若無 ka7 教hou7 乖，後 pai2 是beh an2-choaN2 入lan2 e5 家教？」
Gun2 kiaN2 應--我：
「A美 an2-ne講 ma7 無m7-tioh8，kah beh 娶來做夥睏 kui 世人，加khai 幾圓 a2，hou7  i 歡喜，ma7 無到 toeh。」
到chia 來.我覺悟--a，gun2 kiaN2 e5 牛鼻 hou7 人leng5--le，「火燒菇寮」，全無望--a，放ku3 在--i。
這個A美m7知是siaN2-mih 命底！Cheng7 嫁gun2 kiaN2 就long2 免做就有thang 好食，我想--著真m7 甘願，nah 有人做新婦m7 免做！我kap gun2  hit 幾個新婦，koh gun2 kang7 庄e5 cha-bou2 人，tak8-e5 m7 是做 kah na2 牛--le，long2 gun2 hit 個gong7  kiaN2，bou2 奴--la，seng7 in bou2 seng7 kah peh 上天，m7-chiah 看我這個老--e5 phu2-phu2，無leh ka7 我信 tau2。
我若罕罕--a2 去 kap in toa3--3-2-工-a2，這個A美iah8 be7 來ka7 lan2 招呼，1個像柴頭尪 a2，就ai3 in 翁tng2--來 chiah 會嘴笑目笑，gun2 kiaN2 土--a2 ma7 是 an2-ne，kam lan2 講無 2句半話，就講 i 人真thiam2，想beh khah 早睏，tui3 in bou2下腰攬--le，kiaN2 牽--le，就入去 in e5 房間，我這個老母 koh be7-su 生份人，hou7 我 ti7 廳--nih 守 hit 台電視，我是人neh，m7 是 3tng3 飽就會sai2，準飼狗，ma7 tioh8 對 狗so so 摸摸--le，我ma7 愛人ka7 我sai-nai，koh 愛 ka7 人sai-nai，若 kan-taN beh 食hit 3tng3 飯，出去做乞食婆，ka7 人分.ma7 有，我看人long2 m7 chhap--lan2，lan2 就假無意講 chia 疼hia 疼，ma7 是看chiah-e5 序細 a2 會ka7 lan2 關心--無！
有 1-pai2 我想講 beh ka7 A美壓落底，tiau-kang 對i 講：
「Lan2 庄--nih，金風嬸、罔姆 in 新婦 long2 出去 leh 食頭路tau3 趁錢。」
Lin2 kam2 知 i an2-choaN2 ka7 我應：
「HeN7--la，若準有人ka7 我tau3 chhoa7 這 2個 gin2-a2，gun2 ma7 beh 出去 ka7 gun2 翁 tau3 趁。」
I ka7 我 thuh 臭，我 soah 大嘴開開，我 80幾neh，ka-ti7 就欠人taN2-chah，nah 有chai5-tiau7 顧孫 a2？
我 tng2 來庄kha 了後，聽講gun2 hit 個chhiN 姆來ti7 in 姐hia，上好，1個是in 老母，1個是in hm5 人，我 3步做 2步行，想講去ka7 講--2句，hou7 in 鼻phang--le，我就tau5-a2 魚chhoan5 1盤beh hou7 in 食hou7 粗飽，nah知gun2 chhiN 姆 ma7 是硬角--e5，lan2 1下 leh ka7 tau5，i soah 講：
「時勢無相siang5，像我hiah-e5 新婦，tak8-e5 long2 m7 ti7 厝--nih io kiaN2，gin2-a2 生生--le，tim3  hou7 我老--e5，害我chhoa7 孫 chhoa7 kah 頭毛 phah 結球，iau2 是 chhiN 姆 a2 你khah 好命，gun2 A美認份ah 認份，beh ti7 厝--nih 顧你hiah-e5 孫，若像 gun2 an2-ne，你就beh 哭無目屎，gun2 A美是煮食khah ham-ban7--sio2-khoa2，我有ka7 講--ou，你若去就 ai3 照起工，kam2 講 i long2 無？」
「無--la，我若去toa3 i hia，A美 long2 ma7 正tng3 koh 加點心，cheng7 差應著話利劍劍……」
「Gun2 hiah-e5  m7 是 long2 an2-ne，3句teng7. 2句phaN3，chit-ma2 e5 少年 long2 an2-ne，lan2 khah 認份--le。」
Lin2 ka7 看，我是 m7 是會氣--死！Mai3 講--a，mai3 講--a，koh 來，我 beh 看gun2 chiah-e5 kiaN2 leh辦我 e5 喪事。

【後期繼續】

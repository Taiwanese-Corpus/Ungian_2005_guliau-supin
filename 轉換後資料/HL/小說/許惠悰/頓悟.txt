頓悟
許惠悰
我 tu2 來大稻埕 e5 第一個早起，因為 ti7 庄腳已經養成 e5 習慣，才五點外著精神--ah，倒 ti7 眠床頂按算，是起來較好--leh，iah 是繼續倒--leh較好？因為 iah 無瞭解這個所在 e5 狀況，我無想 beh 因為我一個人 e5 關係去影響著其他別人 e5 歇睏時間。Ti7 我 e5 邊仔有十幾個店員，一個一個倒 ti7 hia，若像番薯款。有人嘴開開，有人目珠半眯半眯，ma7 有人仆 leh 睏，歸個房間攏是臭汗酸味。才二月中，天氣著若熱天共款熱，尤其這幾工氣候變化足大。Chiah e5 人 m7 知到底啥mih時陣才會 peh 起來 --leh？我一面 leh 想古早細漢時陣 e5 代誌，一面 koh leh猜測 kap 思考都市人 e5 生活方式。hit 個時陣大稻埕 e5 早起，有市場各種賣物件 e5 叫賣聲，hou7 人真數念 hit 種鬧熱 e5 街景。Toa3 ti7 阮厝邊 e5 囡仔 ma7 攏足早著起來，ka7 in 厝鬥賣油食粿。Tu2 聽著講 beh 搬去庄腳 e5 時陣，我心內 ma7 無啥願意離開台北，但是等到大人 ka7 厝裡大細項物件攏搬去牛車 頂，ka7 阮 ma7 抱去牛車 頂，一路 haiN3 leh haiN3 leh 向草地 e5 路出發，我 e5 心內煞有一種 講 boe7 出 e5 歡喜。阿爸 kap 阿母 chhoa7 我搬去庄腳 e5 情景一直到 taN ma7 ia2 浮 ti7 我 e5 腦海中。我前一 工 e5 透早有去古早我細漢時 toa3 過 e5 街仔 seh8-seh8 行行，m7 過，已經 kah 記憶中 e5 厝邊隔壁無共--ah。樓仔厝攏變古去--ah，一種寂寞無奈 e5 心情充滿ti7 我e5心內。Hiong5-hiong5 我頭一 kai2 發覺時間過了是 hiah-ni7-a2 緊，目珠看 boe7 著 e5 時間 e5 流失，其實ma7 是kah 溪流 e5 流失共款，一點一點 ka7 土砂 kap石頭運去 到 溪水 e5 出海口。咱人 e5 肉體 ma7 是 te3 時間 e5 轉變，漸漸消磨變老、變無路用去。我 著 ti7 這款烏白亂想中思考足濟代誌，ti7 這個中間，睏 ti7 我邊仔e5 人看起來攏 ia2 無 beh peh 起來 e5 款，有 e5 koh 睏 kah kouN7-kouN7 叫。日頭 ma7 tauh8-tauh8-a2 ui3 窗仔門 e5 一 phang7 照入來，天 ma7 光起來 --ah。街仔路往回 e5 腳步聲 ma7 漸漸無閒起來。看著我昨昏 koaN7 來 e5 hit kha 皮箱 仔 iah koh囥 ti7 我睏 e5 所在 e5 邊仔，感覺若親像家己無穿衫企 ti7 逐家 e5 面頭前共款，足見笑--e5。原本我想 beh 等逐家 iah boe7 peh 起來進前，著 ka7 收入去櫥仔內，m7 過，我 koh 無 願意無尊重別人 chhin3-chhai2 去開櫥仔，所以只好等逐家攏睏醒了後才koh 講。我又 koh 想起阮老父 kap 老母，思鄉e5心情 hiong5-hiong5 佔滿著我歸心肝。Chit-ma2 身體欠安 e5 老母應該起床 leh 飼雞。向窗仔門 ka7 看去，對面厝邊 e5 厝內底烏 so5-so5,看 boe7 出有人起床 e5 款。我偷偷 leh 想，台北 e5 早起真正是無聊，若是 ti7 庄腳，除了病人以外，是無人會 睏 到 hiah-ni7-a2 晚。想著以後家己 ma7 是ai3 kah 別人共款過這款晏起床 e5 日子，若像一片烏雲著蓋 ti7 我 e5 心肝頭 --ah。尤其，頭家前一 工hou7 我出去台北 e5 街頭行行 --leh，我想可能是因為我無做工課，所以 才 boe7 親像 in hiah-ni7-a2 thiam2。過這款 e5 生活，家己 kam2 真正有機會會出頭 --leh？回想頭家李旺福昨暗對我 講 e5 話，ti7 我 e5 心肝頭內，一擺又 koh 一擺 e5 思考，愈來愈感覺對家己 e5 前途茫茫海海，心情是愈來愈鬱卒。我 beh an2-choaN2 才會thang突破困境，有出頭天 e5 一 工--leh？愈想我愈悲觀，所以卡緊 ka7 阿母 hou7 我 e5 香灰 tiah an5 an5,嘴--li2 阿彌陀佛 seh8-seh8 唸，希望神明會thang保庇，而且指示我 beh an2-choaN2 行才好。我想上重要 e5 iah 是ai3靠家己 e5 扑拼。若是有學問 koh 加上扑拼，一定會使突破目前 e5 困境，行出一條光明 e5 路來。m7 過，我應該ai3去追求 to2 一門 e5 學問--leh？有錢人 e5 子，會使讀醫科，但是像我這款，chham 國中攏入 boe7 去 e5 人，我想只好等待神明 e5 安排 --ah。土地公、媽祖婆，是 m7 是世間所有 e5 人攏親像毒藥共款？m7 是講人e5 本性是善良 --leh？
「為德 --ah，我 ma7 ka7 lin2 阿爸講過 --ah，我叫你來我 e5 店是為著 beh ka7 你訓練做一個有路用 e5 人。所以，我希望你會使親像 ti7 庄腳時共款扑拼，若是 an2-ne，你自然著有前途--loh。」
頭家李旺福先生對我 講 e5 話，ti7 我 e5 腦海中浮出，伊若像是有意 beh 點醒我。經過阿爸朋友 e5 紹介，我來到伊 e5 店食頭路，伊親切而且一番鼓勵 e5 話，hou7 我感覺真正感動，目屎強 beh 流出來。m7 過，我真緊著振作起來，雖然講 我這款 e5 表現是庄腳囡仔真自然，無假仙 e5 表現，但是上好 iah是 m7 ai3 hou 別人看著，誤會講 我是一 個ai3哭 e5 軟腳蝦才好。頭家雖然無講 beh ka7 我訓練做店內 e5 經理人才，m7 過，伊對我講足濟真感心，真鼓舞 e5 話。伊講：
「為德 --ah，我 ma7 知影你真愛讀冊。lin2 老爸有 ka7 我 講你真想 beh 繼續升學。人活得有理想、有目標，是一件真好 e5 代誌。但是，m7 知你有好好想過無？一般人講 e5 學問只是用來得著社會地位e5 一種工具 nia7-nia7,是beh 用來改善家己 e5 生活，這也著是開拓本身生活 e5 一種學問。若照 an2-ne 講起來，其實 kah 儉錢是共款 e5 意思。所以，我ai3你自今仔日開始，好好仔toe3 我學做生理。做生理著是一種學問，你講 kam2 m7 是--leh？至少，我本人著有這款 e5 經驗。一般 leh piN3 文化運動 e5少年人，其實攏是一寡無能、無啥出脫 e5 米蟲nia7-nia7。人只要有錢，著自然有人 hong7 你為紳士。而且，實際 leh 推動 kap 掌握咱文化發展 e5 人 ma7 攏是這款人--leh。所以，我認為只要好好趁錢著會使 loh8。我本人 ma7 是 kan-taN 中學畢業nia7-nia7,但是若是有需要，我 ma7 是會使開錢請一個大學畢業 e5 人來替我做工課。有人講，台灣錢淹腳目，你 ma7 可能聽過一句話？這著是商業 e5 精神，an2-ne 你了解抑無 ？」
「是，我了解 --ah。」
雖然是 an2-ne 講，但是我亦是感覺怪怪，無法度完全相信伊對我所講 e5 話。雖然，伊講 e5 自然有伊 e5 道理，但是，出入社會，kam2 真正靠 an2-ne 著會有夠 --ah？我心內有淡薄仔無甘願，真想 beh 提出 無共 e5 看法來參詳。但是，我驚 e5 這 kan-taN是我這個庄腳囡仔天真浪漫 e5 想法 nia7-nia7。頭家所代表 e5 想法可能是指 ti7 社會上有頭有面 e5 人e5 想法，in 有法度經營 chiah-ni7-a2 大 e5 企業，伊所 講 e5 話應該是無 m7 著。我有 chiah-ni7-a2 gau5 e5 頭家，後擺轉去庄腳時，我會使向庄腳 e5 親情亦是朋友，好好 仔chhau3-toaN7一下--leh。頭家亦有 講，「人」這個字雖然是 kan-taN 兩撇 nia7-nia7,m7 過，咱活 ti7 這個世間上，一定亦是ai3互相幫忙 kap 合作，khah an2-choaN2 講，靠一個人想 beh 有出頭天，亦是誠拼 --leh。我想伊講-- e5 koh有淡薄仔 道理。Ti7 烏白亂想 e5 中間，早起清新 e5 空氣已經有小可較垃圾，我甚至感覺胸坎有無啥爽快。若是講文化運動 e5 結果，完全失敗，但是咱 e5 文化運動 na3 會亦是一直 hou7 所謂 e5 紳士牽 leh 行 --leh？這大概著是咱一般人無法度了解 e5 所在--loh。有一兩個人 ti7 這個時陣 peh 起來，我 ma7 緊 toe3 in 起來，走去便所。
 阮睏 e5 所在是 ti7 倉庫 e5 二樓，所以，每一工e5 早起攏聽 boe7 著 廚房有任何 e5 動靜。每一工，阮攏是先 ti7 倉庫這爿洗面洗了後，才 toe3 先來 e5 其他店員去頭家 hia 食飯。一直到我來 e5 第三工，我發覺一件真趣味 e5 代誌，我感覺阮頭家 gia5 e5 筆著若飼鴨仔 e5 人 提 e5 竹篙共款，店內 e5 所有店員著若鴨仔共款。鴨仔是 toe3 飼鴨仔 e5 人 e5 竹篙 e5 方向來決定 in beh 去to2位。這可能是我這個庄腳人對都市生活囥足大 e5 寄望，才會有 這款 e5 想法。所有 e5 人攏 坐一 lian3 圍 leh 食飯，每一 個人攏是無閒 leh pe 飯，這可能是勞動者 e5 規矩。勞動者ai3緊ka7 飯食 hou7 了去做 sit，所以，食飯緊煞自然變做勞動階層 e5 普遍現象。看著 in 食飯 無 pou7 著 一直吞去腹肚內 hit 款拚死吞拚死食 e5 食法，我感覺這 kam2會kah in ti7 商業上為著 beh 得著 koh 較大e5 利益 e5 心態是共款 --leh。愈想我 lu2 感覺我 m7 知 beh an2-choaN2 來領導一批人。我想我是 kah in 活 ti7 無共世界 e5 人。但是，我 ma7 瞭解頭家一開始著 beh 叫我管數是出自一片好意。除了管 siau3 以外 e5 時間，我 ma7 kah 其他 e5 店員共款，ai3企 ti7 櫃臺 e5 後壁，手裡提著一支尺，來招呼 嫌東嫌西 e5 人客。我感覺這 款 e5 工課實在 m7 是一 個查甫人應該做 e5,企 ti7 櫃臺 hia e5 hit款滋味實在真怨氣，尤其是 tu2 著女性 e5 人客，ai3 ti7 in 面頭前嘴笑目笑，tam3 頭說多謝，hou7 我感覺足 boe7 慣習。m7 過，我知影無慣勢 ma7 是 boe7 使，所以，我定定儘量鼓勵我家己講：「真緊著會慣勢，我應該是會thang適應這款 e5 工課才著。」Ti7 管數簿方面，我 ma7 定定 ka7 借錢 hou7 人 kap ka7 人借錢，這兩項物件 chhong3 倒 peng2 去。所以，我著ai3定定 ti7 我 e5 頭殼內不斷 e5 練習，希望我有法度會thang ka7 in 記住。我想咱人活 ti7 這個世間，若像總是走 boe7 開借錢 hou7 人 kap 向人借錢這兩種 kap 錢有關係 e5 活動，但是，ma7 三不五時著是去受著這兩種行為所困擾。所謂赤字這個詞，ma7 是我來到台北了，我才真正瞭解伊 e5 意思。對我來講，我 e5 工課若是 kan-taN 需要記數nia7-nia7,無需要去應付人客，我想這份頭路應該是一份輕鬆 e5 頭路。m7 過，事實 m7 是 an2-ne，我需要招呼人客。一個無錢 e5 庄腳囡仔，定定ai3 kap hia 有錢有勢 e5 貴婦人應酬、接觸，實在 m7 是我 e5 專長。Kan-taN 想著，我著頭殼痛。因為我是 ti7 較散赤人 e5 家庭出世，所以，我足簡單著會thang瞭解散赤人買物件 e5 心理。若是有可能，我願意儘量 ka7 物件賣較俗 hou7 in。但是，chit-ma2 e5 生理人作生理 e5 心態是不管是好額人 亦是散赤人，攏 beh ka7 物件 e5 價數開足懸 hou7 in，所以散赤人無法度 ma7 是ai3開 hiah-ni7-a2 濟錢來 ka7 in 買。Ma7 是因為 an2-ne，我攏儘量避開接待人客 e5 工課。阮 e5 店每個月攏ai3舉辦一 kai3 e5 座談會。這個座談會 e5 目的，上主要並 m7 是 beh 聽頭家講一寡五四三亦是連絡店內逐家 e5 感情，上主要是 beh hou7 阮有機會來學習一寡商業上 e5 課程。頭家 ti7 黑板頂懸大大寫商業主義幾個大字，真認真解說啥mih 是資本主意 hou7 阮瞭解。但是，我亦是聽了霧 sa3-sa3。到底是頭家伊講了無清楚 --leh？亦是我家己學識無夠？m7 過，我家己知影我欠缺信心是真正 e5。看著邊仔其他 e5 人，ui3 女店員到身為老股東 e5 經理，每一個人攏恬 chih-chih，真認真 leh 聽。
「因為著是 an2-ne，所以，咱對待人客一定ai3有禮貌。這絕對 m7 是 為著beh 追求利益 nia7-nia7,伊是一種社會思想。會thang用來作為咱做人 e5 一 個基本 e5 道理。」
我是足無簡單才想出這個結論，但是，我亦是無法度了解，為著 beh 巴結人客，竟然有 chiah-ni7-a2 大 e5 學問 kap 思想 ti7 內底。雖然，我有 ui3 這內底了解較濟社會 e5 現象，增加了較濟 e5 見識。但是，beh 叫我雞嘴變鴨嘴，當然我亦是做 boe7 到。Ti7 我 e5 世界中，我認為理論 e5 物件 m7 免 siuN 濟，只要會thang對人有誠意，an2-ne 著會使 --ah。若是kan-taN beh 用巴結，烏白亂褒來奉待人客 e5 時陣，我感覺這 kah 三七仔有啥mih 無共 --leh？老實講，我真無 想 beh 繼續留 ti7 店內做落去。我逐工攏 leh 拜託天公伯，希望伊會thang hou7 我 ti7 銀行亦是 ti7 其他公司尋著頭路。頭家雖然一直鼓勵我ai3認真讀冊，但是，我 m7 知 beh an2-choaN2 讀起，我 kan-taN 會thang ti7 記數了，有閒 e5 時間，讀一寡報紙 nia7-nia7。店內有規定，上班時間 boe7使看冊，na3 有可能會使認真讀冊--leh？我無法度，只好寫批 hou7 阿爸 kap 阿母，kap in 參詳。我講我甘願轉去庄腳做較粗俗 e5 工課，若是 an2-ne，我亦有時間讀一寡冊。而且，阿母 e5 身體 ma7 無 啥健康。既然一心beh 出來食頭路，著應該尋較有意義 e5 工課做才著。阮厝裡 m7 是有資本 e5 有錢家庭，假使若是有資本來講，koh來布料 e5 來源是用配給 e5。所以，我 e5 將來是無可能做布店 e5 頭家。若是 an2-ne 講，我實在無需要 ti7 chia 繼續浪費時間 --ah。阿爸，我 ma7 無願意講，我 ti7 事業上 iah boe7 成功進前 著 an2-ne 轉去咱庄腳 --ah。為著 beh 顧全頭家 e5 面子，我想我應該先轉去庄腳，等另外尋著頭路了後才 koh 去來台北。我寫批 hou7 阿爸需要用漢字來寫，為著 beh 寫這張批，開了我足濟 精神。好佳哉公學校畢業了，ti7 外口 leh 食頭路 e5 時陣，每一暗，我攏 kah 阿爸學讀論語，所以，chit-ma2 tu2-a2 好會使用著。過去，我 ma7 試用漢文過批，原底是為著厝邊隔壁會來拜託我替 in 寫批，我驚我會漏氣，所以特別加強去學 e5,想 boe7 到 ti7 這 個 時陣 koh 真正有路用 --ah。m7 過，阿爸寫批來講，阿母看著我寫 e5 批對我有這款 e5 想法感覺足失望。阿爸講，有一句俗語，一理通著萬事解，只要會thang完完全全了解一項代誌 e5 道理，其他所有 e5 代誌差不多 ma7 是會thang了解。所以，in 希望我既然已經 leh上班，著ai3提出耐心 kap 意志，真正來學一寡物件，吸收人生e5經驗才著。阿爸著an2-ne 講--ah，我亦會thang  an2-choaN2--leh？只好面皮結較厚--leh，勇敢來面對現實--ah。我想我只要 ti7 chia ka7 記數 e5 基礎扑 hou7 好，學會曉，我後擺去啥mih所在攏會使做管數 e5 工課。所以，我決心 beh 繼續留 ti7 chia 好好仔扑拼，我 e5 目的並m7是準備將來beh 做大頭家，我只不過是想beh充實我家己 nia7-nia7。所以，我暫時 ka7 心收轉來，專心來做我店員記數 e5工課。
著 ti7 這 個 時陣，我竟然去愛 著一個 查某囡仔。可能因為我ai3管 數而且ai3顧店，所以，我 e5 近視 ma7愈來愈深。每一工做代誌 e5 時陣，我攏一定ai3掛目鏡才看有物件。我 e5 面色本底著較白，平常時，我 ma7 無像其他 e5 店員共款 hiah-ni7-a2 愛講笑。所以，in ka7 我號一 個名叫老古董。我這個老古董會去談戀愛，其實是因為我 去 tu2 著我細漢時陣 toa3 ti7 台北厝邊 e5 查某囡仔。阮 tau 原本 toa3 ti7 港都，ti7 我七歲 e5 hit 冬，阿爸聽著庄腳一個朋友 e5 苦勸，伊講，ti7 都市內 leh 走 chong5 想 beh 有出頭天 e5 一工，但是，koh 無把握 e5 時陣，不如轉來庄腳發展 ma7 較有前途。因為 an2-ne，阮兜著 ui3 台北搬轉去庄腳，買一塊土地，開始經營一間打粟仔 e5 店。但是，ma7 無 因為 an2-ne 趁著大錢。頭 tu2-a2 講著 e5 hit e5 查某囡仔，著是留 ti7 我記憶中 e5 查某囡仔，伊 e5 名叫阿蘭。
我第一 kai2 tu2 著 阿蘭是 ti7 有一冬 e5 正月，阿蘭穿一 su 真 sui2 e5 衫，beh 去接嫁出去外地 e5 阿姊轉來厝裡。阿蘭穿 hiah-ni7-a2 sui2 e5 衫，而且koh 坐轎 e5 關係，原本著真有大小姐氣派 e5 阿蘭，看起來 koh 較 sui2、koh 較妖嬌。我 kap 一 tin7 猴囡仔企 ti7 阿蘭 in兜門腳口 leh tau3 鬧熱。看著阿蘭 hiah-ni7-a2 sui2,我看到嘴開開，嘴瀾強 beh 流出來。著 ti7 hit當時，其中有一 個囡仔 thiau-kang beh 欺負阿蘭，伊大聲喝講阿蘭beh 出嫁 loh，阿蘭 beh 做新娘 loh。我 kan-taN 看 著 阿蘭目頭 kat-kat，無啥歡喜。Phui3 一聲，嘴瀾著向阮這 peng5 phui3 過來。所有 e5 囡仔攏走了了，阿蘭 e5 嘴瀾 tu2-a2 好 phui3 ti7 我 e5 面頂懸。等我發現發生啥mih代誌已經 boe7 hu3--ah。所以，我只好無啥爽快哭面哭面轉去厝裡。到厝了後，我 koh 驚阿爸是 m7 是有看著 tu2-a2 發生 e5 代誌。阿蘭 e5 頭毛 pak 了若像田嬰款，伊 e5 面足 kou2-chui 若像尪仔，但是，伊發脾氣 e5 時陣竟然是 hiah-ni7-a2 chhiah。雖然伊是一個查某囡仔，看著伊 hit 款 chhiah-pe5-pe5 e5 面，我 ma7 強 beh tong3-boe7-tiau5想 beh ka7 扑。著 an2-ne 我亦無 機會 kah 阿蘭講著 話，阮著 歸家伙搬去庄腳 --ah。去庄腳 了後，我 ma7 定定會去想著 阿蘭。以後漸漸大漢了，我才瞭解是 an2-choaN2 阿蘭會 hiah-ni7-a2 受氣，伊受氣 m7 是無 原因 e5。阿蘭自細漢著是一 個早熟 e5 查某囡仔，伊一直認為講，in兜所有 e5 財產 kap ke-si 應該攏是伊 e5 物件。而且，伊絕對無 beh 嫁去別 e5 所在。伊對伊 e5 阿母 講，這個厝是伊 e5,應該出去 e5 是伊 e5 阿兄。阿德 --ah，你看--leh，伊 這個個性有啥人敢娶伊做某 --leh？
阿蘭 e5 老母希望我會thang 替伊講幾句話，但是我 m7 知 beh an2-choaN2 講 較好，kan-taN 會thang 憨憨 企 ti7 hia，m7 知 beh 如何是好。個性 hiah-ni7-a2 強 e5 阿蘭去 hou7 人講beh 出嫁，當然是會受氣。只是hit當時看著阿蘭 kou2-chui e5 形影，我看 kah 憨去，所以，m7 才會閃避 boe7 hu3,硬死去 hou7 嘴瀾 phui3 著。
Ma7 是因為 an2-ne，我才會定定去想著阿蘭。Ti7 庄腳，像我這款 e5 少年人自然有誠濟媒人婆會來阮兜提親，但是我瞭解，若無像阿蘭 hit 款--e5 查某囡仔，我是 boe7 chhin3-chhai2 答應--e5。
雖然 講 我是 hiah-ni7-a2 思念阿蘭，但是阮兩人既然著已經分開 ti7 無共 e5 所在，beh koh 有鬥陣 e5 機會是無啥希望。Chit-ma2 已經 m7 是一 個浪漫 e5 時代 --ah，ti7 這個以金錢為主 e5 社會，以阿蘭這款條件 e5 查某囡仔，差不多已經 hou7 to2 這個所在，好額人 e5 子 phaN7 去 --ah。所以，我老早著無 koh leh 數念有可能會thang  kah 阿蘭鬥陣。Ma7 是因為 an2-ne，我來到台北了後，我雖然有想著古早時代 e5 代誌，但是並無特別去想著阿蘭。m7 過，m7 知是好命 iah 是歹命，我懷疑阿蘭著 ti7 阮店隔壁 e5 雜貨店 leh 食頭路。每一工 e5 早起，我 ti7 店頭前 e5 亭仔腳 leh 掃塗腳 e5 時，我攏會去看著隔壁店一個若像阿蘭 e5 女店員，害我一直想 beh 知影，到底 hit 個是 m7 是阿蘭 --leh？著 ti7 我每一工烏白亂想 e5 日子中，有一 工早起，hou7 我去 tu2 著阿蘭 kap in 媽媽來阮店買物件。Hiong5-hiong5 看著 in，我 ma7 無 想 hiah 濟，chhong-chhong pong7-pong7 著掃帚提 --leh，走去問講：「你是 m7 是阿蘭？ah 你是阿姆著--m7?我是為德--la。古早 toa3 ti7 lin2隔壁王進山 e5 後生為德--la。」Hou7 我驚一下，阿蘭 e5 老母表現出一付 boe7 thang 相信 e5 表情，憨 ti7 hia。想規半晡才 hou7 伊想著，笑講：「ah，你是阿德。已經 hiah大漢 --ah，差不多 boe7 認 chit --ah。」我 ma7 ti7 這 個時陣才 去想著，頭 tu2-a2 家己 chhong-pong7 e5 行為實在是足歹勢。
阿蘭 kap in 老母並 無特別表現出足歡喜 e5 表情 iah 是對過去足懷念 e5 心情。我想，都市 e5 人是boe7 一直活 ti7 過去。手提著掃帚，我煞感覺 m7 知 beh 如何是好。
「看著lin2  hiah-ni7-a2 有元氣，實在是足好 e5。阮老爸 kap 老母 ma7 真好勢。」
「an2-ne--ou，後擺 in 若來台北 chhit-tho5,才請 in 來阮兜坐--la。」
「好，多謝阿姆。」
我日思夜夢 e5 重逢著 ti7 這幾句簡單 e5 對話中結束。in 母女若像急 beh 去to2位，我 ma7 歹勢 koh ka7 in ko-ko-tiN5，繼續懷念過去 e5 代誌。只好 講，「請lin2有閒時，來阮庄腳 chhit-tho5,阮阿母一定會足歡喜 e5。」
「好 --ah，阮有閒時一定會去。你 ma7 一定ai3來阮兜坐 ou。」
阿蘭若像真勉強 kah in 老母打一 個招呼著入去店裡 --ah。這可能著是所謂 e5 緣分。自 hit 工了，我著會使逐工kah 阿蘭講 話 --ah。我 e5 心若親像發春 e5 馬仔共款，歸工攏是想阿蘭。熱天了後，每一暗攏是足熱足熱，逐家攏睏無啥會去。所以，阮著合起來出錢去買枝仔冰。有一 kai2,我想 beh ka7 細漢時陣 e5 代誌講 hou7 阿蘭聽。
「阿蘭，你 kam2 iah 會 記得你 phui3 嘴瀾 ti7 我 e5 面這件代誌 --leh?」
我若會thang  ka7 這個 hou7 人 數念 e5 代誌 講 hou7 阿蘭聽著 好 loh。我 m7 敢有 koh 較濟 e5 向望。我 kan-taN 希望會使 ka7 我囥 ti7 心肝頭 e5 思慕 kap 苦楚表達出來，假使 若是 an2-ne 分手，我 ma7 無怨恨 --ah。這著若像我自伊 hia 借物件著ai3 ka7 物件還伊共款，我對伊 e5 思念是因為伊 hou7 我 e5,所以 ka7 我心內 e5慕情全部講 hou7伊聽，然後希望會thang 一 個人冷靜一下 --leh。我若像身軀頂懸揹著一 個足大足重 e5 包袱，我真想 beh ka7 這 個包袱囥落來，好好喘一口氣--leh。我看著 伊 kah 別人講話，笑微微，我心肝頭著足 boe7 爽快。我明明著是 leh 怨妒。雖然講 我一向 攏 認為怨妒是弱者 e5 行為，但是，我家己 ma7 無 啥辦法。我真正是逐家講 e5 老古董。所以，我一直 ti7 我 e5 心內罵我家己老古董，無 路用，輕視我家己。我 boe7 thang了解我 e5 同事是 an2-choaN2 會thang 對查某囡仔無啥感覺。平常時，in 講話足黃、足粗，但是 in koh 無愛談戀愛，in 這 款人到底是憨人 iah 是巧人--leh？我一面食枝仔冰，一面恬恬 leh 想。我看著 in 互相 leh sai3 目色，若像 leh 懷疑我這個老古董是會曉食枝仔冰無？ m7 過，我是為著戀愛leh 傷神，為著美麗 e5 姑娘 leh 煩惱，我絕對 m7 是憨大獃。我感覺我對感情 e5 無奈 kah in 無聊 e5 對話比較起來，是加足高尚。
比較較奇怪 e5 是，我對我細漢時 hou7 阿蘭 phui3 嘴瀾 e5 代誌並無 hiah-ni7-a2 在意，顛倒是 hit 工 阿蘭 kap in 阿母來店裡對我冷淡態度，hou7 我感覺真失望。所以，我無勇氣進一步去 kah 伊講話。我 ti7 心內對我家己 講，m7 thang 去自作多情。我反省我家己，kan-taN 去 tu2 著一個查某囡仔，我著 ka7 家己 e5 希望 kap 前途攏囥去邊仔，若是 an2-ne 著無男子漢 e5 氣概 --ah。我甚至想 beh 跪 toa3 阮父母 e5 面頭前，向 in 謝罪。但是，戀愛 e5 心情若親像 一隻無人會thang 控制 e5 野馬，伊老早著跳離開我 e5 肉體，甚至 ti7 夢中 ma7 是toe3 阿蘭 e5 形影 leh chau2-chong5 loh。我家己看 著 我家己過這款痛苦 e5 日子，ti7 心肝內，對阿蘭是有一份愛意，但是 ma7 有一份怨恨 e5 無奈。愛意 kap 怨恨共款攏是一種痛苦 e5 感情。為著 beh 對抗這款無奈 e5 心情，我只好認真讀冊。不管是偉人e5 故事 iah 是小說，只要有冊thang 看，我著是leh 看冊。Ma7 因為 an2-ne，我 hou7 頭家警告幾 a7 tau2 --ah。我 ti7 店內面 e5 信用 ma7 因為 an2-ne 攏失去--ah。頭家向經理講我是一個無認真 e5 少年家，對店無盡忠，是一個 lam2-noa7 e5 人。這款歹聲無偌久著 ti7 店內傳開。這 hou7 我感覺真無 公平。店內管數 e5 部份，我攏處理了真認真，而且無一屑仔差錯。我管 e5 數簿 m7 bat hou7 頭家講過任何 e5 不滿。我只是作數以外 e5 時間 ma7 無 beh 出去外口，定定一 個人關 ti7 店內讀冊 、過日子 an2-ne nia7-nia7。Ti7 這段時間，我對行出店面有一種 講 boe7 出 e5 驚惶。熱天一到，店面外口 e5 街路充滿著鬧熱 e5 氣氛，我 e5 痛苦著 koh 較深。可能因為我感覺這戰爭 m7 是 kan-taN 4、5冬著會結束，ai3有長期戰爭 e5 心理準備才會使。店內 e5 女店員 ma7 受著我 e5 影響，定定會提起 著戰爭 e5 局勢，雖然 boe7 thang 講是完全受著我 e5 影響，但是 in 會三不五時走來辦公室來讀報紙，了解局勢，這是事實。Ti7 民間組織了一個皇民奉公會，做生理 e5 頭家 ma7 定定聽講會提出真濟無共 e5 意見 kap 計畫。Ma7 因為 an2-ne，我煞無法度繼續 ti7 辦公廳來讀冊--ah，因為逐家攏開始學我走來看報紙，經理發脾氣 ka7 我罵到臭頭屎。為著 beh 向伊提出無言 e5 抗議，我 企 ti7 店裡 e5 時間是愈來愈長。時間已經到六月底，政府公布了台灣本島志願兵 e5 辦法。我若像 hiong5-hiong5 覺醒共款，想著一個男子漢應該有 e5 作為。一時間，我 e5 心情起起落落，ma7 m7 知是 an2-choaN2，竟然目屎著 an2-ne 流落來。想 著 ti7 故鄉 e5 阿爸 kap 阿母，我 e5 心情是 koh 較沈重。查甫子流目屎 m7 知是 m7 是真正 hiah-ni7-a2 無路用？若真正是 an2-ne，我家己 na3 有啥物男子氣概thang 講 --leh？每一 kai2 看著阿兵哥 phaiN7 槍行 ti7 路 li2,我著有一種欣羨 e5 感覺，想 beh kah in 共款。所以，我想 beh 去 作兵。我 e5 父母 kap 別人 e5 父母無共，in 是明理而且 kheng2 為家己 e5 子兒設想 e5 父母。我想，in一定會thang 了解我想 beh ti7 精神生活上突破現狀 e5 心情。不管如何，我是無法度繼續過這款 e5 日子--ah。去作兵這件代誌著 tu2-a2 好若像是 ka7 我這個人提出來做一個評斷。查甫人著是ai3去作兵，ai3通過款 e5 考驗才會使。m7 過，我 m7 知阿爸 kap 阿母 e5 心肝底，是 m7 是以我會thang  ti7 這間店做10冬 e5 店員來感覺著驕傲 --leh？我想咱查甫子著一定ai3去作兵，才有法度 ti7 這個社會企 起。Ti7 戰場戰死絕對是比破病死去 iah 是歸工關 ti7 厝內 hip 死 koh 較 有男子氣概。會thang 為著一個目標不斷向前行，以這種歡喜 e5 心情，甚至會thang 對國家有貢獻，這著是我 chit-ma2 全部 e5 向望 --ah。上 kai2 thiong3 e5 著是我會thang 利用這個機會對阿蘭講一句離別 e5 話。隨著中元節愈來愈接近，鬧熱 e5 氣氛愈來愈厚，暗時 ma7 愈來愈熱。有一工，tu2-a2 落過西北雨了 e5 黃昏，我決定 beh 來去尋阿蘭。
店面關了後，差不多十點 --ah。我拒絕其他朋友 e5 邀請，我講我 beh 來去一個熟悉 e5 朋友 tau 拜訪。然後，我著 toe3 ti7 阿蘭 e5 後壁面，一直行到永樂町附近，我才 ka7 阿蘭叫住。
「阿蘭，我想 beh ti7 最近辭著店內 e5 工課，chit-ma2 tu2-a2 好 beh 去lin2 兜向阿姆告辭。咱是細漢時陣 e5 厝邊，我若 ka7 阮阿母講，伊一定會足思念lin2 --e5。」
「an2-ne--ou ........」
看著阿蘭頭 tam3 hou7 低低，冷淡 e5 回答我 e5 問題，我感覺真明顯，阿蘭另外有代誌囥 ti7 心肝內。所以，伊並無 ka7 我 e5 話當作一回事。伊 leh 煩惱伊家己 e5 代誌。
「阿姆有 ti7 咧無 ?」
「可能有 ti7 咧」
聽著伊 an2-ne 講，我較放心--ah。但是，阿蘭若像 beh 哭出來款，an5-an5 抱著雨傘，行著足緊，若像是 leh 趕路 --leh。我想阿蘭若是無歡迎我去 in兜，伊一定會講 in 老母無 ti7 咧才著，所以，我 ma7 toe3 ti7 伊 e5 後壁，行了緊緊。阿蘭恬恬攏無講話，hou7 我感覺胸坎有一口氣喘 boe7 去共款。到阿蘭 in兜了後，我發覺阿蘭 in兜內有差不多兩、三 個家族 toa3 鬥陣。看著阿蘭轉來，有一 個 kah in toa3 鬥陣 e5 阿婆著來 ka7 阿蘭講，in 嫁出去 e5 阿姐 e5 囡仔 tu2-a2 好滿一歲，in 阿姐 e5 翁婿來厝裡接 in老父 kap 老母去食飯 --ah。阿蘭提一條椅仔 hou7 我坐，伊講：「阿母 in sui5 著轉來，你坐一下。」然後，伊著入去房間。我想伊可能是 beh 去 ka7 雨傘 kap 伊 e5 物件囥hou7 好勢。我 tong3 boe7 tiau5 問伊：「阿蘭，是 m7 是發生啥mih代誌--leh？」著我 an2-ne問，阿蘭 e5 目屎煞 chhap8-chhap8 滴落來。我緊 ui3 椅仔企起來，走去房間 e5 門腳口。
「阿蘭，到底發生啥mih代誌--leh？咱出外食頭路 e5 人是 boe7 使流目屎--ou，若流目屎著是 kap 認輸共款 --ou。」
原本想 beh 安慰阿蘭講食頭路 e5 人 boe7使流目屎，但是，阿蘭是愈 來愈傷心，伊講伊 ma7 無想 beh 繼續 ti7 店內做 --ah。
「是 an2-choaN2，hou7 啥物人欺負--leh？」
「.............」
「會thang 講 hou7 我知影無？」
阿蘭一直搖頭。
「到底是 an2-choaN2--la？」
「.............」
「阿蘭，我 e5 印象中，你是一個堅強 e5 女性，但是，今仔日到底 na3 會 an2-ne？」
阿蘭愈哭，我愈煩惱，我心內想，到底是啥物人敢欺負阿蘭，我明仔再一定替阿蘭報仇。
「阿蘭，有啥mih代誌我來替你解決。」
Toa3 鬥陣 e5 阿婆 ma7 聽著阿蘭 e5 哭聲，我是愈來愈急。
「Ma7 m7 知是 an2-choaN2，阿蘭著一直哭 boe7 停？」
「阿蘭，今仔日 na3 會 hiah-ni7-a2 愛哭 --leh ?」
阿婆 ma7 來到我 e5 邊仔 關心阿蘭，這個時陣阿蘭才講出原因。
「我 e5 雨傘去hou7 人燒一空 --ah la。」
「Ti7  to2位 --leh？我 na3 會看無 ?」
阿婆若像發生啥mih大代誌共款，走入去囥雨傘 e5 房間，ka7 雨傘扑開檢查。
「To2位 --leh？m7 是好好 kah 早起共款--leh？」
「有--la！你看 chia 有一空。」
阿蘭 ka7 雨傘搶過來，ka7 雨傘 去 hou7 火燒著 e5 所在比 hou7 阿婆看。我 ma7 倚過去看。我看著阿蘭白幼幼 e5 手，指著差不多一 個人手指大 hou7 火燒過 e5 空。
「為啥mih人 beh 燒你 e5 雨傘--leh？」
我 na2 問，ma7 na2 瞭解這枝雨傘對阿蘭 e5 重要性。ui3 阿蘭 in tau e5 經濟狀況來看，阿蘭食頭路 ma7 已經4、5冬--ah。但是，伊 e5 薪水 ma7 才一個月18箍nia7-nia7。伊 beh 買一枝值12、13箍 e5 雨傘並 m7 是hiah-ni7-a2 簡單 e5 代誌。買著俗物件，用無兩 kai2 著歹--去，所以，伊儉半冬 e5 錢來買這枝較好 e5 雨傘。用著才好 e5 雨傘，伊當然是會提出來展 hou7 厝邊隔壁 e5 人看。我會thang 瞭解伊 提 hou7 in 看 hit 款歡喜 e5 心情。雖然是 kan-taN 燒一空小小仔，對阿蘭來講可能是燒著伊 e5 第二性命共款。我感覺這 e5 燒阿蘭雨傘 e5 人實在是可惡，真想 beh替阿蘭出一口怨氣。
「Ka7 我雨傘燒一空 e5 人 ma7 m7 是 thiau-kang--e5 la。有一個女店員 ka7 我講，頭家食薰 e5 時陣，無注意去 ka7 iah boe7 hoa 去 e5 番仔火落入去我 e5 雨傘。所以，才會真歹運去燒著一空。」
「原來是 an2-ne--ou，雖然講伊 m7 是 thiau-kang，但是，伊 kam2 家己 攏 m7 知影--leh？」
「伊有看著當然是知影才著。」
「好--loh8 la，阿蘭，我想你著ai3看較開--leh。有時陣，這款代誌你 ka7 當作是你較衰，會thang  an2-ne 想，你會感覺較好過--lah。」
Ti7 這個時陣，我會thang 完全瞭解是 an2-choaN2 阿蘭會 hiah-ni7-a2 傷心。這個悲劇 e5 發生，主要 e5 原因是因為頭家看著 e5 hit 空 kap 一個女店員所看著 e5 hit 空所代表e5 意義是無共--e5。為著雨傘去hou7 燒一空著 hiah-ni7-a2 傷心，這恐驚 e5 m7 是好額人會thang 了解 e5 代誌。假使若有想著，ma7 無可能願意為著食一枝薰來賠一個女店員12、3箍。
「阿蘭，m7 thang 為著雨傘 e5 代誌 koh 受氣--loh。一枝雨傘並無法度來代表一個人。自從我來到台北了後，我才了解，我所尊敬 e5 人是腳踏實地 e5 人，並 m7 是 hit款穿衫穿 kah sui2 sui2 sui2 e5 人。逐項代誌攏學別人是無法度來表現出一個人 e5 個性。阿蘭，你可能 ma7 知影，店內 e5 人攏叫我老古董。m7 過，我今年 ma7 才 tu2-a2  20歲。我若無記 m7 著你今年是19歲--houN？」
阿蘭 ti7 這個時陣 ma7 已經無 leh 哭--ah。伊行出房間，我 ma7 toe3 伊行出來，坐 ti7 tu2-a2 搬來 e5 椅仔。
「阿蘭，細漢 e5 時陣，你 phui3 嘴瀾 ti7 我 e5 面頂懸這件代誌，你 iah 會記得無 ？hit 個 時陣，你是一個個性真強 e5 人。」
阿蘭 講 ：「Kam2 有這款代誌，我 na3 會攏 boe7 記得--leh？」伊表現出真無法度相信 e5 表情，m7 過，伊 e5 面已經有微微仔leh 笑 --ah。阿蘭替我將茶杯仔斟茶斟 hou7 tiN7。
「我真懷念咱細漢時陣 e5 代誌。但是，我 chit-ma2 著 tih-beh 去 作兵 --ah。所以，我 thiau-kang 來恁 tau 向lin2告辭。雖然，正式入去作兵應該是 ti7 明年 e5 代誌，m7 過，我 beh 先轉去 庄腳好好鍛鍊我 e5 身體。若是繼續留 ti7 台北，恐驚我 e5身體會愈來愈差，愈來愈無路用。Ti7 chia，垃圾 e5 空氣，鬱卒 e5 代誌規大堆，心情一直無講 kai3 好。」
講到 chia，我發現厝邊隔壁 toa3 鬥陣 e5 阿婆，攏 ti7 邊仔 leh看好戲款，偷偷 仔leh 講細聲話。阿蘭 e5 心情已經真亂 --ah，我無願意 koh 因為我 e5 代誌來 hou7 伊操煩。所以，我想我恬恬來聽伊講啥mih，ma7 好加了解阿蘭 e5 代誌。阿蘭聽 了我 e5 話 ma7 若像受著感動 e5 款，伊 e5 目珠一直看塗腳，若像是 leh 懷念過去 e5 代誌。伊 e5 面色 ma7 ti7 這個時陣變了較好看，伊 e5 目珠 ma7 三不五時 e5 看 ui3 我 chia 來。
「我無願意繼續過這款 e5 日子 --ah。Chit-ma2 tu2-a2 好有一 個真好 e5 機會來改變。假使我 e5 意願若有法度來實現，若 an2-ne 老古董著會變作阿兵哥--loh。」
「若 an2-ne 著足好 --ah。我會寄物件去 hou7 你。」
「阿蘭，你 m7 免寄物件來 hou7 我，你只要有時間寫批來 hou7 我著會使 loh。」
一時間，我若像有 hit 種已經去作兵 e5 心情共款，目屎是強 beh 流出來，話 ma7 強 beh 講 boe7 落去。
「為德兄，你真了不起，是 an2-choaN2 人叫你老古董你攏 boe7受氣--leh？」
「我若是真正受氣，我 m7 著ai3 kah 人員家--loh？所以，我想 beh 用辭掉頭路來 hou7 逐家了解我 e5 勇氣。Hia e5 人 攏是一寡 m7 敢辭頭路 e5 軟腳蝦。假使，我若會thang  ti7 逐家 e5 面頭前提出辭職，我想這一定是一件真趣味 e5 代誌。」
「講 e5 ma7 是。」
「阿蘭，我另工才 koh 來拜訪你好--ah。今仔日已經真晏--ah，才請你替我向阿姆問安。」
「Iah 早 leh ma7。」
「我想我 iah 是另 kang 才 koh 來拜訪好--ah。」
 我 ui3 椅仔企起來，看著阿蘭 e5 目珠 leh看我，我 e5 面若像紅起來。想著我 iah 有足濟話想 beh 講，但是，kan-taN 講無一半 nia7-nia7,我若去 hou7 人 ui3 後壁面 ka7 我牽 tiau5 leh 共款。
「為德兄，你若真正去作兵，我一定會寫批 hou7 你。」
「好，我才等你 e5 批。」
我 ui3 阿蘭 in 兜行出來，接觸著外口清涼 e5 空氣，我若像感受著阿蘭 leh 寫批 hou7 我 e5 hit 種感覺。阿蘭若真正寫批 hou7 我，我 ma7 iah 是家己一個人，想著 chia，我有一種講 boe7 出 e5 寂寞 ti7 心肝內。Ka7 阿蘭一 個 人放 ti7 厝裡，我對阿蘭 e5 家族 ma7 有感覺著不滿。Gia5 頭看著滿天 e5 流星，我扑算 beh 沿溪仔邊行轉去宿舍。這個時陣，我有一種想 beh 放 sat 一切，開始我另外一種無共 e5 人生 e5 衝動。m7 知是 an2-choaN2，我竟然想 beh 行 ti7 淡水河邊，大聲唱出軍隊中定定 leh 唱 e5 進行曲。突然間，我發現著我 e5 歌聲是 hiah-ni7-a2 厚，hiah-ni7-a2 勇。

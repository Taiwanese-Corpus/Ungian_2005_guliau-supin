
疼你贏過通世間
  賴仁聲
作者序言
自約30年前我bat  giah8 筆來寫小說「阿娘e5 目屎」了後就 m7-bat koh giah8 筆寫小說。後來bat 讀著故鄭溪泮牧師著e5  <<過死線。>>  An2-ni 以外，因為我e5 眼界隘隘，那準m7-bat koh 讀著咱台灣教界koh 出版宗教小說e5 款。
卻bat 接著批，抑是tui3 人當面聽見講對讀拙著 <<阿娘e5 目屎>>來受安慰，甚至入信仰，抑是信仰較進步e5 人。Che  實在是意外e5 收穫。願榮光歸 hou7 主。但是我到這時 iau2 無自信講我會曉寫宗教小說。是iau2 teh 變囡仔戲na7-tiaN7 。我 e5 心是teh 備辦一篇說教。也將hit 篇說教ka7 伊故事化（說教故事化）an2-ni na7-tiaN7 。所以濟濟所在讀了無甚 mih tu2 好。Che 是 tui3 小弟 e5 無老練。
但是我痛感ti7咱台灣e5 教界實在真欠冊 thang 讀。特別 ti7 鄉村，海邊偏僻e5 教會，be7 曉讀漢文 e5 兄姐koh 較欠用好 e5 冊 thang hou7 in 讀。這擺看楊石林先生主編 e5 《活命e5 米糧》出世，小弟為著伊大大感謝上帝。願主祝福伊e5 信，伊e5 疼靈魂、疼教會 e5 心會日日長大。所做會成功。
人 m7-thang 虛華，勤有功，戲無益che 是事實。總--是 koh 一面囡仔愛聽講故事。大人愛聽古，愛讀小說。Che 也是一面人e5 自然性。因為愛聽神奇，喜、怒、哀、樂屈曲富有情感 e5 故事，hou7 人e5 思想有新e5 刺激，che 是人e5 自然。今咱自然無贊成基督徒去讀hih-hiauh 邪淫e5 冊。總--是boe7 thang 無培養道理、品性 e5 冊thang hou7 in 讀，來潤澤 in e5 生活。特別 ti7 無閑中 e5 片刻，ti7 閑暇無聊中 e5 時，有時 thang hou7 in 得著心神上 e5 安慰。自然聖經第一好，祈禱第一好。總--是有時咱 若會 tit ti7 各樣e5 滋味中，自然猶原是根據上帝e5 話<<聖經>>用別款 e5 煮法，較m7 是硬性--e5,有時用軟性，較心適 e5 講法 hou7 in 食，平平 hou7 會友得著靈性e5 進步，我相信也是好。親像咱用好有利益 e5 「童話」囡仔故事 hou7 囡仔聽，來chhoa7  in 較明白道理。像時咱用「宗教小說」hou7 大人讀，來幫贊 in bat，也 hou7 in 得著較深刻e5 教示，我想也無m7 著。
這擺得著台灣宣道社 e5 楊石林先生歡喜將我所寫零碎幾 te3 e5 短篇小說拾做一本，做單行本來發刊，ti7 chia 深深 ka7 伊說謝。
Ti7 chia 續 ka7 眾讀者請安及請大家無細膩 e5 指教。
                                                                          小弟賴仁聲. 
寫 ti7 二林教會書齋
A.D. 1954. 11. 1日.
恭敬用祈禱將這本冊獻hou7 疼我 e5 天父 kap 主耶穌。向望兄姐讀了有利益。M7是 kan-ta 心適，這5 篇故事中幾若篇是實在e5 事。真正 thang 做咱 e5 教示，kap 鑑戒。求主祝福眾讀者，阿們。

永 遠 ti7--teh，而 且 最 偉 大-- e5
（永遠存在，而且最偉大的）
早年當中古世紀e5 時，ti7 歐洲某地方有一間真莊嚴美麗e5 修道院，院後有青山，前面有綠水（後青山，前綠水）。當ti7 春光明媚 e5  4月--nih8,hit 個風景實在值得人 e5 留戀。鳥仔 ti7 樹枝 hia 唱，chia 和。美麗 e5 蝴蝶雙雙對對飛ti7 花e5 中間。Ti7 這個溫暖 e5 春光，大地e5 萬物表現一種 e5 和諧。青年人置身 ti7 hit 中間，未免觸景生情，tui3 內心 e5 深處，走出一款莫明其妙e5 要求，吐氣，一種纏綿 e5 想望，一種愛 e5 要求。
為甚mih 咱 thai3 會提起這間寺院，也續連想到這個春天。Koh 想到花開鳥仔啼e5 景緻，以及青年溫暖愛情 e5 眠夢--nih8?就是因為ti7 早年ti7 hit 間寺院，ti7 某年e5 春天有發生一層hou7 咱聽了be7禁tit 感嘆惋惜e5 故事。原來 hit 間寺院名叫做聖彼得修道院。Hit 中間有濟濟修道士，中間一個叫做白息菲格。是一個聖潔純善 e5 青年。Hit 日當伊 teh 誦讀祈禱文e5 時，按照寺院e5 辦法，ti7 日暖風和 e5 日，就修道士逐家排列，來行遊 ti7 花園--nih8,那行那看上帝所創造大自然 e5 美妙，像時大家恭唱禱文同聲讚美神慈愛e5 偉大。Ti7 這日白息也 kap 同伴相 kap 排列、toe3 大家那行那唱祈禱文。Tu2 念到77節e5 時，在來 平坦坦親像鏡e5 水面，忽然hou7 一粒小石仔激起水波痕e5 款式。過去白息e5 心是平靜，一點仔都無擾動--e5 。好親像平靜e5 湖水，忽然hou7 一尾小魚仔跳動。Ti7 伊已經停恬無響e5 心弦上（停止不鳴的心弦上），好親像忽然hou7 一個人ka7 伊彈 tan5一聲e5 款。
白息是一個真勇真大漢，身體強壯e5 青年，有力，而且溫雅可愛。若講起伊e5 力，有一擺hit 間寺院 e5 方丈ti7 半路跋倒，傷著腳骨be7 行。白息用雙手 ka7 伊抱--起-來，續自an2-ni ka7 伊抱到厝。到位伊 e5 面無變色，無喘，實在真有力。而且伊是一個面容俊美清秀 e5 人。伊 e5 目珠顯明決斷力，kap 同情心。是一個感情豐富，正直而且純潔 e5 美男子。
今到底 hit 時是甚mih 來扑亂白息e5 心--nih8?原來這個花園有一座牆。抑花園內有一位特別較懸 e5 所在，那準崙仔e5 款式，人若企 ti7 這所在會 tit 看院內外 e5 景緻。白息生得大漢，che 也 be7-tit 過責伊，身材魁偉是神所賞賜--e5 。Tu2-tu2 伊行到崙仔頂 e5 時，che 也是 be7-tit 過責--伊，誠湊 tu2 坎，伊 tu2 行到 hia，目珠看對牆仔外出去，m7 緊也 m7 慢，tu2-tu2 好去看著一個真 sui2 e5 女子行 tui3 院外過，che 也 be7-tit 過責 tit --伊。那裡會hiah 湊巧，hit 時這個 sui2 查某囡仔 e5 全容貌體態會走入伊 e5 目珠。Che 是因為前一暝有做大風颱，牆邊 e5 大樹斷一oe 大oe 樹枝，siang3  tui3牆--nih loh8 去，牆倒一khiah 。Hit 個小姐 e5 身材tu2-tu2 ti7 hia 出現。所以一目了然，看得真清楚。Che 攏未 tit 過責甚 mih 人，並 m7 是人e5 錯誤。這個小姐到底號做甚 mih 名，m7 是別人就是謝文瑪麗小姐。伊逐日都照例 tui3 hia 過，tui3 in 阿叔e5 田莊去到阿媽 e5 兜看阿媽。然後才 koh 倒去阿叔 e5 兜。逐日an2-ni 來，去經過hit 間寺院 e5 外牆。Che 也 m7 是一位美麗e5 小姐刁持故意 beh 來引誘這個修道士。伊本是無意思來揀行這條路。
小姐本來是一個真敬虔 e5 女伊自細就失落父母，不得已 ti7 阿叔兜寄大。伊是一個孤苦寂寞心有講 be7 出 e5 心悶 e5 人。伊是 tui3 信仰，tui3 上帝來得著唯一 e5 安慰。親像 an2-ni 淑德敬虔 e5 女子，那裡會刁持揀這條路來引誘上帝刁持揀召神聖純潔 e5 修道士--leh？但是hit 一日伊 tui3 hia 過，hiah tu2 好 taN 頭一看tui3牆內 e5 花園，看著懸懸 e5 崙仔頂有一個修道士，kan-ta 一個 ti7 hia 行來行去。伊也好奇心企teh ka7 伊看，小姐 e5 心內實在是 teh 想可敬--ah！Hit 位修道士穩當是真神聖純潔，我應該也著親像伊有hit 號聖純e5 心思才好。但是當伊 an2-ni 想 e5 時，像時心內也續那準有 hou7  一點甚 mih 擾動e5 款式。伊覺得 hit 位生做魁偉 e5 人kap 伊本身雖然是相離，而且中央有牆隔--teh，雖然一個是ti7 牆內，一個是 ti7 牆外。總--是 ti7 不知不覺e5 中間那準有發生一款莫明其妙相連親切 e5 心情。
第2日tui3 hia 經過 e5 時，伊故意換別條路，免得koh tui3 寺院 e5 邊仔經過。但是真奇怪，好親像有一款 e5 力量ti7 伊 e5 內面teh 反抗，那準 hou7 伊不得不著照舊 tui3 寺院過才會用--tit e5 款式。每日行過寺院 e5 時，伊攏會 tit 看見伊（修道士）家己一人企ti7 hit 個懸崙仔 e5 所在。伊心內煞不知不覺學念起修道士所念 e5 祈禱文。Ti7 清早 e5 時無張持伊煞會曉念早起時e5 祈禱文，抑 ti7 黃昏 e5 時，伊也不知不覺念起寺院通用 e5 祈禱文。伊煞好親像變成做伊（修道士）念祈禱文上好 e5 同伴--lah 。有當時仔半暝 teh 睏ti7 床--nih8,hou7 厝外 e5 狗teh 吠 e5 聲，吠驚醒 e5 時，伊 e5 心內也心悶講這時 hit 個修道士poh-kaN2   iau2 teh 祈禱--leh，伊也就心中虔誠祈禱--起-來。
瑪麗生做激動人心 e5 sui2,但是當真講隔牆，koh 隔草埔，kiam2 真正看伊e5 面看會清楚，che 是一個問題？M7-ku2 若看伊真 sui2 清秀 e5 體態，行路好看，伊輕輕 e5 腳步聲，kap 伊生成另外有一款飄然e5 風度，che 無疑逐擺都會 tit 看真明。總講白息每日都暗暗記得小姐tui3 hia 過 e5 時刻。到hit 個時若到，伊 m7 知 an2-choaN2 自然而然就向院外瞭望。Hit 時就也自然會看著瑪麗 ti7 遠遠對面 e5 山坡teh 落--來。有時 hou7 樹枝遮 chah8--leh，be7 得看見伊e5 全身，但是一定到一個時，當伊越過山坡面向寺院teh 行--來e5 時，伊 thang 看見一幅極美麗e5 圖一樣，就是一位極優雅美麗 e5 女子ti7 伊e5 面前。伊看見伊 e5 時，心更加敬虔，更覺得心景 e5 崇高純潔，伊覺得伊好親像天使 e5 一個，不得不hou7 伊生出虔誠恭敬 e5  心。當伊逐日遠遠看見伊e5 時，to hou7 伊感覺那準天有離伊較近e5 款式。
但是白息家己掠做 che 是m7 應該。伊想講伊家己錯--lah，伊感覺家己已經是變做一個假冒偽善e5 人--lah 。伊掠做心內 che 樣思念著這個小姐，一定是一項be-tit thang 赦免 e5 罪過。Tui3 an2-ni 伊就加倍刻苦讀經祈禱，加重禁食 e5 次數 kap 時間。Tui3 an2-ni 伊 e5 面一日一日直直較消 san2 落去。伊e5 目珠一日一日較塌落去。因為想 beh 將伊心目中美麗 e5 偶像趕--出去。伊咒誓 m7 koh peh 去 hit 個崙仔頂，免得 koh 望 tui3 外面去。伊準備真正 beh 將伊 e5 心關 ti7 這個修道院 e5 石牆仔內。伊m7 願 koh hou7 世上 e5 誘惑，將伊koh 拖出去。伊當真出力行這個咒誓，盡力實行無koh peh上這個崙仔頂。M7敢koh 向hit e5 牆仔隙 hia 行，驚了萬一若 koh 看著 hit e5 美女，tui3 an2- ni 會hou7 伊更加較san2 --落去，會變那 m7 成人e5 款。
但是ti7 一個永遠hou7 人be7 be7記--得 e5 一日，無一項比這個更koh 較 bai2 e5 事發生--lah 。這層事情對 ti7 白息kap 瑪麗攏是真bai2 e5 事：因為這2 位壯男美女竟然 koh 相見--lah。本來白息過去是極力避免行去 hit 位牆仔e5 崩隙，但是 hit 日tu2 頭殼chhih chhih ，當 ti7 一面那行，一面那沈思 e5 時，不知不覺煞盤過家己所定 e5 界限，一直行到牆仔 e5 崩隙邊，偏偏 m7 早也 m7 慢，當伊 giah8 頭起--來e5 時瑪麗 tu2-tu2 行到 hia，四蕊目珠相看，逐家若啞口無講話，愛進未進，愛退未退，相對面 gang7-gang7相看。這時這位小姐完全 e5 美麗，神聖 e5 光輝，hou7 伊如痴如醉煞那準失落知覺一般。小姐也果然打算 be7 koh 見著伊。伊也想無到今仔日ti7 無意中會koh 看著伊ti7 眠夢中都掛心 e5 小姐。兩個相對，ti7 hit 個無言 e5 一siap 時間，就是 in 永遠 e5 結晶。小姐潔白美麗 e5 面，含笑滿滿 e5 目珠，竟然ti7 伊極力想 beh hou7 伊 be7記--得 e5 時，突然間koh 出現--來，hou7 in 2 個雙爿一時煞攏 gang7-gang7,m7 知著 an2-choaN2，kan-ta 企 teh 相看，逐家攏無講話，到尾大家才行開。
白息驚到 ngiauh8-ngiauh8-chhoah 倒來到伊 e5 睏房，m7 知如何才是好？伊本來已經真衰弱，差不多 beh 病 ti7 床--nih8- lah，因為伊過頭e5 刻苦禁食，今到 chia 來更加 m7 知著 an2-choaN2 樣才好。伊越 m7 ai3 想伊，越看著伊美麗 e5 面，美麗e5 身影，美麗 e5 目珠，美麗 e5 嘴phoe2,嘴唇，目眉，kap 真 sui2 e5 頭毛。好親像見若 giah8 頭就會看見，續那準果真伊會聽見伊講話，也摸著伊，甚至彷彿有鼻見伊身上 e5 芳味。彷彿ti7 厝內到處都出現伊 e5 容貌，伊teh 微笑，teh 看--伊，伸手摸著伊。厝內所有逐項物煞攏那準有伊 e5 面容ti7 頂面，連 ti7 空中都有伊幻化 e5 形狀，連壁牆頂都彷彿有刻這個優雅靜淑美麗小姐 e5 像，真正是無時無陣，形影不離 e5 相隨。
伊盡力m7 想--伊，盡力m7 ka7 伊記--tit，m7 理會這個形影，ma7 是無法度。Tui3 an2-ni 伊就想用睏，看 ti7 睏 e5 時會be7想著抑 be7。無法度，ti7 眠夢中所看見 e5 瑪麗竟然更加較 sui2,更加吸引--人。續變做目珠若放 kheh，便就看著 伊，看伊靜靜行 ti7 山坡 e5 款式，彷彿伊是陪伊 ti7 身邊 teh 行，一手tui3 後面圍伊 e5 腰 teh 行，那準一手輕輕 teh 摸伊 e5 頭毛，輕輕牽伊尖細幼軟 e5 手。
伊……一個修道士，一個預備 beh 做神父 e5 人，thai2-tho2 會an2-ni--leh？In kiam2 m7 是ai3 講清楚--mah？Che 樣早起暝昏teh 思想數念一個女子，beh 怎樣 thang an2-ni-- leh？伊益發自責。
「Ah！我是一個假冒偽善e5 人，」那想那吐氣。「莫非我是一個叛徒，不配做學生，我不配去做傳教 e5 神父。今beh 怎樣才好，我一定著想辦法，我一定 ai3 即時想出 tu2 好e5 辦法。」
瑪麗怎樣--leh？瑪麗也 tu2著kap 這個修道士像款 e5  情形，伊倒去以後，無論日--時、暗時，厝內、外面，ti7 路--nih8,ti7 田--nih8,無論 to2 位都彷彿看著白息勇壯好看 e5 身材，溫和性善 e5 面容。伊也 be7  be7記得hit 日忽然企對面相看e5 時，hit 時看著伊憔悴，憂愁，沈思 e5 面容。伊到底是teh 憂悶甚mih-- leh？伊本來 kiam2 m7 是真勇健？為甚 mih 變 an2-ni 憔悴，che 樣 e5 消瘦--leh？伊仰慕伊 e5 聖潔崇高，所以常 ti7 心內敬伴伊祈禱，伴伊默想，伊一向無憂、無慮，真快樂。無想著伊一日會續比一日那消san2 --去。伊一下an2-ni 想--來，煞感覺伊逐日teh 行過那準樂園，遍滿草花 e5 路，續變做客西馬尼憂苦 e5 路。
「Ah！an2-ni be7用--tit 。」伊想講「Che 是我害伊--e5 。」伊跪拜流目屎，險險哮--出來。我太對不起人--lah！我是自私世俗，屬肉體，無聖潔，我誤了伊聖潔修養 e5 生活。伊 e5 生活 kap 事業是何頂e5 重要，我怎樣會不知不覺來成了伊 e5 誘惑，伊 e5 試探。我怎樣會來做伊成聖 e5 路 e5 窒礙--leh？我一定beh 過伊 e5 生活，我一定beh 付出伊所付 e5 代價。我一定beh 想一個辦法，馬上想出也續去做。
結果怎樣？白息向大方丈寺院e5 院長e5 面前認罪。承認伊家己 e5 俗心boe7 清靜，不配做一個神父，講伊一向人tiam3 修道院，其實心無 ti7 修道院，伊對伊 e5 同伴聲明m7  ai3 koh tiam3 修道院--lah。雖然經過濟濟人 e5 苦勸、責罵、忠告，到尾攏無采工。到尾伊當眾人 e5 面前褪去僧侶修道士 e5 衫，受趕出修道院e5 大門外去。
就像 hit 日，另外一間女修道院 e5 門開--leh 。有一位哮到 chhngh-chhngh 叫 e5 小姐走入去，門即時為著伊永遠關--去。這個少年美麗e5 小姐是甚 mih 人--leh？伊就是瑪麗。
60 年後，ti7 這個女修道院 e5 邊仔有一個墓地，連一叢草仔花都無，光皓hoh8 殺風景 e5 塚埔加一門新墓。面前企一支墓牌，寫講：
「女修士瑪麗e5 墓聖
世理西亞女修道院立」
Ah！完--lah。就是同hit 時你也可以看見附近山坡 e5 綠草埔頂，常常有一位和善 e5 老人un2-ku，giah8 著一支枴仔溫溫仔蕩，慢慢仔行。伊終身無娶做鰥夫。專門到逐所在替人做有益e5 事，探病人，替人解決難題，安慰憂傷 e5 人，特別是對 ti7 戀愛中，kap 被人戀愛遺棄 e5 人，ka7 in 幫忙。凡若 tu2 著人teh 看輕男女戀愛做 thang 見笑可鄙e5 事hit 時，掠做 m7-thang 對人講出，掠做了hit 號時間是無價值e5 時，伊一定 tui3 身軀提出聖經，掀使徒行傳所記，彼得所看e5 異象講：
「……有聲音向伊講：『彼得起--來，thai5 來食，』彼得推辭講：『主--ah！Che 是m7-thang，見若粗俗 e5 物 kap 無清氣 e5 物，我從來 m7-bat 食。』第2 擺有聲向伊講：『上帝所 hou7 伊清氣--e5,你m7-thang 掠做粗俗 e5 物 ……』」
讀這 cham7 了，hit 位老人就會對一班青年講：「永遠m7-thang 掠『戀愛』做見笑。M7-thang 掠青年男女親切友誼的 e5 情愛，kap 夫婦戀愛 e5 疼情做見笑。上帝既然 hou7 愛情成做清氣，咱 kiam2 thang 看伊做驚人，可恥？M7-thang，因為上帝就是疼，而且上帝所造逐項事物 e5 中間，疼是最可愛兒--e5,現今所存有信，有向望，有仁愛，其中最第一大 e5 就是『疼。』所以細子--ah！得相疼，並且ai3 感謝上帝，因為 lin2 可以彼此相疼。」青年人聽伊講 chia e5 話，逐家攏真歡喜快樂。但是無一個知這位老人是費了外大 e5 代價才來學這課 e5 教訓。       （完）
註：這篇故事 e5 原作是外國包爾涵先生作。出ti7  A. D. 1937 年2 月號，陳崇桂牧師主編e5 佈道雜誌。著者 ti7 chia 譯 hou7 逐家做參考。
協力奉獻
施金泉先生青青狂狂tui3 外面入--來，將外衫 kap 帽仔就褪起來吊 tiam3 應接室入門 e5 壁 khit8 仔 ，坐 tiam3 膨椅頂喘一下大氣，然後笑笑對太太講：「我今仔日thiam2 死--lah！但是運氣卻 be7 bai2 。」
「趁著錢--lah 著--m7?」原來施先生是 teh 做股票 e5 生理，tu2 tui3 in 公司倒--來，hit 時太太 an2-ni 問--伊。
「Hiouh，趁be7少--ou！足足500箍。」施--先-生真得意，大聲應。
「你 an2-choaN2 會 tit hiah 好運。」太太真歡喜好奇e5 問--伊。
「Che 那有為難，昨e晡偶遇然有一個朋友 ka7 我講某一間煤油公司koh 發現著新油礦，我聽著這個消息，趕緊比人緊一步就 ka7 伊買一大批 e5 股券。果然不出我e5 所逆料，到早起油公司 e5 股券果然大起價。An2-ni 差一暝昏 na7-tiaN7 我就趁500箍--lah 。」先生足歡喜--teh 講。
「若 koh 親像an2-ni m7 免驚be7 發財--lah 」太太那想那講。
「He 是無問題。」施--先-生笑出聲 an2- ni 應太太。兩翁某算講：「一日500箍，十日5 千，100 日5 萬，an2-ni 一年後，我算看--leh，一年是三五一十五，六五三十……」兩個青狂 teh 算hit 個發財 e5 前途，大富 e5 速度。
「Aih8!我想著」先生娘忽然an2-ni 講：「你想咱這個頭水e5 果子著來an2-choaN2 開這500箍？」  「我想上好著利用這個春假來去旅行一--下」先生an2-ni 提議。
「Kai3好，自生翠花了後攏 m7-bat 出外行行--leh 。」先生娘即時贊成。
「M7-ku2 咱 e5 衫仔褲 kap 皮鞋攏be7見得眾--lah 。我想咱順一下續，續來做好無？」先生娘贊成出外，續an2-ni 提議。
「所疼--e5,好，kin-tu2 500 箍若開了馬上都會koh 趁。總--是m7-ku2 ……」講到chia 先生忽然頓tiN一下。M7-ku2 咱是 m7- thang hou7 咱 e5 牧師知--oh！「若hou7 鼻知影咱有趁著錢，即時都會來te5錢，甚 mih 百週年教會倍加運動--loh，拜堂 ai3 修理--loh，百百項，全全伊 e5 頭路。」
「有影，m7 是啥貨！咱已經獻無數--lah，iau2 是定定beh 來 te5。逐個若親像咱 chiah 慷慨，到今拜堂才修理好。倍加運動一口1,000 箍做10 年交，到今才te5 有--lah 。An2-choaN2 定beh 來chhoe7 咱。大概牧師讀神學院e5 時，有讀一科『 Te5 錢學，』若 m7 是 an2-ni an2-choaN2 會 hiah mi5-noa7,若 hou7 伊拖著就死m7 放。」先生娘無歡喜 e5 面an2-ni 講。
「穩當是，這課若無及格大概是 be7 得卒業，也 be7 得做牧師。若是咱 e5 牧師特別mi5 chiN這擺咱趁著錢著 m7-thang hou7 伊鼻--著。咱家己也m7-thang 著急講拜堂beh 修理，抑是甚 mih 百週年倍加運動，ka7 伊 teN3 hou7 be7記得。」先生an2-ni 安慰太太。
Tu2 hit 時toa3 ti7 拜堂邊e5 白小姐 tui3 in 門口過，m7 緊也 m7 慢去遇著蔡小姐。2 個是好朋友。白小姐招蔡小姐入去茶店，逐家ti7 hia 食一下點心。當 teh 用咖啡 kap 雞卵糕 e5 時，白小姐用無歡喜 e5 面，kap 聲音投蔡小姐講：「你ka7 我想看mai7--leh？」
蔡小姐驚一下「是甚 mih 代誌--leh？」「你聽看咱教會 e5 佈道隊長林長老 hiah 無理氣--leh 。」白小姐真 m7 甘願teh 講。
「林長老 an2 choaN2 --著m7?」蔡小姐年紀較少，真著驚緊問。
「Kiam2 有人 an2-ni，你知我 ti7 教會已經做主日學教員，也做吟詩班，也做青年團契 e5 奉事組委員--lah 。An2-ni 一個人是beh 兼幾款--leh 。甚mih 講歸主運動佈道隊來，甚mih beh 配合百週年倍加運動 e5 佈道，也 beh 叫我坐車出去鬥吟詩。我 e5 嚨喉to m7 是鐵扑--e5 。我 m7 --lah，煞無別人 thang 叫。」
「An2-ni--oh8 。無理氣 to 著。甚mih 時來叫你。」蔡小姐真同意teh 問。
「Tha-tu2 仔才叫電話 hou7 我。」
「你 ka7 伊應an2-choaN2？」
「我ka7 伊講 be7-tang3,失禮，請伊叫別人。」我若逐項允，be7 輸 hou7 人看憨，逐項 beh tu-tu 對我 chia 來。那講白小姐面仔漚漚。
「An2-ni 有影，那有人hiah 粗俗， kian3 kah kian3 than3  -- 人。隨人有隨人 e5 都合。」
蔡小姐真贊成白小姐 ka7 林長老拒絕。
像 hit 拜6 e晡高--先-生去chhoe7 葉--先-生。高--先-生是佈道隊 e5 連絡員。葉--先-生是老會友是銀行 e5 經理。高--先-生去拜訪-伊。
入門看葉--先-生下班倒來ti7 客廳teh 看新聞。逐家坐落請安後高先生就開嘴講：「今仔日想 beh 來koh 麻煩你。」
「豈敢，也 thang an2-ni 講」葉--先-生外面真客氣，實在心內無甚mih 稱意。「我若會曉做 e5 事，不管甚 mih，只管老兄哥吩咐，我的確遵趁來行。」
「既然是an2-ni，無比 che 較好--lah！實在是對你真不住，不過有一點仔代誌愛你鬥幫忙。」
「當然效命。」葉--先-生真慷慨答應。
「若是 an2-ni 真感謝主，無別項就是咱每拜6 有 ti7 本市內分角頭逐戶分真理單，請人來去禮拜，來策應 P. K. U. e5 運動。Tu2 好 lin2 這角頭 e5 陳--先-生破病 be7 得出--來，e 晡你來替伊分，好--無？」
「真失禮，若是別項我攏歡喜，這項我 m7 慣勢，若 hou7 阮 e5 銀行 e5 人看--著be7免得真見笑，我 e5 地位叫我做那準提郵便--e5 逐戶去 ka7 人叫門 tam3 頭我 be7 行--tit 。」面變色來應。
「葉--先-生，che 是為主來做工，是真貴氣 e5 工作你知--mah？Tui3 咱 e5 所做已經有三口灶來求道--lah ne7 。」高--先-生真致意說明。葉--先-生裝無聽--見直直請高先生食茶。Ka7 伊講：「茶冷--去-lah，thai3 著講到hiah 拚勢--leh，lim--leh 才 koh 講--lah 。」
高--先-生看無采工就企起來 kap 伊相辭。Beh 出去最後 koh ka7 伊試看有一屑仔 e5 向望抑無？
「葉--先-生你果真 be7 tit 幫贊阮做這個工--haN3？」
「對不起，對不起，心想 ai3,但是無夠額力量 thang 幫贊，請你多多原諒。」葉--先-生斷然拒絕鬥做主 e5 工。
隔明仔日是禮拜日，會友有 e5 坐人力車來禮拜，葉經理 kap 施--先-生 in 夫婦攏坐小包車來。白小姐 ti7 禮拜堂邊，伊用行路來禮拜。牧師今仔日為著P. K. U . e5 運動鼓吹，伊 e5 演題是「協力奉獻。」風琴彈得特別響亮。施--先-生 in 夫婦是按算拜一才beh 出發去旅行。白小姐坐 ti7 吟詩班 e5 位，葉--先-生坐 ti7 倒手爿e5 頭前條 e5 邊仔位。
牧師唱聖詩209 首
大家吟：
「我 e5 手愛你命令，為著我主做差用；我腳也愛為你獻，常常替你行無 sian7 。我 e5 聲音hou7 你用，歡喜 o-lo2 主無停，我獻嘴唇來振動；報傳福音來救人。我 e5 錢銀獻hou7 你，用出攏趁你旨意；我 e5 才情你賞賜，甘願還你做器具。」
逐家吟得真出神，真好聽，特別白小姐 e5 聲加真懸。施--先-生也真拚勢，腳輕輕那和板 liau5來唱。葉經理慣勢吟下調，因為伊e5 聲音真旺。大家嘴真 gau5 吟。   （完）
M7 是 小 說
1
有一個晚晡，微微 e5 東南風 tui3 海面吹--來，吹過欖仁樹 kap 椰樹 e5 葉縫，將玫瑰 e5 芳味送到牧師 e5 書齋來。而且遠遠海湧一下一下溢來沙灘，kap 扑著海邊大石 e5 聲，和風吹樹葉振動 e5 聲混同做伙，那準一個有照板拍 e5 交響樂合奏一樣。Hit 個涼快，kap 清芳實在hou7 人覺得真爽快。
Hit 時 J.S.牧師面 tu2 向 ti7 寫字桌勤勤 teh 讀聖經靈修。忽然有腳步聲tui3  外面入--來。開聲問講：「有人ti7--teh 抑無？」奇怪，是一個青分 m7-bat 聽--見 e5 婦人人聲音。牧師娘就緊出去接--伊。果然是一個素不識面 e5 姊妹，看--來是一個約二十一、二歲e5 女性。牧師娘就問伊有甚mih 貴事？伊講 ai3 拜候牧師，ai3 kap 牧師講話。
牧師娘就入去讀冊廳 ka7 牧師講。牧師用簡單 e5 祈禱來結束伊靈修 e5 時間就出來接 hit 個姊妹。
一下看這個姊妹 m7 是一個平常 e5 人。第一感，看伊 e5 穿插是真摩登流線形 e5 裝飾。第二，看伊 e5 面的確是一個老練世故，經過濟濟鹹酸苦chiaN2 e5 人。但是禮儀端莊，講話溫純，是親像基督徒 e5 款式，照看是一個不平凡 e5 女性。牧師 kap 牧師娘就抱好奇 e5 心直直 ka7 伊問。問了be7禁--得續生起真同情 e5 心，就 kap 伊相 kap 跪落祈禱，流目屎求天父替伊開路。今將 hit 個事實寫ti7 下面。
「你就是牧師，是無？」
「是。」
「Chia 就是咱 e5 拜堂，是--無？」
「是。」
「Ah！牧師，我 chhoe7 幾若日才chhoe7--著！」
「姊妹你 tui3 to2 位來？」
「我 tui3 台北來。」
「甚 mih 時來？」
「我來月外日--lah 。」
「你來 chia 創甚 mih？」 
恬恬頭殼 chhih-chhih，面顯出真見笑，真憂苦。詳細 ka7 伊看，伊 e5 目箍紅紅，常常用伊 e5 手巾仔 teh 拭目屎。真iap-i3  m7 敢 hou7 人看伊 e5 目屎。牧師一時煞真歹勢緊 koh 換話來問伊。
「你家己來，抑是有甚 mih 人chhoa7 你來？」
「人 chhoa7 我來。」
「hit 個人是你 e5 甚mih 人？」
「我無甚 mih--bat--伊。」
「你無甚mih bat--伊，你thai3 beh kap 伊來？」 
「姑不chiong著 kap 伊來。」
「今hit 個人ti7 to2 位？」
「轉--去-lah 。」
「今只有剩你一人ti7 chia 抑 m7 是？」
「是。」
「你ti7 chia iau2 有kap 甚mih 人相bat？」
「無。」
「若an2-ni beh 怎樣，你現時 tiam3 ti7 to2位？」
Hit 個姊妹攏無 giah8 頭禁 be7-tiau5家己直直chhngh chhngh 哮。牧師、牧師娘心也替伊真同情。一面也覺得真奇怪，那裡有chiah 大人 e5 女性，隨便 toe3 無十分熟悉 e5 男性，hou7 人chhoa7 來hiat tiam3 這個離台灣遠遠 e5 島嶼。也 hit 個人an2-choaN2 會放心做伊去？Kiam2 是 hou7 人騙來賣？因為若是為著戀愛，私奔偷走又 m7 是an2-ni。若講騙來賣，ti7 這個日政時代（昭和），青天白日 e5 下面，be7 免得傷離奇。人身買賣是人道上不容允 e5 事，chiah 大人--lah，an2-choaN2 chiah 隨便，hou7 人chhoa7 chiah 遠。也看伊 e5 穿插，長liau5 旗袍，懸屐仔鞋，面--nih8 e5 花粉，提綢 e5 手巾，芳水 e5 味。這個姊妹現時 e5 處境穩當是 ti7 一個不可思議，thang 奇怪 e5 環境中，也這個環境的確 m7 是伊所愛 e5 生活。
逐家恬恬 tiap8 仔久，姊妹直直哮。牧師臭心疑偷想講，m7,kiam2 會hou7 人chhoa7 來賣落花間。Tu2 an2-ni 想 e5 時，姊妹忽然停聲無哮，拭伊 e5 目屎，taN 頭 ka7 牧師講：「時間無早--lah，我著緊倒--去，聽候另日有機會我才 koh 來 chhoe7 lin2 坐。但是向望牧師，牧師娘lin2 常常替我祈禱。」牧師應伊講：「好。」
姊妹自 an2-ni 企起來kap 牧師、牧師娘相辭就出去。牧師娘 in 企 ti7 後面看伊 e5 背影，吐一下氣！「這個姊妹生做 chiah 誠mih8,chiah 伶俐 e5 人，到底是 hou7 人chhoa7 來 hiat ti7 甚 mih 所在？」
2
隔幾仔日後，hit 個姊妹果然 koh 來。今仔日e5 穿插 chiam2 然較樸素，宛然人家 e5 女子。牧師，牧師娘自然照約束替伊迫切祈禱。但是心內不時感覺真奇怪，真 giau5 疑。前日看伊 e5 憂悶，真畏 e5 款式，煞無問伊 e5 名。這時牧師就問伊 e5 名。伊應講：「父母 ka7 我號做秀麗，後--來人ka7 我換做來春，現時人叫我Ha-nah（花）。」
牧師心內即時感覺，an2-ni 無錯。這個姊妹果真是一個 ti7 苦打中teh 滾liong3  向望脫出 e5 人。那裡有一個人換 hiah 濟遍名，一個人連家己 e5 名都保持未 tiau5。隨便 hou7 人換。叫伊所無 ai3 e5 名。Tui3 這3個名thang hou7 咱想伊e5 生活 e5 屈曲。
牧師就無細膩 ka7 伊講：「姊妹，你若真實 ai3 阮替你祈禱，來幫忙解決你 e5 代誌，你得老實講你e5 經過，hou7 阮 thang 替你對主求。」hit 時姊妹就無細膩來講伊 e5 經過，續深深拜託牧師，牧師娘替伊祈禱。下面就是伊家己講e5 來歷。
「我是桃園附近 e5 田莊人，阮兜拜偶像。當我3、4歲e5 時我e5 老父散hiong，我 e5 老母久久破病倒ti7 床--nih8 。到我4歲年尾，老母就放阮幾若個姊妹仔，離開世間，老父為看顧阮 e5 老母，koh 過頭 e5 傷心，也beh 拖阮3、4個姊妹仔實在是無法--tit 。為我 e5 老母 e5 醫藥kap 理喪，就深tham7  ka7 人借錢。債主一日來討到暗。我身下 e5 小弟仔 ti7 老母 e5 khah-chhng5 中失照顧就失落去，我身頂有一個阿兄6歲，有一個阿姐8歲，8歲 e5 阿姐得io小弟，pu5 am2 糜仔，我4歲著掃塗腳。去後尾拾一屑仔 e5 草仔，抑是細細 e5 柴枝仔倒來 hiaN5。為著阮阿爸 hou7 人迫討債務，想無法度暗時常常流目屎，阮看阮阿爸 teh 哮，koh 想著阿母過身，小弟過身，koh chiah 散hiong，阮就攏哮。阮攏 khiN5 阿爸，攬阿爸 e5 腳，阿爸抱小弟，阮有時歸暝無睏。Ti7  阿母e5 神主仔 e5 面前，燈仔火 beh 無油，火beh hoa beh hoa，香也beh 過，chhun 一屑仔 e5 燈光，小可 e5 香煙，著ti7 神主 e5 面前。寒冷 e5 北風透過破箅仔壁 吹--入來。外面矇矇 e5 雨仔 teh 潑 ti7 破窗仔外 e5 竹箅仔，實在益發加添阮 e5 悲慘。爸爸 ka7 我講：『乖子秀麗--ah。阿爸真散hiong，阿姐 ai3 io 小弟仔，pu5 am2 糜仔，你來分好額人，hou7 好額人做子好--無？』我忽然意識是 beh 賣人做新婦仔，我直直 ka7 阿爸講：『M7--lah，m7--lah 』開聲直直哮。遠遠聽見庄尾狗 teh 吠 e5 聲，心真傷悲，拖我蓋 e5 破被仔藏 tiam3 被底哮，不覺 e5 中間煞睏--去。夢見媽媽牽小弟仔倒--來，嚇精神已經天光--lah 。
Hit 早起果然有一個阿婆仔 kap 阮阿姨來，講 beh chhoa7 我去台北thit-tho5 。我真歡喜 beh 續 chhoa7 弟弟去。阿爸講 m7- thang。阿爸目箍紅紅，我心真奇怪，kiam2 是 beh ka7 我賣 hou7 人做新婦仔。M7-ku2 阿姨也 beh 去就安心。囡仔人愛 thit-tho5,阿姨 ka7 我換 sui2 衫，阿婆 hiahN--來講我真乖 beh hou7 我穿，講我是乖囡仔。我就 toe3 in 去。台北是我一生 m7-bat 到 e5 位。Ah！4歲年尾，hit 日是我一生 thang 咒詛 e5 日，抑是祝福 e5 日，到這時我 iau2 m7 知。
若講是 thang 祝福 e5 日，是真艱苦。因為 tui3 hit 日我離開故鄉，慈愛老父 e5 手，踏入悽慘新婦仔生活 e5 日。若 beh 講是悽慘e5 日，又 tui3 hit 日起我踏入基督教 e5 家庭。Tui3 hit 日起 toe3 養父、養母拜上帝。An2-ni 是真 thang 感謝，thang 講 hit 日是祝福 e5 日。Tui3 hit 日起「秀麗--ah」就換做「來春a」e5 生活。因為我 e5 養父、養母 ka7 我換名做「來春。」講到 chia 姊妹忽然叫一聲：「牧師」姊妹煞目屎 koh lian3--出來。Ka7 牧師講：「我這時 tiam3 ti7 醉仙樓」。自 an2-ni 手掩 ti7 面--nih 直直哮。
3
Che 就真正離奇--lah，an2-choaN2 ti7 基督教家庭生長 e5 姊妹，這時會來tiam3 醉仙樓，tiam3 醉仙樓到底是 teh 做甚mih？Hou7 人倩做煮食 mah？是做仙女 e5 生活teh ……mah？Ah！Ti7 人肉市場 e5 肉砧頂，kiam2 會 tit 逃閃萬刀碎割e5 悲慘--mah？姊妹哮煞，牧師才問伊講：「你是an2-choaN2 tui3 基督徒e5 家庭來入 ti7 酒樓菜館e5 生活--nih？」
「Ah！牧師，講來話頭長。我到13、4歲e5 時，才知我 e5 養父養母beh 將我配 hou7 伊 e5 後生做某，這層事是我一生最痛心 e5 事。因為 hit e5 青年自細 bat 染著腦膜炎，真危險 koh 好--起來，身體無勇，be7 大漢腳手撥撥，目珠 thoah窗，嘴彎彎宛然魁星爺。企起來都無到我 e5 肩頭懸--leh 。An2-choaN2 beh 叫我 kap 伊成婚。我心肝底 ka7 伊偷號名，ka7 伊叫『Put- kiat- e5,』這款無合意 e5 強制結婚實在真苦痛。這款 e5 苦杯實在真oh得忍。若是幸得我自細有去讀主日學，有主 e5 話深刻 ti7 心內做安慰，常常暗靜祈禱，求主替我開路。
悽慘 e5 時到--lah！18歲年尾養母就出頭 beh 強制阮合房。我堅決拒絕。無扑算 hit 年阮養父 e5 生理大失敗，對道理就冷心，罕得去禮拜。像時也續阻擋我，m7 hou7 我去禮拜，隔年養父就死去，tui3 an2-ni 家庭就漸漸深tham7。我著ka7 人洗衫 giah8 針來維持一家。Tui3 hit 時受養母 e5 苦楚 m7 是用言語所會thang 形容。
自頭是我 e5 養父較有道理，養母較冷心，因為伊是世俗底，較 m7-bat 道理。伊講我既然 m7 聽伊e5 嘴，m7 嫁 in 後生，就叫我得接人客來趁垃圾e5 錢。我決斷 m7,為著an2-ni 常常 hou7 伊扑，扑到身軀節節烏，有時歸空流血。我每擺 tu2 著無理e5 窘迫e5 時，我就祈禱，求上帝救我。這時我22歲我死都 m7 做見笑違逆上帝e5 事。
到頂月日阮厝邊仔一個半面相識 e5 人kap 阮養母參詳，講，我 ti7 厝--nih8 m7 聽教示 beh chhoa7 我出外食頭路，我想講 an2-ni to 好。向望 thang 脫離養母迫陷落罪 e5 艱苦。我就求上帝chhoa7 路，就 toe3 hit 個人出--來。我m7-bat 出外，也m7-bat 讀冊 m7-bat 字，就 hou7 人直直 chhoa7 到下港。Tui3 hia 講是號做高雄，我也 m7 知。隔日叫我坐船，我想講 an2-choaN2 thai3 得坐船，伊講 beh chhoa7 我來澎湖較好趁食。我想講船單都扑好--lah 就kap 伊來。我想講 hit 個人都離阮養母 hia 無遠，我卻 m7-bat 伊e5 名。總--是定聽人叫伊 Ham3狗良--ah，做人ham3-ham3 真慷慨 e5 款。我就 toe3 伊坐船，上陸 hit 暝就去歇 ti7 這時我 toa3 e5 所在。隔天光早早伊 ka7 我講伊 beh 出去一下，就liam-piN beh 入--來。自an2-ni 一去無回頭。後--來我才知慘--lah，m7 是beh chhoa7 我來食頭路，是chhoa7 我來chia 賣落菜店，我 e5 身價受賣千五銀。隔日菜店頭家就迫我 ka7 人客陪酒。這款 e5 代誌我一生 m7-bat 。所以我 m7-na7 be7曉喝拳，我也 be7 曉 lim 酒。Beh 叫我伴人客隔暝，我寧可死。Ti7 hit 時每擺用祈禱來較嬴，為著 an2-ni 我常常 hou7 頭家娘扑。也bat hou7 人客 sai 嘴 phoe2,hou7 人客用酒潑。Ah！上帝--ah！你 ti7 to2 位？我細漢去讀主日學所聽聖經中 e5 故事，救但以理出獅穴 e5 上帝--ah，你 ti7 to2 位？救彼得，抑是保羅出監，抑是免 hou7 人擲死 e5 主耶穌--ah，這時你 iau2-ku2 活--teh，會 tit thang 來救我脫出這個火坑抑 be7?
我有一暝通暝祈禱，隔早起就去跪頭家，求伊寬容我 m7 免做陪酒，接人客 e5 生活。伊講，伊才 beh 想看--leh，1,500箍 e5 身價，叫我提來贖身。Ah！我苦--ah！！我beh thai3 有錢--leh？
4
聽到chia 牧師，牧師娘不知不覺也替伊真傷心。姊妹目屎nih-nih 流。牧師一時也是想無法度，就講：「咱來祈禱，向望天父上帝替姊妹你開路。」講煞牧師、牧師娘就跪落。姊妹也跪落祈禱。祈禱煞姊妹就相辭倒去。
到拜三暝 e5 祈禱會，牧師就將這層事講 hou7 兄弟姊妹知，請逐家替伊祈禱。Koh 約一禮拜後 hit 個姊妹就 koh 來，嘴笑笑親像有甚 mih 好消息beh 來講 hou7 牧師聽e5 款。到位牧師娘就緊請伊來坐。Ai3 知上帝有替伊開甚mih 好路。果然有影，上帝有替伊開一條路。總--是ti7 chia 著經過一項真莊嚴 e5 試驗。這個試驗若通過才會 tit  脫出這個火坑，才會 tit tui3 魔鬼 e5 手得著榮光 e5 thau2放。到底這個事怎樣講--ah？
姊妹用祈禱 teh 等，向望上帝替伊 chhoe7 一個 tu2 好 e5 人來 ka7 伊贖身。有一日有一個中年人，掛目鏡，人 san2 hiuN san2 hiuN，是斯文人，來醉仙樓食酒。無朋友，家己一人來，看--是心內有甚 mih 憂悶 e5 款。頭家就叫姊妹去 ka7 伊陪酒。姊妹 e5 心真艱苦，真見笑。但是聖神開姊妹 e5 目珠 hou7 伊看出這個人客心內有隱囥--leh e5 艱苦。Ti7 談論中就知這個人客 ti7 月外日前婦人人過身去。這時 iau2 未 koh 娶。婦人人死，有放一個查某子今年約14歲--lah 。這個人客是誠實人，來菜館 m7-bat 嫖妓，只有 lim 酒解悶na7-tiaN7 。姊妹逐擺用好話安慰伊，後--來就逐家講起家己 e5 身世處境。煞變做同病相憐 e5 精神 e5同伴。後來就知這個先生是39歲，海軍府造船廠，台灣人唯一 e5 木工組長。是 hou7 海軍真重用 e5 人。伊就約束 beh ka7 伊贖身。總--是ti7 chia 有一個嚴肅 e5 條件逐家愛交換。1. 姊妹對先生要求著准伊自由去拜堂禮拜，因為伊是基督徒。2. 先生要求姊妹得保証伊是在室女，iau2 未 bat kap 人做伙。逐家攏應好。這位先生姓黃，就 chhoa7 姊妹去省立病院婦人科鑑驗。果真是一個齊全無缺角，iau2 是一個純潔 e5 處女。黃先生大歡喜，即時款500箍去 hou7 醉仙樓。Tui3 hit 日就無 koh 接客，就hou7 伊去灶腳鬥煮食。也約束 koh 一月日後，iau2 chhun e5  1,000箍攏beh 交清楚。Hit 日姊妹就 thang 自由，m7-na7 自由續 beh 做先生娘。所以 hit日來，伊真歡喜來報牧師知這個消息。牧師、牧師娘 be7 禁 tit kap 伊鬥歡喜。續感謝上帝有替姊妹開路。
Koh 一月日後姊妹果然受贖成做自由，也續 kap 黃--先-生結婚。Hit日牧師、牧師娘去 ka7  in 做簡單 e5 禮拜，續 hou7  in 請，也請濟濟朋友，逐家ka7 in 大大恭喜。姊妹真 gau5 幫贊家庭，真伶俐，骨力，gau5 疼前人查某子，家庭真美滿。可惜be7 生，到今已經嫁黃--先-生16年--lah，攏無生。前人查某子已經替伊匹配真好 e5 頭對。伊得著黃--先-生e5 同意有分3個子，大--e5 查甫--e5 今年16歲，teh 讀初級工業，第2 個女--e5,今年國民學校tu2 畢業，第3 個男--e5,今年tu2 4 歲，真趣味 chiah e5 攏是散 hiong 人，無父，抑是無母 e5 歹命子。姊妹 be7 輸 teh 開孤兒院。但是伊真歡喜，真甘願 io，攏飼牛奶，真 gau5 顧，逐個自細就 hou7 in 讀主日學。也逐個自細就 hou7 in 受洗禮。伊本人ti7 結婚 e5 隔轉年就受接納入聖會，伊 e5 丈夫也真受感激，受引 chhoa7 來信主。伊常常見証講上帝 e5  疼痛真偉大。伊 e5 拯救極奇妙。也致意人自細著讀主日學。伊家己講伊若 m7 是自細有去讀主日學，得著宗教教育 e5 培養，今仔日伊 m7-na7 已經墜落 ti7 罪惡中，而且伊 e5 生活穩當真腐敗，身體 m7 知beh 變怎樣？到今仔日伊 e5 丈夫 iau2 真勇，iau2 ti7 海軍造船廠 teh 做木工 e5 組頭。Ti7 舊年 J. S.牧師 kap 牧師娘才刁持 koh 去探--伊，ti7 hia hou7 in 請中晝頓。久久無相見，lang3 10 年koh 見面，看伊所分 e5 囡仔攏大漢--lah，替伊真歡喜。也 ai3 笑伊 ai3 加勞--e5,koh 分一個細漢仔 teh aiN7 。伊講無要緊，lan2 著 ti7 主 e5 疼來疼細子，加救一條歹命 e5 靈魂。實在真感心。願上帝大大祝福這個家庭。（阿們）
「Ka7 我出去」
1
有一 e 晡 L.祕書去巡視拘留監房 e 時。真奇怪 t? 南監房第1號室發見著一個各樣e 犯人。拘留監房有6 間，2 間女--e，4 間男--e，監房3 面是磚壁，1 面是大枝鐵枝。Hit 個形狀親像狗櫥。塗腳是koat 紅毛塗，利便 thang 洗，若 chhu 枋真 gau5 生木蝨。若 beh 入去拘留監房，著經過一個細細 e5 鐵門，ti7 內面有2 個當值e5 警官不時輪流暝日無 lang3,帶武器 ti7 hia teh 看守。Beh 入去會面犯人 e5 人著先 tui3  外面司法科室去領牌仔。著過 chhiau 身軀，到位扑門報名，當值警察才來開鐵門，門不時用大鐵鎖鎖--teh。入去著登記你 e5 名，問理由，ai3 chhoe7 甚mih 人？後--來才tui3 鐵籠內放hit 個犯人出--來 ti7 警官e5 當值室，警官 e5 立會下講話。若重要犯，就 m7 准會面。一切m7 准批信抑是食物 e5 私 khia 授受。攏得經過檢查。（若是監獄就另外有會面室。也定幾分鐘 e5 面會。拘留監房無會面室。）因為驚了人將甚 mih 物，抑是批信 hou7 犯人，抑是隨便通外面 e5 消息hou7-- 伊，抑是教伊變口供。所以事事真嚴謹。若平常 e5 提衫褲來，無須要入--去。去司法科室結牌仔，tu 對一個空入去就好。
犯人 beh sak 入去籠仔內著過嚴密個身體檢查，因為驚了ti7 hia 自殺，抑是生出意外 e5 擾亂。著褪鞋，赤腳入去。著 thau2 褲帶，m7 准有褲帶、鞋帶，抑是刀仔、藥仔，抑是一切 e5 甚mih 物。只有空手入去。一間大約有4 領榻榻米 e5 大。有時清清關3、4 個。若濟 e5 時關一二十個。逐家無位thang 倒，攏坐 tiam3 塗腳。若熱天逐家真熱。角仔有一空，逐家 tiam3 hia 大小便，放了 hit 空用蓋 kham3--leh。Hit 空透對大 hak8 去。自然是細細空人 nng3 未落去。
三頓若到，大家分一 kheh 仔飯。Hit 個kheh仔是用柴做--e5,kheh 仔比 ti7 火車內 e5 便當 kheh 仔較隘，差不多長，較深--淡-薄。你聽講飯，有時是烏蕃薯簽摻真濟 e5 飯，常常m7 是飯，是蕃薯箍，抑是蕃薯條仔，配菜脯，抑是???? 。上好有時會下淡薄魚脯 ti7 hit 底。Che 是真希罕 e5 大chheN-chhau。就是3 條蕃薯條仔，配2 塊菜脯較常。到時頓逐家手伸長長tui3 鐵枝仔縫出--來。目珠金蕊蕊 teh 相hit 個狗槽仔直直討，真正是監囚餓鬼。Kiam2-chhai2 你想是真歹食。總--是ti7 hit 底 e5 人是真好食。有時會下鹹梅仔，抑是壺底菜頭 ti7 hit 底，in 會真歡喜，食得津津有味。蕃薯食了手 to koh 舐舐--leh 。
總--是有 e5 m7 食，幾若頓都 m7 食，有 e5 直直哭，有 e5 搥胸暗暗流目屎。有 e5 sian7-sian7 恬恬坐。也 bat tu2 著痟查某囡仔犯罪，m7 穿衫褲，褪光光，tiam3 hit 底亂嚷，大聲哭總--是猶原會曉畏恥，看著人去巡e5 時，趕緊面仆tiam3 壁--nih8 hit 爿，m7 敢見人e5 面。有 e5 仆tiam3 鐵枝縫直直叫：「大人--ah！冤枉--oh。」一禮拜大概去巡2 擺。是去斟酌 hit 內面 e5 衛生，驚了會發生發病，抑是其他甚mih 不測 e5 事。
今 ti7 hit 間第一號房 e5 角仔，有一個青年人看是有受教育，是相當 e5 家庭e5 人。上奇怪--e5 就是捧伊 e5 kheh仔 beh 食飯 e5 時（蕃薯箍），koh 代先跪落目屎 nih-nih 流，目珠 kheh-kheh teh 祈禱。真奇怪到底這個青年是甚mih 等號人。An2- choaN2 食飯會曉祈禱，會祈禱諒必是基督徒。照想 kaN2 m7 是似有似無 e5 基督徒。若是半信兄入來到 chia 扑算無祈禱。實在真奇怪。
總--是無論甚 mih 人都不便 kap 犯人講話。所以L.祕書恬恬ka7 伊看，巡視了就出去。將這個事囥ti7 心--nih 。到底……？
2
隔日去司法室斟酌伊 e5 調書才知，實在真可憐，hit 個犯罪e5 事實是an2-ni 。
有一日食暗飽--lah，都beh 無看人面e5 時，文哲才手提扑棒球e5 槌仔，kap 皮手囊（承球用 e5 mit-touh ）tui3 外面入--來。入門伊e5 老母真受氣。（伊e5 老父已經過身--lah）。這個是續尾仔子，平時較受 seng7 。老父死了後，伊根本是 m7 聽老母 e5 話。事事真橫霸，雖然有阿兄真殷勤苦勸流目屎勉勵，但是自細已經積成 e5 心性實在真難改。人講疼是親像水、花木、果子若無水 e5 灌沃是 be7 大叢，未茂盛。人若無用疼來 ka7 伊培養，伊是未成人。總--是花木 m7-thang 定浸 tiam3 水底，浸過頭會爛根，會黃酸，會死去。親像 an2-ni 囡仔 m7-thang 過頭溺愛。將囡仔 ka7 伊浸 tiam3 疼 e5 水底。浸到我子，我命，芋葉捧真珠，疼 tiuh-tiuh，寶 ni-ni 。抱去頭殼頂放屎。該死，到尾你 beh 食著 hit 個果子，俗語講：「Seng7 豬 gia5 灶，seng7 子不孝。」這句話無錯。特別內面若有第3 者，譬論阿媽愛干涉新婦 e5 教子。我金孫，m7 免你賤婢（新婦）ka7 我教。我惜--leh。來阿媽 chia，m7 免驚，阿媽為 tiau5-tiau5,箠仔搶--起來，續罵新婦。咱來去買餅，mai3 hou7 阿女仔（新婦e5 名）食。歹母扑我金孫，咱後擺著 m7-thang。著較乖--leh，咱後擺才 be7 hou7 人扑 。Gam7 面--houN7，後擺阿媽若死你著知慘，你會hou7 人怨--死。特別 hit 個囡仔 e5 老母若是繼母就 koh 較慘。這款阿媽 e5 教育實在 m7-na7 夠火，真正是 tui3 choe7 kau3 ti7 choe7 e5 教育。
文哲--ah 平生受著這款溺愛 e5 教育，目珠真金。中學畢業後，無想beh 創甚 mih，ho7-lo2 ho7-so7 ，老母流目屎 e5 祈禱，阿兄受氣 e5 激勵，馬耳東風，ka7 伊聽做狗放屁。老母忍得無好可忍。看伊入門怒髮衝天，giah8 一枝藤條 khan-thian-bun5 ka7 伊 siau7 幾若下。這個不肖子當勇 e5 青年，其實 hou7 in 老母老--lah but8 hit 幾下是無疼。M7-ku2 hiah 驕傲 e5 青年，那裡會忍得老母 e5 管教，就顛倒搶in 老母 e5 藤條按算 beh but8 in 老母。Tu2 遇 in 阿兄 ti7 身邊 tui3 藤條 ka7 伊搶--起來，續 ka7 伊 sai 幾若下嘴 phoe2 。罵伊不孝極，阿母年老--lah，教--你，愛你好，你好大膽。老母氣到哭。那哭那 ka7 伊chhia，續講：「Ka7 我出去，」「看 beh to2 位去死，m7-thang tiam3 厝--nih8 氣死我，m7 免 tiam3 chia teh poe3-ou3父母 e5 名。」ka7 伊chhia--出去，門續 ka7 伊關--去。「親像你這號不孝子 m7 免轉--來好。Kin-tu2 我也無欠用你。」
「出去，ka7 我出去。」門就閂去。暗--lah，e昏無食，腹肚真枵，扑球倒--來一身軀汗，今 beh 對 to2 位去？好！查甫子大丈夫，你看我 hiah 無，我 kiam2 真正著行無路，會 hou7 伊餓--死。出去著出去是驚啥貨？
In 阿兄企 tiam3 窗仔門腳 tui3 內面看出去，看小弟 tui3 大門出去，越 tui3 倒爿行2、3步就企 ti7 椰樹腳，頭殼 phe-phe，一手提運動帽仔，一手抓頭殼，企 ti7 椰樹腳好久頭殼 phe-phe 親像 teh 深想甚mih。後--來親像有所感cham3 一下腳，用伊 e5 帽仔扑iau2 hit 爿手，開聲講：「好，」自an2-ni 行對倒爿e5 街路去，小弟 e5 背影漸漸摻入 ti7 人群e5 中間，ti7 不覺 e5 中間續無看見。阿兄一時心酸續流目屎。Ah！小弟，你 e5 前途到底……？越過來看阿母 be7 顧得 e5 款，趕緊叫婦人人幫贊將阿母 ka7 伊 chhah 去眠床 hou7 伊安靜，ka7 伊 u3  水，將淡薄葡萄酒 hou7 伊 lim。新婦真有孝，ti7 身邊殷勤服侍安慰。大子也是真有孝。心內數念小弟，m7 甘伊出--去，一面自責過去be7 曉幫贊老母鬥領導。一面 m7 甘老母年老--lah，阿爸過身了才來 tu2 著這個小弟 e5 忤逆。Kap 婦人人不覺續跪落 ti7 眠床前替小弟 ka7 阿母叫 m7 敢，那流目屎那祈禱，替小弟祈禱向望伊會反悔，向望伊出--去會成功。到底小弟你 beh tui3 to2 位去？
3
老母較快活，受氣較過 e5 時就思念伊 e5 子，叫 in 阿兄去 chhoe7 。Khah  chhoe7 都chhoe7 無。有人教子是憑一時 e5 感情，an2-ni 有時常常 e5 錯手抑是會誤事，有 e5 是講扑消 lin2 父一腹氣，教子 m7 是 beh 警戒 hou7 伊知錯反悔，是 beh 扑消你一腹氣，an2-ni 扑子掠 kap 食消氣散像款，實在真可惜。
你想一個青年會 tui3 to2 位去？比 teh 看火較明。自然無好路thang 去。
「志氣」。人立志講beh 做甚mih，講明仔日beh 做甚 mih，甚 mih，che 真好。總--是著代先知今仔日伊 bat 做過甚mih。今仔日都無做出甚 mih 好 e5 事，明仔再那裡 liam-piN 著會做有甚 mih 好 thang 出--來。Koh 大志氣e5 至好朋友就是大謙卑。Hit 個青年出--去無謙卑 cham3 腳，頭殼 phe-phe 講：「好，」hit 句是抱起真 m7 願，受氣、怨恨，「Lin2 父才做 hou7 你看，出去就出去，驚死人啥？」
這款 e5 立志無采工。立志是痛感前非，立志是過去有基礎，今 beh koh 奮鬥 koh 進步，立志是 ai3 謙卑，存空虛心來求上進。立志著扑鐵趁熱，即時動手，奮發去做。若遷延囥--teh 會冷去。「志氣」氣會消去，續變無去。人 kah 不爭氣就是那準汽水無氣。也 be7 chhih8,也 be7 chhuh8 。Hit 個人無采工。
Hit 個青年出--去身軀 tng3 一文，也無衫 thang 換。Beh 去 chhoe7 父母，兄哥所 bat e5 人是歹勢。Beh 講 hou7 人趕--出來，講 be7 出嘴。手無半項工藝，beh 做乞食又驚見笑，真自然就對暗路去。去 kap 伊 e5 青年朋友冤來、冤去。起頭真親熱，in e5 朋友也為著伊真忿慨。替伊不平。騙痟--e5 。看咱青年 siuN 無。無要緊做 hou7 伊看。世俗朋友就請伊食薰，來去lim--一杯，解心悶--leh，做人青春有幾時。這時 m7 食、m7 開，青春不再來。文哲心已經 hou7 魔鬼佔領，m7 知 in 厝老母、兄哥為著伊哮，teh 流目屎替伊祈禱。但是伊 ti7 外面家己覺得真自由，真心適。20 外年久ti7 基督教 e5 家庭生活，真受束縛。甚 mih m7-thang 食薰--loh8,m7-thang lim 酒--loh8,m7-thang 撞球--loh8,m7-thang 跳舞--loh8。攏是 m7-thang，m7-thang，m7-thang。Be7 輸 hou7 大索縛tiau5--leh。到chia 逐項都 thang。看合目、食合嘴，食了目珠 koh 會金，大大比上帝 e5 子類較聰明。不論甚 mih 奸巧，鬼怪，偽善，假好攏會曉做。比早日拜上帝 e5 時加真 gau5。一時文哲 e5 心大開。其實是 lian3 落臭路糊糜底，腳企無地。伊掠做是 teh 吸清新 e5 空氣。伊掠準魚跳出溪岸，走來礁礁 e5 牛車路頂是入自由 e5 新世界。伊掠準風吹斷索無人 giu2,無受牽制，thang 飛上無限 e5 空中。伊掠準火車脫軌，離火車路 e5 束縛會走較緊。伊掠準離開自細所遵守 e5 道理，kap 父母 e5 教示，這擺有大自由，會大成功--lah 。真正是大錯誤。「敬畏耶和華是智識 e5 根本」「我 e5 子，得聽你 e5 老父 e5 教督。m7-thang 棄 sak 你 e5 老母 e5 教示。因為 che beh 做你頭殼頂 e5 sui2 帽。你 e5 頷頸 e5 金鍊」（箴言 1：7-9）
Che 是上帝e5 話。上帝 e5 教示，父母 e5 教示親像車路，人脫軌會好--haN3？該死。朋友 hou7 伊食了痛，起頭大家真親密，定 beh 食--人，到尾大家看輕，朋友e5 父母也m7 接納。Soh8-ko5,soh8-ko5,四界罔 soh8 ，歹人自然也有歹人thang 交。那來那歹。就去交陪友--e3。友--e3 講伊真ham-ban7,m7-bat 鬥想啥好空--e5 thang 賺。逐擺若出去伊無膽攏是做看風（企tiam3 遠遠觀看有人來抑無？）。若有分也是分少少。好，這擺伊 beh 做主角來展伊 e5 身手 e5 威風。就揀一個月暗暝。月幻烏，幻烏就招伊 e5 幫手出--去，去到 ti7 較市邊較肅靜，較無人通行 e5 所在。扑鳥帽仔就戴 hou7 伊kham3 --落-來，烏巾就 tui3 袋仔 jim5 起來縛 tiam3 面--nih，tui3 目珠下以下人無攏會認得。帽仔蓋到目眉。就叫幫手 tiam3 牆仔外看風，伊本身利用早 ti7 中學機器體操所學 e5 方法，手 jih8 tiam3 牆頂就跳過牆。無扑算內面 e5 狼犬開聲直吠。
4
Tu2 好 hit 暝這間厝 e5 頭家 kap 頭家娘攏 chhoa7 出去探朋友，赴宴會攏無ti7--leh。內面只有chhun一個煮食--e5 teh 顧厝。冬天時 teh tim7 補，寒寒--人，煮食--e5 m7-kaN2睏，但是無 lam7 無 lam7,就去 the ti7 炕床仔，giu2一個被角來掩 ti7 腹肚。聽見狗青狂吠是緊爬起來。看見一個人牽狗開大門出--去。本想 beh ka7 伊喝賊，an2-choaN2 狗會認得伊，諒必 m7 是賊，就無喝。真奇怪，狗出去煞無入--來。大門自 an2-ni 開開無關。Hit 個人斡倒入--來面掩布手 giah8 六轉仔槍，hit 個煮食--e5 才喝賊。m7 知喝賊較緊抑是 hou7 人ian2 倒較緊。煮食--e5 hou7 hit 個青年 ian2 倒，嘴用破布 ka7 伊 chiN tiau5--leh。手ka7 伊轉 iap 後 ，身軀用索仔 ka7 伊縛--leh。一仙圓加 lauh8-ko7 ka7 伊縛 tiam3 柱仔。狗聽內面 pin3 piang3叫，想 beh 走入去，又 hou7 hit 個人代先 ka7 伊牽出來縛 tiam3 外面 e5 樹仔頭，眼精手快趕緊去房間將衫櫥上好 e5 衫褲，金器就提，tui3 牆仔內接對外面過--去。主人tu2 倒--來聽內面有奇異，狗縛ti7 外面，大門開開，電火暗暗，koh 鼻見臭火薰味。心 giau5 疑，第六感知是著賊偷。趕緊走去對面叫電話 hou7 上近 e5 派出所。Gam7 賊想講 beh 提著加提 koa3,手 giah8 手電內面直 peng2。無扑算四邊警察已經包圍到，走 be7 離。Tha-tu2 仔haN2 煮食--e5  e5 短槍是假--e3,柴--e5,假童 tu2 著真童攏退神。真正 e5 短槍 e5 面前頭殼 chhih-chhih，乖乖伸手受縛。扑算 tim7 一隻雞湯臭火礁了了，鍋仔爆爆破。外面看風 hit 個，聽風走到 7 里piu  掠無著。物攏 hiat ti7 牆仔外。Chhoe7 無煮食--e5,後來才知hou7 人縛 iap 後，嘴 chiN 破布，身軀用索仔綑綑--leh ka7 伊縛 ti7 便所邊 e5 柱仔。電火轉 hou7 著牽來客廳，手用手銬扣--leh，刑事，警察，hit  間厝 e5 主人，主婦攏 ka7 伊圍圍--leh。帽仔ka7 liu3-- 起-來，面 e5 烏布 ka7 伊thau2--起-來。才知死 a7 死 tang 時仔都是家己e5 孫仔。是親阿兄 e5 子。阿兄過身無偌久，伊本身 iau2 是新娘。In 兄未死 e5 進前 ka7 伊完婚，這個著賊偷 e5 人就是文哲 e5 屘姑，賊仔就是文哲。In 阿姑才加伊無幾歲。
阿姑 kap 姑丈看一下戇戇，無話 thang 講。後--來阿姑金金看文哲。叫一聲「文哲」自an2-ni in 阿姑目屎 hou3 m7 開，想講這個孫 thai3  續變 an2-ni 。就向警察哀求 thau2放。刑事，警察自然 m7 准，che 是一個真惡質 e5 強盜。自an2-ni 透暝 ka7 伊送去總局。
調查了才知，這個奇怪 e5 犯人 to7 是an2-ni--oh8。隔日問伊鬥腳手 e5 賊伴甚 mih 人？M7 講。好，m7 講著食刑。刑事就 chhoe7 伊去一間刑務室，請伊小可食水，手 ka7 伊縛 iap 後，跪--leh，嘴 ka7 伊 chiN 破布，頭殼 tiau hou7 khian3 天 ，水用茶 kou2 te2--leh，灌水 m7 是 tui3 嘴灌，是 tui3 鼻空灌。M7 免灌一會兒哭父兼哭母，甚 mih 都認--出-來。其實人無外濟 thang 刑。食 ma7 無一碗水，hit 個艱苦就當be7 起。認了寫伊 e5 口供就 ka7 伊放--起-來。Hit 個幫犯隔日就掠--著。
隔日in 老母，in 阿姑，in 阿兄攏 chhoa7 來警察局求情。逐家目屎 nih-nih 流。認 in be7 曉教示 e5 錯誤。局長帶念著 in e5 門風，就真英斷，命令慢 chiah 送去法院。看文哲用拘留果然會反悔抑 be7?阿姑，姑丈攏來陳情，向望寬大處理。
法 e5 精神 m7 是活罩，羅網，m7 是講 beh hou7 人死。是 beh hou7 人活，beh hou7 人反悔。警察是 beh 保護好人，除滅歹人。關監是一款 e5 懲戒，教乖，向望歹人會知罪、反悔、自新。所以局長就特別批示 ka7 伊試拘留 40 工ai3 看伊 e5 行動。
這 40 工對文哲真好，聖經中患難，受試--e5 素攏是 an2-ni。命令 m7 准文哲 in 厝送好食物來，只有准伊提衫褲來 hou7 伊換。提聖經來 hou7 伊讀。離開老母 e5 懷抱，上帝 e5 教示，去放蕩 2 月外日久，liam-piN 也會食薰，也會 lim 酒，也會做賊。Ah！學歹 3日，真正有影。人 beh 成聖是真難，beh 墜落是真快。今 40日tiam3 鐵籠仔內清算罪e5 工錢試一個鐵籠仔 e5 滋味--leh。文哲到這時才知苦，佳哉知 thang 反悔。過去 hou7 魔鬼用 phe3 罩 ti7 伊e5 心，到這時感謝主有除去伊 e5 phe3。逐日ti7 鐵籠仔內祈禱讀聖經。無偌久就做模範守規律 e5 犯人。關10 日後就 ka7 伊放--出-來，警察用索仔 ka7 伊牽去街路掃街路，清臭溝仔。伊真見笑驚 hou7 人認--著。叫 in 厝提破 koe笠仔，破衫來 hou7 伊穿。逐日出去殷勤做工。狗槽仔 e5 蕃薯，菜脯覺得真好食，真正大大改過知伊 e5 錯誤，日日求主赦免。上帝hou7 人be7 侮慢--tit，人種甚 mih 的確會收甚 mih。人--hiat-kak8 上帝，背逆父母，自古及今是未曾有有好尾--e5。到 chia 文哲大大知伊所行--e5 是死亡，無路。佳哉伊早回頭，老母替伊祈禱，兄哥，阿姑大家替伊祈禱。自細有讀主日學，iau2 有主 e5 話 ti7 心內，快 koh 醒。Thang tit  L.祕書也是熱心 e5 基督徒。只有替伊對局長懇切陳情。
局長看伊 e5 悔過，in 阿姑，姑丈m7-na m7 提出告訴，koh 歡喜 ka7 伊保結。物也無失落。Koh 是初犯。局長生出憐憫 e5 心，到 40 日就真正批准歡喜 ka7 伊 thau2放。設使若無，送去法院公判就做前科犯，一生是何等 e5 臭名。
感謝主 e5 恩典。總--是 tui3 這個，hou7 咱 koh 一擺想著以弗所 6 章 e5 教示。「做子兒--e5,lin2 tiam3 ti7 主著順趁 lin2 e5 父母，因為 che 是應該--e5 。著尊敬你 e5 父母，（che 是頭一條有kaN5 應允e5 戒），beh hou7 你興通，長歲壽ti7 世間。
做老父--e5,lin2 m7-thang 激子兒 e5 受氣，獨獨著用主 e5 警戒 kap 教訓來培養--in 。」
文哲來局長室。看阿母 ti7 hia，緊跪 ti7 阿母 e5 面前，頭殼 chhih-chhih 流目屎。Ka7 阿母講：「阿母我有得罪你，kap 得罪上帝，求阿母赦免，我後擺m7 敢--lah 。」老母目屎四 lam5 垂 ka7 伊牽--起-來。阿兄阿姑 L.祕書攏toe3 伊流目屎。局長用威嚴 e5 聲音ka7 文哲講：「文哲。此去著自新，著有孝老母，著聽阿兄 e5 領導，thang 做有為 e5 青年來利益 ti7 社會，盡忠 ti7 國家。M7-thang koh 犯罪，若第二擺再犯就無赦免。」
文哲 tam3 頭，流目屎感謝局長 e5 仁慈，kap 政府 e5 寬大。向局長行鞠恭禮，就 kap 老母、阿兄、阿姑 chhoa7 倒去。L. 祕書用無限 e5 心情送 in 到總局 e5 大門口，用目珠送 in e5 背影到沒入 ti7 人群 e5 中間，到無看--見才斡入去警察局內暗暗為這個青年祈禱，願主引 chhoa7 伊 e5 將來，阿們。
（完）
「疼你嬴過通世間」
（青雲青年時代家己e5 回憶談）
1
有一 e 晡我出去阮厝後 e5 堤防散步。我 e5 厝是 ti7 一位肅靜 e5 田庄，四邊有濟濟田園，koh 有一條大溪流 tui3 阮庄邊過。雨期有氾濫 e5 危險，所以有造一條堤防，造起真大 koh 堅固。四邊真好景緻，是一位真好遊賞 e5 所在。
微微 e5 涼風 tui3 南爿吹--來，我企 ti7 堤防 e5 頂面，看對西爿去。Tui3 hia koh 里外路，是一望無際 e5 茫茫大海。日 tu2 beh 落，夕陽 e5 紅霞反照 ti7 水，天相接天涯 e5 hit 爿邊。同時幾隻歸航 e5 魚船，掛起晚風 e5 白帆 ti7 水
面 teh 走。也一陣 e5 海雁照次序排陣飛 ti7 空中。不覺讚歎宇宙 e5 神祕，hit 個雄大 e5 景象宛如一幅 e5 大美術畫展開 ti7 我 e5 目前。
Tu2 陶醉 ti7 這個大自然美景 e5 時，忽然 tui3 遠遠有一陣真清脆女高音 e5 歌聲傳來，真正是清涼、柔軟、悅耳可愛e5 歌聲。我不覺受伊 e5 迷力所giu2,就靜步 liam 腳向唱歌 e5 方向進前。聽見唱講：「我 e5 生命獻hou7 你……到一…世…我 e5 疼……疼你嬴過通世間」可惜歌聲e5 中間 lang3 站 lang3 站，有站聽未清。Kiam2-chhai2 是為著 hou7 風吹蕩所致也有。上大 e5 原因是 ti7 歌聲中宛如有參雜憂悶，慘慼，刻喉 e5 雜音，致到聽 be7 十分明。
起頭我是 ka7 伊掠做是一個女性為著數念伊 e5 戀人，心悶 teh 唱歌。為著青年e5 好奇心我就liam 腳 ai3 ka7 伊看這個女性到底是生做甚 mih 款。大概是 hou7 我 chhi-chhi chhiat8-chhiat8 e5 腳步聲扑驚--著。伊 kaN2 是感覺後面有人 teh 來，聲忽然轉細，也接續吟。
「我立志獻家己，永永專專歸 hou7 你」阿們。Hit 時伊是坐 ti7 堤防頂一叢大榕樹腳 e5 石頭頂。吟了就合冊。像時續越--過-來，看見我企 ti7 伊 e5 後面，對我輕輕 tim3 頭恬恬就 koh 越過原向 hit 爿靜靜坐，面看對海--nih8 去。
我這時家己感覺十分 e5 歹勢。心肝鼓噗噗 chheng2,面就發hong7,大概 kaN2 有紅紅。但是伊顛倒是真大方 hai7-chai7 。我一時雖然是真歹勢，m7-ku2 一見對這個女性那準 ti7 甚-mih8 所在bat 看伊 e5 面，而且是真熟，宛如早bat 相 bat e5 款式。但是這時較想都想不出伊 e5 名。
停一會兒伊 koh 掀伊 e5 冊接續恬恬 teh 看。我也掠定我 e5 心。靜靜注神看伊 e5 背影。才知伊是一個20 歲左右 e5 小姐。越--過來 e5 時看著伊e5 面，鼻懸懸，目珠大大蕊重sun5,長長 chat8-chat8 e5 目睫毛。可愛烏桃形 e5 嘴，雙爿e5 嘴phoe2 紅紅，無抹粉，無點胭脂真樸素。總--是 tui3 滿滿充滿活命力柔軟幼細滑 tiah8 e5 皮膚，有發出一款 be7 thang 形容--tit 自然美e5 光輝。M7-ku2 koh 一面 ti7 伊美麗 e5 面上那準有 bat 流過目屎 e5 痕跡。那準表現 ti7 伊e5 心房中有講 be7 出 e5 悲哀。不覺 hou7 我 e5 心續生出一款愛慕同情 e5 心。後面梳兩條頭鬃尾仔，縛烏布條仔 ti7 尾溜，tin3 ti7 雙爿 e5 肩頭頂。一見是一個淑德可愛 e5 女性。
我這時想 beh 自an2-ni 恬恬越走，又想未免 tit siuN 無意思。M7-ku2 一時也想不出甚 mih 話 thang kap 伊講就好膽假熟悉，先開嘴對伊講：「今仔日真好天--houN3。」
伊輕輕細聲應講：「是，真正是真難得 e5 好天。」Hit  個聲音 e5 清脆，態度 e5 溫柔 hou7 我真感覺。
我接續 koh 問伊講：「Kan-ta 你一人ti7 chia thit-tho5 抑m7 是？」
Hit 時伊越過來看我 e5 面，也輕輕tim3 頭講：「是，」就 koh 越--過去。接續恬恬看伊 e5 冊。我一時真失望。我是向望伊 beh kap 我講話，無扑算續 koh 越--過去。我 tiap 仔久恬恬企 ti7 伊 e5 後面接續看伊 e5 後姿。兩條頭鬃尾仔 tin ti7 伊 e5 肩頭頂。
不覺我對伊講：「再會。」伊也企--起-來用微笑好意 e5 面向我，應講：「再會。」伊 koh 坐--落去，我就an2-ni 越轉身向厝--nih8 倒--去。總--是心內感覺有一個 boe7 曉講 e5 情感，kap 一生 boe7 be7 記得 e5 印象。
2
當beh 倒--去 e5 路中，我沿路行沿路想。我到底 ti7 甚mih 所在，那準bat 看見這個小姐？也伊所唱 e5 歌到底是甚 mih 意思？也 teh 吟 e5 時啥事宛如有含囥無限 e5 悲哀ti7 伊心內，常常刻喉，而且ti7 伊美麗 e5 面容，也那準有目屎 e5 痕跡。到底是……？
想了頭一項，伊所唱 e5 歌大概m7 是流行歌；因為吟了尾句記得有唱：「阿們。」照所會記得除基督教 e5 詩歌以外，無。也koh 看伊 e5 態度 kap 手--nih8 所提hit 本賦譜 e5 歌冊，ka7 伊親想--起-來，那準是落教 e5 款式。M7-ku2 koh ka7 伊想倒轉，阮庄--nih8 在來都 m7 bat 聽見講有人去落基督教。An2-ni 這個小姐到底是甚 mih 人？也聽 hit 個歌詞，無疑是 tui3  伊 e5 對象，表現12 萬分 e5 疼情。到底伊心內所思慕 e5 意中人果然是是誰？
原來當我13 歲e5 時我 bat toe3 阮家父，家母去大陸華北，父母 ti7 hia 做生理，我 ti7 hia 讀冊。然後為著都合上in 先倒--來。我 iau2 留 ti7 hia 讀冊。到大陸淪陷 ti7 共產e5 手，hit 時我才經過千辛萬苦，萬般 e5 驚險才逃出鐵幕。真正是九死一生 e5 危險來 koh 投入自由 e5 懷抱故鄉e5 台灣。當 ti7 大陸e5 時我 ti7 國立 e5 大學讀冊，iau2 chhun一年就會畢業。倒--來有接續編入台灣大學，但是為著有荒課一年，所以著加讀一年，幸得我 e5 成積 iau2 be7 bai2。也這擺是暑假倒來歇熱。
行到厝，就將 chia e5 事講 hou7 阮媽媽聽。阮媽媽 ka7 我說明。我才知是阮厝邊離無外遠陳叔叔 e5 大千金美妙小姐。也知陳叔叔後--來有去 kap人落教聽道理。可惜ti7 無偌久前有過身去，放幾若個細子。美妙小姐 ti7 舊年畢業台南長榮女子高中。然後受鑑定合格，這時 ti7 本鄉e5 國民學校執教鞭。
我聽了就明白一切。才記得細漢我12 歲 e5 時，美妙是8 歲。因為厝邊離無遠，beh 去讀公學校 e5 時（國民學校，當時叫做公學校）常常相招。Ti7 學校做伙 thit-tho5,bat 一擺伊 hou7 較大漢 e5 查甫囡仔欺負，我替伊出頭為--伊。有時 hou7 別個查某囡仔kang7 ，我就為伊 kap 人相扑來顯明我 e5 義俠心。當時雖然是細漢 iau2- ku2 真相好。常常 chhoa7 出 chhoa7 入。無扑算目一nih 已經過去10 連年--lah 。但是妙活潑。天真爛漫 e5 性質，hit 對目珠kap 愛驕 e5 嘴，笑 e5 時雙爿e5 酒窟仔，可愛 e5 姿態，仍然照舊ti7--teh 。真正是 hou7 人一見難忘。一時心猿意馬瞬間 kah 回憶到囡仔時代 e5 事，明明那準 ti7 目前。美妙倒--去也將 hit e晡 e5 事講 hou7 in 媽媽聽。In 老母也 ka7 伊說明，ka7 伊講大概是 lin2 爸爸 e5 好朋友林伯伯 e5 後生青雲兄。美妙 tui3 an2-ni 也想著囡仔時代 e5 事，不覺心中也生起一款難得 thang 形容 e5 心情。
有一個禮拜日 e5 透早，我想 ai3 去街--nih8 買淡薄物。出庄口 e5 時遠遠看著有一個小姐真大方，手--nih 提一包親像冊面向街--nih8 teh 行。本底我想beh ka7 伊 teN3 做無看--見，m7-ku2 tui3 背影詳細 ka7 伊看，就知的確是前日 ti7 堤防所 tu2 著 e5 美妙小姐。所以我就鼓勵家己 e5 心，奮發速步 ka7 伊jiok。無偌久就 jiok 到伊 e5 後面。Hit 時我 e5 心臟 koh 一擺噗噗 chheng2,也驚，也歡喜，也自覺歹勢，m7- ku2 禁未 tiau5 就開聲，輕輕 tui3 後面 ka7 伊叫。 「妙早安」伊忽然聽後面有人用親切 e5 聲音teh 叫--伊，gong5-ngiah8 就越--過-來。一下看著是我，顯明歡喜 e5 面應我：「早安」笑笑無 koh 講甚 mih 。當4 蕊目珠 e5 視線相接 e5 時 hit 個疼情宛如早時做囡仔時代 e5 親密。逐家就恬恬相 kap 并肩做伙行。Hit 時我家己感覺那準真無自然，大概我 e5 面poh-kaN2有紅紅，因為我家己感覺面真燒烘。但是妙顛倒真大方自在。也那準有甚 mih 真要緊，真無閑 e5 事 ai3 趕緊去街仔 e5 款。
我 e5 心真禁未 tiau5,chhoe7 機會真 ai3 koh kap 伊講話，所以我就koh 開嘴問伊：「你 beh 去 to2 位？」「我 beh 去街--nih8 。」「Beh 去創甚 mih？」「Beh 去拜堂禮拜。」
聽伊 e5 聲音輕快柔軟，款式笑容溫純，顯明好意，無拒絕我 e5 問。所以我 e5 心就較安定，好膽 koh ka7 伊問。「Thai3 得 hiah-nih 早去--ah？」「我 ai3 鬥教主日學，負擔幼稚科，所以 ai3 量早到禮拜堂。」講了伊那準禮數上也續反問我。「青雲兄你 beh 去 to2 位？」「我也 beh 去街--nih8 。」
我心內暗暗歡喜講，an2-ni 妙 iau2 會記--得-我。Tui3 an2-ni 2人就靜靜接續并肩做伙行。
3
Ti7 hit 個做伙行 e5 時我e5 心中不覺意識那準自我做人頭擺感覺心內有無限e5 爽快。那準人生無了空虛憂悶 e5 心房，有得著甚 mih 豐富燒 lo7 e5 疼情來 thun7密 e5 款式。我向望這條通到街仔5、6 台里短短e5 路，會延長到無限 e5 遠。無扑算早起 an2-choaN2 感覺會行著加真緊。會記得一會兒 na7-tiaN7，真扑損這條甜蜜 e5 路竟然行beh 透--lah。Tu2 teh 想 m7 甘beh 分開 e5 時，當 beh 踏入市街 e5 幾步前，妙忽然顯出12分親切 e5 面對我招呼講：
「青雲兄你早起 m7 知有時間抑無？若無特別 e5 阻擋，請你 kap 我做陣來去禮拜堂聽道理好--無？」
一時我 e5 心續彷彿茫亂。因為親像受 m7 甘beh 分開 e5 暗雲密罩e5 心房，忽然看著霹靂 e5 閃光。即時無意識 tui3 嘴應伊：「好。」
因為是喜出望外 e5 受招呼，接續 thang 行。其實做伙行都也 m7-kaN2 講話，攏是恬恬 teh 行。M7-ku2 hit 個快樂 be7 曉講；beh 分開又覺得真 m7 甘。其實拜堂是生做圓抑扁。我是不管。橫直三七二十一，若會得 koh 接續同行就好。若 hou7 我家己行我穩當be7 行對拜堂去。
Tui3 an2-ni koh 靜靜行免偌久就到拜堂 e5 大門。這間拜堂起了無錯。真堂皇壯觀，前面有3層樓 e5 鐘塔。拜堂廳禮拜 ti7 樓頂，下面做主日學 e5 禮堂，kap 教室。學生200外個。後面 koh 起一 choa7 教室相連10外間。尚且是無夠用。利用拜堂 kou-lai7 ti7-chia，ti7 hia e5 大樹腳 e5 蔭影。10個，8個 e5 學生做一伙，做一個小組。認真 teh 教習。除師範科，聖經科，青年科，成人科，幼稚科用歸教室統制的 e5 教授法以外，其餘 e5 攏是自由式 e5 個人教授 e5 款式。聽講近來 e5 課本教材有換。也主日學 e5 宗教教育重心有對教B.CH.CHH.am-ap iam-iap e5 字母，進到引 chhoa7 人 bat 耶穌較要緊。
後--來聽牧師teh 說教，講人 e5 入信受洗禮是13歲起到14歲上濟。因為hit 個時心單純。到17、8歲起有摻插男女求愛 e5 心情，若會得緊 hou7 伊先bat 耶穌 an2-ni 是真好。若 ti7 結婚前 be7 得 hou7 伊入信領洗禮。到結婚後踏入社會，受俗事纏拌 e5 時，特別到陷入 ti7 名利、罪惡 e5 漩渦、濁流 e5 時才beh 來 ka7 伊 giu2 倒起--來實在真難。所以主日學 e5 宗教教育若 kan- ta tiam3 hia b、ch、chh，走 be7 離實在真可惜。字母讀破幾若本，讀3年半 tui3 尾仔koaN7 起來看。Iau2 be7-thang 讀過聖經，實在是真該死。每禮拜都是 teh liu7 hiah e5 故事。講講笑笑--leh 過--去。到13，4歲--lah一本字母 iau2 是teh am-ap，iam-iap，iap 過來，iap 過去，續餒志 m7 koh 來，真可憐先生又講伊字母 iau2 呼 be7 來，都入初中--lah iau2 是 teh hou7 伊讀字母，抑是 si-chou2,ah！可憐。主日學 m7 是an2-ni，主日學 m7 是白話字學校，主日學是 beh chhoa7 囡仔，大人信耶穌。咱所教 e5 學生，be7 得親像腓力 teh 指導干大基 e5 太監。到尾太監對腓力講：「我 ai3 領洗禮信耶穌」咱若 be7 得做到 hia 實在真了然。現在台灣教會，做父兄 e5 人真大錯。常常驚子兒 be7 得升學，迫 in 透早透暗讀世間冊。禮拜日也續去跟老師讀冊。Kan-ta 製造大頭病 e5 後代。Be7記得子兒也有靈魂，一日，一禮拜都 m7-bat 一擺領導伊 e5 子讀聖經，抑是做伙家庭禮拜。所以當讀國民學校4、5年 e5 時 iau2 有罔去主日學，到5、6 年 e5 時就離開主日學。An2-ni 父兄是無要緊後代 e5 序細接續信仰 e5 款。若有世間 e5 財利、名聲、地位，細子將來無信仰無要緊 e5 款。
會友應該得再檢討。Beh hou7 一個青少年tui3 13 歲- 17、8 歲 e5 中間會緊來領洗禮入信，得3 方面緊密 e5 合作才會。1. 主日學e5 宗教教育。2. 家庭 e5 敬虔，父母 e5 跟心。3.青年團契e5 培養，3 方面得緊密連繫協作。設使百週年教會倍加運動，嚷到大細聲，真好。但是大向望 m7-thang 放 hiat-kak8 leng5 牛頭去 giu2 牛尾 e5 工作。咱試想看現時5 歲幼稚科 e5 囡仔koh 10 年後 in 是15 歲e5 少年，現時10 歲 e5 囡仔koh 10年後in 是20歲 e5 青年。Chiah e5 囡仔現時ti7 咱 e5 教會kiam2 m7 是鎮 beh 一半，chiah e5 若10年後攏無 hou7 伊流走去，che 10年後 kiam2 無倍加。Chiah e5 放hou7 伊走去，也才來去臭路糊糜底拖，扭向望得著倍加 e5 人入--來。To2 一爿較快？ah！放快--e5 去求oh--e5,實在工加幾若倍，成積 koh be7 得真好。M7 是講 tui3 外 giu2 人來倍加，一人招一人是 m7 好。真好。著拚力做。總--是 m7-thang be7 記得主日學 e5 工。Che 正正是教會倍加運動 e5 大工作。
Chiah e5 是牧師 hit 早起 e5 說教題目「兒童宗教教育 e5 新時代。」我聽了受真大 e5 感銘。我雖罔頭擺聽說教無十分 bat 牧師 e5 所講，但是對事業上教會 e5 興隆上 e5 原理ka7 伊想--起-來是真有理氣 e5 事。
事 koh 講倒轉--來。Tu2 到禮拜堂 e5 時妙就 ka7 我介紹 kap 牧師相 bat。Tu2 好牧師也姓林，逐家認本家。牧師真親切，介紹我參觀主日學。雖然天氣真熱，但是學生坐坐 ti7 樹腳，忽然那準是 teh 參觀夏令 e5 林間學校一樣。特別幼稚科約40左右 e5 學生。牧師 e5 令愛淑惠小姐 teh 彈琴。妙企ti7 中央，其餘 e5 囡仔，其實攏是約5 歲 e5 小弟弟，小妹妹，逐家扑圓圈來圍老師。逐家唱歌和琴 e5 韻律。學中央 e5 老師 e5 行動來跳舞。那跳那唱那seh8 圓圈。有時扑手，有時插腰，較停腳跳，較停手舞。音樂歌聲和諧。跳舞輕快齊 chaN2 那準一群e5 小天使 ti7 林間跳舞散花 e5 款式，真正感激。
忽然聽著閉課 e5 鐘聲 tan5,一隊一隊 chhoa7 入禮堂赴閉課式。照我 hit 日對主日學 e5 觀感，若論教學一切 e5 設備，kap 規矩 e5 整齊實在有輸普通 e5 學校。若論師生間 e5 疼情和氣藹藹，實在有贏不管 to2 位 e5 學校。若論人格 e5 培育實在 m7 是平常 e5 學堂所會 thang 看著 e5 。Tui3 聖經科起，到成人科，hit 個讀經學習 e5 虔誠，實在真 thang 感佩。
參觀後我 kap 林牧師 chhoa7 入客廳坐。Koh 一下仔就大禮拜，今仔日是我一生頭擺入拜堂 e5 日。Tu2 是8月1號，是一個真好 e5 經驗 kap 紀念。
Tui3 hit 日了後阮2人就加真親密熟悉。有機會我也常常去chhoe7 陳老太太坐。也 bat 常常 hou7 in 留 ti7 hia 參加暗時 e5 家庭禮拜。對陳叔叔過身了後，in 感覺較無 lam7 e5 款式。所以 in 真歡迎我去 in 兜。In 也真 mi5-noa7 講道理 hou7 我聽。不知不覺我也生出慕道 e5 心。
有一個拜六 e 晡。妙tui3 外面入--來，身軀 hou7 雨沃到真 tam5,我 tu2-tu2 ti7 in hia，我就問伊是為甚 mih 因端？去 to2 位？Hou7 伊沃到 hiah-tam5。伊應我講是去送葬。講 in 幼稚科有一個學生王先生 e5 令愛叫做慧貞。今年tu2 6歲，過身去。今仔日出葬。塚地 ti7 山頂，beh 倒--來遇著西北雨。林牧師以下送葬e5 人都攏 hou7 雨沃到逐個那落湯雞一樣。妙無 khoa3 褪伊 e5 tam5衫連聲直直 o-lo2 慧貞小妹妹e5 信仰。
講6 歲子beh 食藥，注射 e5 代先，攏會曉祈禱。到伊beh 死 e5 誠點鐘前，叫in 媽媽提吊 ti7 伊睏房壁--nih8 耶穌 e5 像 hou7 伊。提過手向耶穌金金看，看了ka7 伊chim，chim 了koh 看。親像 an2-ni 連連幾若擺。後--來將像囥 ti7 心肝頭hia。雙手合掌恭敬唱：「耶穌疼我，我知明」也叫伊 e5 媽媽kap 伊相 kap 唱。In 媽媽流目屎嚨喉管 tiN7 唱 be7 出聲。慧貞 ka7 媽媽講：「媽媽 m7-thang 煩惱，耶穌疼我相同行，ti7 我身邊免驚惶。我若疼伊到路尾，伊會 chhoa7 我見天父。」講煞 e5 時目珠放 kheh-kheh 手仍然合掌親像teh 祈禱e5 款式，媽媽也替伊祈禱。
王太太祈禱煞目珠擘開，ka7 伊看。太太開聲叫慧貞我子，慧貞我子。但是子 e5 面斯文笑笑，無應聲，太太才知子永遠 kap 伊離別，先倒去天父兜--lah！講到 chia 妙目珠含目屎顯明真 m7 甘 e5 款式。一面也那準 teh 誇耀伊 e5 學生，有好 e5 信仰。我聽了心底也暗暗讚歎宗教教育效力 e5 偉大。
4
時日真快過，目一 nih 歇熱已經 beh 過--lah，只有chhun 幾日仔na7-tiaN7。Ti7 歇熱中 tui3 an2-ni 起我大概逐禮拜都攏有去禮拜。得著林牧師 e5 指導，kap 送濟濟冊，也感謝上帝 e5  神引 chhoa7,我 e5 信仰大大進步。我 e5 父母也無阻擋，in 也是有理解信仰自由 e5 人。
有一日忽然接著朋友 tui3 省都 kong3 電來，講 ai3 我提早先到學校。致到真倉皇，緊去 kap 陳老太太相辭。總--是 be7 得見妙 e5 面，因為伊去學校上班，iau2 未下班。心感覺親像不足一項甚 mih 要緊 e5 事 iau2 未做。戀戀不捨，m7 甘離開陳叔叔 e5 厝。老太太那準 liam-piN 猜出我 e5 心情 e5 款式，先開嘴對我講：「妙若倒--來，我才替你 ka7 伊講你有來相辭。今已經出發去省都--lah。」一時我 e5 心真歡喜，應伊講：「拜託，拜託，請你 chiah 替我 ka7 伊相辭。」心感覺幾分較輕鬆，就倒--來緊出發。
隔無偌久歇寒 e5 期 beh 到--lah 。當祝聖誕 e5 時，教會有 beh ka7 一班 e5 青年行洗禮。中間阮大學熟悉 e5 朋友也有幾若個。莊牧師也真鼓舞我領洗禮入教會。我一心真愛，總--是一心 iau2 有掛慮。因為父母雖然無大阻擋，總--是正經 beh 領洗禮入教，老人到底到時 m7 知怎樣？因為阮庄--nih8 除去陳叔叔 in 一家以外 thang 講無人拜上帝。所以我就好膽寫批來徵求妙 e5 意見，
  批e5 內容大概是寫 an2-ni ：
「妙小姐，你頭擺接著我 e5 批穩當會著驚。本我 m7-kaN2 隨便寫批 hou7 你。因為我平時真欽仰你 e5 端莊淑德，kap 你 e5 純潔、深信。總--是我心內有一項躊躇不決 e5 事，真 ai3 請教你。請你歡喜回批指示我。無受氣，無嫌費氣 ka7 我講。我真歡喜照你 e5 指示來進行。
就是ti7 這個祝聖誕，我去禮拜 e5 教會有 beh 對一班 e5 青年行洗禮。我e5 同窗也有幾若個 beh 受洗禮。莊牧師真 teh 鼓舞我也受洗。我真躊躇，因為厝--nih8 攏無人信主。較大膽我真思慕你，妙妹妹你歡喜做我信仰 e5 幫贊。贊我相 kap 行這條路好--無？我就覺得較好膽。若無，我驚了ti7 家庭中孤單，ti7 將來 oh 得透尾。Ti7 這個進退 e5 思慮中你會 tit 贊我 e5 力量--抑無？請你指示。
致意用 an2-ni 拜求你 e5 貴意，續請安令堂平安。祝你 e5 康樂。再會。           你 e5 好朋友雲寄。」
隔幾若日攏無接著回批，心真著急，時時等候。忽然 ti7 一個晚晡放課後有郵差提一張批來。看 hit 個批囊就知是一個女性寄 e5 批。我直覺是妙寄--e5。接來就走去一位肅靜e5 所在來開。果然是，真歡喜 ka7 伊讀。內容寫an2-ni： 
「青雲兄……論你決心 beh 入聖會 e5 事我真 ka7 你恭喜，自然真贊成。總--是m7-thang 潦草，m7-thang 為著一時e5 感情。M7-thang 看同伴 beh 入，你也入。也 m7 免觀前顧後來掛慮，只有著注神看耶穌。伊是咱信e5 源頭kap 成尾。直直走進前，看 thang 得著基督，親像伊得著你 an2-ni，主kap 你ti7 --teh 。伊 tiam3 ti7 你，你 tiam3 ti7 伊。只著信 m7 免驚，m7 免看--人，免看環境 kap 外面，只著信，望耶穌，一路 toe3 主到祖家。
我koh 較向望你 m7-thang 為著…做對象來進教。論你對我 e5 好意，疼我，我真 ka7 你感謝。總--是我 ai3 你先疼上帝。先疼主耶穌。扑算你 iau2 記得 ti7 堤防頂，你頭擺聽我吟詩 e5 話，『疼你嬴過通世間』hit 首詩。Che 是我 e5 家父當伊 beh 臨終別世 e5 以前，叫阮姊妹仔 kap 小弟ti7 伊e5 眠床前做伙吟 e5 詩。伊也吟，吟到伊無聲，當 ti7 吟詩中伊氣斷離開世間。當伊未死 e5 以前請牧師來，逐家 ti7 hia 守主最後 e5 晚餐。Ti7 牧師 e5 立會下，將伊 e5 私財產揀上好 e5 一份田獻 hou7 上帝beh 做教會 e5 路用。也獻地 kap 厝 ai3 做拜堂。伊威嚴叫我著接續伊 e5 遺志，著將本身獻hou7 主，將來 ti7 本鄉來建設教會。Ti7 這個沿海烏暗 e5 地界來興起主 e5 福音。我既然 tui3 家父受這個遺言，我決心的確 beh 貫徹這個遺志來安慰家父 ti7 天--nih8 e5 明宮 。
青雲兄你若會 tit kap 我相 kap 負起這個重責，我自然…總--是這層事著照順序經過序大人kap 牧師 e5 贊成才thang 進行。我卻有將你 e5 批讀 hou7 阮媽媽聽。伊也贊成歡喜你領洗禮。然後e5 事緊事寬辦。望你保重玉體學業成功，然後才………求天父賜福保護你……所尊敬e5 青雲兄再會。妹妙謹寫12月10日。」
我讀了真感激，我才瞭解前妙 ti7 堤防所吟 e5 詩。「我e5 性命獻hou7 你……疼你贏過通世間………永永專專歸hou7 你。……」這3句，的確 m7 是親像一般男女所想 e5 俗念。實在是人類最崇高，對神、對救主所應該獻上 e5 心情。也是純潔 e5 女徒對一切 e5 男性所要求，願逐家同心疼主，疼上帝為第一個呼 a7 聲。先獻性命 hou7 主。疼主嬴過通世間神第一，將家己永永專專歸 ti7 伊。An2-ni 才著。
人類最高愛 e5 對象是神，永遠 e5 救主。也人對人是著 ti7 同信仰，同向望，同趣味，會tit 同步調 e5 下面來結成 e5 疼才會美滿，才有永遠。到這時我才曉悟。Tui3 an2-ni 我續益發愛慕妙 e5 淑德。起頭是 tui3 肉體 e5 感情 e5 求愛出發。今到這時我已經知應該著ti7 信、向望、疼 e5 同步調 e5 中間，才會thang 建立美滿 e5 家庭。美滿e5 家庭m7 是建設 ti7 物質、肉慾 e5 頂面。是建設 ti7 信仰 kap 純潔 e5 疼 e5 頂面。
批讀了不覺續跪落，求神赦免我 e5 俗念，求主重頭生我，hou7 我會好膽受洗禮進教，認主 e5 名無驚見笑。也求神若合伊 e5 聖旨意就允准我kap ……會得 thang 同工，負起建設主 e5 燈塔 ti7 故鄉來光照烏暗e5 沿海地帶。有份 ti7 這個救人 e5 事業。Koh 較會tit 同心奉獻 ti7 主日學兒童宗教教育e5 工。我深信這個是每個純潔深信e5 基督女徒對全省，全國 e5 青年所要求，逐家應該牽手相kap 來盡e5 義務。（完。）

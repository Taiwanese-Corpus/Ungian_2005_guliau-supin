Biluh
Abon Lais
(一)

「A-bin5,來去Seven。」
「好a！來去食灌chhiang5。」
A-hong hit 暗koh 招A-bin5 去lim biluh，2個ti7 Seven 買biluh、酒配，行去到郵局，坐ti7 門kha 口tauh8-tauh8-a2 lim。
「Tak8-pai2 long2 beh 害我做phaiN2 tai7-chi3。」A-hong 真boe7 爽。
「無差--la，bin5-a2-chai3 就有人會來收lan2 e5 biluh 罐a2,若無，khai 錢chhiaN3 拚掃--e5 beh chhong3 siaN2？」
「M7 是--la！本chiaN5 chia 有2 kha pun3-so3 桶，chin3 前你iau2未來e5 時，long2 免想講biluh 罐a2 kap lok-a2 beh tan3 toh 位，m7-koh m7 知siaN2 人ka7 pun3-so3 桶收--去？」
「無要緊--la，有人會掃--la！無pun3-so3 桶就ka7 khng3--leh 就好--a，驚siaN2？好kan3 叫賊頭ka7 lan2 liah8 去關！」
「M7-koh............」

「Kan2!Hou7 我liah8--著-a houNh！就是lin2 這2個pun3-so3,tan3 pun3-so3 ti7 chia 生bang2 蟲kap hou5-sin5!」
有1個人行來A-bin5 kap A-hong 頭前teh chhoh-kan3-kiau7。
「無，你是beh an2-choaN2？SiaN2 人規定boe7-sai2 tan3 chia？」
A-bin5 hou7 i chhoh kah chiok boe7 爽，ka7 chhoh--tng2-去。
「Ka-ki7 管hou7 好就好！無你e5 tai7-chi3--la！」
A-hong ti7 邊--a2 tau3 hoah。
「Kan2!Lin2 害--a！本來想講lin2 若會失禮，我就無愛kap lin2 計較，等--leh lin2 就知死！」
Hit 個人oat8 頭beh 走，na2 行na2 講。
A-bin5 kui 腹火擋boe7 tiau5,ka7手--nih lim kah chhun 半罐e5 biluh tui3 hit 個人khian--過-去，alumih 罐a2 khian 著i e5 頭殼siau5,hit 個人un 落塗kha，2支手一直so 頭殼。A-hong 酒siau2 gia5--起-來，走過去tui3 kha-chiah-phiaN cham3--落-去，na2 cham3 koh na2 kan3-kiau7!
「無，你是teh khau3-pe7--ou！Beh 教kiaN2 tng2 lin2 tau 教--la！Lin2-pe7 lim 酒kap你siaN2 ti7-tai7?亂tan3?SiaN2 人亂tan3?有chhai7 pun3-so3 桶，siaN2 人會亂tan3?」
A-hong ma7 衝過去tau3 cham3,郵局門口埕2雙kha 一直cham3 倒ti7 塗kha hit-sian 人，路燈phah 拚食電chhio7 車路，tak8 隻車油門摧tah底，無人看著暗bin-bong e5 郵局門kha 口hit 3個人teh chhong3 siaN2。
「Piang3!Piang3!」
炮a2 聲ka7 半暝a2 e5 tiam7 靜pong7 kah 碎糊糊。
「Mai3 ka7 我thai5--la！我後pai2……」
Koh piang3 1聲，銃子ui3 2粒驚kah beh 死e5 目chiu 中a2 貫入去頭殼內，phiak 著大埕e5 thailuh，彈tui3 郵局玻璃，玻璃現pit 幾na7 百sun5,腦chhe2 ui3 銃子孔噴--出-來，na2 菜ian3 la7 thamatouh醬，噴kah kui 塗kha，另外1個hong5彈2銃--e5,手mouh 銃子貫入去腹tou2 hit 2孔，kui 隻人kiu 做1丸.哀boe7 出聲。
「Ka7 lin2 好好a2 講lin2 無愛聽，ka-chai3 有chah at-a2!」
講煞，koh ka7 死人踢--2-下 chiah 走。暗bin-bong e5 郵局門kha 口，倒2隻死人，無人會想著半暝a2 有人hong5 thai5,kan-taN ti7 na5喉內kan3-kiau7 toh 1個m7-chiaN5 gin2-a2,半暝a2 無愛睏koh teh sng2 炮a2。

(二)

「Banda，你來chhong3 siaN2？」
A-heng e5「khou二」ui3 警察學校出--來就phaiN7 ti7 肩kah 頭，到taN 10外年kang7 款是「khou二」。
「"Khou二" Heng--a2,你去想看beh an2-choaN2 升「khou 3」khah 實在，mai3 tak8-pai2 long2 ti7 hia giu2 軟soh-a2,先hou7 我入去看，這款案件lin2 chiah-e5 賊頭辦boe7 出--來，到時ma7 是koh tioh8 bauh8 hou7 我查。」
Banda kap chiah-e5 警察做夥久--a，long2 會bong2 ka7 in ge。
「無法tou7,賊頭做賊免辦案，hou7 你這款gau5 人.辦就好！」
A-heng ma7 ka7 khau--tng2-去。
「是an2-choaN2--la？先hou7 我入去看--la！」
Banda tak8-pai2 m7 是上早到位就是慢A-heng 1下a2,tiaN7-tiaN7 long2 ti7 iau2未giu2 黃線chin3 前就到--a，現場看了，資料抄好勢就tng2--去，比專業警察khah 認真，i m7 是警察，m7-koh i tiaN7-tiaN7 long2 會sai2 chhoe7 著警察chhoe7 boe7 著e5 縫，比警察khah 早liah8 著犯罪e5 人，到尾--a2 分局ka-ki7 pin7-toaN7 辦，long2 bauh8 hou7 i 做，soah 比ka-ki7 辦khah 緊，m7-koh 外口long2 m7 知是i teh 辦，long2 kioh-si7 分局chiok gau5 辦案--e5。
「是2個少年a2,照現場ka7看，應該是lim 酒oan-ke hou7 人開銃phah--死。」
A-heng ka7 現場狀況sio2 講hou7 Banda 知。
「是siaN2-mih 銃？Kam2 有chhoe7 著銃子殼？Hit 2個人是siaN2 人kam2 知iaN2？是joa7 久--a？」
Banda 一直問。
「你ma7 拜託--leh，我是上早來giu2 黃線--e5,你ai3 知iaN2 像我這款"khou 二"--e5 有thang giu2 黃線就真歡喜--a，我ah8 知iaN2 hiah choe7?He ai3 等法院 e5 人來chiah 會知。」
「PhaiN2-se3--la，我boe7 記得你是"khou二"，m7 是2 khou。我ka-ki7 入去看--la！」
「Chhin3-chhai2 你看，m7-koh m7-thang 徙tin2 動，ma7 boe7-sai2 chah mngh8-kiaN7 tng2--去-ou！」
「我知--la，若ai3 驗mngh8-kiaN7，我會去lin2 分局chhoe7 2-khou--e5-la！」
Banda haN7 過黃線入--去，2個人倒ti7 塗kha，1個phih ti7 樓梯khiat-a2 kha。Ti7 大埕邊--a2,另外1個面向天，2蕊目chiu 中a2 1孔烏烏，頭殼浸ti7 豬肝色e5 血to5頂，hit 2個人應該超過25歲iau2未30，穿短褲塗色e5 T-shirt，chhian2-thoa-a2 long--leh 就出--來e5 款，ti7 樓梯khiat-a2 頂chhai7 半打台灣biluh koh 1-koa2 酒配。
「M3......穿kah 真chhin3-chhai2 出來lim 酒，看--起-來無seng5 chhit-tho5-a2,lak袋a2 無皮包a2,kan-taN 1-koa2 銀角a2,koh 有Seven e5 發票，nah 會an2-ne 死ti7 chia？」
過beh 半點鐘，賊頭頭──警察局長chhoa7 kui 大tin7 賊頭ti7 郵局門口開記者會，20幾台khamelah chhai7 ti7 賊頭頭面頭前，10外支maikuh na2 beh tu 去hou7 局長食e5 款，chiN oa2-oa2 ti7 i 嘴頭前。
「這pai2 是lan2 chia 5年來發生上嚴重e5 thai5 人事件，我e5 下kha 手一定會ti7 上短時間內，開始調查有可能犯案e5 人，應該免joa7 久就會知iaN2 是siaN2 人thai5--e5!」
賊頭頭tak8-pai2 tu2 著khamelah long2 chheng3-koa7-
koa7 ， i 是全台灣破案上緊e5 分局局長，Banda 聽著i an2-ne 講，鬢邊就開始siak8-siak8 叫，這款案一定long2 會bauh8 hou7 i 去查。

(三)

「Oe，Banda 有ti7--leh-無？」
電話內1個cha-bou2 聲beh chhoe7 Banda。
「有！我就是！Beh 食飯iah 是beh lim ka-pi？我請--你！」
Banda 聽著me-me e5 聲就kui 個人笑--起-來。
「我是A-ju5--la，thai5 死人肉hit 個--la！」
A-ju5 應kah chiok 無力。
「Ouh！A-ju5!Lan2 來去lim ka-pi！我請--你，來去市內hit 間"Phu-chiok"好--無？」
Banda 問kah chiok 自然--e5。
「好a！你beh 請houNh！」
「Na2 iu3 so5 moh un2 thi5!有kou2-chui me-me kap 我lim ka-pi，koh-khah choe7 ma7 ai3 出，m7-koh......」
「M7-koh siaN2？」
「你會sai2 mai3 chah hit-koa2 死人相片--無？Lim ka-pi配死人相片實在chiok 無氣質--e5 neh。」
「Boe7-sai2!是khang-khoe3 m7 是約會！」
A-ju5 是專門teh ka7 賊頭thai5 死人肉--e5,tak8-kai2 警察若是ti7 路--nih khioh 著死人iah 是ti7 水--nih hou5 著"沙魚"，long2 會載去hou7 A-ju5 thai5,A-ju5 連hit-koa2 講kah chiok 敢e5 死thui5-a2 m7 敢thai5 e5 死人肉，i long2 敢thai5,kui 台灣thai5 死人肉e5 報告，寫kah 上好--e5 kan-taN i kap Phong7果幾個，long2總無超過7個。
「Mai3 an2-ne--la，lan2 e5 交情kam2 kan-taN an2-ne nia5?」
「Tioh8!Bin5-a2-chai3 e-pou 2點ti7 "Phu-chiok" ka-pi店，中tau3 mai3 食siuN飽--ou！」
「看慣勢--a-la！你kioh-si7 我頭1工做--ou？」
「免假！頂pai2 有人吐kah kui 桌頂，m7 知是siaN2 人houNh？」
「Hit 暗lim siuN choe7 無算--la，koh 再講，hit pai2 講好無beh 講khang-khoe3!」
「你mai3 sui2 面--la，tak8-pai2 ma7 是beh 講khang-khoe3,ai3 khah 專心--leh-ou！」
「好--la......」
Banda ka7 電話掛--落-去，嘴--nih na2 teh 唸：
「Sian 招都招boe7 行，無chhai2 我用情chiah-ni7 深。」

(四)

Banda outoubai chhah 好，phiaN 入去"Phu-chiok" ka-pi廳，A-ju5 已經坐ti7 窗a2 門邊，1手peng2 資料，1手phang5 甌a2 lim ka-pi，Banda ka7 A-ju5 對面hit 隻椅a2 giu2--出-來，tng beh 坐--落。
「Kam2 有講你會sai2 坐hia？」
A-ju5 kek 屎面hou7看。
「Mai3 an2-ne--la，tu2-a2 ti7 郵局hia 問幾na7 個人，hit 個人一直講boe7 煞，chiah 會chhian5--著......」
Banda teh 辯解。
「Ka-pi錢hou7 你納，獎金抽2成！」
A-ju5 講kah 冷ki-ki。
「夭壽--ou！An2-ne 我褲頭tioh8-ai3 piN chiok an5 neh！Mai3 an2-ne--la！」
「我long2 查--出-來-a。2成5！」
「Mai3--la！媽祖婆！資料緊分我看--la！」
「資料先hou7 你看，後kai2 若koh beh hou7 人等，就免想beh 看資料！」
A-ju5 na2 老師teh 罵猴gin2-a2--le。

2隻死人hou7 A-ju5 thai5 kah 真chiau5 勻，Banda 對分局e5 資料，胸坎tioh8 2孔--e5 是A-bin5,頭殼siau5 choaN7 kui 塗kha--e5 是A-hong，long2 是phun3-a2 tu ti7 身軀開銃--e5,衫kap 皮long2 有火藥a2,2個人long2 lim kai3 choe7 biluh，kui 腹tou2 long2 biluh，銃子對--出-來long2 是90 e5 kiaN2，身軀有幾na7 tah 烏青、chhe3--著，ma7 有hou7 cheng2 甲jiau3--著e5 痕，hong5開銃chin3 前有kap 人sio-phah，an2-ne 就chiok 簡單--a！1禮拜內會破案！Koh 有獎金thang 領--a！
「後禮拜破，好--無？」
Banda 問A-ju5。
「應該是無siaN2 問題，身軀頂e5 幼肉我cha-hng e-pou 就送去驗--a，後禮拜就知iaN2 是siang2--e5-a！」
「Lan2 nah 會chiah-ni7 厲害！真正是感情有到hia，chiah 會合作long2 chiah 順si7!」
「你mai3 sui2 面--la！是lan2 long2 有夠專業！」
A-ju5 ka7 tuh8--tng2-去。
「好--la！領著獎金chiah 來食好料--e5!Boe7-sai2 講khang-khoe3--ou！」
「Chiah koh 講--la！」

(五)

5個賊頭ti7 A-sin in tau ka7 A-sin khok8 去分局，A-sin chiok 配合賊頭，先ka7 90-a2 交hou7 賊頭，koh ka7 hit 暗e5 tai7-chi3 交帶清楚，2個月後，法院判i tiau-kang thai5 人，ai3 關15年。
Banda 破案破siuN 緊，害分局長m7 敢隨發新聞稿hou7 電視台記者，加chhian5 1禮拜chiah 敢上電視臭屁講賊頭joa7 gau5。

A-ju5 ka7 Banda 抽1成5獎金，ma7 是無kap i 去食好料--e5。
A-bin5 kap A-hong koh 坐ti7 郵局門kha 口lim biluh、chhoh-kan3-kiau7:
「我是1個有道德e5 人，in soah 害我做無道德e5 tai7-chi3,你khng3 pun3-so3 桶ti7 chia，我就boe7 亂tan3!」

Banda 愈想愈無力，nah 會為著1 kha pun3-so3 桶，害死2個少年人？古意人soah ai3 hong5關ti7 籠a2 內？

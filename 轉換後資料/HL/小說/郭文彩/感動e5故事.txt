感動e5故事
Hou7 爸爸 e5 禮物
6 年前 e5 一個聖誕前暝， 我受職務所迫，不得不留 ti7 監獄內過這個節期。隔日ti7  清靜e5 透早，我離開監獄， 緊緊ai3 轉去我e5 厝。 Hit 時我e5 袋仔 內滿滿e5 禮物 －－就是我為 我e5 查某子所備辦e5 。是一個真寒冷e5 早起，我將外衣e5 鈕仔鈕起來，thang 防備寒冷chhak8 骨e5  冷風。當我匆匆忙忙 teh 行e5 時，若準看著一個細細e5 影bih ti7 監獄e5 牆壁下。
我停腳，詳細一下看，ti7 hia  我看見一個查某囡仔，伊e5 身 上所穿是真薄e5 衫，腳--nih e5  鞋也真破。伊雙手攬一包物件。我真奇怪伊是是誰，啥事ti7 chiah 寒冷e5 清早企 ti7-chia。總是我e5 厭sian7贏過我對伊 e5 好奇心，我就離開伊koh 緊行， 行無遠，我感覺有人teh te3 我， 我停腳，越頭過來，看見hit 個可憐 e5 查某囡仔， 
「你想ai3 甚mih？」我緊緊問伊。
 「先生，你是m7 是hit 個監獄e5 看 守？」 
  「是，你是是誰？你啥事離開厝來chia ？」 
「先生，真失禮，我無厝。兩禮拜前我e5 老母死去，ti7 伊臨終 e5 時伊ka7 我講，爸爸ti7 監獄！伊koh  講kiam2-chhai2 爸爸現在想ai3 見 我--la3!我求你，你是m7 是thang hou7 我入 去見爸爸？ 今仔日是聖誕節，我想ai3 送伊禮物。」  
「無，」我真粗魯應伊講：「你 thang 聽候到規定訪問hit 日才來！」講了我koh 向前 行，總是我行無幾步，我發覺有人giu2 我e5 外衣用懇切 e5 聲音向我哀求講：「請你m7- thang 去，」我koh 停腳，注目看 hit 個悲慘哀求e5 面容，ti7 這款悲傷e5 情景，有大粒e5 目屎 tui3 伊e5 目珠滴落--來。
   「先生，」伊講：「設使我是你e5 子，ia7 你e5 子失落老母，伊e5 老爸koh ti7  監獄，伊無有thang 去e5 所在，也無 人疼伊，an2-ni 你想伊e7 欣慕見伊e5  老爸be7 ？設使che 是一個聖誕日，你e5 子來見--你，ia7 我是一個監獄e5  看守，設使伊要求我容允伊提禮物入去hou7 伊e5 老爸，你想我會對伊講『可以』boe7 ？」
 Ti7 這個時陣，我e5 na5 喉管tiN7 起 來，我kam5 目屎tui3 伊講：「是--la3!細 子，你thang 去見你e5 老爸。」我就牽伊e5 手，真緊koh 行倒轉監獄，我e5 心teh 想厝--nih8 e5 查某子。
轉來到辦公室以後，我請 伊行近火爐，koh 叫人去chhoa7 37 號e5 犯人出來。當犯人行入辦公室，看著伊e5 子ti7-hia e5 時，伊e5 面即時顯出真受氣e5  款式。伊用粗魯e5 態度，將伊 e5 子sak 出去，講：「Li2-li7,你來chia  做甚mih？你是ai3 甚mih？緊緊轉去媽媽hia ！」  
「爸爸，」伊那講那哮 ，「媽媽已經 死--la3 ！Ti7 兩禮拜前死去，當伊死e5 時， 伊吩咐我著好好照顧小弟俊明，因為你真疼伊，伊koh 叫我ka7 你講伊疼你，總是，爸爸…」 講到chia 伊哮到be7 出聲… 「頂禮拜，俊明也死去--la3!現在只有chhun 我一 人，爸爸，今仔日是聖誕節，因為你真疼俊 明，我想你kiam2-chhai2 也希望對伊得著一項禮物。」   
伊就thau2 開手--nih8 e5 手巾，提出一捲真sui2 e5 頭毛來， 當伊將這e5 物囥ti7 老爸e5 手e5 時，伊講：「Che 是in 將俊明埋葬以前，我tui3 伊e5 頭殼 ka 起來--e5 。」   
這時，37 號e5 犯人大聲啼哭親像囡仔，連我也是an2-ni teh  哮，ti7 這種情緒e5 激動下，「37號」將伊e5 查某子攬 ti7 伊e5  懷中。   
這款神聖e5 場面，hou7 我m7  敢看，我就開門出去，留 in 2 人ti7-hia。一點鐘後，我 koh 轉來，37 號抱伊e5 子ti7 火爐邊， 伊用厭sian7 e5 目珠看我講： 「先生，我連一chiam錢也無。」伊那講那褪伊hit 領犯人穿 e5 外衣。「為著上帝e5 緣故，求你hou7  衣穿這領衫轉去，m7-thang hou7 伊穿chiah 薄e5 衫出去！我甘願為lin2 做任何e5 工作來補賠。先生！求你准伊穿這領外衣。」目屎親像溪水tui3 這個硬心e5 查甫人e5 面流落來。   
「無，」我講：「你thang 穿你e5 衫，  我be7會hou7 你e5 子an2-ni 轉去。我 beh chhoa7 伊去我e5 厝，hou7 我e5 婦人人替伊想辦法。」   
「願上帝祝福你，」這個犯 人用啼哭了後慘悽e5 聲 ka7 我祝福。   
我將這個查某囡仔 chhoa7 轉去，伊kap 阮相kap toa3 幾年久。後來伊信主，成做一個基督徒。   
Koh 經過幾年後e5 一日，我到 一個真整潔e5 小家庭探 訪。Li2-li7 kap 伊e5 老父 －－現在伊已 經是一個重頭生e5 信徒。因為伊 後來悔改，受thau2 放出監，現在伊kap 伊e5 查某子相kap teh 過快樂e5 基督化e5 生活。Che 完 全是hit 個微細e5 聖誕禮物扑開剛硬e5 心。  
聖誕節 E5 神蹟
舊年聖誕節e5 數禮拜前，有 一個禮拜早起，我e5 老父m7-ai3 去 禮拜，hit 時我想伊並無意思beh 行 ti7 墜落e5 路，總是hit擺就成做伊墜落e5 開始，伊親像落崎一直lu 落去，直到上帝用我來叫醒伊。Che 是我一世人最奇妙e5 經驗。   
阮e5 家庭是一個幸福e5 基督徒家庭。老父是一個普通e5  商人，也是一個好e5 基督徒，伊常常ai3 為基督做干証，也真熱心參加教會e5 聚會。當然伊有一個真大e5 野心beh 建設伊e5 事業，只有阮m7 知hit 個野心是偌大，若知阮就會較為伊祈禱。老實講，我攏m7-bat 為伊掛慮，我想伊是真好e5 人，所以無欠用阮替伊祈禱。   
有一日，ti7 聖誕節 e5 2 月日 前，老爸入來廚房。 阮已經 食早頓了，準備beh 去教會。總是伊穿hit-su beh 去扑球e5  衫講。「今仔日lin2 著容允我無去拜堂，因為我今仔日有約會，這個會tui3 ti7 我e5 事業是真有向望。」   
我想我e5 老母一定ti7 伊e5 面有真艱苦e5 表情，我e5 老爸就 ka7 伊攬teh ，細聲tui3 伊講「m7 免掛 慮，Ma2-ka-li2,我m7 是beh 常常an2-ni， 這個會（club）到冬天就beh 結束，今仔日我是受Ia5-ni2-sun7 先生e5  招待，設使我若得著伊e5 歡喜，伊會ka7 我買真濟物。你知若是 an2-ni，咱是會thang 得偌濟利益，咱 就beh 大成功。」   
伊將自動車e5 鎖匙提 hou7  我講：「Poe7-ti2,今仔日你駛車，因為我無beh 去。」   
阮已經準備好，就駛車去禮拜堂。阮攏感覺真艱苦， 阮boe7-thang 想像老父無來禮 拜，反轉 ti7 禮拜日beh 去扑高爾夫球（golf） －怎樣會an2-ni！到拜堂，牧師問老母，老父怎樣無來，老母只有應講「事業上」就行徙去別位，免得伊e5 目屎滴落來。   
你kiam2-chhai2 m7 敢相信老爸tui3  hit擺就無koh 到禮拜堂 －直到主耶穌救伊出伊e5 羅網。以後伊常常ti7 禮拜日kap Ia7-ni2-sun7 先生有約會，若無就有別e5 理由無ai3 去禮拜。   
我boe7-thang 描寫阮e5 心e5 痛苦是偌大。阮tui3 an2-ni常常跪落為伊祈禱牧師想ai3 挽回伊，來苦勸伊，總是老爸反轉受氣， 無ai3 koh 見牧師。阮只有迫切祈禱，koh 盡阮所會 hou7 老母快樂。  
阮e5 教會ti7 聖誕節攏有特別演劇，這擺我也受揀beh  作約瑟。我記得我 e5阿舅有一領 衫thang hou7 我穿作約瑟，我就tui3 伊借。Hit 領衫是白色，我穿起來真長，kiam2-chhai2 hou7 天使穿是較合，總--是我想包頭巾才穿hit 領就thang  做約瑟。   
聖誕節e5 數日前，我請老爸著 kap 阮去參加聖誕 e5 慶祝會，總是伊講kap Ia5- ni2-sun7 先生已經有約會。Ia5-ni2-sun7 先生常常hou7 老爸大命令，老爸真正服從伊。阮知影伊所beh 付e5 會並m7 是好--e5。聖誕晚會，是親像每年ti7  真濟機關teh 舉行e5 無聖誕意義e5 晚會。   
今聖誕暝到--la3 ！阮e5 先生叫阮著 ti7 厝--nih 穿表演e5  衫穿hou7 便，因為拜堂無所在 thang hou7 hiah 濟人換衫。   
我就穿阿舅hit 領真長e5  衫，聽候我e5 朋友來招我去。 當阮駛車經過 Ia5-ni2-sun7 公司e5 時，已經真暗。Hit 時我看著老爸e5 車ti7 門口，我即時想著「怎樣我m7 入來去招老爸去拜堂？Kiam2-chhai2 我這個時陣 ka7 伊請，伊會kap 阮去。」 
我就叫我e5 朋友停車， 我褪我hit 領衫，beh 落去 e5 時老母搖頭表示無向望。我知影老父ti7  ta2落一間，因為伊bat  chhoa7 我去2 擺 ，門是開開，我就入去hit 個暗暗無光e5 大廳，注意聽音樂 e5 聲是tui3  to2位來。我聽著唱歌kap 樂器e5 聲e5 時， 我就行近有聲e5 所在。我想 ai3 拜託一個人叫我e5 老父出 來，總是邊仔無人，所以我就行倚關teh e5 門，偷開一縫， beh 看內面e5 情形。   
我恬恬開門，無人會看著我，因為電火無真光，我企 e5 所在是暗暗。Tui3 hia 我會thang  看著我e5 老父。Ti7 內面有一塊長e5 桌仔，桌頂有酒矸kap 濟濟食物，逐個人大聲teh 喝，teh 跳也teh lim。   
然後我真清楚看著我e5 老父e5 面，我隨時明白入去 招伊也是無彩工。伊ti7-hia 行來行去，大聲teh 喝。Hit 時 Ia5-ni2-sun7 先生叫一個人提翕像機beh  來翕像，全体翕了後，Ia5-ni2-sun7 先生叫我e5 老父kap 另外幾個人行來企 ti7 我e5 門前beh 另外翕一張。   
我著大驚，想ai3 走出來， 總是我看in 無發現著我 bih ti7 門後。我koh 看in 圍lui5 ti7 長桌，Ia5-ni2-sun7 先生e5 手moa ti7 我e5 老父e5 肩頭，一手提酒杯喝講「Lim 一杯！為主日學教員李 Cha-li2 lim 一杯！！」  
 我聽in 唸老爸e5 名，我e5 心艱苦到beh piak 破。我險險大聲喝出來，我這世人be7-bat hiah--nih 艱苦心看我e5 老父。我離開hit 個所在e5 時，聽著in 大聲teh 喝講緊緊洗原版看所翕e5 怎樣。   
我倒轉來車內，無ka7 老母講 我所看見--e5 ，我m7 ai3 失落聖誕暝e5 快樂。我只有ka7 伊講無法度thang 招老父出來。阮到拜堂，我出演所擔任e5 節 目，上帝e5 痛疼，差伊e5 獨生子來世間beh 拯救親像我這款罪人，這款e5 福音賜 hou7 我信e5 勇敢。我知影主已經拯救我，也我是屬ti7 伊--e5 ，我確信伊e7 為阮開一條路。雖然有這款e5 向望，iau2-ku2 ti7 阮 beh 轉來e5 路上，我真掛慮，老父會酒醉轉來。阮轉來到厝e5 時，看著老父e5 車已經ti7 車庫。阮入 厝內e5 時，阮真著驚，發現著老父並無酒醉，伊ti7 客廳行來行去，嘴內teh 唸。「晚會赴了怎樣？」我e5 老母細聲 問伊。   
老父無應，iau2-ku2 繼續ti7 廳內行來行去，伊e5 chng2頭仔 teh so 伊e5  頭殼。然後伊tui3 伊e5 lak 袋仔內提出一張像，注神看tiap仔久， 就koh 行來行去。伊家己an2-ni 唸講：「我e5 子ti7-hia，我竟然m7 知！ 我e5 子ti7-hia，我竟然m7 知！！」   
最後阮才tui3 伊聽事情e5  經過。「我差不多be7 記得hit 時 我是teh 做甚mih。」伊那講那 beh  哮e5 款式。「我只有會記 Ia5-ni2-sun7 叫我kap 特別幾個朋友另外 kap 伊翕像，總--是，當in 洗像起來e5 時…」。   
伊提hit 張像出來hou7 阮 看。Ti7 in 4 個人e5 後面，就是ti7 我老爸e5 後面，有我hit 個最痛心--e5  e5 表情e5 像翕ti7-hia。   
「我be7-thang 相信hit 個是 Poe7-ti2。」 我e5 老父說明講「Che 親 像是一個神蹟，這張像hou7  我即時醒悟起來。我所想著 e5 是我著緊緊kap 主耶穌好勢，若離開伊e5 路我會 hou7 我e5 子兒見笑。所以我就即時kap Ia5-ni2-sun7 相 辭，我ka7 伊講，伊thang 將伊e5 命令hou7 別人，thang 招別人去 lim，thang kap 別人ti7 禮拜日去扑高爾夫球。我已經厭--la3 ！這張像扑散hit e5 晚會，差不多一半e5 人kap 我做夥離開hit 個晚會。我想in 也會想著in e5  子兒。」到這時我講：「爸，我ai3  ka7  你說明啥事我ti7-hia 。」 
「子--ah！M7 免這陣說明，這時我ai3 每一個為我祈禱。」我iau2 m7-bat 參加hiah--nih 快樂e5 祈禱會！  
以後當我向老父說明我怎樣去到ti7-hia e5 事，老爸講：「子！我無追求你怎樣去ti7-hia，che 是主用奇妙e5 方法，hou7 我知影伊ti7 我e5 身邊teh 觀察一切我 e5 所做。我beh永遠記得這個教示。」   
親愛e5 朋友，當che 聖誕節 koh 一擺臨到，當阮koh一擺做伙e5 時，我be7-thang be7 記得感謝上帝ti7 聖誕節所行e5 神蹟。                                  (Stain Best)  
CHE 就是我E5 聖誕禮物
下面e5 故事是ti7 南非洲一個城市發生e5 。   
禮拜堂內熱滾滾，眾信徒 tu2 teh 獻in e5 禮物。囡仔獻in e5  心所愛e5 糖仔 kap thit-tho5 物，婦人人獻in 上愛穿e5 衣服kap chng-thaN7，紳士tui3 in e5 袋仔 內摸錢 出來獻 。Tui3 an2-ni，講台頂就有濟濟真sui2 koh 值錢e5 物件排列真好看。Ti7 聖誕節hit 日chiah-e5 物beh 一項一項分 hou7 hiah-e5 應該得著e5 人。   
牧師祈禱祝福以後，就笑笑歡送眾信徒四散。每 一個人e5 面因為心內充滿 歡喜就發出光，因為in 知影所獻e5 禮物，已經hou7 主歡喜鑑納。  
人攏四散了，禮拜堂內真安靜。總是有一個衣服破破 e5 烏面人e5 查某囡仔 iau2 ti7 禮拜堂 內，伊慢慢行近講台。
「Thang 倒--去lah ，」牧師tui3 伊講。 「我m7 …」伊e5 目珠teh 看講 台頂e5 禮物。  
「聖誕節e5 時，會分hou7 你。」牧師 e5 chng2頭a2 ki2 一個泥土做e5 尪仔，真溫柔tui3 伊an2-ni 講。 
「M7 是……」  
「An2-ni 就今仔日hou7 你…」牧師提 hit 仙泥土尪仔beh hou7 伊，ka7 伊講： 「今thang 倒--去lah 。」  
「M7 是an2-ni，牧師，……」伊sak 開牧 師手內e5 土尪仔，將手伸入去衫仔袋：「我也beh 奉獻。」  
「好。」牧師tui3 桌頂提一個盤落來。查某囡仔將12 個金鎊 （英國錢12 箍）囥 ti7 hit頂面， 牧師提盤e5 手chhoah 一下。 
 「甚mih！你，－che 是tui3  to2位來--e5 ？」牧 師因為驚惶gong5-ngiah8,就用嚴 hat 個態度，直直ka7 伊問：「老實tui3  我講！」   
「Che 是我獻hou7 主e5 ……」查某 gin2-na2 想beh an2-ni講，總是講be7得出來，因為忽然看見牧師 嚴hat e5 態度續著驚。  
 「我chhoa7 你提去還--人，乖囡仔，我無beh hou7 你tu2著為難，因為咱e5 主無ai3 接納偷提來獻 e5 物。」  
「M7 是an2-ni，che 是我賣身軀e5 價錢。」烏面人e5 查某囡仔，面貌忽然發出光，伊講：「我無甚 mih thang 獻hou7 主，我e5 物也無人愛。主為著我獻生命，我怎樣會thang 無奉獻ah ？所以我將家己賣--人。」  
牧師tui3 講台頂haN7 落--來。查某囡仔 koh 講：「我今年tu2 12 歲， 所以主人hou7 我12 個金鎊，我已 經賣hou7 伊作奴隸，tui3 聖誕節起，我就無自由--lah 。牧師，che 就是我e5 聖誕禮物！」  
牧師大受感動，抱這個查某囡仔，話講be7 出來，直直ka7 伊 chim，目屎親像落雨，滴落ti7  查某囡仔烏烏e5 面。   
列位！你beh 用甚mih作聖誕 e5 禮物hian3 hou7 疼你e5 主？ 
基督若無來
幾年前，ti7 外國有發行一款特色e5 聖誕卡片，題目號做「基督若無來。」這個題目是引用咱e5 救主所bat 講： 「設使我若無來」這句話。卡片 e5 內容是teh 描寫一位牧師ti7  聖誕節e5 清早夢見伊tiam3  ti7 耶穌be7-bat 臨到e5 世界。   
Ti7 眠夢中，伊chhe7 遍厝內， chhe7 be7 著聖誕樹，聖誕花環，聖誕鐘chiah-e5 物件，也 chhe7 無基督e5 安慰，喜樂kap 救贖！ 伊ti7 大條街路行，chhe7 無一間禮拜堂，也無thang 看著真懸  e5 鐘樓。伊倒來家己e5 讀冊房， 發現逐本冊內面所有論救主e5 部分攏失落！
門e5 電鈴tan5,有一個囡仔來 beh 請伊去看一位teh-beh 死e5  老母。伊趕緊kap 這個teh 哮e5 囡仔相kap 去。到te3,牧師就講： 「我來，的確會thang 安慰你。」伊就 liam5-piN 掀開聖經，beh 讀一 段真熟e5 應允hou7 病人聽， 總是伊掀到瑪拉基就了lah！內面chhe7 無新約e5 福音！Chhe7 無救贖e5 應允！Tui3 an2-ni，伊也沉落ti7  絕望中，aN3 頭kap 病人相 kap 哭！   
兩日後，牧師企 ti7 棺材邊主持這位姊妹e5 喪事。無有安慰 e5 消息thang 傳，無有復活e5向望thang 講，也無有開--teh e5 天 門thang 報hou7 大家看！只有是「你 本是塗粉，猶原beh 歸塗粉，」 這款悲慘e5 離別！牧師已經 詳細体會「基督若無來」e5 情景是甚mih款。Ti7 這款憂愁e5 眠夢中，牧師大哭！   
忽然，牧師hou7 響亮吟詩e5  聲驚醒，peh 起來tio5 跳歡呼。 牧師boe7禁得也kap 報佳音e5 吟詩班相kap 吟：
「聖徒相kap 攏來， 
快樂koh 歡呼，
聖徒相kap 來， 
大家上伯利恆， 
朝見聖嬰兒。
天使王今降生， 
虔誠崇拜基督， 
尊伊名做聖。」   
列位ah！今仔日咱應該盡情 ai3 歡樂！因為「伊已經來lah ！」請聽天使所報e5 佳音：「我報lin2 大 歡喜e5 好消息，hou7 百姓攏有份；因為今仔日ti7 大衛 e5 城已經為著 lin2 生一個拯救--e5 ，就是主基督！」  
一粒鑽石換一本聖經
舊年熱天我去非洲東岸探訪我e5 阿叔。伊是ti7-hia e5 一 間聖經學校teh 教冊。當阮坐ti7 辦公室e5 時，我看見外面有一個皮膚烏色e5 查甫囡仔 ti7 走廊teh 拭地板。   
我就tui3 Pi2-tek 叔講：「hit 個囡仔生做真好看，可惜面有一 khi5。」Pi2-tek 叔就講：「hit 個囡仔 名A-pok-tou Kiat-han3,伊幫贊阮真大，你ai3 聽伊e5 故事mah？」下面就是我e5 阿叔講hou7 我聽論 hit 個阿拉伯 e5 囡仔 e5 故事。    
Pi2-tek 叔講：「我永遠無boe7記得我ti7 阿拉伯北部第一擺遇著 e5 情形。Hit 時我ti7 一欉chang樹腳歇涼，我e5 土人助手 tu2 teh 用水hou7 駱駝lim。我坐ti7-hia 心內teh 想，ti7 沙漠中tu2著一片青翠有水e5 綠洲， 是hou7 人精神偌--nih8 爽快。忽然我kiah8 頭看見有幾個人騎馬向阮chia 跑--來，騎ti7 馬頂e5 人頭殼包頭巾，手 kiah8 槍。當in 跑倚我e5身邊e5  時，hiah-e5 阿拉伯人將馬韁giu2  一下，馬就停--leh 。In 落來用純粹e5 英語tui3 我講：「願你平 安，Hap-sim A-li2 e5 子A-pok-tou Kiat-han3 看見lin2 e5 駱駝隊，就命令阮停--leh，來請安lin2 。」   
當我聽見這個名e5 時，我緊 kiah8 頭觀看。A-pok-tou Kiat-han3 不 過是一個12 歲e5 囡仔，總是全阿拉伯無有一個人m7-bat 伊e5 名。伊e5  老父Hap-sim A-li2 是hit 所在最富有 e5 酋長e5 一個。伊有真大e5 羊群，有沙漠中最gau5 走--e5 阿拉伯馬，有 一千名戰士，隨時thang 應伊 e5 命令出戰。聽講伊有非常濟e5 寶石，有一袋一袋e5 真 珠，koh 有一盒一盒e5 寶石，Hap-sim A-li2 是虔誠e5 回教徒，對可蘭經真熟。我真好奇想ai3 見這個囡仔，就ka7 in 講：「去ka7 lin2 e5  首領e5 子A-pok-tou Kiat-han3 講，我 Han5 Pi2-tek向伊表示十二萬分e5  歡迎。」   
Hit 個人，就是tui3 馬頂落來kap 我講話e5 人，就跑倒轉去將我e5 意思向hit 個囡仔報告，A-pok-tou Kiat-han3 就giah8 手kap 我 請安。 一下仔 hit 人koh 轉來ka7 我講：「A-pok-tou Kiat-han3 想ai3 kap 你 講話，kap 你本身講話。」我講：「請ka7 伊講我e5 助手攏chhoa7 駱駝去lim 水，伊若肯，請伊來這chang5 樹腳講，總是有一項就是我be7 曉講阿拉伯話。」   
「Oh！A-pok-tou Kiat-han3 真gau5 講英語，伊kap 伊e5 老父去英國以前就學英語，」hit 個阿拉伯人an2-ni 回答。所以我kap A-pok-tou Kiat-han3 就ti7 chhang樹腳談話。我注目 ti7 伊所掛一kha 鑽石手指，伊就講：「Che 是全阿拉伯最好 e5 一粒，是堪得掛ti7 帝王e5 chng2 頭仔--e5 。Che 烏暗e5 非洲有送出 be7 少e5 財寶hou7 世界，也hou7 世界be7 少e5 悲哀。你看這粒鑽石， 目珠花houN3？」伊 an2-ni 問我。   
我差不多be7 曉應伊，我心內 想這個囡仔是真了不起e5 人 物。伊就繼續講：「當大戰e5 時，有外國e5 軍隊ti7-chia，其中有一個受人啼笑e5 人，別人稱伊做牧師。總是伊向我講e5 話hou7  我永遠boe7 boe7  記得，伊送我一本冊，是我未bat 讀過e5 。Kiam2-chhai2 你也是hit 本冊e5 讀者是無？」   
我雖然心內知影伊所講e5 是指甚mih冊，總是我故意問伊講，「m7 知你所指e5 是甚mih冊。」 伊就坐較倚我，細聲tui3 我講：「就是基督教e5 聖經la3 ！我以 前有一本，總是我e5 老父 ti7 大受氣中將伊燒去。」   
「Ah ！你是講這本冊mah？」 我對袋仔提出這本聖 經。A-pok-tou Kiat-han3 隨時將我提聖經e5 手iap ti7 衫仔下，tui3 我 講：「Tui3 舊年起，我若tu2著外國人就kap 伊談起這本冊，我真向望得著這本，總是in 攏無。請問，你有相信koh 有尊行這本冊所記e5 教訓 mah？」伊真誠懇an2-ni 問。   
我講：「A-pok-tou Kiat-han3,你e5 意思是問我是m7 是一個基督徒，有無相信耶穌是神e5 子，koh 為我e5 罪死mah？」……「我確實相信。」   
伊hit 對烏lui2-lui2 e5 目珠即時發出天頂e5 光輝，koh 用虔誠e5 聲調講：「神是應該受o-lo2 --e5 ！咱是兄弟，我到底chhoe7 著一位 基督徒--la3!我知影hit 本冊是你 e5 寶貝，總是我beh 用這kha 鑽石手指hou7 你作代價kap 你換 hit 本聖經。」   
「M7 免，我白白--送你，我轉去就koh 有別本--la3!」我拒絕伊e5  手指，總是m7 肯白白接受聖經，伊是一個真有自尊心 e5 阿拉伯 人，伊一定ai3 我接受伊美麗e5鑽石手指。我就將新約聖經交hou7 伊，將手指收tiam3 內衫內。伊將聖經藏ti7 衫仔內，然後對我講： 「上帝祝福你。願主耶穌基 督e5 平安kap 你同在。我會記得替你祈禱，hou7 你一路得上帝祝福，thang 造就別人e5 幸福。」伊跳上馬頂，向我舉手相辭， 將馬鞭一下，命令一聲，就 kap 跟te3 e5 人緊跑去--la3 ！若m7 是 我e5 聖經無去，若m7 是我e5 內衫有一kha 鑽石手指，我iau2 掠 作che 是一場e5 眠夢--ne3 ！   
當我騎ti7 馬頂一路想著 A-pok-tou Kiat-han3,就為伊祈禱。我m7 敢想像伊若為著信主耶穌hou7 伊老父趕出來，身邊一無所有，求乞也無人beh 聽e5 時e5 生活。因為回教徒輕視厭惡hiah-e5 轉入基督教e5 人。In 堅信只有一 位神阿拉，koh 默罕穆德就是 in e5 先知。   
兩年後我有機會到麥加，chia 是回教徒崇拜e5 中心。Tui3 回教逐所在來朝聖e5 人攏集 中ti7-chia ，因為in 相信到chia 來 朝拜，會得著阿拉 e5 大祝福。  我停ti7 hit 個鬧熱e5 市場一 間攤販前，beh 買淡薄紀念品送朋友。當我tu2-teh 揀 物e5 時，我看著一個穿破爛e5 衫e5 囡仔，teh 賣細本冊， 我認得伊面頂e5 khi5,我向伊行去， 伊kiah8 頭看我。我無看錯 －伊就是A-pok-tou Kiat-han3!伊tu2-teh 賣約翰福音書。我無管hia 是街路，我boe7禁得攬伊，伊也將我攬 tiau5, 兩人親像久久離別koh 相 見e5 兄弟一般。   
伊chhoa7 我到伊所toa3 e5 小佈道所， 阮ti7-hia 談話到半暝。伊ka7 我講， 怎樣tui3 馬太第一章讀起，打 算beh 將新約詳細讀一擺 ， 總是到第10 章，就有話刺chhak8 伊e5 心。Hiah-e5 話就是「KiN3-na7 ti7 人e5 面前m7 認我e5 ，我ti7 我父e5 面前也m7 認伊。」   A-pok-tou Kiat-han3 講：「我讀著 chiah-e5 話，我知影我應該ka7 我e5 老父講我是基督徒，無論甚mih 事會臨到，我也應該講。我e5 老父即時大受氣，將我最疼 e5 馬收回。總是我也無放sak tui3 主耶穌基督e5 信仰。老爸看我無改變，就將我所有sui2 e5 衣 服搶去，取消我做子e5 權 利，hou7 我成做一個奴僕。我就 ti7  老爸e5 家中，眾人e5 面前受凌辱，後來我受鞭扑。有一 日ti7 大受氣e5 時，我e5 老爸用伊e5 短銃piaN 來，大聲喝講：『出 去！不肖子，你m7 是Hap-sim A-li2 e5子！』 我e5 老母冒險幫贊我偷走。我常枵餓欠缺，總是上帝有看顧我。」   
後來伊tu2 著基督教e5 宣教師， in 就收留伊。總是伊是真散hiong， 比第一散hoing e5 較散，當時ti7 阿拉伯騎馬領kui 千e5 衛兵，所穿是王子e5 sui2 衫，掛滿珍珠寶石e5 A-pok-tou Kiat-han3,現在因為主耶穌基督e5 疼將一切攏 放sak 。伊為著基督看萬項做糞圾，為beh 得著基督。   
我聽伊講了就伸手tui3 內衫提 hit kha 鑽石手指 出來，囥ti7 伊e5 手內講：「A-pok- tou Kiat-han3,你e5 兄弟將che 送你。 」伊接去只有講：「兄弟，多謝。」   
後來我才知伊求上帝賞賜伊一匹錢hou7 伊thang 去讀聖經學院。伊知影，我也知影，che 就是上帝答應伊e5 祈禱e5 方法。   
Pi2-tek 叔講到結束e5 時an2-ni 講：「Che 就是你所看著ti7 外面拭地板e5 囡仔 e5 故事。」   
我tui3 窗仔看出去，這時伊是ti7 走廊e5 hit 爿，我心內an2-ni 想：「A-pok-tou Kiat-han3,這個阿拉伯最有權勢e5 酋長e5 子，伊是絕對 be7 擦地板；總--是上帝e5 奴僕 A-pok-tou Kiat-han3 卻願意做這個工。」我將門開一縫，就聽見伊那拭，那teh 唱「上帝--ah！你e5 信實闊大，我e5 神，我天父……」  
HOu7 我E5 生涯得著改變E5 一瞬間
時間已經真暗，四面靜靜， 萬物攏入ti7 in e5 安歇，總 是我iau2 ti7 我e5 冊房內，注神teh 讀達爾文 e5 進化論。伊e5 無神論已經占領我e5 心，雖然我是 一個神學生，雖然我bat tui3 臨終e5 大姊約束beh 做牧師，伊也將所khiam7 e5 錢提 hou7 我， 總是tui3 我讀著這本冊，我e5 信仰就發生真大e5 動搖！我沈思、我默想，就ti7 心內決定tui3 學期m7-ai3 倒去讀神學。上帝e5 存在tui3 我已經是一個疑問。   
忽然我聽著有人teh 扑 門e5 聲，我開門看著厝邊 e5 Pek8-long5 夫人 kiah8 燈火企ti7 hia。 
伊因為kap 我雙生，所以是親交e5  朋友。伊開嘴就講：   
「約翰，請你這時kap 我來去我e5 厝，我e5 丈夫真危急，ai3 你 來，」伊e5 聲真急。  
「Ai3我去？你應該去請牧師！」我ka7 伊推辭。
「Ah！約翰你是伊e5 好朋友，伊ai3 你去。」 伊堅決an2-ni 講。  
我就姑不chiong 提我e5 聖經kap 伊去。路中我攏無講話，因為我真煩惱這個無信仰 e5 人，beh 怎樣會thang 安慰臨終e5人。  
入伊e5 厝，看著Pek8-long5 ti7 眠 床-- nih8,伊青白e5 面，hou7 我聯想到伊e5 死。伊牽我e5 手，細聲對我講，「約翰，我知我已經行到ti7 死蔭e5 山谷，總是我e5 心無辨，我無有平安，只有驚惶，我想著過去我無實在疼我e5 婦人人，也無疼上帝， ti7 家庭是hou7 人討厭e5 土人，我 e5 罪chiah 重，我beh 怎樣ah ！」 我掀開聖經讀約翰 14 章： 
「Lin2 e5 心莫得擘腹，lin2 著信上帝，也著信我……」I 哥林多 15 章 55 節：「死--ah，你e5 較贏ti7 ta2 落？死--ah，你e5 利害ti7 ta2 落？死e5 利害是罪，罪 e5 權勢是律法，總是感謝上帝伊hou7 咱tui3 咱e5 主耶穌基督得著較贏。」I 約翰 1 章9 節： 「咱若認咱e5 罪，上帝是真實 公義，beh 赦免咱e5 罪，洗除咱 攏總e5 不義」。伊聽了真受安 慰，ai3 我將聖經借伊，續做記號ti7 所讀e5 所在。我將聖經提 hou7 伊了，就倒去睏。總是睏be7 去。我想人e5 活命若果然死就煞，an2-ni 人生有甚mih 價值？ 我想若真正無靈魂e5  得救，只有幾十年e5 肉體生活，an2-ni 有啥路用？   
隔早起Pek8-long5 夫人來ka7 我講，伊e5 丈夫真安然過世，ti7 遺言中講ai3 我主持伊e5 葬 式。我聽了真著驚，就問講「Ai3 我！Ai3 我主持伊e5 葬式」？ 我看伊tim3 頭，koh 流目屎。伊e5 要求對 ti7 現在e5 我無m7 是一個重擔，因為我e5 信仰已經親像沙頂e5 塔攏總倒壞 lah！「約翰，你應該真歡喜遵照朋友e5 遺言來做這個工。請你m7-thang 推辭，時間是2 點。」伊無聽候我e5 答應，講了就轉去。我默想伊e5 背影，心頭有講be7 出e5 悲傷。   
Hit 下晡我竟然khia7 ti7 台頂，ti7  我e5 面前有Pek8-long5 e5 遺體，我aN3 hou7 我著 一驚。「Iok-han7 Pek8-long5」 頭看e5 時，棺材頂所寫e5 名 我e5 名！怎樣我e5 名寫ti7 棺 材e5 頂面？隨時我e5 目珠ian- ng7 ，我無看見別人，只有看 著我ti7 棺柴內。「Iok-han7 Pek8-long5 死lah ！Che 是我e5 葬式。」我e5 心內 有聲an2-ni ka7 我講，數分鐘久我企teh，be7 出聲，ti7 我e5 腦海 內只有想著我 －過去e5 我，現 在e5 我 － －。Ah！我kiam2 m7 是一個雖然活teh，卻親像死e5 大 動物mah？我e5 心受魔鬼搶奪去lah ！ 我想beh 離開上帝。Ah！我實在真可憐，上帝今仔日iau2 疼我，an2-ni 叫醒我，hou7 我為著家己做葬式，無m7 是ai3 我將舊人埋葬，做新創造e5 人mah？    
當我想著我是主持e5 人，我iau2 未講甚mih e5 時，我發現台下e5 人攏注目ti7 我，有chhi7-bu2 chhi7-chhu7 e5 聲。我勉強開嘴講安慰e5 道理，其實我m7 知家己teh 講甚mih，ti7 我e5 腦內有時回想沈思。葬式煞，Pek8-long5 夫人ka7 我講，伊iau2-boe7 bat 聽著chiah-nih8 受安慰e5 道理，天堂e5 存在是伊受安慰e5 根據。伊說謝煞，講起棺材頂e5 名有chhau2-tu2-kham2 e5 錯誤。伊說明：「Pek-long5 將你e5  聖經囥 ti7 伊e5 胸前，入木e5  時，病院e5 人照聖經內e5 簽名寫出，致到有chiah 失禮e5 錯 誤。」我心內暗靜感謝上帝所安排這個錯誤，hou7 我tui3 這個受叫醒！   
倒來厝--nih8,我將魔鬼e5  冊燒--去，決心beh toe3 主。今我已經是一個教會e5 牧師，我已經有koh 為著濟濟人主持葬式，每擺 hit 個改變我e5 一 瞬間e5 事，攏會koh 浮ti7 我e5 心中。我現在會thang koh較大聲讀：「死--ah！你e5 較贏ti7 ta2 落？你 e5 利害ti7 ta2 落ah ？」（John Bown）  
巴拉巴
東爿e5 天tu2 才phu2 光，耶路撒冷城iau2 ti7 安靜中，各各他山頂 e5 3 支十字架，iau2  chhai7 ti7-hia 顯出淒凊。 Tui3 hit 爿遠遠e5 小路有一個 中年e5 男子行來。Tui3 伊行路e5 步調看來，thang 知伊是一個体格結實，慣勢行山路e5 人。伊順 hit 條小路peh 上山頂，ti7 hit 3 支十字架腳行來行去，心內若準有無限e5 感想。伊m7 是別人， 原來就是hit 個出名e5 強盜 －巴拉巴。   
伊ti7 中央hit 支十字架前企tiau5,自言自語講，「Chia 就是in 喪失生命e5 所在！Che 是羅馬人 最殘忍，最痛苦e5 死刑！這個死本來是我--e5!」伊越頭看倒爿e5 十字架講：「Ti2-ma2 是釘ti7 這支，伊是我ti7 耶利哥路上久久e5 同志。」   
伊koh oat8 過正爿e5 十字架講： 「Ah！Ti2-su-ma2-su 是釘ti7 這支！可憐 e5 Ti2-su-ma2-su！伊iau2 年輕親像囡仔，就受引誘入迷路！伊到耶利哥路上揀我做伊e5 頭目。我本應該差伊轉去Ka-pek-long5 伊家己e5 厝，總是伊卻ai3 過這種搶劫e5 野外生活。現在伊年輕e5 生命竟然結束ti7 這個 thang 驚e5 十字架頂。」   
越頭過來，伊看中央hit 支十字架，koh 出聲講：「Ti7 這個十 字架頂，in 將hit 個年輕 e5 加利利人釘死。這支十字架本來是我--e5 ，若m7 是hiah e5 發狂e5 群眾堅持beh 釘死伊，放我自由，現在我已經kap 我e5 同伴一樣--la3 ！Hit 時我雖然ti7 監獄內，總是 『釘伊ti7 十字架！釘伊ti7 十字架，』這個喝喊e5 聲也傳入我e5 耳仔。今伊死--la3,我e5 同伴也死--la3 ！Ia7 我得著thau2 放。」  
大概已經企久--la3 ，伊就坐ti7 一塊石頭頂，aN3 頭teh 沈思，若準teh 回億伊過去半生涯e5 經歷。這時天光--la3,總是耶路撒冷e5 街路，iau2 真少人。 
「兄弟ti7-chia mah？ 甚mih事hou7 你 chiah-nih8 清早到各各他山 頂 － － In 釘十字架e5 所在？」 
巴拉巴只有aN3 頭沈思，m7 知啥時一個青年也peh 上山頂， 所以hou7 伊e5 聲著 驚。不過後來看 hit 個青年e5 容貌真溫柔，koh 稱呼伊做兄弟才安心，就緊應講：「不過是來看看-- le3 ！」   
「當時e5 情景實在淒慘 thang 驚，hit 時你ti7-chia mah？」Hit 個青年問。  
巴拉巴講：「我無ti7 chia，若是我  e5 朋友ti7 chia！」伊e5 意思是指十字架頂hit 2個。
「Hit 2 個強盜，一個iau2 真年 輕，in 受判死刑我是會明白。 總是hit 個加利利人耶穌受判死刑，我就be7 明白！對伊是無理由--e5 。伊chiah 仁慈，tui3 人滿有恩惠，常常行好事，幫贊人。伊稱上帝伊e5 父，無理由定伊死罪。總是官府竟然an2-ni 做。 Ah！In 寧願放hit 個強盜巴拉巴！ 無錯，伊就死ti7 巴拉巴應該死e5 十字架頂！」   
巴拉巴 tim3 頭講：「是--la3!Hit 支 十字架應該是釘巴拉巴，an2-ni 伊 就thang kap 別e5 同伴做伙死去。」   
Hit 個青年aN3 頭ti7 hia 行來行去，心內思想chiah e5 事e5 經過。   
「兄弟，你穩當無看過chiah 大 e5 勇氣，」伊對巴拉巴講：「你穩當m7-bat 看過chiah 大e5 赦免！ Ah，當in 將釘釘入伊e5 身体e5 時，伊an2-ni 講：「父 ah ！赦免in，因為in 所做--e5 in m7 知。」巴拉巴真著驚問講，「伊真正an2-ni 講mah ？」  
Hit 個青年講：「實在an2-ni 講！當伊掛ti7 十字架頂e5 時，iau2 真仁慈tui3 同釘e5 強盜講 話。其中一個強盜譏笑--伊，總--是另外一個卻反悔伊e5 罪。  Hit 個加利利人就憐憫伊，應允伊相 kap tiam3 樂園。」 
巴拉巴這時企起來，問講： 「是in 中間e5 ta2落一個？」  Hit 個青年人看伊e5 態度感覺奇怪，就講：「我thai3-e7 記 清楚是ta2落一個？ In 兩個攏 是ti7耶利哥路上kap 巴拉巴相kap 受掠--e5,巴拉巴是其中最可惡 e5 一個。總是伊卻受thau2 放。 釘十字架hit 日，伊iau2 關ti7 監內，過安歇日才得thau2 放。」  
「是--la3!是--la3!我知影，總是朋 友，到底是ta2落一個悔改？」 「我想看mai7,」hit 個青年 停tiap8仔久，就手ki2 倒爿e5 十 字架講：「是釘ti7 這支十字架頂 hit 個……Ti2-su-ma2-su，我想in 是an2-ni 叫 伊。是--la3 ！就是這個。伊責備hit 個譏刺耶穌e5,koh tui3 耶穌講，你e5 國降臨e5 時，請紀念我！」  
巴拉巴 koh 問：「Hit 個加利利人怎樣應伊？」  
伊講：「今仔日你beh kap 我到樂園！」巴拉巴講：「An2-ni講，Ti2-su- ma2-su 有悔改koh 得赦免--lah！」  
Hit 個青年這時反過來問巴拉巴：「你啥事chiah-nih8 關心？你 kiam2 bat  in mah？」  巴拉巴躊躇tiap仔久才講：「我 是in e5 同志，是in e5 頭目……」  
Hit 個青年倒退2 步，目珠 tiaN7-tiaN7 驚惶講：「你是巴…拉…巴！」巴拉巴安慰伊講：「你m7 免驚我。Chia 是耶路撒冷，並m7 是耶利哥 e5 路上，並且……」  
In e5 談話中斷lah ！因為有幾個婦人人青狂向山頂走來。Hit 個青年留心看，就tui3 巴拉巴講：「In 攏是跟toe3 hit 個加利利人--e5。當伊受釘十字架e5 時，in 攏 ti7-chia 傷心啼哭！是--lah ！最先 hit 個是雅各 e5 老母馬利亞，第二個是 Sat-lo5-bi2,最後hit 個是Hi-lut8 e5 管家 Khou2-sat e5 某Iok-a-na2。現在in 若準真快樂。」  
Teh 講e5 時，hit 3 個婦人人走到--lah ，Iok-a-na2 看見hit 個青年就開嘴講：「Iok-na2,偌--nih8 榮光e5 消息，偌--nih8奇妙 e5 消息！」 Sat-lo5-bi2 續接講：「阮差不多m7 敢相信！」馬利亞講：「實在親像一個夢！」   
Iok-a-na2 講：「總是che 是真實--e5。」 3 個婦人人，你一句，我一句， Iok-na2 kap 巴拉巴聽攏be7 明白， 就追問講：「到底是甚mih事？」  
Iok-a-na2 ki2 山腳 e5 一個花園講： 「你知影！咱e5 主受埋葬ti7 約瑟 e5 園中。」   「阮確信伊是咱e5 彌賽亞，所以咱跟te3 伊。」馬利亞講：「總是伊受釘十字架，咱向望攏消失--lah 。」 Sat-lo5-bi2 接續講：「所以阮決意 ti7 伊身上盡阮所會做e5 方 法，表示阮e5 心意。阮toa3 香油 beh 去抹伊e5 身屍，che 也是ti7 無閒中預備--e5。」
「今早起，阮真早toa3 香油到墳墓去。」Iok-a-na2 講：「阮心內有一個boe7會解決e5 問題，就是 beh 怎樣徙開墓口e5 大塊石，總--是當阮到位e5 時，卻看見hit 塊石頭已經徙開！」 
「徙開？」Iok-na2 問。   
馬利亞講：「是--lah！ Hit 個墓門是 開--lah ！Koh 有2 個穿白衫e5 天 使ti7-hia 看守。」In 對阮講：「M7  免驚，我知lin2 是teh chhoe7 釘十 字架e5 耶穌。伊無ti7-chia ，照伊所講--e5, 伊已經koh 活--lah ！」  
Iok-a-na2 手ki2 中央hit 支十字架講：「死ti7 這支十字架頂e5 主已經 tui3 死koh 活--lah！阮ai3 趕緊將這個好消息報人知。」  
Sat-lo5-bi2 講：「tu2 才阮看見lin2 ti7-chia，所以tiau5 工來ka7 lin2 講。咱e5 主是活--e5 ！現在阮beh 緊入耶路撒冷城報hou7 伊e5 學生知。」   
Iok-na2 講：「我也beh 去報消息！」 In 4 人就緊緊落山--去。  
巴拉巴 tui3 頭到尾ti7 hia 聽，無 chhap 嘴。現在in 攏去--lah，留伊 一人ti7 十字架腳 。伊坐落詳細思想。伊記得伊少年e5 時，boe7 行錯路以前，bat 聽過關係彌賽亞e5 預言，in e5 民族攏向望一位救主e5 來臨。若是現在伊竟然替我死！Ah，我恨boe7得親像hit 個Ti2-su-ma2-su ti7 臨終時得伊赦免！伊注目看hit 支空e5 十 字架，繼續默想，四面猶原安 靜，若準有一種伊be7-bat 聽過e5 音樂ti7 伊e5 耳仔邊teh 響。伊不知不覺跪落ti7 十字架腳。   
若準有一個聲音tui3 伊講：「巴拉巴，伊為你死，也是為整個ti7 罪惡 中e5 世人死。凡若靠這個十字架，悔改e5 罪人，beh 得著赦免。朱紅e5 罪beh 變白親像雪，謙卑痛悔到十字架來e5 人，伊 e5 罪擔beh 永遠受除--去。」 
「巴拉巴，m7-thang koh 行ti7 耶利哥 hit 條罪惡e5 道路，tui3今以後，你著用替你死e5 耶穌做你e5 道路，因為伊bat 講：我就是道路、真理、活命。」   
目屎tui3巴拉巴 e5 目珠lin3 落-- 來，流過伊滿有嘴chhiu e5 面，koh 滴ti7 土腳。Tui3 i 做強盜直到受掠坐監獄，伊bat 受傷流血，總是未bat 流一滴目屎。現 在ti7 十字架前，伊boe7-thang koh lun2。Toa3 著傷痛e5 心伊細聲講： 「主--ah！赦免我這個罪人。」 
忽然伊若準聽見這個聲音講：「上帝疼世間人，甚至將伊e5 獨生子賞賜世間，hou7 見若信伊e5 人be7 沈淪會得著永活。」   
這種意外e5 平安進入伊e5 心。伊慢慢企起來，只有看見太陽tu2 上起來。伊be7-bat 看過前面e5 天是chiah-nih8 光明，燦 爛，充滿向 望！  
你也TI7 HIA MAH？
根據一塊古老e5 傳說，che 是羅馬e5 總督本丟彼拉多，ti7 耶穌受釘ti7 十字架hit 日e晡所講e5 話，是伊tui3 伊e5 婦人人所講--e5。 Hit 個流傳e5 故事是an2-ni ：  
 Tui3 聖經中，你會記得彼拉多 m7 相信耶穌bat 犯著任何e5 罪；確實無有一項應該受釘十 字架e5 理由，所以伊想beh thau2 放耶穌。 Hit 日早起伊實在感覺艱難， 進退兩難。伊hou7 hit 群hoa7-hoa7  哮 e5 群眾所包圍纏絆。In 攏若蜜蜂khiN5 ti7 彼拉多e5  審判座前控告hit 個沈靜 e5 囚犯。耶穌是怎樣e5 謙卑企 ti7 hia，koh 是怎樣e5 仁慈。Tu2-tu2 ti7 這個時，伊e5 婦人人送一封批講「這個義人e5 事，你連一點仔也m7-thang chhap。因為我今仔日ti7 夢中，為伊受了濟濟e5 艱苦。」   
彼拉多 koh 一擺想beh thau2 放耶穌。伊記得ti7 猶太人e5 節期中，有一個慣例著 thau2 放一個監囚。彼拉多問in beh thau2 放hit 個 出名e5 強盜巴拉巴，抑是beh thau2 放耶穌？   
「Thau2 放巴拉巴！」群眾大聲嚷。「將伊釘ti7 十字架！將耶穌釘ti7 十字架！」   
已經看見耶穌受拖去死無e5 所在，彼拉多就去chhoe7 伊e5 婦人人波加拉 。伊推想kiam2-chhai2 波加拉 hou7 hiah-e5 鬧動e5 群眾所攪擾，tu2-tu2 親像ti7 所看見惡夢中受攪擾一樣。總是無論如何彼拉多 beh 證明家己定這個無罪e5 人受十字架e5 死刑是不得已--e5。   
總是波加拉失蹤--lah，彼拉多盡伊所會--e5 去chhoe7,總--是chhoe7 無--著。驚惶占領伊e5 心，隨時 koh 派院內e5 兵丁趕緊去chhoe7 ， 總是猶原是chhoe7 無。「Kiam2 是耶穌 e5 朋友為著beh 報仇將伊捆縛去mah？……抑是擾動e5 群眾認m7著人，將波加拉當做是一個跟toe3耶穌e5 婦人人？……」 彼拉多 ti7 厝內行來行去徘徊無停，koh 一面也繼續teh 發命令。最後伊命令一個百夫長toa3 一百名e5 兵丁，chhiau chhoe7 城內kap 郊外，chhoe7 伊e5 婦人人。Che 是一個何等煩亂e5 日子--ah！！ 
下晝，彼拉多行到窗仔邊觀望。燦爛e5 日頭忽然失色，隨時天烏地暗，後來彼拉多感覺有地動，大大加添伊e5 恐慌驚惶。伊e5 某波加拉究竟ti7 甚mih 所在？ 伊一時攏無想著hit 個囚 犯 －耶穌。  
 真久以後，波加拉出現，伊e5 頭毛散亂，衣服bak 著泥塗真 la5-sam5,目珠哮到真紅。「波加拉，你去ta3--toh8?」這位總督問：「我為你掛心到beh 發狂，因為城內充滿顛狂e5 百姓，koh  現在忽然有這款烏暗e5 日蝕！一百個兵受派去teh chhiau chhoe7 你。」   
波加拉安靜koh 謙卑企 ti7 丈夫e5 面前。「本丟，ti7 我beh 去 e5 以前，無先ka7 你講，因為你be7會允准我去。總是我卻已經去做lah，我獨獨著 kap 你相kap 分 擔這個罪e5 責任。你既然定伊死罪，當伊受苦受死e5 時，我至少也著企ti7 伊e5 身邊。」   
彼拉多著驚到攏be7 曉得講話。伊問，「你也…ti7…hia…mah？…  你…bat…看…見…？」   
伊tim3 頭。「是！我是去各各他。 別個婦人人也ti7-hia。有一位是伊e5 老母 －我非常e5 憐憫同情伊。有一擺 耶穌直接對我講話， 我真向望伊e7 認得我是是誰， koh 明白ti7 伊痛苦e5 時我是kap 伊相kap 受苦。Ti7 伊臨終e5 以前， 伊giah8 頭講：『父--ah！我將我e5 靈魂ti7 你e5 手！』彼拉多 ，你明白hit 個意思mah？雖然ti7 痛苦e5 中間，伊iau2-ku2 會仰望伊e5 上帝，尚且koh 稱伊做『父』。伊有一位父 ti7 天頂，用伊e5 疼來支持伊！」波加拉激動e5 聲音koh 接續講：「Ti7-hia，就是hit 個講be7 盡痛苦e5 十字架--下，我也chhoe7 著伊e5 上帝。對耶穌e5 眼中，我宛然看見宇宙一切e5 偉大kap 疼心，充滿痛苦卻也充滿疼e5 光輝！是，本丟，我是ti7-hia，koh 歡喜我家己竟然有ti7  hia。」   
今仔日咱be7會 ti7 共樣e5 情景 中，到Ka-liok8 山去。總--是咱是 m7 是有用熱誠，深知伊ti7 hit 個山頂為咱所成就e5 價值，也到hia 去mah？十字架是羅馬第一嚴重 e5 刑罰，是hou7 身体受盡be7會形容e5 痛苦。普通tui3 背叛國家e5 犯人才用這種 e5 刑罰。Tui3 ti7 耶穌，無有比靈性 所受e5 痛苦koh較 oh 得忍受-- e5,ti7 這個時間中。伊為咱贖罪，甚至hou7 天爸tui3 伊ng 面。所以伊喉叫講：「我e5 上帝，我e5 上帝，你啥事放sak 我？」   
受難節e5 時，hit 個傷心e5 故事 koh toa3 hou7 咱安慰kap 向望e5 信息。咱是m7 是憂愁、失志、散hiong、傷 心…hou7 人無理e5 控告，遇著試探kap 試練nih？若是an2-ni ，耶穌是明知咱e5 情形，koh 看顧咱！Che 是十分稀奇e5 事。伊雖然是 上帝e5 子，竟然有來到地上忍受咱所tu2 著e5 一切苦痛??------甚至超過咱所受--e5。  
「你也ti7 hia mah？」雖然是一種傳說e5 故事，若是上帝確實有 teh 問你，「你也ti7-hia mah？」  
天堂鐵路
有一張向西爿teh 行e5 火 車，到一個小車頭，有一 個約9 歲e5 查某囡仔，手提細腳皮袋仔，上車beh 坐。伊入車內，四面觀看，總是攏無有熟似e5 人；伊若親像真厭sian7,ai3 beh 歇睏，總是伊m7 敢坐落去。到有一個查票員到，伊就問看thang 容允伊睏tiap8仔久無，查票員檢查伊e5 車票，發現著伊無票，就問--伊：   
「你beh 去to2位？」 「我beh 去天堂！」 「甚mih人ka7 你納車費？」 「先生！這張車kiam2 m7 是beh 去 天堂？ 耶穌kiam2 是bat 坐這tiuN車？」 
「我想m7 是。你teh 講甚mih話，我聽m7-bat。」   
「先生，我e5 媽媽 iau2-ti7 世間e5 時，伊常常唱『天堂鐵路』e5 歌hou7 我聽。我看你e5 面真溫柔，我想講che 也是天堂鐵路neh！媽媽講天堂鐵路 e5 車費攏是主耶穌納了--la3!m7- na7 an2-ni 逐站車頭也攏有停，hou7 人thang 坐。今媽媽 be7-tang3 koh 唱歌hou7 我聽，所以我beh 坐 這個火車來chhoe7媽媽，聽伊唱天堂鐵路e5 歌。先生！你 kiam2 也bat 唱天堂鐵路e5 歌 hou7 你e5 查某子聽？你kiam2 有查某子親像我chiah 大漢？」   
這句話hou7 查票員e5 心真艱苦，伊e5 目屎直直滴落來，伊講：「無，我現在無查某子--la3!我 e5 查某子已經死。Ouh！伊上天 堂去--la3 ！」
「有影？真好，我想伊也是坐這tiuN火車去--e5,先生，你也beh 去 chhoe7 --伊抑m7 是？」車內e5 人，聽著 chiah-e5 話有--e5 teh 流目屎，有--e5 講「願上帝賜福伊。」有--e5 講「伊是一個小天使」。Hit 個囡仔聽著就講是--la3 ！媽媽講我會做天使--ne3!」就koh 問hit 個查票員講：  
「你疼耶穌無？ 我真疼--伊。先生，你若疼伊，你thang 坐伊e5 火車去天堂。我現在beh 去，我向望你也來--去。我知影我若去 hia 耶穌一定會接我入去。伊也會接你入去。Ouh！媽媽講見若坐伊e5 火車--e5 攏e7-thang 入去。先生，你願意看天堂，耶穌，以及你e5 查某子抑無？」   
Hit 時車內充滿啼哭e5 聲，尤其是查票員哮kah 真傷心，攏boe7講話。查某囡仔 koh 問講：
「先生，我kiam2 thang 倒tiam3 椅仔歇睏，我真厭sian7。」 
「是--la3!細子，你thang 倒--le3。」
 「An2-ni，先生，到天堂e5 時你著叫我--醒，我beh媽媽，你e5 查某子，以及耶穌。」 
「好！好！親愛e5 天使！願…願 …願…上帝賜福--你！」  
這時hit 個查某囡仔忽然注神看查票員，問伊講：「An2-ni， 我若看著你e5 查某子 e5 時，beh ka7 伊講甚mih話？Thang ka7 伊講我 ti7 車內遇著你，也teh-beh 來天 堂抑m7-thang？」   
Hit 時查票員哮kah boe7出聲，就跪ti7 伊e5 身邊，抱伊講：
 「我…我願信耶穌，hou7 我也 thang 上天堂去見…我… 我e5查某子。」  
極奇妙E5 能力
有一擺 Hui-ni2 ti7 Thou2-lui5 開會。一暗，當伊beh 入禮拜堂e5 時，有 一個人進前來問伊講：「你是 Hui-ni2 博士抑m7 是？」「是。」「今e昏講道煞，m7 知你肯到我e5 厝 kap 我談論靈魂e5 事抑 m7 ？」「好， 我真歡喜去，你著聽候我。」   
Hui-ni2 進入禮拜堂，有人看見 伊tu2 才kap hit 人講話，就問 Hui-ni2 講：「Hit 人ka7 你講甚mih？」 「伊ai3 我這個會煞了後去in 厝。」「千萬m7-thang 去！」「我已經答應--伊--lah，我的確著去。」   
會煞，Hui-ni2 行門口，hit 人ti7-hia teh 聽候，就牽Hui-ni2 e5 手講：「Toe3 我來。」In 行真久， 就入一條小路，koh 進一條巷仔，就ti7 第二間厝e5 頭前停腳。Hit 人講：「Hui-ni2 兄弟， 請聽候一下。」伊就tui3 lak 袋仔內提 出鎖匙，開門了就ka7 Hui-ni2 講：「請入來。」Hui-ni2 入去，看厝內有地氈，有火爐koh 有一塊讀冊桌kap 3 liau5 椅仔，以外，四面攏是薄e5 壁。Hit 人關門 了後，就tui3 褲e5 後壁袋giah8 出 一支短銃講：「M7 免驚，我無意思beh 害你，總--是我beh 問你幾個問題。你昨暗所講e5 道理，是真e5 mah？是你家己所深信e5 mah？」「我講甚mih？Boe7 記得--lah。」你講「基督耶穌e5 血，洗除咱攏總e5 罪。」 Hui-ni2 講：「是，上帝有an2-ni 講。」Hit 人講：「你看這支銃，che 是我e5銃，這支銃已經扑死 4個人，我家己扑死兩個，我酒店e5 店員扑死兩個。親像我這款人，iau2-ku2 有向望mah？」 Hui-ni2 講：「基督耶穌e5血，會洗除咱一切e5 罪。」   
Hit 人講：「Hui-ni2 兄弟，iau2 有一個問題。這個隔壁e5 後面是一間酒店，這間店kap 內面所有e5 攏是我--e5。阮有賣逐款e5 酒，hou7 見若來chia e5 人。阮常常將顧客lak 袋仔 e5 錢，用酒ka7 提到chhun 無半iN5，無teh 管伊e5 某子枵餓haiN 寒。有偌濟擺，in e5 婦人人，抱in e5 細子來我chia，啼哭要求我莫得將酒賣hou7  in e5 丈夫。我就將in 趕走，猶原繼續我e5 酒業，親像我這款e5 人，kiam2 有向望mah？」 Hui-ni2 講：「上帝講，伊e5 子基督耶穌e5 血，會洗除咱攏總e5 罪。」   
「Hui-ni2 兄弟，iau2 有一個問題。Hit 爿隔壁後面是一個poah8-kiau2 間。內面e5 詭詐，親像撒但本 身。若有酒徒iau2 有chhun 淡薄錢，無攏用ti7 酒，阮就ti7-hia ka7 提到空空。也有人tui3 poah8-kiau2 間出去了後去自殺，因為in e5 錢攏輸了了，有時所輸e5 錢是別人寄in--e5。親像我這款人，kiam2 有向望mah？」Hui-ni2 講： 「上帝講伊e5 子基督耶穌e5 血，會洗除咱攏總e5 罪。」  
「koh再問一個問題，就beh 放你去。你出去e5 時，彎過正爿，就會看著一間兩 chan3 e5 石厝，he 是我e5 厝。我是hit 間厝e5 主人。我e5 婦人人ti7 hit 內 面，我11 歲e5 查某子 Ma2-kek-liat8  也ti7 內面。13 年前我去紐約，tu2 著一個sui2 e5 查某囡仔。我欺騙伊講我是一個生理人。伊就嫁--我，伊toe3 我來到chia，才知我e5 事業，心腸beh piak 裂。我hou7 伊受真濟痛苦，我常常酒 醉，扑伊，歹款待伊，關伊ti7  厝外，hou7 伊感覺ti7 世間若親像ti7 地獄，做人親像做狗。一月日前，我大酒醉轉來，一下看見我e5 婦人人， 就下手扑--伊。我e5 查某子企 ti7 阮兩人e5 中間。我ka7 我e5 查某子 sian3 嘴phe2,伊就倒落去 一個焰熱e5 火爐頂，tui3 肩頭到手，無一所在完全，驚了永遠boe7-thang 回復原來e5 款式。親像我這款人 iau2 有向望mah？」 
Hui-ni2 hoaN7 hit 人e5 肩頭ka7 伊講：「你所講e5 故事是何等e5 烏暗！總--是上帝講基督耶穌e5 寶血會洗除咱e5罪。」Hit 人講：「多謝，真多謝，請替我祈禱，我明仔e昏 beh koh 來--去聽道理。」   
第二日上午約略7 點鐘， hit 人tu2 tui3 伊e5 辦公室出來。伊e5 領帶已經歪--lah ，伊e5 面有汗，有目屎，也有真濟塵埃。伊e5 腳步親像酒醉e5 人。原來伊用椅仔扑破事務室e5鏡、火爐、讀冊桌kap 所有e5 器具，koh long3 破 所有e5薄壁、每桶e5酒、每矸 e5 威士忌，攏扑到落花流水，poah8-kiau2桌、poah8-kiau2 e5 器具攏扑到碎碎，hiat 落火爐燒。破壞一切，就轉去厝--nih8 ，peh 上 樓頂，坐ti7 phong3 椅，伊e5婦人人tui3 伊 e5 查某子講，「Ma2-kek-liat8,去請 lin2 爸爸落來食早頓。」 Ma2-kek-liat8 真驚kap 伊e5老爸講話，就遠遠企 teh 講：「媽媽講早起頓已經準備好--lah，請你落來食。」
 「親愛e5 查某子，爸爸早起m7 食。」Ma2-kek-liat8 趕緊走落--來 講：「媽媽，親愛e5媽媽，爸爸講早起m7 食。」「Ma2-kek-liat8,你be7 曉得。你著請爸爸落來！」Ma2-kek-liat8 就 koh 上樓頂，伊e5媽媽也toa3 伊起來。Hit 人聽見伊e5 查某子 e5 腳步 聲，就用真仁慈e5 聲講：「我 e5 查某子-- ah，來我chia 。」伊e5 查某子也驚也見笑，慢慢行到伊 e5 面前，伊就抱伊e5 查某子，坐 ti7 伊家己e5 腳頭u 頂。伊ka7 伊e5 查某子 chim 嘴了後，就出聲啼哭。伊e5 婦人人企 ti7 樓梯頭， 莫明奇妙。伊koh 對伊e5 婦人人 講：「親愛e5 婦人人--ah，請來。」對 an2-ni 伊e5 婦人人也來坐ti7 伊倒爿 e5 腳頭u 頂。伊e5 雙手抱伊e5婦人人kap 查某子。伊e5婦人人kap 查某子過去常受過伊種 種e5 歹款待，若是今仔日伊抱in，ka7 in chim 嘴，koh aN3 頭出 聲大啼哭，情狀緊張甚至樓頂為著an2-ni 振動。   
經過數分鐘後，伊約束家己，就tui3 伊e5婦人人kap 查某子講：
「婦人人--ah，查某子-- ah，m7 免驚，神今早起引chhoa7 一個新e5 人，新e5 老父轉來厝--nih8。」Ti7 hit 暗，伊kap 伊e5 婦人人，伊e5查某子相kap 進 前接受耶穌做in e5 救主。   
讀者！Che是實在e5 故事，是Hui- ni2 先生家己講--e5。主耶穌e5 寶血，實在有洗除罪e5 大能力！M7-na7 kan-ta Hui-ni2 知影這個血e5 能力，m7-na7 kan-ta 這人 －－thai5 人、害人、無疼婦人人、無疼子e5 人，知影這個血e5能力，世間已經有千萬人知影這個血e5 人能力。你家己感覺有罪mah？你e5 心 m7 是污穢mah？你ai3 得著潔淨mah？你m7-thang 絕望。上帝e5 子基 督耶穌e5 血會洗除咱攏總e5 罪！你e5 罪雖然親像朱紅，主會 hou7 你變白親像雪。讀者！你若決心接受主，ai3  寶血洗除你e5 罪，請你家己祈禱。你thang an2-ni 講：「主耶穌--ah，我盡心信你做我e5 救主，求主赦免我e5 罪，用你e5 血洗除我攏總e5罪。阿們。」  
我若會THANG KOH 加救一個人
Che 是千真萬確e5 事實，因為所發生e5 事過頭e5 精 彩，所以hou7 聽e5 人m7 敢相信。起頭我亦抱真大e5 giau5疑，總是tui3 我講這層事e5 人，是受眾人尊敬--e5,所以我ti7 心內就隨時想beh 暗靜調查。Chiah- e5 話是tui3 某一間大學傳出 來--e5,所以我就去chhoe7 hit 間大學e5 圖書館管理員，調查e5 結果是事實無m7-著，hou7 我非常e5 著驚。我所beh 講e5 代誌，是我 tui3 hit 個中心人物e5 阿兄直接聽來--e5。   
離芝加哥有12 里遠e5 郊外，有Ek-ban7-su-tun e5 城市，ti7 hia 有建立美以美會e5 大學，thang 講是美國e5 美以美會教派中第一大e5 大學。這間學校ti7 真久以前不過是極小規模e5 學院na7-tiaN7，無久就親像花teh 開e5 進展，成做一間優秀e5 獨立大學。 當時大學e5 學生不止少，有2 個兄弟是tui3 愛荷華州來--e5,in 攏有勇壯e5 身体，特別小弟是有名e5 游泳選手。有一日天phu2 光，tui3 Bit8-chip-an 湖所發生e5 災害，震動全間e5 大學，亦擾動全市民，人人大步緊急走去 離市內無遠e5 Bit8-chip-an 湖邊，遠 遠看見一隻船 －－Le2-lu2-jin5 號 －－嚴重破船e5 情景。I2-lok8 趕緊將一身上e5 纏絆褪起來，腰縛長索，索e5 一頭放 hou7 同學，勇敢跳入水中，伊泅倚破船e5 四圍，將beh 死e5 人 e5 身軀縛 ti7 索--nih8 ，koh 指示ti7 岸邊e5 同學giu2 索。一擺、兩擺 …伊盡所有e5 力量，救出10 個人免死上陸。有人起火ti7 湖邊teh 烘火。I-lok8 也倚近火邊ai3 beh 溫暖冰冷e5 皮膚，總是當伊越頭觀看遼遠e5 hit 爿，注目ti7 水中e5 破船，所看見e5 只有是濟濟e5 男女ti7 Le2-lu2-jin5 號船e5 四圍teh bok8-bok8 泅，濟濟粒e5 頭殼ti7 水中teh 浮teh 沈，這款淒慘e5 光景，伊m7 敢koh 看落去，講：「我beh koh 救hiah-e5 人。」同學著驚阻擋伊講「M7-  thang！M7-thang！I2-lok8 君，你已經盡力 量lah！若是koh 一擺跳入水內，你就親像是beh 去自殺！」「Lin2 看！In beh 沈淪lah！我的確著 koh 來去！」眾人盡力擋--伊，若是伊猶原跳入Bit8-chip-an 湖，伊kap 雄惡e5 大波浪戰鬥，ti7 艱難 中koh 救出5 個teh-beh 死e5 人，tui3 危險中伊安然peh 上岸 --nih8。伊完全無氣力，企 ti7 火邊 直直chhoah，伊e5 面色m7 是活人e5 面 色，空氣e5 寒冷深入伊e5 身 軀，伊e5 嘴唇是紫色--e5,皮膚是烏青e5 色，死e5 權勢若親像beh tui3 伊e5 身軀搶奪伊e5 靈魂。Ti7 hit 時伊koh 一擺 看見一khou e5 圓杉ti7 大湧中teh 浮，伊敏捷 e5 目珠隨時看見有人扳ti7 杉 頂，koh 有看見婦人人e5 頭毛， 也有看見查甫人beh 救伊e5 款式，總是大湧若山kham3 落來beh 吞滅in 。I2-lok8 知in 兩人的確 be7-thang 脫離死失e5 災害，就講 ：「我beh 來去救--in。」「你已經無力，看扮勢你已經是beh 死e5 人--lah！」 眾人an2-ni 喝叫。總是無人擋伊會tiau5。I2-lok8 再三跳入水內， 伊用非常大e5 苦心，才泅到圓杉e5 所在，拚出全所有e5 力 救第16 個、第17 個。伊受人toa3 到陸 上，濟濟同學疼痛e5 手 抱伊倒轉來ti7 學校內，ti7 伊e5 房 間，伊若死人，安靜倒ti7 床頂，床下有火爐beh hou7 伊得著溫度。床邊有阿兄Ui-li2 teh 看顧伊，I2-lok8 入ti7 精神昏迷e5 狀態。Hit 日 e5 光陰亦慢慢beh 過去。   
Ti7 黃昏e5 時陣，伊e5 兄Ui-li2 恬恬坐teh 看塗腳 e5 火爐，ti7 後面有靜靜e5 腳步聲，忽然有手 hoaN7 ti7 Ui-li2 e5 肩頭頂，越頭看，就是小弟I2-lok8,沈思平和e5 面容企teh。「啥事？I2-lok8!」I2-lok8 應講：「Ui- li2!我kiam2 有行至善e5 事mah？」「怎 樣？你kiam2 m7 是已經救17 個人免死mah？」「我知，我真知，總是我真掛慮我無行盡至善e5 事。Ui-li2!你想我真正有盡力做完應該行e5 好事mah？」伊e5 心深深e5 憂愁，吐出這款e5 話。Ui-li2 將小弟安置ti7 床頂，hou7 伊安靜，Ui-li2 亦倒ti7 小弟e5 身邊。到ti7 深更e5 暗暝，I2-lok8 e5 心 神猶原be7-thang 鎮靜，Ui-li2 掠 tiau5 小弟e5手，盡力beh hou7 伊安靜，總是I2-lok8 e5 腦中所想e5 只有是今早起破船e5 情景，伊攏無teh 想伊怎樣e5 拚命救出水中e5 人。伊所想e5 只有是hiah- e5 救無著白白死去e5 人。Ui-li2 ti7 身邊掠tiau5 小弟e5 手，一身努力 beh hou7 伊冷靜。「I2-lok8!你已經救 17 個人！」阿兄an2-ni 安慰伊，若是伊講 「我知，Ui-li2! 我知，總──是……a-ah， 設使我若koh 加救一個人！……」 伊非常e5 感慨an2-ni 講…   
基督徒--ah！現在你kap 我攏企 ti7 起大風，落大雨e5 海邊 teh 看濟濟人ti7 人生e5 苦海中永遠滅無去。In hou7 強猛e5 海湧kham3落去，沈！沈！沈！Ti7 永遠絕望，萬丈e5 深坑。咱thang 安靜繼續企 teh 觀看mah？咱thang 放ku3-chai3 in 沈淪mah？   
親愛e5 讀者！咱kiam2 m7 著一擺 koh 一擺，跳入海中，用盡最後e5 力，拚命救beh 沈淪 e5 人mah？ 設使咱有用盡最後e5 一點仔力量去拯救beh 沈淪 e5 人，然後咱beh 仆ti7 海岸，憂悶hiah-e5 沈淪滅亡e5 靈魂，煩惱家己tui3 疼靈魂熱情e5 無夠額，hit 時亦beh koh喉叫講：「Ai3--ah，設使我若koh 加救一個人！」  
嚴重 E5 良心責備
加拿大e5 鄉村--nih8,有一個查某囡仔，teh 經過安靜e5 生活。Bat 有一日聽見多倫多市奢華生活e5 情形，續深深意愛hit 款e5 生活。伊想，鄉村生活實在是過頭e5 單調無聊，所以決定beh 出去都市。在來ti7 草地所養育e5 查某囡仔，到ti7 都市--nih8,hou7 伊所看見，所聽見--e5,攏是刺激滿滿，充滿罪惡kap 誘惑，ti7 不知不覺e5 中間，若親像捲螺風，將伊捲入 hit 內面。慢慢伊墜落ti7 見笑敗壞e5 生活中。時間直直teh 過，伊e5 良心迷茫ti7 極深e5 罪惡中，對家己e5 真相失落感覺。有一日，烏面人所組織e5 音樂團來ti7 多倫多市，伊受朋友e5 招待也去聽，會場是ti7 一 間禮拜堂。烏面人e5 歌聲非常e5 美妙悅耳，ti7 伊teh 欣賞e5 時，有奇妙e5 聲音一擺 koh 一擺，重複teh 唱，就是teh 唱和-- e5 e5 所在：   
「Ma-ma！一擺 koh 一擺，我e5媽媽 beh 得著歡喜， Ti7 天國一擺 koh 一擺， 我e5 媽媽 beh 得著歡喜。」   
這幾句好聽響亮e5 歌聲，tui3 聽眾e5 頭殼頂經過，thang3 到ti7 二階hit 個查某囡仔所坐e5 所在，hou7 伊回想到早時，近倚 ti7 伊老母e5 懷中e5 情景。Che 是幼年時代，ti7 伊4 歲e5 時，有一個黃昏暗，伊e5 老母坐ti7 桌邊，聖經掀開he7 ti7 腳頭u 頂，油燈e5 光tui3 桌頂照落來，無邪氣 e5 4 歲查某囡仔，sui2 e5 金頭毛，好看e5 面貌，安然倚 ti7 老母e5 胸前。老母常常用an2-ni teh 教伊祈禱，讀聖經，這款e5 情景，一幕一幕浮ti7 伊e5 面前。唱歌e5 聲音猶原散播ti7 會場e5 中間，koh 一擺 teh 唱和-- e5 e5 所在：   
「媽媽！一擺 koh 一擺，我e5 媽媽beh 得著歡喜， Ti7 天國一擺 koh 一擺 ， 我e5 媽媽 beh 得著歡喜。」   
伊聽了後，心臟e5 血直直滾起來，chheng3 到伊e5 嘴phoe2,伊實在無辦法thang koh 忍耐，企起來，離開坐席，朋友奇怪，擋伊，若是伊若精神錯亂e5 人，liam5- piN chong5 落樓腳，走出街路。伊 kiah8 目向天，想到老母e5 懷抱，koh 省察家己e5 罪重，忍be7 得良心e5 責備，大步緊行出多倫多市e5 郊外，ti7 一片e5 平野中繼續teh 行。   
隔日thau3 早，有農夫beh 出去 做工，忽然ti7 門口發現一個死体，就是hit 個查某囡仔倒 tiam3 ti7 --人e5 門口，就an2-ni 死去。真可憐，伊受boe7起良心嚴重e5 責備，續斷氣來死。
當伊醒悟明明看見家己 真相e5 時，續死ti7 無thang 穩密 e5 所在，ti7 這世間實在無有比che 較不幸e5 事！「所以lin2 著趁iau2 有thang 叫做今仔日--e5,日日相勸 勉，驚了lin2 中間有e5 hou7 罪迷去，來硬心。因為lin2 若持守起頭e5 深信，堅固到路尾，就有分ti7 基督。」（希伯來 3：13，14）  
見笑致到死
受侮辱e5 痛苦，是怎樣會傷害人e5 心，che 是何等 大e5 災害--ah ！Ti7 美國紐約市，某銀行e5 現金出納系e5 一 員，因為伊過頭貪愛錢財，所以將銀行e5 資本金利用來投資。總--是伊歹運，所投資e5 完全失敗，伊用相當久e5 時間，用苦心假數簿，伊an2-ni 做，beh 欺騙銀行，閃避檢查員可怕e5 目珠。有一日檢查員調查帳簿，發現有虛假e5 數額。後來查明伊確實有使用公錢，最後伊e5 身軀受縛，關ti7 監獄內。 
伊有婦人人，koh 有一個細子。伊e5 細子宛然親像天使e5 美麗，性情非常e5溫馴，是一個可愛伶俐e5 查某囡仔。有一日伊tui3 學校轉來，隨時仆ti7 老母e5 胸 前哮，講：「媽媽！我無ai3 去學 校--lah ！」憂愁e5 老母看見獨一所疼e5 查某子 teh 哮，想講是發生無甚mih重大e5 囡仔事， 就講：「M7-thang 講這款e5 話…，m7-thang 無去學校。」囡仔猶原講：「無ai3--lah，媽媽！我的確無koh 去學校--lah ！」細子那那悽慘，老母著急講：「到底是怎樣，你忽然想an2-ni？」「今仔日小 朋友笑我講，你e5 老爸是賊！」 細子啼哭，目屎流滿面。Ah！何頂殘忍e5 恥笑！老母隨時覺悟，無koh 送細子去學校。An2-ni e5 細漢囡仔，就hou7 這款致命e5 話，chhak8 ti7 伊細細e5 心靈，實在是過頭大e5 刺激。以後細子逐日逐時 bih ti7 厝內，連一步也無踏出門外。若花好看e5 查某囡仔漸漸枯ta5,tui3 輕病進入重病。雖然受醫生e5 診斷，也be7- thang tui3 醫術上來醫治這款e5 病 症，慢慢消瘦，也無回復e5 向望。醫生講：「先生娘--ah ！細子e5 心受傷，伊e5 心靈hou7 痛苦所壓制，我所有e5 力量對ti7 伊攏be7 thang 發生功效。除去死以外無有其他e5 路--lah ！」老母心傷悲，入去病室，迫切ai3 聽可愛e5 查某子最後e5 願望。「你有ai3 甚mih無？你攏thang 講，媽媽 beh 幫贊你。」老母注神看細子消瘦e5 面容an2-ni 講。忽然細子e5 目珠pek 開講：「媽媽，你寫批 hou7 爸爸，請伊轉來咱厝--nih8。我 真ai3 爸爸照常排枕頭，睏 ti7 我e5 身邊！」細子懇切戀愛老父e5 心，tui3 伊e5 嘴流露出來。老母雖然知影che 是過頭，無 可能實現e5 哀求，na7 是目珠 看痛疼e5 細子an2-ni e5 天真 可愛，就奔走ti7 官廳e5 中間，用書面詳細講起所有e5 事實，哀求當局，總是攏be7-thang 得著心所ai3--e5。一日過一日看見細子消瘦無活氣e5 病態，做老母e5 苦心圖謀beh 完成細子願望，所以就偽造事件，將查某囡仔 e5 老父，tui3 鐵窗e5 內 面，暫時准伊轉來厝--nih8。伊到 厝--nih8,已經是深更e5 暗暝，親切e5 醫生iau2-ku2 teh 聽候。醫生講：「請你趕緊去細子e5 身邊，查某囡仔已經boe7-thang koh 等候到明仔日--lah ！」老爸來到病室，細膩開門，細子靈敏e5 感覺，隨時 peh 開目珠看著老父，講： 「爸爸！！我聽候你，我知你會來，我一心祈求上帝！爸爸，趕緊來 chia，照常排枕頭，來睏ti7 我e5 身邊。」伊極歡喜an2-ni 講。老父排枕頭倒ti7 伊e5 身邊。可愛e5 囡仔，伸伊e5 手輕輕摸老父e5 面，伊顯出得著安慰e5 面容，永遠安眠ti7 伊所思念e5 老父e5 身邊。   
侮辱人致到thai5 死人，koh 見笑致到死！實在見笑會thai5 死 人。讀者！地獄實在是thang 見笑e5 監獄！ 請你m7-thang be7 記--得。地獄是萬人所認定，無名譽，thang 驚，hou7 人受永遠致命傷 e5 場所。所以你若去地獄，m7-na7 你見 笑，也beh 連累你e5 親人受見笑。  
有傷痕 E5 手
Tek-suN3 （Dixon）是一個無神教e5 人，宗教tui3 ti7 伊是無路用，伊giau5疑有神，設使有，hit-e5 神是伊所be7  thang 赦免e5 對敵，因為伊e5 某kap 伊 結婚2 年後就死，真正是禍不單行，伊所疼e5 子也死，若有神，kiam2 m7 著 負責任mah？伊生性極 ai3 細子，所以失落子親像失落某一樣e5 悽慘。Tek-sun3 因為 an2-ni 苦痛加倍傷心e5 極頭，咒誓m7 踏一腳步入禮拜堂，照an2-ni 實行已經有10 年久。  
Tek 太太死10 年了後，in hit 庄 發生一擺 e5 大火災。Un 老太太e5 厝完全燒燬--了，可憐 e5 Un 老太太雖然hou7 人救出--來，但是，已經hou7 火燒kah 半死--lah，大家teh 生choh8 e5 中間，忽然 tui3 樓頂有喝救人e5 聲，原來就是Un 太太e5 孤孫ti7 hit 內面，這個囡仔平時無得人疼，所以到這時無人想著伊，到伊ti7-hia hou7 火迫--著，走到窗仔口teh 喝喊，才hou7 人發覺--著。但是太慢--lah，樓梯teh 著，火勢真烈，大家雖然十分著急，總--是無法可施，ti7 憂悶失色e5 中 間，忽然看見Tek-sun3 向燒著e5 厝chong5 入去，雙手khiN5 鐵管peh 上樓頂，將細漢囡仔對窗仔口拖出來，抱ti7  正手，用倒手攬著鐵管，koh 溜落來，火燒e5 牆壁liam5-piN 倒，in 兩人，ti7 觀眾熱烈khak-chhai2 e5 聲中平安脫險！細 漢Te3-khek(Dick)，除了著驚以外，完全無受傷，總是Tek-sun3 beh 落來e5 時，hou7 hit 個真熱e5 鐵管所燙著e5 傷真大，後來雖然有好，m7-ku2 留真深e5 傷痕ti7 手--nih8。Un 老太太受這個打擊，無久就死，放hit 個細漢Te3-khek beh 怎樣？Tu2 好hit 庄有一位名 望e5 Lo5-hoat （Loatt）先生，家己親生e5 子，無久以前死去，翁某兩人當teh 想beh 分一個查甫囡仔， 就順這個機會申請ai3 Te3-khek 做in e5 子，總是Tek-sun3 也提出共款e5 請求，兩方oh 得解決，就tui3 這個最受人尊敬e5 廠長，召集牧師kap 庄 內另外幾若名e5 紳士大家開會來公斷。   
廠長代先起來講：「Lo5 先 生kap Tek 先生2 人平平申請beh 收容這個孤兒，好意真 thang 感服：Tek 先生救孤兒e5 性 命算是有優先權，總是伊是單身人；Lo5 先生卻是有太太，照理氣，細子著有一個婦人人 來照顧，m7 知各位e5 高見怎 樣？」牧師就起來講：「Tek 先生 e5 勇氣真thang 欽佩，不過伊m7- na7 無太太thang 來照顧細子，koh 是一個無神派e5 人；別日伊e5 子也會變無信神e5 人；Lo5 先生夫婦攏是基督徒，自然會教道伊 e5 子，行所應該行e5 路。」「無錯」 廠長聽著就koh 講：「Tek 先生冒險救出這個囡仔，所表現e5 勇敢kap 犧牲e5 精神，阮千萬m7 敢輕看，不 過請Tek 先生原諒。著會記得勇敢並m7 是教道囡仔 e5 主要條件，一個男子漢可以勇敢親像獅，但是這款勇猛卻是be7-thang 合ti7 照顧細 子--e5。」「是--lah ，」牧師koh 補充 一句：「Tek 先生救了Te3-khek e5 肉 体，總是靈魂得救e5 問題，咱也著負責，若無，對重救肉体e5 反面靈魂送去永遠e5 滅 無，kiam2 m7 是一件koh-khah 可憐e5 事mah？」後來廠長提議，准in 2 位申請人排列in e5 意見，到尾Tek-sun3 kiah8 起伊著傷e5 手 講：「就是這個，」大家看見伊真 thang 驚e5 手，恬恬m7 敢做聲，搖tin2 動大家e5 正義感，就將這個問題複決，大多數通過將Te3-khek 交hou7 Tek-sun3 培養。Tui3 chia 起，Tek-sun3 e5 生活開始新 e5 紀元，小Te3-khek 無欠一點仔母性e5 愛護，因為Tek-sun3 真疼伊，留心兼盡父母應有e5 一切e5 責任；時常抱伊，教伊唱歌讀冊，講故事hou7 伊聽。Te3-khek 是一個聰明e5 囡仔，不止會理 會in 養救伊，koh 怎樣kap Lo5 先生爭取beh khioh 來做子 e5 故事，特別有興趣，總是目 khou 也紅，就講：「我永遠to m7 做Lo5-hoat e5 子，爸爸，是抑m7 是？」「M7!」 
Tek-sun3 也真得意微笑應講：「乖子--ah ，你是我--e5。」   後來ti7 一個熱天，hit 個城內有開一個圖畫展覽會。Tek-sun3 chhoa7 伊e5 子Te3-khek 去參觀，看著一幅圖，下面寫講：「伸你e5 chng2 頭仔來看我e5 手，伸你e5 手 探我e5 脅下，莫得做m7 信--e5,著做信--e5」（約翰 20：27）。Te3-khek 看著這幅圖，就tui3 爸爸講：「這個故事，講hou7 我聽。」爸爸講：「我 m7 講。」「是怎樣？」「因為che 故事我 m7 相信。」Te3-khek 講：「我看了真有趣味，請爸爸講hou7 我 聽。」Tek-sun3 就講che 故事hou7 伊 聽，Te3-khek 留心聽了，就講： 「爸爸 che tu2 親像你kap 我e5 故 事，Lo5-hoat beh kap 你相爭我e5 時，你伸你e5 手hou7 in 看，我就是你 e5。若有人講失火e5 故事kap 你怎樣救我出來，我若親像多馬反駁m7 信，我就是真可惡至極lah 」「是」。「爸爸我若親像多馬m7 相信，我會做Lo5-hoat e5 子抑be7?」「當然是boe7會，不管你信，m7 信，我救你總是事實--e5」。 Tek-sun3 an2-ni 應。後來Tek-sun3 夢見Lo5 hoat kap 伊相爭Te3-khek，伊伸出受傷e5 手e5 時，Te3-khek 卻越轉身閃開，真不平，就醒起來，be7 禁得目屎留滿面，koh 睏又koh 夢見一個人伸出著傷e5 手出來，雖然是夢，iau2-ku2 be7-thang 無承認這款e5 事實。Tek-sun3 漸漸感覺伊有虧負了為著伊釘十字架，放 sak 生命e5 救主，伊開始koh 讀聖經，無久就chhe7 出伊只有著信，才thang 屬ti7 為著伊e5 過失受害，為著伊e5 罪孽受傷e5 救主，親像Te3-khek 屬ti7 伊家己一樣。 
「我e5 救主，我e5 救主，我逐暝日數念ai3 kap 你相見，我e5 救主，我e5 救主，看見聖手e5 傷痕就認得你。」  
伊救我脫離對敵陷害
Ti7 1875 年聖誕節e5 前暝，San-ki 先生，坐船經過Tek-liap8-oa2 河teh 旅行。Che 是一個冷靜e5 暗暝，天頂濟濟光星聚集 iap8-iap8 sih，ti7 甲板頂有濟濟遊客聚集teh 遊賞水景，ti7 hit 時有人 請San-ki 先生唱歌。伊the倚ti7 船頂e5 大支煙筒邊，ti7 默禱中 kiah8 目仰望滿佈e5 光星。伊想beh 唱一te3 聖誕歌，總--是內心有一種奇妙e5 力量 促進伊唱這塊「牧者e5 歌。」 
Hit 時空氣非常e5 沈靜，tui3 歌手e5 靈魂所流露出來e5 歌調，波動ti7 船頂kap 安靜 e5 河水，每一個遊客e5 心攏受深刻e5 感動。
當San-ki 先生唱了e5 時，有一 個粗漢，toa3 著歷盡風霜e5 面貌，進前到ti7 San-ki 先生e5 面前講：「你ti7 南北戰爭 e5 時bat 加入ti7 北軍無？」San-ki 先生應講，「是，我是ti7 1862 年加入北 軍--e5。」「你會記得ti7 1862 年e5 一個月光暗，有當過守更兵mah？」San-ki 先生感覺非常e5 奇怪，應講 ：「是！我會記得hit 暝。」這位生分 人講：「總是，我是屬ti7 南軍。當我看見你e5 崗位e5 時，我心內想，『這個兵仔已經無命--lah ，』就隨時kiah8 起銃向你瞄準。Hit 時我企 ti7 蔭ng2 e5面，將 身軀攏bih teh，na7 是你卻全身顯露ti7 月光中。Hit 時你kap tu2 才一樣，kiah8 目向天就開始唱歌。音樂，特別是唱歌，對我有一種神祕e5 吸引力，所以我就將銃放落來。心內講：「Hou7 伊唱了，聽候伊唱了，才來開銃。」伊tiaN7 著是be-thang 逃閃死無。我e5 銃，指準準扑伊會著。Hit 時你唱e5 歌，就是你tu2才唱--e5。   
救主願你做我牧者，
阮攏倚靠你扶持，
Chhoa7 到草埔hou7 我lim 食， 
備辦羊tiau5 來保庇； 
阮tui3 屬你，安穩自在， 
你會伸手gau5 保護； 
Hou7 阮脫離對敵陷害， 
Chhoa7 失迷--e5 kui 正路； 
救主耶穌，救主耶穌， 
你贖回--阮，阮屬你，
 救主耶穌，救主耶穌， 
你贖回--阮，阮屬你。  
這個歌詞引起我心內濟濟回憶。我想起我e5 幼年，想起 hit 位敬畏上帝e5 老母。伊bat 濟濟擺將這首詩歌唱hou7 我聽。可惜伊早早就死，若m7 是伊早死，我e5 生涯的確有大大e5 無相同--lah。你唱了，我已經無力 thang 向你開銃。戰後我四界流浪。我tu2 才看見你企 teh 祈禱，ti7 我e5 目珠前，親像浮起早時你e5 模樣。你詩歌叫醒我e5 心，今請你拯救我，醫治我靈魂e5 病。」   
San-ki 先生深深受感動，隨時伸雙手抱這位ti7 內戰中bat 做伊對敵e5 人。就是 ti7 聖誕前暝hit 暝，這位生分人有chhoe7 著好e5 牧者做伊e5 救主。   
耶穌講：「我就是好e5 牧者，好 e5 牧者為著羊放sak生命…我就是門，若有tui3 我入--e5,beh 得著救，koh beh 出入，也beh 得著草料。」－－（約翰 10； 9， 11）  
偉大E5 轎夫
有一日一個無平常e5 人客來我e5 厝，伊就是tui3 深山出來e5 山胞。 看伊e5 態度 並無粗魯，經過一位宣教師e5介紹，就kap 我ak 手，ka7 我講：「平安。」我實在看che 是主e5 道理所造成e5 神蹟。一個 thai5 人e5 民族，成做耶穌e5 學生。奇妙--ah ！主e5 大能力！   
我真歡喜接待伊做阮e5 人客。阮相kap 食飯、吟詩。我聽著伊有真sui2 e5 聲，我稱讚伊e5 時，伊講in 山地人攏是真愛唱歌，也講伊e5 聲並無比別人較sui2。後--來我知影in 是一個唱歌e5 民族，有時學一條新 e5 歌，人就唱到無ai3 食飯。
野蠻e5 性質今無去，也無有怨恨kap 殺人。In 對基督所領受e5 活命tui3 in e5 歌聲表現出來，in 雄惡e5 面貌也變做溫柔可愛--lah！   
「兄弟，你怎樣無phaiN7 刀？」Kiam2 m7 是每一個土人攏ai3 phaiN7 刀mah？ 談話e5 時我問伊這個問題。  
「是，阮攏不時ai3 phaiN7 刀，無人會thang 勉強阮pak 落來。以前有一個官到阮庄，命令m7 准phaiN7 刀入市場，結果惹起眾人e5 受氣，就拖伊出來 thai5 死，阮猶原phaiN7 刀，別人m7 敢來干涉」。  
我就koh 問--伊：「An2-ni 你e5 刀phaiN7 ti7 to2 位？」 伊講：「Ti7 幾年前我就hiat-kak  lah！」  
「你kiam2 無愛你e5 刀mah？」
 「有，我愛我e5 刀，總是我koh較愛基督。」  
 「是誰叫你m7-thang phaiN7 刀？ 」
 「無，總是我信基督了後就想，做基督徒m7 應該phaiN7 刀，我就剝--落來。」   
「別人怎樣？」 「也是an2-ni，你到市場，看見hiah e5 無phaiN7 刀e5 就是基督徒。」 
 Che 也是奇蹟，基督e5 感化力 chiah 大，toe3 伊e5 人攏得著活命 e5 轉變。我就koh 問伊信主e5 經過。
伊講：「我iau2 細漢e5 時，阮e5 庄內忽然有一個奇怪e5 生分人來，伊真懸大，面toa3 笑容，總--是真濟人講kap 這個人往來一定會受神e5 刑罰。所以無人ai3 親近伊。伊攏teh 講『上 帝』e5 事，阮想ai3 聽，總--是也真驚。」   
聽講有人破病真siong 重食伊e5 藥丸就快回復。有人就近伊，總是無人接受 伊所講e5 耶穌基督，大家不過看伊做一個好醫生。
伊e5 疼心真感動--人，伊分藥 hou7 病人，替in 祈禱。人e5 心漸漸歸向伊，雖然m7 敢接受伊所 講e5 道理，至少也認定伊是一個好人。
有一日一件事搖動全庄 e5 人，有人大聲喝，因為看著 hit 個「好人」扛轎，轎頂所坐e5 是破病沈重e5 轎夫。Tu2仔這個「好 人」kiam2 m7 是坐轎出庄去，怎樣現在是伊teh 扛？大家真奇怪。 另外一個轎夫就講：「Ti7 半 路我e5 同伴破病發燒，m7 知 人，這個人客就講著緊轉來庄內，就kap 我tau3 扛這個同伴，伊實在是好人！」講了有目屎流落，眾人e5 目珠也 tam5。Tui3 hit 時起，信耶穌e5 人加添 濟濟，親像火thoaN3 到全庄，後來伊教阮讀白話字，唱歌。可惜伊今離開阮去--lah ！伊去世e5 消息傳到阮toa3 e5 所 在e5 時，大家攏大悲傷，親像失落老父一樣。」   
講到chia 伊也流目屎，我真受感動，真ai3 去看伊e5 墓， 就kap 朋友相kap 去。   天氣真熱，阮e5 心也真熱。 阮到墓前看著墓牌寫「Hu3 Leng5-jin5 e5 墓 ，」同行e5 朋友 講：「伊差一點就無ti7-chia lah ！  因為伊bat 灰心beh 倒去故鄉。」 阮就要求伊講較清楚 hou7 阮聽。   
伊講：「Hu3 先生ti7 土人中工 作e5 時，真濟困難也真危 險。伊盡了伊e5 力量，盡心祈 禱，總是攏無結果。伊看見工 作e5 渺茫，ti7 失望中就決意beh 轉去，伊先寫批hou7 伊年老e5 老母。 」  「所疼e5 媽媽，離開你kap 故鄉已經真濟年--lah ！我ti7 這個野蠻 e5 所在，kiah8 目無親，也無有工 作上e5 安慰，我若準是teh 浪 費活命e5 力量kap 青年e5 時間，一切攏無有活氣，無有價值， 我決意beh轉來，主一定會了解我e5 痛苦……」   
這張批寄到一個貴族e5 家庭，年老e5 老母e5 手為著這張批teh chhoah，伊思念伊ti7 遠遠 e5 子，總是伊m7-ai3 伊轉來，伊跪落為伊祈禱。伊緊緊寫一張鼓勵e5 批hou7 伊。其中幾句要緊e5 話是an2-ni：
「子--ah ！你kiam2 boe7-thang koh 吞忍 tiap仔久mah？我beh 懇切為你祈禱，我也請真濟疼主e5 人用祈禱支持你，你m7-thang 放sak 最後e5 時間！」   
無久福音e5 門大開，這個偉 大e5 轎夫…貴族e5 子，主忠實e5 僕人，看見偌濟失落e5 靈魂得救，偌濟人e5 生活改變，憂傷e5 目屎無koh 流，歡喜e5 目屎chheng3 出。伊實在是一位偉大 e5 開拓者！
Ti7 che 偉人e5 墓前我koh 看見新e5 工作e5 異像，看見前面工作e5 景像。  
有向望
Ti7 一個清靜e5 暗暝，逐人攏已經teh 安眠，總是ti7 一 間細細間e5 厝內，有一個可憐 e5 老母，抱伊已經斷氣e5 細子teh 哮。伊ti7 極其困苦，無向望e5 生活中，掠這個細子An-li2 做惟一 e5 安慰。雖然伊有丈夫，總是放蕩愛lim 酒e5 丈夫，反轉是加添伊e5 艱苦。逐e昏伊lim 到半 暝才轉來。家內所有會賣得e5 物， 攏hou7 伊提去賣--了了，伊日日那墮落，親像是一個絕望e5 人。   
今仔日婦人人Chu-li2 去ka7 人洗衫轉來，發現著伊e5 細子An-li2 發燒真懸，有teh 喘，伊ai3 趕 緊抱去hou7 醫生看，總--是所 chhun e5 2 箍銀無夠額thang hou7 醫 生。伊躊躇，m7 敢去，向望An-li2 e5 熱會緊緊退。伊用滾水hou7 伊lim，ti7 伊 e5 身邊跪落祈禱。總是到暗，伊看著細子已經斷氣。「Ah！可 憐e5 子，若m7 是你e5 老父hou7 酒迷去，咱m7 免致到an2-ni。」伊teh 哮，teh 流目屎。   
伊忽然想beh 用hit 領收ti7 箱仔內e5 一領sui2 衫kap 一雙新鞋ka7 伊穿。伊也koh 洗一腳箱仔來te2 細子e5 身屍。Hit 暗伊睏ti7 An-li2 e5 箱仔，kap 伊所疼e5 子過最後 e5 一暝。   
暗暝已經深，食酒醉e5 Bou2-buh 照常入厝。伊顛顛倒倒入來厝內，看見一個箱仔內面 te2 一個囡仔，伊koh 看見囡仔 e5 腳有穿一雙新皮鞋。伊那看目珠那金，最後伊伸手去褪 hit 雙鞋，就koh 出去。伊提 hit 雙鞋beh 去to2位？伊kiam2 m7 知伊e5 子已經死mah？伊koh 行，行到酒 店，用鞋換一杯酒，就koh lim。伊tui3 酒店出來e5 時，tu2著一個 巡更e5 警察，伊就kap 伊相扑。警察將伊送落留置場關。
Hit 暝ti7 留置場，眠夢中看見一人，搖搖擺擺入一間厝，厝內有一腳箱仔，te2 一個囡仔 e5 身屍。伊koh 看，看著hit 個人將囡仔所穿e5 鞋，褪起來，就到酒店換一杯酒lim。   
夢到chia，伊精神起來，伊著驚家己怎樣到ti7-chia －－留置場－ 伊koh 想… 伊想出夢中hit 個 人就是伊。伊著大驚。「我e5 子死 去mah？我提伊e5 鞋去賣！！Ah！該死e5 我，可惡e5 我，無向望lah ！無向望lah ！自殺！」伊知罪lah ！伊看出本身是偌--nih8可惡e5 人，伊m7 ai3 koh 活，伊beh khap8 頭，「1…2…3…，」當伊teh 將 頭khap8 壁e5 時，忽然聽著一個聲「有向望！有向望！」伊著驚，看四圍，總是無人，koh 一擺 伊 koh khap8「1…2…3…」koh 聽見「有向望！有向望！」這個聲tui3  ta2落來？伊想，想…「Ah！是lah ，我ti7 細漢e5時 老母bat ka7 我講：『人無論tu2著甚mih，無論行到甚mih地步，若就近主耶穌就有向望。』」   
主e5 聲叫醒這個罪人，hit 暗伊聽見hit 個聲，伊有來就近主惟一e5 向望。伊ti7 主e5 面前流目屎認伊e5 大罪，伊決心ti7 伊出去 以後beh 做一個新e5 人，來傳這個有向望e5 福音hou7 人聽。   
隔早起伊對警察認錯，就受thau2 放。伊趕緊轉去厝，先到伊e5 子e5 箱仔邊認罪：「子-- ah！赦免你e5 老爸，…伊已經改變--lah ！」伊e5 婦人人看見這個光 景，be7 禁得流悲傷kap 歡喜相參e5 目屎。伊隨時提伊e5 衫去換細子e5 鞋轉來，koh ka7 伊穿好勢。   
後--來伊果然出去街頭巷尾講道理hou7 囡仔聽，人譏笑伊食酒仙，總是伊見證食酒仙會變做傳道。伊日日傳這個有向望e5 國音，伊ai3 別 人m7-thang koh 行伊以前所行e5 路。   
這個Bou2-buh 後來成做一個有力e5 傳道者，ti7 伊死e5 時，有4,000人 參加伊e5 葬式。  
有聽細子 E5 祈禱
有一位基督教e5 傳道者，ti7 倫敦東爿e5 貧民窟teh 傳道。一日伊經過一廊遼遠e5 厝，就探一間一間 e5 房間，伊看見一間驚人污 穢e5 房間，就sak 開hit e5 門入 去，內面靜靜無人，越轉身 beh 出來，總是ti7 門後有樓梯通到天蓬，伊行倚樓梯peh 上去天蓬頂，目珠極力看暗sam3 隘細e5 房間e5 四圍，後來發現壁角有倒一個囡仔，伊就 問：「小朋友！你ti7-chia teh 做甚mih？」囡仔著驚講：「恬！若hou7 爸爸知就會害！」「到底你ti7-chia teh 做甚mih？」Koh 一擺問--伊，囡仔就越轉身hou7 伊看，ka-chiah phiaN 血跡滿滿，腫到紅紅，是hou7 伊愛lim 酒e5 老父扑到滿身e5 傷jiah！   
「小朋友！你m7-thang tiam3 chia，會死去--o3!我救你，chhoa7 你離開這所 在」，伊進前beh 抱囡仔，總是囡仔講：「A伯！我吟阮ti7 主日學所教e5 讚美歌hou7 你聽。」伊e5 心 tiap仔久著急愛聽囡仔所beh 吟出--來e5 詩，囡仔就用真熟練 e5 口調kap 祈禱e5 心開始吟：
「溫柔koh 謙遜親愛e5 耶穌，
求你aN3 落常看顧，
主--ah！求你憐憫軟弱小人， 
容允我kap 你企起，
我真愛ti7 你身邊，
安歇ti7 你胸前，
主耶穌--ah ！求你准我， 
Ti7 你平安e5 聖城， 
留一位hou7 你細子。」  
這位傳道者感覺心酸，那聽那流同情e5 目屎，伊吩咐囡仔安靜ti7-hia 聽候，伊會隨時倒轉--來。講了後就落樓梯去設法beh hou7 囡仔暫時歇睏e5 所在。伊趕緊koh 倒轉--來peh 上 樓梯，peh 到一半，先探頭看房內竟然無聲，恬靜到極。伊奇怪，就出聲叫囡仔「小朋友！小朋友！」攏無應聲，hit 時囡仔已經死--去lah ！照 tu2 才伊家己所吟e5 詩，主耶穌有聽 細子e5 祈禱：  
「Ti7 你平安e5 聖城，  
留一位hou7 你細子。」   
一個美術家KAP 一個四界飄流E5 女子
幾若年前，ti7 Tek-su7-to-hu 城，有一個美術家名叫Su7-tan-po2。有人請伊為一幅主釘十字架e5 圖 畫，伊e5 畫hit e5 圖畫，並m7 是因為信主、疼主，就是想beh 得著金錢 kap 名譽。
Ti7 一個美麗春天e5 清早，Su7-tan-po2 散布ti7 樹林中，伊看見一個四界飄流e5 女子ti7-hia teh 編織草籃，伊e5 面貌真sui2,hit 個美術家定著意思beh 用伊e5 面貌來畫一幅西班牙舞女e5 像。Tui3 an2-ni 約定這個女子Phe5-pi2-tai7 ，請伊ti7 每禮拜e5 拜三去伊e5 畫圖室，hou7 伊看樣thang 畫。   
Hit 個女子照時到畫圖室。伊看見室內真濟圖畫，伊特別注神看主釘十字架hit 幅大 e5 圖畫。Tui3 an2-ni 用手ki2,恭敬問講：「伊是甚mih人。」  
 Su7-tan-po2 真隨便應講：「是基督。」 伊koh 再問：「人怎樣對待伊 an2-ni?」   伊講：「In 將伊釘ti7 十字架。」 「Hiah-e5 面貌凶惡e5 人是甚mih人？」伊問。  
「我m7 ai3 kap 你koh講，你m7 免管其他e5 事，你只有照我e5 吩咐企 teh 就好。」   
Hit e5 四界飄流e5 女子m7 敢koh 再出聲。總是伊猶原注目看hit幅圖畫teh 奇怪。伊每擺 到hit 個畫圖室，心內常常hou7 hit 幅圖吸引。伊真想ai3 知影hit幅圖e5 意思，tui3 an2-ni 伊koh 再問：「In，為甚mih釘伊ti7 十字架？伊是一 個真歹e5 人抑m7 是？」  
「M7 是，伊是非常好e5 人。」Hit 個美術家回答。這句話加添伊tui3 hit 幅圖e5 好 奇心。
後來美術家因為知影伊真ai3 明白這幅圖e5意思，就tui3 伊講：「你聽！我現在beh 將這張圖e5 意思攏ka7 你講，以後你m7-thang koh 再問--lah 。」Tui3 an2-ni 伊將耶穌釘十字架e5 故事講hou7 伊聽，美術家掠這個故事做平常，講e5 時家己全然無所感動，雖然伊會thang 畫出主受死e5 慘狀，心攏無所感覺，總是主e5 犧 牲受苦Phe5-pi2-tai7 感覺真神奇，伊大受感動，情不自禁流出目屎。   
伊最後一擺來到畫圖室e5 時，伊企 ti7 hit 幅圖前注神teh 看、teh 想。Hit 個美術家講：「來ah！我將錢hou7 你，我加送你一箍銀。」 
  「先生--ah！多謝。」伊koh越轉身面向 hit幅圖畫。伊講： 「伊既然為著你做成che 一切， 你的確真敬疼伊，是m7 是？」   
Su7-tan-po2 靜靜無應答，Phe5-pi2- tai7 心內憂愁就倒去，總是伊所 講e5 話親像箭chhak8 透Su7-tan-po2 e5 心。上帝用這個四界飄流 e5 女子所講e5 話，深入伊e5 心內， 「伊既然為著你做成che 一切！」 這句話時常ti7 伊e5 耳空邊teh 出聲，致到hou7 伊e5 心be7-thang 安 定，伊知影家己tui3 ti7 受苦e5 主攏無敬疼e5 心。心內也be7-bat 有上帝e5 平安。   
過無偌久，Su7-tan-po2 kap 一寡散hiong人到一個安靜e5 所在聽福音。伊是頭一擺 kap hiah-e5 有實在信心e5 人相會，伊已經明白主ti7 十字架替伊擔罪。上帝引 chhoa7 hit 個美術家明白救恩，伊知影基督e5 疼，就講：「伊是疼我，為著我放sak 家己。」   
伊切切向望會thang 將這個奇妙e5 疼傳揚，總是beh 怎樣傳leh ？忽然想到伊 畫畫圖，thang 用伊所畫e5 圖來講 起主e5 疼。倚靠上帝e5 幫贊，伊koh 再為主釘十字架e5 圖。這張圖後來陳列ti7 Tek-su7-to-hu 城有名e5 美術展覽室，圖e5 下面寫 講：「我為著你做che 一切，你beh 為著我做甚mih？」   
有一日，Su7-tan-po2 看見一個 穿chhah 散hiong e5 女子企 ti7 hit幅圖e5 邊--a3 chhi-chhi chhngh3-chhngh3 teh 哮。這個女子就是Phe5-pi2-tai7 。
「先生--ah ！恨be7-tit 伊也an2-ni 疼我。」 伊那哮那講。 
Hit 個美術家tui3 伊講：「主也是為你 死，雖然你是一個貧苦四界漂流e5 人，主好款待你kap 款待hiah-e5 富貴e5 大人物攏無各樣。」Su7-tan-po2 親像以前e5 款式應答伊e5 問題，是真誠懇熱切tui3 伊講起基督e5 疼。伊真受感動來接受，伊出去 e5 時已經成做得救e5 人lah。伊欣賞主奇妙e5 疼快樂到 極。主用Phe5-pi2-tai7 e5 言語吸引 hit 位美術家到伊e5 面前，koh 用美術家e5 言語引chhoa7 Phe5-pi2-tai7 認 bat 伊。  
無學問E5 信仰 KAP 大科學家
真濟年前有一個法國e5 大科學家，beh 經過阿拉伯 e5 沙漠，伊有倩一個阿拉伯人ka7 伊chhoa7 路。兩人相kap beh 經過阿拉伯 e5 沙漠，有一擺tu2-tu2日斜西山e5 時，這個阿拉伯人，提一 塊墊仔chhu ti7 塗腳，跪ti7 hit 頂面 teh 祈禱。   
這個科學家看見伊teh 祈禱， 就用一種輕視e5 目珠來 ka7 伊看。當等伊祈禱了，才ka7 伊 問講：「你teh 做甚mih？」伊講：「我 teh 祈禱」「祈禱？你是tui3 甚mih人teh 祈禱？」伊應講：「Tui3 上帝。」   
這個科學家聽見伊an2-ni 講，心內真輕視這個阿拉伯人。伊就koh 問伊講「你bat 看見上帝是無？」伊講：「無。」「抑是你bat 聽見 上帝e5 聲是無？」伊講：「無。」「抑是你 bat 摸著上帝是無？」伊koh 講 ：「無。」這個科學家聽見伊攏講無，續笑出--來。就tui3 這個阿拉伯人講：「憨人--ah ！你信hit 款m7-bat 看著、ia7 m7-bat 聽著、koh m7-bat 摸著e5 上帝，實在你是世間第一憨e5 人。」總--是這個阿拉伯人雖然受這款e5 恥笑，伊攏靜靜無應這句話。   
後來in 兩人就相kap ti7 沙漠 經過烏暗暝，到天phu2 光in 就 beh-koh 出發。Beh 出發e5 時這 個科學家講：「昨暝大概有駱駝 tui3 chia 過e5款」，這個阿拉伯人聽了就問這個科學家講： 「你昨暝是有起來看著是無？」 科學家講「無。」「抑是你有聽見駱駝e5 聲是--無？」伊講：「無」。伊就koh 問伊講：「抑是你有摸著是無？」伊也是講：「無」。這個阿拉伯人tui3 這 個科學家講：「你這個憨人，你也無看見駱駝、也無聽著、koh 也無摸著駱駝，你怎樣信有駱駝 tui3 chia 過？」這個科學家tui3 伊講：「總是ti7-chia 有駱駝e5 腳跡thang hou7 咱信。」   
這個時，tu2-tu2太陽tui3 東爿起 來，射出奇妙e5 光輝照耀ti7 遠遠e5 地平山頂，阿拉伯人笑笑，手ki2 太陽tui3 科學家講：「朋友--ah ！你看造物主 e5 腳跡，伊所創造e5 太陽。」伊 koh 講：「因為chiah-e5 腳跡所以我be7- thang 無信上帝活活e5 存在。」   
勇敢E5  IA5-BI2-TO5-KEK-SU
Ti7 iau2-be7 講 Ia5-bi2-to5-kek-su e5 故事以前，我beh 先講淡薄關係蘇格蘭當時e5 宗教情形。當查理第一做王e5 時，新教徒為著beh 阻止拜偶像e5 事（就是天主教e5 神父強迫人去敬拜做彌撒 e5 時所用e5 餅，因為 in 講hiah-e5 餅ti7 奉獻hou7 神e5 時，已經變成基督e5 身体，所以 in 用hit 個餅做偶像來敬拜），kap 為著ko-ku2 聖經，將聖經做一切信仰e5 根據，蘇格蘭 e5 百姓將這2 項立做嚴肅e5 契約，參加ti7 這款立約e5 人叫做「立約者。」   
Chiah-e5 立約者kap ti7 in 中間為主做工e5 人，攏ti7 國王e5 手內，tu2著殘忍e5 壓迫kap 苦 害。In 聚會e5 時，著 bih ti7 真祕密e5 所在，逐個為主做工e5 傳道者攏著為家己chhe7 一個祕密e5 所在做逃閃e5 路用。因為in 攏受趕出會堂，koh 到處受監視kap 受掠。   
有人bih ti7 山洞--nih8,也有人bih ti7 祕密e5 厝內，有e5 bih ti7 曠野，抑是樹林內，逐個立約者著常準備幫贊保護chiah-e5 逃走e5 傳道者。Che 是極其冒險e5 代 誌，因為若hou7 政府知有teh 幫贊傳道者，in 家己也e7 受掠，受害死。總是in 卻猶原盡所會 teh 幫贊主e5 奴僕。Ti7 45 年久 e5 中間（1643-1688），有真濟青年男女kap 囡仔勇敢做這款幫贊e5 工。   
Chiah-e5 立約者e5 生活真嚴肅，也是真可憐。父母kap 兄弟姊妹常常受分散，飄流ti7 逐所在。有時受著枵、寒、抑是受害死。逐日in 攏m7 知beh  tu2著甚mih 危險。   
今現在來講細漢Ia5-bi2 e5 故事，你就會真快明白。
真濟年前，有一個蘇格蘭 e5 查甫囡仔名做Ia5-bi2-to5-kek-su，伊是 tiam3 ti7 真sui2 e5 曠野--nih8,有一日伊真小心teh 行一條細條路。怎樣著 chiah-nih 小心？有兩個原因。一項是因為伊著行到一位祕密e5 所在，be7 用得hou7 人發覺著。Koh 一項原因是因為ti7 伊 e5 衫仔內有囥一包食物。伊真小心向頭前行，經過一個大樹林，koh 彎到一塊大石 e5 後面，tiap仔久無看見、tiap仔久就 koh 看見，行一段真彎曲 koh 真長e5 山路。   
Ti7 無偌遠e5 山，前面有一 個洞內面有一位蘇格蘭牧師，名叫Thong-bu2-lo5-ai，伊teh 聽候 Ia5-bi2 來chhe7 伊。   
Kek-lai5-ho5-su 是一個大權勢koh 殘忍e5 人，伊ti7 山野埋伏真濟兵丁，目的是beh 掠hiah e5 立約者。  
An2-ni，你就會明白Ia5-bi2 怎樣著 hiah-nih 小心teh 閃避人看 見。伊的確著將hit 包食物送hou7 Thong-bu2-lo5-ai，koh boe7 應tit漏洩這個老人teh bih e5 所在。伊知， kiam2-chhai2 有真濟兵丁埋伏伊e5 周圍，總是伊猶原盡伊所會beh 做到成。   
伊繼續向頭前行，現在已經chhun 真短e5 路站。伊爬上 一塊大石頭e5 頂面，四界觀看，伊家己講：「無要緊，攏無人。」伊家己想講真佳哉，總是當伊行到石頭e5 下面，teh 彎 e5 時，Ah！有兵丁teh 聽候伊lah ！   
Liam-piN 有幾若支粗大e5 手將伊掠起--來，伊所toa3 來e5 一包食物險險tui3 受拆破e5 衫 lak 出--來。「Ha3 ！小鬼！你beh 送食物hou7 Thong-bu2-lo5-ai 食抑 m7 是？」 Ia5-bi2 e5 面即時變真青白，伊攏無出聲，總是全身軀 直直chhoah。「來去見阮e5 頭人！」 Hiah-e5 掠伊e5 人那講那chhia 伊到 一個真雄惡e5 人e5 面前。  
Hit 個頭人坐ti7 一塊石頭， 伊看見Ia5-bi2 就講：「Ka7 我講hit 個老Thong-bu2 bih ti7 甚mih所在？」應講：「我m7 ka7 你講。」  
「若我肯放你自由，你也m7 肯講mah？」 「M7!」  Hit 個人大受氣，伊khiN5 Ia5-bi2 e5 肩頭，tui3 伊大聲喝講：「你敢m7 ka7 我講mah？你若拒絕我e5 話，著先thi2 開目珠看你家己e5 結 局！」  
An2-ni 講，伊就將Ia5-bi2 拖到山坪e5 邊仔，下面真深koh 真暗，真濟石頭樹木，看了親像細chang5 草仔 e5 款。  
「你若m7 ka7 我講，我beh 將你 hiat 落去，hia 有會食人e5 鷹鳥 kap 豺狼，in teh 聽候beh 食你e5 肉。」伊將Ia5-bi2 拖起來空中，停tiap仔久將伊大力放 ti7 塗腳。  
伊koh 一擺哄喝Ia5-bi2 講：「Hia 就是你beh 去e5 所在！」Ia5-bi2 e5 身軀那 chhoah 那哮講：「下面真深，你beh hiah 殘忍將我hiat 落去抑 m7 是？」雖然是an2-ni，Ia5-bi2 猶原m7 肯講出老牧師bih ti7 甚mih 所在。   
Tui3 an2-ni hit 個頭人大受氣講： 「緊ka7 我講，若無，我beh liam5-piN 將你hiat 落--去。」總是Ia5-bi2 kiah8 頭向天，伊記得主耶穌bat 企起來歡迎司提反，伊知主也beh 像款歡迎Ia5-bi2 。   
最後，伊勇敢講：「將我 hiat 落去，因為我boe7會ka7 你講你 所ai3 知--e5。」Hit 人大受氣，就 將Ia5-bi2 e5 身体大力hiat 到幾na7 千尺深e5 下面。總是kiam2- chhai2 伊e5 身体iau2-be7 到半路，伊勇敢e5 靈魂已經飛到天頂--lah！老牧師ti7 伊e5 山洞口teh 聽候Ia5-bi2 來。Ia5-bi2 親愛e5 老母也ti7 門口teh 聽候細子倒轉來。 總是聽候到天星ti7 空 中teh 照e5 時，猶原無看見Ia5- be2 e5 影。老母知，只有ti7 天頂才 會thang kap Ia5-bi2 相見 －－Ti7 hit-e5 榮光e5 所在，無koh 有分離kap 艱苦，ti7 hia 有安慰kap 慈愛！   
Ti7-hia，ti7 得救e5 人e5 中間 －－ 就是永遠福氣kap 快樂e5 所在－－ 親愛e5 媽媽kap 老Thong-bu2 牧 師teh-beh 見著細漢e5 Ia5-bi2。 
I2-SA-PEK KAP MA2-LI7-AN
有一個時期，蘇格蘭 e5 基督徒受真大e5 窘逐，甚至囡仔也受苦難。   
殘忍koh 有權e5 Kek-lai5-ho5-su kap 伊e5 部下，逐時攏準備beh thai5 死基督徒。這個頭人常常召集一寡細漢查甫囡仔 kap 查某囡仔，吩咐兵丁ti7 in e5 頭殼頂放銃哄in，ka7 in 講：「Lin2 若講lin2 e5 父母bih ti7 甚mih所在，就beh thau2 放lin2。」總--是hiah-e5 囡仔有--e5 m7 知in e5 父母bih ti7  ta2落，有--e5 雖然知，也m7 肯講出來。Chiah- e5 囡仔就是ti7 這款危險e5 環境中大漢 －受壓迫kap 死無所包圍，聽見曠野e5 銃聲 －當in 發現老父老母kap阿兄永遠無倒來e5 時，in 就自然而然變成嚴肅深沈e5 囡仔。In m7-bat 囡仔 時代e5 快樂是甚mih款滋味，總是in tui3 信，有看見透到天家hit 條路。  
 I2-sa-pek kap Ma2-li7-an 攏是17 歲e5 查某囡仔。兩人攏是屬ti7 Ka-ma2-bun5 會 －就是逐所在受人壓迫 e5 「立約者。」（In 立約無beh 順趁 神父去拜偶像）。In 受掠，受窘逐，無人敢幫贊，抑是接待in 。這兩個查某囡仔有受掠去關ti7 愛丁堡e5 監獄。審判官chhe7 一個神父名做A-ki5-po2 去 訪問in。這位神父從前bat 做Ka-ma2-bun5 e5 會員，因為驚窘逐就改裝，現在反轉 teh 窘逐別人。神父來見in ，ka7 in 講伊是怎樣倒轉來天主教，苦勸in 兩人著親像伊。I2-sa-pek kap Ma2-li7-an 結決ka7 伊拒絕。A-ki5-po2 靜靜企 teh 看tiap仔久，心內m7 知teh 想甚mih。M7 知 是teh 後悔？抑是將家己e5 軟弱 kap 這兩個查某囡仔 e5 剛強相比較？ 最後伊講：「我beh kap lin2 相 kap 祈禱。」總是in 也ka7 伊拒絕。Ma2-li7-an 講：「你e5 祈禱的確kap 你e5講話相同，阮boe7-thang kap 你同心祈 禱。」伊應講：「我m7 講lin2 e5 宗旨只有求主hou7 lin2 明白lin2 e5 所做是m7著。」I2-sa-pek kap Ma2-li7-an 同聲應講：「阮m7 是做歹e5 人，也m7 是ai3  管閑事e5 人。阮是持守聖經 kap 主耶穌e5 真理，阮無m7著！」   
A-ki5-po2 看見in boe7苦勸tit，就離開in 。當伊beh 行出門口e5 時，koh越轉身看in，伊明明看出伊家己kap in 有大無像款。In 是為著良心e5 緣故面向死無，總--是伊家己為著驚死來違背良心。An2-ni，伊kiam2 有比這兩個受壓迫 e5 查某囡仔較快樂？無，伊家己 知伊無快樂。伊為著小膽e5 緣故   koh 去拜偶像 －這款敬拜是國王，Kek-lai5-ho5-su kap 伊e5 兵丁用武力teh 支持--e5 －伊an2-ni轉變攏boe7比得hiah-e5 歡喜犧牲生命 e5 牧師。   
A-ki5-po2 看見這兩個查某囡仔發光e5 面，心內刺chhak8,伊怨恨家己，伊永無boe7記得in 兩個為著主所顯出e5 勇敢。後來伊有反悔離開天主教，致到受真 大e5 窘逐。   
第二日，I2-sa-pek kap Ma2-li7-an 受toa3 到愛丁堡 e5 法庭受審判。In 拒 絕kap A-ki5-po2 神父祈禱e5 事，法院 e5 人攏知影。硬心e5 Pho-te5-seng 主教譏刺in 講：「Ma2-li7-an，你扑算永遠m7 聽神父e5 祈禱mah？總是我至少beh 強迫你聽這擺。」Tui3 an2-ni，伊吩咐伊e5 助理神父祈禱。Hiah-e5 助理神父攏是tui3 平常人隨便叫來，in 攏真粗魯，koh真gau5 享受in e5 權利。你thang 想像這款人e5 祈禱 的確是講粗魯教示e5 話，並m7 是奉主e5 名向天父祈禱。Ma2-li7-an 知影清楚，所以大聲叫講： 「親愛e5 I2-sa-pek，咱來吟詩篇23 篇。」In 兩人liam-piN 相kap 吟：－－   
耶和華是我e5 牧者，
我無欠缺，
伊hou7 我倒ti7 青翠e5 草埔，
Chhoa7 我ti7 安靜e5 水邊… 
In 那吟那快樂，當in 吟到 「我雖然經過死蔭e5 山谷」hit 節，聲音特別清亮，因為in 無久beh 經過這個山谷，總是 伊e5 槌，伊e5 枴攏安慰in。In 也知 koh 無久，in beh 永遠企起ti7 上帝e5 家內。助理神父e5 祈禱，in 攏無聽見。 
1681 年1 月26 日，in 受toa3 到一 個草埔，ti7-hia 受thai5。 一大群e5 人圍teh 譏笑in，總是in 攏無掠做要緊。I2-sa-pek 講：「我向望我會thang 做這個殉道者，總是無想到有今仔日e5 盛況。」 Ma2-li7-an 大聲tui3 主講：「O3!我榮 光e5 主ah，我來lah！」   
當in e5 頭teh-beh 受thai5 e5 時，in 吟 詩篇第84 篇。你若去讀，就會in 當時是偌--仔nih8 快樂！親像看會見in 所beh 去e5 所在！   
各位讀者，你讀這篇e5 見 證，有甚mih感想？設使你ti7 in 這款e5 地位，你beh 怎樣做？  
聽候主人轉來   
伊知影伊著守伊e5 職 位，聽候伊e5 主人轉來，伊an2-ni 聽候一 年、2 年…到5 年半。
Poe5-teng-po2 是一個風景優美， 有青翠e5 大草場e5 小鄉社，人口就2,000 人。   
1936 年8 月e5 某一日，有一台 車，載一具棺材，到火車站，內面是一個飼羊人e5 身屍，只有一個人送這個牧者 行人生最後e5 路程。Ti7 車後有一隻狗teh 走，是一隻真濟毛e5 牧羊狗。當棺材運 上火車頂e5 時，這隻狗 開聲哮，伊想beh peh 上火車頂，若是站長講：「落去！今現 在m7 是你跟toe3 e5 時lah ！」  
火車開去lah ，hit 隻狗用 悲傷e5 眼光目送漸漸無看見e5 火車。Hit 暗伊睏ti7 月台腳 ，聽候伊e5 主人koh 倒轉來。   
這隻狗ti7-hia 繼續聽候伊 e5 主人5 年半久！到伊死e5 時，有產生真濟感動人e5 故事。   
起頭伊e5 守望是有規則e5 。無 論出日，落雨，伊逐日出來迎 接，到Poe3-teng-po2 e5 4 班火車 過去，伊注意看每一個落車e5 旅客，伊phiN7 in e5 行李，一個行過 一個，然後伊企 teh，看火車 koh 駛去。伊聽候伊e5 主人，掠 做有一日伊會轉來。   
車頭e5 人無久發現若叫 伊「Sai2-pu3」就會應，總是較常伊離開人，孤獨ti7 hia 企，親像 teh 厭惡人攪擾伊堅忍守望 e5 心。無到日頭落山，伊無食站長囥 ti7 溝仔邊e5 碎肉，然後ti7 暗暝伊走到成里外e5 河邊 lim 水。   
這隻狗kiam2 會thang 長期忍受這款e5 孤單mah？Ti7 一個風颱暝，站長發現「Sai2-pu3」un ti7 伊e5 門口，伊khou 伊入來kap 伊坐 ti7 地氈e5 頂面hou7 伊安心。當寒冷e5 冬天到e5 時，站長ti7 倉庫替伊安置一個溫暖e5 siu7。   
經過幾個月，「Sai2-pu3」 守望 e5 消息已經傳到城外，報紙也登載這個故事，濟濟關心伊e5 郵件一直來，有幾十個愛狗e5 人送伊錢，若是食--e5 攏hou7 鐵路局送倒轉。Ti7 一個聖誕節， 一位愛爾蘭 e5 婦人人送「Sai2-pu3」一 盒肉骨穌kap 肉餅。有真濟人 申請ai3 收留--伊，有牧者出懸價beh 買--伊，koh 有一群旅客tui3 遠遠來探訪--伊，因為這隻狗e5 忠義成做傳奇e5 故事。   
所有對伊e5 關心並無影響 「Sai2-pu3」。伊e5 生活e5 宗旨猶原無改變，伊猶原teh 聽候，總有一日伊e5 主人beh 倒轉來，伊ti7-hia beh 迎接伊。總是後來到有一日 「Sai2-pu3」boe7-thang koh 跳出伊e5 siu7,也boe7-thang ti7 鐵路走，伊只有拖伊沈重e5 腳步teh 行，伊e5 目珠，耳空攏衰退，有時零度以下e5 天 氣，hou7 伊e5 四肢麻痺，iau2-ku2 伊爬到火車邊聽候。   
1942 年1 月12 日，「Sai2-pu3」行到鐵路e5 中間，迎接10 點17 分e5 車。當火車駛近e5 時，人切望伊會跳走，伊有跳，總--是已經siuN 慢……   
「Sai2-pu3」e5 長期守望到chia 結束，5 年半久e5 盡忠到hit 日是最後，總是伊感動人e5 後果繼續發生。   
Hit 日鐵路人員，為伊揀一塊墓地 －Ti7 這個山頂永遠會thang 看著車站。學校ti7 hit 日停課，童子軍志願扛 「Sai2-pu3」e5 棺材，鎮民、農夫、牧者攏參加ti7 車站舉行e5 隆重葬式。   
牧師為伊讀這篇詩「Ti7 這個 自私e5 世界，人類惟一boe7自私e5 朋 友就是家己e5 狗，狗絕對boe7放 sak 主人，絕對be7 辜負抑是背叛--伊。」   
安葬「Sai2-pu3」以後，Poe3-teng-po2 e5 人 koh 為伊企一造紀念碑ti7 山頂。 Koh 有探照燈照ti7 hit 頂面。 無論日--時、暗--時，當火車經過 e5 時，車長會將這個故事講 hou7 好奇e5 旅客聽。   
後來車長Ai3-tek 將「Sai2-pu3」e5 故事寫做一本小冊賣hou7 旅 客。Tui3 an2-ni 趁200 美金，伊將這條錢寄附ti7 Toa7-phok-pou3 城e5 盲啞學校。1946 年聖誕節，伊toa3 真濟thit-tho5 物、糖仔、溜冰鞋去 hou7 hiah-e5 學生，hiah-e5 學生得著 in 平時boe7-thang 得著e5 thit-tho5 物，過這個「in boe7-bat 有e5 快樂」e5 聖誕節。   
Tui3 這個值得紀念e5 聖誕節後e5 數年中，「Sai2-pu3」e5 故事感動真濟人獻錢，到今已經有5 萬美金。Tui3 an2-ni 會thang 設立「Sai2-pu3」基金，用疼心tui3 青瞑kap 啞口 e5 人辦新e5 醫療工作。   
「Sai2-pu3」基金hou7 這間盲啞學校e5 水準提高，hou7 學生e5 精神快樂，得著疼心e5 禮物kap 教育，－hou7 in會thang 到以前所boe7-thang 去e5 所在旅行。「Sai2-pu3」偉大 e5 心靈已經幫贊in 行向一條成功e5 路，che 攏是tui3 ti7 這 隻忠義e5 狗感動人e5 故事所產生--e5 。   
這隻狗會對主人忠實到an2-ni，咱tui3 咱e5 主m7 知怎樣？有逐日teh 聽候咱e5 主koh 倒轉來抑無？  
PHO-PHE2-TO-A
第3 世紀，當羅馬帝國盡力窘逐基督徒e5 時，偌nih8 濟人為著耶穌基督e5 緣故慘死，犧牲in e5 生命。Pho-phe2-to-a(Perpetua)，這位勇敢e5 少年婦女，就是這個時期濟濟殉道者e5 一個，伊e5 名字tui3 ti7 an2-ni，受列ti7 聖教史e5 內面，流傳代代。   
這個婦女為主來犧牲e5 代誌，ti7 基督教e5 歷史中，thang 講是最 精彩e5 一頁。事情e5 發生是ti7 A.D. 203 年e5 時，地點是ti7 非洲e5 北爿加太基 e5 所在。Hit 時有一小群e5 基督徒受掠關監。受掠e5 人大部份攏是奴隸較濟，總是Pho-phe2-to-a 卻是一 個貴氣e5 婦人人，年紀只有22 歲， 胸前抱一個嬰仔。這個少年e5 女子，tu2 著chiah-nih8 thang 驚e5 關監e5 經驗，這個痛苦咱攏想會到，che tu2 親像Pho-phe2-to- a 所寫--e5 一樣：「阮tiam3 ti7 監獄幾日以後，我非常驚惶，因為我攏boe7-bat 想著thai3會chiah 烏暗。無平安e5 日子！Thang 驚e5 炎熱！看守粗魯e5 手！上艱苦心e5 ，就是我掛念我e5 嬰仔致到來艱苦。」   
Ti7 這幾日e5 中間，有兩件e5 代誌hou7 伊e5 心肝頭大tin2 動，he 就是伊真疼伊白頭毛e5 老父 kap 軟弱e5 子兒。伊e5 老父心內非常e5艱苦，伊boe7明瞭查某子tui3 ti7 新教啥事chiah-nih8 虔誠？啥事伊對舊教boe7滿意？啥事伊boe7 kap 別e5 人共款來趁皇帝e5 命令去信舊教？「驚惶」 用寒冷e5 手ka7 這個老人e5 手khiu2 tiau5-tiau5。伊ti7 煩惱痛苦 e5 中間，一直ka7 伊e5 查某子苦勸，叫伊著脫離這個危險e5 環境。  Pho-phe2-to-a tui3 ti7 這種e5 要求真泰然來應付。伊講：「爸爸，你 看見囥 ti7 chia-e5 茶kou2 mah？伊kiam2 thang 用別e5 名來ka7 伊叫--nih？」「我 看見--lah 」，伊e5 老父應伊an2-ni 講，伊 koh tui3 伊講：「伊既然是茶 kou2,你kiam2 boe7-thang 叫伊做別e5 名mah？」老父應講：「Boe7應tit」。Pho-phe2-to-a 就講：「所以我是基督徒，也boe7會 koh 叫我做別e5 名--lah 。」   
Koh 再一擺，伊用最深刻 koh 感動人e5 言語講：「我e5 老父tui3 城--nih8 來看我，心內非常e5 煩惱，伊到山頂來看我， 伊e5 意思是ai3 我放sak 我e5決心。」伊 講：「查某子--ah！你著可憐我這個頭毛白chhang-chhang e5 老人ouh！可憐你e5 老父，設使我若堪tit做你e5老父；設使我若bat 用我這雙手養飼你大漢，設使我若bat ti7 你眾兄弟e5 面前o-lo2 你，請你m7-thang hou7 我受著過頭e5 痛苦！看你e5 兄弟，你e5 老母，你e5阿姨e5 面貌，koh 看boe7應tit離開你e5 子兒e5 面貌，放 sak 你e5 驕傲！M7-thang 將咱e5 全家攏毀滅lah ！設使你若tu2 著不幸，咱全家e5 人，就無一個會thang koh 再自由來講話-- lah。」   
我e5 老父因為疼我，所以才講chiah-e5 話，伊chim 我e5 手，仆落ti7 我e5 腳下，兩蕊目珠目屎直直流teh 叫我，無叫我做查某子，卻叫我做太太。我為著我e5 老父e5 緣故，非常e5 煩惱，因為伊離開我e5家族e5 關係就無快樂。伊為我e5 緣故來受苦，我的確著安慰伊，講： 「設使上帝若揀選著我，我 beh企 ti7 台仔頂，咱攏知影，咱 m7 是靠家己e5 氣力，是靠上帝e5 氣力！」伊聽了就滿腹憂愁來離開我--去lah 。
這幾句e5 話，諸位讀者iau2  讀會落心，總是也有比che koh較 悲慘e5 情節hou7 大家實在不忍看落去！有一日受掠去關監e5基督徒受toa3 到公共市場去舉行公審，到ti7 這時，基督徒iau2 有放離基督教來得著自由e5 機會，惟一e5 條件就是著服從皇帝，為著皇帝來奉獻犧牲，總是每一個 受掠e5 基督徒攏拒絕這種要求自由e5 妥協e5 條件。   
Pho-phe2-to-a an2-ni 寫講：「當我teh 受審判e5 時，我e5 老爸kap 子兒攏在場。老父將我tui3 台仔頂khiu2--落來，求我講：「可憐你e5 嬰仔 ah ！」ti7 這種e5 情形下，這個敬虔e5 老母也會有氣力來強辯mah？ 這個大e5 母愛隨時beh 將伊e5 決心沖破，總是有 一個koh較大e5 能力ti7 伊e5 內面 teh 運行。」當審判官tui3 我講：「你是一個基督徒mah？ 」我坦白應伊講：「是。」
伊e5 老父繼續努力，的確beh hou7 查某子脫離危險，雖然審判官已經叫伊落台仔，總是伊 iau2-ku2 倚 ti7 審判台e5 邊仔，所以審判官就用伊e5 棍仔 ka7 伊摃，這個舉動tui3 ti7 Pho-phe2-to-a 當然是非常e5 打擊，比伊年老e5 老父e5 身上所受著e5 傷koh較痛苦。
最後e5 判決，是判所有e5 基督徒攏著受hiat ti7 猛獸e5 中間來死。「最大e5 快樂」Pho-phe2-to-a 寫講，就是「阮行入監獄」。   
Ti7 in 最後e5 一日，天phu2 光e5 時，in tui3 監獄內出--來，行來圓劇場若親像teh 上天堂一樣，滿面歡喜快樂，無驚惶，無lun2 neh。Ti7 hia Pho-phe2-to-a kap 受掠e5 基督徒受著極其殘忍e5 死刑，為著in 所堅持e5 信仰做最後e5 見證。 

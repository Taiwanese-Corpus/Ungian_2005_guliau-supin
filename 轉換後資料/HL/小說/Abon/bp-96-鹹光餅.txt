∮BONG報小說 
鹹光餅
Abon 


有1項tai7-chi3 一直想無，人死--去e5 面nah e7 kap 出世e5 面beh kang5-a2 beh kang5?若講是an2-choaN2 來to7 an2-choaN2 tng2--去，che 我ma7 無意見，我m7 知iaN2 我是an2-choaN2 來--e5,ma7 m7 知beh tui3 toh位走。
Cha暗去ka7 A-tin tau3生kiaN2，講是講tau3 生，m7-koh 我ma7 無出著joa7 che7 力，kan-taN ti7 外口ka7 tau3 顧姐姐，i kap in ang chiah 免koh 煩惱外口。Hit 隻m7-chiaN5 猴gin2-a2 拖到透早chiah 出來喘khui3,goan2 3個大人koh 1個姐姐ma7 等i 等到天光，歡喜--chit8-下，soah be7 記得kap A如約10點beh 去看死人骨頭。
安tah 好勢，tng2 到厝1隻人siak落眠床to7 開始koN5-koN5叫，睏kah tng 爽，電話一直tan5,cheng-sin5 to 10點半--a，piaN3到現場11點半，電器行頭家hong5 用電線催--死，鎖ti7 冰櫥內底，現場kai3整齊，無sio phah e5 款，我ka7 現場先seh8 1 lian3,chiah 去chhoe7 A如。
賊頭ti7 現場結黃soh-a2,驚人入去亂chhiau，A如in e5 箱a2車chhah ti7 黃soh-a2邊，看--起-來in koh 派幾na7個人來teh khioh死人骨頭，我tioh8 趕緊去chhoe7--i，若無，我tioh8-ai3 活活hou7 i thai5 做死人肉。
「Oeh！」Khou二e5 A亨ka7 我tah 肩kah頭。
「Kan2!Chhong3 siaN2？」我chhoah 1下chiok 大--e5。
「你nah e7 chiah 慢？連goan2 hit 個pin7-toaN7 組長to 到位--a 你chiah 來？」
「你是無ka7 我驚--死m7 願--ou？」
「驚siaN2？你m7 是phu2-lou7--e5?Cha暗去patausi  houhN！」註死hou7 A亨liah8著話頭thang ka7 我ge。
「M7 是--lah！Cha暗去ka7 人tau3 生kiaN2--lah！」
「SiaN2？去kap 人偷生kiaN2？」
「你mai3 ou-peh8講--lah！我koh beh 留hou7 人探聽neh！」
「Soan7石羅漢kha ma7 驚phah phaiN2 行情--ou？」
「He、he、he……，mai3 koh hoe--lah，lin2 hit 個thai5 人肉--e5 leh？」
「I tng ti7 車頂調人， 講連冰櫥ma7 beh chhia tng2 去驗。」
「SiaN2？死人肉tiam3 現場khioh iau2 無夠？真正是phu2-lou7--e5!」
「好--lah！我beh tng2 來顧現場--a。」A亨頭oat8--過，ui3 黃soh-a2 下kha chng3--過。
「A亨！」
「SiaN2？」A亨頭oat8--tng2-來，險a2鉤著黃soh-a2。
「顧hou7 好hahN！M7-thang hou7 死人走--去neh！」我liah8 著機會to7 beh ka7 ge--tng2-去。
我khia7 ti7 車門邊，門hiong5-hiong5 sian3--過-來，我1 sian 人hou7 chiaN5 人koan5 e5 鐵phiaN2 kap 玻璃sian3 chit8下退幾na7步。我手mouh ti7 鼻a2 一直hu，A如ui3車頂kek 1 khou 屎面行--出-來，m7-koh hit 款屎面看--起-來怪怪，na2 beh 偷笑hit 款面。
「你是無teh 看sioh？Chiok 疼neh！」我大聲ka7 嚷！A如聽我teh 嚷soah 笑kah chiok 卑鄙--e5!
「To7 是相準準chiah e7 開！」
「Ah8好！Ka7 me 記--leh！後pai2 boai3 招你去約會--a！」
「去看你e5 死人資料--lah！有看，chiah 有飯thang 食--lah！」




死--e5 hit 個是電器行頭家，hong5 用電線催am7-kun2,催chit8下昏--去無死，尾--a2 hong5 鎖ti7 冰櫥內底chiah hip--死，無khui3,面青sun2-sun2,kha cham3 kah 烏青geng5血，手ma7 jiau3 kah cheng2甲lak 了了，到尾--a2 無法tou7,kui身軀kiu--起-來，面kap gin2-a2 tu2 出世iau2-boe7 喘著khui3 kang7 色，m7-koh gin2-a2 be7像i hiah phaiN2 看面。
A如ti7 車頂ka7 資料kho2-pih 1份hou7--我，kheng5 好勢to7 tng2 in 辦公室。我走去ka7 A亨討資料，i ka7 電器行頭家厝內、朋友koh ham7 i seng-li2 有交chhap e5 人e5 資料long2 收集好勢，beh theh8 tng2 去kheng5 看siaN2人khah 有可能？
「A亨，名單印1份hou7--我-lah！」我ka7 央。
「Be7-sai2--lah！」
「你mai3 假sian，lin2 ka-ti7 辦顛倒慢，我chhong3 hou7 sui2-sui2 chiah koh theh8 還--你！」
「He…he…he…我上愛聽chit句。」講了，khian 1個塑膠lok-a2 hou7--我，內底chiaN5 百張me3-sih，2本noa7-noa7 e5 電話簿a2,koh 1堆me2-moh紙，頂頭long2 是人名、電話番kap 地址。
「Kan2!」

***********************

「Ai3 chhong3 hou7 sui2-sui2--
ou！我chiah 請你食羊肉爐！He…he…he…」
「Kan2!無品！」
我ka7 hit袋人名紙to3 ti7 桌a2頂，kui 堆na2 山e5 me3-sih、me2-moh紙、電話簿a2 to3--出-來，散kah kui si3-ke3。
「Kan2!Chit堆換羊肉爐！」
Koh 來連sio續3工long2 teh 抄人名、電話番kap 地址，koh khi2-in2入去電腦，kheng5好勢，隨叫A亨ka7 hit 包ham7 CD long2 theh8 tng2 去分局。
名、電話番、地址、修理siaN2、toh位修理--e5、toh 1個師傅修理--e5、joa7 che7 錢……long2 列--出-來，khi2-in2入去Excel，對kui pou long2 sa無chang2。Chit pai2 chhoah屎--a！案辦be7 出--來koh-khah gau5 生kiaN2 ma7 無效，查be7 出--來tioh8-ai3 吊鼎--a！
我趕緊kha3電話hou7 A如，問i kam2 有看著siaN2-mih khah 無kang5--e5,i 講查--著-e5 long2 ti7 資料內底。
真害--a！無破案to7 無獎金，無獎金to7 免siau3想beh 抽，無thang抽我to7 beh 來toa3 車頭--a。
「Banda！來食羊肉爐--ou！」A亨ti7 外口hoah 聲。
「等--leh！隨來！」我開門hou7 i 入--來。
「緊！緊來去食，補1個eng暗chiah 有khui3力kap goan2 bou2 chhia拚！」
「好--lah！緊來去！」

***********************

「我害--a！死ti7 冰櫥hit條sa 無--a！我chit世人害了了--a！」
「免驚--lah！有破，我ma7 是khou二，無破，我ma7 是khou二，tak8工long2 有人hong5 thai5,免驚--lah！」
「莫怪人long2 ka7 lin2叫做賊頭，to7 mai3去死著lin2 tau--e5!」我ka7 thuh--tng2-去。
「死我無要緊，mai3 ka7 goan2 tau e5 人咒chham3!我chiok 愛goan2 bou2--e5 neh！Khou二--e5 肩kah頭phaiN7 khou二，tak8月日ma7是領khou二，有khou二to7好--a！Lim！」
「好--lah！Lim！早知to7 mai3 假gau5,gong7-gong7-a2 去做老師iah是賊頭to7 好。」
「我有你法--ou？Lim hou7 bang5-bang5,看軍(koan)將頭e7 ka7 你託夢--無？」
「Tioh8!Lim--lah，lin2 新莊e5 軍將頭上gau5 liah8 賊a2,叫in緊ka7 thai5人--e5 liah8 來hou7 我破案！」
「有破ai3 去還願--ou！」
「鹹光餅100斤！」
「好！Lim！」

***********************

隔tng2工e7-pou 2點，去hou7 電話giang cheng-sin5,peh去到電話邊kan-taN 聽著A亨ti7 電話hit頭大細聲。
「Liah8--著-a！Liah8--著-a！軍將頭ka7 liah8--著-a！」
「SiaN2？…你…SiaN2？……」我目chiu peh iau2-boe7 金--leh。
「有人來分局自首！講電器行頭家是i thai5--e5!」
「SiaN2？」我ui3 眠床頂跳--起-來。
「I 講cha暗有3個貓面--e5 ka7 押去供，m7-koh 3個貓面--e5 無ka7刑，kan-taN 叫i 出來自首。」
「SiaN2？」
「3個貓面--e5,2個theh8 手ke5 kap令牌，上lo3--e5 hit 個gia5 1支3 chhiam2 e5 chhiam2-a2 chiok 大支--e5!」
「SiaN2？我chit-ma2 ka-ti7 去ka7 問！」講煞，衫lom--leh to7 衝去分局，ham7 嘴鬚to無khau。

***********************

尾--a2 hit 個人講：
I e5 冰櫥phaiN2 chiok 久--a，chhoe7 chiok che7 電器行來修理long2無效，i hit台冰櫥是ti7 i thai5--e5 hit個頭家hia 買--e5,2年ka7 修理5~6 pai2,tak8 pai2 long2 收千幾khou，錢long2 有夠買1台新--e5-a，m7-koh i 想講mih8件 e7-sai2 用tioh8-ai3惜，koh 修理to7 好。尾--a2 想講，kam2 e7 頭家kan-taN ka7 冰櫥chhia--tng2 koh 載--來nia5,無正經ka7 修理？I ka-ti7 ka7 冷凍拆起來看，ti7 電風kap 冷氣枋頂做記號，chiah koh 叫頭家來chhia去修理。修理--tng2-來，ka7 冷凍拆--開，看chit8下gang7--去，chit款錢i ma7 敢than3!內底siaN2 mih8 to 無換，一直phaiN2--去e5 電風ma7 無換。
過1禮拜koh 叫電器行頭家來chhia，假iaN3 ka7 講koh phaiN2--去-a，電器行頭家去hou7 i 用電線催chit8下m7 知人，chiah koh 用大鎖ka7 鎖ti7 冰櫥內，半暝chiah chhia 去電器行khng3。
Cha暗夢著hit 3個貓面--e5 ka7押去講話，hit個gia5 3-chhiam2--e5 ka7 講，i an2-ne 做無m7-tioh8,m7-koh beh 做tioh8-ai3 ka-ti7擔，i m7-chiah e7 出來自首。自首了後心肝頭ma7 khah實在。

***********************

領著獎金，我隨買150斤鹹光餅，100斤寄去新莊地藏庵還願，mouh 30斤去分局，5斤hou7 A亨，5斤hou7 A如，5斤hou7 A-tin kap 我tau3 生有著e5 A-lim5,5斤ka-ti7 食。An2-ne tak8-e5 應該long2 e7 平安順si7!         □

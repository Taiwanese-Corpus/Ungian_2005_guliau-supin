考試
Abon

「Chit-ma2開始考試, 桌頂e5冊long2收--起-來!」監考e5老師ti7台a2頂an2-ne講,「Tak8-e5桌頂long2有1張考試單ham7 1張寫答案e5考試紙.」

A文用目尾ka7教室瞇--1-lian3, tak8-e5 long2 ka7筆teN7(掟)an5-an5(緊), 筆hou7 in teN7 kah ti7考試紙頂頭吐血吐be7停.
  第1節考數學, 普通時a2 m7知寫過joa7 che7練習題, 看tioh8題目就知iaN2 beh an2-choaN2做, che已經變作1個反射動作--a.

A文頭aN3--落, ka7名寫寫--leh, 續--落-來teh看題目, kui張考試單ka7相--1-下, 無1題有印象--e5, koh ka7相1遍, ma7是無法tou7, i一直看, 一直想, 頭殼內soah long2無mih8-kiaN7.

I e5目孔愈來愈大, 看--tioh8-e5 long2 be7-hiau2寫, kui仙人無神無神chhai7 ti7椅a2頂, 若像是柴刻e5土地公--leh.

熱--人e5日頭phah拚beh ka7燒hut-hut e5熱情放送hou7全世界, ti7 chia無人會感動, kan-taN會嫌i ko5-ko5纏.

A文gang7--去, 放空城e5 2-lui2目chiu空lo-lo, khian桶a2落去phah ma7 phah be7-tioh8半滴目水iah是目油.

I正手chhoah--leh chhoah--leh , 慢慢a2 ka7釘ti7桌頂e5筆駛tin2動, 考試紙phu2-phu2白白, hong5駛行e5筆phah拚ka7腹內e5血水吐ti7紙頂頭, 1字1字teh畫, 愈畫愈緊.

A文e5目chiu iau2-boe7 nih--tioh8, 考試紙已經半張滿滿, 正手駛筆e5速度be7緊be7慢, kui間教室內底寫考試紙e5聲, tau3-tin7 ti7桌頂舞kah khih-khih-khok8-khok8, 台a2頂e5監考老師無聊teh看報紙,報紙hian(翻)kah chin大聲, m7-koh考試e5學生無人有閒chhap--i.

A文身軀坐直直, m7是寫字e5姿勢, m7-koh正手一直ti考試紙頂高teh畫.

Kui張考試單A文long2 be7-hiau2寫, 聽tioh8老師hian報紙e5聲, 耳a2皮kiong7 beh hou7 chhak8(刺)破, 目chiu孔收oa2--來, kui遍白濛霧內底, 看tioh8 1個人坐ti7台a2頂, 烏pang (黑板)頂高寫「今a2日考數學」.

I m7知ka-ti7 tu2-a2 teh創siaN2, ka7 ti3(戴)錶a2 e5倒手gia5起來目chiu頭前, chhun無10分鐘就beh下課--a, i m7敢koh看桌頂e5考試單, ma7無想beh看無寫半字e5考試紙, 心內an3-sng3今年boai3 koh考--a, moa5年(明年)chiah koh來, 倒手(左手)ka7考試紙chhiok8--leh, 人khia7--起-來, 行去beh交考試紙.

監考e5老師問:「時間iau2-boe7到--leh, li2 boai3 koh檢查--1下?」

A文ka7應1句「Long2 be7-hiau2寫!」就行對門chhui3去, i頭oat過瞇教室內底, kui間教室40~50個人long2坐直直, 目chiu若像乾khok-khok e5古井, chiok深chiok暗--e5, 正手ti7桌a2頂一直畫.

A文走--出-來, 正手麻麻, 倒手chhun(伸)去摸, 摸無mih8-kiaN7, soah摸tioh8腹肚邊, 頭oat--過, 看tioh8手ng2(袖) ti7 hia haiN3--leh haiN3--leh.

監考e5老師ui3教室toe3出來ka7 hoah:「Oeh! 『同學』, li2 e5手be7記--e5 theh8(提)--ou5!」

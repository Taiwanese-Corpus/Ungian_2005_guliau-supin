魚肉
Abon

炊魚a2
「魚肉好食--無?」這句話應該有chin che7人聽--過, 是1個teh講鬼a2古e5電視節目講kah chin恐怖e5故事: 有幾個人ti7溪a2邊烘魚a2食, hit尾死--去e5魚a2開嘴問:「少年--e5, 魚肉好食--無?」

這個故事害chin che7人無siaN2敢koh食魚a2, goa2聽了ma7有1-cham7-a2 m7敢食魚肉, 驚魚a2 ka7 goa2講:「Goa2都死--a, li2 koh beh食goa2 e5肉!」尾--a2, 擋be7-tiau5 魚a2-gian3, soah去tu2-tioh8衰siau5-tai7.

魚a2無唱歌hou7 goa2聽, ma7無跳Disco hou7 goa2看, 魚a2 ma7無問題, an2-ne, 是發生siaN2-mih tai7-chi3--leh? Goa2 tauh-tauh-a2講hou7 li2聽.

Ka7鱗(lan5) khau清氣(chheng-khi3), soh8鹽, khng3 ti7鼎--nih隔高, 切薑絲khng3--落-去, 斟(thin5) 2碗公滾水mai3 im過魚a2, 火開落滾, 等水滾, 火kim3細pha hou7慢慢a2炊, 等5分鐘起鼎, 用sui2-sui2 e5盤a2 te2, 頂頭sam3 chin3前切好e5蔥a2, 上好食e5炊魚a2, 肉幼湯甜, chiok好食--e5!

Goa2 ka7炊魚a2捧去『陽台』e5桌a2頂, 想講tiam3外口食chin有氣質, 挾(ngeh)入去嘴--nih, 白白e5魚肉絲ti7嘴內底散--開, 甘甜e5魚a2味ui3嚨喉通(thang3)到鼻孔, 外ni7-a2爽--leh!

食kah tng歡喜, 1個beh 2米e5烏影ui3樓頂lak--落-來, ti7目chiu網停無1秒, m7-koh soah比1年khah tng5, hit個烏影哀kah chiok大聲--e5, hit聲直直鑽入去goa2 e5耳孔底, koh過無半秒, 1仙chiok重e5 mih8-kiaN7 tng3 ti7紅文塗頂.

Hit仙mih8-kiaN7有頭, 有身軀, 有kha, koh有手, kan2! Nah會有人ka7 Ma-the-lu(模特兒) khian--落-來? Ma-the-lu tng3 ti7塗kha, chiok大聲--e5, goa2 hou7溫溫e5水潑kah kui身軀, 味臭臊臭臊, 色紅kong3-kong3, na2雞noa7-a2 hong5 thai5(殺)頷頸放--出-來e5血hiah紅.

Ma-the-lu nah會流血? 是siaN2人teh烏白來? 當teh tu7-lan7 e5時, 樓kha警察車ouN-ouN叫, m7知teh吵siaN2-hoe3. 想beh koh食魚a2, 盤a2底soah紅kong3-kong3, 味比魚a2 koh khah臭臊, 是siaN2人chiah惡質? 等goa2清好勢, 一定beh 1間1間去問!

外口有人ka7門long3 kah pin3-piang3叫, goa2緊走去開門, 門開1縫, 5~6個警察現衝--入-來, 2個ka7 goa2 teh(壓) ti7塗kha, 隨ka7 phaiN7(背) ti7褲頭e5 90-a2拔(pui)--出-來, 大聲hoah:『不要動!』

Goa2問in beh創siaN2, in講有人報案, 講goa2 chia有人hong5 thai5--死. Chhun--e5 3~4個走去『陽台』, 看tioh8 tu2-a2 lak--落-來hit仙Ma-the-lu, 血, 腦chhe2, 腸a2肚流kah kui塗kha, 骨頭ui3肉插--出-來, tiaN7-tioh8是摔kah siuN大力, chiah會連骨頭都看現現.

警察講屍體是toa3 ti7 12樓e5陳清水, koh問goa2 kam2 bat--i, goa2講ti7大樓管理委員會開會e5時, bat聽i講是teh做老師--e5, ma7 bat ti7電梯tu2--tioh8, koh有互相Hai-sah-chuh, kan-taN an2-ne nia5, ma7無siaN2-mih理由會sai2相chhoe7.

In koh問goa2 hit-chun7 ti7『陽台』創siaN2?

Goa2就講:「Goa2煮1尾chiok好食e5魚a2, be7赴peng2-peng5(翻面) i就來鬥鬧熱--a, hou7 i噴kah kui身軀臭臊血, 魚a2 m7-taN7無食--tioh8, koh ai3 hou7 lin2提去做證據, koh tioh8 hou7 lin2 ti7 chia teh ko5-ko5纏!」

尾--a2, in ka7 goa2 chhoa7 tng2派出所, 提1-su運動衫hou7 goa2換, 講goa2 e5衫ai3提去驗, koh叫goa2 ai3 ti7派出所toa3 2-kang, in beh做調查.

Goa2衫換好, toe3刑事組--e5 tng2 gun2厝看, 門嘴入--去就牽黃布條a2, 黃--e5 kap紅--e5加--起-來chin刺目, koh看tioh8 hit尾魚a2就嚥氣, 有人beh揀這chun7死, 無人有i法度.

實在chiok奇怪--e5, 陳清水toa3 12F-4, 是goa2對面hit-peng5--e5, nah會跳來goa2 e5『陽台』? I摔--落-來都無5分鐘久, 刑事組--e5就到位--a, 支那民國e5政府m7-bat chiah-ni7有效率--leh.

Goa2走去12樓, 12F-4門開開, 內底chat8-thong2-thong2, chin鬧熱e5款, 陳清水hit-e5 sui2-bou2 hong5圍ti7廳--nih teh問話. In bou2葉惠如kang7款是老師, kap陳清水tau3-tin7 ti7 gun2大樓邊--a2 hit間支那國校teh教冊. I na2哭na2講in ang(尪) ui3昨日就無tng2--來-a, kha3手機a2 ma7無接, m7知iaN2 in ang是走去toh位.

人是「be7生牽拖厝邊」, 陳清水soah「beh死牽拖樓kha」, goa2 hit-chun7若坐khah外口--tam7-poh8-a2, m7就會kap hit個賣肉粽--e5 kang7款hong5 teh--死(壓--死)?

Goa2走去厝尾頂14樓e5 hong厝a2, kui厝頂long2是鑑識組--e5 ti7 hia摸來摸去. Goa2 so5出去seh-seh看看--leh, 無看tioh8有人ti7 chia相phah e5跡, ka7頭伸出去看goa2 hit間『陽台』, 紅紅1跡, 貼ti7白Thai-luh頂頭, 上bai2 e5日本國旗可能ma7比che khah sui2.

Ui3樓尾頂到goa2 toa3 e5 8樓, tak8戶long2裝鐵窗, m7-koh無ti7鐵窗頂看tioh8靠--tioh8 e5痕, ma7無kap tioh8 e5 Tha-ma-tok kang7色e5血滴痕, 就是無落雨, goa2 chiah會痟痟走出來外口, 等陳清水跳落來tau3食魚a2,

Chit-ma2 e5人驚厝--nih e5 mih8-kiaN7 hong5偷提--去, tak8-e5 long2裝鐵窗ka7 ka-ti7關--起-來, koh驚火燒厝iah是地動厝崩--去走be7出--去, 鐵窗會加開1孔hou7人tu2-a2好爬會出--去. 陳清水kam2會是ui3 hit個狗孔摔--落-去-e5? An2-ne是ui3 toh 1樓--leh?

Aih~kap goa2無ti7-tai7, chhap hiah-ni7 che7若hong5牽拖--tioh8 就chin害--a.

Hou7死人牽拖--tioh8實在chiaN5麻煩, 愈想愈sian7(倦), 運動--1下khah be7 sian7. Goa2 ui3樓尾頂行樓梯落--去, 想beh來去lim 1甌a2咖啡, ka7臭臊味押--落-去, ma7會sai2 hou7 ka-ti7 khah爽快--leh, 咖啡e5香味會sai2 ka7 chia--e5 long2放hou7 m7知人.

魚a2泅水
陳清水be7記--e5提考試紙, 若是今a2日無改hou7好, bin5-a2-chai3學生a2 e5成績就交be7出--去, 車khia7 beh到厝chiah koh phe-tng2-來學校提.

入校門看tioh8省中江教官e5轎車停ti7門口, hit個江教官in老爸是49年toe3國民黨落跑來台灣e5「a2山--e5」, i是第2代, 眷村改建趁千幾萬, thio了chin爽, toa3 ti7 goa2 hit間大樓13樓尾2號.

I tiaN7-tiaN7來支那國校chhoe7少年校長張明志, 聽講張明志in老爸是「半山」, 日本時代走去支那kap國民黨tauh, koh講是情報局--e5, bat ti7日本兵營用台灣人e5身分, ka7江教官in老爸保--出-來, kui路ka7保到hit時支那首都『重慶』, chiah會2個第2代tiaN7-tiaN7 teh相chhoe7.

陳清水chong5入來老師辦公室, 牛皮紙lok-a2 chhiok8--leh就beh piaN3 tng2厝--nih, 看tioh8校長室e5電火koh toh8--leh, 想講去ka7校長Ai-sah-chuh--1下chiah tng2--去, 猶boe7到門口就聽tioh8 in 2個teh 講話,「張校長! Goa2已經得tioh8頂頭e5指示, 講beh ti7 520 2周年hit-kang, 發動擾亂計畫, goa2 hia--e5 65-a2 槍管改--1下就會sai2 phah--a……」

In 2個看tioh8有人來隨tiam7--去, 陳清水ham3-ham3行--入-去:「講siaN2-mih祕密驚人知?」張校長kap江教官2個, 1個講無tai7-chi3, 1個hoe講beh辦聯合校慶, 陳清水講beh緊tng2去改考試紙, 再會講了就頭oat--leh就行--出-去.

2個支那人想講in kap支那人民共和國hit-peng5 e5計畫hou7陳清水聽--tioh8, 若去hou7台灣e5情報局知iaN2就phaiN2活--a!

張明志kap江教官緊去駛車, an3-sng3 beh ti7陳清水ka7 tai7-chi3講--出-來chin3前處理好勢.

江教官講i kap陳清水toa3 kang7棟大樓, tng2厝e5路--nih, 有1-chat暗頭a2 long2無人行e5田岸路, 陳清水ge-siau5塞車, long2會khia7 Ou-tou-bai行hit條細條路, 會sai2 ti7 hia ka7 tng. In 2個車駛--leh行, kui路teh注意chhoe7陳清水e5 Ou-tou-bai.

車phe到田岸路, 隨就看tioh8 1台白色e5 Ui-su-pa ti7頭前pin3-piang3叫, 江教官油門催--落, Ian-jin蓋tui3 Ui-su-pa後輪chim--落-去, 陳清水kui仙人飛(poe)--出-去, 摔ti7田--nih, 考試紙散kah kui田岸.

2個人ka7陳清水嘴塞--leh縛--起-來, 用布袋lok--起-來, 扛入去車後tau2, 載tng2去in toa3--e5 hit間大樓, 車直接駛落地下室e5停車場.

江教官先坐電梯去開in tau e5門, 順續(sin7-soa3)看13樓有人--無, 看無人koh坐電梯落去地下室, kap張明志做伙ka7陳清水扛入去電梯內底, 2個人心肝phih8-phok8跳, 驚ti7中央會有人beh坐電梯. 陳清水ti7布袋內底扭(ngiu2)來扭去, in soah koh khah緊張.

電梯到1樓「Tiang!」1聲, 門開--開, in 2個想講「害--a, hong5看tioh8就總去--a.」

1個細漢gin2-a2 koaN7 1罐豆油行--入-來, ka7 in講:「Goa2 ji(按) be7 tioh8, kam2會sai2替goa2 ji 5樓?」這個gin2-a2看--起-來極加(kek8-ke) 6歲, hou7 in老母叫去買豆油.

這個細漢gin2-a2目chiu ka7電梯內底hit個大布袋盯tiau5-tiau5:「Lin2 teh搬厝chiok thiam2--e5-houNh?」江教官驚1下soah ka7 kiau7:「Gin2-a2人chhap hiah che7創siaN2?」

5樓到--a, hit個gin2-a2豆油moh--leh, tuh--leh tuh--leh行--出-去, 頭不時oat tng2來看布袋, na2行na2唸: 「袋a2會tin2動, chin好sng2!」

到13樓, 電梯門開--開, 張明志ti7電梯內底ka7「開」chhih8-an5-an5, 驚電梯koh駛行, 江教官出去巡無人, 就鬥陣ka7 hit-kha布袋扛入去13F-3.

陳清水hou7 2個支那第5隊ti7台灣e5內應縛tiau5-tiau5, kan-taN有法度ti7塗kha noa2, an2-choaN2 noa2索a2都be7開. 是an2-choaN2 tu2-a2 hou7車long3了無死, chit-ma2 soah hong5縛ti7 chia, i想long2無.

張明志開嘴:「Siang2叫li2烏白chong5, koh聽tioh8無應該知e5 tai7-chi3.」, 陳清水趕緊poe2-hoe7:「Goa2 
kan-taN是beh提考試紙tng2--去, 無聽tioh8 lin2 teh講siaN2-mih……」

江教官應講:「都ka7 li2 long3 kah an2-ne--a, 處理hou7清氣khah安全!」

Goa2 m7知iaN2害goa2魚a2食無半bo5 peng5 e5陳清水, hong5 khian--落-來chin3前koh有hou7車long3--tioh8.

魚a2跳水
Goa2 ui3 14樓行--落-來, 行到13樓就感覺樓梯tin3 chiok che7 mih8-kiaN7 chiok phaiN2行--e5, 貧惰性gia5--起-來, 就行去beh坐電梯.

行到電梯門嘴, ji落--去e5『按鈕』等電梯來, 13F-3有2個40外歲e5 cha-pou人開門出--來, khia7 ti7 goa2邊--a2 ma7 teh等電梯.

Goa2想講, in kap goa2 toa3 kang7-peng5, 可能ma7有看tioh8 hit個gian3食魚a2, ui3樓頂跳落來ka7 goa2討魚a2 e5陳清水.

「Tu2-a2 chin鬧熱--neh!」Hit 2個人聽tioh8面sai2-sai2 long2無講話, goa2想講koh la7看mai3--leh:「暗頭a2有人跳樓, lin2 kam2知iaN2?」講--起-來, an2-ne ka7人問chin三八, m7-koh hit-chun7 ma7無想hiah che7, kan-taN beh知iaN2有人kap goa2差不多衰--無.

穿教官衫hit個面chiok臭--e5, 另外hit個seng5公務員e5 cha-pou人講i有聽--tioh8, koh講哀ka7 chiok大聲--e5, i ma7去hou7驚--tioh8.

電梯到5樓, 1個少年媽媽chhoa7 1個細漢gin2-a2入--來, hit個少年媽媽看--起-來be7超過30歲, 有少年cha-bou2 e5青春美麗, koh有做媽媽e5成熟, hou7人看kah心肝iN2-a2 ngiau--leh ngiau--leh.

Goa2欣賞hit個少年媽媽猶boe7 teh-gian3, hit個m7-chiaN5 gin2-a2就chhoah in母--a2 e5手:「Goa2 tu2-a2有去樓kha買豆油……」Chiok溫柔e5聲ui3少年媽媽e5嘴--nih講--出-來:「妹妹chiok gau5--e5, 媽媽買糖a2 hou7--li2.」Goa2聽kah kui身軀會sou--去.

Hit個妹妹koh續--落:「hit 2個a伯teh搬厝, in e5布袋a2 chiok好sng2--e5, chiok大kha, koh會tin2動--ou5...…」溫柔e5聲koh ti7 goa2耳孔邊出現, m7-koh goa2已經無teh注意少年媽媽teh講siaN2--a.

「Toa3 13樓hit 2個人teh搬厝, 大布袋koh會tin2動?」

電梯到1樓, 少年媽媽chhoa7妹妹行出大樓, goa2 toe3 in後壁出--去, 想beh toe3溫柔e5 kha步, 行到管理室, 頭oat過看電梯, 電梯門關oa2--來, 已經落去地下室--a, 心肝頭hiong5-hiong5想講害--a, 趕緊問看地下室kam2有管理員, i講無, kan-taN有電動門, 有『遙控』就會sai2開門落--去.

平常時a2 goa2 long2 pou7-lian2, khia7 Ou-tou-bai--e5連地下室tui3 toh位落--去ma7 m7知, 到taN ma7無時間koh siau3念少年媽媽--a.

Goa2 ka7管理員借電話kha3 hou7刑事--e5, ka7 in講hit 2個人chin奇怪, 刑事--e5講已經結案--a, 講是陳清水自殺. Goa2隨ka7 chho3--落:「Lin2娘--leh, 人死ti7 gun2 tau『陽台』, lin2 ka7 goa2 khah專心辦--leh!」

溫柔e5少年媽媽頭oat--過-來, 看goa2是teh大聲siaN2, goa2 soah phaiN2勢phaiN2勢, 手gia5起來ka7比--1下表示失禮, i對goa2笑--1下, 就牽hit個妹妹行tui3大路去.

Goa2繼續kap刑事--e5相嚷, 2-peng5比tauh大聲--e5:「Goa2 ka7 li2講, 有1個細漢gin2-a2看tioh8 in拖陳清水……」

「Hit個gin2-a2 bat陳清水? Kap i有siaN2-mih關係?」

「Khau-pe7! He是lin2 ai3去查--e5, goa2是受害者--neh, li2 nah會siaN2-mih tai7-chi3 long2問--goa2? An2-ne刑事組長換goa2做--lah!」

「無, li2去chhoe7 hit個gin2-a2來, an2-ne goa2就koh辦, 若無, 就是自殺結案.」

「Kan2! Lin2 chia--e5死賊頭, 人死ti7 gun2 tau, goa2會衰siau5 1世人--neh, 暗時a2 i若來chhoe7 goa2 ka7 i報仇, goa2就去lin2派出所死hou7 lin2看……」

Kiau7猶boe7 soah, hit個少年媽媽牽hit個妹妹入--來, goa2緊走去ka7 tau5, 講有人ui3樓頂跳--落-來, 死ti7 gun2 tau『陽台』, in妹妹可能有看tioh8裝人e5大布袋. 少年媽媽gang7--去, 面--nih表情m7知beh an2-choaN2, m7-koh猶原chiok sui2--e5.

Hit個妹妹giu2 in母--a2 e5手:「媽媽, tu2-a2 hit 2個a伯搬厝, 布袋chiok大kha--e5, koh會ngiau-ngiau-soan--ou5!」少年媽媽溫柔e5聲:「Mai3烏白講, 有影chiah thang講, 是siaN2-mih時chun7?」「買豆油tng2--來hit-chun7--a2, in koh有ka7 goa2 ji電梯kong!」

Goa2緊接落問:「Hit-kha袋a2生kah siaN2款?」Goa2問kah chiok緊張--e5, 少年媽媽驚--tioh8, ka7妹妹手牽--leh就行tui3電梯去, na2行na2講:「行, 來tng2! Be7-sai2烏白講--e5!」

妹妹soah大聲哭--出-來:「Goa2無烏白講--lah!」「烏白講」hou7妹妹感覺媽媽無beh相信--i, 就ti7電梯門嘴一直哭, 無beh入--去.

這chun7, 刑事組--e5趕到位, chong5--入-來, 看goa2 khia7 ti7 hia, ka7 goa2 hoah, 講ti7大橋頭臨檢tioh8張明志kap江教官駛e5車, 臨檢e5『霹靂小組』chhoa7--去e5警察狗phiN7-tioh8後tau2怪怪, 想講這pai2 koh查tioh8走私毒品--a, 開--開soah kan-taN 1-kha大布袋, 頂頭有血滴e5痕, 對地址chiah知江教官toa3 ti7 13F-3, chit-ma2 beh來查看有siaN2-mih線索--無.

In問goa2有beh做伙起--無, goa2比少年媽媽, 講in kiaN2有看tioh8張明志kap江教官拖1-kha大布袋坐電梯, 刑事--e5現ka7布袋提--出-來, goa2拜託少年媽媽ai3 tau3-saN-kang7, i頭tim3 kah chiaN5勉強. Goa2講beh請i lim咖啡, i chiah khah笑面……

「妹妹, li2 kam2 bat看過這kha袋a2? Ai3 khah斟酌(chim-chiok)看--ou5!」刑事--e5 kek gin2-a2-khui3 ka7問.

妹妹講無看--過, goa2 ka7布袋a2提起來phiN7-phiN7看看--leh, 有看tioh8血tah, koh有血e5臭臊味. Goa2叫刑事--e5裝入去布袋做陳清水, koh講就是無te3 mih8-kiaN7, 妹妹chiah認be7出--來.

「Hit個khiu2布袋e5 a伯有替goa2 chhih8電梯!」Goa2 ka7妹妹ham7少年媽媽說多謝, 順續招少年媽媽去lim beh補償--i e5咖啡.

Goa2 toe3刑事--e5 piaN3去13F-3現場chhoe7證據, chhoe7 kui-pou long2無, 窗a2門kap鐵窗ma7 long2無bak-tioh8 siaN2-mih怪痕, 鐵窗頂e5狗a2孔ma7鎖an5-an5.

這chun7, 刑事--e5手機a2 teh kaiN, 鑑識組kha3--來講布袋頂e5血是豬血, m7-koh有khioh-tioh8 4-ki毛, 2-ki是陳清水--e5, 1-ki是張明志--e5, koh有 1-ki是江教官--e5, 屍體ma7有驗tioh8車kau3--過-去e5痕, 是跳樓chin3前無joa7久tioh8--e5.

Goa2聽了隨講有證人, koh有證物, 無goa2 e5 tai7-chi3--a, 叫in ka7 gun2 tau清理好勢, koh ai3還(haiN5)goa2 1尾魚a2, goa2 Khi-mou chiah會gian3, 講kah in chin phaiN2勢, 一直ka7 goa2 hoe7失禮, 嘴--nih唸講會趕緊ka7破案.

過 1禮拜, goa2 kap hit個少年媽媽去lim咖啡, 原來hit個妹妹m7是i--e5, 是in朋友--e5, 認i做契母chiah會叫i媽媽, 想--tioh8就來kap i toa3...…感覺chiaN5歡喜, hit-chun7電視tu2-a2好teh報新聞, ka2-na2有講tioh8陳清水e5案破案--a, koh掠tioh8支那人民共和國ti7台灣設e5工作站……

Che long2無goa2 e5 tai7-chi3, 上要緊--e5是, ai3緊招少年媽媽tau3-tin7食刑事組賠--goa2 e5 hit尾魚a2, ng3望這pai2 mai3 koh出tai7-chi3--a!

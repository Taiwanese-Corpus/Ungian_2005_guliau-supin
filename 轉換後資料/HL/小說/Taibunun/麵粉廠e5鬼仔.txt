麵粉廠e5鬼仔
吳宗信
「Sam，拜託 e5 lah，講古hou7阮聽，好無？」Harry kah我那趖去Sam e5身軀邊，那teh講。暗時 e5 厝內hou7 壁爐 e5火光照 kah 紅kong3-kong3。這個時陣 Lois 阿姑 tng-teh 無閑拭茶具，弄kah khin-khin-khong3-khong3。Ti7 壁爐 e5另外一爿，阿媽恬恬仔teh補一腳藍色 e5 長襪仔。
Hit當時並無雜誌kah日報。只有按 Boston來 e5 Columbian 衛兵週報，內底kan-taN有一屑仔新聞kah評論nia7-nia7。較趣味e5物件，像講bang3-ga3、小說抑是詩，ma7強beh看be7著。Ti7舊城，除了選舉抑是感恩節以外，chia並無戲園、歌劇；ma7無 party 抑是扑球比賽。當冬天beh來e5時，日頭早早就落山a。Chhun e5只是恬靜e5暗暝。因此chhoe7 gi7-niu7度時間就變成一件誠要緊 e5 代誌。因為 an2-ne，hit 當時ti7壁爐邊講古 to7 誠值得hiau-pai。社會上流傳 be7 少 kah 爐火相牽連 e5 民間故事。故事攏是ti7火灰亂飛e5影光下進行，對象攏是一寡較無膽e5人。Hit 陣上時行 e5 就是老歲仔將 in 少年時代e5故事講hou7少年家聽。Chia e5 故事包山包海，有戰爭、冒險，有深山林內e5生活，有hou7人掠去做奴隸 kah 偷走 e5 Indian人，有熊、野貓、豹kah響尾蛇，ma7有ang-i5 kah cho3-hiang3等等。
Hit當時 e5 New England 大部份抑 koh 是一片無開發 e5土地kah樹林。內底彎彎越越e5小路，神秘 e5 冬風不時teh大聲哮叫，參著奇怪koh kaN2-na2永遠be7 煞 e5吵鬧聲。危險e5海 kiN5，強 koh 有力 e5 大西洋 e5 海泳一陣一陣若像teh大聲喝hiu伊 e5 悲傷共款。Hit 陣 gau5 講古e5人一定是囡仔上合意e5人，ti7 別人厝內 ma7 一定是坐ti7倚壁爐邊較燒e5所在。Ti7舊城內底，咱會使講 Sam Lawson 是上 gau5 講古 e5 一個。
「緊 e5 lah！緊 ka7阮講一個較奇怪 koh 特別 e5 故事 lah。」Harry沿路講沿路倚過去，藍色 e5 目珠 thi3 kah 開開開，he 是一種充滿期待 e5 眼神。
「無m7著！我知影足 che7 奇奇怪怪 e5 代誌。」Sam一面講一面kek kah足神秘--e5 相對爐火 hit 爿。「為啥mih我 to7 愛講 hou7 一寡無膽 koh 假勇敢e5人聽？」
「拜託 e5 lah！Ka7 阮講 lah！」
「為啥mih 我 to7 愛hou7 lin2 驚 kah 半 sio 死？」Sam 用懷疑e5態度講。
「Ou2!M7-thang lah！你be7 lah，」阮兩個同齊喝出來。
M7-koh Sam ma7是kek恬恬，其實伊心內是足愛講 e5。伊 thiau-kang giah8起一支火鉗想 beh ka7 壁爐內底 e5 柴枝 ngeh 做兩節，無張持煞噴kah灶頂攏是火炭。
「拜託leh！Sam Lawson！」當teh洗碗 e5 Lois 阿姑誠受氣teh喝。
「Lois小姐，你一屑仔to7 m7 免煩惱，」Sam 假做誠鎮靜teh講。「我kan-taN beh ka7柴枝 ngeh 做兩節nia7-nia7,siang2 知影…。我chit-ma2 to7隨ka7 清 hou7 清氣。」伊續leh講。當伊跪 ti7 灶頂e5時，因為 siuN 出力，san2 koh薄板e5身軀煞變kah紅kong3-kong3,kaN2若親像一pha燈仔火leh。
「好！」伊講。伊ka7灶頂e5火炭掃清氣，順續拾入去壁爐內底。因為sak kah siuN入去，煞 hou7 火燒手 chaiN2 尾仔。「我看 Lois 家己上濟ma7 an2-ne nia7-nia7!我 tiaN7-tiaN7 teh 掃灶台，因為火攏是我 teh 起 e5。M7-koh Lois總是 hiah-nih8 慣勢看我 teh 做，攏 m7-bat ka7我 o-lo2 過半 kai2。Che若親像Parson 牧師 ti7 佈道 e5 時陣所講 e5:「人總是 m7 知影thang同情 kah 疼惜別人。」
「Sam，緊講hit個故事lah，」Harry kap我兩個人沿路sai-nai，沿路ka7 伊 giu2 去壁角 e5 椅仔 hia 坐落來。
「Lin2 chia e5 少年家！」Sam講。「永遠 to7 be7 滿足：講古 hou7 lin2聽，lin2若親像狗仔teh食肉共款，攏是 chheN  狂吞，無 teh 用嘴齒哺。一個聽煞 to7 隨 beh 要求另外一個。Lin2 chit-ma2 到底想 beh 聽啥？」
Sam tiaN7-tiaN7 teh 講古 hou7 阮聽，故事其實攏強 beh 有編號 a。阮差不多攏會當背出伊講--過 e5 故事，chham伊 to2 位講m7著一屑仔 ma7 攏知影kah一清二楚。M7-koh 阮對 chia e5 故事 ma7 是 koh 足興 e5,一點仔to7 be7 厭sian7。當伊講kah較恐怖 e5 時陣，阮ma7是會驚 kah phih8-phih8-chhoah，趕緊爬去伊 e5 身軀邊。阮永遠攏是上好欺騙 kap 上無膽 e5 聽眾。特別是今暝，外口 e5 風若像 ti7 阮阿公 e5 厝邊 teh 練宋江陣 leh，喝 kah 大細聲。倉庫、灶腳 kap 地下室 e5 門扇 hou7 in 搖 kah chi3-chi3叫。若像是逐扇門攏是魔神仔共款，厭 sian7 外口陰冷e5天氣，想 beh 入來厝內 bih 燒。
「好，猴囡仔，」Sam 誠神祕teh講：「Lin2 想 beh 聽啥？」
「Ka7阮講“緊落來，緊落來！”hit個lah！」阮兩個做伙喝出來。這個故事 ti7 阮心目中是排第一kham2 e5。
「Lin2這 kai2 be7 使 koh 驚著 a ou5,」Sam 若像老父 teh ka7 阮教示。
「Ou2!阮 ti7 tang 時 bat 驚過？」阮兩個同齊抗議。
「甚至落去地下室，亦 m7 驚？」Sam用一種誠細膩 e5 口氣問。「假使你 chit-ma2 ti7 地下室，蠟條 koh hoa 去 ma7 共款？」
「我才 be7 驚 leh，」我應講，「我啥mih to7 m7驚！」
「好，既然 an2-ne，」Sam接leh講，「我 to7 ka7 lin2講這個故事。我會記得，這個故事是 Eb Sawn 隊長ti7我差不多 lin2 chiah大漢 e5 時 ka7 我講--e5。」
「Eb Sawn隊長是一個值得尊敬e5人。Lin2 阿公 kap 伊算誠熟。伊beh死進前 ti7 Dedham教會做執事。當獨立戰爭開始e5時，伊ti7 Lexington eh食頭路。伊算是一個誠巧 e5人，bat ti7 chia kap Boston 中間往回駛馬車載貨kap hiam3 精牲趁錢。伊kap lin2阿媽 e5 叔伯小妹 Lois Peabody 結婚。Lois小姐是一個真聰明 e5 cha5人。我 bat 聽伊 ka7 我講過一個in翁 ka7 伊講過 e5 故事，竟然kap in翁 ka7 我講 e5一模一樣。Kiam2-chhai2 我會當像聖經內底e5 Mathuselah 共款活到900歲，我永遠to7會記得這個故事。」
「Lin2 kam2 知？較早ti7逐冬差不多是春、秋天 e5 kha-tau，tiaN7-tiaN7有一個查甫人 chah物件來chia附近賣lin-long。伊e5名叫做 Jehiel Lommedieu。無人知影伊確實是按 to2 位來。伊無 saN2 愛講話，m7-koh 一般在地 e5 cha5人真合意伊，in 攏足 it 著伊beh來 e5。誠歹理解為啥物chia-e5 cha5人 khai3 會 hiah 合意伊。」
「雖然伊看起來有一點仔落魄，烏礁 san2,腹肚若魚肚leh，會使講無啥 thang chham人比並，但是 in ma7 是足合意伊。Ti7 Lommedieu beh 來 e5 幾 lo7 禮拜前，in to7 開始 teh 按算 beh an2-choaN2 準備物件來款待伊。做薑餅、鹹酸甜kap pie，ma7會相爭叫伊留ti7厝內 lim 茶，用上好 e5 食食來 ka7 招待。逐個koh 風聲伊kap  Phebe Ann Parker 談戀愛，雖然並 m7 知影到底是 siang2 teh jiok siang2。有一cham7,Lommedieu choaN5 攏 m7-bat koh來過。Ma7 無人知影是啥原因。尾仔才發覺 Parker bat 接著伊寫e5一張批，講伊 ti7 感恩節進前 beh 來 chhoe7 伊。不過伊並無來，甚至隔年春天 ma7  無 koh 來。上尾 chia e5 cha5 人強強 beh be7 記得伊 a。有人講伊已經死 a，有人講伊走去 Canada；ma7 有人風聲伊 bat 轉來過舊城。」
「Parker是一個 bat 世事 e5 cha5人。伊 kap Moss  結婚後，to7 m7-bat koh去想過這件代誌。伊看誠破，想講 an2-ne 做是伊上好e5選擇。人總是無法度 thang 事事如意。To7 若親像舊年 e5 leng3-gou3 花共款，花開煞就會 lian去，Lommedieu 會使講強 beh hou7人放 be7 記得 a。」
「想起來實在有一點仔悲哀，因為 chia e5 人並無失去啥物。雖然tu2 開始 e5 時陣可能會有一屑仔 be7 慣勢，m7-koh 人總是 ai3 繼續生活，有伊 ti7 e5 無，其實攏共款。一般人攏認為伊 be7 koh 出現 a。不而過，會來e5 總是會來。伊若像 beh 來a...」
「Lin2 知無，Eb Swan隊長 ti7 3月19 hit日 chhoa7 車隊 kap 一寡精牲 beh去 Boston。Hit 日tu2 好雪落了足大 e5,會使講是幾十冬來上大 e5 一場風雪。因為 an2-ne，幼幼 e5 雪，落 ti7 面nih kaN2若針 teh chhak8 leh。M7-taN7 an2-ne，sian3 來 e5 冷風強 beh ka7 鼻仔割掉共款。講實在 e5,這種天氣並無適合駛馬車。Eb Swan隊長會使講是 chia 附近上勇壯 e5 一個。伊會當連續幾 lo7日ti7樹林內剉柴，伊 bat 去過 Maine 剉柴區，上厲害 e5 查甫人 ma7 是an2-ne nia7-nia7。M7-koh，像這種三月 e5 冷風 an2-ne teh吹，參天公伯仔 ma7 擋 be7 tiau5 a，mai3 講是伊。隊長 bat 講過，假使冷風 na7 直接吹伊 e5 面 khang，伊會當 chih-chaiN3 5分鐘左右。但是像 an2-ne 按四界 sian3 來 e5 冷風，伊 to7 較be7 堪 chit a。」
「歸日攏是這種天氣。日頭 beh 落山進前伊開始有一點仔擔心，因為伊已經chhoe7無路 a。當天暗e5時，伊根本 to7 m7 知影伊 ti7 to2位。Lin2知影，chit-ma2 雪是滿四界，一片茫霧，根本看攏無。事實上是伊已經行m7著路去a，伊家己ma7是m7知影；結果無張持煞來到 Sherburn e5 Sparrock 麵粉廠。」
「Lin2 阿公較早 kap 老 Sparrock  ma7算有熟似。伊是一個酒鬼，家己 toa3 ti7 樹林內，專門 teh 替人磨鋸仔 kap 研麵粉，靠 che 賺食生活。Hit 陣伊 ma7 算是一個『有出脫』e5青年人，in 某 Deacon Pentengall ma7是一個值得人尊敬 e5 婦人人。M7-koh 命運糟踏人，後來發生了不幸 e5 代誌。」
「Ti7 in某死了後，Sparrock to7 攏 m7-bat koh 去教堂做禮拜，連收稅員 kap 議員 ma7 無法度 thang 叫伊 tin2-tang7。當人 be7 記得上帝 e5 恩典 kap天賜 e5 特權e5時，tiaN7-tiaN7 會做出一寡 hou7 人失望 e5 代誌。Lin2 想看 mai7 e，當所有e5人攏穿 kah sui2-sui2 去教堂做禮拜敬拜上帝e5時，一個活活e5人 saN2 to7 m7 做，衫仔穿 kah 驚人 ti7-toah。伊歸日攏穿共款一 su 衫褲，m7 是倒 ti7塗腳睏，就是去釣魚。你 kam2 會期待伊做出啥物正經e5代誌？伊kaN2若 teh自 chhoe7 死路共款。」
這個時陣 Sam thiau-kang 向阮阿公使目尾，ai3伊注意伊 chit-ma2 當 teh編故事，教示阮這tin7囡仔。
「Eb Swan 隊長伊koh講：當伊行到牆圍仔邊，giah8 頭一下看，發覺天色愈來愈暗，風雪 ma7 愈來愈大；伊感覺情形若像 kai3 嚴重 e5 款。牆圍內是一片烏 so5-so5 e5 樹林，伊心內 teh想 若是入去無定著會 koh 較清楚狀況。伊想伊應該 ka7 馬仔按車隊牽出來，向前行看 mai3 e5,確定 chit-ma2 到底是ti7 to2 位。所以伊 to7 將伊 hiam3 e5 牛 kang2 先牽入去牆圍內，然後 ka7 馬仔牽出來，跳上馬頂。半騎半 sak 入去樹林內底，當然 m7 知影伊人chit-ma2 ti7 saN2所在。」
「行無外久，伊煞來到 Sparrock  e5 舊麵粉廠頭前。」
「Hit 個所在看起來實在烏荒。邊仔有一座按石壁頂 chhiang5 落來e5 大水 chhiang5,流入去一個誠深 e5 水池。水聲聽起來有淡薄仔兇狂，ma7 有一點仔凄涼。Eb Swan 隊長用伊 e5 馬 sut 仔柄 long3 門，順手 sak 開門扇，入去厝內。」
「Sparrock 這陣坐ti7壁爐邊，手曲邊囥一矸酒。Sparrock 是一個通人知 e5 酒鬼！不過，伊 ma7 是有一寡 be7 嫌得 e5 所在：伊講話是 hiah-nih8歡喜 koh 親切；kai3 成誠歡迎 Eb Swan隊長 e5 款。」
「『Sparrock 你好！因為外口風雪傷大 koh chhoe7無路，煞來到你chia。』Eb Swan隊長講。」
「『我想你可能 ai3 toa3 chia 留到明仔早起。』Sparrock講。」
「伊 giah8 燈仔火，kap Eb Swan 隊長做伙去牆圍仔邊牽牛。伊 ka7 Eb Swan 隊長講伊會使 ka7 牛縛 ti7 麵粉廠 e5 棚仔腳。In ka7 這寡精牲安 tah ti7棚仔腳了後，sin7-soa3 ka7馬車ma7 拖入去內底。這時陣 e5 風雪 ma7 是koh sng3-sng3 叫，一點仔 to7 無停e5意思。」
「因為Sparrock有誠濟按麵粉廠sa過來 e5 柴板，爐火著 kah足炎--e5。今仔日 e5 爐火應該是 be7 孤單chiah著，因為有足濟人thang 做伴 a。溫暖 e5 爐火總是會 hou7 人 e5 心情加較好。所以 Sparrock 提出伊舊 e5 茶kou2,入 be7 少 e5 Whisky ti7內底。Sparrock 是一個誠 gau5 講古 e5 人。Eb Swan隊長當然 m7 放伊煞。真緊，厝內 teh 講話 e5 聲 to7 強beh大過外口 teh sng3-sng3叫 e5 風聲a。差不多 ti7 半暝 e5 時，雄雄門扇hou7人 long3 kah pin3-pong3 叫。」
「『An2-nia5-oe5!He是啥物？』Sparrock喝講。In兩個其實有小可驚著；今暝又 koh teh 透風落雪，這種 long3 門聲聽起來實在誠恐怖。」
「In koh 等一時仔，發覺除了 sian3 著煙筒管 kiN5 e5 風 ki3-ki3 叫以外，to7 攏無動無靜。這個時陣Sparrock只好 koh 繼續講古話仙。無外久pin3-pong3 叫 e5 聲比原來 koh 較大聲，kaN2若 beh ka7 門扇 long3 破共款。」
「『Hm2...，假使是妖魔鬼怪，咱上好緊 ka7 門扑開 hou7 伊入來。』Sparrock 講。所以伊就起身過去 ka7 門扑開。其實伊早 to7 知影絕對是Ketury。我想lin2可能攏 bat 聽過 lin2 阿媽講過 Ketury e5 代誌。伊較早有 tang時仔 bat 去教會做禮拜。In 先生是一個信仰上帝 e5 Indian 人。M7-koh Ketury 是一個誠 chhiah e5 cha5人，beh 感化伊是比教示一隻野貓抑是豹 koh較難。Lin2 kam2 知影，伊較早來做禮拜e5時，攏是坐ti7專門 hou7 Indian人坐 e5 椅條 hia。當tang Parson 牧師 kap 牧師娘按空闊 e5 走廊行過來e5時，逐個 ma7攏會徛起來 tim3 頭扑招呼，kan-taN 伊猶原是坐 e5。而且掠in 金金看，誠無禮貌。伊頷頸仔掛一條 phoah8 鍊，是用響尾蛇 e5 尾liu kah野貓仔e5嘴齒所做e7。因為伊 hit kha phoah8 鍊 tiaN7-tiaN7 會發出 khi-khi-kha3-kha3 e5 怪聲，所以逐個攏講伊若像是一個無路用 e5 異教徒 leh。四界賴賴趖，to7 若像 hou7 老 Sarpent e5 靈魂附身著共款。我 bat 親目看伊掠牧師娘金金看，伊 hit 個咖啡色 e5 大頷頸仔親像會當 seh8 一 lian3 共款，不管牧師娘行 kah to2 位 ma7 是 ka7 伊 toe3 tiau5-tiau5。Ti7 in e5 眼中，伊 e5 目珠是足驚人 e5。牧師娘一直對每一個人攏誠友善，對 Ketury ma7是共款。逐 kai3 禮拜結束，伊攏會笑 bi-bi ka7 Ketury tim3 頭，表示好意。每次牧師娘行過走廊 e5時，Ketury 會使講 m7-bat ka7 注意過。Ketury  e5 老父是一個真厲害 e5 童乩。人攏 teh 講 Ketury 細漢 e5 時本成是 beh 送 hou7 人祭拜鬼魔用 e5。無論如何，用基督教 e5 方式是無可能感化伊 e5 野性。伊 bat 去過一、二擺牧師館 e5 查經班，m7-koh 牧師無法度 hou7 伊開嘴講半句話。當牧師 teh講經 e5 時，伊總是用一種輕視 e5 態度坐 ti7 hia。人teh講，若是古早時陣根本無可能 hou7 伊 an2-ne 繼續落去。不而過牧師真善良，盡量放 hou7伊去，無 ka7 伊 chhap siuN 濟。逐個攏認為 Ketury 是一個尪姨。上無，伊知影 siuN 濟伊無應該知e5代誌。其實逐個攏小可驚伊。Eb Swan 隊長講伊這世人 koh m7-bat 看過有人像 Sparrock hiah 驚惶 e5 款，當 tang 伊看著 Ketury 企ti7 hia e5 時。」
「為啥mih，lin2看，伊可比是凍著霜e5老金瓜藤共款，hiah-nih8 san2 koh liap。伊看起來陰險 e5 雙目沿路 nih，伊 e5 面看起來若像會 hou7 人頭眩leh。逐個攏 ma7 講不管是 siang2 惹 Ketury 受氣，伊早慢絕對會帶衰著。所以無論 ti7 tang 時 Ketury 去 ka7 人 long3 門，逐個總是認為抑是 hou7 伊入去較妥當。M7-koh 人攏知影伊來拜訪絕對是無 saN2 好空 e5,伊kaN2若風共款，只要有空縫to7 seh入來。入來到伊感覺歡喜為止，伊 to7 自然離開，chiaN5 a-sa2-lih，be7 ku-ku-mou-mou。Ketury 雖然會曉講英語，m7-koh 若像 kai3 輕視e5 款，m7是憂頭結面，to7 是一支嘴用 Indian 話seh8-seh8唸。有 tang 時仔，目珠 koh 展 kah 足大蕊兼使目尾，若像看著鬼仔共款 leh。伊絕對 m7 是一個受歡迎 e5 人，不過逐個攏對伊算誠客氣。」
「因為an2-ne 老 Sparrock ka7 伊邀請入來厝內，ma7 無問伊是按 to2位來，抑是 beh 來創啥。不而過，伊知影 in 兜離 chia 上無有20公里，而且外口雪 koh 積 kah beh 腰 hiah 懸；Eb Swan隊長 koh 講隔日早起根本看 be7 出來有任何人 ui3 雪頂懸行過 e5 痕跡。」
「伊到底是 an2-choaN2 去 hia e？」我 teh 問。
「Kam2 講 lin2 m7-bat 看過 teh 飛  e5 落葉？」「A2,伊就是 hou7 風吹來 e5。」Eb Swan 隊長 an2-ne 講。而且我 ma7 誠確定 hit 時陣 e5 風真強。Sparrock ka7伊 chhoa7 入去較燒熱 e5 所在，koh thin5一杯 Whisky hou7 伊：m7-koh 你看，因為伊來煞 hou7 原本 teh 開講 e5 聲 雄雄恬去。M7-taN7 an2-ne，伊 koh 坐ti7 椅仔頂 haiN3 來 haiN3 去，一面 sip 伊 e5 Whisky，一面嘴 seh8-seh8 唸，koh 一直 giah8 頭看煙筒管。」
「按煙筒管傳過來 e5 sng3 風聲 ki7-ki7 叫，Eb Swan 隊長講伊這世人iah m7-bat 聽過 chiah-nih8 歹聽e5聲。看會出來，老 Sparrock 驚kah 強 beh 破膽，因為伊 e5 嘴齒顫 kah khok8-khok8 叫。」
「M7-koh Eb Swan隊長是一個誠勇敢 e5 查甫人，伊才 be7 因為一個cha5人著驚，m7管伊是 m7 是尪姨leh。當 tang 伊看 Ketury 一直 seh8-seh8 唸koh giah8 頭看頂懸 e5 煙筒管；伊to7講：『Ketury 你到底 teh看啥？』『緊講出來，m7-thang kek恬恬 lah！』Lin2 知影 hit 陣 Eb Swan 隊長已經 lim 醉 a，會使講是借酒助膽。」
「Hit時伊講伊看著一個歹物teh ka7 Ketury 微微仔笑，伊to7 khi-khi-kha3-kha3 teh搖 phoah8 鍊；而且目珠一直 nih；koh 看對煙筒管起去，喝講：『落來！落來！Hou7 阮看你是 siang2。』」
「然後就傳出 chhi-chhi-chhu7-chhu7 kah 哭呻 e5 怪聲。一雙腳盤對煙筒管伸落來，tu2 仔囥 ti7 灶台 e5 正中央，十支腳指頭仔看現現，鞋仔 kap銀做e5鞋帶鈕仔ti7爐火內 siam2-sih。Eb Swan 隊長講伊這世人 koh m7-bat 驚kah chiah thiam2 過；na7 講著Sparrock，伊已經驚 kah 歸個人勼ti7椅仔頂面a。」
「Ketury  雄雄企起來，giah8 一支棍仔向煙筒管沿路槓沿路大聲喝：『落來！落來！Hou7阮看你是 siang2。』果然一雙腳腿 to7 慢慢仔伸落來，接ti7腳盤頂面：koh算是誠完整e5一雙腳腿，只是襪仔 kap 皮褲有淡薄仔 liap-liap nia7-nia7。」
「『阮攏teh等伊，』Eb Swan 隊長講。『較緊 e5,Ketury，緊 hou7 阮看著伊歸個身軀。』」
「Ketury 若像臭耳聾 e3,並無插伊：伊 kaN2-na2 柴 khit 仔共款，一 khou人柴柴 chhai7 ti7 hia。伊 koh 繼續喝：『落來！落來！Hou7 阮看你是 siang2。』續落來是一仙查甫人 e5 身軀，身穿咖啡色外套 kap 黃色內裡，m7-koh並無看著雙手。這個時陣 Ketury 用 hit 支棍仔大力 kha3 煙筒管，koh 叫『落來！落來！』結果真正出現了一雙手。除了看無著頭殼以外，歸仙人會使講是誠完整。」
「『Ketury，』Eb Swan 隊長講。『KaN2-na2 m7是 teh 滾笑 e5 款。我看你ai3緊 ka7 伊歸仙人攏叫出來，看到底 beh 愛咱做啥。』」
「續落來Ketury  koh hoah 上尾一擺這擺比前幾擺攏較大聲。『落來！落來！Hou7 阮看你是 siang2。』上尾仔落來是一粒頭殼，chhai7 ti7肩胛頭頂懸。Eb Swan隊長一下看就知影是逐個 teh 走 chhoe7 e5 Lommedieu。」
「其實老 Sparrock ma7 bat  伊；伊 chit-ma2 歸個面青 sun2-sun2,心內 teh祈禱上帝可憐 kap 原諒伊。M7-koh Eb Swan隊長為著 beh 問出結果，提出勇氣問講：『你已經落來 a，你到底beh ai3 啥？』」
「這個人並無講話；伊kan-taN 沿路吼chhan沿路用手 ki2 煙筒管。伊 kaN2-na2 想 beh 講啥，m7-koh 講 be7 出 e5 款。Lin2 知影，伊並 m7 是hit種會當開嘴講話 e5”人”：這個時陣有一陣陰風 khau 入厝內，ka7 門扇 sak 開，koh ka7 歸厝間絞 kah 攏是火星 chham 火 hu。若像 koh 有絞螺仔風 lu2來 lu2 去、烏暗 kap 哭 chhan e5 聲音 lam7 參做伙。當 chia 攏消失e5時，Ketury 參這個查甫人 ma7 煞變無去。今 chhun 老 Sparrock 一 khou 人倒 ti7 塗腳沿路 lian3,沿路 haiN，kaN2-na2 beh死 a 共款。」
「Eb Swan 隊長 ka7 老 Sparrock 扶起來，koh將爐火起 hou7 著，並且安慰伊，因為這個老歲仔已經驚 kah 半小死。Lin2 看，hou7 人敬畏 e5 上帝已經將伊叫精神 a；伊 e5 罪惡 ma7 轉去伊 e5 靈魂內底 a。伊已經 hou7 上帝定罪，必須 ai3 坦白招出 in老父 an2-choaN2 為財謀殺可憐 e5 Lommedieu。Sparrock 其實早 to7 知影，ma7 有 ka7 in 老父 tau3-saN-kang7 將屍體藏 ti7 煙筒管內底。伊 ma7 承認自從 hit 陣開始，伊 e5 良心就一直受著譴責。這ma7 是伊離開教會上主要 e5 原因。咱知影犯罪e5人總是 m7-kaN2 ka7上帝祈禱。Sparrock 過一、二日後就過身 a。Ti7 過身前 Eb Swan 隊長 chhoe7 Sherburn e5  牧師 kap 一個議員來 ka7 看。伊財產全部 hou7 人充公。伊看起來若像誠後悔 e5 款。Teh 替伊祈禱 e5 Parson 牧師有信心 beh ka7 伊 e5 靈魂 chhoe7 轉來。差不多 ti7 祈禱開始11點鐘左右 e5 時，可憐  e5 老Sparrock e5 靈魂 kaN2-na2有倒轉來 a；上無伊 chit-ma2 看起來較 seng5 伊本人。伊 teh 痛心伊無法度活 kah hou7 人吊死。伊 teh 想，若是接受公平e5審判，然後 hou7 人吊死，an2-ne 良心上 ma7 較會得過。伊要求 Parson ai3 答應伊 ka7 麵粉廠拆掉 koh ka7屍體埋起來。伊死了後，in 完全照伊 e5 交代去做。」
「Eb Swan 隊長是8個將煙筒管敲掉 e5 人內底 e5 一個。當然，敲掉以後，chhun 落來 e5 就是枉死 e5 Lommedieu e5 骨頭仔。」
「Lin2 chia 囡仔應該看會出來，天理昭昭，世間內底暗蓋 e5罪惡雖然be7少，m7-koh 上尾 a 攏會 hou7 人發現。像這層謀殺案件，就是hou7 Indian cha5 人 kap 大風雪逼出來 e5。」
「我才 m7 相信這個故事 leh。」Lois 阿姑大聲講。
「為啥？Lois，」阮阿媽反問，「Eb Swan隊長是一個虔誠e5教徒，ma7 是一個值得咱尊敬 e5 人。」
「阿母！我看代誌並m7是an2-ne。我想伊是 kap Sparrock 做伙 lim siuN 濟酒，lim kah 醉茫茫。假使代誌真正發生 ti7 我 e5 面頭前，我 ma7 是 be7相信！我顛倒會想講我可能 teh 起笑，a-tah-ma3 khong3-ku3-li2!」
「E2!Lois，我若是你，我才 be7 hiah-nih8 鐵齒硬牙 leh，」阮阿媽講。「若是逐個攏像你，an2-ne  Cotton Mather e5 “Magnilly”故事算啥？」
「A2!」Sam 若像teh想啥代誌，憨神憨神坐 ti7 柴箍頂頭，目珠相對爐火hit爿，「這個世間上真真假假。阮阿公較早 bat 講過：『囡仔，lin2 若是 beh 過了較歡喜 e5,m7-thang ka7 真假分了 siuN 清楚。』這 ma7 是我e5生活哲學。」
Lois阿姑這個時陣當 teh 認真 teh 刺 phong3-se。
「囡仔，」Sam講，「lin2 有想 beh kah我落去地下室提一罐 leng3-gou3汁？」
阮當然有 toe3 伊落去，koh koaN7一 kha 籃仔，sin7 soa3 te2 一寡 leng3-gou3起來烘。
「囡仔，」Sam kek kah 足神祕 e5,hit 陣伊當 teh 吸 leng3-gou3 汁。「Lin2會使叫 Lois 阿姑 ka7 lin2講一寡 kah Ruth Sullivan 有關 e5 故事。」
「為啥？He是啥？」
「Ou2!Lin2 ai3去問伊。鬼仔古有 be7 少人無teh ka7 sint3au，m7-koh 真不幸，總是有一寡故事 hou7 人不得不信。Lin2 na7 想beh知影 Ruth Sullivan e5 故事，就去問 lin2 Lois 阿姑。」






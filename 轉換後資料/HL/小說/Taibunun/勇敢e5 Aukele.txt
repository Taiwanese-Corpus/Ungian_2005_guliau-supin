勇敢e5 Aukele
吳宗信
踏話頭（序言）
「Aukele神話故事」會使講是 Hawaii 上古老--e5一個民間故事。伊原本是發生ti7 Tahiti 群島e5神話故事，hou7早期 e5 移民 chah過來 Hawaii--e5。這個故事主要是 teh 講一個少年 e5 Hawaii 原住民，an2-choaN2 坐船，去走 chhoe7 新 e5 島嶼，雖然過程千辛萬苦，上尾仔 ma7 是克服困難，扑敗所有 e5 敵人，又 koh 娶著一個誠sui2 e5 尪姨做牽手。
這款故事逐四界攏有，m7-koh Aukele 神話內底有一寡傳說是kan-taN Polynesian 人才有--e5,親像講，當 Aukele 遭受危險e5時，定定teh ka7 伊警告 e5 鎮家神明 Lono，用鳥毛做--e5,會當保護 Aukele koh ka7 敵人變成火灰e5圍巾；幫助 Aukele 解救失蹤去 e5 兄哥 kap姪仔 e5「生命之水」，提供護身符 hou7 Aukele e5「偉大e5 Mo-o阿祖」等等，攏是誠特殊koh趣味。
來！今咱kap Aukele 做伙來去冒險。上好膽 e5 Aukele！上勇敢 e5 Aukele！
Vivian L. Thompson
十個兄哥kap麻煩 e5 Aukele
（十兄弟-----and麻煩）
Aukele 是族長 Iku e5 尾仔子。Iku m7-taN7 無疼惜伊另外10個子，chham 摸 to7 m7-bat ka7 in 摸過。M7-koh tui3 伊 e5 尾子Aukele 不但是疼命命假若寶--leh，而且 koh 答應 beh hou7  伊大漢 e5 時來接族長 e5 位。
因為Aukele in老父 siuNtheng3-seng7--伊，煞引起伊 e5 兄哥無歡喜 kap 忌妒。Kan-taN kap hit 個年紀上接近伊 e5 阿兄 Iku-lani 較ba7,較有參詳，較會做伙 chit。亦因為 an2-ne，伊其他 e5 兄哥就想盡辦法阻礙in兩人做伙鬥陣。其中 Aukele 上大漢e5兄哥 Kama-kahi 上怨chheh--伊，因為按照傳統應該是伊來繼承族長才著。
Kama-kahi 誠 gau5 欺負伊e5兄弟。伊 e5 脾氣足bai2,人 koh 生做雄 gai3-gai3,伊 e5 話無人kaN2 m7 聽。伊刁工安排一寡硬 tau2 e5 訓練課程，訓練 in an2-choaN2 相戰。將 in 兩人一組，分作 bok-seng-guh 、相ian2、射擊、武棍四組。伊家己 chiah kap 第二小弟一組，專門訓練做打碎人 e5 骨頭--e5 戰士----「碎骨師」。這種「碎骨師」是一種會當 ka7 人 e5 腳手打碎，koh ka7 人 gia5 懸將龍骨 teN7 hou7 碎 kou5-kou5 e5 人。
Aukele 為著beh hou7 伊 e5 兄哥接受--伊，做 kah 足拚勢--e5,M7-koh Kama-kahi ma7 是無 beh chhap--伊。伊 bat chhoa7 所有 e5 小弟去參加全島 e5 冠軍賽，就是無 beh hou7 Aukele 去。根據傳統，這個比賽差不多 ai3 進行一冬左右。
昨昏，Aukele 看著10個兄哥講話 hiah-nih8 hiau5-pai e5 款勢就知影in這擺是扑贏倒轉來--a。雖然伊無受著疼痛，伊 ma7 走去 ka7 in 歡迎。自 in 轉來到今，已經聽足濟 in an2-choaN2 kap Kauai 島 e5 勇士車拚，an2-choaN2 kap Oahu 島 e5 三戰士抑是 Maui 島上 e5 射擊手 e5精彩比賽。
今仔日 Aukele 猶原誠失望，因為伊所有 e5 兄哥攏 ti7 斷崖頂teh sng2 射擊，共款無人 beh chhap--伊。伊心內足希望會當kap in做伙 sng2,所以 hou7 人拒絕 ma7 無怨嘆。伊 chit-ma2 已經是一個少年家--a，生做不只仔懸 koh 緣投。M7-koh in hia e5 兄哥猶原 ka7 伊當做是一個 ai3 哭 ai3 toe3 路 e5 細漢小弟來看待。伊 e5 兄哥較會知影ti7 in 無 ti7-leh e5 一冬內。伊已經訓練出勇壯e5身體 kap 誠 gau5 相扑 e5 功夫，m7-taN7 有資格 thang kap in 做伙 chhit-tho5,甚至攏比 in 較厲害--a。問題是 beh an2-choaN2 hou7 in知影伊 e5 功夫---leh？----除非chhoe7 一個機會直接展 hou7 in 看！著！就an2-ne決定------
想到chia，伊隨時行去一粒大石頭 e5 邊--仔，輕輕鬆鬆就將這粒大石頭mouh--起-來。Koh tiam3 石頭邊--仔 giah8 出一支用甘蔗做 e5 kek，尾仔是用塗糊--起-來--e5。誠特別，伊 gia5 著這支戟來到競技場 e5 斷崖頂（後壁是海），恬恬企 teh 聽候，等到伊大兄Kama-kahi 射出伊 e5 kek，伊chiah toe3 後壁 tan3--出-去。
這支 kek 順順仔飛到運動場 e5 hit 爿面，落落 e5 所在比 in 兄哥 tan3--e5足足加有4尺遠。Kama-kahi 看著見笑轉受氣，大聲命令其他 e5 小弟採取行動。其中 hit 兩個專門學 bok-seng-guh e5 小弟隨時行向 Aukele 過來，Aukele 並無驚惶，ma7 是企 ti7 原位，面仔笑笑。
等 in peh 到斷崖頂面，行倚 Aukele e5 時，其中一個問講：「你kam2 知影阮若 teh sng2 e5 時，就 ai3 離阮較遠--leh」另外一個 toe3 leh講：「看起來 ai3 來 ka7 你教示才會使 chit！」這兩個 bok-seng-guh e5 兄哥看--起-來不止仔有信心 e5 款，一人一爿行向 Aukele 過來，一場激烈 e5 冤家tit beh 開始。
第一個兄哥用拳頭姆大力 cheng ui3 Aukele e5 牙槽，chhun7-pan7 beh hou7 Aukele e5 嘴齒落一半，結果會 an2-choaN2 你 kam2 知？當伊出手了後才發覺歸仙人已經hou7 Aukele 強 koh 有力 e5 手chang tiau5--leh，順手「Phiak8!」一聲 ka7 伊 tim3 tui3 海--nih8去，m7-taN7 發出足大 e5 聲音，koh ka7 海水噴 kah 足懸--e5。
「Ai2!好--ah！你這個chhiu2-chheng3小弟，m7-thang 無禮，看我 e5 厲害！」第2個兄哥喝 kah 足大聲 bok 向 Aukele 過--去，你想結果會 an2-choaN2？共款像第一個 an2-ne 飛 ti7 空中，摔 ui3 海--nih8落去。
兩個人歸身tam5 kou5-kou5,ui3 海--nih8 chong5轉來 ka7 Kama-kahi 報告所發生 e5 代誌。續--落-來 Kama-kahi 馬上派相 ian2 組 e5 小弟去chhoe7 Aukele，替 bok-seng-guh 組 e5 小弟報仇。
Aukele 嘴仔笑瞇瞇 teh 歡迎伊 e5 兄哥：「Lin2 beh來chhoe7 hit兩個 bok-seng-guh e5 兄哥，是m7?我來ka7 Lin2 tau2 chhoe7。」相 ian2組 e5 兄哥馬勢 to7 亦 be7 屈好勢，to7 去 hou7 gia5--起-來，一個續一個，hou7 伊 tan3 入去海--nih8。
無偌久 e5 時間，已經有8個兄哥相連續來 chhoe7 過伊--a，結果逐個攏是去 hou7 Aukele tan3 落去海--nih8,歸身軀 tam5-kou5-kou5,實在誠無面子，sia3-si2-sia3-cheng3。Kama-kahi 氣 kah phut-phut 跳，ka7 伊專門 teh 碎骨 e5 第二個小弟叫--過-來，兩人同齊去 chhoe7 Aukele 算數。
「你！」Kama-kahi 誠受氣大聲喝講：「Kam2 講一點仔 to無尊敬你 e5 兄哥？需要阮將你扑做兩爿，你才學會曉--是m7?」
「Oh！阿兄，我學著誠慢--neh！」Aukele應講：「M7-koh 若是我上大漢 e5 兄哥會當親身來教示我，he ma7 是足榮幸--e5。」
Kama-kahi e5 第二個小弟 an3 Aukele 衝--過-去，按算 beh ka7 Aukele e5 兩支手骨 at hou7 斷。Tng 當伊衝--出-去了後，伊才發覺歸仙人 kap 其他 e5 小弟共款已經飛 ti7 空中--a，續--落-來跋落去海--nih8-lo。
看著這個情形 Kama-kahi 已經擋 be7-tiau5--a，雄雄衝--過-去Aukele hit 爿，打算 beh 將伊 e5 手骨折斷。M7-koh 真不幸，伊 e5下場 kap 其他 e5 小弟一模一樣，「Phiak8!」一聲，歸仙人摔--落-去海--nih8。Ti7 in 眾小弟 e5 面頭前 ka7 面子 sia3 了了，滿面全豆花。
其他e5小弟看著這款情形，趕緊閃開，驚去搧著「風颱尾」。歸身軀tam5-kou5-kou5 e5 Kama-kahi peh 起來斷崖頂。非常憤怒，兩粒拳頭姆 gim7 tiau5-tiau5,掠 Aukele 金金看。
這時陣 Aukele 誠斟酌 teh 注意 in 兄哥 e5 動作。
Kama-kahi 奸臣仔笑講：「雖然阮猶原無啥相信你 e5 腳手，m7-koh ti7 阮無 ti7-leh e5 時陣，你真正進步了足濟，有資格 thang 誠做阮組織 e5 一分子--a。兄弟代無應該 an2-ne 冤家才著。咱轉來厝--nih8 kap 我，阮後生至聖做伙食暗頓好--無？
Aukele e5 面容做--一個春風光生起來，伊 e5 願望總算 beh 成真--a。Kama-kahi 已經接受伊--a！「好！」伊誠歡喜回答。
轉到厝--nih8,當beh 行入去飯廳 e5 時陣，Kama-kahi 直接行 ui3塗腳中央 e5 一粒大石頭過--去。「真失禮，我 e5 小弟，」伊講：「Ti7 咱 beh 開始食暗頓進前，ai3 先祭拜咱 e5 Aumakua，伊攏是 ti7 起海漲 e5 時陣 chiah 來--e5。你 kam2 會當 ka7 我鬥相 kang7一下？」伊 e5 意思 to7 是 ai3 Aukele 替伊 kah 這粒大石頭徙走。
Aukele一句話 to 無講，馬上過去 ka7 幫忙。Tng 當伊 ka7 這粒大石頭 gia5 徙開 e5 時，伊看著下腳一片烏 ma3-ma3 e5 深洞，那地獄--leh。Ti7 伊 beh 行倒退進前，Kama-kahi 突然出拳向伊 e5 kha-chiah- phiaN cheng落去，害伊歸仙人栽落去這個無底深坑--nih8。
An3 頂懸傳--落-來 e5 kan-taN 是 Kama-kahi teh 奸臣笑 e5 回聲--爾爾。Kama-kahi e5 聲那 teh 喝：「偉大 e5 mo5-o阿祖！」有孝你 e5牲禮來--loh！」
偉大 e5 Mo-o阿祖（Great Mo-o女人）
Tng 當 Aukele 精神了後，伊掠準家己已經青瞑--a。Ti7 這個洞內暗眠茫 sa，一屑仔光線 to 無，伊 ka7 手伸 kah 直直，沿路行沿路摸，想講看會當摸著壁--無，m7-koh 甚mih to sa 無。除了遠遠傳過--來 liam-mih 大 liam-mih 細 e5 海湧聲以外，會使講是恬chih-chih，一屑仔聲音 to 無。
時間 ti7 無奈等待死亡當中一分一秒經過，除了吵chak e5 海湧聲以外忽然間有一陣一陣誠細 e5 喝咻聲傳過--來，Aukele 有淡薄仔驚疑，ma7 帶來一屑仔希望，che m7 是 an3 海--nih8來--e5,是 ui3頂懸 e5 空口亦就是 Kama-kahi 厝--nih8傳來---e5。「Au---ke---le！Au---ke---le！」
有人 teh 叫伊 e5 名，Aukele 斟酌聽出 he m7 是 Kama-kahi e5聲----Kama-kahi e5 聲無 chiah 幼---是伊上細漢 e5 兄哥 Iku-lani e5 聲。這個聲音又 koh 傳過--來-a。「Au---ke---le？」這個聲音聽起來若像真驚惶 e5 款，m7是誠自在。「你---kam2---有---聽---見？」
「Ae！Iku，有--lah！你較緊講--lah！」
「詳細聽---Mo-o 是咱阿祖！Ka7 伊講 tuchiah2 發生 e5 一切，凡勢阿祖會放你一條命--ou3!」
「多謝你，Iku-lani！」續--落-來著是靜靜 e5 期待，期待中伊發覺 an3 海--nih8 傳來 e5 聲已經改變--a。Hih8 咻叫e5海湧聲拚命 teh chhia-poah8-peng2--a，會記得 Kama-kahi bat 講--過，若是海湧變大就是Mo-o beh來來a。Aukele足斟酌teh聽，聽著一陣phi-phi-pha7-pha7 e5聲音，一直無停傳過--來，而且那來那倚近，那來那大聲。這種聲音若像是一尾大隻蛇 ti7 塗腳趖 e5 聲音共款，聽著會 hou7 人起雞母皮。這個聲音愈來愈近--loh，Aukele 突然間感覺著一陣燒 lo7 e5 空氣向伊衝過來，即時 ka7 伊歸仙人 gia5 懸懸，ti7半空中 haiN3 來 haiN3 去，假若 beh ka7 伊 hiat 落去海--nih8。
「等--一-下，偉大 e5 Mo-o阿祖！」Aukele 大聲哮大聲哭，可惜伊 e5 哮聲煞hou7 phin-phin-phiang3-phiang3 e5海湧聲kham3 tiau5--leh。空口若像有看著一屑仔光線，這個光線愈來愈強，Mo-o ka7 Aukele 掠來到一個會當看著海--nih8 e5 石洞內面，扑算 beh ti7 chia ka7 伊食掉。
「等一下，偉大 e5 Mo-o 阿祖！」Aukele koh 再哀求：「我是你 e5 孫仔！你 m7-thang 食我。」
這個時陣 Mo-o e5 手蹄隨時放開，Aukele 煞落落去歸個攏是石頭 e5 塗腳，若像 hou7人bok 著共款，歸個人 kiong7-beh 暈去。等伊頭 gia5 起來，才看著這個掠伊 e5 怪物 e5 面目---一叢足大phiang7 e5身軀，大大粒 e5 頭殼 koh 闊闊 e5 嘴，嘴齒尖尖利利，目珠皮 koh 垂垂，頭毛若像 phong3 紗衫--leh，尾仔溜溜，實在無su3配，足歹看--e5。
「當然是真--e5,」Aukele 回答伊：「我叫做 Aukele，是 Iku kah Kapapa e5 尾仔子，Lono e5 孫仔；亦就是你 Mo-o 阿祖 e5 kan仔孫--lah！」
「你是an2-choaN2 khah 會來 chia--leh？」
「是阮大兄 Kama-kahi ka7 我害--e5。」
Mo-o e5 面容看起來無啥歡喜 teh tim3 頭。「原來就是伊！」Mo-o 誠受氣 teh 喝：「若是伊，我會 ka7 拆食落腹；若你我才 m7甘--leh！我 e5 乖孫，行！咱做伙來 ka7 伊教示。Lin2 兄哥 Kama-kahi 有計畫 beh 坐 Canoe 去走 chhoe7 新 e5 島嶼，in 發現兩個，第一個叫做日升之島，有較細，m7-koh 誠 sui2,島上出產誠濟甘蔗、弓蕉、椰子 kap 麵包樹，ma7 有清氣 e5 細條溪仔。Toa3 ti7 島上 e5 人生活攏誠滿意 kap 快樂，m7-ku2 Kama-kahi kam2 會滿意？答案當然是 be7,伊會 koh 去走 chhoe7 較大，較 sui2 較chhia-iaN7，會當 hou7 伊展威風 e5 島嶼。第二個島嶼 ma7 是足sui2--e5,山，懸kah會當tu2著天頂，共款島上有誠濟食 be7 完 e5 果子 kap清氣水。不而過 toa3 hia e5 人猶原食 be7 飽。」
「為sim2-mih an2-ne--leh？阿祖！」
Mo-o e5鼻仔 chhng2--一下，繼續講：「因為toa3 hia e5 人攏是奴隸，受女族長 Namaka e5 管理，Namaka 攏 hou7 in「三頓前，兩頓後」e5 虐待，食 ma7 食 be7 飽，枵 ma7 枵 be7 死。Lin2 阿兄 ma7 會變成奴隸---若是 in 攏無死--去。」
「An2-ne 咱 ai3 想辦法ka7 in 解救！」Aukele 忍 be7-tiau5 喝出聲。「阿祖！你chiah-nih8 gau5!你絕對知影 beh an2-choaN2 救 in！」
Mo-o本誠垂垂 e5 目珠皮煞展 kah 開開開：「In 對待你 hiah bai2,你猶原 beh 救 in？」
「人講，扑虎掠賊亦著親兄弟」Aukele 回答講：「而且 Iku阿兄 kap 其他 e5 人無 siang5。」
「好！若是an2-ne，誠好，Aukele。我會賜 hou7 你解救 in e5 力量-----假使 in 若肯聽你 e5 苦勸，in 著有救。假使 in 鐵齒 m7 聽，in 一定會遭受不幸！葫蘆 ka7 我提--過-來！」
Ti7 石洞壁--nih e5 架仔頂囥一腳有蓋 e5 葫蘆，Aukele 行--過-去勻勻仔 ka7 提--落-來。
「Ka7 ti7 內底看--著 e5 物件提出來！」內底有四項物件：用柴做 e5 細仙尪--仔一仙，青樹仔葉一 mi7,鳥毛做 e5 圍巾一條 kap 利刀一支。
「這是我 e5 護身符，」Mo-o 解說講：「這個柴尪--仔是 lin2兜 e5 鎮家神明---Lono。伊會 ti7 你危險 e5 時陣警告你，教你 an2-choaN2避險。這 mi7 青葉仔會當止枵止嘴礁。圍巾會保護你 be7 hou7 火燒--著，若是 ka7 搖振動會hou7敵人變成火灰。這支刀是一支誠神奇 e5刀仔，時機若到你就知影 an2-choaN2 使用。」
Aukele 誠細膩 ka7 chia-e5 護身符囥轉去葫蘆內底，然後 koh用葫蘆 e5 罐塞仔 ka7 塞起來。「多謝你，阿祖！你 kam2 會當 hou7 我知影女族長 Namaka 到底是啥款 e5 人？」
Mo-o tim3 頭應好：「伊是一個尪姨，非常厲害；一日24點鐘攏 hou7 守衛保護 tiau5-tiau5。其中兩個 Kupua 若像變形蟲共款，liam-mih 變老鼠，liam-mih 變 sin7 蟲仔。另外4個兄弟會當變成鳥仔。Iau2 koh 有一隻足兇惡 e5 狗仔 Moela，kap 一隻誠歹 e5 鳥仔Halulu。有一件代誌你一定 ai3 記 hou7 tiau5,就是 beh 接近 in e5 時，ai3 寬寬仔來，m7-thang 生狂，若無，你根本 to 無機會 thang 使用我 hou7 你 e5 護身符--a。」
「我知，阿祖！」Aukele 應講。
「Chit-ma2 我就將你送轉去頂頭，」Mo-o 講：「趕緊去 chhoe7 lin2 阿兄 Kama-kahi，苦勸 in 較緊走，若無，in 攏穩死--e5。」
Mo-o e5 頭 le5-le5,身軀小可chhih-chhih，手蹄放開，「Hai5--sioh！」一聲，Aukele 感覺歸仙人 hou7 gia5 懸，一 tah-mi 仔，已經來到斷崖邊--仔。Ti7 斷崖下腳兇 sa3-sa3 e5 海湧亦是一陣一陣攏無歇睏過。Mo-o ti7 這個時陣若是放手，伊絕對會「一命烏呼哀哉」。Mo-o 上尾仔 ka7 伊囥 ti7 較下腳 e5 一條小路仔頂頭。Aukele手 giah8 葫蘆，沿著這條小路小心向斷崖頂 peh 起--lih，斷崖下腳風景生做啥款，伊 chham 看 to m7-kaN2 看。Peh kah 會當看著 in 厝 kah Kama-kahi e5 厝 e5 時，伊 chiah 向 iau2 企 ti7 石頭頂 e5 Mo-o iat8 手，就向厝--nih8 行轉去--a。
伊 e5 父母 kah 上細漢 e5 兄哥 Iku-lani 看著伊平安轉--來，非常歡喜。M7-koh Kama-kahi 就 m7是an2-ne。伊馬上召集所有 e5 小弟並且命令講：「因為咱無法度除掉這個 ai3 惹麻煩 e5 m7成囡仔，咱ai3 相 kap 做伙來起造一隻大隻船，來去走 chhoe7 新 e5 家園，離開Aukele。」
Kama-kahi 叫來伊 e5 Kahuna 替伊祈禱作法。若無經過 Kahuna祈禱作法e5程序，無人會使起造海--nih8 駛 e5 船隻。伊 chhoa7伊 e5 小弟 kap Kahuna 向山--nih8 出產洋杉 e5 樹林行起--lih。伊9個小弟全部攏足用心乖乖仔 toe3 伊去。
過幾落日後，伊所有 e5 兄哥攏無轉來。Aukele 想著 in 阿祖ka7 伊警告過 e5 代誌，緊行去樹林 chhoe7 in。為著無 beh hou7 伊 e5 兄哥知影有神奇 e5 護身符，ti7 beh 離開進前伊 ka7 葫蘆藏 ti7 一個誠秘密 e5 所在。
伊 chhoe7 歸日，chham 一點影跡 ma7 無看見，mai3 講是剉柴聲。Tng 當日頭 beh 落山 e5 時，伊感覺腹肚誠枵，煞來想起藏 ti7 厝--nih8 e5 hit-mi7 青樹葉仔。其實 chit-ma2 想 che ma7 是無 saN2 khah-choah8,伊只好做一個陷阱，掠著兩隻鳥仔準備 beh 烘來食暗頓。誠緊，hou7 人鼻著會枵 cho e5 芳味已經芳 kah 歸山區滿四界，hou7 Aukele e5嘴瀾直直垂。
當Aukele aN3 落去 beh ka7 鳥仔pa掠起來食 e5 時，樹林內雄雄衝出伊 chhoe7 歸日 chhoe7 攏無e5兄哥，當然 chhoa7 e5是 Kama-kahi。「Lin2逐個看！」「咱這個 m7 成囡仔e5小弟已經 ka7 咱 e5 暗頓款好勢--a！實在足感心--e5!」Kama-kahi 伊 to7 伸手 ka7 鳥仔 pa an3 烘架頂 sa 去，分 hou7 其他 e5 小弟，伊講：「Ah 咱 chit-ma2 需要--e5 to7是水--爾爾，Aukele 會替咱去 koaN7。咱來 e5 ，kam2 m7 是有經過一個水池仔空？Hit 個水池仔若像有一粒大 koh 烏 e5 石頭塞 ti7 入口e5 所在。來！Aukele，我 e5 乖小弟，ka7 che te2 hou7 tiN7！」
你想看mai7--leh，beh an2-choaN2 向10個人抗議--leh？Aukele 只好乖乖仔手提 hit 個 beh te2 水 e5 葫蘆，行向 in 講 e5 所在。伊發覺in 所講 e5 石頭就 chhai7 ti7 頭前。雖然光線 m7 是kai3 清楚，順著空嘴落去會當看著一個細空 e5 石洞，ma7 聽會著內底有水 teh 滴 kap細支樹枝「Piak8」一下斷去 e5 聲音。Aukele感覺頭殼有 lio5 仔頭眩，掠準Kama-kahi會出現ti7伊e5後壁，m7-koh樹林ma7 共款恬chih-chih，無動靜。日頭已經落山，變 kah 暗眠茫 sa，伊 e5 腳手ai3 較緊---lah，be7 使 koh 拖沙落去。
伊勻勻仔行落去這個誠細空 e5 石洞。Ui3 石頭縫 siap 出來 e5泉水 hiah-nih8 仔冰涼。Aukele 先將 te2 ti7 葫蘆內 e5 水 lim hou7 了，才將這個葫蘆下 ti7 泉水 e5 下腳。Tng 當水 te2 kah beh tiN7 e5 時陣，突然感覺若像有甚 mih 物件 ti7 伊 e5 頭殼頂，伊擔頭一看，看著Kama-kahi e5 奸臣仔面，掠伊金金相。笑笑仔講：「Lim 較濟leh！我可愛 e5 小弟，所有 e5 水攏 hou7 你 lim！」
Kama-kahi e5 奸臣仔面容消失--loh。Hit 粒烏石頭 hou7 人徙去塞 tiam3 水空 e5 入口，ka7 chhun--e5 e5 一屑仔光線 ma7 截 tiau5--leh。然後 Aukele 假若奴隸共款，koh 再一遍 kap 烏暗鬥陣，chhun 落--來陪伴伊--e5,kan-taN 是水滴聲--nia7-nia7。
 
Canoe之旅（A Canoe Sails）
Aukele pe5起 lih 水空口幾落 kai3,想 beh ka7 ti7 空口 e5 大石頭徙開。M7-koh 這粒石頭猶原「穩如泰山」，一屑仔 to 無振動，伊 ti7水空內底跋倒幾落擺，想 beh 看 kam2 有其他 e5 出口無，結果 chhoe7攏無。伊路尾試用喝咻 e5 方式。M7-koh kam2 有效？除了伊 e5 兄哥會當聽見以外，今根本 to 無人 ti7 附近，kam2 講伊 iau2 向望 in 兄哥會 ka7 鬥相kang7--neh？這是無可能 e5 代誌。
Aukele 利用逐工透早 kah 暗頭仔鳥叫聲來算日子，一日過去---兩日---3日---4日---一個人 kan-taN 靠水生活會當擋外久--leh？伊想 koh 無偌久就會知影--落，伊想kah chia 感覺足鬱卒--e5-----6日、7日、到 kah 第8工 e5 時，伊就因為人 siuN 過虛弱，無法度 koh 知影到底是早起也是暗時--loh。
雄雄一道金光出現 ti7 伊 e5 頭殼頂，Aukele 擔頭一看，發覺擋 ti7入口 e5 大石頭當 teh 振動，ti7 空口出現 e5 是面憂面結 e5 細漢兄哥Iku-lani。
「Ouh！我 e5 小弟，感謝 Lono，好佳哉我 chhoe7 著你--a！」Iku-lani一面哭一面講：
「謝天謝地。」Aukele足細聲 ngau7-ngau7 唸。
Ti7 Iku-lani e5 幫忙下，伊慢慢仔出去空口，人thiam2 kah 仆ti7大石頭頂面。
「我應該koh較早來--leh。」Iku-lani解說講：「M7-koh Kama-kahi一直叫阮起造 hit 隻大隻 Canoe，時間縛 tiau5-tiau5,實在無法度較早來。Chit-ma2 已經完成--a。明仔再阮就 beh出帆--a。」
「明仔再？」Aukele 聽著雄雄煞哭出來：「我一定 ai3 kap lin2做伙去！」
「小弟。你 be7 使chit！」Iku-lani 講：「像你chit-ma2這款形，kam2會堪得？身體 hiah-nih8 軟弱，koh 想 beh 坐 hiah-nih8 遠 e5 船？」我看你是 teh 起痟--a！」
「Ka7 我 chhoa7 轉去厝--nih8,」Aukele 講：「厝--nih8有藏這寡 Mo-o 阿祖 hou7 我e5物件，會當恢復我 e5 體力。」
「M7-ku2小弟---」Iku-lani 小可躊躇 koh 一點仔歹勢講 e5 款。「Kama-kahi 無可能會 hou7 你 kap 阮做伙去--lah！」其實這 kai3 出海上主要 e5 目的就是 beh 閃避你。」
「我一定 ai3 去，」Aukele 誠堅持：「若無，lin2 攏會死 tiam3海--nih8,ma7 無親情朋友會去 ka7 lin2 收埋。」
Iku-lani 笑笑：「你kam2 be7記 chit，阮是 an2-choaN2 hou7 Kama-kahi訓練出來 e5 腳手？免驚，阮有才調保護阮家己--lah！」
「M7-koh 法術方面，lin2 就無法度--a！」Aukele講：「Kan-taN阮有法渡。」
Iku-lani 聽了，心頭糟糟，感覺誠煩惱：「Ah！我有辦法 thang hou7 你去--a，咱 e5 姪仔「至聖是大兄 Kama-kahi 上疼 e5 後生，伊 e5要求 in 老父絕對會答應。凡勢---- ti7 明仔再日頭 beh 落山 beh 出帆e5時時陣，我會盡量去安排。」
「感謝，Iku-lani！你 kam2 會使扶我轉--去厝--nih8----」
Tng 當 Aukele 伊 e5 父母提起這層代誌時，in ma7 是無贊成：「你khah會使an2-ne想--leh？」in 老母沿路行沿路chhih8-chhng2講：「你ma7知影 Kama-kahi 就是teh等待這個機會 thang 閃避你！Ti7 厝--nih8 有 lin2 老父 aN5 你，保護你，ti7 別位 siang2 會當 hou7 你倚靠--leh？Lin2 老父真正煩惱恐驚會失去伊上疼惜 e5 子！你kam2知？」
「若是我無去，阿爸可能會失去10個子，」Aukele 面仔憂憂應講：「Mo-o 阿祖早就料算著這層代誌--a！」
「甚mih意思？」in老父teh問。
「Mo-o 阿祖早就算準阮兄哥全部會 ti7 這 kai3 出海 khiau 去。我一個人 to7 會使解救in全部---假使我若使用阿祖e5護身符來幫助in。」
In老父越頭tui3 in老母講：「若an2-ne，無人會比he koh較安全e5 保護--a！」上尾仔伊koh開嘴講：「咱一定ai3 hou7 Aukele 去，chiah會使 chit。」
Ti7日頭beh落山e5時，Aukele 來到港口。伊a7蘆藏oat3?頷頸 e5 網仔袋內面。
Kama-kahi ti7-leh 監督貨物裝起 lih 船頂 e5 時，刁工假無看著伊。過一tah-mi 仔突然間伊若像看著鬼共款大聲喝講：「你？」
「我是來ka7 lin2相送--e5,阿兄！」Aukele接 teh 講。
「誠感謝你，m7 免你來操煩！」Kama-kahi 半 khau 洗，半假仙 teh 講：「離阮較遠--leh。」
Aukele 人倒退一步，恬恬仔看 in 搬貨落去船--nih8。無一tah久仔，Kama-kahi e5 囡仔「至聖」跳上船頂坐 ti7 一座平台頂懸，Iku-lani toe3 後壁，手 gia5 一支划船用 e5 大支竹ko，伊ka7 Aukele 使一個目尾，一句話 to 無講。Aukele 看著 Iku-lani 將 hit 支竹ko囥ti7 船 e5 甲板頂，行過去 kap「至聖」坐做伙，雖然 in 兩人 teh 講話，m7-koh 目珠一直掠 Aukele 金金看。
過無外久「至聖」行到平台 e5 邊--仔，ka7 Aukele iat8 一下手講：「Aukele！起來船--nih8,我 ai3 你做伙來去！」
Kama-kahi人誠受氣講：「Be7 使chit！」m7-koh「至聖」嘴仔笑笑ka7 in爸--a講：「爸--a！你會照我 e5 願望houN7？若無少年家仔陪我 chhit-tho5,這 choa7 路一定足無聊--e5。」
雖然面腔青sun2-sun2,氣phut-phut，Kama-kahi ma7是勉強 tim3 頭講好。Aukele 趕緊 pe5 入去船艙內，恐驚Kama-kahi 臨時 koh 變掛。
鐵齒銅牙槽（Disaster Thresatens）
日頭赤焰焰，逐個曝kah皮膚那火teh燒--leh，嘴唇礁khok-khok，目珠窟仔足酸痛。Aukele 目珠若像一條線共款teh看日頭，除了一片白茫茫闊 bong2-bong2 e5 海洋以外，甚 mih to攏無看見。
Ti7海上已經4個月--a----ti7 這個時間內，不時出現 e5 強風已經ka7 in e5 船 sak 離開本誠beh行e5路線，聽候較無風雨 e5 時，in 發覺 in已經 chhoe7 無原路--a，ti7 海--nih8 四界漂流，雖然逐個攏成扑拚teh 划船，m7-koh 伊所看著--e5,除了海洋以外 ma7 是海洋。
現此時食 e5 物件 kap lim e5 水已經 kiong7-beh 用完--a。一寡年紀較大 e5 兄哥，因為腹肚枵koh嘴礁，逐個是憂頭結面，脾氣是一個比一個較大。逐個變 kah san2-pi-pa，koh 憨神憨神，看起來無啥元氣。Kan-taN Aukele，Iku-lani kap「至聖」三個人猶原勇身勇身，活 leng3-leng3,若像三隻猛虎--leh！
Kama-kahi ka7 逐個講著未來可能悲觀 e5 結果時，目珠順續相tui3 Aukele 去：
「攏是你！攏是你帶來 e5 衰尾運！來將伊 tan3 落去海--nih8 飼鯊魚！凡勢 an2-ne 咱就會出運--a」
兩個專門teh相 ian2 e5 兄哥跳 an3 Aukele hit爿過。準備 beh 執行 in 大兄 e5 命令。
「Be7使chit！」「至聖」幼koh懸 e5 聲音誠緊張to7爆出來：「爸--a！你m7-thang an2-ne 做！」Aukele 阿叔伊會當救咱 e5 命！伊有這 mi7 再生葉--仔，你看阮三個就是靠這 mi7 葉仔，才有法度ka7身體顧 kah chiah 好。」
Kama-kahi面chhiuN足bai2--e5,而且 koh 無相信 in 後生講e5話，m7-koh 證據現現 ti7 眼前，無信 ma7 是 be7 使 chit-------伊兩個上細漢 e5 小弟 kap 伊 e5 後生身體猶原是 hiah-nih8 勇健，ah 其他 e5 人m7-taN7 虛弱 koh 消 san2 落肉。
Aukele 續 leh講：「這是真--e5,大兄！你會當試食看 mai7--leh。」伊 ka7 藏 ti7 葫蘆內 e5 再生樹葉提出來hou7 Kama-kahi。
Kama-kahi 雖然懷疑，ma7 是將這 mi7 樹葉提kah嘴唇邊，突然間，伊 e5 氣色恢復正常，四肢 ma7 變做加誠有力，伊誠細膩將這mi7 葉仔提 hou7 teh 划船 e5 小弟。to7 an2-ne 一個續一個，所有e5人攏有食著--a，Aukele ka這 mi7 樹葉仔下轉去葫蘆--nih8。當然，chit-ma2 to7無人 beh ka7 Aukele tan3 落去海--nih-a！
Hit 暝，當 Aukele 倒落去 beh 睏 e5 時，Lono an3 葫蘆內輕聲kah伊講話，Aukele 足斟酌聽，聽看 Lono teh 交代伊啥代誌。
隔日早起 Aukele 宣布講：「阿兄，ka7 你報告好消息！明仔再透早咱就會使看著「Holani 日升之島」--a。Ti7 hia 咱會當發現食be7完 e5 物件 koh lim be7 了 e5 清氣水。」
Kama-kahi 無啥相信看 an3 teh hoaN7 盤駛船 e5 小弟，這個小弟肩 kah 頭 shrug 一下講：「我 m7 知 neh？咱 ai3 等看 mai7--leh？」
Hit 個暗頭仔，差不多天色 beh 變烏，in 只有 ka7 船錠 tan3 落海--nih，所有 e5人攏去歇睏--a。等到隔日透早，地平線 hou7 taN5 beh浮出來 e5 日頭照 kah 金光 chhiang7-chhiang7 滾，瑞氣千條，「Holani日升之島」就 an2-ne 出現 ti7 逐個面頭前。Ti7 beh 倚近這個島嶼時，in 發覺這個島嶼雖然無大，m7-koh 若像kai3 sui2 e5 款，有清氣 e5 沙埔，清幽 e5 竹棚仔，懸 koh 青 e5 椰子樹 kap 滿四界 e5 麵包樹。Chia-e5人不止仔有人情味，誠好心 ka7 in 報 to2 位才chhoe7 有清涼 e5 泉水。
相連續4暝4日e5時間，chia-e5 兄弟 kah「至聖」全部留 tiam3島上享受美滿快樂 e5 人生。
M7-ku2 日子一e5久，Kama-kahi 就開始無耐性--a。「出帆e5時陣到--loh！」伊命令講。
「為甚mih？」其中一個小弟 teh 問。「咱kam2有法度 koh chhoe7著比 chia 較好較 sui2 e5 所在--是m7?」
Kama-kahi 面色誠歹看：「Kam2 講你 kan-ta 想 beh toa3 這粒“大石頭”頂頭做老大--nia5?Koh 有足濟島嶼值得咱去，he 才是真正e5 考驗！若是 chhoe7 著 hit 款 e5 島嶼，咱就會留落--來--a！」
「像 an2-ne e5 島嶼是 ti7 西爿面，」Aukele 講：「Halani 日落之島。伊有你 beh ai3 e5 挑戰。這個島嶼是 hou7 一個尪姨，亦就是女族長 Namaka teh 掌管。Ti7 島--nih8 所有 e5 人攏是伊e5奴隸，我想che 就是你beh ai3 e5 考驗-----自 chhoe7 死路。」
「你 tang 時變做一個相命仙仔？M7 成囡仔！」Kama-kahi 笑笑 teh 講：「假使真正有這款 e5 尪姨，我一定 beh chhoe7 著伊 kap 伊相拚，看 siang2 較厲害！緊去準備水 kap 食物！明仔再透早咱就出發！」
誠焰 e5 日頭，hou7 人目珠 thi3 be7 開 e5 金光，時間 ti7 有時大風湧有時恬 chih-chih e5 海--nih8 經過，水 kah 食物誠緊就用了--a，kan-taN 靠 Aukele e5 再生葉仔來維持生命。有一個暗暝 Lono an3 葫蘆內輕聲 teh ka7 Aukele 伊吩咐---隔轉日早起，Aukele 又 koh 宣布一寡代誌。
「今仔日當日頭落山 e5 時，咱會看著“Halani 日落之島”，山 e5 頂面會當 thang3 kah 天頂 e5 星--nih8。」
Kama-kahi 共款越頭看 tui3 負責 hoaN7 盤 e5 小弟，這個小弟肩kah 頭共款 shrug 一個：「伊頂 kai3 算了誠準--neh？大兄！」
突然間，大風全--停-去，這隻帆船開始失去控制，四界漂流，Kama-kahi 命令所有 e5 人同齊ko3船，雖然逐個 teh ko3 ma7 是無看見任何影跡。日頭漸漸續 an3 西爿 e5 地平線落--去-loh！Kama-kahi用 khau 洗 e5 口氣講：「Hng2!“天才” e5 小弟，koh 來--leh？」
Aukele 手 gia5 懸懸，一面ki2,一面大聲喝講：「Ti7-hia！Ti7-hia--leh！」
雖然 hou7 白雲chah8 tiau5-leh，ma7 是會當看 kah 清清楚楚，he是一粒誠 sui2 e5島嶼，而且頂懸 e5 山頭真正連 kah 天頂 e5 星。
「Chit-ma2 koh 來是上危險 e5 時陣。」Aukele警告講：「阿兄，若是暫時 hou7 我來接管，我會當解救逐個，hou7 逐個脫離危險。」
聽著 chia-e5 話，Kama-kahi 誠無歡喜，馬上嚷 kah 若像狗 lah吠leh:「Koh be7-su 比你 e5 兄哥較勇，較 gau5,較厲害---hou7?」
Aukele一直搖頭否認：「Che kap 勇敢、勇壯亦是 gau5,一點仔關係 to7 無，阿兄！」只是因為這個 Namaka 尪姨實在足厲害--e5。Kan-taN 我有法度 thang 對付伊--nia5!」
「好--a！」Kama-kahi 那起痟--e5 teh喝：「你若是 hiah-nih8厲害，為甚mih 你無 ai3 家己起造一隻 Canoe，去 chhoe7 這個尪姨相拚--leh？這隻船是自開始就是我 teh hoaN7--e5,以後 ma7 是！」
「請聽我講一句你無合意 e5 話，阿兄！」Aukele 繼續講：「這個尪姨會派四隻化身做鳥仔 e5 Kupua 來迎接你。這個時陣，阿兄你ai3 ka7 in講：咱是為著和平來--e5 ai3 知影你 e5 生命，lin2 子 e5 生命kap 咱所有兄弟 e5 生命攏 ti7 伊 e5 手頭--nih8。」
Kama-kahi 頭一下越，就離開--a，一點仔 to7 無lah sin3-tau2 Aukele 講 e5 話。
當帆船駛倚這個島e5時，正實有4隻生著誠sui2 e5 鳥仔---一隻白色--e5,一隻 phu2 色--e5,一隻塗色--e5,一隻青色--e5----飛來迎接 in，in ti7船頂 seh8 幾若 lian3 圓箍仔，才歇落去平台頂面。
Hit 隻白色 e5 鳥發出人聲講：「Lin2 來 Halani 日升之島是 beh創啥？」
Kama-kahi 刁工 ka7 Aukele 使 一個目尾，應講：「來相扑--e5!」
這4隻鳥仔聽著這句話，並無應聲，隨時to7「Phi-phi-phiak-phiak」趕緊飛走。Aukele 知影代誌大條，哭kah誠傷心，ma7誠絕望。
一步一步踏入死亡e5界線
（Death Comes Stalking)
Aukele手提葫蘆，緊衝去平台e5邊--a。
「跳！」Aukele tui3 Iku-lani kap「至聖」大聲喝。
「擋--leh，be7使chit！」Kama-kahi 命令講。
Aukele 已經跳落去海--nih8,開始泅離開帆船，伊知影伊上細漢 e5 兄哥絕對 m7 敢違背 Kama-kahi e5 命令。
當伊看著海墘有一個婦人人 teh 搖一支用鳥毛做e5旗仔時，突然間一陣金光，hou7 伊 e5 目珠 thi3 攏 be7 開。續落--來 Aukele 遠遠看見 Kama-kahi hit 隻帆船 teh 著火，m7-taN7 teh 出煙，火koh著kah 足焰。
Ti7 伊 iau2 be7 泅到海墘 e5 時，hit 隻帆船，伊 e5 10個兄哥 kap 伊 e5 姪仔---全部攏已經消失 ti7 海--nih8 loh。
「我可憐 e5 兄弟，lin2 竟然葬身海底，連 hou7 人收屍 e5 機會 to7無！Aukele 沿路哭沿路唸。因為人足 thiam2,煞來倒 tiam3 路邊睏去，m7-koh 手猶是 ka7 葫蘆挾 tiau5-tiau5。過無偌久，伊去 hou7 狗吠聲 kap chi-chi-chak8-chak8 e5 講話聲吵精神。
「Aukele，精神--ouh！死亡已經漸漸逼近--loh！」
Aukele 人坐起來。目珠四界看，m7-ku2 chham一隻蝴蠅蚊仔 to無看見。伊雄雄想著 che 應該是 an3 葫蘆內出來 e5 Lono e5 聲。
「Lono 祖！你 kam2 會使ka7我講beh an2-choaN2才好？」Aukele講。
Lono應講：「女族長 Namaka 已經派兩個 Kupua 來 beh thai5你，這兩個 Kuapua 是 sin7 蟲仔 kap 老鼠仔姐，你會使直接叫 in e5名，in 若著驚就會企 toa3 你這爿，ka7 你鬥相共。」
無偌久這兩個 Kupua 出現ti7沙埔頂頭，一個頭seng5 sin7蟲仔，這個seng5鳥鼠仔，Aukele 人企起身來行向in兩位：
「Lin2兩個姑娘仔請！Sin7蟲仔姐！鳥鼠仔姐！」
兩個姑娘仔一時面仔青sun2-sun2,若像足驚惶e5款：這個phiau-phiat e5少年家那會知影阮 e5 名？知影 Kupua e5 能力！伊應該 ma7 是 Kupua 才著！Siang2會知影伊有偌厲害--leh？寧可 kap 伊做朋友，m7-thang kap 伊作對才好。
「歡迎！歡迎！To2 位來 e5 生份人客，」sin7蟲仔姐講話：「是甚 mih 風 ka7 你搧來『Halani 日落之島』--neh？」
「我是為著追求和平來--e5。」Aukele 回答：「Ti7 離 chia 足遠 e5「天堂之地」就 bat 聽人講 lin2 chia e5 島嶼誠 sui2。」
「你 e5 船--leh！這久 ti7 to2 位？」老鼠姐 toe3-leh問。
這兩個 Kupua 互相 teh 使目尾。「已經 hou7 咱 e5 女族長 Namaka 毀滅--a！」sin7 蟲仔姐講：「Chit-ma2 派阮 beh來 thai5你！」
「Lin2 kam2 真正會 an2-ne 做？」Aukele 問講。
Sin7 蟲仔有一屑仔躊躇：「咱那有可能 thai5 殺咱 chhoe7 be7 著e5 人--leh？咱 ui3 沙埔到山頂四界 chhoe7 透透，chham一隻蝴蠅蚊仔攏無看見，著--hounn7?」
老鼠仔姐tim3頭表示同意：「Moela e5 耳空 hiah-nih8-a2 利 to7 無聽見有生份人來過，咱當然甚 mih ma7 無看見。」
「Mahalo！勞力！」Aukele ka7 in 說多謝，心內淡薄仔懷疑。路尾這兩個 Kupua 就離開伊。
無偌久「 Lono 阿祖！請 ka7 我講beh an2-choaN2 應付才好。」Aukele哀求講。
Lono繼續講：「女族長 Namaka 派伊4個鳥仔 Kupua 來 beh thai5 你，你會使直接叫in e5名，共款 in 就會企 toa3 你這爿，替你講話。」
Aukele seh8 身看著 an3 山崙來 e5 4個少年 e5 查甫人----生做誠懸，不止仔勇健 koh 緣投。Aukele 行向前 kap in 扑招呼，目珠掠向 ha5 ti7 in e5 褲頭有彩色 e5 Malo 金金看，才接leh kap in 講話。
「Lin2 逐個好！白鳥兄、phu2 鳥兄、塗鳥兄、青鳥兄。」
其中 e5 3個少年家開始氣 phut-phut 行向伊這爿過--來。另外hit 個趕緊 ka7 in 擋 tiau5--leh。
「你好，生份人客！」hit個少年家講：「你 kam2 是來「送肉飼虎」，houN？你 kam2 知影 chia 是阮大姐頭仔 e5 地盤？」伊就是「頂港有名聲，下港有出名」e5 女族長 Namaka！」
「我是刁工來佔伊e5地盤--e5。」Aukele 應講。
白鳥兄聽了誠歡喜，用足細 e5 聲音講：「兄哥，凡勢伊就是Namaka e5 對手！想看 mai7--leh，伊無定著會當替咱出一口氣--ou7!」
這三個兄弟誠慎重 teh 考慮這層代誌：「以後咱就 m7免koh i7 hit-lo7「Konane」hiat 石頭 e5 把戲--loh。」Phu2 鳥兄講。
「以後咱就 m7免 koh chhoan5 食料 hou7 hit 隻 m7 成狗仔食--仔。」塗鳥兄足歡喜 teh 講。
「以後 m7 免 koh 聽一個雜念e5查仔人e5命令--a。」青鳥兄誠激動 toe3-leh 講。
「Kam2 ai3 chhoa7 這個生份人 kap 咱做伙轉去？」白鳥兄面帶笑容 teh 問。
「E3!好！」其他3個ma7同齊喝--出-來。
白鳥兄seh8身轉向 Aukele。「Namaka 會放狗仔出來 ka7 你咬。你kam2有法度保護你家己？」
「無問題。」
「An2-ne誠好，koh講 hou7 較清楚--leh。千萬 m7-thang 入去伊 e5厝內。M7-thang 食伊請你 e5 物件，m7-thang 看無起阮大姐頭仔，伊是一個非常有威力 e5 尪姨。」
「等--一-下！」Aukele 扑開伊 e5 葫蘆，提出鳥毛做 e5 圍巾，幔tiam3 身軀，chiah-koh ka7 葫蘆蓋 kham3--起-來：「我準備好仔。」
這陣人行過沙埔，頭前插一支鳥毛做 e5 旗仔，白鳥兄大聲喝叫：「大姐頭仔，阮已經 chhoe7 著 hit 個hou7 Moela pui3 e5 人轉--來-loh。」
「叫伊入來。」厝內傳出 e5 聲音。
「你 ka7 我出來！」Aukele m7-taN7拒絕，koh an2-ne喝講。
「你 teh 命令我？」隨後一個查某人 e5 面出現 ti7 門腳口，這個查某人從來 m7-bat 看過親像 Aukele chiah-nih8 緣投 e5 少年家，人koh懸大，頭毛長長烏金烏金，這個查某人目珠雄 kai3-kai3 teh看 Aukele。
「你是 siang2?Chiah大膽 kaN2 命令我出來？」伊問講。
Aukele 行向頭前，開嘴講：「我是 Aukele。
An3“天堂之地“來--e5。Aukele，Iku kap Kapapa 上疼痛 e5 後生；」
Aukele，“烏暗之神”Mo-o e5 金孫。
Aukele，探險者。
Aukele，m7 驚死 e5 人。」
Namaka an3 塗腳 ka7 鳥毛做e5旗仔拔--起-來，拚命 teh iaN7，馬上就有一片火海 ka7 Aukele 圍 tiau5--leh。
當火 hoa 去 e5 時，Aukele 猶原企 kah 好勢好勢。一點仔 to 無損害--著。Mo-o e5 防火圍巾真正救著伊。
Namaka 看著足受氣：「Moela！」伊大聲喝叫，一隻足大 chhai7 e5 狗仔馬上衝來伊 e5 身軀邊。
「咬 hou7 死！」伊命令。
這隻大隻狗「Phok8!」一下pa3-tui3 Aukele 去。Aukele ka7 伊 e5圍巾褪落--來 haiN3 兩三下，跳 kah 一半 e5 這隻大隻狗，突然變成ti7 塗腳 e5 一堆火灰，Namaka 掠火灰金金看，無啥相信伊所看--著 e5 款伊歸 e5 人煞憨神憨神，一句話 to 講 be7 出嘴，心內足怨恨Aukele，ma7 誠 m7 甘失去 Moela。
「伊 kam2 是誠歹對付e5人，大姐頭仔？」白鳥兄 teh 問：「這個人e5勇氣 chham 威力，應該會當 kap 你比一下仔懸低，kam2 m7是？」
「無 m7 著！」Namaka 應講，m7-koh 伊 e5 眼神猶原雄 kai3-kai3:「咱逐個來 ka7 歡迎一--下！」伊雙手扑三下 phok-a2,下腳--手人馬上款出幾落盤 e5 料理出來---Aukele 看 kah 強 beh 流嘴瀾，因為 ti7 海上 hiah-nih8 久 e5 時間根本to m7-bat 看見 chiah chheN-chhau phong-phai3 e5 菜色。
烘 e5 山豬肉，pu5-e5 海漁 kap 蕃薯，kap 幼 mi7-mi7 e5 山芋仔。伊 e5 嘴瀾已經 hou7 chia-e5 山珍海味 siaN5 kah chhap-chhap-滴--a。
「多謝，族長！」誠歹勢，我有咒誓過，kan-taN 會使食我 chah來 e5 物件爾爾。」伊 ka7 葫蘆蓋扑開，提出 hit-mi7 再生 e5 樹葉仔，tu 到伊 e5 嘴墘。
Namaka 若像 teng3 輸 e5 雞kak共款，頭殼 le5-le5 恬 chih-chih，一句話 to 無講：顛倒是這4隻鳥兄弟企ti7邊仔足歡喜teh欣賞這齣好戲。
魔神仔 Halulu（Halulu-the-evil-one）
日頭赤焰焰掛 ti7 天頂，Aukele ti7 鳥兄弟 e5 厝--nih8 睏 kah 足落眠--e5。Tiam3 會議室內，Namaka當 teh kap 伊 e5 兄弟開會討論。「Aukele 是siang2?伊到底有啥神奇 e5 威力？」Namaka teh 問：「想 be7 到伊 koh 會當避過我 e5 鳥毛旗仔，ka7 Moela 變成火灰，koh 知影料理有毒！伊 tui3 咱 e5 威脅實在足大--e5。咱一定 ai3 ka7 伊thai5 掉！」
「Be7使得，」白鳥兄講：「咱be7使an2-ne做。」
Namaka e5 目珠那火teh著，sih--leh sih--leh:「為啥mih？」
「若是伊活--leh，tui3 咱可能較有利，」其中一個兄弟回答：「想看 mai7--leh，大姐頭仔！Ti7 你統治“Halani日落之島” e5 這幾冬，kam2 bat 出現 chiah-nih8 厲害 e5 人？而且 koh chiah-nih8 緣投？若是 ka7 伊 thai5 殺，tui3 你到底有甚 mih 好處--leh？為 甚mih無 ai3伊變成你 e5 人--leh？kap Aukele 結婚！假使有伊 ti7 身軀邊，你就會誠做天下無敵--a」
氣氛慢慢仔 teh 變化，原本 ti7 Namaka 面--nih8 e5 憤怒，漸漸變做奸臣仔笑--lou。「你講了真著，」伊承認講：「M7-koh ti7 我同意 beh 嫁 hou7 這個生份人進前，伊必須 ai3 先 kap 魔神仔 Halulu見一面。」
Phu2 鳥兄抗議講：「你 kam2 真正甘 ka7 伊送去 kap hit 個專門teh 食人肉 e5 Halulu 見面？到今若像 iau2 無人有法度 an3 伊 hia 脫身！」
Namaka tim3 頭講：「HeN3！我知！若無，kam2 有甚 mih 較好e5 考驗方法--leh？若是 Aukele 會當安全脫身，我就嫁 hou7 伊。」
雖然4個兄弟攏無贊成這個辦法，m7-koh Namaka 猶原誠堅持an2-ne做。
等 Aukele 睏飽精神，ui3 再生葉 e5 樹葉吸收營養，就去 chhoe7女族長 Namaka。
女族長 Namaka 看著 Aukele，面仔笑--leh笑--leh:「Aukele，能力共款e5人無一定 ai3 做敵人，我想 beh 去海墘歇睏一工，你 kam2有趣味 beh 做伙來去？」
Aukele接受伊 e5 邀請，chah 著伊 e5 葫蘆 toe3 Namaka 去，天氣誠好，天頂一屑仔雲 to 無，Namaka 揀一位較倚海墘 e5 大石頭坐落--來，不時有海湧 chhiang5 過來。這個時陣 Aukele 半信半疑，感覺著誠懷疑，到底你 Namaka 是 teh 變啥mih bang2--leh？伊注意teh看海水。
「會驚--simh？」Namaka teh ka7 Aukele 恥笑。隨後伊衝向海墘，跳入海--nih。Aukele 趕緊 ti7 沙埔頂挖一個空 beh ka7 葫蘆蓋起來進前，又 koh 聽著 Lono e5 聲音。
「死亡已經飛向 chia 來--loh，Aukele！魔神仔 Halulu已經beh 食你--a！」
突然間日頭去 hou7 一 tah 烏影kham3 tiau5-leh，半空中飛來一隻大鳥若像lah8-hioh8 teh掠雞仔子共款，向 Aukele 衝過來。Aukele 險險仔 be7 赴提伊 hit 腳葫蘆，就hou7這隻大鳥勾向天頂飛走去。
這隻大鳥飛去誠久，飛來到一個足深 koh 無人 e5 山坑。Chiah將 Aukele 放落--來，就馬上飛走。Aukele 四箍 lian2 轉看看--leh，發覺這個所在三爿是石壁，一爿是兇狂 e5 海湧，想 beh 離開這個所在是無 hiah-nih 簡單。唉！假若有人teh講話--ou2?伊 e5 頭殼 toe3聲音越來越去，兩蕊目珠金金看，這個時時陣有兩個人 an3 壁頂 e5石洞爬出來，這兩個人 Aukele 過去 m7-bat 看過，生做有到san2,san2 kah chhun 骨頭，無三兩肉，目神 beh 死 na7-haiN3，掠 Aukele金金看，若像誠可憐伊 e5 款。
「Che 是Halulu chheN-chhau e5 暗頓！」其中一個小可 sau 聲sau 聲 an2-ne 講。
「Hit 隻殘忍 e5 鳥仔免想 beh 食我！」Aukele 大聲講：「緊ka7 我講，hit兩隻怪物 tang 時會 koh 轉來 chia？」
「日頭落山 e5 時陣-----會 thau3 大風--Halulu 就會來--a！伊一kai3 暗頓 ai3 食兩個人。「這個人講話誠肯定，無像頭 tu2 仔 hit 個hiah-nih8 細聲。
「Lin2 khah 會無 ai3 khuh入去石洞內--neh？」Aukele teh 問。
「有--a！阮有試過--a，m7-koh 伊攏用翼仔 ka7 阮搧出來。」「用較利 e5 石頭 ka7 伊 e5 翼仔割 hou7 斷！」
「Ma7有試過，因為伊會曉魔法，受傷成空流血 e5 所在 liam-mih to7 koh 好去--a kan-taN 用火才有法度毀滅 Halulu--nia5 可惜阮無火種 thang 起火。」
「我有法度」，Aukele 講：「咱 ai3 an2-ne 做。」伊一步一步詳細 ka7 伊 e5 計畫講 hou7 in 聽。
日頭beh落山 e5 時，chia-e5 人 pe5 入去上深 e5 石洞內，照 Aukele e5 指示，入去愈深愈好。Aukele 手 gia5 伊神奇 e5 刀仔，khuh ti7 石洞空嘴 e5 所在。
誠緊一陣風絞過--來-a。續落--來是 phi-phi-phiak8-phiak8 iat8翼 e5 聲音。一片足大 e5 烏雲 ka7 歸個山坑蓋 tiau5-tiau5,Aukele 看見這隻殘忍可怕 e5 大鳥仔衝 an3 石洞落--來。
伊用正手爿 e5 翼仔伸入去石洞 e5 空嘴--nih，四界摸來摸去，想 beh sa 看有一寡物件 thang 來 hau3-kou 無。Che 是下手 e5 好機會，Aukele 用伊神奇 e5 刀仔，殘殘 ka7 伊 e5 大支翼仔 phut 落去。
Halulu 疼 kah 吱吱叫，將受傷 e5 翼仔勼倒轉來，轉這下身，繼續 ka7 伊倒爿 e5 翼仔伸入去石洞內，Aukele e5 刀仔共款無客氣ka7 lio5 落去這時 Halulu e5 翼仔真正受傷慘重。續落--來其中一支腳爪仔 koh 去 hou7 Aukele 斬斷去。
這隻鳥仔 e5 哀叫聲假若雷公 leh tan5--leh。M7-koh 猶原 be7 死心，另外 hit 支腳爪隨 toe3 leh 伸入去洞內，共款 koh hou7 Aukele 斬斷。這時無腳無翼 e5 Halulu，一面慘叫，一面 ka7 伊歹看面 e5 頭殼 tu 入去石洞內。
Aukele 猶原 m7 放伊煞，手 gia5 著這支神奇e5刀仔，出力向Halulu 長長 e5 頷頸 phut 落去，結果一粒像怪物 e5 頭殼 lian3 koh8 ti7 石窟 e5 塗腳。一場激烈 e5 慘戰就 an2-ne 結束。緊張，驚惶恐怖。
逐個攏歡喜 kah 哭出來，chia-e5 奴隸鬥相共 ka7 斬斷 e5 鳥仔屍體 tim3 落去山坑 e5 中央，然後 Aukele an3 葫蘆提出伊 e5 圍巾，ti7空中順手一下 iat8,無一 tah 久仔，Halulu e5 屍體就燒 kah chhun一堆火灰 chham 骨頭nia7-nia7。
Chit-ma2 所有 e5 人攏 m7 免 koh 受著 hit 隻鳥仔 e5 威脅--a，m7-koh in 猶原 hou7 人關 ti7 這個山坑內底。「這久逐個來食寡物件，好好仔歇睏一下。」Aukele 建議講：「明仔再咱就有法度 chhoe7 著出路--a。」
伊 ka7 再生 e5 樹葉仔分 hou7 所有 e5 奴隸止枵。自從來到這個所在以後，chia-e5 奴隸 to7 m7-bat 好好仔歇睏過，所以逐個一倒落--來 to7 睏 kah 真ka-choe7。當逐個睏 kah 落眠 e5 時，煞來 hou7 一陣 iat8翼仔 e5 聲音吵精神。
尪姨家後（Sorceress Wife）
「Halulu！」有人誠緊張 teh 喝：「伊 koh 活過來--a！」
所有 e5 奴隸趕緊藏 ui3 石洞上內角 e5 所在，kheh-kheh 做一堆，但是 Aukele 顛倒行到洞口來，看 tui3 外口出去，伊看著兩隻鳥兄弟飛 an3 這爿過來--a。
「唉！Aukele！」白鳥兄 teh 喝咻：「你 ti7 to2 位？」
「Ti7 chia-lah！」Aukele 誠歡喜大聲回答伊「Halulu 已經死--a！Lin2 kam2 會使幫忙阮離開這個山坑？」
「無問題--lah！」白鳥兄應講：「有看見無？Namaka 派一個半爿 e5 虹來接你。ui3 伊 e5 後壁面爬起--lih！」伊用手teh舉。
Aukele 看著半爿虹當 teh 成形。伊e5頂懸部份 tu2 好停 ti7 斷崖，彎曲 e5 部份伸到山坑e5塗腳。
「出來！出來！」伊向石洞內底 e5人喝講。「出口 chhoe7 著--a！」
Chia-e5 奴隸一步一步慢慢仔行出石洞，目珠掠這兩隻會講人話 e5 大隻鳥仔金金看，若像無界相信 e5 款。「Chhoa7 chia-e5 人 ui3虹 e5 路 peh 起--lih。」白鳥兄指示 teh 講：「Ti7 斷崖頂，阮會飛toa3頭前，chhoa7 你轉去厝--nih8。」
「Namaka 會足歡喜你成功脫險，」phu2 鳥兄講：「自從伊派 Halulu 來考驗你了後，伊就足後悔。」
「誠歡喜聽著 an2-ne e5 話，」Aukele lio5 仔 teh khau 洗講。
白鳥兄 tim3 頭講：「雖然伊絕對 be7 講出嘴，m7-koh 阮 hit 個定頭殼 e5 大姐頭仔已經 teh 合意你--a。你若是想 beh 娶伊，chit-ma2應該是行動上好 e5 時機。」
Aukele chhoa7 這陣奴隸行起--lih 虹所形成 e5 路，伊足細膩 ka7伊 e5 腳踏 ti7 微微仔teh發光 e5 虹路頂頭，虹路真正ka7伊thaN2-tiau5--leh。其他 e5 人，雖然無啥願意，看著無出問題，chiah kaN2 toe3 伊爬--lih 頂頭，慢慢仔，總算逐個攏行到虹 e5 頂懸，亦就是斷崖頂。若 m7 是 Aukele kap 這兩個鳥仔兄，chia-e5 奴隸早就死--lou3。奴隸向 in 說多謝了後，to7 隨人分手倒轉去各人 e5 厝--a。
這兩個鳥兄弟飛著誠慢，Aukele 用行--e5 toe3 ti7 in e5 kha-chiah後，伊心內當 teh 想鳥兄弟 e5 建議，感應該 kap Namaka 結婚？已經無甚 mih 理由 thang hou7 伊轉去厝--nih。伊10個兄弟 kah 少年e5 姪仔攏已經枉死外鄉--a。Ti7 故鄉「天堂之地」ma7 無心愛 e5 人teh 等待伊。為甚 mih 無ai3 toa3「Holani日落之島」成家立業--leh？雖然 Namaka 有法術，m7-koh 我有護身符會當保護家己。看會出來，Namaka 算誠軟心，m7 是hiah-nih8 夭壽 e5 人。有一個尪姨做家後 m7 是 hiah 簡單，不而過生活應該會加足趣味--e5。男子漢大丈夫 kam2-taN beh 去過著這種輕可 e5 生活--leh！
兩人見面了後，Namaka 歡喜 kah 目屎chhap8-chhap8 滴，m7-ku2 Aukele煞 chhoah 一tio5,伊kam2 m7是外久進前才看著 e5 hit 個誠khiang3 腳e5赤查某？Chit-ma2 看起來家加誠溫柔，假若無共人--leh，若是beh kap 伊結婚，chit-ma2 應該是時機，就若像鳥兄弟e5 建議。M7-koh，較 an2-choaN2 講 ma7 是 ai3 伊家己歡喜甘願。
Aukele講話 a，m7-koh 表情誠冷靜；「Halulu 已經死--a！你講過 e5 話 ai3 準算。」
Namaka---hiau5-pai e5 Namaka 尪姨----歸個面紅槓槓，Aukele看伊若像足著驚 e5 款，這個查某人其實是足歡喜--e5,只是有淡薄仔意外。
無外久 Aukele kap Namaka 就結婚做翁某--a。Tu2 開始幾工，兩個人鬥陣了好勢好勢，koh 來 Aukele就開始要求--loh。「我需要一寡新 e5 Malo kap chhu 眠床用 e5 Kapa。」伊 ka7 Namaka 講：「你應該 ai3 開始做一寡 Kapa。」
「我！」Namaka 應 kah 誠無甘願：「Kam2 講做 Kapa 是尪姨應該做 e5 工課？」
「M7是，he是一個做人家後 e5 人應該 ai3 做 e5 代誌。」Aukele回答講：「雖然你是一個尪姨，m7-koh 你 ma7 是我 e5 牽手，來！我會 ka7 你鬥收集樹皮，」
「無ai3!」
Aukele 行 an3 伊 hit 爿過--去。Ti7伊e5腳盤大力 cham3 一下，Namaka thoaN5 變無去。伊原本所企 e5 所在，chhun 一粒 phu2 色 e5大石頭 chhai7 ti7 hia。
Aukele 輕輕鬆鬆就 ka7 gia5起來，koh ka7 囥 ti7 頭殼頂。M7-koh石頭 ti7 伊 e5 手--nih馬上變成清水。老神在在 e5 Aukele 將 chia-e5水下 ti7 伊 e5 嘴邊，chia 水馬上 koh 變轉去 Namaka 本人。Namaka gia5 起用鳥毛做 e5 旗仔，向塗腳出力摃落去，隨時一陣那海湧e5火衝向 Aukele 過來。Aukele 假若一屑仔 to7 無an2-choaN2，因為伊有moa 防火 e5 圍巾。「Chit-ma2,」Aukele講：「若是表演煞--a，咱會使開始拾樹皮--a！」
Namaka 誠溫純 tim3 頭講好，m7-koh Aukele 感覺「戰爭」iau2 be7結束--leh。
過無偌久，白鳥兄問伊：「阮大姐頭 kam2有教你 an2-choaN2 飛？Aukele！」
Aukele chhoah一tio5,應講：「伊iau2-be7--leh，伊kam2有 hit 個才調？」
「伊當然會曉。」phu2鳥兄講。
「M7-koh 阮會當偷偷仔教你，」白鳥兄刁工建議：「等你會曉了後 chiah hou7 伊知就好--a。」
「緊 ka7 我教！」Aukele嘴仔笑咳咳teh講。
學飛（Flying Lesson）
Ti7食飯廳內面，4隻鳥兄弟圍ti7 in e5 師仔身軀邊偷偷仔教Aukele an2-choaN2 飛。
「跳起--lih 架仔頂，企 toa3 hia！」白鳥兄命令。
Aukele 照話跳起--lih 頂懸 koh 真正企 ti7 hia。
「Be7-bai2--ou5!」phu2 鳥兄 o-lo2 講：「Chit-ma2 跳起--lih厝頂中脊梁 hia，共款企 hia mai3 振動。」
Aukele lio5 仔躊躇一下，ma7 是出力跳起--lih，伊 e5 指頭仔 khiu2著一支樑仔，無疑誤煞 hou7 溜去。「Phiak8!」一聲歸仙人摔落--來 ti7 塗腳。
「Hiah 大聲會 hou7 Namaka 知影」白鳥兄講：「緊--leh！Kap我假影 teh 練習 bok-seng3-guh！」
Aukele 探頭出去門外面應講：「Lin2 chia-e5 小弟當 teh 教我an2-choaN2 bok-seng3-guh lah，ah in攏足厲害--e5!」
果然聽著外口khok8-khok8-chong5 e5 腳步聲。Namaka teh hoah:「Aukele!我e5翁婿，he 是甚mih聲？」
「Ouh！Koh 繼續扑。」Namaka 講煞，人就行轉去房間。
「Chin2,koh 試一擺，」phu2鳥兄講：「共款 koh 跳起--lih樑仔頂，這擺 ai3 khiu2 較 an5--leh。」
Aukele 腳尾一下 nih，koh 跳一遍，這擺手有 chang 著厝樑，人thoaN5吊 ti7 hia，haiN3 來haiN3 去。因為 siuN 出力，伊e5面容煞變成紅kong3-kong3。
「Maikai！有夠讚都著，chit-ma2 會使 ka7手放開，ai3 出力撇手。」phu2 鳥兄 teh 教伊講。
Aukele 聽著誠歡喜，伊 e5 肌肉會當歇睏，就緊 ka7 手放掉，m7-koh be7 記chit thang iat8 手，煞 koh 跋 tui3 塗腳落去。
「A2!Namaka 若聽著會 koh chong5 來！」青鳥兄 teh 喝；「趕緊！Kap 我假相ian2!」
共款 khok8-khok8 叫 e5 腳步聲漸漸逼近，Namaka e5 聲toe3-leh來：「Iau koh teh吵啥，我 e5 翁婿？」
Aukele koh一擺探頭出去門外：「Chit-ma2 lin2兄弟 teh 教我an2-choaN2 相 ian2 lah，ah che 真正無好學！」Aukele kek 一個匏仔面，若像足艱苦 e5 款 teh so尻川頭。
「較細膩--leh，我 e5 翁婿！」Namaka 講煞就離開--a。
「咱來去厝後壁 e5 大埕練習。」phu2 鳥兄建議。In 歸陣人行出去外口。
「Peh 去厝尾頂。」phu2鳥兄講。
Aukele peh去--lih 用稻草做 e5 厝尾頂，人企 ti7 hia，半信半疑看 an3 下腳落去。
「跳！會記得 ai3 出力撇手！」
Aukele 大大 suh 一口氣，真正跳落去，拚命撇手。這擺伊 e5人就勻仔停 ti7 塗腳，雖然有小可無穩 tio5 一下。
「有進步--ou5!進步足濟。」青鳥兄講：「這久，an2 塗腳起飛。」
Aukele an2-ne無歇睏一直練習，無偌久就會當ti7厝尾頂飛來飛去，ti7 天頂勻勻仔 seh8 圓箍--a，自自由由享受做「鳥仔」e5快樂。
雖然 chia-e5 鳥仔兄有同意，m7-koh ma7 是有一屑仔煩惱，因為 Aukele 煞愈飛愈遠。伊一直飛，飛 kah 強 beh 無看見，若像天頂 e5 一粒星 hiah-nih 細。
Aukele 飛著誠心適，一群海鳥去 hou7 驚--著，想講 khah 有人會曉飛--leh？伊 kap in 做陣飛了誠遠，中途 bat 停 ti7 樹尾頂歇睏，歇睏無外久，伊就koh 向原來飛來 e5 方向飛倒轉去。當伊看著下腳 e5 厝頂 kap 當teh gia5 頭看伊 e5 鳥兄弟，伊馬上 phiat 伊 e5 翼仔（手）kap in扑招呼。續落--來，手 phiat 足緊--e5,ti7 天頂 seh8圓箍仔慢慢仔歇落--來，停 ti7 下腳 e5 厝
尾頂，teh等伊 e5 師父允準。M7-koh 伊看著 e5 竟然 m7 是 teh o-lo2伊 e5 鳥兄弟，顛倒是一個面仔臭臭臭 e5 Namaka。害--a！伊竟然停 m7 著厝頂。
連續幾落工 Namaka 攏無 beh chhap 伊，伊足受氣 chia-e5鳥兄弟竟然教 Aukele 學飛，這個特殊能力是伊iau2 koh 會當向Aukele hiau5-pai e5 所在，好佳哉，日久見人心 Aukele 並無利用這項功夫來欺負伊抑是放 sat伊，漸漸 Namaka 才恢復 tui3 伊 e5 信任。
有一日當 in 歸家伙鬥陣做伙開講 e5 時陣，Namaka講：「我 e5鳥兄弟，因為 Aukele 已經會曉飛，我想，拜託lin2 chhoa7 伊去見咱親情五十 e5 時機 ma7 應該到--a。Kap 伊做伙飛去天堂，ka7 伊介紹呼咱阿舅，講呼阿舅知影，Aukele chit-ma2 已經是我 e5 翁婿--a，我 e5 物件就是伊e5物件---m7 管是ti7天頂--nih，抑是塗腳兜；tiam3 懸山，抑是山坑內；大件代誌，抑是細項物件攏共款。」
Aukele kap 鳥兄弟知影了後足想 beh 趕緊出發。In揀ti7一個出日頭 e5 好日子離開，Aukele 身軀穿著鳥毛做 e5 圍巾，kap chia-e5鳥兄弟飄浮 ti7 天頂，享受著日頭 e5 溫暖，微微春風 e5 涼爽 kap 飛行 e5 自由。伊愈飛愈緊，一目nih仔 to7 ka7 鳥兄弟tan3 ti7 後壁後壁。因為飛了 siuN 緊，根本就無法度 thang 聽著 toe3 ti7 後壁 teh 警告 e5喝聲。
（An Announcement and A Quest）
突然，雷公sih-nah giap8-giap8-sih，tan5 著雷公尾仔 e5 Aukele chhoah kah 搖來搖去。
「等一下！我是 an3 Namaka hia來--e5!」Aukele 驚 kah 哭出來。伊講話 e5 聲音煞 hou7 雷公 e5 回聲完全蓋過，天神根本 to無聽著。
天神看著 Aukele一點仔 to 無受傷，koh 吐出一道「閃電擊」，若像 beh tuh8入去Aukele e5 骨頭內底，好佳哉。伊 e5 防火圍巾救伊一命，無受著任何傷害。
Ti7 天神 beh koh 吐出另外一道「閃電擊」e5 進前，Aukele 聽著有人 ti7 後壁 teh 喝咻：「緊 nng3 入去雲--nih！」原來是白鳥兄已經 jiok 到位。
「M7免，」Aukele 拒絕：「我會 ka7 這個吵死人 e5 鬼怪解決tan3 掉，解救咱逐個。」伊伸手beh ka7 穿 ti7 身軀頂 e5 圍巾褪掉。
「Be7-sai2-tit！等一下！」白鳥兄 teh 喝：「這個雷公伯是 lin2某 e5 阿舅！Hou7 我來 kah 伊解說！」
一下看著白鳥兄，雷公伯--a 隨 ka7 伊 e5「閃電擊」囥低。「Namaka e5 siang2?」伊問；「這個少年 e5 kap 伊有甚 mih 關係？伊 khah 有才調 thang 起來天頂--leh？」
白鳥兄ka7伊e5雙手伸 hou 懸懸擋 ti7 雷公伯 e5 面頭前：「Namaka chit-ma2 人誠好勢，阿舅！這位是 Aukele，是 Namaka e5 翁婿，伊叫阮來 chia ka7 你通知，伊 beh kap Aukele 分享伊所有 e5 財產，「無論是 ti7 天頂--nih，抑是塗腳兜；ti7 高山抑是山坑內；大件代誌，抑是細項物件攏共款。」
雷公伯--a聽了煞小可歹勢起來，笑笑仔講：「真失禮，Aukele！你應該 ai3 講出你 e5 身分才著。」
「我有 leh 試--a，」Aukele 講著誠可憐 e5 款；「M7-koh 你 e5聲實在足大--e5,阿舅！」
其他e5鳥兄弟攏圍倚過來，無一tah久仔chia-e5 親情就做伙 teh開講--a。」雷公伯聽著 Aukele an2-choaN2 學飛 koh 歇 ti7 Namaka e5厝尾頂 e5 故事 e5 時陣，人是笑 kah hah8-hah8 叫，若像又teh tan5 雷公--leh。
「我足久 m7-bat chiah-nih8 歡喜過--a。」雷公伯沿路講沿路 teh拭目屎：「看著你 beh 離開，我心肝頭誠艱苦，希望誠緊就會當koh kap 你見面。」
當 in 5個人轉來到厝 e5 時，Namaka 是足歡喜--e5。伊足專心teh 聽 in 講 Aukele an2-choaN2 kap 阿舅見面 e5 經過：「誠好，你已經有法度 thang 保護家己，甚至面對天神 ma7 共款。Aukele，我有一件代誌想 beh hou7 你知影，你得 beh 做老父--a。」
Aukele聽著這個消息是足歡喜--e5。「查甫囡仔？」伊teh問。
日子一日一日過，Namaka 發覺 Aukele 若像有甚 mih 心事 e5款：「Aukele，看起來你若像無界歡喜咱講起未來 e5 子？」伊問。
「Ma7 是會使 an2-ne講--chit。」Aukele回答：「若講起囡仔to7 koh hou7 我想著我阿兄 Iku kap 少年 e5 姪仔至聖，in ti7早前因為你 e5 關係 ti7海--nih 失蹤。想著 chia，我是beh an2-choaN2 kap 你chham 咱 e5 子快樂生活--leh？」
Namaka 聽了後憂頭結面，一種 koh 後悔 koh 驚惶 e5 心情 ti7心內 chong5 來 chong5 去；伊 teh 後悔較早所做--e5,驚惶 chit-ma2必須 ai3 面對--e5。雖然人無相甘願，不過 ma7 是開嘴講話--a。
「Aukele，是有辦法 thang hou7 in koh 活轉來。M7-koh 這個方法誠危險---。」「不管！緊ka7我講！」
「你若是會當去提著「生命之水」，我就有法度救 in 轉--來。」
「To2 位有？」Aukele 問 kah 誠生狂。
「伊 hou7 人囥 ti7“暗暝之窟” e5 石洞內底，也就是逐日暗頭仔日頭落山 e5 所在。你必須 ai3 直直飛 ui3 日頭落山 e5 所在，歪 tui3倒爿抑是正爿攏 be7使tit，無 chia3,你就會 chhoe7 無路，永遠 ti7天堂 seh8 來 seh8 去，m7 知 thang 轉來。」
「Ah m7-koh he kan-taN 是起頭 nia7-nia7,一旦你入去「暗暝之窟」內底，你必須 ai3 通過4個可怕 e5 守衛 teh 聽候你。Che 是上危險 e5 所在，我 e5 翁婿我希望你 mai3 去。」Namaka誠傷心 ka7 chia-e5話講煞。
「我一定 ai3 去。」Aukele 誠堅持 teh 講。
危險e5飛行（Perilous Flight）
當日頭 beh 落山 e5 時，Aukele 開始直直飛向日頭過去。一直飛，攏無歇睏。伊亦 m7-bat 飛 kah chiah-nih8 遠過，伊感覺手骨愈來愈酸，縛 ti7 胸坎頭前 e5 葫蘆 ma7 不時 teh long3 來 long3 去。伊足想beh chhoe7 一個所在好好--a 歇睏，m7-koh 一時ti7海--nih 頂懸，根本 chham 停一時 e5 機會 to 無。
伊愈飛愈慢若像無比伊起飛 e5 所在較接近目標 e5 款。因為人thiam2,煞沿路飛沿路 tu3-k，u目珠強 beh kheh 起來。
「Aukele！“死亡” koh飛過來--a！」Lono e5 聲 ka7 伊驚精神過來。Aukele chit-ma2 人誠鬱卒，因為日頭已經落山，koh m7 是 ti7伊 e5 正頭前，是 ti7 伊 e5 正手爿。你已經飛歪去--a，Lono 繼續講：「咱已經 chhoe7 無路--a，“麻煩”就橫 ti7 頭前 teh 等咱！」
「麻煩」，已經ti7路--nih loh。雄雄日頭 hou7 一堆烏雲截，續落--來 koh 落冰雨，hou7 伊寒 kah 嘴齒 khok8-khok8 叫。M7-koh 這陣冰雨誠緊就煞--a。Aukele 看著一座 sih-leh sih-leh e5 虹橫ti7 遠遠 e5頭前，伊想起前 kai3 伊就是 peh 像這款e5 虹才會當離開山坑。伊thoaN5 順續飛過去，想 beh 企 toa3 頂懸。俺娘喂！虹竟然隨消失去，Aukele 歸仙人摔落去下腳。
「向頂懸飛！向頂懸飛！」Lono teh 喝。了誠濟氣力，Aukele 才飛起來，一直飛到濛霧內面。伊若像青瞑共款，慢慢仔才去 hou7 摸出來，歸個人寒kah phi3-phi3-chhoah。伊看著頭前有另外一堆烏雲，chhai7 ti7 頂頭 e5 竟然是一 tin7「閃電擊」chham 著恐怖koh 熟悉 e5 雷公伯 e5 面相。
「雷公伯！緊救我是你 e5 姪仔！」Aukele teh 哮叫 e5 聲根本 to hou7 雷公 sih-na3 kham3 過--去，雷公伯--a不但無聽見 ma7 無看見。當 teh tan5 雷公e5烏雲徙開 e5 時，Aukele 才著暗頭仔出來 e5 第一粒星teh sih。
「飛起--lih 掠 hit 粒星掠 hou7 tiau5。」Lono teh 喝。
Aukele，寒 kah 那針teh ui--leh，雖然足 thiam2--e5,ma7 是向頂懸飛去。M7-koh ti7 伊 beh 掠著進前，若像流星共款，sut-ut8 一下就過--去，kan-taN chhun 一道火光 toe3 ti7 後壁nia7-nia7。
「咱 chhoe7 無路--a，」Aukele 哭 kah 誠傷心：「我飛 be7 行--a」
「M7-thang an2-ne，」Lono 回答：「月娘 beh 出來--a，向伊飛過去，緊掠 hou7 tiau5。」
Aukele 四界巡巡--leh，看見差不多四分之一個月娘慢慢浮起來。伊用盡上尾仔chhun e5 一屑仔氣力飛 an3月娘過去，giu2 著伊e5下腳尖尖 khiau-khiau e5 所在，歸仙人吊 ti7 hia，thiam2 kah 軟 sio5-sio5。
月娘嫂--a斟酌 teh 看伊。「你到底是 siang2,好膽 kaN2 ka7 月娘嫂--a khiu2 tiau5-tiau5?」伊 teh 問：「Chham我e5查某孫仔 Namaka ma7 m7 敢 an2-ne！」
沿路 giu2 沿路喘 e5 Aukele 想 beh 表明伊 e5 身分。
「我是 Aukele an3“天堂之地”來--e5,Aukele，是」話講亦be7 煞。
月娘嫂伸手 ka7 伊掠起來 tan3 入去天空中，Aukele 用伊上尾仔chhun e5 一口氣喝講：「Aukele，lin2 查某孫 Namaka e5 翁婿！」
「講白賊！」月娘嫂誠受氣：「Namaka e5 翁婿已經死--a！伊所有 e5 ti7 天堂 e5 親情最近今 beh ka7 送上山頭 nia7-nia7,若m7是睏過頭，我 chit-ma2 應該就 ti7 hia kap in做伙！你這個假牌--e5!」
「M7 是 an2-ne！」Aukele 抗議：「我已經 chhoe7 無路 thang 行，而且離開厝--nih 足久。Namaka 一定掠準我已經死--a。」
「我是 beh an2-choaN2 相信你--leh？」月娘月娘嫂 teh 問。「我e5 祖 Lono 會 ka7 你講。」
Ui3 Aukele e5葫蘆內面傳出 Lono e5 聲音。
「這位是AukeleAn3“天堂之地” 來--e5。
Aukele 是 Iku kap Kapapa 上疼e5子。
Aukele 是偉大 e5 Mo-o 阿祖---烏暗之神 e5 孫仔。
Aukele 是女族長Namaka e5 翁婿。」
「An2-ne 我相信。」月娘嫂講，足歡喜teh笑：「等一時--a hou7 Namaka 看見一定會足歡喜--e5!雖然 in 阿媽（月娘嫂）be7 赴 thang去送伊“死--去” e5 翁婿，m7-koh 煞顛倒 chhoa7 一個活跳跳 e5 翁婿轉來還伊！」
暗暝e5窟（Cavernof Night）
當Aukele kap 月娘嫂做伙轉來到厝--nih e5 時，一陣一陣 e5 哭聲 an3 長厝間傳過來。
「Hou7 我先入去。」月娘嫂講。伊行過戶錠。Aukele，人企 ti7外口等，看見滿面全是目屎 e5 Namaka 出來迎接伊，雖然悲傷，m7-koh 精神若像ma7是誠好e5款。
「你 khah 會 chiah 慢才來，阿媽！」伊講：「Kam2講你攏無leh 關心我--a？我人悲傷 tui3 你來講 kam2 m7 是 hiah-nih 重要？」
月娘嫂沿路搖頭沿路講：「M7 是無重要，Namaka---是無必要。」
Namaka e5 目珠變 kah 雄kai3-kai3,kai3 受氣 e5 款；「無必要？我已經失去我上心愛 e5 翁婿，Aukele！」
「你只是暫時失去伊 nia7-nia7。」月娘嫂講：「Lin2 阿媽已經替你ka7 chhoe7 轉來--a！」伊越頭面向戶錠，iat8 手叫 Aukele 入來。Aukele行入來厝--nih。
Namaka 用 chong5--e5衝 an3 伊，歡喜 kah 目屎流目屎滴：「我e5 翁婿！你iau2 koh活 ti7 leh！Ah，咱所有 an3 天堂來 e5 親情已經ti7 chia beh 送你上山頭--neh！」
Aukele 奸臣仔笑：「He3--a！我知影！我險險仔就無命！」
悲傷變成歡喜。日頭神、雨神、虹、雷公、sih-na3,kap 星翁某攏做伙 teh 慶祝 Aukele 轉來，kan-taN 月娘嫂恬恬仔 teh 看in。Chit-ma2 Namaka e5 親情攏已經轉去天堂做穡，Aukele kap Namaka e5 生活恢復 kap 較早共款。Kap 親情做伙 e5 快樂 hou7 Aukele強強 beh be7 記 chit in兄哥死去 e5 悲傷--a。不過過了一 cham7 仔了後，Aukele 想著伊猶原 ai3 koh 去走 chhoe7「生命之水」---若 chhoe7無著，to7 無 beh 歇睏。Namaka 哀求伊 mai3 去，m7-koh Aukele ma7是足堅持--e5。「這擺會較無hiah危險，」伊應講：「我知影beh an2-choaN2 行，我知影 to2 位有危險 ai3 閃避。」
共款 koh 一擺，伊身穿鳥毛做 e5 圍巾，用網仔包 tiau5 e5 葫蘆掛 tiam3 頷頸，Aukele koh 出發去走chhoe7“生命之水”。
這擺伊誠輕鬆就 chhoe7 著「暗暝之窟」，入去烏暗 e5 磅空，peh 落去攏是石頭 e5 塗腳。因為日頭落山 e5 速度誠緊，日頭光 ka7伊照 kah 頭眩目暗，等 kah 撞著一個 m7 知是啥 mih e5 物件---一個青面獠牙 e5 戰士，身穿烏戰甲 kap 戴一頂插有烏色雞毛 e5 帽仔，企 ti7 頭前，手 gia5 一支烏色 e5 Kapu。伊用 Kapu teh 摃塗腳，一擺、兩擺、三擺、四擺，然後，ka7 Kapu gia5 hou7 懸懸，雄 kai3-kai3喝講：「Kapu！Kapu！
暗暝之窟就是Kapu！
報名來！是siang2?」
Aukele suh一口大氣，用伊上出力 e5 聲應講：「我，Aukele，an3天堂之地來--e5。Aukele是 Iku kap Kapapa e5--」
伊 iau2 be7 講煞。
原本teh受氣e5戰士面仔笑笑講：「你是Aukele，我 e5 姪仔Iku e5子？好！Aukele，你來暗暝之窟創啥？」
「我來 chia 上主要 e5 目的是想 beh 提著“生命之水”，來解救 ti7 海--nih 失蹤 e5 兄哥 kap 姪仔。」
第一個守衛 tim3 頭：「這個理由誠充分，m7-koh 誠危險，歸路陷阱一大拖，但是我會盡我上大 e5 力量來幫助你。當你行到Loulu 樹林 e5 時，人 ai3 倚較倒手爿來行。Chia-e5 Loulu 樹種了誠 chat8,若是無細膩去摸著任何一片葉仔，伊就馬上開始搖來搖去，ka7 Ka-moho-alii 吵精神。Ka-moho-alii 假若順風耳....leh，chham ti7 玻璃頂頭 teh pe5 e5 kau2蟻 ma7 聽會著！你著勻勻仔行，Aukele，同時 ai3 注意第2個守衛。」
Aukele ka7 第一個守衛說多謝了後，koh 繼續行落去。Ti7 入去 Loulu 樹林內底e5時，一直行 tiam3 倒手爿，一點仔 to7 無去振動著樹葉仔。伊一直行 kah pong7 著第2個守衛。這個守衛共款身穿烏色 e5 戰甲 kap 戴一頂插雞毛 e5 帽仔，手頭 koh gim7 一支足 chiam e5 kek。伊用這支kek teh撞塗腳，一擺、兩擺、三擺、四擺，然後ka7 kek giah8 kah懸懸，足兇惡teh喝：
「Kapu！Kapu！
暗暝之窟就是Kapu！
報名來！是siang2?」
Aukele應講：「我，Aukele，an3天堂之地 來--e5。Aukele是Iku e5---」
伊 iau2 be7講煞。
第二個守衛手頭 e5 kek 落落塗腳，Aukele hou7 伊誠大支 e5 手骨lam2 tiau5--leh。
「你是Aukele，我 e5 姪仔 Kapapa e5 子？Aukele！你來 chia創啥？」
Aukele共款向伊解說伊 e5 任務。第二個守衛 tim3 頭講：「o5,我會盡我上大 e5 力量來幫助你。」「誠緊你就會行到一片竹林，一定 ai3 行 tiam3 正手爿，這片樹林是 Ka-moho-alii 所設 e5 迷魂陣，絕對 m7-thang 行入去內底。Ka-moho-alii 假若千里眼--leh，chham ti7狗仔 kha-chiah-phiaN teh 跳 e5 蝨母 ma7 看 kah 清清楚楚。你 ai3慢慢仔行，Aukele，同時 ai3 注意第3個守衛。」
Aukele向第2個守衛說多謝了後，繼續伊 e5 行程。Beh 來到竹林進前，伊一直攏行 ti7 正手爿，總算閃開了迷魂陣。Koh 來 to7 hou7第三個守衛擋 tiau5--leh。伊 kap 其他e5守衛共款，身穿烏色 e5 戰甲kah 戴一頂插有雞毛 e5 帽仔。雖然伊比其他兩個守衛較老，m7 koh伊e5手骨，giap8一支足大支e5棍仔，比in加足粗勇。伊用這支棍仔摃塗腳，一擺----兩擺----三擺---四擺---然後，ka7 棍仔gia5 kah懸懸，足歹面chhiuN teh喝！
「Kapu！Kapu！
暗暝之窟就是Kapu！
報名來！是siang2?」
Aukele應講：「我，Aukele，an3天堂之地來--e5。Aukel e是 Iku上界合意----」
伊 ma7 是講kah chia nia7-nia7。
「Phiak8!」一聲，第3個守衛手頭e5棍仔落落去塗腳。Aukele hou7 伊強 koh 有力 e5 手骨 teN7 kah 強 beh be7 喘氣。
「你是 Aukele，阮查某子 Kapapa e5 後生？你好，Aukele！你來 chia 創啥貨？」
Aukele誠詳細ka7伊說明。第3個守衛tim3頭，講：「免煩惱，我會盡我上大 e5 力量來 ka7 你鬥相共。誠緊你就會 tu2 著 Lama 樹林，因為in e5 果子有毒，若是任何一粒子落 ti7 你 e5 頭殼頂，你就會無命！若是 an2-ne 上歡喜 e5 人，無別人，絕對是 Ka-moho-alii。Aukele，你 ai3 寬寬仔行，同時 ai3 隨時注意第4個守衛。」
Aukele 向第3個守衛說多謝了後，繼續伊e5行程，beh 到 Lama樹林頭前，伊一直攏行 ti7 中央，隘隘 e5 路--nih8,盡量閃開毒樹林。行--leh 行--leh，上尾仔行到一個誠崎 e5 山坪，落去就是一片空闊e5 平地，遠遠 e5 所在 koh 不時有一陣一陣 e5 海湧聲傳過來。
因為光線小可希微，伊煞無細膩去 koaiN7 著一堆「物件」。其實m7是「物件，是一位老婦人人，穿一 su 烏色 e5 裙 kap 鳥毛做 e5 烏色頭巾。人坐 ti7 用樹皮包起來做 e5 桌仔墘，面前下一碗烏色 e5 染汁，手頭 gim7 一支用樹皮包起來，柴箍做 e5 棍仔。伊用一支棍仔摃桌仔，gia5 kap 懸懸，足歹面 chhiuN teh 喝：
「Kapu！Kapu！
暗暝之窟就是Kapu！
報名來！是siang2?」
Aukele應講：「我，Aukele，an3 天堂之地 來--e5。Aukele是 Iku 上界合意---」
伊ma7是講kah chia nia7-nia7。
這個婦人人 ka7 手頭 e5 棍仔 tan3 落去塗腳，人企起來。伊伸出雙手，手指頭仔 ti7 空中 sa 來 sa 去，Aukele 隨知影伊是一個青瞑--e5。伊沿路講，目屎沿路 ui3 面 nih8 lian3 落--來：「你是 Aukele，亦就是阮姐仔「偉大e5 Mo-o」e5 孫仔？Aukele！你來 chia 創啥？」
當Aukele teh 解說 e5 時，伊一直 teh tim3頭，表示同意。「我，一個夜行女會盡我上大e5力量來ka7你鬥相共。M7-koh 你 chit-mabeh2完成這件任務並 m7 是 hiah-nih8 簡單。Ka-moho-alii 猶原 teh 顧“生命之水” 伊若是看著你，一定會將你當做入侵者，因為阮 toa3 ti7暗暝之窟 e5 人，攏是生著烏烏，穿烏色 e5 衫。你若是 beh 掩蓋你 e5身分，你必須 ai3 hou7人看起來 kap 阮相 siang5。」
「M7-koh beh an2-choaN2 做--leh？」Aukele teh 問。
夜行女 ui3 一堆 Kapa 做 e5 衫內面提出一領外衫。「這領是我替 toa3 ti7 這tah e5 一個查甫人所做 e5 烏衫，緊穿起來。Koh 來 ka7你 e5 皮膚漆 hou7 變烏色--e5。」
Aukele 照伊 e5 話去做。伊 ka7 伊 e5 面 kap 頷頸用染汁抹做烏色，然後提一個碗 hou7 伊。「Chit-ma2 koh來就是你 e5 手骨 kap 腳腿。」伊 teh 教 Aukele。
Tng 當偽裝完成了後，這個青瞑 e5 婦人人繼續 hou7 Aukele koh較濟 e5 指示：「你一定ai3直直行，行到一粒發光 e5 白石頭為止。這粒石頭 e5 下腳就是 Ka-moho-alii teh 顧守 e5 石窟。Ka7 伊 gia5 起來，手伸入去內面。絕對 m7-thang 開嘴講話，因為一會講話，就會掠包--a。你若是好運，Ka-moho-alii e5 下腳手人凡勢會 ka7 你當做是伊，chhoa7 你去 te2「生命之水」e5 葫蘆hia，ma7 無定著。若真正 an2-ne，to7 緊 ka7 提起來，ti7 Ka-moho-alii 發覺你進前走離開 hia！伊 e5 脾氣是足 bai2--e5!你若是 hou7 發覺著，伊一定先 ka7 你 e5 頭殼，tok hou7 熔熔，過一 tah 時仔 koh 問講 che 是 siang2 e5 頭！」
Aukele ti7 ka7 夜行女 說多謝了後，誠緊就上路 koh 再行--a。行到發光 e5 白石頭 e5 時，著 ka7 這粒石頭 gia5 起來，下 ti7 邊仔。人跪 tiam3 石窟 e5 墘--a，suh 一個大心氣，伸手落去。
An3 下腳傳出來若像 teh 懷疑 e5 喝聲，」Ka-moho-alii 今仔日較早來！Chhoan5 肉來！較緊--leh！」
誠緊歸 phong2 e5 烘肉就 下 ti7 伊 e5 手--nih。Aukele 有一點仔sa 無意思，m7-koh ma7 是 ka7 肉食了了 koh ka7 手伸落去。
「伊 koh teh 枵！魚提來！」
一個用網仔包 tiau5 e5 葫蘆，頂頭 kah 一個葫蘆塞仔，提來囥ti7 伊 e5 手--nih8。Aukele 提起來搖看 mai7--leh，聽著水lih咯叫e5聲，知影生命之水提到手--a，馬上腳底抹油趕緊溜出石窟口。離開石窟了後，Aukele chiah kaN2 越頭，一個越頭才發覺有一仙生著誠懸e5怪物，原來著是 Ka-moho-alii！Aukele 目珠影著伊 teh 奸臣笑 e5白色嘴齒，那 teh 發光共款，閃一下，閃一下，另外一支金 sih-sih e5 斧頭 ma7 已經向伊 phut 過來--a。
團圓
Aukele an3 Ka-moho-alii e5 兩支腳中央 bun3 過去，聽著斧頭 phut著伊原本所企 e5 所在，「Phiak8!」一聲足大聲，隨時Aukele e5 兩支腳那爆鼓箸，用伊上緊e5速度走離開。
Aukele 走過一片誠闊e5平埔，ti7 beh經過夜行女 e5 厝 e5 時，「Ka7掠起來！」Ka-moho-alii teh 喝，m7-koh 這個查某人若像無聽著 e5款。伊一直 chong5 來，chong5 到上崎e5路，入去磅空內面，上尾仔來到 Lama 樹林。伊順著毒樹林中央隘隘 e5 細條路一直走，Ka-moho-alii 猶原 toe3 ti7 伊 e5 後壁，jiok kah 足 an5--e5。
「Ka7 掠起來！」Ka-moho-alii 共款 koh 喝一擺。第3個守衛用伊 e5 棍仔向 Aukele mau 過去，m7-koh mau 無著。Ka-moho-alii受氣 kah 掠狂，用斧頭 phut 一叢樹仔抵帳。因為 an2-ne 一堆果子煞 lian3-lian3 落--來，khian 著 Aukele e5 頭殼，肩 kah 頭 kah kha-chiah-phiaN。一種講 be7 出來 e5 抽痛，liam-mih 歸身軀疼透透。伊感覺若像愈來愈無力。這個時陣聽著 Lono 誠細聲 teh 講：「Aukele，生命之水！緊chip一嘴！」
沿路走，沿路 ka7 葫蘆塞仔 giu2 開，ka7 葫蘆 tu 倚伊 e5 嘴唇，hou7 水流入去伊 e5 嚨喉。伊 e5 抽痛馬上攏消失去，力頭 koh 恢復轉來。伊 ka7 葫蘆塞仔塞倒轉去，koh  繼續行。Beh 到竹林進前，伊一直走 ti7 倒手爿，閃開騙人 e5 迷魂陣，照伊原來 e5 路行轉去。
「Ka7 掠起來！」Ka-moho-alii 共款 koh 喝一擺。第2個守衛用伊 e5 大支戟射 an3 Aukele，m7-koh 射無著。足受氣 e5 Ka-moho-alii用 hit 支金 sih-sih e5 斧頭向 Aukele phut 落去。Aukele 一下閃，發覺人煞企 ti7 竹林迷魂陣內面。倒手、正手頭前後壁爿！M7管伊an2-choaN2 chong5 攏是死路，Ka-moho-alii 已經愈來愈接近伊--a。這個時陣伊聽著 Lono 細 kah 聲 teh 講：「Aukele！你 e5 神奇刀仔！用伊來開路！」
沿路行，沿路拔出 hit 支刀仔開出一條路。Beh 到 Loulu 樹林進前，伊一直行 ti7 正手爿 e5 路，避免去摸著樹葉。
「Ka7 掠起來！」Ka-moho-alii 足大聲起狂 teh 嚷。第三個守衛用伊 e5 Kapu，向Aukele 摃落去，m7-koh 相了無準，Kapu 撞著塗腳了後，煞跳倒轉來。足失望 e5 Ka-moho-alii 共款用伊 e5 斧頭向 Aukele phut 落去。
這個時陣 e5 Aukele若是無想 beh 頭殼 hou7 人破做兩爿，伊kan-taN 有一個選擇！腳手猛掠 e5 Aukele 趕緊跳入去 Loulu 椰子樹林--nih。雖然閃過 Ka-moho-alii e5 斧頭，m7-koh 伊發覺 Loulu 樹生了足 chat8--e5,根本就無法度 thang seh8 過去。伊去 hou7 樹仔「掠」tiau5--leh。
當teh奸臣笑e5 Ka-moho-alii，足 hiau5-pai 搖搖擺擺一步一步 an3伊這爿過來。
強 beh chhun 上尾仔一口氣 e5 Aukele，細聲 teh 問：「Lono！我 koh 來 beh an2-choaN2？」
「你 e5 防火圍巾！毀滅 chia-e5 Loulu 椰子樹！」Lono 命令。Aukele 緊 ka7 伊 e5 圍巾 sa 出來 seh8。續落--來就是一陣足大pha e5火 kap 一團煙霧。當 chia-e5 煙霧消失e5時，chhun 落--來 e5 kan-taN是一寡火灰nia7-nia7。同時an3這堆火灰後壁行--過-來是---Ka-moho-alii！
Aukele趕緊走離開。Ka-moho-alii 共款 toe3 ti7後壁拚命追。Aukele 走 kah 會使得看著 an3 磅空 chhio7--入-來 e5 日頭光。不過，Ka-moho-alii 是愈 jiok 愈緊。Aukele 拚伊上尾一口氣，向磅空衝起--lih。當伊peh 起--lih上崎 e5 路 e5 時，無細膩煞chhu7倒。Ka-moho-alii 喝 kah 足大聲，跳向 Aukele 身軀。這 kai3 Aukele 並無問 Lono beh an2-choaN2 做。伊 ka7 伊 e5 腳勼起來，拚命 iat8 伊 e5 手骨，人 thoaN5飛起來。人一直浮起來，飛出烏暗。飛出暗暝之窟。來到足焰 e5日頭下面。
Toe3 ti7 後壁 e5 Ka-moho-alii 目珠 hou7 光線 chhio7 kah 頭眩目暗，大聲呻一下 to7 koh 勼倒轉去。Aukele 繼續飛，飛離開暗暝之窟飛過海面，飛向厝--nih。
當伊飛到早前船 phang2 見 e5 所在，Aukele ka7 葫蘆塞仔 giu2 開，ka7 生命之水淋 tui3 海--nih。
伊teh等待奇蹟出現，一直 ti7 海面頂頭 seh8 來 seh8 去。時間 ti7期待中一分一秒過，m7-koh 甚 mih to7 無發生，chham 船仔 to7 無看見，mai3 講是阿兄 kap 姪仔，kan-taN 聽著隨海風傳來 e5 哮叫聲。
「Aukele！Be7 使！」he 是Namaka e5 聲，當伊teh飛ui3 Aukele這爿來chhoe7 伊，「Kan-taN 我會 sai2 救你e5兄弟！生命之水kam2攏用完--a，Aukele？」
Aukele 大力搖葫蘆，結果 kan-taN 聽著足細聲e5水聲：「Chhun一屑仔nia7-nia7。」伊誠傷心teh講。
「Ka7 倒過來我e5手--nih。」Namaka 沿路命令，沿路 ka7 伊 e5手蹄勼做一個te2水 e5 杯仔形。Aukele 照伊講 e5 去做。Namaka ka7 chia-e5 水潑 tui3 下面 e5 海--nih去，koh 那命令teh講：「飛轉去，m7-thang 越頭看！」
雖然誠 m7 情願，Aukele ma7 是開始飛轉去厝--nih。一面飛一面 teh 想：生命之水 kam2 真正有效？kam2 會因為 siuN 少，煞無效果--neh？後壁親像有一個足強那吸石 e5 力量 teh ka7 giu2,beh叫伊越頭看---伊強beh擋be7-tiau5--a。「Lono，請賜hou7我力量。」Aukele嘴--nih seh8-seh8 唸。
伊目珠掠頭前金金看，看見4個鳥兄弟飛 an3 這爿過來，koh喝 kah 足歡喜。Iau2 koh有老鼠姐kah sin7 蟲仔姐 ma7 企 ti7 海墘向伊iat8手。Che 是甚 mih 所在--neh？Peh開目珠金金相：「Ah！He是查甫 e5 飯廳，我學會曉飛e5所在，he是 Namaka e5 厝，我 bat 歇 ti7 伊 e5 厝尾頂過！著！Chia 著是我 kap Namaka 共同建立 e5 家園。」上尾仔伊看著飛 ti7下腳面 eNamaka5。
「你 chit-ma2 會使越頭看--a。」Namaka ti7 伊 e5 耳邊講。
Aukele 越頭看倒轉去海--nih。看見 hit 隻失蹤 e5 大隻船駛 an3岸墘過來，Iku-lani kap至聖企 ti7 船頭 teh 向伊 iat8 手。
Aukele 足歡喜--e5,seh8 身看Namaka。「感謝你，Namaka！M7-koh等--一-下！」伊將 ti7 Namaka 手頭 e5 葫蘆提過來：「Ka7你e5 手蹄thian2開。」
誠奇怪，Namaka 竟然乖乖仔照伊e5意思。四滴水滴落去伊e5手蹄當中。伊無啥了解，到底 Aukele 是teh 變啥mih bang2?Kan-taN掠 in 翁金金看。
「我知影你 ka7 Moela 漏勾去--a。」Aukele 講。
「Ou5!我知--a？」笑微微 e5 Namaka ka7 這幾滴水滴落去塗腳，亦就是Moela hou7 Aukele 變做火灰 e5 所在。「Mau2」一聲快樂 e5 狗吠聲，Moela 又 koh 會當坐 ti7 Namaka e5 身軀邊--lou。
In一家伙3個，Aukele、Namaka kap Moela---翁婿、牽手kap顧厝e5狗仔---歡歡喜喜做陣行去海墘接待當teh聚會e5 親情。


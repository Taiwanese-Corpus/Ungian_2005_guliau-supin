OPERA 內E5魔神仔
Loonng
目錄
I. 伴舞 e5 查某囡仔
II. Opera戲院 e5 新導演
III. Christine Daae2
IV. Opera鬼 leh 受氣--ah！
V. Hou7 Raoul e5 批
VI. La Carlotta 扮 Margarita
VII. 我 E5 音樂天使
VIII.Christine Daae2 ti7 to2位
IX. 起 ti7 湖頂面 e5 厝
X. Madame Giry拜訪 Persian




	
 
Ti7 法國 e5 Paris有一間唱Opera e5 戲院。這間戲院m7-taN7起 kah 真sui2,名聲通人知，伊ma7 是全世界上大間 e5 Opera戲院。按1861年開土動工，一直到1875年才完成。總共開4700外萬 e5 法國錢（franc）。
歸棟樓仔厝分17層。外口算起來有10層樓，有7層藏ti7 塗腳底。Ti7 表演台 e5 後壁kap下底有真濟樓梯kap巷路，ia2-koh 有一堆算boe7了 e5 room。有歌星kap伴舞 e5 leh 換衫 e5 room，也有工作人員操作機器 e5 所在，也有 leh 囥衫囥鞋 e5 room。這間戲院內 e5 門總共超過2,500個。Kan-taN地下 e5 部分，你就會使seh8幾loh8點鐘ia2看boe7著一屑仔日頭光。
重點是，這間唱Opera e5 戲院內底有鬼。一個魔神仔，一個穿歸su黑衫 e5 查甫人。有人講伊有身軀無頭，也有人講伊kan-taN一粒頭無身軀，歸個面黃sng2-sng2無鼻仔，目珠是兩窟黑 kah 看boe7著內底 e5 空nia7-tiaN7。
這是一層真真正正 e5 代誌，是1880年 e5 某一工，按伴舞 e5 化妝室內來開始 e5 …
I.伴舞 e5 查某囡仔
「緊--lah！較緊--leh ！緊 ka7 門關起來！是伊。」Annie Sorelli 匆匆pong7-pong7 chong5入來，面仔青 sun2-sun2。
有一個查某囡仔走去 ka7 門關起來，逐家攏圍過來Annie Sorelli e5 邊仔 leh 問伊。
「啥物人？」「Ti7 to2位？」
「到底發生啥mih代誌？」
「是鬼！」Annie講。「Ti7 巷路頂頭，我看著伊按壁內泅出來，出現ti7 我面頭前。我…我有看著伊 e5 面。」
當大部分 e5 查某囡仔 leh 驚惶 e5 時，一個懸懸 e5 查某囡仔煞笑出來。
「講啥mih痟話！」「逐家攏講伊有看著鬼，事實上連一個鬼仔影ma7 無。Lin2 只是看著壁頂 e5 人影nia7-nia7。」話雖然an2-ne講，這個查某囡仔ma7 m7-kaN2  ka7 門扑開， ka7 頭探出去看一下 。
「已經有足濟人看著--ah！」一個查某囡仔講。「你kamb2oe記得，Joseph Buquet兩工前才看著nia5。」
逐家私底下議論紛紛。
「Joseph講這個鬼 e5 身材真lo3,穿一領黑色 e5 大衣。」
「伊 e5 頭kan2-na2死人共款，面仔黃sng2-sng2 koh 無鼻仔…」
「…無目珠，kan-taN兩窟黑黑 e5 空！」
這個時陣，原本攏無出聲 e5 Meg Giry tong3-boe7-tiau5喝出來。「Mai3 koh 講--ah，伊無ai3人ti7 kha-chhng後講伊。這是阮母ah ka7 我講 e5 。」
「 Lin2 母ah？」一個黑頭鬃 e5 查某囡仔 ka7 問：「 Lin2 媽媽na2會知影鬼 e5 代誌？」
「阮母ah講 Joseph Buquet siuN過三八。這個魔神仔若聽著人 leh 講伊，會真無歡喜。有一工，Joseph會beh 哭就無目屎。」
「 Lin2 媽媽是an2-choaN2得著消息 e5 ？拜託你緊 ka7 阮講。」一堆查某囡仔圍 leh 問。
「好是好」，Meg講：「m7-koh lin2 絕對boe7使去 ka7 別人講。 Lin2 知影阮媽媽是戲院內 leh 顧門--e5 ，伊負責一部分看戲 e5 Box。M7…Box5是鬼 leh 用 e5 。伊ti7 Box內底看戲，有時仔ma7 會留幾蕊仔花hou7 阮媽媽。」
「鬼仔也有看戲 e5 Box。Koh會買花hou7  lin2 母ah！」
「Meg， lin2 母ah leh 講ham3古，鬼na2有可能有Box？」
「這是千真萬確 e5 代誌。」Meg講，「 Lin2 會使去問看ma7 i，無人bat買過Box5 e5 票。只要戲有 leh 演，魔神仔攏會入去內底看戲。」
「你是講有人ti7 Box內底？」
「著--ah！…ma7 m7是an2-ne講，應該講鬼攏有入去，m7-koh 內底無人ti7 hia。」
一寡koa2伴舞 e5 查某囡仔攏圍 leh 看Meg。「M7-koh lin2 媽媽那會知影chia e5 代誌？」有人問。
「其實並無啥物面仔黃sng2-sng2,ia2是穿黑大衣 e5 人。He攏是chhin3-chhai2 講 leh 流傳 e5 。阮母ah ma7 m7-bat看過 Box5 內 e5 鬼。Kan-taN有聽過聲，無看過影。根本就m7-bat看過人。Lin2 koh ai3 注意，伊上無ai3人 leh kha-chhng後講伊。」
Hit暗，這tin7查某囡仔無一分鐘無 leh 講鬼。演出進前 leh 講，伴舞 e5 時ma7 leh 講，演煞 e5 時ia2-koh leh 講。M7-koh in攏細細聲，偷偷仔 leh 講。Beh 講進前攏會先探頭前後看看--leh。
煞戲 e5 時，逐家轉來到化妝室。突然間，巷路傳來一tin7腳步聲。Madame Giry，Meg in老母，走入來房間。伊是一個典形 e5 ou-ba2-sang2,大箍大箍笑面神。m7-koh 今仔日歸個面青sun2-sun2。
「查某囡仔！」伊na2走入來na2喝，「Joseph Buquet 死去--ah！死ti7 舞台下底四樓做sit e5 所在。一點鐘前才去hou7 別chan3樓 e5 人發現著伊 e5 屍體。有一條索仔束ti7 伊 e5 頷仔頸。」
「鬼!」Meg聲音chhoah-chhoah leh 喝「一定是hou7 鬼害死 e5 。」
II.Opera戲院 e5 新導演
這是一間誠有名 e5 戲院。會當ti7 chia做導演 e5 人ma7 攏m7是啥物簡單 e5 人物。代誌發生 e5 時tu2好是Monsieur Armand Moncharmin kap Monsieur Firmin Richard這兩個新導演來戲院 e5 第一個禮拜。代誌發生了後隔轉工，這兩個人ti7 導演室講著 Joseph Buquet e5 代誌。
「這是一件意外 e5 事件，」Monsieur Armand真受氣，「若無就是伊家己自殺！」
「意外事件？…自殺？」Monsieur Firmin懷疑 leh 問。「你較合意to2一種講法？抑是你認為是Opera內 e5 鬼所做 e5 。」
「Mai3  koh 講著鬼 e5 代誌！」Monsieur Armand講。「戲院內有超過1,500人 leh ka7 咱做sit，這陣每一個人攏 leh 講鬼 e5 代誌，一堆神經病！我無想beh  koh 聽著鬼 e5 代誌kam2會使？」
Monsieur Firmin ka7 伊桌頂 e5 批提起來看，「Armand，ah這張批是beh 按怎處理？」
「處理？」Monsieur Armand大聲喝出來，「beh 處理啥貨？咱kam2會當做啥mih？」
In兩人 koh ka7 批讀一擺。事實上，這張批真短，kan-taN幾行字：
hou7 新導演：
	「因為 lin2 是新來 e5 ，我需要寫批 ka7 lin2 講一寡重要 e5 代誌。Box5 e5 票 lin2 絕對boe7使賣，he是我私人 leh 用 e5 box。Lin2 若是有無了解 e5 所在，會當去問 Madame Giry著會知影。伊是ti7 chia顧門 e5 ou-ba2-sang2。
	另外，我beh ka7 lin2 收一寡所費，算是我ti7 chia做sit e5 費用。我 e5 收費誠俗， lin2 只要逐個月hou7 我20,000，我就會真滿意。就是an2-ne nia7-nia7。
M7-koh 請 lin2 m7-thang boe7記得。我會當做 lin2 誠好 e5 朋友，若無ai3  e5 話，我絕對是一個真歹應付 e5 敵人！ 
O.K.」
「Box5 e5 票boe7使賣！一個月 koh beh tih8 20,000箍！Sai2 lin2 祖媽 leh ！」Monsieur Armand lu2看 lu2 受氣，「he是全戲院上好 e5 box，na2會使囥ti7 hia飼蚊。Firmin，伊簽這個O.K. e5 名是啥物意思？你 ka7 我想看ma7 i。」
「可能是Opera 鬼e5 款。」Monsieur Firmin講，「m7-koh 你講了真著！咱無需要chhap這張批，這是 leh kap咱講sng2笑，誠惡質。有人看咱是新來 e5 ，認為咱憨憨好欺負就an2-ne黑白亂來。這間戲院內根本就無啥mih鬼。」
續落來hit兩人討論一寡hit暗beh 演出 e5 代誌。是beh 演 Faust 這齣戲。這齣戲通常攏是由 La Corlotta 來演Margarita。La Corlotta是 Spain 人，ma7 是全 Paris 上好 e5 一位歌者。問題是 La Corlotta 今仔日破病。
「今仔日暗時全 Paris e5 人攏beh 來看戲」Monsieur Armand講，「m7-koh 咱上好 e5 歌者煞破病無法度上場。伊今仔日早起突然寫批講伊人無爽快，暗時無法度參加演出。」
「Mai3 koh 受氣--ah，Armand」 Monsieur Firmin講「咱ia2有Christine Daae2 hit個按Norway來 e5 少年歌者，伊唱 Margarita 無啥物問題，伊 e5 歌聲ma7 真sui2。」
「m7-koh 伊ia2 hiah少年，無啥物知名度，無人會來聽一個無名 e5 演員唱歌。」
「死豬做活豬來thai5。啥g知影，伊無定唱比 La Corlotta 較好ma7 無一定。」
III.Christine Daae2
Monsieur Firmin講了無m7著。Margarita ti7 Faust劇中 e5 表現已經成做全Paris上熱門 e5 話題。伊 e5 聲真sui2,著親像仙女下凡美妙 e5 歌聲。逐個人攏真合意伊。Hit暗，戲院內觀眾 e5 情緒，beh 哭beh 笑，攏是toe3 Christine e5 歌聲 leh 行。Daae2 e5 歌聲實在是有夠讚 e5 讚，會使講是全世界上優秀 e5 歌者！
Ti7 舞台後壁，Meg GiryAnnie講，「Christine Daae2從來m7-bat有chiah好 e5 歌聲，為啥物今仔日會唱 kah chiah好--leh ？」
「無定人已經請著高明 e5 音樂老師。」
Hit暗逐家一直 leh 討論Daae2 e5 代誌。Ti7 Box14 內底，Comtede Chagny Philippe轉過身來對in小弟微微仔笑，講：
「Raoul你感覺Daae2今仔日唱了啥款？」
Vicomtede Chagny Raoul，今年21歲。藍色 e5 目珠，黑sim3-sim3 e5 頭鬃 koh 有一hu3甜蜜 e5 笑容。Chagny家族 e5 歷史悠久，真富裕 koh 有好名聲。Ti7 Paris著有真濟查某囡仔 leh 合意Raoul。M7-koh 攏無法度引起Raoul e5 注意。伊對in大兄笑一下，講：
「我 koh 會當講啥物？Christine就親像仙女共款，就是an2-ne。我這陣想beh 來去伊 e5 化妝室看伊。」
Philippe看著in小弟這款青春少年 e5 衝動，大聲笑出來。伊比Raoul大beh kah 20歲。看起來著親像in老爸共款。
「我了解，」Philippe講，「你已經戀愛--ah！m7-koh 你今仔日才來Paris，che ma7 是你頭一擺來這間Opera戲院。你kam2會使 ka7 我講你是按怎熟悉Christine Daae2 e5 ？」
「你kam2會記得四年前，我ti7 Brittany度假thit-tho5,我就是ti7 hia tu2著伊。Hit個時陣，阮兩人真心相愛，到今我ia2是不管時to7會去想著伊。」
Comtede Chagny對in小弟講「Mmm，我了解--ah！」伊小停一 leh koh 慢慢仔講，「Raoul，愛會記得伊只是一個唱Opera e5 歌者，咱對in厝--nih8 e5 代誌根本就無了解。」
Raoul根本就無 leh 聽伊講。好 e5 出身對伊來講一點仔意義著無。Koh再講，少年人對老歲仔 e5 想法，根本著聽boe7入耳。
Christine Daae2 e5 房間外口，人khoeh kah 滿滿滿。有一位醫生企ti7 Christine Daae2 e5 邊仔。伊美麗 e5 笑容看起來是hiah-nih8仔白，kan2-na2病 kah 真嚴重。Raoul看了m7甘，衝入去門內，牽伊 e5 手講，
「Christine！到底發生啥mih代誌？你身體無爽快是無？」Rauol khu5落來toa3伊 e5 身軀邊。「Li2 kam2 boe7記得我--ah！Raoulde Chagny！咱ti7 Brittany做伙過hiah-nih8仔好 e5 日子，你kam2攏boe7記得--ah！」
Christine gia5頭看伊，藍色 e5 目珠內充滿驚惶。伊 ka7 手kiu轉去，「我m7-bat你，請你緊離開chia。我身體無啥爽快。」
Raoul企起來，面仔紅紅紅，一時講boe7出話。醫生真緊急 leh 喝，「請逐家離開這間房間。Daae2需要安靜一 leh ，伊已經真thiam2--ah。」
伊徙到門邊仔，無外久逐家攏已經離開房間，chhun Daae2家己一個留tiam3房間內底。
Raoul家己一個ti7 外口行來 koh 行去，liam5-mi受氣，liam5-mi koh 感覺真鬱卒。Christine na2會使 ka7 伊放boe7記--leh ？na2有法度對伊講這款話來傷伊 e5 心。伊等幾分鐘了後就誠細膩，m7敢long3出聲，行到Christine房間 e5 門口。伊並無 ka7 門扑開，因為當伊beh 開門 e5 時，伊聽著房間內有查甫人 e5 聲！
「Christine！你一定ai3愛我！」一個查甫人 e5 聲傳過來。了後Raoul koh 聽著Christine e5 聲，
「你na2會使an2-ne講--leh ？當我為你唱歌 e5 時…？今暗我已經盡我所有 e5 氣力唱hou7 你聽。我已經盡力--ah！這陣，我已經足thiam2--ah！」聲音內底充滿憂愁kap驚惶。
「你唱 kah 親像仙女下凡共款！」hit個查甫人講。
Raoul行徙開，原來答案是an2-ne，Christine Daae2已經有愛人--ah！m7-koh 伊 e5 聲na2會chiah-nih8無快樂。Raoul bih ti7 房間附近。伊想beh 看清楚Christine e5 愛人，伊 e5 情敵，到底是生做啥款。
十分鐘後，Christine家己一個人按房間行出來，按巷路行出去。Raoul koh ti7 hia等一大khun3,奇怪 e5 是並無人 koh 按內底行出來！看看 leh 四邊無人，就走去房間門口， ka7 門chun7開行入去，一入去著緊 ka7 門關起來。越頭一看，煞無看e半個人影。
	「你ti7 to2位？我知影你bih ti7 內底，緊出來！」等歸晡久，攏無回應。Raoul四界chhoe7,liam5-mi桌仔腳，liam5-mi衫廚仔內。尾仔連壁角ma7 chhoe7透透，著是無看e半個人影。
IV.Opera鬼 leh 受氣--ah！
He是拜二暗 e5 代誌。拜三早起Monsieur Armand kap Monsieur Firmin春風滿面。全Paris e5 人攏真合意新 e5 Margarita。生活中 e5 一切是chiah-nih8仔順序。後一場 e5 演出是定ti7 拜五。
共款是演Faust，m7-koh 這擺是換 La Carlotta來唱 Margarita。到拜三e 晡代誌煞 koh 起變化。In按 O.K. hia接著第2張批。
「Lin2為啥麼無ai3聽我 e5 嘴？一定ai3惹我受氣才會使--hiouh？Ka7 Box5 留落來hou7 我！Lin2 beh hou7 我 e5 20,000 箍囥ti7 to2位？拜五 lin2 一定ai3 koh hou7 Daae2 唱Margarita，伊這陣已經是全Paris上好 e5 歌者。La Carlotta已經無法度 koh 唱--ah。伊 e5 聲已經破 kah 親像牛 leh 哮共款--ah！
	Lin2 ai3會記得我是一個可怕 e5 敵人！
O.K. 」
 
「Eh！Firmin，這kam2 koh 是 leh 講sng2笑？」Monsieur Armand受氣大聲叫出來，「咱這陣beh 按怎才好--leh ？到底這個所在 e5 導演是siang2?是咱ia2是O.K.？」
「Mai3 phui3--ah，Armand！」Monsieur Firmin sian7-tau3-tau3 leh 講，「我ma7 m7知影答案，咱來去kap Madame講看ma7 i，就是ti7 Box5 hit區 leh 顧門hit個。無定會當chhoe7著一寡線索ma7 無一定。」
M7-koh 問Madame Giry並無得著啥物。In發現 Madame Giry並無驚鬼，伊ma7 無 leh 驚這間戲院 e5 導演。
「Madame Giry！人攏講你kap Opera內 e5 鬼是好朋友」Monsieur Armand an2-ne問伊，「你kam2會使 ka7 阮講一寡伊 e5 代誌，親像一寡人 leh 講伊無頭殼kam2有影？」
「也有人講伊無身軀！」Monsieur Firmin講「這kam2是真 e5 ？」
Madame Giry看in兩人 e5 面色，笑笑仔講：「這間戲院 e5 導演是憨大呆！」
「啥！」Monsieur Armand差一點仔 ka7 三字經kiau7出來，「你這個查某人 ka7 我聽hou7 好！…」
「Eh！坐落來，放較輕鬆--leh ！咱是來聽伊講 e5 。」Monsieur Firmin講，「Madame Giry你an2-ne講是啥物意思？」
「因為O.K.已經對 lin2 誠感冒，若是伊想beh tih8啥物，伊必然提會著。伊是hiah-nih8仔巧 koh hiah-nih8仔危險。Ti7 lin2進前 e5 導演就無hiah-nih8憨。一開始，in ma7 親像 lin2 共款無ai3 chhap Opera鬼。續落來，ti7 戲院發生一寡奇奇怪怪 e5 意外，一寡意外事件攏發生ti7 Opera鬼當teh受氣 e5 時。了後，一寡老導演學了真緊，鬼beh tih8 e5 Box5？伊會當逐工ti7 hia看戲！鬼beh tih8錢？咱著緊koaN7 hou7 伊。當然，一寡老導演已經hou7 伊教 kah 真乖。」
「你ai3 long3清楚，阮才是這間戲院 e5 導演！m7是hit個魔神仔！Monsieur Armand 那講那 kiau7。伊越頭對Monsieur Firmin講：「這個查某人一定是痟--ah！咱為甚 mih ai3聽伊 e5 ？m7管an2-choaN2，拜五暗ia2是beh hou7 La Carlotta來唱Margarita。Firmin，你kap我猶原beh ti7 Box5來看戲，著無？」
「好--ah！咱著來試看ma7 i，m7-koh 咱ma7 無 ai3 任何 e5 意外事件發生kam2 m7是--leh ！」
Madame Giry行倚來這兩人 e5 頭前，「 Lin2 ai3聽我好嘴，」口氣誠平靜 leh 講，「ai3會記得Joseph Buquest！我實在 ka7 lin2 講， lin2 會使kap O.K.（Opera 鬼）做好朋友，m7-koh lin2 若無照步來，伊ma7 會使變做一個誠歹應付 e5 敵人。」
In兩人 ka7 gin5,「這koa用詞…」Monsieur Firmin慢慢仔講，「Madame Giry你na2會an2-ne講--leh ？」
「因為伊是an2-ne ka7 我講！我ma7 m7-bat看過伊，m7-koh 我定定會聽著伊 e5 聲。伊 e5 聲真優美，ma7 boe7對人大聲細聲喝！」
V.Hou7 Raoul e5 批
Hit禮拜三，Raoul ma7 收著一張批。伊 ka7 批扑開，看著下底 e5 簽名，突然間suh一口氣笑出來。He是hit工透早到這陣唯一出現過 e5 笑容。
「親愛 e5 Raoul：
	我當然會記得你，我na2有可能會 ka7 你放boe7記得。我kam2會使約你toa3拜四e晡三點來 Tuileries 花園看我。拜託你千萬 m7-thang 受氣。
Christine Daae2」
Raoul ka7 批收入伊 e 褲袋仔內。受氣？mai3講笑！伊na2有法度對仙女來發脾氣。二點ia2 未到，伊就已經ti7 公園 leh 等候伊 e Christine。
三點過10分，伊開始感覺boe7自在。三點半一過，伊感覺歸個人強強beh 死去--ah！有時衝動 kah 甚至想beh 去thai5人。
過了真久了後…了後…伊來--ah！伊按花園另外hit爿走過來。無一秒鐘久，已經落入去Raoul e 胸坎內。
「Ouh！我 e Christine！」一擺 koh 一擺 leh 喝，「Ouh！我 e Christine！」了後，in行過花園，na2行na2講，講了真久。這個情景就kan2-na2轉去到四年前ti7 Brittany海岸…
「m7-koh 你na3會走開m7 chhap我？」Raoul tih問，「為甚 mih 你無寫批hou7 我？」
續落來有兩、三分鐘久，雙人攏無聲無說。了後Christine先開嘴，伊慢慢仔講「你kap我攏ia2-koh hiah少年。我只是一個按Norway來 e 三流歌者。Ah你…你是Vicomtede Chagny e 貴族。我知影我永遠ma7 無可能做你 e 牽手。」
「M7-koh ，Christine，我真正愛你！」
「M7是an2-ne，Raoul！請你聽我講，hit個時陣我走轉去Norway。一年後，阮老爸就過身去--ah！一時艱苦心悶，我 koh 轉來Paris，就一直唱，拍拚唱，想beh 成做一個Opera e 歌者，m7是beh 做一個普通 e 歌者nia7-nia7,我拍拚想beh 做全Paris上好 e Opera演員！」
「你已經達成--ah！」Raoul面帶笑容講，「全Paris城攏已經ti7 你 e 腳底。」
Christine ka7 頭tam3落來，無 koh 講半句話。
「Christine！」Raoul輕輕仔講，「我想beh 問你一項代誌。拜二hit暗，ti7 你化妝室內底 e 查甫是啥人？請你一定愛 ka7 我講！我是你 e 朋友，朋友kam2 m7是 ai3 互相tau3 saN-kang7 e ？ ka7 我講伊叫啥 mih 名好無？」
「我boe7使 ka7 你講，這是一個祕密！」Christine真細聲 ka7 應，好親像驚人聽著。「我ma7 m7-bat看過伊，我kan-taN聽過伊 e 聲。M7-koh 伊kan2-na2無所不知。伊知影任何 e 代誌，所以拜二hit暗，我 m7-kaN2 kap你講話。伊是我 e 音樂老師。伊是一個足好 e 歌者。我這陣有法度唱 kah chiah好攏是伊教我 e 。伊是我音樂生命中 e 天使。伊講伊已經深深愛著我，我kam2會當離開伊？」
VI. La Carlotta扮 Margarita
拜五透早，La Carlotta ti7 伊眠床頂食早起頓。伊nalim2咖啡na2拆開早起送來 e 批信。其中有一張批並無簽名。Hit張批誠短：
「你當teh破病，你今仔日暗仔無法度唱 Margarita，你好好仔 ka7 我留toa3厝內，boe7使去Opera戲院。若無，意外隨時會發生！你kam2願意永遠失去你 e 聲？」
La Carlotta看了氣 kah 歸仙人peh起來跳，連早起頓著無食完。
「Che一定是Christine e 死黨寄來--eh！」伊 leh 想，「in想beh hou7 伊今仔日暗仔 koh 會當上台。歹勢！Lin2 祖媽無 thang hiah好料理！目珠peh較金--leh ，我才是全Paris上好 e Opera演員！無人會當阻擋我今仔日上台唱 Margarita。」
Hit工暗時六點，伴舞 e 已經ti7 in e 化妝室 leh 換衫。na2開講na2 ka7 黑tou3紅 e 服裝穿起來。其中有一個查某囡仔，Meg Giry，一個人恬恬無講話。
「Meg！你是按怎啦！」Annie Sorell關心 leh ka7 問。
「我 leh 煩惱Opera鬼。」Meg講，「阮媽ah講魔神仔當 leh 受氣，伊teh煩惱eng暗會發生啥物代誌。」
「Ai2-io5!」一個黑頭鬃 e 查某囡仔講，「siang2會去驚一個老歲仔鬼？」
一點鐘後，Monsieur Armand kap Monsieur Armandin兩人行入去 Box5內底坐落來。啥物鬼仔古？In一點仔就無 ka7 信tau2。這間戲院內根本就無啥物魔神仔！
坐落來無偌久，Monsieur Armand看著有人 ka7 花囥toa3門口，「Firmin！」伊細聲 ka7 喝，「kam2是你 ka7 花囥toa3 hia？」
Monsieur Armand越頭看一下，「無--ah，我買花beh 創啥？」頭殼摸摸--leh 講，「kam2是你家己買 e--hoNh！」
「你 leh 起痟hiouh！shi！恬恬，音樂已經開始--ah！」
頭仔一點鐘ia2未輪到 La Carlotta 唱。第五個 Box 內ma7 無啥物奇怪 e 代誌發生。這兩個導演 e 心情就lu2來lu2輕鬆起來。無偌久輪到La Carlotta出場，Monsieur Armand就越頭偷偷仔問Monsieur Armand
「你kam2有聽著啥物聲？」
「無--ah！」Monsieur Armand ka7 應，m7-koh 伊一直越頭看伊 e 後壁，兩擺，三擺…，面色lu2來lu2白，白 kah 面色已經反青…
La Carlotta一條歌 koh 一條歌一直唱落去，並無啥物代誌發生。續落來，當伊開始唱一首真優美 e 情歌 e 時陣…
「我 e 愛開始beh …khou5-ak8!」
逐家sa攏無，tau3底 Carlotta 是出啥物問題？na2會有hit個奇怪 e 聲--khou5-ak8?
Carlotta停一cham7仔， koh 開始重唱一kai2。
「我 e 愛開始beh …khou5-ak8!」
「我無法度boe7記得我 e …khou5-ak8!」
He是chiuN-chi5 e 聲！逐家漸漸明瞭後就開始有人tong3-boe7-tiau5笑出來。Monsieur Armand ka7 頭tam3落來，用手theN3--leh 。這個時陣，Box內傳來一個聲，一個查甫人 e 聲， leh 笑！
另外，ti7 戲台頂，可憐 e La Carlotta一kai2 koh 一kai2 leh 重唱。
「我無法度boe7記得我 e …khou5-ak8!」
這個時陣，這兩個導演 koh 聽著hit個查甫人 e 聲，ti7 in e 頭前，後壁，滿四過。
「伊今仔日 e 歌聲會 ka7 吊ti7 厝頂 e 電火koaN7感動 kah lak落來！」
兩個人雄雄 gia5頭去看hit pha kui千、kui萬粒電火球仔所組起來 e 吊燈。「今慘mah5!」in e 面青sun2-sun2。這pha出名 e 吊燈已經離開索仔，直直向下腳 e 聽眾teh落去！
對這間Opera戲院來講，這真正是一 e 恐怖 e 暗暝。有一個婦人人去hou7 hit pha電火te3死。另外 koh 有真濟人著重傷。戲院足足關門兩禮拜。La Carlotta從此以後，著結束了伊唱歌 e 生命。
VII.我 e 音樂天使
差不多有歸禮拜 e 時間，Raoulkap Christine逐工約會。有時仔 Christine會恬恬看boe7著笑容，有時陣伊m7但會笑， koh 會唱歌。M7-koh 伊m7-bat koh 提起Opera戲院ia2是唱歌 e 代誌。Ma7 boe7 koh 問Raoul是m7是有愛伊。Raoul感覺真驚惶。伊 leh 煩惱hit個聲，hit個奇怪 e 先生，Christine e 「音樂天使」。
了後有一工，Christine 煞失蹤去--ah！伊無ti7 伊 e 房間，無ti7 Opera戲院，ia7無ti7 約會 e 所在。Raoul四過去問人，chhoe7 kah 強beh 起痟--ah！到底Christine是走對to2位去--leh ？無半個人知影。
	Ti7 這間Opera戲院重新開門 e 進前兩工，Raoul收著一張批。是Christine寄來hou7 伊 e 批。
「一點鐘內，到Opera戲院 e 上頂層來看我。」
Opera戲院 e 十樓是一個誠危險 e 所在。有幾百條索仔按hia牽到一樓 e 舞台頂。摔落去ma7 需要三秒外 e 時間。
Raoul kap Christine兩人坐ti7 暗暗 e 壁角。Raoul牽 Christine e 手。Christine e 面色是hiah-nih8仔白 koh hiah-nih8仔thiam2。
「Raoul，你聽我講，」Christine ka7 聲壓 kah 誠低，「我會 ka7 所有 e 代誌 ka7 你講。M7-koh 這是咱會當做伙 e 上尾一暗。我boe7當 koh 看著你--ah！」
「Christine，你千萬m7-thang an2-ne講。」Raoul na2講煞tong3-boe7-tiau5哭出來。「我愛你！，咱來去…」
「Shi！較細聲--leh ！咱會去hou7 伊聽著。Raoul，歸個戲院伊攏聽會著。」
「Siang2?你 leh 講啥mih？」
「我 e 音樂天使！頂禮拜六，我無法度去看你是因為伊來chhoe7我， koh chhoa7我離開chia。本來，我ti7 戲院 e 化妝室內底。突然間，伊出現ti7 我 e 面頭前。我頭一擺看著聲 e 主人。伊穿一領黑色 e 風衣，面頂戴一個小鬼仔殼。伊chhoa7我行過一寡暗門kap一寡祕密 e 巷路。一層樓，一層樓行落去。Ti7 Opera戲院下底有一窟埤仔。一窟真大窟 e 埤，水冷koh 黑。伊chhoa7我坐船到intau。伊 e 厝著起ti7 湖中央。In 兜就ti7 這間Opera戲院下底！」
Raoul 那聽那驚惶。Kam2講伊所愛 e Christine已經起痟--ah！Christine看著伊 e 眼神，就講：
「這是真--e ，Raoul，你一定ai3相信我。伊…伊就是Opera戲院內 e 魔神仔！M7是an2-ne，伊m7是鬼，ma7 m7是音樂化身 e 天使。伊是一個真實 e 人，伊 e 名叫做Erik。伊講伊愛我。伊懇求我做伊 e 牽手。Raoul！請你聽我講，m7是kan-taN an2-ne nia7-nia7。伊ti7 伊 e 厝內，一間真sui2 e5房間內 ka7 我講chia e 代誌。伊 ka7 我講，因為伊 e 面是hiah-nih8仔bai2,無一個查某人會當真心愛伊。伊 e 人生是hiah-nih8仔黑暗。然後伊 ka7 伊 e siau2鬼仔殼pak落來…」Christine tong3-boe7-tiau5伊 e 目屎，哭出來。Raoul只好 ka7 攬起來安慰。
「Raoul！伊 e 面是hiah-nih8仔恐怖，hiah-nih8仔bai2。我想beh 大聲哀叫來逃走，m7-koh 我會當走去to2位--leh ？伊 e 面就kan2-na2是死人共款。伊無鼻仔，kan-taN兩窟黑色e目珠空，囥ti7 伊黃酸 e 面chiuN7，有時仔 koh 會射出紅色 e 光…」
伊 ka7 頭aN3落來，雙手掩面 leh 哭，然後伊 koh 繼續講，「我ti7 hia toa3 5工，伊對我真好，hou7 我感覺對伊真不chu7。伊懇求我ai3愛伊。我已經 ka7 伊講…」
「Boe7使得，Christine！你千萬boe7當答應伊，你是我 e 某。咱這陣著緊來走，走來去遠遠 e 所在。你boe7使 koh 倒轉去hia。」
「M7-koh 已經boe7赴--ah！」Christine細聲無奈 leh 講，「伊知影你 e 代誌，伊ma7 知影咱兩人 leh 做伙。伊講我若m7轉去伊 e 身軀邊，伊beh 將你thai5死！」
「你boe7使an2-ne做！」Raoul講，「我是chiah-nih8愛你，你m7免 koh 煩惱，我會thai5死這個Erik！」
Erik…Erik…Erik…Erik…，這個聲ti7 戲院內傳來傳去，使得Raoul kap Christine攏真驚惶。
「He是啥貨？」Raoul e 聲 leh chun3,「He kam2是…伊 e 聲？He是按to2位傳來eh？」
「我ma7 m7知影，」Christine ka7 聲壓低，「拜六 e 時，我會 koh 扮Margarita。咱beh 按怎做才好--leh ？」
「拜六暗，等你一落舞台，咱就做伙來走。Mai3 koh 煩惱--ah！咱這陣先落來去好無？咱mai3 koh toa3這頂面。」
In就誠細膩peh起來，行過一條黑 so5 so5 e 巷路。行到beh 落樓梯 e 時陣，hiong5-hiong5  煞停落來。一個懸懸 lo3-lo3 e 查甫人擋ti7 頭前，身軀頂穿一su黑色 e 風衣， koh 戴一頂黑色 e 帽仔。這個查甫人轉身向in兩人講：
「M7-thang！ lin2 m7-thang 行這爿 e 樓梯！ lin2 應該按頭前hit爿 e 樓梯落去。較緊--leh ！若無著boe7赴--ah！」
Christine聽了越頭就走，Raoul toe3 leh 伊 e 後壁面。
「伊是啥物人？」Raoul 那走那問。
「伊叫做Persian。」
「伊到底是啥mih人？為甚物伊會叫咱ai3按頭前 e 樓梯走--leh ？」
「無人知影伊真正 e 名，逐家攏叫伊Persian。伊歸工攏ti7 這間戲院內。我感覺伊知影Erik e 代誌，m7-koh 伊從來m7-bat講過伊。無定著伊tu2仔有看著Erik ti7 咱頭前。伊想beh ka7 咱tau3-saN-kang7,所以叫咱行這爿。」
 
In兩人手牽手，按樓梯走落來。經過一寡巷路了後 koh 經過真濟 e 樓梯khiat仔kap巷路。尾--ah，ti7 一個通ui3外面，黑色細細 e 門頭前停落來。
「拜六暗，等戲唱煞，」Raoul講，「我會 ka7 你chhoa7離開這個所在，kap你結婚。」
Christine看伊 e 面，身軀漸漸徙過去，講：「好，就是an2-ne！」
然後，in兩人就ti7 Opera戲院 e 門邊仔chim起來。He是in兩人頭一擺sio-chim。
VIII.Christine Daae2 ti7 to2位
拜六透早，Comte Philippe 食早起時，gia5頭向in小弟金金看。
「Raoul，請你 koh 斟酌想看mai7!這個查某囡仔所講 e ，所提起 e 只是一寡鬼仔古。我感覺這個查某囡仔已經精神錯亂痟--ah！」
「伊m7是起痟！而且我已經決定beh chhoa7伊做某。」Raoul講。
「你ai3知影伊只是一個唱歌 e 演員。」Philippe無啥歡喜 leh ka7 伊提醒。「而且伊ia2 hiah-nih8仔少年。Kam2講10年後，20年後你ia2-koh 猶原會愛伊？」
Raoul 恬恬 ka7 咖啡phang5起來lim，無應半句話。
Opera戲院內底ma7 有兩個人teh憂頭結面，這兩個導演已經知影這個Opera鬼 e 厲害。In無希望 koh 有意外來發生。
 
「Box5 今仔日ai3空出來hou7 Opera鬼來使用。咱ma7 beh hou7 Daae2來演Margarita。伊所beh tih8 e 20,000 franc ma7 緊hou7 伊。就叫Madame Giry ka7 錢囥toa3 Box5。Kam2 koh 有其他 e 代誌？」Monsieur Armand問Monsieur Firmin。
「你ai3知影這m7是一筆小數目！，」Monsie Firmin無啥歡喜 leh 講。考慮一分鐘後，「囥一寡花toa3 Box5，啥款？Giry女士kam2 m7是有講過，O.K.合意花？」
「Beh tih8花叫伊家己chhoan5著好！」Monsieur Armand受氣 leh 講。
Hit暗tu2開始 e 時ia2真順利。Hit-pha吊燈也已經順利裝好勢，用新 e 索仔吊ti7 原來 e 所在。所有Paris e 人攏來到戲院想beh 聽Christine Daae2唱歌。Christine kap Vicomtede Chagny戀愛 e 故事ma7 已經傳開。Ti7 Paris，並無啥mih愛情故事是祕密 e 。逐家攏目珠金金 leh 看坐 ti7 Box 14 內 e Comte kap Vicomte。親像Chagny這款家族出身 e 少年人是boe7 kap歌手來結婚eh。
當Christine行上舞台，伊歸個面青sng2-sng2,充滿驚惶 e 表情。M7-koh 伊 e 歌聲就親像天星下凡共款，是hiah-nih8仔好聽！會使講全Paris e 人攏已經深深愛著伊。
這個時陣，伊開始唱這首有名 e 情歌。突然間，歸戲院 e 燈仔火攏sit去！幾秒內，歸個戲院攏恬恬無聲，ma7 無人soa2振動。無偌久，聽著一個查某人驚惶 e 叫聲了後，所有 e 燈仔火攏 koh toh8起來。
M7-koh Christine m7知走to2位去--ah！伊無ti7 舞台頂，ma7 無ti7 舞台腳，ma7 無ti7 舞台後。四界chhoe7透透攏chhoe7無伊 e 形影。歸個戲院強beh 起痟--ah！逐家四界亂chong5,喝來喝去。導演 e 辦公室內，眾人出出入入。警察ma7 到--ah。問一寡問題，m7-koh 無人會當回答。Monsieur Armand氣 kah 見人著嚷。Monsieur Firmin叫伊愛較恬--leh 。無偌久，Madame Giry kap in查某子ma7 行入來辦公室。
「查某人，閃較邊仔--leh ！」Monsieur Armand teh jiong2。
「先生，已經有3個人失蹤去--ah！」Madame Giry講，「Meg，你 ka7 in講你所看著 e 代誌。」
以下是Meg所看著 e 代誌：
「燈仔火sit去 e 時，阮當ti7 後台。阮聽著一聲哀叫，我感覺he是Christine e 聲。後來燈仔火 koh toh8起來 e 時陣，Christine choaN5消失去--ah！阮是hiah-nih8仔驚，著攏走轉去化妝室。四界攏是人，走來走去。後來我有看著Vicomtede Chagny。伊 e 面仔紅紅，看起來誠受氣。」
「Christine走to2位去--ah？Christine會ti7 to2位--leh ？」那行那喝。這個時cham7,Persian按伊 e 後壁出現，牽伊 e 手。伊m7知 ka7 Vicomte 講啥貨，了後in兩人行入去Christine e 化妝室內底…
「Sou3-ka5,ah了後--leh ？」Monsieur Armand一直問，「煞落來發生啥mih代誌？」
	「無人知影！」Meg e 面仔白白白。「阮toe3 leh 後面入去，m7-koh 半個人影ma7 無看著！」
IX.起ti7 湖頂面 e 厝
燈火 koh 著起來 e 時，Raoul 就按椅仔peh起來。伊走向樓梯，行過巷路到舞台後壁。行到Christine e 化妝室頭前時，有一枝手chhun過來牽伊。
 
「這位少年朋友，到底是發生啥mih代誌？你走hiah緊是beh 去to2位？」
Raoul越頭一看，看著Persian長長 e 面。
「Christine伊…」Raoul e 聲真急，「Erik ka7 伊掠去--ah！伊這陣人ti7 to2位？請你 ka7 我講，按怎才有法度到Erik起ti7 湖內 e5 厝，好無？」
「Toe3我來，」Persian講煞就chhoa7伊行入去Christine e 化妝室， ka7 門關起來，行到一面鏡 e 頭前。
「這個房間才一個門nia7-nia7。」Raoul 講。
「你小等一 leh ，」Persian講了就 ka7 手囥toa3鏡 e 頂面，徙來徙去。一分鐘後，啥mih代誌ma7 無發生。Koh無偌久，hit面鏡煞開始振動seh8過來，出現一個大孔縫。Raoul看著這個情形，內心有一點仔驚惶。
「較緊--leh ！toe3我來，m7-koh ai3細膩，」Persian講，「我bat Erik。我ma7 知影伊 e 祕密。緊 ka7 你 e 正手囥toa3你 e 頭殼頂，親像我an2-ne。隨時保持這個姿勢。」
「為啥mih？」Raoul講。
「你ai3會記得Joseph Buquest是按怎死eh！伊 e 頷仔頸頂 kam2 m7是有一條索仔。Erik是一個真gau5用索仔 e 人，就算是ti7 黑暗中ma7 共款。」
In兩人na2行na2ui低 e 所在行落去。In行過一寡暗 so so e 巷路kap樓梯。只要有一點仔聲，Persian就會停落來聽歸晡久。
	「咱tang時才行會到hit個湖？」Raoul偷偷仔細聲 ka7 問。
「咱無beh 經過hit個湖，Erik會監視hit條路。Ma7 m7是an2-ne，咱beh seh8過湖，按後壁入去。我知影一寡祕密 e 門。」
無偌久，in已經到hia。黑暗中Persian用手ti7 壁頂摸來摸去。「Ah！Ti7 chia！」伊真歡喜細聲喝出來。伊 ka7 牆圍仔soa2開，後壁出現一個門。伊誠細膩 ka7 門扑開行入去。這個時陣，門煞雄雄家己關起來。In已經行boe7出去！
房間內黑so5-so5。In只有等待 koh 注意聽。Persian ka7 手囥toa3壁頂來回so來so去。
「Ah！Bai2--ah！」Persian leh 喝，「咱行m7著門--ah！這間是Erik刑罰人 leh 用 e 房間，歸個房間用鏡圍起來。咱死定--ah！Vicomtede Chagny，咱kap死人已經差無偌濟--ah！」
一開始，Raoul ia2 sa無chang2,m7知發生啥物代誌。無偌久伊就瞭解--ah！電火球仔攏著起來，遠遠 e 所在 koh 傳來一tin7查甫人 e 笑聲。Erik知影in ti7 內底。
這間房間是用鏡組起來eh，包括壁、地板kap天pong5攏是用鏡來組成。鏡 e 頂面有一寡圖，有樹仔、花kap溪流。這koa圖親像 leh 跳舞共款ti7 in e 目珠內振動。房間內愈來愈熱，愈來愈 tong3-boe7-tiau5。Raoul嘴礁 koh 熱，溪流ti7 伊 e 目珠前徙過來徙過去，就kan2-na2 leh 笑伊ham5-ban7 jim2 boe7著。伊 ka7 目珠合起來，溪流猶原ti7 伊 e 目珠前。水，伊需要水！鏡ti7 伊 e 面頭前teh ka7 伊恥笑。無偌久，伊已經四支無力，無力thang講話。甚至無力thang ka7 目珠thi2開。這個時陣，伊已經boe7感覺嘴礁。伊只是感覺hiah-nih8仔thiam2…。
「Christine！我是chiah-nih8仔ham5-ban7。想beh 保護你，soah到 kah 今仔日an2-ne自身難保 e 地步…」
透過鏡，Christine看著伊所愛 e 人ti7 hia teh受苦。Erik就企ti7 leh 伊後壁，按伊 e 手lam2--leh 。
「伊 koh 活無偌久--ah！Christine，你無偌濟時間thang看伊--ah！你boe7使 ka7 目珠kheh起來，詳細 ka7 看！」
Christine傷心 kah 講boe7出話。伊想beh 大聲叫出來，m7-koh 偏偏叫boe7出聲，感覺心已經死，了後講：
「你na2會使an2-ne對待我，Erik！你歸氣 ka7 我thai5死好--ah！」
「我na2會去thai5你？我是chiah-nih8仔愛你。Christine，你嫁hou7 我做某好無？你若會當愛我，嫁我做某，若an2-ne，Raoul kap Persian就會當 koh 活！」
Christine慢慢仔 ka7 面越過來。伊注目 leh 看Erik hit個恐怖 koh bai2 e 面，慢慢仔講：
「好，Erik，自這ma2開始，我就是你 e 人--ah！」伊雙手按Erik e 頷頸攬起來，chim伊，用伊充滿熱情 e 嘴唇慢慢仔chimti7 Erik無啥整齊 e 嘴。Christine chim了慢慢仔講，「可憐無人疼惜 e Erik！」
Erik目珠金金m7-kan2 相信，「你竟然肯chim我！我並無勉強你ai3 an2-ne做，你竟然家己願意an2-ne做。Ouh！我 e Christine！你就親像仙女下凡。這是我頭一擺hou7 查某人chim過。就是阮媽媽ma7 m7-bat ka7 我chim過。自我細漢開始，只要我行倚過去，伊總是 ka7 頭越開m7 chhap我。」
Erik ka7 頭tam3 leh ，雙手掩 leh 開始哭出來，坐toa3 Christine e 腳邊仔，講：
「Christine，你自由--ah！你會當chhoa7 Raoul離開chia，嫁hou7 伊，快快樂樂過日子。Kan-taN向望你有時仔ma7 會去想著我，Erik。走！請 lin2 緊離開chia。」
X.Madame Giry 拜訪 Persian
續落來 e 幾個禮拜，全Paris e 人攏 leh 講hit暗Opera戲院所發生 e 代誌。逐家攏想beh 知影到底 Christine Daae2 走to2位去--ah？Vicomtede Chagny chit-ma2 ti7 to2位？In kam2攏ia2活--leh ？
Opera內 e 魔神仔--leh ？
幾禮拜以後，有一工下晡，Giry小姐走去Rivoli花園附近一間細細 e 厝。伊入去內面，peh上樓梯行到上懸hit chan3, ka7 門扑開 e 是Persian。
Giry小姐gia5頭看伊，講：
「誠久無看著你，你知影hit koa答案，著無？請你 ka7 我講，in kam2 ia2-koh 活ti7 這個世間？」
「入來坐chiah koh 講。」Persian細聲 ka7 應。
In坐 leh 窗仔門邊仔，外口會當看著Rivoli公園。
「代誌是an2-ne，」Persian慢慢仔開始講，「Opera內 e 鬼已經死--ah！伊chit8-tah仔久著無想beh koh 活落去。三工前我看著伊 e 死體。也因為an2-ne，我今仔日chiah kaN2 ka7 你講伊 e 代誌。伊已經無法度來thai5我--ah！」
	「你是講Opera內 e 魔神仔是人m7是鬼？」Madame Giry問。
 
「著是--ah，伊 e 名叫做Erik，這ma7 m7是伊 e 正名。伊是ti7 法國出世，m7-koh 我是ti7 Persia熟似伊 e 。伊是一個真出色 e 建築師。Hit個時陣，阮ti7 hia做伙做sit。有一cham7仔，阮是boe7-bai2 e 朋友。後來伊徙轉來Paris。我toe3伊後壁轉來。我想beh 知影伊到底beh 創啥。伊是一個hiah-nih8仔巧 koh 危險 e 人物。伊有法度同時出現ti7 兩、三個所在，聲 koh 會當按別位傳過來。伊ma7 會使用索仔做真濟代誌。伊也會當做真奇巧 e 鏡kap門。你想看ma7 i。伊tau3起這間戲院，起戲院內地下濟濟 e 巷路。伊 koh ti7 湖中起一間祕密 e 厝。因為伊bai2 kah 驚人 e 面，hou7 伊已經無法度ti7 戲院外面生存落去--ah！咱會當體會伊 e 悲哀。可憐 e Erik，伊是hiah-nih8仔巧 koh chiah-nih8仔bai2。逐家若看著伊 e 面，就走kan2-na2飛--leh ！伊就生活ti7 這款奇怪 e 環境內底。一半像人，一半像鬼。M7-koh 最後伊也是一個查甫人，伊想beh 得著查某人 e 愛…」
Persian講到chia，小停一 leh，Madame Giry koh ka7 問。
「ah Christine Daae2 kap Vicomte Raoul ti7 to2位--leh ？in到底發生啥mih代誌？」
Persian嘴仔笑笑，「是--ah！到底這兩個少年人走to2去--leh ？可能已經無人知影--ah！」
後來，Raoul kap Christine m7-bat koh ti7 Paris出現過，無定in已經坐火車去北部做伙過無憂無愁 e 好日子。無定Christine優美 e 歌聲ia2 ti7 某一個所在 leh 唱，著親像ti7 冷 koh sui2 e5 Norway山內，有siang2知影？

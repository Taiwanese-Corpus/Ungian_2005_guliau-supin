
１１．

到1982年，慶堂父仔囝，會使當做仝庄=li2的人囉。阿花自阿明過身了後，無ai3倚in阿章食，家己beh趁飼「荷包囝」，講荷包袋大腹比親生囝卡好ng3。尚且阿nai已經國校四年，油湯鍛練到攏會曉，互阿花加足清心。連kam2仔店彼peng5人客，招呼、ni貨、算siau3逐項會。感情日深，阿瑛嘛疼真落心。菜架仔chhun頭chhun尾，魚=啦 、肉=啦 、菜=啦 、不時kheng5-kheng5=咧，叫theh8-theh8 tng2去煮，na2仝家伙=咧。Ti7阿瑛是做會到無差到叨，呣koh日久，邊=仔的人閒話直直走=出來。頭=仔阿瑛並無khng3 ti7心內，若mai3高明棋講一寡不三不四的酒話，刁意故khoe阿瑛，koh腳來手來，借酒teN3-siau2，全無体統。到底伊及慶堂是講有話，干單愛及伊做夥開講nia5，抑是na2明棋講的，「無翁kap著無某=的，你知知，我=知哉，免講=啊啦！」實在冤枉冤tak，連慶堂的cheng2頭仔都呣bat khap8=著，明棋講he話實在氣死人！

　

彼年冬尾，阿瑛菜架仔、kam2仔店無閒入出貨後，就是chhoan5尾牙=囉。鞋廠是大客戶，阿瑛款兩箱特級清酒及六打汽水，叫明棋同齊載去做公關，順續食尾牙。食煞，阿瑛看明棋teh bang5，就車駛=咧載明棋tng2=去。「阿瑛姊=啊，」呣知明棋真bang5抑是假醉，規個人煞un倒阿瑛這peng5=過來：「阿...阿瑛姊，阮...阮真愛及你做夥=呢。」阿瑛ka7 chhiau5互正，伊隨倒倒過=來。阿瑛連sak兩擺，伊煞pheng7倚來肩kah頭：「無影查埔人chhun慶堂nia5，阿瑛姊=啊，阮無輸伊...呢。」「你講啥？」「及慶堂都hiah有話講，及阮汰就講無話=咧？.....阿瑛，阮嘛真愛及你相好=啊。」話講未煞，手隨soan來keh人腳...。「將lin2阿瑛仔姊當做啥！」阿瑛正手反hou3 to3過，正中kiat對明棋鼻頭，雄雄聽aih-ioh一聲，明棋手kiu tng2來對鼻掩=咧：「你...你免hiau-pai-le3-tau2，無翁合著無某=的，na2柴引toh8火，he ah8-sai2講！猶呣是做boe7講=li的代誌。」愈講煞愈大聲；「A5，你oan-na2有歲=啊，斡=咧看人beh愛你=無！」「你...你...烏白講啥...﹖」阿瑛氣kah phih8-phih8-chhoah，話講boe7=出來，佳哉kam2仔店到=啊，做伊車停=咧入去。

　

「無影無字跡的代誌，講kah hiah歹聽！」阿瑛實在有夠氣，「將我阿瑛看做啥款人？」進前紳添過身萬般哀痛中，像心toe3伊去仝款，阿瑛已gia5 boe7起感情的波浪。彼陣隔壁庄一個姓葉開百貨的頭家，某死beh chhoe7人thang顧店。探聽著阿瑛gau5 hoaN7店，就央媒人來提親。「條件boe7-bai2，」秀津刁持工ti7阿瑛面前講互阿花聽：「M7-na7先過一棟樓仔厝互伊，規家伙手頭嘛攏beh互伊hoaN7。」阿瑛tiam3邊=啊聽=咧，斡=咧做伊入去內底。實在心na2死去仝款，無想beh再嫁。彼段時間伊才tauh8-tauh8仔体會出，查某gin2仔菜籽命，這句話的含意。Aih，萬般攏是命，半點不由人！彼陣in ta家官會chhoa7全家夥去八卦山大佛chhit-tho5，原來有in的用意。阿瑛才teh奇怪，chhit-tho5了，好好呣行落山，煞顛倒pha一大lian3，斡對十八地獄落=來，原來是刁持工beh斡來節孝祠。「咱查某人上慘是翁=死﹑囝=去，」大家lau一lian3了，斡出來庭外，秀津輕聲對阿瑛講：「話講倒tng2=來，世間chiN-khoeh像咱按呢歹命=的。阿瑛，你若beh再嫁，阮無beh擋=你。」看阿瑛一直haiN3頭，「咱呣免學貞節ma2按呢，古早人自有in的想法及做法，總=是紳添過身並呣是世界末日....。」「阮beh chiaN5囝大漢=啦 ，阮無beh koh再嫁=啦 。」「呣管按怎，阿瑛=啊，」聽阿瑛應話，秀津加真放心：「你攏是阮的好新婦、好查某囝。」講著好新婦，阿瑛真知「厝兜」tioh8-ai3顧互好。厝兜頂有ta家官，下有後生查某囝。尤其紳添過身，規厝兜的擔頭攏teh ti7身=上。厝兜是大家的siu7，若再嫁，這個siu7會變成按怎，阿瑛連想都呣敢想。厝兜比咱人卡要緊，咱ai3 ka7顧互tiau5、顧互好，che是下性命tioh8做kah到的代誌。

　

若講本chiaN5看無起慶堂，到尾=啊會改變態度，凡勢仔就是慶堂顧家、疼囝，及阿瑛顧厝兜的觀念真合。Ah若講in會hiah熟、相知，猶是兩人chiap8做夥的關係。Che攏是彼塊lam3田改菜園仔引起。阿典提議，beh掌握菜源，地都有=啊，不如家己種菜，利純嘛卡濟。等菜股開=落去，peng2土ia7籽、治草落肥、沃水phu7藥、挽菜洗菜..。Oa5，攏tioh8工，「呣知hiah無閒，」阿典愈做愈sian7，想beh kiu腳。阿瑛看看呣是辦法，頭毛kah ah8洗=落去，只好央慶堂鬥saN-kang7。慶堂真會交tiang=li7，暗頭仔整理菜園仔，續=落挽菜洗菜，透早送來菜架仔，歸尾規菜園仔khang-khoe3攏伊bau7=去。雖然算算=咧無卡tiong5，有慶堂khang-khoe3 thaN2-tiau5=咧，應菜架仔的利便，互阿瑛加真免操煩。阿瑛嘛時kiaN5黃昏去園仔散步，順soa3看隔天光的菜色。

　

自細漢日時顧店，暗時讀冊。嫁紳添了，無閒teh趁錢，兩翁某也呣bat相chhoa7散步，庄腳田園景色，到三十外歲才去体會著伊sui2的一面。除了清風吹晚霞、流水伴鳥聲，凡勢仔阿瑛愛lau慶堂講一寡地方的風物，互伊眼、耳大開。其實慶堂並無嘴sui2，不時是問=的人teh講，應=的人才chhap一兩句。像一擺阿瑛問：「你bat去迪化街無？」「Bat去過。」「是咱台灣南北貨的總根頭呢，」講kah kam2仔店貨，阿瑛精神就來：「M7-na7山產海產，嘛是進口貨的大盤。」Na2聯珠炮，續=落去一直講：「我進前去，oa5！連魚船仔大陸貨都規厝間，beh tih8啥就有啥。」突然想起好笑的代誌：「嘛有布市街呢。彼陣我大腹肚phaiN7永崧，看著布市就斡入去lau-lau=咧，汰知影lau點外鐘出=來，su-pah-lu3 phang3見=啊...。」「貨物仔都有人偷駛去oh？」「猶有規車的貨=呢！」阿瑛吐一下舌：「Tang時仔互警察拖去保管，這tau2無phang3見卡佳哉。台北oh停車，規矩koh濟，以後阮就無愛去=啊.....。」阿瑛想講若準beh去，遠路嘛tioh8阿添駛車。想起阿添....，話到嚨喉頭，硬加吞落。

　

其實兩人三hoe7兩hoe7，難免會hoe7對in家己翁某去。「順溝hoaN7一直去，thang3大路汴頭水chhiang5 hia，」阿瑛洩出對in紳添的深情：「阮阿添叫我嫁=伊，看伊規面紅ki3-ki3，講著話kiu-kiu-lun-lun，驚我呣肯=呢。....我汰會呣肯=咧，伊人上實在，就是boe7-tang3陪阮一世人....。」傷感的話不時會流=出來。仝款慶堂嘛不時洩出對in阿香的思念。Ti7無意中，慶堂透露，伊逐項都原諒in阿香，ng3望in阿香嘛e7-tang3寬諒伊的chhNng-pong7，回心tng2意，緊倒tng2=來。原來in阿香會去互but8 hiah thiam2，是將幾lo7年beh買厝儉的錢跋跋毀毀=掉。「Na2神魂互魔神仔掠去=咧，簿仔底十八萬，及兩口活會攏標去跋掉！」彼陣下港做工仔人beh tiam3台北買厝，是無法度的代誌。呣koh，三重埔公寓才五、六十萬，汰會知影想beh去過定，歹運去互人掠去關......，歸尾錢無﹑某koh走=去。慶堂不時怨歎，是按怎天公伯=仔會對伊按呢。伊呣信阿香hiah絕情，問題是阿香汰攏無批無文，無消無息=咧....。

　

明棋自彼擺失態，見著阿瑛歹勢歹勢。阿瑛認為酒後kek-khong，當做na2無發生=咧，來化解明棋的不安。呣koh，阿瑛黃昏愛去園仔lau-lau=咧，煞互in永崧加話。1983年春，永崧吵beh參加台中區高中聯考。阿瑛聽in導師講，依實力大概ti7二、三kham2志願，若考彰化區，彰中猶有望。「人阿錦to7 beh考台中，我就boe7用=得？」永崧大聲抗議：「伊是贏我偌濟？」阿錦是日昇的換帖大，陳榮進的ban仔囝，人攏叫i-su-juh，陳理事五十歲生的，規家伙仔惜kah na2命。呣koh，阿瑛猶是呣肯，台中tioh8盤車，不比彰化方便。尚且台中若考boe7著理想學校，不如讀在地。永崧看in母=a呣肯，轉求阿公、阿ma2，日昇雖然疼孫，猶是尊重in母=a的決定。自按呢了，永崧讀冊就放鬆，退步真濟。阿瑛一下問=咧，應講to7 beh考彰化nia5，Ah8-sai2 siuN拚，惹阿瑛傷心koh替伊煩惱。一日，清明過了日頭有卡長，阿瑛卡晏煮暗，永崧boe7赴食就beh去補習，阿瑛緊飯炒肉絲參nng7先互食，脆丸仔湯都才咧滾，永崧飯pe無幾嘴：「呣是清明去kui3紙，抑是炒阿爸愛食=的...，」雖然永崧規嘴飯那哺那講，阿瑛聽kah真清楚。「干單守tiam3菜園仔...，你敢有影愛阿爸？你攏騙=的！」雄雄碗箸大下khng3=落去：「全hau-siau5=的！」冊phaiN7仔phaiN7=咧，飯也呣食，斡=咧做伊走出去。

阿瑛手捧碗公，tu2 beh khat丸仔湯，看in永崧飯碗phiaN=咧chong5出去，規個人煞nga7 ti7 hia。呣知偌久，嘴舌chng7著嘴phNe lin3=落來的目屎，才回魂=過來。忍boe7-tiau5彼兩港na2 teh落雨，直直摔=落來。講伊無愛in阿爸？Gin2仔人bat一下啥！阿瑛真想beh tng面質問永崧，知影這幾年阿母按怎過=的？呣是掩ti7棉chioh被底匿teh哭，無就怨命運作弄，chheh in阿爸ka7放=咧...。總是為著ta家官、gin2仔phi2，伊甘願犧牲家己來chhiaN5家....。人講守寡tioh8目屎準飯吞，來chhiaN5囝大漢。永崧汰hiah boe7曉想=咧，會呣知伊卡按怎想in阿爸，猶呣是棉被kah呣知燒，心boe7清、boe7靜、chhia boe7落眠....？

　

阿瑛oan-na2耳風仔聽著一寡閒話，伊真氣永崧連he「哺舌話」都會入耳，對阿母都會誤解！也呣想阿母雖然守寡，也是受教育的人。冊讀入耳，墨水lim有落腹。「若呣是ai3顧kam2仔店，」日昇時常按呢ka7 o-lN：「實在tioh8栽培..。」阿瑛自認冊讀有ti仔內。彼陣規陣學生排列通學，行入八卦山牌樓，呣是無人去注意著壁角仔節孝祠，實在是呣知ai3按怎ka7定位。是偉大的傳統？女性的光輝？歷史的悲劇？抑是時代的笑話？人性的......？講起笑話，阿瑛想起規列同學放學的時，「Lin2知in暗時睏boe7去，按怎拖磨時間無？」玉美=啊就bat笑in：「Ia7豆仔、khioh豆仔度暗的。」隨有人應講：「汰boe7曉ia7土豆、那khioh那食卡boe7-sian7？」「Hioh！食會落去，ah8-sai2驚睏boe7去。」規陣同學ki-ki-kiak8-kiak8自按呢hNaN=過。想boe7到紳添過身，阿瑛煞tioh8來面對這款困境。伊總boe7用得關ti7房間仔底，隔絕外面的世界。伊tioh8做生理，ai3及人chih接。佳哉久年讀的冊，無形中產生穩定作用。『克己復禮為仁』，咱若修養家己，克制家己，面對外口花花世界，就會知ai3按怎規範。『發乎情止乎禮』，及人做夥就有準節=囉。

　

幾lo7擺阿瑛想beh chhoe7永崧好好仔開講=一下。一方面永崧beh考試，驚伊分心；一方面實在猶細漢，呣bat人情世事，驚伊聽無。尚且，永崧na2像teh閃避伊....。Ah無，阿瑛ai3 in永崧知影，阿母做事光明正大，免匿匿chhih-chhih。伊若願意，伊會用得大大pan7-pan7 koh再嫁，chhia-chhia-iaN7-iaN7互人駛烏頭仔車，kong3鼓拍鑼迎娶=去。伊會用得按呢做呣做，為啥mih？Koh為啥人？互永崧家己去想...。起碼，好bai2話tioh8分清楚，損人名譽的閒話呣thang輕信。Mai3講阿母，人慶堂有某有囝，雖然某無ti7=咧，人猶呣是teh等tng2=來....。

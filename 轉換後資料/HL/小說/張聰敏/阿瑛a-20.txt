２０．

「Ka7你算了，除除扣扣，實theh8一千萬走boe7=去。」玉美回阿瑛的消息：「牽kau仔，才chhim2放出去nia5，就有人出價。若mai3急，猶有人thah8=咧。」玉美強調：「Chit-ma2賣手tng強，你彼塊田真燒loh8=咧。」「Tauh8-tauh8仔來，無咧趕。」阿瑛心頭就是不安。就將彼暗頭尾，講互玉美聽。「你已經chang2著結頭=啊，是按怎lin2阿爸講互你的田契摑一下？你想看mai7=咧。」「In口口聲聲用呣甘將代誌han5=咧...。」「是=啊，無彩你hiah巧，真真是當局者迷。無想lin2阿i是按怎一再嫌慶堂散，無ai3你嫁？問題攏出ti7這塊田，你敢看boe7=出來？彼陣in買田過互你，kin-siok8龜頭龜內肉，肥水無流外人田，koh鼓勵你拍拚做生理。汰有料著紳添會過身=去？」玉美=啊將in親情、恩情等感情攏拆拆掉，單留錢情，互阿瑛聽著足呣好。「十外年前，假使你再嫁彼個百貨頭家，lin2阿i會將這塊田送互你做嫁妝=無...？He真拚=咧啦heh！Lin2阿i啥款人你也呣是呣知。一個錢拍二四結，siau2入無siau2出，出名的錢kng3。彼陣若嫁，kin-siok8查埔彼peng5送樓仔厝=啊，伊敢boe7叫你將田留互gin2仔？呣chiah講伊chun5=你、無擋=你。Chit-ma2你將田契送還，正正對中kiat=著in心頭。心內呣願你kah田=去，嘛歹勢收tng2=來。收=咧，tu2互你料=著，還田放人。Koh互庄=裡的人keng-the2，對chhiaN5孫大漢的新婦siuN khok-heng5。無法度的度，只有先han5=咧啦。」玉美=啊一項一項拆互阿瑛聽，互阿瑛愈聽愈悲哀。Toa3仝厝瓦，像按呢鬥心機，na3有seng5厝兜=咧？話講倒tng2=來，阿瑛伊猶呣是費盡心機，beh掙脫in乾家官，飛去慶堂hia。「你猶是照計劃行，保證你順序順序，達著目tek=啦 。」玉美chiaN5樂觀ka7鼓勵。賣田是公開進行，隨傳到in乾家官hia。實在khiang3，刁工teN3生，對這件代誌不聞不問，na2像無發生仝款。按呢也好，阿瑛價siau3開koan5-koan5，踏真an5、真硬。牽交仔beh at價，tioh8買手thah8十萬，伊才意思意思減兩、三萬。牽交仔chhoh kah：「是真beh賣抑假beh賣？汰有彼lo7死豬仔價的。」「Hio5，tiong[中]人hiah好做，叫買手加thah8=一下啦 。」阿瑛老神在在，互買主chiaN5 chhoh。尤其牽kau仔看一塊肉吊面前，kian-kian仔kheh boe7著，才見識著阿瑛的厲害。其實阿瑛敢踏hiah硬，看出市草倚賣方，尚且猶會koh起=咧，免驚無買主。Koh一項，央林主任台北chhoe7厝。聽來聽去煞呣知ai3買啥款，才知買厝tioh8學問。Kah-ah8厝beh買互gin2仔，雖然阿瑛主導，猶是tioh8互gin2仔全程參予。Ti7十月專工去台北，交代永崧及阿娟好好看厝。「以一千萬kha-tau仔買兩間公寓，一人一間，上好倚做夥，好相照顧。」阿瑛分析伊按呢做的原因，田園經濟效益比台北hak厝差真濟。Koh兩兄妹ti7台北定居的機會真大，「Beh做台北人oh？」林主任講的：「Soe3厝khia7是真艱苦=neh。」厝買會保值，準無家己toa3，soe3=人嘛比作穡卡會ho5。阿瑛掩kham3處理田園，等厝買了beh再嫁的消息。並一再交代：「買厝的代誌，暫且mai3互阿公、阿ma2知。老歲仔人對土地的感情及咱無仝。等厝買了，互in來看、來toa3，in就歡喜=啦 。」「In敢呣知你teh賣田？」阿娟隨問：「Na2會boe7擋？」「這件代誌互媽媽un5-un5仔處理，相信in聽著賣田hak厝，koh互阿孫，一定歡喜=的啦。」實在阿瑛無積極進行，oan-na2 teh等乾家官的反應：「Lin2先去瞭解販厝市草，等in答應，價siau3會合，我隨連絡lin2。」日昇、秀津對阿瑛賣田，一直置之度外。連牽交仔看阿瑛踏hiah硬，越過來chhoe7日昇。日昇推kah離離：「田是伊的，lin2 tioh8 chhoe7伊。」秀津嘛講kah sng gim3-gim3：「阮新婦的財產，啥敢主意？Lin2 chhoe7呣tioh8人=啊啦。」話傳到阿瑛hia，無形中造成真大的壓力。「你先冷靜=一下，慶堂阮會斟酌看mai7。」Che是彼暗in乾官最後一句話：「等lin2阿i氣卡chhe7落=去，chiah koh參詳=啦 。」「阿i氣敢猶未chhe7=落？猶teh受氣？凡勢連阿爸都氣參？Ah無...。」想著按呢，心na2刀割。自細漢，阿瑛呣bat反背序大，惹kah像這陣按呢攏呣chhap=伊！「我是呣是做呣tioh8=啦 ？」伊一再問家己：「我按呢做敢呣tioh8？無，汰攏恬恬呣chhap=咧？」阿瑛實在真苦惱、感傷....。想起細漢，看著「阿伯」來的時，眠床腳就有番薯，米甕嘛有米=啊。聽著「阿瑛，來去食khok仔te。」嘴瀾就強beh津=落來。會記得第一擺食khok仔te，日昇hoan咐mai3切。兩phiat捧到面前，阿瑛看khok仔te he7倒peng2，腳倉挖一khang，入豆油及ko-ko的甜醬。伊嘴瀾連吞兩、三嘴，箸挾=咧嘴隨倚去...。「Aih、aih、aih...，燒=啦 ！」日昇喝聲jiok boe7著阿瑛大嘴sop8，khok仔te tiam3嘴空khok8-khok8-soan，燙著目屎都lian3=落來。日昇嘴空對嘴空一直pun5風：「Gong7 gin2仔，燒hut-hut就kiat=落，會燙死=oh。」日昇也笑也惜，原來食khok仔te tioh8學問，ai3 sim5=半分鐘仔，等豆油、甜、辛醬，ti7 khok仔te內底行互透，才tu2好燒，tu2好食。Toe3日昇tng2=來，煮飯、洗衫、顧店、piaN3厝內，逐項khang-khoe3都做。遮=的khang-khoe3阿瑛自細漢做慣si3，假na2生活的一部份。看ti7大人眼內，是疼tiuh-tiuh koh惜命命。日昇tioh8拚外，四界奔波販賣。秀津雖然顧內，不時kaN5紳添，庄頭庄尾收貨，互日昇有物thang賣。三人外口走chong5，kam2仔店經常放互阿瑛。Tioh8顧店口應付人客，也beh piaN3厝內雜tih。對呣bat半項到萬事通，小小年紀養成意志堅強、骨力拍拚、克服困境的生理kha-siau3，四人共同keng7出這片產業。可惜上天怨妒，紳添早過身，放伊孤單未亡人...。「啊！“未亡人”，“未亡人”！阿瑛lin2阿添kah ah8死去，na2呣toe3去死=咧？Kah ah8該死未死？Ah8-sai2 ai-ai-chap8-chap8，死好=啦 ！」Koh想倒tng2=來，「呣tioh8，呣tioh8！」阿瑛心內喊喝：「世間敢有分主、從，大、細，捨施及收受的差別？一枝草一點露，露水chiau5-un5。按呢，人汰有koan5低gam2？每個人應該有公平生存及生活的空間。這個時空，應該互獨立、自主自信、呣受束縛、肯衝肯拚的人，e7-tang3 tng2-seh8、發揮的機會。Ti7人際網路chhoe7著平衡的立足點，踏出開闊的路=出來...。」阿瑛真怨歎，「阿i oan-na2查某人，平平查某人，na2 boe7替阮設想=咧....。」賣田煞自按呢拖=咧。呣koh，新puh兩chan5代誌互阿瑛心煩。一項是阿花收擔=啊，阿章及in新婦苦求tng2去toa3做夥。厝空=出來，in阿i嘛加足無伴。另外一項，阿典菜架仔無ai3做=啊，想過年仔過，彰化chhoe7厝賣自助餐。厝仝款無人soe3=啊。阿花搬徙，影響上大猶是秀津，房頭內同似仔in兩人上好、上有話講。阿瑛雖然氣阿花gau5搬話，呣koh，看秀津一下無伴，不時gam7-khuh-gam7-khuh，煞替伊可憐。日昇自紳添過身，kam2仔店放互阿瑛，連開菜架仔，仝款放互乾家新婦。家己一人茶友、農友、山友、釣友、道友...，相招=咧四界去。秀津一下講=伊，就應講伊猶teh作穡=咧，也無咧chhit-tho5。其實田園khang-khoe3攏倩人。是講日昇心臟血油塞了後，秀津驚=著，呣敢siuN互做，就隨在伊溜溜去=啦 。Ah若菜架仔收=起來，阿瑛想，che代誌大=囉。阿典菜架仔呣做beh改途，阿瑛瞭解。做boe7過工，趁無夠工錢，koh chim3=落去嘛無前途。呣koh，今仔日kam2仔店會存在，加減靠菜架仔thaN2=咧。菜架仔若收，無鬥相keng7，客門猶會流失。原本受公教福利中心搶boe7少客戶，超商、百貨、二四小時便利商店koh直直開，kam2仔店已經chiaN5歹生存=囉。像阿梅，店敢無開ti7市仔口，「食市是食市，人大賣場，beh互人做taiN2！Chit-ma2流行大魚食小魚，細尾=的若搶無食，kian-kian仔tioh8食土沙粉仔koh8。」阿梅等於宣告一個時代的結束。干單看菜市仔四khou1-lian3-tng2，三腳步一kham2，五腳步一間的雜貨仔店，互大賣場kiat kah boe7喘氣。無收tioh8改途，chhun=的neh=咧neh=咧，也無咧偌好過。這款勢面，互阿瑛心驚。只是這幾個月來，in乾家beh chhap na2呣chhap=咧，互伊歹開嘴。猶是阿娟tng2=來，聽著阿典beh搬徙，厝lang3兩間出=來，講ai3順續改變經營型態。阿瑛鼓勵伊ka7阿ma2講，明=的表示in阿ma2聽伊的話，這件代誌伊呣敢做主。暗=的咧，處境礙gioh8，呣敢chhun腳出手。「咱這間賣場，tioh8定位社區性的小賣場。」阿娟講著chiaN5有pan7：「咱無才調及大賣場拚，嘛無beh及in拚，主要應附近利便。第二，確定beh賣啥？先決定beh賣生鮮食品=無？若beh，tioh8請動力，估計規模及設備。第三，通盤檢討進出貨流程及成本。物流電腦管制，尤其人力成本ai3降到chhun一人，人客嘛tioh8自助式。」阿娟批評這兩kham2店，全無效率：「Lin2看kam2仔店ham5菜架仔用三人，當然做無夠工錢=啊。」想boe7到阿瑛辛苦十外年，煞互阿娟當做無效率：「Ah若beh賣豬肉、魚仔、cheng牲仔，一人按怎做？敢bu2會=去？」「汰bu2 boe7=去！」阿娟應著chiaN5 sang2勢：叫頂手處理好，咱賣現成=的啊。Chit-ma2啥時代，講究分工合作，共同創造利純。合咧做、合咧趁....。」「Ah是beh按怎合咧做？」秀津聽了chiaN5有興趣：「會去互人食=去無？」「講著按怎合作，che chiaN5有thang hoe7=咧。」阿娟興chhih-chhih：「按呢=啦 ，我tng2來問公司有興趣=無，派人落=來。大家tioh8先想互好，若講會好勢，典叔=啊in搬徙，厝隨整理。兩kham2店面拍通，三十外坪真好用=啦 。」阿娟講著有條有理，阿瑛煞欽服=起來。秀津嘛聽真入耳：「卡晏lin2阿公tng2=來，你講卡詳細=咧。咱這kham2店你bat hoaN7=過，」秀津na2像teh kou1-chiaN5：「你tng2來規劃，tng2來hoaN7，好=m7？」「阮猶是beh tiam3台北，...koh免幾年仔，阮就升店長=啊neh。」加盟的細節，日昇猶是番咐阿瑛處理，na2像對伊beh再嫁的代誌，放boe7記=得啊。阿瑛仝款盡心盡力，做法卡倚soe3厝=出去。有關店長一職拍活扣，記明咱倩，若倩無，由對方無條件支援。經過這chan5代誌，阿瑛歡喜in阿娟加真bat真liu3=啊，尤其對khang-khoe3的熱情投入，互伊感受chiaN5深。人講敬業樂群，大概指像阿娟按呢的款。呣koh，互阿娟笑伊無效率，實在chhin3心餒[ne2]志。一時不比一時，彼陣連想都想boe7到。看著阿娟變kah大人大種，做著代誌自信滿滿。Aih，呣老嘛互jiok kah老！

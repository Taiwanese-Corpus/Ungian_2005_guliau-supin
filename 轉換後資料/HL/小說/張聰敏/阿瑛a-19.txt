１９．

Lang3無幾日，阿瑛專工去chhoe7玉美=啊。玉美是同學內底上早嫁查某囝=的，全家夥猶浸ti7喜事的氣氛。阿瑛講無兩句，玉美隨chhoa7入去房間仔底。「做你按呢做無呣tioh8，」玉美真ka7歡喜：「Ah無，暗時仔khoe3腳、hahN燒嘛好。」玉美是伊自細漢的姊妹仔伴，啥mih話都講：「我chhim2嫁查某囝，凡勢仔你呣知，像你che守寡的，chit-ma2真無行情呢。Lin2永崧未娶你無tu2著，人聽著少年守寡，單生孤後生的，除非戀愛，無，人驚嘛驚死。」「Ou5？...有這款代誌...？」阿瑛beh信仔na2呣信：「進前bat聽呣互新婦關房間仔門，也有三更暝半chhu入去新房偷kah被=的。」阿瑛haiN3頭：「啥mih時代=啊，敢猶有這款ta家？」「啥mih時代出啥款ta家，換新的戲齣。公所一位同事in小姑就去tu2=著。」玉美本性原在，嘻嘻哈哈樂暢性，一條腸仔thang3到底，仝款熱心、厚話：「你知伊按怎講？」玉美刁持工kek in同事小姑投[tau5]互人聽彼款口氣：「講細聲話敢會用=得？講是咧ka7偷罵。及阮翁卡好=咧，也有代誌。我才呣情願互罵=咧！像我ka7阮翁chim一下去互看見=著。干單chim嘴phNe nia5，伊就boe7得直=啊。罵我無一下查某款，boe7曉知見笑！我呣是刁持工chim互看=的啊，koh ti7厝=裡，也呣是ti7街仔路。害阮出門連手都呣敢牽，ai3等行遠，越頭看有toe3=來無，才敢牽手....。」「愛講笑=啊，」阿瑛互玉美=啊kek he聲sau3，koh講kah有一下款，將信將疑：「若講卡掩護家己後生，對新婦卡khiau-khi是有影，無像你講的hiah ku-sui=啦 。」「才講=咧，“一擺煮『酸辣湯』，煮了有卡hiam=一屑仔，就罵講beh害in囝，明知in囝生痔瘡，猶煮kah hiah hiam！Ku-ku-mou1-mou1，小題大作。也無想in囝是阮啥人。”嫁這款ta家實在真thiam2頭，煞像兩個查某咧搶一個查埔=咧。“上驚是無代無誌，都會疑神疑鬼。khap8著就投伊守寡、chhiaN5囝的苦楚。Na2像遮=的苦楚，tioh8後生、新婦補償=咧，都呣是欠=伊的koh8。”In後生互伊目屎流=一下，就講媽媽食足濟苦水，tioh8讓伊，逐項都aN3 in母=a....。」阿瑛愈聽心頭愈chat8，玉美是愈thih8愈有精神，愈呣收煞：「“一擺我講為著上班方便，gin2仔大漢嘛ai3讀好學區，不如搬徙市內...。你知伊按怎=無？講我使弄in囝beh ka7放掉！講伊chhiaN5囝無目的，干單會曉聽某嘴，你看會氣死人boe7？也呣是無beh ka7 chhoa7=去，koh呣聽人講。歸尾猶tioh8我會呣tioh8，伊才煞=去。『真是有病，心理變態』！”阿瑛啊，啥mih三從四德，全是hia查埔人piN3猴弄、pian2=人的。你做你嫁無呣tioh8！彼塊田我chiah ka7你斟酌=一下。」阿瑛受玉美=啊真大的鼓勵。嘛互伊心驚，「有病，心理變態！」這幾句話猶tiau5 ti7耳孔根=裡。敢會「夫死從子」，對gin2仔依賴太大，khip了siuN an5，煞變kah按呢？一寡誤會及磨擦攏走走=出來。Khap8著就訴苦經，聽久人嘛煩。Aih，孤khut8都咧慘死了=啊，猶互新婦chau-that...。看gin2仔讀冊、食頭路，攏beh行家己的路，放老=的teh孤單...。阿瑛整理混亂的思緒，更加堅定beh做的代誌。及逐eng2過仝款，暗時九點出仔，門thoah=落來。問阿爸、阿i免chhoan5點心a。斡入去房間仔底，theh8準備好的田園字紙、印鑑、寄金簿仔，來到序大人面前。「阿爸、阿i，」阿瑛雙腳合齊，跪落兩老面前：「阿瑛十歲toe3阿爸tng2=來，人講生的撥一邊，養的卡大天，大恩大德阿瑛先叩頭....。」「緊起=來，」日昇aN3倚來牽，阿瑛猶原跪=咧繼續講：「阿爸阿i無嫌，互我嫁紳添，幾十年的疼thang3 tioh8 koh叩謝....。」「坐=咧講啦，」秀津徛倚=來，及日昇一人一頭將阿瑛扶起：「互人知影，ioh是阮咧教新婦=咧。」阿瑛坐落，隨koh徛=起來：「佳哉永崧會讀，猶講beh考研究所。阿娟食頭路，na2像食kah歡喜kah。總=是gin2仔bat=啊，家己行會在=啊，擔頭放卡會落...。」阿瑛jim5出田契、寄金簿、印仔，雙手khng3 tiam3兩老面前桌頂：「Che攏是阿爸、阿i辛苦趁，阿添嘛拚kah賠一條命...。請收tng2=去，」Pok8=一下，阿瑛koh跪tiam3土腳：「請允準我嫁互慶堂。」「起=來，起=來，khap8著就un倒土腳。今仔日teh反heng5=啊sioh[是無]。」秀津互piN3 kah真煩：「ChiaN5十年前，問你beh再嫁=無，你講呣。Chit-ma2換你beh嫁=啊，又及阿i teh搬戲。進前條件hiah好，你呣，chit-ma2=咧？....你家己講看mai7，我才呣=咧！」阿瑛料boe7到阿i，一口回絕，一時干單：「慶堂有啥呣好？慶堂有啥呣好...？」「Lin2阿i無講慶堂呣好=啦 ，」日昇chhap參=來：「是呣甘你食苦=啦 。」「阿花講了上tioh8，chit-ma2的人，無人咧操煩食=啊，我猶會做=咧，免驚會去餓著。」「你連田園、寄金簿攏theh8-theh8還=阮，規身軀剝kah空空。Ah若破大病，開大錢，lin2慶堂beh chhap你=無？Koh beh按怎chhap=咧？」「你tioh8斟酌想看mai7，會ho5=無？有夠tioh8=無？阿i自細捏你大，卡按怎都呣甘看你去bok8-bok8泅=啦 。」一句也呣甘，兩句也呣甘。腹肚chhoan5一寡話煞積tiau5=咧，開boe7出嘴，一時tek阿瑛變kah chiaN5無lian2。阿瑛本chiaN5推測，田契、寄金簿，呣是收tng2=去就是還=伊。阿瑛心肝掠定，不管in有theh8=去抑無，攏boe7影響伊的決定。Chit-ma2 in干單講疼惜伊，用呣甘互食苦，來tong3伊mai3嫁。慶堂不而過是凡夫俗子，阿瑛希求e5老來伴nia5。In卡按怎艱苦，敢boe7去食豬母奶=啦 。「船到橋頭自然直，」阿瑛細聲講：「時到時擔當，無米kun5番薯箍湯。大概boe7去餓死=啦 。」「Boe7餓=死？He是你講的oh，今仔日你講放就放，喝嫁就嫁，無彩阿i teh疼、teh惜，tan3阮兩老，做lin2去享受=sioh？」秀津雖然六十五=啊，猶真精=咧：「你田契、寄金簿攏theh8-theh8=出來，是咧tiaN2=人，抑是teh sai7-thai2？Kah ah8呣聽人的話，」秀津對phong3椅浮腳：「阮無彼個時間tiam3遮搬nNa。Noh，beh嫁量早！」也呣chhap伊，做伊斡入去房間仔底。阿瑛淡薄仔gong5-hiaN5、gong5-hiaN5。直覺「阿i teh受氣=啊，」Koh看peh起腳呣chhap=伊，做伊斡入去內底。「猶真受氣neh。」阿瑛心想，「阿i將路攏that-that=去，看人無，koh驚我theh8錢sian3緣投。不如規身剝互空空，若無身價，敢猶會惹閒話？阿爸一再講，龍交龍、鳳交鳳；un2-ku的交tong3-gong7。難=捨，捨捨=掉，敢bun3-boe7出阿i pha的天羅地網？阿i hiah受氣？敢氣我跳出伊的手蹄仔心？我項項順=伊，已經身無半屑，及慶堂仝款tioh8趁才有thang食。阿i汰tioh8 khip8 hiah tiau5=咧？」Tng teh想前想後，心頭起起落落...。「田契遮=的，先收互好，」日昇將桌頂hia theh8還=伊：「Eng5暗互遮=的田契，摑=一下真厲害。」日昇oan-na2起身，beh斡入去歇睏：「你先冷靜=一下，慶堂阮會koh斟酌看mai7。....等lin2阿i氣卡chhe7落去，khoaN-khoaN仔chiah koh參詳=啦 houhN1。」

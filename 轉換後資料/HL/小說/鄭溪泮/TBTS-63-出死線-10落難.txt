
出死線-10落難

鄭溪泮 全羅原作   李勤岸 漢羅改  鄭泉聲 校正

家內chhun了二個囝仔,一個老乾家,前人囝10外歲ti7烏鬼橋kap人toa3藥店,算也無甚物錢thang趁。
至勤本然是倚靠丈夫來生活,丈夫死了,猶久有乾官thang倚靠,家庭猶原會得過。可惜乾官taN也死,顛倒至勤tioh8 hou7別人倚靠。序大人所留teh是4,5區e5看天hng5,就設法hou7人choh分。本身 be7 tit8 koh toa3厝內,tioh8出門𧪄hiam5-a2 ka7人掘蔗頭,有時就ka7人舂擔米擔去府城thio3,暗時ka7人家舂than3-khng來飼豬,lang3縫e5時,就taN籠仔去挽豬菜。按呢拍拚來做所費。 
真聲ti7小學讀冊,tu2著無錢,就用鼎gia5去做準當。
老乾官有寡現錢,hou7老乾家kiuh-kiuh去,家內大細若頭燒耳熱,攏是至勤2支手teh養飼。
熱天時迫熱,至勤身軀攏新疼, be7 坐椅;猶久 gia5臼槌koh ka7人舂米來做所費,koh服事老乾家。
克勤克儉,到清流20歲e5時,就ka7伊娶某。這時家庭親像ti7火中得著一滴e5涼水。
可惜清流某chhoa7了,soa2破病,一點仔錢底仔銑也開了了。至勤有寡私奇銀白siam2-siam2,也theh8出來ka7伊taN-tiap8。雖是前人囝,猶久款待伊是無koh樣心。
病好了後,就討穡來choh,是至勤hiang3時有做了女農夫,所以好膽ka-ti7經營。
	穡,choh了,清流嫌艱苦,想愛做生理,至勤就准伊。
老媽是疼大孫e5人,看著這號孫,雖然是大箍白;呣久豆腐肩,鴨母蹄, be7 擔koh be7 teh。就真可憐。聽著伊beh做生理,就甘願chuh 20箍出來。
無料清流,蓮霧賣了了錢就賣魚,魚也了錢,就賣雜細。雖是伊teh做生理;猶久家內猶原是至勤teh支理。Hap8-giah8 tioh8漲錢入來,顛倒每擺tioh8對老媽koh討分去添,看 be7 tou7得,就ka7伊收收起來,猶原koh kap人toa3漢藥店,去食頭路khah tioh8。
*     *     *
講起真聲,逐早起去讀小學,有時無菜thang帶,就帶一支青蒜頭去un3豆油,算來猶是好滋味。呣敢ka7老母討錢:因為知伊to也是無錢。
有一日,老母一角銀hou7伊,ka7伊講,這角銀是我cha7日做工趁e5,你tioh8儉儉仔用。真聲講,好。
無拍算彼角銀he7-ti7火-chhat-lok,soa2 ka- lauh8。真聲ka7老母講,我拍呣見去lah neh!老母真呣甘,ka7伊講,彼個銀角,是我一日流汗e5工錢,你若去換10 e5銅koa,ma7 be7 無去,theng3好 un5-a2用。(因為日本話gin2-ka2銀貨,台灣話叫做銀角;lo2-ka2銅貨,台灣話叫做銅koa)。 
真聲講, an2-娘呣通受氣,後擺chiah khah細ji7。因為ka7-lauh8 ti7路裡,chhoe7攏無;beh是ti7厝內,我就點燈掃厝chhoe7到著。
一日,真聲讀冊轉來,去田裡割稻稿頭beh hiaN5火,到暗無轉來。老母ti7舂米間已經倒來,就去ka7伊替擔;彼時暗niau-niau。到厝至勤想著伊胸前圍身裙有phe3一蕊新帽花,是拜託人對府城買倒來e5。抵仔 be7 記得theh8起來,擔去田裡擔稻稿頭,呣知ka-lauh8 ti7叨位:真要緊,青kiong5 teh chhoe7。
真聲聽見,即時peh起腳沿路chhoe7沿路去,chhoe7攏無。Chhoe7倒轉無看thang chhoe7, 就用手ian路sa,對牛車路巷直直sa到厝。Chhoan3–sa是牛屎牛尿驚人物,失落e5帽花猶原sa無,心狂火toh8。Che是小可物;呣久散鄉人是掠做寶貝。就想著ti7主日學有讀著路加15章,婦人人teh chhoe7銀,牧者teh chhoe7羊,老父teh chhoe7囝,彼個致意呣知到怎樣!上帝teh chhoe7咱世間人彼個熱心呣知beh怎樣講!
家庭雖然chiah困難,猶久真聲kah老母siong5-siong5去禮拜,攏無lang3。就人人也呣知 in e5艱苦到按呢。真聲無論讀冊抑是禮拜,轉來e5時行路siong5吟詩。親像蟋蟀,雖然無所thang靠;猶久上主也無hou7伊go7。伊也不時to是ki-ki teh吟詩。俗語講,一支草一點露。

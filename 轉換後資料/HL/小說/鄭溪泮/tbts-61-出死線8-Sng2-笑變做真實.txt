出死線8-Sng2-笑變做真實
鄭溪泮 全羅原作	李勤岸 翻譯漢羅 鄭泉聲 校正

老乾家透早透暗就燒香點火,ti7佛e5面前thin5茶,排糕仔包。
一早起老乾家叫至勤,勤官,ang5-ke3頂hiah e5茶,ka7伊piaN3--起來,免得hou7茶砼teh等,至勤笑笑講,an2娘,茶砼thai2 tioh8等?伊若看媽祖婆m7愛食,就會曉piaN3 tho2-kak。乾家無啥稱意應講,Hio3,誠實有影會食leh!He是一個意思若定。至勤講,he是無影e5代誌,你m7通去拜伊到按呢;tioh8敬拜創造天、地、海、萬物e5主,就是生咱靈魂e5上帝。伊teh出日落雨,hou7咱食、穿、用;照顧咱,koh疼惜咱,差耶穌來救咱,咱tioh8反悔罪,信耶穌,chiah會得著救,an2娘,這項是第一要緊。至勤雖然講chiah濟話,老乾家無應橫無應直,就hoaN7門行對伊e5房間去。因為伊是pak細腳。
*			*			*
一日當tioh8做忌,猶原ti7佛e5面前辦chheN-chhau,排teh孝,大川對市仔入來。彼時就對排teh e5紅蝦ka7伊ni起來食,chiaN肉頭也捻起來食,所thin5 ti7遐e5酒,也ka7伊捧起來珯。彼霎 in an2娘ti7廳門邊kim–kim teh看,心內m7好講;若是大川做伊笑笑對房間入去。至勤講,你按呢會hou7 an2娘受氣,人伊teh孝媽祖。大川講, be7 ,m7通孝媽祖; tioh8孝我e5腹肚:媽祖攏m7捌半項;若是我siang7無ma7會曉鼻芳。
*			*			*
到有一擺,大川講,咱an2娘這仙槌仔祖,我想beh ka7 koaN7來去府城hou7牧師。至勤講,你會hou7伊大受氣。大川講,我信上帝會幫贊,的確beh hou7伊歡喜。
Tu2-tioh8老乾家出去,至勤就ka7大川講,咱娘去ka7隋叔公啊 in chhai5-i,你若beh koaN7媽祖,這霎蓋好機會。大川趁伊e5話,就koaN7去。
Khah暗chhai5-i清楚就倒來。猶未入門,真聲 in 阿公坐ti7門口庭,尺外長e5嘴鬚na2 loah—leh,溫柔e5聲ka7伊講,Au3-khe3-te7恁媽,彼仙媽祖婆,咱大頭--e5 ka7你請去府城hou7英國牧師lah! TaN,to也天變地變,無要緊那nouh!(真聲e5阿公叫大川前妻e5囝做au3-khe3-te7)。
彼時聽一下面胖獅獅,至勤ti7內面看一下,teh 想e5昏大川若倒來,poh會食伊e5枴仔頭。
Sio2-theng5,真正iN3, ti7遐直直teh來,至勤khia7-ti7內面,看伊beh怎樣。大川包一手巾chhiN-a2,檳榔,kah一chhiam2 chhiN-hoe,就送hou7伊講,An2-nia2,chiah e5 hou7你。無拍算e5中間,受氣soa2親像烏雲散去,就歡喜講。你thai2有che?講,U7--nouh!是大川知影,老母所意愛是chheN-a2、檳榔 kah chhiN-hoe。幾個iN5就煞了一chan5 e5大事,算來猶 be7 貴。
老乾家就入後廳,對彼仙槌仔祖ka7掠--落來,叫真聲啊!Ta3,這仙hou7你 chhit-tho5 ,it-sin3 hou7伊攏無。真聲度晬外真愛 chhit-tho5 bih8,taN有這仙,是笑kah!
至勤ti7遐看一下真歡喜。隨時感謝上帝e5幫贊,chiah e5佛chia除去。算是無張持。對彼昏起,香燭斷絕。一堆神主hou7至勤掠-掠去炊粿,一hu3佛祖chhat,thiah掠落來,隨時掛十條誡落去。Hou2!煥然一新!基督徒e5大旗,taN明朗lah!
正親像詩講,偶然受招,進入會堂。
聽了心肝明白;聖神感化一家齊全。

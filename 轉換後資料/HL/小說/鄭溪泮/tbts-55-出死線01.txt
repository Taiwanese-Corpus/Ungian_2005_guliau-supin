出死線	    鄭溪泮
[編按  這是20年代e5台語小說，原作是全羅，ti7遮ka7改做漢羅重刊，向望這本冊e5重新出土，會hou7咱對台語文e5文獻有khah進一步e5認識] 
a 1 b
有一個女子
台南市外一所在，古榕真濟，竹pho7暗暗，不時樹木青翠，百花常開。逐日飛鳥，千千萬萬，ti7彼樹頂，ki-ki kiuh-kiuh飛來飛去，樹林e5茂盛thang 知；若準聖冊講，芥菜（Koa2-chhai3)大叢，飛鳥來歇伊e5枝。因為in5-thai2 e5芥菜，厝頂外高。為著鳥kap榕hiah濟，就叫彼所在鳥榕莊。
莊內一仙三老爺，是莊民teh服侍，向望保庇莊頭。外圍e5紳士淑女，也常常來遮燒香點火，燒金跋杯。
莊外m7是田就是園，是這莊e5人teh經營。
*     *     *     *
莊內有一個女子，名叫至勤，枝骨tau3-tah，腳手敏捷。彼年十六歲（1887年)，父母猶ti7--teh，小弟一個，老父許德是大做穡家，牛kah車，逐項有。老母失明，小弟細漢，攏是至勤teh做老父e5幫贊。雖是幼chiN2，猶koh做工勤勤，腳手me2-liah。每擺落園削蔗尾，嬴過男子多多；那像soaN。Chhoah蕃薯，也是勝過婦女濟濟。大家oa2-oa2叫。至勤是孝順父母e5人，透早起來，若m7是上山幫贊老父耕農便是牽 in 四、五隻牛kang2去飼，逐日是按呢。
a 2 b
榕前e5齊眉槌
彼年二月二十六日，chhoah蕃薯e5時，草-phou7當teh kheh甘蔗。烏麻kap土豆收成了，白糖kai2幾若十lau7,古早e5 lau7,是親像銅鐘吊倒向，頂面闊，下底尖，koa2一個孔。是用薄薄e5土去燒，親像瓦e5色緻，差不多有am-kng hiah高hiah大。
彼時烏糖真俗，至勤e5老父，買收真濟來入ti7 lau7裡，頂面kou5溪底e5粉土。彼e5土，kou5 e5時，內面烏色e5湯水，流對下底出去，這e5水thang go5酒。頂面e5土若焦就koh換，按呢三擺，後來lau7內e5湯就堅定變做白糖，真有價值。
為著 in 是大做穡e5農家，koh是好過e5家庭，所以動了cheng-piang3賊e5心lah。	為著 in 是大做穡e5農家，koh是好過e5家庭，所以動了cheng-piang3賊e5心lah。
	彼日老父去山裡toa3寮，彼下昏至勤飼牛轉來，關牛ti7牛椆，逐項清楚，就去睏。
厝前一choa7林投巷，外面樹林來有一陣e5土匪來chak ti7 hia teh祭大ko。因為cheng-piang3賊未搶人e5時，tioh ai3先祭獻 in e5神明，插一支旗ti7中間。金紙燒了，看彼支旗，倒對叨位chit si3,逐家就去搶彼位。世俗e5神明，實在是利益本身害別人。
至勤未睏e5時，老母ti7廳裡講，
母：勤ah，外面彼啥貨teh toh8?
 勤：An2-娘，彼敢是別人teh pang3燻，ka7牛燻蚊。
老人目睭花；看著林投外賊仔teh燒金，看 be7 明，至勤也不解其意，就關門去睏。
彼時二月二六暝算是真koaN5，更深e5時，草仔phou7 kheh甘蔗e5人來beh叫頭koa3牛。是彼暝抵抵著至勤e5牛做頭koa3。因為kheh甘蔗e5石車頂面有一支四、五丈長e5柴teh做ko5,hou7牛來tioh。Ko5若轉e5時，石車就轉。Ti7彼內底是頭-koa3,外面是二koa3,khah外面是三koa3。
彼tiap叫牛e5人頭殼chhih-chhih，到位看著賊，驚一下攏beh死。隨時piaN轉去phou7裡。人問伊啥事，伊攏 be7 講；干單用手直直iat8,講tiam7-tiam7…a7 kaN a7 kaN2。意思是也驚也koaN5。伊就做伊走去火坑烘火，無人知伊e5意思。
*	*   *   *
半暝有lin3-long3叫e5聲，老母叫講，
母：勤ah，勤ah，牛teh相tak .
因為eng2-時常常ti7暝時，牛bat相tak。至勤hiahN一醒，lui5伊e5目睭，thih開一看，Goa3!賊仔拍面畫虎貓，三個入房來了！頭一個將伊所𧪄siam5外長e5齊眉槌，出力就對面hmh來。
佳哉槌尾khe7 ti竹眠床e5遮風(jia-hong)。至勤，緊me2對槌尾sa—teh，房間eh-eh，chhek一下馬勢（be2-se3)。Hit...lah!就顛倒ka7伊long3倒轉。彼三個賊相-e相kheh，倒落teh-leh土腳。至勤就牽小弟kap老母出去，土匪都也m7敢kang7伊。算來是女英雄。彼時外面已經teh pang3火。

正親像詩講：
富有農家出勤，
勤勉伶俐勝莊民；
一夜雄賊忽然到，
床前比武齊眉頭；





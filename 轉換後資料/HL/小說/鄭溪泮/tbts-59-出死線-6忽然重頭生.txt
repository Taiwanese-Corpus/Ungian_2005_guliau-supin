出死線-6忽然重頭生
鄭溪泮 全羅原作	李勤岸 翻譯漢羅

1897年2月15日拄著離靜水溪邊里外路,有一所在叫做牧羊莊,因為有草埔pou5-kiuN真濟theng3-好飼羊。莊外有一間廟,逐年2月15就做鬧熱。
*			*			*
講起大川氏,原來是牧羊莊姓陳人e5囝, 細漢e5時hou7靜水溪邊鄭秋英氏分去做養子。這擺姓陳e5親人也雇轎來扛至勤去beh看鬧熱,厝邊有一個散鄉老婆仔叫做義姆ah,伊也去 in 親人兜。
彼日是禮拜日, 義姆就招至勤講, 咱來去禮拜堂, 我ka7你鬥aiN7囝仔。  至勤講,拜堂ti7叨位?義姆講,Ti7 遮 na7-tiaN7。至勤掠叫是ti7厝邊,a7無穿裙就 lok- song7 lok-song7 toe3 伊去。到位看見kai3-濟人坐歸列,一個人ti7台仔頂。至勤問講, 這是 teh創甚物? 義姆講, 今仔日是禮拜日,遮e5人來teh禮拜。台仔頂彼個人是叫做豹伯, 人叫伊做先生, 伊 teh講道理 chhoa7人禮拜。至勤講,你a7 無量早ka7我講,我a7無穿裙,真 be7 見得人。義姆講,至勤官,無要緊,別人ma7是素素na7 -tiaN7,有eto5猶褪赤腳戴草笠。
彼時豹伯讀彼首詩，讀了就吟 (歌譜省略)

 
1.	天地創造攏齊備, 
上帝安歇賜福氣;
咱 學上帝e5款式,
   歡喜來 守安歇日。
	
2.	眾人犯罪天受氣,
耶穌降世替咱死;
	        功勞完全艱苦煞,
   七日頭日主koh活。
3.	耶穌疼咱救靈魂,
   咱tioh8數念伊大恩;
   感謝敬拜心誠實。
   常常來守安歇日。
	
4.	上帝聖冊講極真,
       末日天地換做新;
       耶穌學生受大福,
        永遠安歇ti7天國。
 
眾人吟得真和真好聽, 大大細細 to theh一本豆菜芽仔字 teh gim5 。 至勤也 toe3   in 頭殼 chhih-chhih。  所祈禱e5 話是 teh感謝上帝, 也求伊赦免咱e5重罪。  這 kap 我 hiang3 時teh he7三老爺大大 無 相同(sio-tang5 )。
豹伯是 bat 做過戲班, 伊e5 形容活動真會感動人。  伊將所吟彼首詩來開拆道理。  中間 2句:
天地創造攏齊備。
上帝安歇賜福氣。
 講起極古早上帝 6 日e5 間, 創造天下海萬物, 攏齊備, 後來創造始祖亞當夏娃。已經明白, 就第 7日安歇。將這日hou7咱人來守, hou7 身軀 thang歇睏, 心神 thang聽道理, 就會平安, koh死後 thang得著永活。  這就是上帝 teh賞賜福氣; m7是媽祖 teh保庇。所以咱 tioh學上帝e5 款式, 常常來守安歇日, 就上帝也beh常常賞賜福氣。
至勤聽見 chiah e5 道理, 心肝親像看見光明, ka7義姆講, 後禮拜 我 beh koh 來。義姆講, 真好。對彼霎 (tiap8 ) 轉去了後, 無論 beh食飯抑是beh睏, 至勤就感謝上帝, m7驚乾家知影。
過到禮拜日, 義姆beh去飼牛, 至勤講, 義姆 ah,今仔日豈 (kiam2 ) m7 是禮拜日, 你怎樣無安歇?  義姆講, 你真好記持( ki3 -ti5 ), 我無草thang hou7 牛食, 無牽 飼 be7 (be7 )用得。  至勤 講, 𠗟(mai3 )--nouh,我來草-pu5 thui7 草hou7你e5 牛食, 我也帶你e5米 你e5 菜, 你 kap 我來去。義姆講,好,hou7你真lou2-lat,taN我ka7你aiN7真聲。
 真聲細漢是跳躂(thiau3-thah) koh笑gi7-gi7 ,義姆抱ti7手尾, 直直thio5直直chah,就叫伊 siau2-gi7-sian 。
 禮拜了轉來, 將所聽e5 ka7大川 講,大川看見至勤hiah致意,koh所聽e5真明白, 心內也受感激。Ka7伊講, 後禮拜我想也 beh 去。至勤講,第一好, 我 求上帝幫贊家內會得全家歸主:也 遮e5槌仔(thui5 -a2 )祖, 媽祖婆,才請落來hou7咱真聲ah𣿅蕌(thit -tho5 )。大川 笑笑。



出死線-9出死入活
鄭溪泮 全羅原作   李勤岸 漢羅改鄭泉聲 校正
厝內已經掛十條誡,了後大川kah至勤就設法引chhoa7二個序大人禮拜,家內就攏歸主。
隔年就是1898年二月15日,教會看至勤、大川夫婦e5 熱心,就接納伊領洗禮入教。
到ti712月16,真聲3歲,彼時人teh做尾牙。(初二頭牙16尾牙)。彼暝hng  ti7厝後有賊來偷牽承啊e5牛, in teh食尾牙酒,soa2 m7呣知,大家teh hoe7。真聲tu2-tu2 beh睏,至勤ka7講,你tioh8祈禱heh!三歲e5 真聲應講,好。
就phak-ti7眠床祈禱講,
『感謝上帝,食酒phoe3 he5-a2-ke5,承e5牛,hong5偷牽去,我m7知』。
Ti7廳裡蓋濟人聽笑kah hah-hah叫,害真聲幾若暝見笑m7敢koh祈禱。老母就koh教伊,然後就逐暝逐早起,接續koh祈禱,食飯也會曉多謝。
*	*	*
大川信主了後,hiah e5做戲e5器具全部廢了了。
可惜ti3oh了chui2-lau5 e5病,ti71899年3月26日病勢愈沈重。就對至勤講,我e5病 be7 好lah。頂年宋牧師beh請我去教大學,我若有in2--伊,拍算 be7 致到按呢;啊!萬事是上帝e5旨意。約翰5章2節有講,我實實ka7恁講,聽我e5話iah8信差我e5,就有永活, be7 到受審判,是已經出死入活』。我雖然會死,猶久是beh轉去天堂永遠活。你tioh8細膩照顧這個真聲,ng3-bang7將來會榮光主。至勤聽見伊講chiah-e5 話,目屎chhe7-chhe7倒,講,你beh先去享福,放我kah這個囝仔beh怎樣?那是大川lim5-chong e5時已經到,手 giah8 koan5,叫3聲。
耶穌! 耶穌! 耶穌! 就離別。
到禮拜日至勤猶原beh chhoa7真聲去禮拜。衫仔褲換好,真聲講,an2娘!也無後伯ah thang來去禮拜。至勤聽這個4歲囝講按呢,想著嚨喉管tin7。(真聲叫老父做後伯)。彼個情景是親像清亮e5月hou7密雲kham3去。啊!傷悲!
*	*	*
大川死e5時,至勤koh再懷孕一月日lah,到隔年就生一個查某囝,伊e5面真白,那準意大利e5 白石; 伊e5嘴唇那準粉紅e5桃仔,伊e5頭烏sim3-sim3,那準烏絃線,伊e5生做是那準所羅門起好e5聖殿真鬥搭,伊e5聲音是贏過畜音器。不止做至勤e5安慰。Ka7伊號名做文理。
會行e5時,真聲chhoa7文理去四界 thit-tho5 。暗時阿哥清流就ka3伊唸囝仔歌,真gau5唸,也真gau5吟詩,koh真leng5-內,阿公阿媽真歡喜。至勤感謝上帝,賞賜我有一個囝兒。阿公siong5-siong5抱伊ti7胸前,親像請佛;因為若抱ng3入來,會giu2伊e5嘴鬚。
*	*	*
阿公,人人叫伊Chhiu-eng叔公啊,是伊真lo3,長嘴鬚, gau5 接骨,做牛車,拍拳頭真出名。倒ti7椅條頂hou7人cham7 be7 tioh8,會聽聲。Koh gau5 拍銃,siong5-siong5 chhoa7真聲出去拍鳥。好款待艱苦人,乞食若來,大大腕就捧hou5伊。所以乞食攏叫伊好量公。若閒e5時,就叫二個孫仔來,看gia5伊e5 腳會贏a2  be7 ;若會chiah有本事。
這下hng am2糜chiah了,忽然半暝起大氣,叫至勤來,ka7伊講,好來好去,是勤官thai3 bat想,萬人也 揀無一人。講soah頭殼chhih落來,就善終。
A2!丈夫死,乾官死,chhun一個老乾家kah chiah e5細漢e5囝兒。
阿公死了,就pian3-ti7廳邊,用被單kham3 teh。
隔早起至勤對hia過,看見被邊teh振動,掠叫有貓仔nng3 ti7 hia,想beh ka7伊掀看。忽然文理ti7 hia 掀被,頭殼chhun出來,講,aN2-娘!我kah阿公ti7 chia teh睏neh! ai2—ioh!戇囝,安公死lah neh!就抱伊起來,這個無邪氣e5囝仔無論死活to是真疼阿公。
*   *   *
乾官死了,至勤牽這二個囝kah一個前人囝清流,度苦過日服事乾家。到真聲9歲,文理6歲,遇著牧羊莊禮拜堂teh設小學,募集學生,至勤就hou7聲去入學。先生是本莊e5人,逐日去hia教冊,暗時 koh轉來。真聲也是透早toe3伊去,透暗toe3伊轉來。toa3米去hia煮,hu7-khip chiongsu5。
有一下晝轉來,老母講,真聲你去牧羊莊e5南-si3請ti5-a2-白來看恁小妹,這霎熱kah8 pheN3-pheN3 喘。真聲趁命令去請。
醫生入房看了haiN3-頭,講,你這個囝仔怎樣he7-到按呢?!至勤講,chu7幾若日前就講伊艱苦; 那是to看伊乖乖teh thit-tho5 ,到昨hng peh be7 起來chiah知影破病e5時,m7 bat8 haiN 一 聲。池仔仙,看有甚物好藥,請你ka7 he7落去。醫生講,耶穌有講,hou7人有性命—e5是在ti7我。若m7是上帝憐憫,驚了無功效。講煞就派藥。
醫生倒去了,忽然聽見a2媽kap aN2 -娘teh hau2 e5 聲,真聲知影是所疼e5小妹死lah。 be7 禁得走ti7厝角頭大啼哭。
因為生前真愛kah阿公睏做夥,所以就埋ti7伊e5 身邊。
至勤割文理到真淒慘, be7 受安慰。
一暝beh睏e5時,看見二個天使穿白衫,ti7雙旁牽文理來ti7面前,文理也穿光-na3-na3 e5白-衫, in e5面真光。文理來e5時,伊e5形容笑誼誼。至勤知,是天使特別chhoa7伊來,beh hou7我知囝m7是無去,是出死入活,ti7天裡親像天使一樣,對按呢就受安慰,無koh流目屎。
正親像詩講,
榮顯那草,性命那花,日曝風吹就謝;
倚靠救主贖我e5罪,永tiam3樂園免驚。
 


生kap死e5 Melody(第1 pha)
清文

烏暗無一定就m7 好！
上無，看khah be7 清楚kiaN-lang5

笑容有時是kan-taN beh
    掩蓋目屎
無一定就是歡喜e5 招牌

行過死e5 巷路
Hoan7-se3 chiah 會tang3 看著
    活e5 出口

(一)
Chai2 時，chiah 7點半，辦公室e5 a-sang2 iau2未來拚掃，A卿就ti7 oa2 窗a2 e5 辦公桌a2 teh 看報表，頭殼頂e5 時鐘chhiak8-chhiak8 叫，過1時a2，有人ka7 門sak--開：
「A-sang2，拜託你ka7 我泡1杯咖啡。」
A卿theh8 hu2-a2 ka7 m7-tioh8 e5 字改--過。
1杯咖啡koh khng3 1-te3 雞卵糕hou7--i：
「A-sang2，你chiah 疼--我，知iaN2 我愛食khou-khou2-a2 e5 雞卵糕。」
「M7是我知iaN2，是我tu2 好beh 食。」
A卿giah8 頭看：
「小林--e5，是你--ou！Tiam7-tiam7 無出聲，害我kioh-si7 是a-sang2，phaiN2-se3！Hou7 你替我泡咖啡。」
「Be7--lah，小姐你tak8 chai2. long2 hiah 早就來，phah 拚--ou！」
「Tak8-e5 long2 是同事，叫我A卿就好，我khah 早來，thang 好ka7 chai2 起beh 開會e5 資料chhoan5 好--a。」
I phang5 咖啡來lim，ka7 hit-te3 雞卵糕相真久chiah theh8 起來食。
「M3！Khou-khou2-a2 味真重，發kah chiaN5 iu3-ji7，che m7 是lan2 樓kha 買--e5 ou5-ou！」
「內行，若好食，我bin5-a2-chai3 koh 買--來。」
「免--lah！幾圓？我hou7--你！」
A卿aN3 落去beh theh8 皮包。
「1 te3 雞卵糕nia5，koh theh8 錢！」
「An2-ne 多謝--你-ou！」
這個小林--e5 來A卿 in 公司1個月--a，pou7-pin7 in long2 是tim3 頭招呼nia5，A卿雖bong2 是in 老pe7 e5 特別助理，m7-koh 公司e5 大細項tai7-chi3 long2 是i leh 做主決，ti7 生理場 i 是khiang3-kha 出名。
A卿in 老pe7 khah 早是拆船公司e5 頭家，ti7 50年代，台灣e5 鋼鐵有三分之一long2 是ui3 拆船來--e5，m7-koh 對土地sng2-tng7 ma7 是真嚴重，hit 幾年環保意識khah 有，拆船場hou7 人愈趕愈hng7，這種蹧躂土地e5 頭路，有e5 就徙過工錢khah siok8 e5 支那，有e5 就轉途，無khah 早e5 chhiaN-iaN7，A卿in 老pe7 kap 人開1間白鐵a2工場，m7-koh 到chit-ma2 i iau2 是chheng5-chai7 會ka7 人講：
「Gun2 hit 時kan-taN 2枝ko-a2， 就會tang3 ka7 1隻船拆kah chheng-khi3 liu-liu，he 日本a2 kap a-tok-a2 看kah 舌a2 吐長長。」
I 生3對後生cha-bou2-kiaN2，後生娶bou2 了後就hou7 in ka-ti7 e5 門戶，大han3 cha-bou2-kiaN2 嫁ti7 台中，第2--e5 toe3 in 翁.移民去Australia，這chun7 chiah taN-a2 chhun A卿 iau2未嫁nia5。
過tau3，A卿in 老pe7 kan 苦，叫A卿5點外chiah 替i 去機場送1個真重要e5 客戶，beh 4點半--a i chiah teh 發車，se2-luh m7 知an2-choaN2，sian7 發都發be7 行，時間1分1分一直過，i急kah 大粒koaN7 細粒koaN7，ui3 工場tng2--來e5 小林--e5 行oa2 車邊：
「Be7 發nih？」
「我teh 趕時間chiah teh 找麻煩，soan2--lah！我去坐客程a2。」
「免--lah！我載你去。」

趕到機場，koh chhun 10分鐘就beh 入關，A卿koh ka7 客戶問好相辭，等人通過檢查，i 就hoan 頭beh 走。Hng7-hng7 有熟sai7 e5 形影閃過 i e5 目chiu，是 i！Kam2 是？目chiu thian2 大大蕊，是 i 無m7-tioh8。
算算--leh 10年無見面--a，i kau5-chhiang5 大han3 e5 體格，像會tang3 hong5 oa2 靠e5 山，A卿ka7 帽a2 kap 目鏡theh8--落-來，tiau-kang 行oa2，i ka7 A卿看--1-下，驚惶e5 眼神真熟sai7，i 身軀邊e5 cha-bou2 人ka7 頭毛夾a2 pak 掉，hit-pho7 烏金柔軟e5 長頭毛像水chhiang5 kang7 款流--落-來，牽ti7 手--nih e5 gin2-a2 一直tio5 i 鞋帶leng7--去，cha-bou2 人khu5 落來ka7 gin2-a2 縛鞋帶，i 催cha-bou2 人：
「好--boe7-lah，人teh等--lan2 neh！」
Cha-bou2 人e5 聲真溫柔：
「Liam-mi 好。」
I ku--落-去，ka7 hit 個cha-bou2人e5 手poe2 走，ka-ti7 ka7 gin2-a2 縛鞋帶，he 手像teh chhoah，鞋帶縛好，i 攬 hit 個cha-bou2 e5 肩胛頭，1手牽gin2-a2，oat tui3 另外1-peng5.去，親像以早i 行出A卿 e5 性命kang7 款，hiah-ni7 自然……。

(二)
Cha 暝，A卿 in 老母ka7 厝邊講：
「Gun2 A卿kap 瑞富hou7 人hah8八字講六合，joa7-a2 su3配--leh，等in去米國，我就清心--a。」
曠闊e5 機場，風特別thau3，A卿e5 長頭毛飛ah8 飛，koh 1點鐘飛leng5 機chiah 會起飛，i kap 瑞富ti7 鐵網a2 邊，看起起落落e5 飛leng5 機。
瑞富是A卿ti7 學校e5 聯誼舞會熟sai7--e5，A卿大方活潑，舞koh gau5 跳，身軀邊總--是有幾個kah 意--i e5 cha-pou gin2-a2，瑞富是A卿 e5 同學A眉(A-bi5)牽線--e5，大學出業，瑞富去做兵，A卿tng2 去ka7 in 老pe7 tau3-saN-kang7，in 頂個月訂婚，等出國手續辦好勢，就beh 做夥去米國讀冊。
瑞富牽A卿e5 手：
「Ou5！你e5 手蹄a2 nah hiah 燒？」
I 摸A卿 e5 頭殼額：
「Nah 會hiah 燒！Teh kan 苦ah8 be7 講！」
「驚你無愛我送--a。」
瑞富ka7 A卿攬 oa2--來：
「我去kha3 電話叫人來載你tng2--去。」
「無愛--lah，我beh 看你飛leng5 機起飛chiah beh 走，我會chah8 客程a2 tng2--去-lah，你mai3 趕我走--lah。」
「好--lah！好--lah！Tng2--去就緊hou7 醫生看--ou！」
「知～，我m7 是gin2-a2。」
Hit 暝，A卿夢著1個戴 siau2 鬼a2 殼e5 人beh 來ka7 khiu2，i 一直走，hit 個人一直ka7 jiok，1下a2，hit 個人soah 有翅a2，飛來A卿面頭前，i theh8 掉siau2 鬼a2 殼，是瑞富！A卿beh 行oa2--去，瑞富1下liong3 koan5，soah 飛--起-來，飛ti7 i 4-khou-lian3-tng2，愈飛愈koan5，愈飛愈hng7，i 用chiok che7 氣力beh 叫--i，m7-koh soah 像e2-kau2 叫be7 出聲，燒燒e5 日頭，像火teh ka7 燒，i giong7-beh 熔--去-a。
眠眠a2，A卿na2 親像有聽著人teh 講話，是in a-pa3:
「Nah 會koaN5--著nia5 就去礙著腰子？」
「初步ka7 看--起-來……」
Hit 個人chap8 1聲chiah koh 講：
「Ai3 koh 做檢查chiah 會tang3 講siaN2-mih 症頭。」
A卿in a-pa3 真急：
「是m7 是真嚴重？」
Hit 個人無應聲。A卿e5 身軀真燒、真疼，1跡1跡若紅tim3-tim3 e5 尾iah8-a2 浮ti7 i e5 身軀。
檢查報告ti7 醫生e5手--nih 掀來掀去，目頭結結。
「Gun2 cha-bou2-kiaN2 到底是an2-choaN2？」
張福ka7 問，醫生應講：
「I 是tioh8 lu-puh-suh（lupus）。」
張福翁a2-bou2 像講好勢kang7 款做夥問醫師：
「你講khah 詳細--leh！」
「Che 是慢性病，這種病若tui3 腰子去就害腰子，tui3 心臟去就害心臟，ai3 長期食藥a2 檢查，lin2 ai3 kap gun2 配合，若控制會好勢，i kap 普通人kang7 款。」
張福koh 問：「Iah 若控制無好--leh？」
「會真嚴重，有時ham7 命ma7 會無--去。」
A卿 in a母聽--著，tng3 落椅a2 坐：
「Nah 會an2-ne？Gun2 A卿後個月就beh kap gun2 kiaN2 婿去米國讀冊--a，老--e5-a，lan2 chit-ma2 beh an2-choaN？ 」
「先顧性命khah 要緊，叫瑞富來參詳。」
張福拜託醫生，A卿若問i ka-ti7 e5 病，ka7 講khah 輕--e5，若無，驚A卿無法tou7 接受，會tang3 瞞joa7 久就瞞joa7 久。
瑞富接著A卿in 老pe7 kha3--來e5 電話，thau3 暝就拚來高雄，直接long3 tui3 病院.去，問服務台e5 護士，知iaN2 A卿toa3 ti7 202病房，chhoe7 到位long3 門。
「入--來！」
門sak--開，瑞富親像hou7 人下定身符，gang7-gang7 khia7 ti7 門邊，坐ti7 病床e5 A卿ka7 叫：
「瑞富，你來--a-ou！」
I 行oa2--去：
「你nah 會kui 頭kui 面1跡1跡？」
「發燒--a，kui 身軀long2會疼。」
A卿講ah8 講，目屎lian3--落-來，雙手thi2 開beh 攬瑞富，瑞富tun3-teN 3~2秒chiah ka7 A卿攬 oa2--來，i 摸A卿e5 頭殼：
「你是m7 是送我去機場，tng2--去無隨去hou7 醫生看？」
A卿笑笑：
「我若老實講，be7-sai2 ka7我罵--ou！」
「緊講！」
「我都tng7 著A眉，i 招我去跳舞--a，舞跳煞，我就tng2 去睏--a，睏--a2 睏，soah 夢著你，你會飛--ou！M7-koh 你m7 等--我，hou7 我一直jiok 一直叫，你chiok 無意思neh！」
A卿na2 講na2 phah 瑞富，ka2-na2 hit 個夢是真--e5，瑞富liam3 i 尖尖e5 鼻頭：
「你koh 講，我叫你緊去hou7 醫生看，你koh 偷走去跳舞，A眉若hou7 我tng7--著，i 就該死。」
A卿牽瑞富e5 手，細聲sai-nai：
「你mai3 ka7 罵--lah，i 講lan2 liam-mi 就beh 去米國--a，chit-ma2 無跳hou7 夠khui3，m7 知ai3 等tang 時。」
A卿ka7 手giah8--起-來：
「我咒choa7，後pai2 若無黃瑞富先生在場，我絕對無跳舞，我若講peh8-chhat8，黃瑞富chiah hou7 腹tou2 疼。」
「Phoa3 病kah to2 ti7 眠床，iau2-koh 會講sng2 笑！看你an2-ne，lan2 beh 米國就延期--a。Nah 會無看著lin2 pa5--a2 kap lin2 母--a2？」
「Pa5--a2 去公司，gun2 母--a2 落去買mih8-kiaN7，等--leh 就會來，in kam2 知你beh 來？」
「知--a，lin2 pa5--a2 kha3 電話hou7--我叫我來--e5，我想是beh 參詳出國延期e5 tai7-chi3。」
瑞富kap A卿 in 老pe7 離開醫生e5 辦公室，2個人坐ti7 病院巷路e5 椅a2，A卿in 老pe7 先開嘴：
「瑞富，你chit-ma2 phah 算an2-nah？」
瑞富手phou5 面：
「我m7 知iaN2，我m7 知beh an2-choaN2 講，心情chiok 亂。」
「好--lah！Hou7 你想看mai7 chiah 來phah 算，對A卿來講，你比gun2 做序大--e5 khah 重要，拜託你m7 好傷害--i。」
瑞富無應，khia7--起-來，行去用拳頭母cheng 壁。

Cha 暝，A卿 in 老母kha3 電話hou7 in 大han3 新婦，叫i chai2 起ai3 來病院kap i 交換班，9點外iau2-koh 無看著新婦e5 影，i 1-choa7 出1-choa7 入。
「A母，你若有tai7-chi3 你去--lah，sio2 等--leh 瑞富就會來--a，無要緊--lah。」
「這個A蘭m7 知teh chhong3 siaN2？」
「A嫂tioh8-ai3 hou7 hiah-e5 gin2-a2 去讀冊chiah 有時間。 」
門hou7 人sak--開，是瑞富，i 手--nih theh8 1束玫瑰，行oa2 病床：
「A母，lin2 早tng3 食--boe7！若iau2-boe7 食，我來去買？」
「M7 免--lah，我 kap A卿long2 食--a，你來. tu2 好，隔壁胡太太beh chhoa7 我去in 廟--nih 拜拜，你kap A卿 ti7 chia. houNh！」
「好--lah！你放心。」
A卿in 老母皮包koaN7--leh 就出--去。
玫瑰插ti7 花矸，豔麗e5 色水hou7 冷白e5 病房加koa2 春天e5 氣味。
「Oeh！你是an2-choaN2 買，買kah 這種開kah chiah 豔e5 花，2工a2 ma7 謝了了。」
瑞富koh 看i ka-ti7 買--來e5 花：
「花.生本就會謝--e5，若謝. chiah koh 買nia5。」
瑞富oa2--過：
「A卿，我beh 坐中tau3 e5 飛leng5 機tng2--去。」
「你cha-hng chiah 來，今a2 日就beh tng2--去-ou！是m7 是我an2-ne，你嫌我bai2，tioh8--無！」
A卿講煞，khiu2 phoe7 來kham3 面，瑞富ka7 phoe7 giu2--開，摸A卿面--nih e5 紅跡haiN3 頭：
「M7 好烏白想，我是有tai7-chi3 chiah beh tng2--去，你ai3 乖乖聽醫生e5 話，ka7 身體顧hou7 好，我會koh chhoe7 時間來看--你。」
「真正ou5-ou！」
「Lan2 beh 出國e5 時間延1個月，橫直會赴開學就好。」
「Oh！瑞富，你老實講，我是m7 是變kah chiok phaiN2 看--e5！」
「人.teh phoa3 病beh nah 會好看，你緊ka7 病醫hou7 好就好--a！」
A卿tim3 頭ka7 瑞富攬 an5，ng3 望sak 行時間e5 kau2 齒a2 ti7 chia phaiN2--去。

          2001年11--月讀者捐款徵信：台北潘振輝1000、CANADA張理邦CAD$10（月捐）
                                       台中林元蒼500（月捐）、潭子楊裕基1000、田中蕭平治2000、中和呂子銘600
                                       稿費捐款：永和朱素枝1100、木柵王淑容400、SWEDEN黃晴美700、板橋陳嬌蓮300
                                       美國Harvard大學李勤岸200、台中李青青1600、元智大學陳柏婷100、真理大學邱日仲100
                                       真理大學胡俐利100、真理大學張家瑜100、真理大學廖均育100、實踐大學林宜慧100

【後期繼續】


昭--a
清文
幸福是siaN2-mih8 
Kam2 是天--nih e5 流星
Iah 是kam5 ti7 嘴--nih e5 白滾水
Beh lim joa7 che7 chiah be7 ui3

昭--a 是gun2 a姐少年時chun7 熟sai7 e5朋友，人生做細粒chi2，面路幼秀，鼻目嘴真明，個性a-sah-lih koh 好央kah。頭pai2 來厝--nih，就 hou7 a母ka7 罵，聽講是 kap gun2 a姐出去chhit-tho5，siuN oaN3 tng2--來，hou7 gun2 a母niu7-niu7 看，chiah 會青頭chhin3面就ka7 罵，雖bong2是an2-ne，昭--a2 1點a2 都無khioh 恨。過2、3工後，koaN7 等路，歡頭喜面來厝--nih 會失禮，tu2著 gun2 厝 teh 食晝，開嘴叫：
「Pa5--a2、母--a2 leh食飯--ou3！」
續--落 koh 問：
「我 iau2 未食飯，kam2 會sai2 kam lin2 做夥食？」
A母叫 i去灶kha theh8 碗箸。食飯飽，伶俐e5 昭--a2 趕緊ka7 碗盤收去洗，koh 保證後pai2 be7 無講無taN5 就招 a姐出去hiah久。自an2-ne過--來，昭--a2 3 彎 2 oat 就來厝--nih，1下來，車 iau2 未chhai7 好，ti7外口就大細聲hiu，gun2 pe7 母kam i chiok有話講，是晝是暗 long2 會ka7 招呼，感情ma7 愈poah8 愈kau7，昭--a2 ka7 gun2 tau 當做 in tau。
人講：「Pe7 母疼kiaN2 長流水，kiaN2 孝父母樹尾風。」這句話有時是真諷刺--e5，kiam2-chhai2 若是tng7 著利害關係，世間.上偉大e5 親情，ma7 會走chhoah--去。聽昭--a2 講，i 是 in pe7 母e5 大han3 cha-bou2-kiaN2，落--去koh 有 3個小弟，其中 2個小弟是雙生a2，hoan7-se3是運命 e5 chhong3-ti7，iah是命底生成，ti7 i 5歲hit年，in a母theh8 i e5 八字hou7 過路e5 相命先--a2 相，相命soah 講，i 命中帶煞，厝--nih 若有 i 就會be7平安，m7是剋父母就是剋兄弟，上好是分（pun） hong5 做養女，in pe7 母參詳了後，認為橫直 i是cha-bou2--e5，後pai2 飼大han3，ma7是別人e5，kui-khi3 ka7 i 分 hou7隔壁街a2，1個無嫌 i 是煞星e5酒家女。會記得頭pai2 來 a姨 in tau，a母 kan-taN 講，叫 i ai3 乖乖聽人e5 嘴，a姨會買真sui2 e5 ou-nin2-giouh hou7--i，有影hit日a姨真正chhoa7 i去買1 sian金頭毛、紅指甲e5 ou-nin2-giouh。天真正真暗--a，昭--a2 想beh tng2--去，a姨 soah講 in a母ka7 i賣hou7--i-a，叫 i m7好吵，a姨會chiok 疼--i，會買真che7 sui2 衫hou7--i，i kou-chiaN5 a姨chhoa7 i tng2--去，a姨hou7 i 吵到起性地，放tiau7. 講 i 若koh 吵，beh用掃梳錦a2 ka7 sut，i bih ti7 棉被內hau2，真久chiah睏--去。翻tng2 工，昭--a2 趁 a姨出--去，偷走tng2 去in厝，到厝看著 a母，ku ti7門口庭e5水道kha leh洗衫，i真歡喜，走過去叫a母，a母看著 i，面色真phaiN2 看，大聲ka7罵：
「死gin2-a2-che，你tng2--來chhong3-siaN2！」
昭--a2目chiu kam5目屎講：
「A母，我無愛toa3 ti7人tau。」
昭--a2 in a母 ka7講：
「緊tng2--去，若無，我beh giah8 箠a2 kong3--人-ou！」
昭--a2 m7走，就用洗衫枋 ka7 siang3，無法tou7，昭--a2只好koh tng2 去 a姨 in tau，i 試真che7 tau2，beh偷走--tng2-去，m7-koh in a-pa a母 long2 m7 chhap--i，尾手 i ma7 sian7--a，知影人無愛tih8--a，只好toa3 ti7 a姨 chia，叫sui2 a姨叫a母，m7-koh 昭--a2 ma7是bih ti7 in 厝e5 壁邊，偷看in厝。

命運e5 鎖鏈

M7知相命--e5 e5 話是beh算準 iah 是無準，昭--a2 15歲 hit年，就是 i 送hou7人 10年後，i 2個小弟toe3人去泅水，siang2. 知1去無回頭，失去後生e5 pe7 母 giau5 疑是 in kam 昭--a2 斷無離，chiah 會hou7 後生去hou7 昭--a2 剋--死。就是有這層ngai7-gioh8 e5 tai7-chi3，昭--a2 雖bong2 真關心 in 序大人，m7-koh in 對昭--a2有時親，有時冷，一直ng3 望pe7 母疼愛e5 昭--a2，親像beh 去 hou5 水中e5 月影 kang7 款。
算--來昭--a2 in養母對 i iau2 be7-bai2，增差是ka7 昭--a2 當做是 i chhai7 ti7房間 leh 看sui2 e5 ou-nin2-giouh，有時間 koh 有心情 chiah 會 chhap--i。收昭--a2做養女e5 翻 tng2 年，昭--a2 in養母熟sai7 tiaN7-tiaN7 來ka7 捧場e5 烏社會老大，想講歲頭 a2有--a，陪酒會tang3 陪 leh 幾時，kui-khi3 hou7 老大做細姨。自 an2-ne，昭--a2 不止有養母，koh有1 個開 kiau2 間 e5 養 pe7。聽講昭--a2 in養pe7 tiaN7-tiaN7 為著 kiau2 間e5 生理，lau3 兄弟kam 人拚地盤，有時kiau2 間kha 手無夠ma7 會無牛駛馬，hiam3 i去買薰 koaN7 酒，聽講m7驚天m7驚地e5 昭--a2，若 in 養pe7 目chiu tng2-lun5--1-下，昭--a2 就走到 lih8 褲kha，kiam2-chhai2 是ti7 這種環境大han3，昭--a2 e5 目色比人 khah 好，i long2 講「liu-liu-chhiu-chhiu 食2蕊目chiu」。
Hit年a-pa 做 50歲 e5生日，厝--nih chhoan5 雞卵糕 kap 豬kha 麵線，beh 暗a2，昭--a2 koaN7禮物，身軀邊 toe3 1 個生份人來厝--nih，tak8-e5 liah8 這個生份人金金相，昭--a2 chiah 紹介講 i叫順--a2。I 講順--a2 ka7 i toe3 前toe3 後，kou-put-ji7-chiong chiah hou7 toe3--來。Hit 個叫順--a2-e5 kan-taN 笑，昭--a2 chhiah-pe5-pe5，大聲就 ka7 罵：「你是m7-bat看過大場面nih，ah8 無幾隻貓a2，就驚到面a2青sun2-sun2」，a-pa 出聲hoah 昭--a2 ：「昭--a2，你ma7 khah有禮數--leh，留1 點a2 hou7人探聽」。順--a2 趕緊講：「Ou-ji2-sang2，phaiN2-se3，來chia ka7 lin2 攪擾，祝你生日快樂」。A-pa 真歡喜叫 i 坐，tu 1杯燒酒hou7順--a2，i 做 1嘴ka7 lim hou7 ta，m7 知是酒精e5 關係，iah 是phaiN2-se3，順--a2 kui 面紅kong3-kong3，i 目chiu leh 笑，酒窟a2 ma7 leh 笑，實在 m7-bat 看過 hiah 好笑神e5 cha-pou 人。
順--a2 tu2 著昭--a2，是beh 講 i 欠昭--a2 e5死人債，iah 頂世人燒好香！命運e5 鎖鍊若 tap 纏--著，sian 剝 ma7剝 be7開。昭--a2本底有1個 toa3 ti7 in厝邊e5 cha-pou朋友，cha-pou e5老母知影昭--a2是an2-choaN2 chiah hou7人做養女--e5，反對in e5 交往，放tiau7. in 若m7 煞，i beh 死hou7 in看，昭--a2看cha-pou朋友giap8 ti7 i kam 厝--nih e5 中ng，真痛苦，想著自細漢 i 就na2 親像路邊野狗，hou7 人hiam3 來hiam3 去，i是想beh 有ka-ti7 e5 家庭，準做無人祝福，上無ma7 m7 好hou7人咒懺，人無kah 意--i，是 i 有欠點e5身世，i無怪siaN2人。順--a2 1開始beh jiok 昭--a2 e5 時，昭--a2 就 chhiang3 聲，講 i 命帶煞，m7 是好e5 對象，叫順--a2 mai3 來chhoe7--i，順--a2 soah講 i是信教--e5，無leh 信這套，昭--a2 ma7 無 i 法。Hit時順--a2 phah 拚leh jiok 昭--a2，in厝是 phah 拚 leh ka7 擋，in棄嫌昭--a2出身bai2，家庭複雜，1 khun3 頭有 3個老母，2個老pe7，其中養pe7 是hoah 水會 kian 凍e5 lou5-moa5，in厝是普通e5 家庭，心臟無夠強，無愛kam lou5-moa5 thin7 親。倔強 e5 昭--a2，本底對順--a2是無siaN2-mih意思，知影人又koh棄嫌--i，tiau5-kang hou7順--a2 toe3前toe3後行，人e5感情有tang 時ham7 ka-ti7就無法準chat，順--a2 in厝愈反對，順--a2 就愈黏愈 tiau5，莫怪人講，有阻擋e5 愛情總--是khah 甘甜。
有1個禮拜日，我 kiu ti7 3樓 e5 房間，leh siau2科幻小說，過晝腹tou2 iau，跳落來 beh chhoe7 物件 that 嘴 khang，行過 a姐e5房間，聽著 ka2-na2是昭--a2 leh 講話，聲音真細聲，1時好玄，行來門邊，tiam7-tiam7 聽昭--a2 leh 講：
「順--a2 in tau 允准gun2 e5 婚事--a，年底就beh入in e5 門。」
A姐問 i 對順--a2到底是有意愛--無？
「你kam2 真正ka7 hit個人放be7 記--a ？」
昭--a2 1 chun7 苦笑：
「會tang3 放be7 記是上好，若無，我會ka7 收ti7 我e5 心肝內上iap-thiap e5 所在。愛，無愛，kam2有siaN2 重要，人leh 講“嫁hou7愛--lan2-e5 比 lan2 愛--e5，會koh-khah幸福”，順--a2 jiok 我5年--a，無嫁--i 實在講be7 過，我若嫁--i，會認真做1個好家後。」
昭--a2 e5 話意--nih，無親像beh 結婚e5 cha-bou2 gin2-a2，顛倒有tam7-poh8-a2 講be7出--來e5哀愁。

用拚勢換幸福

昭--a2嫁翁--a，i穿1軀 sui2-tang-tang e5 新娘衫，真正親像1 sian chhai7 ti7 見本櫥e5 ou-nin2-giouh，in生母hit peng5，無行kha 到。結婚1週年 hit工，in大han3 cha-bou2-kiaN2出世，滿月了無joa7 久，in翁-a2-bou2 頭嘴抱嬰a2來厝--nih chhit-tho5，kap gun2 pe7 母講，i去ka7 人訂1間『預售屋』，a-pa 也歡喜也煩惱，問講：
「你真khiang3--neh，嫁翁無 joa7 久，就有tang3買厝，無簡單--ou！」
昭--a2 phaiN2-se3 phaiN2-se3應：
「無--lah！自備款是gun2 養母 theh8 厝去ka7 銀行借來借--我-e5。」
A-pa 吐1個大khui3:
「你實在好膽，無tam7-poh8-a2 米母 a2，就 leh 買厝，厝若起好，貸款kam lin2 養母hia e5 錢，若做夥beh 你heng5，你頭殼就 mouh leh 燒！」
昭--a2真樂暢應：
「無要緊--lah，我上班以外，thau3 早koh 去早市 ka7 人 tau3-saN-kang7，順--a2 ma7 會 he7 性命加班。」 
昭--a2用手股頭tong7 順--a2，順--a2趕緊出聲：
「A-pa，無問題--lah！」
A-pa 翻頭問昭--a2:
「你日時 a2食 2個頭路，暝--時koh beh chhoa7 幼嬰a2，身體kam2 會堪--得？」
昭--a2笑bi-bi ：
「我 iau2 少年，拚--1-cham7-a2，無問題--lah。」
手--nih 抱嬰 a2 e5 昭--a2，面--nih long2 是幸福e5 光彩，目chiu 有對未來e5期待。

3年後，昭--a2入厝，我kam a姐去ka7 tau3 鬧熱。無joa7 久，順--a2來厝，問 a母昭--a2 kam2 有來厝--nih，a母看 i面色phaiN2 看，問 i是siaN2-mih tai7-chi3，順--a2 iN-iN-ngh8-ngh8 講be7 出嘴，a母問 i是m7 是翁a2-bou2 冤家，順--a2 tim3 頭，chiah 講：
「昭--a2 這 cham7-a2，tiaN7-tiaN7 kam 人去夜市做生理，我 ka7 擋，i 就kap 我相罵，oat8--leh 做 i出--去，kui pou kui日，long2 無tng2--來，我 m7-chiah 走來 chia chhoe7。昭--a2 若有來，拜託 lin2 ka7 苦勸，mai3 去夜市做生理。」
A母感覺真奇怪，問順--a2:
「厝--nih m7 是欠錢用，昭--a2 kut 力去tau3 趁，是有siaN2-mih m7-tioh8？」
順--a2 無講 siaN2，kan-taN 講 2個 gin2-a2 無人顧，oat8--leh 就走--a。無 joa7 久，昭--a2來--a，目khou 紅紅，a母ka7 講in順--a2有來chhoe7--i，到底是leh 冤siaN2-hoe3，昭--a2講朋友招 i 去夜市做生理，i 是想講 2 點鐘 nia5，朋友 leh 拜託，koh 想講加減趁，來相添，nah 知順--a2 soah siuN7 氣，講 i厝--nih toa3 be7 tiau5，愛kam 人hi-hi-hoa7-hoa7。A母 soah 愛笑，勸 i 有tai7-chi3 好好a2 講，chhoah--leh 就走--出-來，hou7 2 個 gin2-a2 chhoe7 無老母kam2 tioh8，順--a2 穩當是驚你siuN thiam2，koh 煩惱sui2 bou2 會 hou7 人拐--去，chiah 會無愛hou7 你出去做生理。是講你ma7 m7 免hiah 拚勢，你 ka7 擔頭a2 long2 擔--去，後pai2-a2 順--a2是會chiaN5 做無肩胛頭 e5 人，有tang 時 cha-bou2 人m7 免siuN khiang3，chiah be7 hou7 cha-pou 人變 lan2-si，像你an2-ne be7 輸無愛命，日ah8 操，暝ah8 操，kiaN2 koh 細漢，beh 行 e5 路 iau2-koh 真長，m7 好趁--e5 都開be7 著，是有siaN2 lou7 用，厝--nih 若真正欠用，我先 lui2--你，mai3 去做生理--lah！
尾--a，昭--a2 就無去做生理--a。順--a2 ma7 ti7 下班了後koh 去駛計程車。Tai7-chi3 過了，a-pa 講昭--a2 頭殼 hiah好，嘴 sui2 koh有，是無 hit種機會做生理 nia5，若無，憑 i hit 枝hou2-lan7 嘴，穩當是生理 kha-siau3。
新厝 toa3 無 joa7 久，昭--a2 就 koh 無閒 leh chhoe7厝，1下問，chiah 知是hou7 貸款teh 到 beh 半小死--a，無法 tou7，chiah tioh8 ai3 ka7 新厝稅hou7人，in kui 家伙chiah去稅 khah siok8 e5 舊厝 toa3，thang好tiong5中ng e5 差額，一直到 in 大 han3 cha-bou2-kiaN2 讀小學 5年，chiah koh 搬 tng2 去ka-ti7 e5 厝，hit 時 i e5 生活 chiah 安定--落-來。另外，聽講昭--a2 in 生母常在來 ka7 昭--a2 theh8 錢，3千、5千 long2 好。
A-pa 破病--a，醫生講症頭嚴重，開刀以外，定期ai3 tng2 去病院做治療，昭--a2 kap 順--a2 若有閒，ou-tou2-bai2 騎--leh 相載來厝--nih 巡頭看尾，昭--a2 上愛kam a-pa phah-la7-liang5 、滾sng2 笑。1 pai2 kan-taN昭--a2 來，a母問昭--a2:
「Phiu婆--a2，聽講你最近 long2 kam 人leh 拚大場nih。」
昭--a2 隨應：
「無--lah，siaN2 人leh 烏白講。」
A母：
「無就好，隔壁100--e5，poah8-kiau2 poah8 到 toe3人走。」
昭--a2問 a母：
「In hia soah m7 是long2 chou-bou2 人 leh i7？」
A母講：
「在來 in 是long2 1-koa2 chou-bou2 人無gi7-niu7，招 leh sng2 chhit-tho5，尾--a2，koh 有外 kha 來，厝--nih poah8 be7 夠 khui3，toe3 人出去 poah8，poah8 到 toe3 人走。Khah 早100--e5 若 poah8-kiau2，in 翁下班，就煮飯 koh ka7 gin2-a2洗身軀，驚100--e5 siuN thiam2，替 i thap-kha，hou7 i 食飯 hioh-khun3。這種翁，點 3 pha 燈 a2 火，ma7 無te3 chhoe7。你chit-ma2 食清領清，m7好kam人變 hit 款齣頭，我是ka7 你當做cha-bou2-kiaN2，chiah會講--你，你chiaN5 無簡單，chiah 有今a2 日，ham lin2 ta-ke ma7 對你 be7-bai2，m7-thang liah8 1尾蟲 ti7 kha-chhng leh ngiau。」
昭--a2無lam2 無ne 應：
「Be7--lah，我 ti7 kiau2 間大han3--e5，be7 hin5 船--lah。」
 
思念iah 怨嘆

A-pa過身了後，留hou7 昭--a2 1-koa2 手尾錢koh 1條金手鍊做記念，a兄ka7 a母接來台北做夥 toa3，gun2 kam 昭--a2 就 khah se--a。
Hit 暝，a母kha3 電話hou7--我：
「昭--a2過身--a！」
我真意外，問 a母昭--a2 到底是得著 siaN2-mih 病，a母 na2 講 na2 hau2:
「Thai3 有siaN2-mih 病，是 ti7 in tau 吊 tau7 死--e5！Soah m7 知都 kam 人簽六合彩，輸真 che7 錢，ham7 in ta-ke 寄 i 棺柴本 3百萬，koh i hit 間厝 long2 poah8 輸了了，be7 收山--a，chiah tioh8 來行這條路。Bin5-a2-chai3 我beh kam lin2 a姐tng2 去ka7 送，m7-thang hou7 lin2兄嫂知影昭--a2 是an2-choaN2 死--e5，khah be7 hou7 人看輕--i。」
話講到 chia，a母na2 hau2 na2 罵：
「Poah8 beh 死，poah8 beh 死，放翁放 kiaN2，kam2 行會開 kha。」
1時我想著昭--a2 e5 形影，想著 hit pai2，i來台北送 a-pa 出山，ti7 殯儀館e5 式場外口，昭--a2 e5 目chiu 牽紅絲，鼻a2 紅kong3-kong3，na2 爬 na2 hau2，爬來棺柴邊，放聲大哭。1 個 gun2 pe7 母 liah8 外e5 cha-bou2-kiaN2悽慘 e5 哭聲，hou7 外人來問 che 是第幾個 cha-bou2-kiaN2，a母1 時 ma7 應 be7 出--來。
昭--a2 ti7 i e5 遺言--nih，hoan 附順--a2 tai3 念這幾年翁a2-bou2 e5 感情，i 2 peng5 e5序大人拜託--i。I欠地下錢莊e5 錢無 chai5-tiau7 heng5，只有用命來 heng5。Che 是 i 上尾e5 kho2-ji2-a2，若 iau2 有欠，後世人chiah 來算。
昭--a2 過身--a，所有在生 e5 恩怨情仇，kam2 會 chiaN5 做chai2 起e5 雲霧，ti7-leh 日頭浮--起-來e5 時散--去？我 tiaN7-tiaN7 leh 想，昭--a2留hou7 in 厝--e5 m7知是思念，iah是怨嘆。

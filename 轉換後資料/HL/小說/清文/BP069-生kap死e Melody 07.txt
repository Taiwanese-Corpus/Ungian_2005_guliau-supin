生kap死e5 Melody(尾 pha)
清文
（十七）

「Oe5！我是A卿。」
「張小姐！我是瑞富e5 牽手。」
A卿gong7 神--去。
「Oe5！你有聽著我e5 聲--無？」
A卿強忍起落e5 心情：
「黃太太，siaN2-mih 貴事？」
「我想beh kap 你見1面，m7 知你有時間--無？」
「Ti7 電話中kam2 be7-tang3 講？」
「見面講.khah 清楚，拜託--你。」
「好！Bin5-a2 暗 8點，lan2 ti7 琴西餐廳相等，我會穿……」
A卿iau2未講煞，瑞富in bou2 就插落去講：
「我看過你e5 相片幾pai2，我知iaN2 你。」
「好！見面chiah 講。」
 
餐廳e5 燈火暗sam3，音樂聲像溪水leh io-io 流，瑞富in bou2 手--nih theh8 手巾a2 一直chhit 目屎，i 講瑞富phoa3 病--a，醫生講是大腸癌尾期，癌細胞ui3 別e5 所在chhoan3--出-來-a。
「張小姐，我kam2 會tang3 叫你A卿？」
A卿tim3 頭。
「A卿，我知iaN2 瑞富對不起你，m7-koh 請你看ti7 i 時間chhun 無che7，去看--i。」
「黃太太……」
「叫我A萍就好。」
「我實在無想beh 看著i，i 好.i bai2. long2 kap 我無ti7-tai7。」
A萍haiN3 頭：
「我知iaN2。自i phoa3 病.性地就bai2，phaiN2 嘴tau2 koh kau7 giau5 疑。頂禮拜去koaN5--著，hiah……我想i chhun 無joa7-che7 時間--a，看i 良心be7 得過…」
A卿冷冷a2 應：
「Kam2 an2-ne？」
「Che 是我kap i 做ang-bou2 上尾--a2 會tang3 替i 做e5 tai7-chi3，請你看ti7 平平是cha-bou2 人，ka7 我tau3-saN-kang7 去看-- i- 1-choa7，若無，i 就講是我雞a2 腸.鳥a2 肚，無beh hou7 你去看--i。」
「你hou7 我想--幾-工，好--無？」
A萍ka7 瑞富toa3 e5 病院kap 房號寫hou7--i。

來ti7 瑞富toa3 e5 病房外口，關無ba7 e5 門，有聽著A萍e5 聲：
「你m7 好siuN7-khi3--lah！我ka7 你pak 鈕a2 thang 好liu7 身軀。」
「Pak 鈕a2 我會--lah！你是當作我廢人？」
Phoa3 病人kau7 性地(te7)， A卿suh 2個大khui3 chiah long3 門，A萍來開門，i 目chiu--nih 是 ti7-tiN7 e5 目屎，A卿liah8 i 看--1-下，tah i e5 肩kah 頭，siuN7-khi3 e5 瑞富，親像gin2-a2 kang7 款，ka7 面oat 去對壁。
「你m7 是beh 見--我？」
瑞富隨 oat8 頭：
「A卿，你真正來--a……」
「A卿，lin2 hia 坐，我koaN7 滾水瓶（pan5) 去入燒水。」
A萍滾水瓶 theh8--leh 隨出--去。

大筒藥水像tu2-a2 A萍1滴1滴e5 目屎一直滴--落-來，A卿liah8 瑞富金金看，haih！A卿e5 目chiu 前這個，kam2 是i 用10年時間teh ka7 思念e5 人，是an2-choaN2 hiah-ni2-a2 生疏，生疏kah 看--著會驚hiaN5，khah 早hit 個phiau-phiat e5 少年.走去toh 位藏--a？Chit-ma2 看--著-e5，是1個瘦 kah 面a2 chhun 1-liau5-a2-kiaN2，目chiu 窟a2 深ou5 kah 像海e5 人，kam2 是hit 個瑞富？瑞富雙手tu2--起-來beh 坐ti7 眠床，像蚊罩 e5 衫a2 褲，鈕a2 開去3鈕，i 以早飽tiN7 e5 胸坎，親像hou7 人漏風e5 ke-kui-a2，瘦 kah chhun 1領皮phi ti7 pin-a2 骨，瑞富ka7 iat8 手，beh 叫 i 過來坐病床邊--a2 e5 椅a2，A卿tun3-teN 1時a2 chiah 行oa2--去。
「你nah phoa3 病kah chiah 傷重？」
「A卿，請你原諒--我！」
「講che beh chhong3 siaN2？Long2 過--去-a。老實講，若m7 是lin2 bou2 kou-chiaN5，我是be7 來。」
瑞富.手chhun 入去枕頭kha 摸，theh8 出hit-kha 訂婚手chi2，tu hou7 A卿。
「Che 是siaN2-mih 意思？」
「Hou7--你！」
「我是ai3 用siaN2-mih 身份theh8 這kha 手chi2？」
「我知iaN2 這kha 手chi2 be7-tang3 補償你siaN2。M7-koh che 自本底就是hou7--你e5 mih8-kiaN7，應當……」
A卿深深吐1個大khui3:
「無siaN2-mih 自本底.無自本底，ui3 你tiam7-tiam7 去米國e5 時，hit 個自本底.就無--去-a，我m7 知你是gong7 iah 是自私！你koh 送我這kha 手chi2，是beh 叫我永遠m7 好ka7 你放be7 記--得？Iah 是an2-ne 就beh 消thau2 我對你e5 怨chheh？」
「我無hit 種意思…我……」
「Mai3 koh 講chiah--e5，lin2 bou2 若koah--leh 會gai7-gioh8，ka7 theh8 去賣，來病院chia ka7 人tau3-saN-kang7，我想加減會tang3 利益著別人，若我.m7免--leh！」
「我知iaN2，你到chit-ma2 iau2-koh teh 怨恨--我，若無，你be7 ti7 我tng2--來e5 3個月內結婚，我知iaN2 你過了無好，你離緣houNh？」
「你調查--我？」
瑞富緊張應：
「無--lah！我是ka7 A眉kou-chiaN5， i chiah 講--e5。A卿，我是真心，beh ka7 你會失禮，原諒我，無hit 種勇氣，kap 你承擔你e5 苦，A眉ka7 我罵了chiaN5 tioh8，我是pun3-so3。」
A卿koh 再suh 1個大khui3:
「我想，我是無了解你，就親像你，無了解我kang7 款，我kioh 是lan2 e5 感情，會tang3 通過病疼e5 考驗，你hoan7-se3 ma7 kioh 是我會用感情束縛你e5 前途，haih！想--來實在是ian3-khi3，講到chia 就好--lah 。瑞富，真恭喜你有1個好牽手，我be7 koh 來看--你，你ka-ti7 保重。」
「A卿，kam2 講你ham7 1句原諒e5 話都m7 講？」
A卿行來到門邊，beh 出--去e5 時chiah 講：
「我m7 知我是m7 是會原諒--你，若chun2 原諒是beh 來thau2 開縛ti7 我身--nih e5 索a2，an2-ne 我原諒--你。」
A卿講煞，大步行出病房，順續ka7 門關oa2。


(十八)

過春，A卿ui3 Australia 寫E-mail hou7 A眉：

發信人: Akheng@abc.com
標題: Thau5 1-pai2
收信人: A-bi 
(March 22 03:20:48 2001)

眉：
來chia 2個月--a，bu2-long7 到chit-ma2.電腦chiah 會tang3 用，你若收著我e5 E-mail，請你緊回。
卿


發信人: Abi@efg.com.tw
標題:Toa7 siau-sit 
收信人: A-kheng
(March 28 05:20:30 2001)

卿：
大消息，小林--e5 知iaN2 lan2 tau3-khang poaN hit 齣空氣戲，這cham7-a2 gun2 tau be7 toa3--得，小林--e5 chheng5-chai7 3更半暝kha3 電話來ka7 我罵，有時會khau3--ou！欠栽培--ou！若無，會是大明星，講我後pai2 生kiaN2 會無kha-chhng（Ha！Ha！Ha！I m7 知我本底就按算beh 做老孤窟），A志驚小林--e5 會chhoe7 來gun2 厝，叫我包袱款款--leh，暫時去in tau toa3。
Iau2 是lin2 pa5--a2 khah 老劍仙，lin2 iau2未結婚就演1齣「脫產計」，若無，i kam2 會hiah 好人放你煞。小林--e5 叫我ka7 你講，人i 是真心愛--你，你無錢，i ma7 beh，是講，我聽著會起雞母皮，hit 工我iau2未食飯，聽著hou7 我溢酸，若是食飽是會吐am2，（心.bai2 無人知，嘴.bai2 上厲害，無法度--lah）beh tng2 來破鏡重圓--無？
另外koh 有1個消息：瑞富頂個月過身--a，總--是朋友1場，我去ka7 liam 香，in bou2 實在可憐。你ma7 真ka-chai3，若無，守寡--e5 就是你。
傳lin2 khe3-cha-bou2-kiaN2 圓圓e5 相片hou7--你，有夠kou2-chui--e5-lah，你ka7 看，i e5 kha-a2 手a2 像chut8 米大腸，面a2 phong3-sai-sai，肉be7-su khiu5-te3-te3 e5 麻糬，攬--著joa7 好neh！。
A眉


發信人: Akheng@abc.com
標題: To-sia7--li2
收信人: A-bi
(May 10 01:20:48 2001)

親愛e5 眉：
我kap 人去渡假，chit-ma2 chiah ka7 你回，真失禮！
PhaiN2-se3！SiaN2 人叫你目chiu peh 無金，交著我這個「生雞卵無，放雞屎有」e5 朋友，我這條人生路，若無你，早就沉落大海--a，感謝你一路陪伴，若是有人beh 問我kam2 有siaN2-mih 是我永遠beh 珍惜e5 mih-kiaN7，我會講是你hou7 我e5 這份厚厚e5 友情。
小林m7 是真正chiok 惡e5 人，若無，頂回gun2 pa5--a2 約i去餐廳講話，騙講我poah8-kiau2 欠人錢koh 精神無kai3 正常，i 應當就ai3 閃--a（lan2 就m7 免poaN hit 齣戲--a），i koh beh hou7 我tng2 去in tau，講--來，比瑞富khah 有情，m7-koh 我kap i e5 婚姻親像厝起ti7 海埔，海水1來就會沖了了，我ai3 負真大e5 責任，我kioh-si7 閃入去婚姻，就會tang3 解救我軟chiaN2 e5 心情，i 雖bong2 kah 意--e5 是我e5 錢，m7-koh 我--leh？我是teh 騙ka-ti7！
我be7-tang3 欺騙ka-ti7--a，i 不ji7 過是我beh 淹--死chin3 前sa--著e5 柴枋a2，我泅到岸邊--a，總be7-tang3 ka7 phaiN7--leh。我想，i 若想通.就be7 koh chhoe7 你e5 麻煩--a，你tioh8 忍耐，感謝！感謝！
瑞富上尾e5 路.行thau3--a，替我安慰in bou2 A萍（che 是真心--e5)。頂pai2 你去東南亞e5 時，A萍就有來拜託我去見瑞富，我真phaiN2，我會去，m7 是beh 去原諒siaN2 人，iah 是安慰siaN2 人，我是beh 去看放sak--我e5 人變做siaN2 款，haih！我看瑞富病kah hit 種形，我心肝頭e5 怨chheh 得著上大e5 消thau2(我真惡質houNh！），我嘴--nih 雖bong2 無講真明beh 原諒--i，m7-koh 我真正行出i hou7 我e5 痛苦，講--來我ma7 ai3 感謝--i，hit 幾年我靠「m7 甘願」來活，若無，我真早就死ti7 1-pai2 過1-pai2 病疼e5 拖磨。
看著圓圓e5 相片，想著我攬 i ti7 胸前，i hah-hi3 chhun-lun5 kou2-chui e5 形體，1種燒lo7 e5 溫暖ui3 這個新生命傳過我e5 身軀，流tui3 心肝頭，想著純純 ti7 病院抱圓圓e5時hit 種滿足e5 笑容，想著i 講--e5:「我若是1-pha 風--nih e5 蠟燭火，我ma7 beh ti7 我hoa--去chin3 前燒出ng3 望。」I 為這個ng3 望無顧一切e5 氣魄，hou7 我kian3-siau3，生kap 死e5 界線是siaN2？原來生命對每1個人long2 有無kang5 e5 意義，想想--leh，我實在是gong7 人，像我命hiah-ni7 脆e5 人，koh 浪費10 thong2 年e5 時間teh 怨嘆，過生kap 死kang7 款e5 生活，實在真thui5。
麻煩你去gun2 pa5--a2 hia theh8 20萬hou7 A娥姐，ka7 tau3-saN-kang7 gin2-a2 e5 註冊錢。
卿


發信人: Abi@efg.com.tw
標題: Lau2-sit8 kong2
收信人:A-kheng
(August 28 05:20:30 2001) 

卿：
我去1-choa7 日本，我這台au3-kou2 電腦koh phaiN2--去，chit-ma2 chiah 回phoe，phaiN2-se3--ou。
真歡喜，你koh 活--起-來-a，老實講，你kap siaN2 人去渡假？？？？
你這隻驚光e5 尾iah8-a2 會kap 人去渡假？看--來，這個人無簡單，你老實招khah 無罪，若無，hou7 我liah8--著，你ai3 罪加一等(我beh lau3 ke-si 去kap hit 個「情敵」決鬥--ou！)，趕緊回E-mail。(傳圓圓 e5 相片hou7--你，i 行路親像a-put-to2)
Hoan-se3 後個月會去印度半年，iau2-koh teh tiuN-tu5...…
A眉


發信人: Akheng@abc.com
標題: Lai5 chhoe7--goa2
收信人: A-bi 
(September 15 03:20:48 2001) 

眉：
聽講chia e5 春天像天堂，liam-mi 春天就beh 來--a。雖bong2 我iau2 是1隻驚光e5 尾iah8-a2，m7-koh 我會tang3 ti7 有ng2 e5 所在看日頭出，看日頭落。
來--lah！有人會煮清phang e5 咖啡請--你，koh 會pun5 lan2 上愛e5「Sa-khok-su-hong」hou7 你聽。(你chit -ma2 是m7 是目chiu 展大蕊，目頭結oa2--來，若chiah houN3 玄想beh 知，就坐飛leng5 機來--a。)
替我ka7 所有e5 人問好，你若無時間來，hoan7-se3 我會tng2--去，我想beh 去坐船遊高雄港，想beh 坐ti7 愛河邊e5 音樂廳廣場，lim 咖啡聽台灣歌謠演奏，看美麗e5 燈火ti7 烏暗e5 水--nih 搖來搖去，我ma7 teh 心悶六合市a2 e5 烘烏輪kap 鱔魚麵。（Koh 看著圓圓e5 相片，真kou2-chui，m7-koh ai3 減肥--louh？）
眉！Kam2 一定ai3 去印度？


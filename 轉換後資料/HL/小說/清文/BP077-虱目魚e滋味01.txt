虱目a2 e5滋味(頂pha)
清文
茫茫渺渺e5 13天外
望有tam7-poh8 -a2 光來chhio7 路 
Hou7飄流e5神魂
Chhoe7 著依倚e5 所在
Tam 1-sut- a2 真心e5 疼愛

(一)

薰kheh-a2 e5 煙像1隻白蛇，khoaN-khoaN-a2 soan 到電火球a2，財--a2 chhun 手去theh8 薰，大力suh kah 盡pong7，i 坐ti7 廳--nih e5 the 椅，薰1支pok 過1支，be7-su m7 免用錢買--e5。
賣肉粽--e5 ui3 門口行--過-a，chit-ma2 應當是beh 翻點--a，杏--a2 出--來：
「暗--a，bin5-a2-chai3 ai3 做seng-li2，去睏--lah。」
「Beh nah 睏會落眠？」
「人beh 討厝，koh 來去ka7 人稅就好--a。」
「想著koh ai3 搬搬搖搖就艱苦，老歲a2 iau2-koh phoa3 病ti7 眠床頂，m7 知會堪得搬徙--無？Beh than3 kah ti7 時chiah 有1間a2厝thang 好u。」
「厝主kam2 有講ai3 lan2 tang 時搬？」
「I 講若有賣--出-去，beh 交--人e5 時，lan2 chiah 搬就會tang3，koh 問lan2 有beh 買--無，我講無才tiau7--lah。」
財--a2 khia7--起-來，行去釘ti7 壁--nih  e5 紅keh 桌，tui3 chhai7 ti7 面頂e5 神主牌吐大khui3:
「A笑--a2，你m7 是講我若娶你e5 神主牌a2，beh 保庇我大than3錢，ah 你入gun2 e5 門beh chiaN5 年--a，seng-li2 ma7 是hoe-hoe-a2 nia5，食會飽、脹be7 肥。」
「好--a-lah！講he 無khah-choah8，睏--lah！」
財--a2 na2 入房門na2 講：「Bin5-a2-chai3 冬節beh 拜公ma2，會記得買麻虱目a2 tng2 來拜，真久無食--a。」

(二)

4枝tam3 正oat，koh 行1-te3-a2 就會看著巷a2 口1欉茄苳，正手peng5 有10間kham3 鉛phiaN2 e5柴枋a2 厝， 起kah 無平koan5，厝後hit-te3 pun3-so3 地a2 tun2  1堆1堆人拆厝e5 磚a2、沙，年久月深，風吹雨ak，發真che7 菅芒。To3手peng5 日本式e5 舊宿舍，牆a2 疊koan5-koan5，牆a2 內e5 soaiN7-a2 thong2 出來外口，tak8 年若是soaiN7-a2 結籽，準作 iau2 be7 食--得，對面e5 gin2-a2 ma7 會so5-kha liam 手來beh 偷挽。
茄苳kha khng3 2 liau5 破藤椅，蜘蛛牽絲ui3 樹a2 頂tin--落-來，風吹，蜘蛛線無斷，iu5-goan5 ti7 hia haiN3 來haiN3 去。KoaN5--人e5 中tau3，日頭燒lo7，gin2-a2 趁大人leh hioh-tau3，出來ti7 水hiap8-a2 邊hiap8 水sio-phun3。A雪koaN7 khabang 頭tam3-tam3 行--入-來，kap 人leh sng2 水e5 A貴大聲叫：
「A姐！你有liah8 虱目a2 tng2--來-無？」A雪無oat8 頭看A貴，作i 行--入-去。
A雪入門，杏--a2 就問：「這chun7 你nah 會tang3 tng2--來？」
A雪ka7 面oat8 邊--a2:
「這cham7-a2 餐廳seng-li2 好，睏眠無夠，我擋be7 tiau5--a，我beh koh tng2來 toa3 工場。」
杏--a2 iau2 有話beh 問，A雪就tui3 房間入--去。

食暗，財--a2 就唸：
「餐廳tng 無eng5，你nah 會ka7 人走--tng2-來？」
A雪頭chhih-chhih無應，財--a2 koh 問：
「是m7 是你pin7-toaN7，去hou7 lin2 魁伯--a2 罵chiah 偷走？」
A雪1手捧碗1手theh8 箸，iau2 是無講話，財--a2 大聲嚷：
「到底是an2-choaN2，你m7 tioh8 講，gun2 iah8 m7 是你腹tou2 內e5 bin7 蟲。」
A雪碗箸khng3--leh 走入去房間，杏--a2 趕緊替i 應：
「A雪自來m7-bat 離開厝，in a-ma2 chit-ma2 koh leh phoa3 病，穩tang3 是會心悶。」
財--a2 khat 1碗poe-leng5-a2 湯：
「Hiah 大han3 --a iau2 be7-hiau2 想，厝--nih 小弟、小妹ai3 食飯，杏--a2，過--2-工-a，你chiah ka7 chhoa7 去A魁hia，順續ka7 人會失禮。」
財--a2 sak 車si3-ke3 leh 賣粉圓，i kap 杏--a2 生6個gin2-a2，秋雪是大han3 cha-bou2-kiaN2，今年17歲，面頂iau2-koh 有後生號做添丁，加A雪1歲，自初中卒業就偷偷a2 去台北，講beh phah 拚事業，出門3冬tng2 來2 tau2，頂tau2 tng2--來ka7 杏--a2 beh hou7--人e5 會a2 錢kap 人寄--e5 long2 拐--去，講是beh kap 人kong-ke seng-li2。
財--a2 罵杏--a2:
「你這個gong7 cha-bou2，ka-ti7 服侍e5 神明會興be7 興soah m7 知。」
第二cha-bou2-kiaN2 16歲，叫做春蘭，落--來是10歲e5 雙生a2，cha-bou2--e5 叫麗茹，後生號做富貴，2冬前，koh puh 1個尾a2 kiaN2 ──麗娟。
A雪國校出業就ti7 工場食頭路，生做面a2 圓圓，笑--起-來目chiu chhun 1眉a2，in a-ma2 講A雪白肉底無話無句，na2 像頂港e5 sian7 蟲a2;A蘭皮膚烏 kiak8-kiak8 叫，be7-su lan2 chia e5 am2-pou-che5。

1 pai2 財--a2 ti7 路--nih tng7 著kang7 庄e5 A魁，招來in 厝chhit-tho5，A魁講i ti7 屏東開餐廳，隔無幾工，又koh 來sio-chhoe7，liah8 2尾白siah-siah e5 虱目a2來，杏--a2 現thai5 1尾請A魁。
「Tu2 好7月半，這尾麻虱目a2 chiah 肥，緊來so 鹽，bin5-a2-chai3 做牲禮thang 好拜公ma2。」
A魁na2 lim 酒na2 講i e5 店有欠kha 手，A雪若去ka7 tau3-saN-kang7，工錢會比ti7 i toa3 工場重(teng5) 倍che7。

(三)

Thau3 早A魁就去市a2 買菜，i e5 餐廳m7 是真大間，ti7 屏東算是中pan7--e5，頭前做seng-li2，後piah chhia 隔3間房，A雪e5 房間夾ti7 中ng，無3坪大，khng31頂柴眠床、1 te3 桌a2、1個塑膠櫥，就phaiN2 tng2 身--a。

以早A魁是做路邊擔--e5，有粒積koa2 米母a2，chiah ka7 人稅店做seng-li2，到chit-ma2 有ka-ti7 e5 店面，chhiaN3 A雪kap 另外2個cha-bou2 人，in ang-a2-bou2 1個做頭手--e5，1個做二手--e5，kan-taN 1個孤kiaN2 叫孝--a2，25歲，gong7-gong7 khong-khong，論真算孝--a2 是魁m2--a2 e5 第3個後生，魁m2--a2 e5 頭chiuN7-a2 無夠月，gin2-a2 無酒矸a2 大，出世3工就無--去。
第二胎e5 嬰--a2 kui 身軀黃gim2-gim2，魁m2--a2 聽人講用1張「黃kou2-a2 紙」khng3 ti7 gin2-a2 e5 身軀，幾工a2 過，黃就會退--去，無影無chiah，無2禮拜gin2-a2 就死--去。Lang3 beh kui 10冬，魁m2--a2 30外a2 外，chiah koh 生第3胎。孝--a2 出世，產婆抱來交A魁，ka7 A魁講：
「我leh ka7 lin2 後生洗身軀e5 時，chiah 看著i 是斷掌neh！Ka-chai3--ou，是cha-pou--e5。」
Hit 時A魁in ang-a2-bou2 kan-taN 感覺孝--a2 生做怪怪，頭扁扁、面平平，2蕊目chiu 離真開，無siaN2 seng5 in ang-a2-bou2，be7-su 是去ka7 人偷抱--e5，雖bong2 嬰--a2 chheng5-chai7 phoa3 病厚tai7，m7-koh 若ka7 抱去hou7 赤kha 仙摸摸看看--leh，射注--落就iau2 好--去，一直到kah 孝--a2 beh tou7-che3 chin3 前，1個醫生來in 擔--nih 食炒飯，看著孝--a2 ti7 奶母車a2，問A魁in bou2:
「Lin2 這個gin2-a2 joa7 大han3--a？」
「Koh 5工就tou7-che3！」
「Kam2 會爬？」
「Gun2 這個khah han-ban7，坐iau2-boe7在--leh，chheng5-chai7 會khiau3-khiau3-
to2。」
這個醫生koh 去看孝--a2 e5 嘴舌，無koh 講siaN2，kan-taN theh8 1張mehsih hou7 A魁：
「我真愛食炒飯，你炒e5 飯是我食--過上好食--e5。」
講煞，koh liah8 孝--a2 看：
「Lin2 這個gin2-a2 有問題，你若hioh-khun3 chhoa7 來高雄chhoe7--我，我ka7 做檢查。」
自抱孝--a2 去檢查了，in chiah 知iaN2 孝--a2 是有kou3 樣e5 gin2-a2，hoan7-se3 飼be7 大han3，準會，ma7 是be7 精光，A魁kui 個月無心情thang 好做seng-li2，魁m2--a2 tak8工ka7目屎chun2飯吞。

Khah 早人若問魁m2--a2，是an2-choaN2 孝--a2 會gong7-gong7，魁m2--a2 就應--人：
「醫生講kah li-li-lo-lo 竹篙tau3 菜刀，lan2 nah 會記--得，kan-taN 知iaN2，gun2 孝--a2 身體khah lam2，頭殼khah bai2，che iah8 be7 oe3--人-a。」
A魁bat 怨嘆生著gong7 kiaN2，魁m2--a2 就講：
「孝--a2 gong7 是gong7，m7-koh iah8 be7 si3-ke3 去kap 人bu2 豬bu2 狗，人 "清雲寺" e5 師父講，孝--a2 是lan2 厝e5 活菩薩，餐廳e5 seng-li2 好，是孝--a2 toa3--來e5 財。」A魁應：「有財無庫，kam2 ki 會tiau5？」

(四)

店門開1縫，A雪就開始掃塗kha，i kha 手me2-liah8，iau2-boe7 9點就ka7 塗kha 掃好，桌頂chhit 好，ham7 ousibouli ma7 洗好，魁m2--a2 mouh 1堆kiaN-lang5 衫tu hou7 A雪。
「緊洗洗--leh，就會tang3 來食早tng3。」

孝--a2 用湯匙khat 飯食，手khoe5-khoe5，飯粒lak kah kui 桌頂，i beh 去khat 面頭前e5 滷卵，m7-koh 卵ti7 phiat-a2 底lian3 來lian3 去，A雪用目chiu 尾ka7 看，無siaN2 敢去ngeh khng3 ti7 孝--a2 面前e5 菜，kan-taN 白白pe。A雪頭pai2 看著孝--a2 就驚1-tio5，孝--a2 nah 會生做kap『小瓜呆』beh kang5-a2 beh kang5，增差孝--a2 2蕊目chiu 離真開！
Khah 早A雪ti7 高雄toa3 工場，若領錢，in a-pa3 會hou7 i 100 khou 做所費，i 就chhoa7 小弟、小妹去店a2 買si3-siu3，A貴kap A茹long2 愛食『小瓜呆』，i 會買1包hou7 in kong-ke：「A姐留2 te3 ka-ti7 食，chhun--e5 lin2 2個分。」『小瓜呆』e5 紙kheh-a2 in 2個sio-chiN beh 愛，tak8-pai2 A雪 long2 叫A茹讓A貴，m7-koh i 會ka7 i 留e5 hit 2 te3 餅偷iap hou7 A茹。
印ti7 紙kheh-a2 e5『小瓜呆』真無A雪e5 緣，孝--a2 e5 頭毛kap『小瓜呆』sio-siang5，long2 是毛kha lu kah koan5-koan5-koan5，chhun 頭前hit-chhok，面a2 phong3-phong3，嘴唇厚厚，像khng3 2條ian5-chhian5 ti7 面--nih，嘴chheng5-chai7 開開，嘴noa7 giong7-beh  tin--落-來，看著A雪就gong7-gong7-a2 笑，頭pai2 見面就beh 去kap A雪握手：「你叫A雪--ou！人long2 叫我Gong7 孝--a2 lah，我是gun2 a-pa3 e5 kiaN2。」
孝--a2 雖bong2 gong7-gong7，m7-koh 會ka7 in a-pa3 tau3 捧菜hou7人客，是差leh 1-pai2 kan-taN 會tang3 捧hou7 1個人，若無，i 會hoe--去，A魁beh 牽孝--a2 起來做總舖，幾a7 年--a，連hau7-siah8-a2 iah8 giah8 be7 好勢，筍絲切kah 像cheng2 頭a2 粗，kan-taN 會hiau2 peh 蝦a2 殼抽沙根。

過tau3，店--nih 無人客--a，魁m2--a2 續落去煮taubeh3 來ka-ti7 食，A魁leh 算錢，算好theh8 1張50 khou--e5 hoah：
「孝--a2！孝--a2！」
Hoah 無人，i 4-khou lian3-tng2 看：
「Tu2-a2 iau2 leh kap 狗a2 sng2 nia5，是koh so5 去toeh？」
I 起--來，行去後piah 面e5 風枋chhoe7。
孝--a2 khu5 ti7 風枋後面，khui3喘kah 真緊，頭a2 le5-le5 leh hian 冊看，A魁過去ka7 探看mai7，大聲hoah：
「Aih！Che冊是siaN2 人hou7 你看--e5？」
孝--a2 目chiu 反濁，gong7-gong7-a2 笑：
「隔壁A雄叫我theh8 100 khou hou7--i，就借我看a，真正chiok 好看，a-pa3 我若看了chiah 換你看。」
A魁chhun 手ka7 孝--a2 e5 冊theh8--起-來，tu 50 khou hou7--i：
「看這種cha-bou2 gin2-a2 無穿衫褲e5 冊，警察會ka7 你liah8 去關，去買枝a2 冰來tak8-e5 食。」
孝--a2 真m7 願，na2 行na2 oat8 頭，相A魁手--nih e5 冊，i 出來廳--nih，行去A雪邊--a2:
「A雪，你beh 食紅豆a2 iah 是綠豆a2？」
A雪閃去邊--a2，行去收桌頂e5 碗phiat-a2， 無應--i。
「紅豆--e5 chiok 好食，lan2 食kang7 款好--無？」A雪iau2 是無應搖頭，孝--a2 na2 tio5 na2 koh 問：
「食kang7 款好m7 好？食kang7 款好m7 好？」
A魁ti7 風枋hia 出聲：「Gong7 孝，你買--tng2-來人就食--a，免問--lah。」

(五)

這tau2 A雪hioh-khun3 3日beh tng2 去高雄，前幾工i 就開始chhoan5 mih8-kiaN7--a，若有chhun khah 奇巧e5 好料--e5，i 就用袋a2 袋--起-來，khng3 ti7 冰櫥。頂pai2 i beh tng2--去，A魁看著i leh 儉菜底：
「你免an2-ne khioh，我chiah theh8 koa2 花枝丸，烘1隻雞，koh liah8 2尾虱目a2 hou7 你theh8--tng2-去。」

灶kha 內e5 桌頂飯菜排好勢，蕹菜炒kah 青leng3-leng3 ， 虱目a2頂面淋五柳羹，花枝丸chiN3 kah 金sih-sih，刺瓜湯--nih e5 丸a2 浮ti7 面--nih，杏--a2 koh 去ka7做牲禮e5 豬肉piak hou7  鹹tok-tok，一--來khah be7 phaiN2，二--來khah 省mih8 配，財--a2 iuN2 湯試鹹chiaN2，chiah kap A貴坐好，等A茹添飯。
財--a2 飯捧--leh，giah8 箸tui3 虱目a2 e5 liam2-tou2 chhiam2--落，ka7 肥軟e5 魚tou2 ngeh beh kui 半去碗--nih，i 愛食虱目a2 e5 liam2-tou2 kap chhng2 魚頭，pian7 若拜拜有虱目a2，i 會na2 食na2 講：
「Khah 早lin2 a 公iau2 ti7--leh，liam2-tou2 kap 魚頭若hou7 人ngeh--去，厝內大細han3 就免想beh 食飯。」
厝--nih kan-taN 添丁敢去ka7 ngeh liam2-tou2。Khah 早A雪iau2 tih-tih han3-a2 e5 時，看in a母煎虱目a2，就kap in a兄添丁peh 起椅a2 頂，用手去liam3 liam2-tou2 食，添丁看著財--a2 來，phiu--leh 趕緊走，chhun A雪 gong7-gong7-a2 khia7 ti7 hia hou7  財--a2 修理，講是phaiN2 款無規矩、偷食mih8 配，A雪問：
「Tu2-a2 a兄ma7 有偷食a……」
「Cha-bou2 gin2-a2 人m7 好tak8 項long2 beh kap lin2 a兄比。」

A茹嘴--nih pe 飯，目chiu liah8 in a-pa3 e5 碗--nih 看，財--a2 na2 phui3 魚刺na2 講：
「Gin2-a2 人食mih8 起頭，mih8 配khah iuN--a2 leh。」
A貴食雞腿食kah kui 個嘴油tham-tham：「A姐tng2--來上好，long2 有好料--e5 thang 好食。」
財--a2 食飯飽khia7--起-來：
「Lin2 A魁伯對lan2 真好，taN-a2 寄你theh8 tng2 來beh hou7 lin2 a-ma2 食e5 高麗，就be7-chio2 錢--a，你就khah kut-lat8--leh，m7 好hou7 a-pa3 漏khui3！Che麻虱目a2魚tou2滋味實在chan2，出來去食1枝a2薰鬆--1-下。」
桌頂e5虱目a2 魚tou2 iau2 koh chhun tam7-poh8-a2 ngeh 無清khi3，kha 脊nia7 今a2日iau2 好好無人去動箸，A雪去ngeh chhun--e5 e5 liam2-tou2，細膩keng2 魚刺，A茹碗--nih 有1粒花枝丸，iau2 koh chhun箸beh 去ngeh，杏--a2:
「留koa2 thang 好toa3 飯。」
A蘭用欣羨e5 口氣講：
「A姐toa3 餐廳chiok chan2--ou！錢che7、tak8 工有好料--e5 thang 好食。」A雪笑笑。
「Lin2 a-pa3 講你than3 e5 錢beh 來hun7會a2，儉看後pai2 kam2 有thang 好ka7 人買這間厝--無，lin2 姐妹a2 khah phah 拚--leh。」杏--a2 罕得幾時笑kah chiah 春風。
A雪問：
「這te3 地soah m7 是公家e5，kan-taN ka7 人買厝殼，人若hoah 拆就會拆。」
「有才tiau7 買厝殼就真好--a，chia 雖bong2 是khah iap-thiap oa2 港邊，m7-koh 是鹽埕埔neh，lin2 a-pa3 車a2 sak--leh，行無joa7 久，就會tang3 去做五金--e5 hia 做seng-li2，hia e5 seng-li2 人khah kam 食，seng-li2 加真好做。」
A雪看出去窗a2 外：
「Iau2 是toa3 旗後khah 好，出門就會看著海，無像chia e5 港務局，ka7 牆a2 疊koan5，m7 知是beh 關人iah 是beh 關海？講chia 是港邊，iah8 無phiN7 著海水e5 氣味。」

(六)

孝--a2 khu5 ti7 亭a2-kha kap 賣冰--e5 in kiaN2 leh sng2 ang-a2 標，A雪行過in kha 脊後，i khia7--起-來oat8 頭看著A雪。
「A雪，你有ka7 我chah 金珠a2 來--無？」
A雪ui3 袋a2 內theh8 金珠a2 hou7--i，che 是hit 工A雪beh tng2--去e5 時允--i-e5，若無，孝--a2 就m7 hou7 走，想be7 到孝--a2 iau2-koh 記--leh。
「A雪，多謝--你，你今a2 日chiok sui2--e5。」
A雪無chhap--i，行入去店--nih，1-kang2 風ka7 A雪粉紅e5 裙尾搖tin2 動，na2像店門口e5 日頭花。

過tau3，賣蝦a2--e5 送蝦a2 來，A魁in ang-a2-bou2 long2 去 hioh-tau3，A魁hoan 咐蝦a2 若送--來，chiah 去ka7 in 叫起來tau3 peh，頂cham7-a2 A魁肝出問題，人加chiok 無元氣，到chit-ma2 iau2-koh leh 食藥a2。A雪ka7 蝦a2 to3 ti7 面桶，ti7 灶kha e5 水道邊開始peh 蝦a2 殼。Che 蝦a2 若無緊peh，真緊就會au3--去，蝦a2 peh beh 1半，A魁來khia7 ti7 A雪邊--a2:
「你kha 手chiah 緊，nah 無叫我起--來？」
「想講hou7 a伯加睏--1-時-a2，我peh，緊緊a2。」
A魁gia5 1 liau5 椅kou2 頭a2 來坐ti7 邊--a2:
「你來了後，lin2 a-m2 kap 我加真khoaN3-oah8，lin2 老pe7 真好命，有你這種bat 事、顧家e5 cha-bou2-kiaN2，無像gun2 kan-taN 有孝--a2 這個gong7-kiaN2。」
「孝--a2 是無巧，m7-koh iah8 be7 烏白變lian2，像gun2 a兄，頭殼是一tou2 chan2，chhoan3 想想歪路，ka7 gun2 老pe7 氣kah phih8-phih8-chhoah。」
A魁笑笑吐大khui3:
「你真gau5 安慰--人，無m7 tioh8--lah，1個人煩惱1款long2 無kang5，我聽醫生講，像gun2 孝--a2 這種gin2-a2 khah 短歲壽，我kan-taN 希望食khah 長命--leh，hou7 我這個白頭毛--e5 送i 烏頭毛--e5，若無，gun2 ang-a2-bou2 若先走，gun2 孝--a2 beh 去靠siaN2 人？」
「免煩惱--lah，人m7 是講1枝草食1點露，ah 你有這kham2店chiah 大間，無像gun2 a-pa3，khah koaN5 khah 熱long2 ai3 sak 車出去賣粉圓，1日a2 無做就無thang 好食。」
1時a2，A魁hiong5-hiong5 問：
「Hit 工我看你ti7 後piah leh 看冊，看kah chu5-chu5-
chu5，ah 是leh 看siaN2 冊？」
A雪phaiN2-se3 phaiN2-se3 bun7-bun7-a2 笑：
「外國e5 故事冊，m7-koh 我taN-a2 小學出業bat 無幾字，看真慢ma7 看無siaN2 bat，做gi7-niu7--e5  nia5。」
A魁poe2 A雪e5 手：「Chit-ma2 人初中m7 免考--a，lan2 chia khah 去有暗學a2 leh 教--人，你會tang3 去讀。」
「我ai3 做khang-khoe3 beh nah 有時間。」
「無要緊--lah！Lan2 暗時khah 無seng-li2 ，ah若純然做be7 去，我叫園--a2 koh 做暗班，a伯chia e5 seng-li2 na2 來na2 好，你去加讀koa2 冊，後pai2 ma7 會tang3 ka7 我tau3 記帳，自an2-ne 決定，註冊錢a伯chiah 負責。」
「A伯，an2-ne phaiN2-se3--lah，我……」
A雪話講iau2-boe7煞，店口就有人hoah kah 大細聲，A魁手--nih e5蝦a2 khng3--leh 走出去看。



7



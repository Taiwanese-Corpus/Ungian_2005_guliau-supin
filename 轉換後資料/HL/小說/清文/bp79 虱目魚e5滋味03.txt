∮BONG報小說
虱目a2 e5滋味(尾pha)
清文 
(十三)

入冬--a，天氣有khah 涼，e-pou 時a2 無人客，店--nih e5 kha 手long2 kiu 去hioh-khun3,孝--a2  食飯飽就走無--去，ham7 beh hou7 食e5 藥a2 ma7 khng3 ti7 桌頂。

A魁to2 ti7 眠床頂聽廣播劇，魁m2--a2 leh 換內底褲e5 kiuh 帶：
「A魁！你koh hou7 A雪去讀高中，我愈想愈煩惱，khah 早hou7 i 讀國中，孝--a2 就ai3 tak8  工坐ti7 店門口等i 入門，chit-ma2 孝--a2 黏愈tiau5,leng5-khou2 m7 好，koh 再講，cha-bou2 gin2-a2 冊讀che7 就會全全齣頭了了，你ka7 看同--哥in cha-bou2-kiaN2，去台北讀大學，讀1下走cheng--去，我驚A雪冊讀愈koan5 心肝會飛愈hng7,收be7 tng2--來，就hui3-khi3--a。」
A魁無應，注心leh 聽廣播劇，魁m2--a2 出手tui3 i e5 kha 腿phah--落：
「你是聽死--去-a nih！我講，你有聽--著-無？」
「有-- lah！A雪be7--lah！」
「Be7!今年第4年neh！Long2 你--lah，老thian-thoh8 ，講siaN2-mih 5年若到就beh 據在--i，人講孝--a2 khong，我看你比孝--a2 koh-khah khong，taN-a2 lan2 hou7 in tau e5 錢koh tau3-saN-kang7 in a-ma2 e5 喪事，1條a2 1條加加--leh，錢a2 頭be7 細條neh！去山--nih ka7 人買1個cha-bou2 gin2-a2 ma7 過過--a，像i 到這chun7 iau2-koh 叫lan2 a-m2、a伯，m7 知是siaN2-mih 意思？我實在愈來愈be7 了解這個cha-bou2 gin2-a2,自去in tau chhoa7 i 來，che 4年，kan-taN 3日節i 會趕tng2 去ka7 a-ma2 poe7 墓，平素時a2 若領錢 long2 用寄--e5,taN 屏東到高雄是leh joa7 hng7?Ham7 過年過節ma7 無leh tng2--去，i 心肝be7-su 海底針。」
A魁iau2 是無應聲，魁m2--a2 去ka7 laliouh kim3--起-來。
「Aih8!Aih8!廖添丁beh 去hou7 人liah8--去-a……」
「 是lin2 kiaN2 重要iah 是廖添丁重要？A雪kap 你會tin-tin-tang-tang 有話講，i hoan7-se3 會聽你e5 嘴，你去叫i kap 孝--a2 手續辦辦--leh，也請--人-幾-te3-桌-a，若無，這cham7-a2 有幾a7 個人客，來，就beh chhoe7 i 講話，m7 知是beh 來交關iah 是beh 來做七a2 khoe？Koh 有人beh 央我做hm5 人，我實在是氣thiong3 忍。」
「你be7 ka-ti7 去講。」
「我beh an2-choaN2 講？I 到taN iau2-koh leh khioh 恨hit-chan5 tai7-chi3,liah8 我na2 冤仇人，這幾年我kam2 對i 無好？I 對我--leh？Long2 是chhin3 頭chhin3 面，離我hng7-hng7-hng7。」
A魁起來坐hou7 好：
「Che 也莫怪--a，看時間若久，這個結會khah 好thau2--無？總--也ai3 hou7 心留chia，心若無ti7 chia，準用牛索liu3 ti7 i e5 身，ma7 會hou7 bun3--開！」
A魁chhun 手去theh8 薰：
 「我beh koh hou7 i 去讀冊，是想講，加hou7 學koa2 mih8-kiaN7，後pai2 lan2 ka7 這間店交帶hou7--i，用店ka7 i 留ti7 孝--a2 身邊，若無，準有辦手續，孝--a2 kam2 有才tiau7 ka7 人留--leh？」

(十四)

天來送gasuh 來換，看店--nih 無人，行入去後piah chhoe7 人thang 好 ka7 簽帳單，便所門開1縫，有人leh chhiang5 水lu3 塗kha e5 聲，i khia7  ti7  外口等，門開--開，A雪頭tam3-tam3 行--出-來，long3 著天來，A雪頭毛--nih e5 水珠滴落塗kha，i 趕緊想beh 閃--開，m7-koh 巷路細條，這個天來穿phah 鐵a2 褲、吊ka2-a2,嘴--nih khou-si-a2 liah8 A雪金金看，A雪身--nih e5 白衫hou7 水噴tam5--去貼ti7 肉--nih。
「Gasuh 換好--a。」
「頭家leh khun3,我ka7 你簽就好。」
「小姐，lin2 內面hit 條gasuh 管au3--去-a，我tu2-a2 ka7 巡，有leh 漏，上好換新--e5 khah 安全。」
「好a7!Theh8 來換。」
天來e5 面tu 來到A雪面前：
「免問頭家--ou？你是in siaN2-mih 人，我m7-bat 看過你！」
A雪無歡喜應：
「你刑事nih？問hiah che7!」
「好！Mai3 問，暗時我請你去看電影？」
A雪ka7 gin5,細聲講：「青a2 欉！」
孝--a2 tu2 好入--來，手--nih theh8 1欉春a2花：
「A雪，che 花我ti7 公園hia 挽--e5,chiok sui2,我ka7 你插頭毛。」
A雪ka7 花theh8--起-來：
「孝--a2,你e5 藥a2 iau2-boe7 食，緊去食。」
孝--a2 聽著食藥a2,haiN3 頭緊beh 走。
「你m7 去食，我beh siuN7-khi3--ou！」A雪面a2  loah8--落。
孝--a2 liah8 A雪看，無siaN2 情願：
「Ouh！好--lah，A雪m7 好siuN7-khi3,我乖乖食。」
天來oa2 去孝--a2 身邊，雙手去摸孝--a2 e5 2-peng5 嘴phoe2:
「Gong7 孝--a2幾年a2 無看，就be7 認得我？」
孝--a2 斟酌看天來：
「Ouh！你就做鳥phiak8 hou7--我hit 個叫siaN2-mih 來--e5 houhN？」
「Gong7 孝--a2 chit-ma2 khah 巧--ou！」
孝--a2 歡喜kah 親像chhek 鳥a2:
「你koh 做鳥phiak8 hou7--我好--無？」
「好a7!另工我若khah eng5--leh。」
A雪ka7 簽單寫好theh8 hou7 天來，天來去扛gasuh 桶行過A雪邊--a2:
「Gasuh 管我若tui3 chia 過就theh8 來換。」
「上好是e-pou 時a2 hioh-tau3 e5 時間，iau2-koh 有，後pai2 m7 好叫i Gong7 孝--a2,你無比i 加巧joa7-che7。」

(十五)

天來載gasuh 經過公園邊，看著孝--a2 khu5  ti7  路邊leh 挽草a2,i ka7 outoubai chhah--leh：
「Gong7 孝--a2 leh sng2 siaN2？」孝--a2 liah8 i 看--1-下，面oat8 去邊--a2。
「我leh ka7 你叫koh kek 無聽--著！」
「A雪講人若叫我 “Gong7 孝--a2”，mai3 ka7 人應。」孝--a2 目chiu 展大蕊，講kah chiaN5 認真。
天來笑出聲，笑kah 流目油，chiah koh 真正經講：
「失禮！我重叫，ian-tau5 e5 A孝！ 」孝--a2 歡喜tim3 頭。
「孝--a2,你nah 會chiah 聽A雪e5 話？你kap A雪有tam7-bi2-ko-tam--無？」
天來用雙手e5 2支cheng2 頭a2 比2個新郎新娘行禮hou7 孝--a2 看，孝--a2  jiau3  ka-ti7 e5 頭殼，搖頭，天來koh 問：
「你kap A雪是m7 是khun3 1個房間？」
孝--a2 想真久chiah 應：
「我1個門，A雪1個門，無壁。」
「我是問你kap A雪暗時是m7 是khun3 kang7 眠床？」
孝--a2 khia7--起-來，無beh koh chhap 天來，做 i 行。
以早魁m2--a2  chhoa7  A雪來e5 時，A魁就ka7 A雪kap 孝--a2 e5 房間phah long3 通，規定孝--a2 kan-taN 會tang3 ui3 i ka-ti7 e5 房門出入，交帶孝--a2 be7-tang3 ka7 人講A雪kap i khun3做夥，ma7 be7-sai2 去lam2 別個cha-bou2 gin2-a2,若無，A雪會離開in tau。

天來又koh 來店--nih，theh8 1包soaiN7-a2-koaN beh 請tak8-e5 食，soaiN7-a2-koaN khng3 leh 帳櫃頂，細聲對A雪講：
「你留koa2 起--來，食飯飽chiah 食，若無，食che7 胃會cho。」就去灶kha chhoe7 A魁in ang-a2-bou2 話仙，魁m2--a2 na2 款菜na2 問：
「你m7 是去台北leh than3 大錢？Nah 會koh tng2 來ka7 lin2 老pe7 載gasuh？」
天來28歲e5 少年家：
「無法tou7 a7,無tng2--來gun2 老pe7 講beh ka7 我『登報作廢』。」
A魁聽kah 笑hai-hai，魁m2--a2 koh 問：
「Ah 你是ti7 時beh 娶bou2?」
「Beh 娶ma7 tioh8 人beh 嫁。」
魁m2--a2 ka7 高麗菜切對半：
「你iah8 m7 是gun2 孝--a2,娶bou2 tioh8-ai3 用心計……像你這種人pan7 也驚娶無bou2?」
「煙筒(tang5)破孔，phaiN2 管(講)！魁叔--a2 等--下kam2 有方便kap 我算頂個月e5 帳。」
「你chhoe7 gun2 A雪算，我chit-ma2 long2 交帶--i。」

「2千khou 你點看mai7。」
「Sui2 姑娘算--e5,beh nah 會有m7-tioh8,準有m7-tioh8,ma7 be7-sai2 講。」
天來面a2 kek hou7 la-hi la-hi，ka7 錢接過手，就收入去褲袋a2。
「你是m7 是在來leh 講話long2 chiah 無正經？」A雪問。
天來jiau3 頭殼笑面應：
「冤枉--ou！我就是siuN 正經，m7-chiah 到taN iau2 chhoe7 無bou2。」
A雪soah 笑，tu 簽收單hou7 天來。
「收錢就ai3 簽名--ou？Chiah 頂真，我theh8 去hit-peng5 桌a2 寫khah 光。」
1時a2 寫好theh8 hou7 A雪，做i 行。帳單面頂加1張紙，紙--nih 寫：
「我暗時8點ti7 公園口等--你，等到你來。」Hit 暗beh 10點--a，A雪去公園口。

(十六)

Beh暗a2 A雪冊包a2 koaN7--leh beh 踏出店門，1個人客kap 魁m2--a2 leh 會：
「Lin2 這個小姐可取--ou！做kui 工e5 khang-khoe3,暗時koh 去讀冊。」魁m2--a2 對嘴應--人：
「Ah8知！讀幾a7 年--a，m7 知是讀beh 做狀元nih！」
魁m2--a2 這種to3 khau 正削e5 話，m7 是頭1-pai2--a，A雪耳孔kek hou7 重，準作無聽--著做i 出門，總--是會tang3 踏出hit-kham2 店，i e5 心情就be7-su 飛出籠a2 外e5 鳥a2。

自開學，天來tak8 工ti7 學校門口等A雪下課，A雪long2 tioh8 無人--a chiah 敢出校門。暗暗e5 街路，hng7-hng7 chiah 有1-pha 點toh8 e5 路燈：
「天氣chiah 冷koh 出來讀冊，你chah 幾個火籠去學校？」
天來na2 講，嘴--nih e5 燒氣一直出--來，A雪雙手chhun 去天來e5 嘴邊笑bi-bi：
「屏東罕得有chiah 烏koaN5 e5 天氣，講話會chheng3 煙，你看燒氣ti7 chia，真好sng2 neh，au3 少年。」
「Aih！驚你koaN5 koh  an2-ne 講，lan2 去市a2 食燒燒e5 圓a2 湯好--無？」
A雪e5 手徙去挽thong3 出來牆a2 外e5 樹葉a2。
「你koaN5 kah gong7--去nih，我teh 講，iah8 無愛應聲。」
A雪笑容無--去，停kha：
「市a2 會去tng7 著熟sai7--e5。」
「Tng7--著就tng7--著，驚siaN2？無，是會hou7 人liah8 去thai5 nih？」天來聲嗽tng2 bai2。
A雪tun3-teN 無應。
天來hong 火soah toh8--起-來：
「你是an2-choaN2？是你有問題？Iah 是我有問題？你今a2 日講清楚。」
「暗--a，人會等門，我beh tng2--去-a。」
A雪起kha beh 走，天來chhun 手liah8 著A雪e5 手骨：
「SiaN2-mih 人會等門？A魁iah 是孝--a2?」A雪無應。
「人long2 講你是孝--a2 e5 bou2,是真--e5 iah 是假--e5?我m7 信你會kap hit 個khong-am--e5,人烏白講houhN？」
「我beh tng2--去-a。」
「問你e5 話，你iau2-boe7 講--le。」
A雪beh ka7 天來e5 手剝(pak)--開，m7-koh 天來顛倒ka7 i e5 手骨teN7 愈an5:
「講清楚，我就hou7 你走，lin2 到底是siaN2-mih 關係？」
A雪ka7 面oat8 去邊--a2,iau2 是無講話。
「我beh 知iaN2 你kap 孝--a2 到底是siaN2 關係！」天來hoah kah am7-a2-kun2筋chiau5 浮，像beh ka7 A雪拆食落腹hit 1樣。
A雪倒退2步phin5 ti7 牆a2 邊，親像1-sian 石膏人。霜冷e5 風直直吹， A雪自尊e5 面罩吹tui3 13天外，上尾e5 尊嚴像1片1片ta-lian e5 葉a2 lak ti7 塗kha，i un 落去大聲hau2: 
「我ma7 m7  知gun2 是siaN2-mih 關係，我kan-taN 知iaN2，我5年pak8 人20萬，tak8 個月有獎金，tak8 年有紅利，人beh ai3 我to2就to2,ai3 我khia7 就khia7,你ka7 我講che 是siaN2-mih 關係……」

(十七)

今年3日節雨水真kau7,連續落幾na7 工。Thau3 早杏--a2 就去買潤餅皮，雞kap 做牲禮e5 豬肉頂2工就買--a，chit-ma2 有冰櫥加真利便，i 會tang3 3~4工chiah 買1-pai2 菜。虱目a2就ai3 現日khah chhiN，A貴ka7 嫌真che7 tau2,叫i m7 好koh 買虱目a2,m7-koh 財--a2 都愛食，無買就chap8-chap8 唸。

Beh 去poe7 墓e5 mih8-kiaN7 long2 款好勢--a，財--a2 去門邊探幾na7 pai2:
「A雪是leh chhong3 siaN2？Chit-ma2 iau2-boe7 tng2--來，杏--a2,去隔壁 ka7 人借電話kha3 去屏東問看mai7?這tau2 A雪若theh8 錢tng2--來，beh 來牽電話--a。」
Che 5年來，pian7 若beh 去ka7 in a-ma2 poe7 墓，A雪long2 會趕--tng2-來，in a-ma2 是A雪hou7 人載--去e5 隔tng2 工過身--e5。

Chai2 起杏--a2 kap 厝邊leh 講死人快過日，in ta-ke 也死hiah 久--a，厝邊e5 oksang：
「Lin2 ta-ke 葬了be7-bai2,lin2 tau chit-ma2 tak8 項有，若電話koh 牽--落就chiau5 --a。」
Hit 時當然be7 比得這時，A蘭kap A雪than3 e5 錢就會tang3 真好過--a，若m7 是hit 個bong3-kiaN2 添丁，電話幾支ma7 牽--a。A財嘴chiah 合，隔壁--e5 就ti7 門口hoah：
「財--a2,電話--ou！」

「Nah 會an2-ne？Nah 會an2-ne--lah？」
杏--a2 哭kah 死來活去問財--a2,hit 通電話是屏東e5 警察局kha3 來通知in 認屍，財--a2 koh kha3 電話去A魁hia，接電話e5 人kan-taN 含a2糊講，A魁in ang-a2-bou2 long2 ti7 警察局，i taN-a2 知iaN2 A雪kap 孝--a2 hou7 人送去病院就過khui3--a，警察iau2-koh leh 調查。

(十八)

財--a2 kap A魁in 這2對ang-a2-bou2 坐sio 對面，2支點toh8 e5 薰，pun5 出1條過1條e5 煙，ka7 光線chah8 kah 霧霧bong5-bong5:
「財--a2!真失禮！今a2 日tai7-chi3 變kah an2-ne，一切所費我負責，ah 你koh 有 siaN2 要求--e5 做你講。」
魁m2--a2 tui3 桌頂tng3--落：
「A雪該死--lah！心肝hiah-ni7 hiau-hiong5 beh toe3 人走，gun2 孝--a2 ah8 哭ah8 求，就是留i be7 tiau5,孝--a2 m7-chiah 心狂火toh8 ka7……，ka-ti7 ma7 心臟chan3 be7 tiau5,ham7 beh ka7 救ma7 救be7 赴，lin2 kam2知iaN2？我tng2--去e5 時，看gun2 孝--a2 iau2-koh ka7 A雪lam2--leh，A雪無天良--lah！」
魁m2--a2 講煞，phak ti7 桌頂大聲哭。
「Lin2 講A雪beh toe3 人走是siaN2-mih 意思？」杏--a2 問。A魁suh 薰了chiah 講頂禮拜e5 tai7-chi3……

Hit 工店--nih hioh-khun3,魁m2--a2  chhoa7  孝--a2 去廟--nih 燒hiuN ，A魁ti7 灶kha chiN3 hong 肉，che 是人bin5-a2-chai3 tiaN7 桌e5 料理，先ka7 chhoan5--起-來。
「A魁叔！」
A魁oat8 頭看，是天來，i 穿白siatchuh、phu2 e5 西裝褲，頭毛siattouh--過：
「Ouh！天來，siaN2-mih 時chun7 來--e5,穿kah chiah 青beh 去對看nih？」
A雪行來天來邊--a2,天來tui3 A雪e5 手牽--leh：
「我kap A雪有tai7-chi3 beh chhoe7 你參詳。」
A魁liah8 in 看：
「Lin2 先去頭前等，我chia 好就出--去。」

「A魁叔，真失禮，m7-koh 請你成全。」
天來khia7 kah 直直，ka7 A魁tam3 頭，A雪tiam7-tiam7 坐ti7 邊--a2,A魁對A雪講：
「你e5 tai7-chi3 ……」
天來隨接嘴：
「我知iaN2 A雪kap 孝--a2……。 」
A魁目chiu tng2 紅，喉管ta-ta khe5-khe5 嗽2聲：
「其實我早就知lin2 e5 tai7-chi3,想講你若無開嘴，我就beh tiN3-chhiN，舊年lin2 m2--a2 叫我ka7 你講kap 孝--a2 去辦手續，haih！我m7 敢開嘴，本來ka-ti7 iau2-koh gong7 想，hoan7-se3 hou7 我等ah8等，總有1工你會改嘴，chit-ma2 是無機會--a。」
A雪頭tam3-tam3,真細聲：
「Pa5--a2,真失禮，我……」
A魁笑笑，手--nih phang5茶看 A雪kap天來。
「A雪，lin2 a-pa3 kam2 知lin2 e5 tai7-chi3?」A雪搖頭。
天來替A雪應：「你若答應A雪離開，我會去in tau 講親chiaN5。」
「我是無問題，我想in 老pe7 應當be7 反對，這幾年，A雪than3--e5 long2 交--tng2-去，厝--nih 有khah 好過--a，我是煩惱 gun2 孝--a2……」
孝--a2 m7 知siaN2-mih 時chun7 來khia7 ti7 門邊，chong5 oa2 來giu2 開A雪kap 天來e5 手，大聲嚷：
「A雪是我e5,A雪是我e5……」

Bin5-a2-chai3 就beh 離開--a，A雪ka7 帳項點還A魁，孝--a2 暗tng3 無食就走--出-去，A魁in ang-a2-bou2 chhoe7 幾na7 choa7,A雪講beh 去tau3 chhoe7,魁m2--a2 冷冷a2 酸：
「免--ou！你賣身就賣kah 今a2 日nia5,goan2 nah 會敢勞煩--你？」
A雪ka7 衫褲款款--leh 收入去皮箱內，oat8  1個身，孝--a2 來ti7 門邊，走來ka7 lam2--leh，用哀求e5 口氣：
「A雪，你mai3 走--lah！你愛--我-lah。」孝--a2 這時像gin2-a2,ma7 像大人。
「孝--a2,你放手，你放手……」
I 愈hoah，孝--a2 ka7 lam2 愈an5,khui3 喘愈緊。
「你m7 放手，我beh siuN7-khi3--ou！」
Chin3前A雪若講：「我siuN7-khi3--ou！」孝--a2 long2 會隨tiaN7-tioh8,m7-koh 這chun7 孝--a2 像食m7-tioh8 藥a2,m7 放就是m7 放，A雪tioh8急出力beh ka7 孝--a2 chhia--開，soah chhia long2 be7 開，i 大聲hoah：
「孝--a2,我無愛--你，你放我走，你放我走--lah。」
A雪話講煞，孝--a2 目chiu tng2 大，chhun 手去theh8 桌頂hit-sian 瓷(hui5) a2 做e5 ang-a2,he 是孝--a2 kap in a母去seh8 市a2,i 買來送A雪--e5, ang-a2 真tim3-tau2:
「A雪，你kap 這sian『白雪公主』生做kang7 款neh。」
孝--a2 ang-a2 theh8 koan5-koan5,tui3 A雪e5 頭殼kong3--落，ang-a2 破--去，A雪un 落塗kha，血水ui3 鬢邊流--出-來，孝--a2 lak8 A雪胸前e5 衫，na2 hiap8 na2 問：
「你無愛走houhN！你無愛走houhN！」
A雪e5 頭hou7 孝--a2 1下1下khok8 tui3 壁，白kah na2雪e5 壁--nih，留1-choa7 紅ki3-ki3 e5 血跡。

(十九)

財--a2 氣chhoah-chhoah 坐ti7 椅a2 頂：
「Gong7 cha-bou2 beh toe3 人走，無命koh 無錢，這chun7 ham7 神主牌人ma7 無愛。」
杏--a2 細聲問：
「你kam2 無khah 好禮ka7 人kou-chiaN5？」
「欠1個跪nia5--lah，hit 個天來in 老母講A雪是破鞋，be7-tang3 hou7 A雪入in e5 門，天來hou7 in 老母hip 1下，就kiu-kha 去--a，gong7--lah！」
「Chit-ma2 A雪e5 神主beh 請去toeh？」
「請去菜堂a7。」
A蘭出聲：
「人m7 tih8,lan2 kam2 be7-tang3 愛？Hou7 a姐神主khng3 ti7 厝--nih。」
杏--a2 ka7 A蘭搖手beh ka7 擋，A蘭無chhap koh 繼續講：
「若請tng2 來厝，a姐就會tang3 kap a-ma2 做夥，ma7 會tang3 看著厝--nih e5 大細。」
財--a2 目chiu 青gin2-gin2 看A蘭：
「廳頭無leh chhai7 姑婆--lah！」
「Kam2 講a姐e5 神魂ai3 永遠ti7 外口流浪，be7-tang3 tng2 來ka-ti7 e5 厝？」
財--a2 大聲：
「Che 是i e5 落塗命，beh 怪siaN2 人？」
A蘭比財--a2 koh-khah 大聲，i ki2 tui3 ang-ke3桌頂：
「這個A笑母a2,kap 你無熟無sai7,生做圓iah 扁你ma7 m7 知， in 厝hou7 你嫁粧5千khou，就會tang3 大pan7 大pan7 chhai7 ti7 面頂，a姐是你e5 cha-bou2-kiaN2，這間厝是i 賣身買--e5 neh，是an2-choaN2 be7-tang3?Kam2 講i 犧牲無夠大，cha-bou2-kiaN2 就chiah 賤--ou？Kan-taN 出世beh 來hou7 人賣！」
財--a2 手giah8 koan5-koan5 大力tui3 A蘭e5 嘴phoe2 koat--落。

(二十)

Beh 出門--a，杏--a2 ti7 門邊koh 交帶：
「A貴！山頂風thau3,你若去koaN7 lin2 a姐e5 神主ai3 khah 細膩， 若過橋、起車、落車tioh8-ai3 ka7 叫，若無，i 會m7 知路。茹--a2,牲禮chiok 重，koaN7 hou7 好勢，這尾麻虱目a2 真肥，我有ka7 so鹽，lin2 a姐在生e5 時kap lin2 a-pa3  kang7 款long2 愛食虱目a2,chit-ma2 去做siaN3人--a。」
杏--a2 oat8 頭看厝內e5 ang-ke3桌，na2 像koh 看著tih-tih-han3-a2  e5 秋雪，kap in a-ma2 khia7 ti7 hia leh 講話，1句1句i 猶原hiah-ni7 清楚。

「A-ma2,che 虱目a2 leh 拜siaN2 人？」
「拜lan2 e5 祖公a2,有a祖、a公、伯公祖、m2 婆祖。」
「是an2-choaN2 in beh toa3 ti7 hit-te3 柴a2--nih？」
「In long2 過身--a，che 是hou7 in e5 神魂toa3--e5,後pai2 a-ma2 若老--去，ma7 會kap in toa3 做夥。」
「An2-ne 我ma7 beh kap a-ma2 toa3 做夥。」
「Gong7 A雪，你是外頭家神a2,be7-tang3 toa3 ti7 hia。」
「SiaN2-mih 是外頭家神a2?」
「就是講cha-bou2 gin2-a2 大han3 ai3 嫁去人tau，是別人e5。」
「我無愛做別人e5 ，我beh kap a-ma2、a-pa3、a母toa3 做夥a7。」

【煞】

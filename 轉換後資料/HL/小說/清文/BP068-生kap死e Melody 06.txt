生kap死e5 Melody(第6 pha)
清文
(十四)

這幾工A卿人無爽快，ti7 厝--nih hioh- khun3，小林--e5 in 老母thai5 1隻ka-ti7 飼e5 雞noa2，用蒜頭tim7  kah phang-kong3-kong3，A卿lim 1碗湯就講i lim be7 落--去，老人細聲ka7 問：
「A卿，你是m7 是有--a？」
A卿phaiN2-se3 phaiN2-se3，笑--1-下：
「M7 是--lah，A賢kam2 無ka7 lin2 講？我無按算beh 生gin2-a2。」
Ta-ke 真無歡喜：
「Lin2 che 新潮派--e5 leh 想siaN2.我是m7 知--lah，m7-koh 你kap A賢ma7 be7 chio2 歲--a，chit-ma2 若m7 生，後pai2 若想beh 生.就生be7 出--來。」
A卿e5 頭tam3--落：
「我是驚我身--nih e5 病母帶hou7 gin2-a2。」
「你是siaN2-mih 病？」
「我ti3  著 lu-puh-suh，che 是1種真oh 好e5 病」
「Long2 be7 好？是an2-choaN2 作親chiaN5 e5 時long2 無講？」
「A賢講lin2 long2 知--a，lin2 無反對，我chiah 敢嫁--過-來……」
Ta-ke e5 面chhiuN 落1-teng5 霜，無koh 講kah 半句話就行出in e5 房間，關門e5 聲，像beh ka7 壁 long3 倒。

日頭beh 落山--a，小林--e5 in 老母ti7 灶kha teh 動鼎灶，A卿去ka7 曝ti7 門口埕e5 衫褲收入來摺，i ti7 小林--e5 e5 西裝褲內面，jim5 出1丸hou7 洗衫機絞--過e5 紙，ka7 thi2--開，是kui 10張酒店e5 簽單。
Hit暝小林--e5 又koh lim 酒tng2--來，1倒落眠床就睏kah 像死豬，小林--e5 e5 手機閃紅燈，A卿ka7 theh8 起來看，手機頂浮出有人留話e5 記號，ka7 chhih8 落去聽，是1個真sai-nai e5 cha-bou2:
「賢，你是leh 無閒siaN2？Kam2 講是lin2 厝hit 個phoa3 病bou2 ka7 你纏--leh？緊kap 我連絡，若無，你就知死。」
Thau3 暝A卿就離開小林--e5 in 厝。

小林--e5 來A卿in 後頭幾- na7-choa7，ti7 丈人面頭前懺悔koh 保證，A卿in 幾個兄嫂1人1嘴，苦勸A卿tioh8-ai3 kap 小林--e5 tng2--去，m7 好小姐脾氣hiah 重，尾手A卿就又koh 原諒小林--e5。
Ui3 病院出--來了後，A卿e5 頭就真gong5，醫生講i e5 身體真lan2，ai3 真注意。Ti7 路--nih 接著A娥e5 電話，知iaN2 小林--e5 無ka7 i beh hou7 gin2-a2 e5 冊錢hou7 A娥，小林--e5 koh ka7 A娥講，i than3 e5 錢long2 去hou7 A卿theh8--去，chiah 會無法tou7 hou7 gin2-a2 註冊錢。Che 是A卿ka7 tam7-poh8 試驗，就龜kha so5--出-來，A卿面a2 long2 lek8--落-a，kha-a2 手a2 冷ki-ki。
Hit 暝，尾iah8-a2 又koh 飛來hioh ti7 i 身--nih，kap i e5 神魂做夥跳舞，ti7 茫茫渺渺e5 夢--nih，色水美麗e5 iah8-a2，1隻1隻又koh 飛thang3 過A卿e5 身軀，這tau3 i be7 驚惶，顛倒是i e5 雙手變做翅a2，身軀輕bang2-bang2，像尾iah8-a2，飛過na2 火e5 日頭。
病床邊，坐A卿in 老母kap 小林--e5，A卿用真che7 氣力chiah thi2 開目chiu，ka7 小林--e5 講1句：
「Lan2 離緣！」
就又koh 睏--去，A卿e5 病koh gia5--起-來，A卿in 老母怪小林--e5 in hit 家夥a2 無好好照顧A卿，ti7 病院kap 小林--e5 in si7 大人嚷--起-來，oan-ke 當然無好聽話，小林--e5 in si7 大人怪in ka7 有帶身命e5 cha-bou2-kiaN2 嫁--人，張董--e5 ka7 in 講，是in 小林--e5 ka-ti7 講 i be7 ti3 意A卿有病，若無，憑小林--e5 hit-pan7--e5，ka7 A卿phang5 洗kha 水都無夠格。
A卿出院就搬tng2 去後頭厝靜養。


(十五)

救護車iN-iN ouN-ouN 一直tan5，ui3 巷a2 底衝來大路，車頂to2 beh 生e5 純純，A志ka7 純純e5 手牽--leh，ti7 耳孔邊ka7 講：
「純純，病院liam-mi 就到，khah 勇敢--leh。」
純純疼kah 目頭結：
「A志，若準有siaN2 萬一，你ai3 叫醫生先救gin2-a2。」
A志poe2 純純e5 頭毛：
「Mai3 烏白講，lin2 母a2-kiaN2 會平安！」
「我是講萬一，你m7 好考慮--我，我是風--nih e5 燭影，chhin3-chhai2 1 chun7 風，我就會hoa--去，gin2-a2 chiah 是lan2 e5 希望。」
A志ka7 純純e5 嘴掩--leh：
「無你.就無希望，你是gin2-a2 e5 老母，你nah 會sai2 ka7 gin2-a2 放hou7--我，你敢生--a，責任ma7 ai3 擔，你若無活，我ma7 會ka7 gin2-a2 送hou7--人，無論an2-choaN2. 你long2 ai3 活--落-來，知--無。」
產房外口坐著急e5 人，護士若出入，tak8-e5 就金金相，純純in 老母kap ta-ke 手--nih theh8 佛珠，na2 唸na2 看產房，A志是椅a2 坐be7-tiau5，行來行去，kan-taN A志in 老pe7 目chiu kheh-kheh，坐kah chiok 好勢。
1時a2 in 老bou2 過--來：
「老--e5，這個時chun7 你iau2-koh 睏會去？去--lah！你去問hiah-e5 護士，看lan2 純純an2-choaN2，nah 會入去hiah 久long2 無動無靜？」
A志in 老pe7 ka7 身軀oat8 tui3 邊--a2:
「你ah8 m7 是m7-bat 生過kiaN2，頭chiuN7-a2 long2 ma7 khah 慢，tiam7-tiam7.hia.等--lah！人是m7-bat 做過ma2，chiah leh lak8-lak8-chhoah，你孫a2 5~6個，iau2-koh hiah 緊張。」

「洪純純e5 家屬！」醫生teh hoah，tak8-e5 long2 圍oa2--過，A志踏進前：
「洪純純是gun2 牽手，i 人.an2-choaN2？」
「母a2-kiaN2 long2 平安，恭喜--你！Lin2 太太ka7 你生1個真kou2-chui e5 cha-bou2-kiaN2，sio2 等--leh 就會tang3 ka7 sak 去普通病房hioh-khun3，m7-koh ai3 chiok 注意--e5。」
「我知iaN2！多謝--lin2。 」

Chiah taN-a2 生gin2-a2 了，退院tng2 去作月內e5 純純又koh 入院，純純e5 病gia5--起-來，這tau3 be7-su 有千軍萬馬來teh 進攻，1跡1跡e5 紅跡tui3 純純e5 面.來，牽連kah tui3 肺部.去，ti7 加護病房著急e5 A志牽純純e5 手：
「純純，lan2 e5 gin2-a2 teh 等你beh ka7 飼奶，你m7 好放gun2 pe7-a2-kiaN2……」
A卿ti7 純純e5 耳孔邊講：
「Lin2 cha-bou2-kiaN2 chiok kou2-chui，純純你ai3 活--落-去。」
純純面ti3 sang3-sou3 無--應，kan-taN 目chiu 尾.目屎.流--落-來。
純純上尾1-tau3 kap 閻王giu2 大索，iau2 是giu2 輸。


(十六)

「小林--e5，你chit-ma2 有時間--無？」
「Pa5--a2，有--lah！」
「我ti7 公司對面e5 餐廳等--你，你會tang3 隨來--無？」
「好！我半點鐘內就會到。」
張董--e5 頭1-pai2 kha3 電話hou7 小林--e5。
餐廳放輕鬆e5 音樂，張董--e5 kap 小林--e5 坐ti7 後壁角。
「小林--e5，你到底kap A卿phah 算an2-choaN2？你若無beh kap A卿chhe2，今a2 日就來ka7 載載--tng2-去，khah be7 hou7 i ti7 hia tak8 工phah 麻雀。」
「好--lah，A卿身體m7 知有khah 好--無？」
「看.是好好--lah，m7-koh……」
「M7-koh an2-choaN2？」
「脾氣是有變kah khah 奇怪，我問過醫生。」
「醫生an2-choaN2 講？」
張董--e5 sim7--1-下：
「醫生講這種病毒有時會去礙著神經，病人嚴重e5 時……」
小林--e5 隨問：
「是an2-choaN2？」
「無--lah，脾氣會khah bai2，tioh8--lah！A卿chit-ma2 kiau2 愈poah8 愈大，你就khah 注意--leh，頂日a2 我chiah 替i 清1條50萬e5 kiau2 帳nia5。」
小林--e5 目chiu gin5-hou3-hou3。
「你放心，我be7 beh ka7 你討，我是用beh hou7 i hit 50萬替i 還，i taN 嫁--你-a，是外頭家神--a，goan2 是後頭nia5，會tang3 做--e5 有限，後pai2 若i ti7 外口kap 人有siaN2 長短，你ai3 處理。」
「Ouh！好--lah。」
張董--e5 beh 走chin3 前.koh ka7 小林--e5 講：
「A卿ka7 我辭頭路--a，這個gin2-a2 是食m7-tioh8 藥nih？」

3個月無giu2--開e5 窗a2 門，臭phu2 味像thang3 過壁，A卿1踏入門，就緊ka7 kha-tian2 giu2--開，hou7 清爽e5 風吹散ak-chak，眠床頂e5 枕頭kap 棉被 long2 kham3 kah 1-teng5 油，A卿ka7 剝去洗衫機洗，順續吩咐ta-ke 若洗好chiah ka7 phi--起-來，eng2 暗e5 菜色m7 好是炒白菜，i 實在食kah 想beh 吐。
罕得小林--e5 ti7 厝食暗。食飯飽，A卿碗khng3--leh 就peh 去樓頂。小林--e5 又koh 咒choa7 懺悔hit 套 ，A卿kan-taN「Ouh！」就無koh kap i 講話。小林--e5 無意無意，ka-ti7 落去樓kha 看電視。1時a2 .電話來，ti7 樓kha e5 小林--e5 giah8 起來聽，是A眉beh chhoe7 A卿，小林--e5 khia7 ti7 樓梯kha hoah：
「A卿，你e5電話！」
「Oe5！」
「A卿！我bin5-a2-chai3 ka7 相片theh8 去出版社就無tai7-chi3--a，lan2 ti7 鹽埕埔hit 間米糕城相等。」
「好a，m7-koh 我kap A辰in 約6點beh 去phah 麻雀。」
「時.到.我chiah koh 載你去。」
「好！」
坐ti7 梳粧台頭前teh 抹面油e5 A卿ka7 小林--e5 講，i beh 去kap A眉seh8 街，i 會坐客程車tng2--來，iah 若是siuN oaN3，會kui-khi3 ti7 A眉hia 睏，叫i m7 免去ka7 載。
「你今a2 日chiah tng2--來nia5，an2-ne kam2 好？」
「我是去chhoe7 A眉，chiah koh phah 1下a2 麻雀，有siaN2-mih m7 好？」
小林tiam7--去。

自A卿koh tng2 去小林--e5 in tau，性地就chiau5 變， chheng5-chai7 ka7 ta-ke-koaN hoah 起hoah 落，kap ta-ke oan 幾-na7-pai2--a。便若i ti7 厝--nih，電話若1下來.就趕緊走去接，講電話koh ka7 手ng  ti7 電話筒，小林--e5 in 老母ka7 小林--e5 tau5 幾- na7-pai2--a，有生份e5 cha-pou 人kha3 電話來，A卿kap 人講kah 笑bi-bi，電話koah斷，皮包khaiN2--leh 就出--去，實在無cha-bou2 人款。
Cha 暝poah8 通宵e5 小林--e5，thau3 早入門就to2落眠床頂睏kah kouN5-kouN5 叫，beh 暗a2 醒--起-來，看著A卿坐ti7 梳粧台前teh 講手機，真sai-nai 聲，到taN i iau2 m7-bat 聽--過-e5:
「好--lah，i chit-ma2 睏kah na2 死豬，tioh8--lah，你手--nih kam2 有10萬先lui2--我，我hiah-e5 金a2 long2 押ti7 白目hia，這cham7-a2 m7 知是leh 漏屎症nih，kian3 poah8 kian3 輸，手氣真bai2，m3...…i--ou？無lou7 用e5 kha-siau3，我會細膩--lah……你是teh 講siaN2--lah……好--lah！好--lah！等--leh i 若醒.就害--a，就an2-ne--ou！Bye……」
半暝2點，街--nih e5 ne-ong2 long2 切hoa，kan-taN 24點鐘e5 kam2-a2 店khang-pang2 iau2-koh toh8 kah光sih-sih，小林--e5 be7-su 偵探，ka7 A卿toe3 kui 暝，看A卿kap 1個親像cha-pou e5 人手牽手行入去1棟公寓，1時a2，4樓e5 電火就toh8--a，koh 過chiaN5 點鐘，電火hoa--去，m7-koh A卿無落--來。
Beh 暗a2，A卿kap 人電話講煞.就又koh 出門。小林--e5 駛車ka7 toe3 ，toe3 到西a2 灣，A卿kap 駛車e5 人long2 無落車，車--nih e5 火無toh8，車窗koh 掛kha-tian2，iah8  m7 知車--nih e5 人是生做圓ah8 扁，一直到1點.in chiah koh 駛走，i chiah ka7 toe3 來到chia。
電鈴chhih8 真久--a，出來開門--e5 是A卿，i 穿水紅a2 e5睏衫，小林--e5 1踏入門就ng3 內底行，beh 去開房間門，A卿緊擋：
「你beh chhong3 siaN2？」
「我beh liah8 猴！」
「你mai3 烏白來--ou！He m7 是你會tang3 入--去-e5！」
「你這個臭cha-bou2，你敢hou7 我做烏龜，等我先ka7 房間內e5 契兄修理hou7 金sih-sih，chiah 來kap 你算帳。」
「你是烏白講siaN2？內面是A眉teh 睏，無siaN2-mih 契兄！」
「你騙siau2--e5！」
小林--e5 大力sak 開A卿，用kha ka7 門踢--開，眠床頂e5 棉被 kham3 1個人，i chiah beh 出手ka7 被 giu2--開，kham3 ti7 被--nih e5 人ka7-ti7 thong2 頭出--來，是A眉，i 坐好ti7 眠床頂，被 kah ti7 身--nih，肩kah 頭kap 手骨白白ti7-leh 被外。小林--e5 phaiN2-chheng3-chheng3:
「出--來kong，出--來kong，你kap gun2 bou2 siaN2-mih 關係？」
「你先去客廳坐，我衫穿好chiah 出--去。」
小林--e5 liah8 A眉看，A眉比i koh-khah phaiN2：
「你看siaN2？我無穿，m7 免穿好勢nih？」
A卿ka7 小林--e5 sak 出房間。
吊ti7 廳--nih e5 時鐘「Tit8-tah8！Tit8-tah8！」聽kah 現~現現，親像teh ka7 這場談判做見證。
食冬節圓a2 過，天氣真ou-koaN5，冷風ui3 窗a2 門縫seh--入-來。A卿、A眉、小林--e5 3人坐3個角頭，小林真ang7 聲，手cheng2 頭ki2 A卿kap A眉：
「Lin2 2個是m7 是teh tau3？」
A卿kap A眉long2 無應，小林--e5 1支嘴liap kah 親像雞母kha-chhng，hiong5-hiong5 講：
「我beh ka7 lin2 告！」
A眉ka7 桌頂e5 薰.抽1枝來pok，涼勢涼勢suh 1嘴chiah 講：
「Beh 告，你就去告a，gun2 2個cha-bou2--e5 kam2 teh 驚你1個cha-pou--e5？」
A眉ka7 cha-bou2 這個詞用真重e5 口氣講，小林--e5 目chiu chhap8-chhap8-nih，開始用phaiN2 聽e5 話kiau7，chiah kiau7 1句，A眉就ka7 A卿講：
「卿！人來--a，hou7 i 1個面子，kap i 做夥tng2--去。」
小林--e5 大聲講：
「你這個be7-kian3-siau2 e5 cha-bou2，3工內我會ka7 律師chhoe7 好，你chiah 來tng3 印a2。」
小林--e5 講煞就隨走，大門「Phong3！」1聲，像叫醒A卿，夢.醒--a。
3工後，A眉陪A卿去kap 小林--e5 辦手續，行出戶政事務所，A卿e5 目屎浮ti7 目kiN5，i 無顧身軀邊來來去去e5 人，phak ti7 A眉身--nih hau2。

【Iau2 未煞，chiah-koh 繼續】

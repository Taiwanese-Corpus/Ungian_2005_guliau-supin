一個模範e5家庭
PA-TEK女士*
介紹這本冊e5作者
這本冊e5 作者Pa-tek 女士是美國紐約省e5 人。伊ti7 哥倫比亞大學研究宗教教育，有得到教育學士kap文學碩士e5 銜頭。美國聖公會全國教育委員會bat 請伊ti7 Lo5-chhui-su-tek kap Su-than2-teng-to2 兩所在創辦模範宗教教育e5 事業，得到真好e5 效果。伊ti7 美國聖公會服務3 年後，受Hek-tek-hok 神學宗教教育院請伊做教授。後來伊kap Pa-ni2-pok 博士結婚相kap 來中國做工。1920 年 Pa 博士受燕京大學聘請擔任地質學e5 教授，Pa-tek 女士也受聘請做這間大學宗教教育e5 教授。這本冊是Pa-tek 女士ti7 燕京大學服務e5 期間中所寫--e5。

一個模範e5 家庭
舊年五月，我到美國朋友傅夫人e5 家，ti7 hia tiam3 1、2日。我知伊有6個細漢囡仔也無倩工人。所以我早起6點鐘就起來想beh 幫贊伊備辦早頓，總是伊延chhian5 到beh 食e5 時才出房門。我就講：「我來幫贊你照顧細嬰仔，好mah？」伊講：「M7免，多謝。細嬰仔無欠用設法甚mih8,因為我已經洗伊 e5 身軀到清氣，將伊飼飽，放ti7眠床。這時伊teh thit-tho5 伊e5腳指頭仔，無偌久就會睏去lah！」伊就chhoa7 我到食飯廳。Hit 時伊hiah e5較大漢e5 囡仔逐個真無閒teh捧糜、菜來食飯桌。我就問：「糜是甚mih人煮--e5?」夫人講：「逐天光e5糜，攏是chiah e5囡仔家己備辦。今仔日是輪到著10歲e5 煮--e5,5歲kap 3歲排桌；12歲e5 大漢囡仔piaN3火灰kap 掃塗腳；7歲e5 排列、jiu5 內面e5 物件。」我就koh 問：「是誰ka7 in 穿衫？早起也無看見你去in e5 房。」伊應講：「衫攏是in 家己穿。Hit e5 三歲e5 boe7 曉鈕鈕仔，總--是in 兄kap 大姊幫贊伊鈕。」
頂面這段e5 故事，是寫這本冊e5人舊年到一位朋友e5家tiam3一日外，所看--見e5 事。我相信hit一日in所做e5代誌就是平常過日e5情形，m7是特別e5一日。因為我tiam3 in e5家 m7-na7 一擺na7-tiaN7。Koh hit 款e5 理家法也m7-na7 只有這個人有an2-ni 做na7-tiaN7。我看見真濟做老母--e5,攏有an2-ni 做，不過伊是特別e5成功就是。今koh 來接續講hit一日所經過e5 事。
 
食早起飽，逐個囡仔攏照in 大兄所分配好e5日程表分隊去做代誌。In分隊攏是一個大漢kap 一個細漢。目的就是beh 叫大漢--e5教細漢--e5 照樣做。也koh 常常換工做，免得想厭sian7。這一日是輪著大兄kap 3歲e5 小妹chhu眠床，10歲收食飯桌，5歲--e5 幫贊阮洗碗盤。洗了阮就切肉、削蕃薯，將下晝所beh 煮e5 物攏備辦便。Iau2未到點，歸家頂半早起e5 工就攏創完。
這一日tu2仔是放假e5 日，傅夫人m7 免教囡仔讀冊，伊也無想洗衫，所以伊就chhoa7 我出去行。我就講：「細漢小弟beh 怎樣？」伊就講：「伊iau2 ti7 伊e5 眠床teh 睏，boe7 會poah8倒。早起已經食飽，等候到11點鐘才koh hou7 伊食一擺，伊會koh 睏兩點鐘；伊就會thit-tho5 伊家己e5 指頭仔等候咱倒來。」
我beh 出門e5 時看見3歲kap 5歲e5查某子ti7 走馬樓teh thit-tho5 細仙尪仔，koh 兩個大漢查某子ti7 花園內teh釘一間柴厝；大子teh寫字。逐個人無閒做in e5 代誌。In逐人有家己e5 thih-tho5 物，kap ke-si另外下 ti7 客廳e5一個架頂，beh e5 時thang家己去拿。
Ti7 路--nih e5 時我問傅夫人講：「你的囡仔怎樣會曉做家內e5 代誌hou7 我真欣慕。你怎樣教示--in？」伊應我講：「我攏無另外找一個時間來教in。只有逐擺我家己做工e5 時，無論煮飯、洗衫抑是無論做家內甚mih工，常常叫一個iau2未有學做hit 項工e5囡仔te3我做。Hit時自然是較費氣淡薄，總--是若到會做，以後就會幫贊家內e5事，也會教示iau2未學e5兄弟；所以到尾算起來iau2 是省我真濟時間。Ti7 其餘chhun e5 時間我就thang來看逐頂護理家e5冊kap做別項e5事。」
「An2-ni，你的確歸日無閒，無時間thang消遣，是抑m7 是？」「M7是an2-ni，我kap 囡仔thih-tho5真濟。Ti7 冬天時我kap in 老父chhoa7 in去冰場教in 溜冰、去海邊教in 駛細隻船。熱天時chhoa7 in旅行、tiam3山--nih食。我想無一個做老母--e5親像我thit-tho5 hiah濟。Kap 囡仔thit-tho5 真有趣味，koh 因為是阮所疼--e5,我看做老母實在是世間上第一快樂e5事。」伊an2-ni 一下講，hou7我記得我同班--e5,逐個講伊beh用著伊e5 聰明、才智kap 好e5教育，著tiam3 ti7家內洗碗盤、顧囡仔，實在是可憐代；無扑算伊就是同班中第一福氣--e5,看伊手下hit 陣子、查某子，逐個hiah好教示，真正是hou7 人欣慕。
嬰仔食奶e5 時差不多beh 到，阮就倒來。倒來e5 時看見囡仔逐個iau2 thit-tho5到真歡喜，也有兩個厝邊e5 囡仔kap in ti7 花園teh thit-tho5 細頂車。阮順路去灶腳，想起火備辦下晝頓，大查某子卻已經teh 煮--lah。
食下晝，傅夫人拿一大籃e5破衫，阮兩人就坐一邊補衫一邊講話。我就講：「甚mih緣故你beh家己教囡仔讀冊，m7 hou7 in去學堂讀？」伊講：「我本也想beh hou7 in去學堂，不過我有代先去學堂看，看見in e5課本滿滿是講咱家己e5 國e5 好kap榮光；我驚了囡仔iau2 細漢受著hit號e5教育將來會用一種無基督化e5精神來款待外國。所以決意寧可家己教，等候in較大漢才送in入中學。只有一項m7 好e5代誌，就是囡仔攏讀siuN緊。大查某子今年才10歲，6年級e5 冊已經讀了，下冬我只有兩個囡仔thang教。」「總--是你怎樣有時間thang教in？」「時間是有，比並我一面熨衫抑是pang5衫，一面就thang教in讀。」講話e5 時，我才知伊也擔任報紙聯合會一個科學常識欄。逐日著寫一篇科學常識e5文字hou7 幾十家報紙同時登出。伊e5丈夫是做教員，有時伊也幫贊--伊。( 這兩日伊e5 丈夫出門去別位，所以少講起伊e5事。) Chiah-e5 以外伊koh 看濟濟冊；若是關係ti7 教囡仔e5 冊伊攏愛看。
我問伊講：「是甚mih時做chiah e5事。」伊應講：「暝時，囡仔teh 睏e5時。」「你也講逐禮拜兩e晡去婦嬰醫院講飼子e5法度hou7做老母e5人聽；這兩個e晡你怎樣設法？」「厝邊有一個婦人人，伊e5 囡仔攏大漢，伊歡喜做淡薄短工，我就請伊hit 兩e晡來替我做淡薄粗重e5 工；hit時有伊ti7--teh，我就thang放心tiam3外面較久。」
講話e5 時，細嬰仔食奶時koh到，伊就ka7伊換尿布；飼奶了，就ti7阮e5 面前chhu一塊細領棉被，叫伊坐tiam3 hit 位，也hou7 伊幾支湯匙thit-tho5。阮就koh 接續阮所teh講e5 話，也嬰仔家己i-i a-a講話，也無吵阮。有時湯匙hiat較遠，提boe7著，伊會i-i叫，老母就chhun腳踢去hou7伊，就無代誌--lah。
阮因為相離開7年久，hit日e晡講話差不多到5點，beh 食下昏頓e5 時，7歲e5查某子提一仙尪仔，講是伊用半日e5工做--e5,beh hou7 細漢小弟thit-tho5。這宛然是出ti7伊家己e5 意思，攏無人叫伊an2-ni 做。伊家己用一塊白布kap柴屑做成；用筆墨來畫耳仔、目珠、嘴、鼻、頭毛kap衫，做到真sui2。我講：「你e5囡仔怎樣chiah gau5替家內經營--ah？」伊講：「攏是in家己歡喜--e5。In 掠家庭當做in 家己e5 家庭，掠家內e5 代誌當做in家己e5 代誌，小弟是in家己e5,in kap 我一樣e5 關心愛beh hou7伊歡喜、愛伊成做一個好德行e5人。」我o-lo2 in 講：「In 真正是非常e5無自私，將來的確beh 成做好人品e5人。」伊應講：「這個正是我所向望--e5。你講天下iau2有一項事比這項較要緊mah？」  
Teh beh 食e昏飯e5 時，伊代先抱小弟放ti7眠床，hou7 伊倒teh 等候食奶e5時到。食飯e5時攏無聽見伊e5聲，kiam2-chhai2是睏--去。食飽，我e5 朋友就去飼小弟。3個細查某子家己去洗身軀，備辦睏。7歲--e5幫贊3歲--e5褪鈕仔。大漢e5查甫子kap 查某子ti7人客廳彈銅線琴，我e5朋友kap 1個、1個e5囡仔祈禱了就倒轉來客廳。阮就pang5衫，也囡仔彈琴。
看這款e5情形，我心內boe7禁得暗靜家己吐氣講：「這個家庭是怎樣e5 快樂！家庭這款e5 淡薄，連魚、肉kap新e5衫都罕得看見，iau2-ku2 會這款e5 快樂，真正是oh得著到極！」
聽見人有chiah 好e5家庭生活，hou7咱boe7 免得ai3問：別人e5 細子怎樣會hiah好，連3歲--e5 都會曉幫贊家事？人e5 囡仔怎樣boe7吵？人e5 6月日e5囡仔怎樣m7免抱？照點鐘食奶也boe7哮？人做老母e5人怎樣m7免kap囡仔賭氣，也囡仔反轉會曉掛慮一家e5好歹？Chiah-e5 到底怎樣教會得來？咱m7知會親像an2-ni 將咱e5 囡仔教到hiah 好boe7?
有人beh 講：「傅夫人in 夫婦囡仔家己成一家，愛怎樣教就怎樣教，無別人干涉。親像阮也有in an2媽、in父攏總相kap 企。阮有甚mih法度thang 教示囡仔？設使阮有明白新e5 教法，講囡仔m7應該抱，總是阮若ka7 伊放下teh 出在伊哮，無beh 抱伊，較停伊e5 an2媽來，就ka7伊抱。An2-ni 有甚mih法度？」
有人也講：「頂面所講--e5,有項明明是咱e5囡仔做boe7 到。親像傅夫人e5 10歲囡仔會煮一家早起時e5糜，親像咱hit 款e5 鼎灶10歲囡仔thai2-tho2 會煮ah？」這也是有影。不過咱著記--得，咱所beh學--e5是教囡仔e5原理kap方法，m7 是beh死死板板逐項學別人e5款。因為逐人e5家內攏有無同e5情形。
Ti7 chia 有一項我ai3 讀者注意--e5,就是咱應該著省察傅 夫人hit款e5 出力，伊所向望e5到底是甚mih？伊所向望e5 m7 是家己e5 快活、家己e5安樂；伊有一個較懸e5理想。咱聽伊家己講－－造就優良e5人品，就是伊e5目的。

∮醫學台語
		皮蛇 e5 故事
鄭詩宗
陳太太最近chiah 做a-ma2,心情真歡喜。有1日抱孫 teh 落樓梯 e5 時chun7, lap8--1下無 tu2 好，soah 去頓 lap 坐。Koh 來幾na7 日to3 手peng5  e5 腰long2 悶痛、悶痛。I想講phah 算是去閃著腰，就去oat8 角a2 hit 間拳頭師 hia hou7 i chhiau5 chhiau5、推推--leh，koh 貼1 te3 糊藥a2。無想講m7-taN7 無khah 好，疼顛倒愈來愈嚴重。
I  e5 gin2-a2 看m7 是辦勢，就chhoa7  i去 in  tau 熟sai7  e5 王內科hia，hou7 先生看。王醫師ka7 i看看--leh，koh 做1koa2 檢查了後，ka7 i講可能是神經疼，開1koa2 藥a2 hou7 i tng2  去食。
Koh 過1日，陳太太e5 腰，soah 有幾na7 粒水pha7 走--出來。水pha7 對腹tou2 牽到kha-chiah-phiaN，tak8 暝疼kah ui-ui-chng3,long2 無法tou7 入眠。這時有厝邊ka7 i講，he 是號做皮蛇，ai3 趕緊醫治，無，若hou7 i khou kui lian3,蛇纏身，無死ma7 半條命。
陳太太聽了真tioh8 驚，隔日就照hit 個厝邊所報--e5,去到1位斬蛇--e5 hia 去hou7 斬。Hit 個斬蛇--e5提1枝毛筆，un3 1-sut-a2  墨，1面念符咒，1面ti7 陳太太e5身軀畫幾na7 撇。畫好了後，koh theh8 1罐符a2 水beh hou7 i lim，1koa2 藥草beh hou7 i tng2 去choaN。
M7-koh 陳太太 e5 腰猶原 teh 疼。水pha7 愈來愈che7,有e5 soah 開始出血 puh 膿。疼 kah be7食be7 睏。I看無法tou7,就去高雄醫學院掛號看皮膚科。鄭醫師來 ka7 看。看i 疼 kah 直直搖頭，真艱苦e5 形，kui 身軀全藥草味。
鄭醫師講：「請坐，toh 位無爽快？」 
陳太太講：「Ah-to腰--nih 疼kah 勞心討命。」 
鄭醫師看i皮蛇hit 跡 e5 皮膚用藥膏糊 kah烏-so5-so5,long2 發hong5、 puh 膿，就講：「Thai3 會chhong3  kah an2-ne？Thai3 會拖到 hiah 嚴重chiah 來？」
陳太太應講：「都m7 知影會 chiah-nih8嚴重，無，半暝ma7 long3--來。Ah， 是an2-choaN2 會an2-ne？Chit-ma2 beh an2-choaN2-樣 khah 好？」 
鄭醫師講：「皮蛇ti7 goan2 皮膚科學內底e5 醫學名詞叫做“帶狀皰疹”（Tai3-chong7-phau3-chin2 ），che 是lan2 人ti7 細漢e5 時，染著水痘（chu），好--去了後，水痘病毒soah 走入去神經節內底bih--起來，一直到人食老，iah 是身體有koh 樣，抵抗力khah bai2 e5 時，chiah koh tui3 神經路線thoaN3--出來。
「An2-ne 是an2-choaN2 皮膚會有hiah-nih8  che7  e5 水pha7--leh？」
「He是因為皮膚內底有真che7 細條e5 神經chhng--過。這款病毒m7-taN7會傷神經，ma7 會害皮膚。所以1方面神經疼，另外皮膚ma7 會發hong5 、起水pha7。」
「醫生--a，kam2 有影像人講--e5,若hou7 蛇ti7 身軀khou 1 lin3,人tioh8-ai3 死--a？」
「皮蛇 seh8 1 lin3  e5 情形並無 chiap8 看--著。有時ti7 1 koa2 得著嚴重病症 e5 人，親像癌症末期、糖尿病、換骨髓 e5 人 e5 身上會sai2 看--著。這款情形代表身體chiok 虛，抵抗力chiok bai2,隨時會因為感染症來過往。 一般人m7 知這個道理，想講是皮蛇纏身，不得了--a。 其實若準 ka7 根本 e5 病症治療hou7 好，就無問題。」
「若照先生你看，我 e5 病kam2 會koh thoaN3--落去？」
「水pha7 到taN joa7 久--a ？」
「有beh 上1禮拜--a。」
「我想應該be7 koh 再thoaN3--落去-a chiah tioh8。皮蛇普通講--來，水pha7  teh 發ai3 1禮拜chiah 會停，然後會堅phi2,long2 總ai3 2禮拜，皮膚 chiah 會chiau5 好。M7-koh  神經疼就加chiok 厲害，tiaN7-tiaN7 ai3 疼kui 禮拜。有 e5 人疼kah kui 月日，甚至到幾na7 年，疼 kah be7 食 be7 睏，不止 a2  傷重。」
「Beh an2-choaN2 治療khah 好？」
「皮蛇一般講--來，是1款ka-ti7 會好  e5 毛病，kan-taN 需要好好 a2 hioh-khun3,mai3 siuN 操勞，食hou7 飽，睏hou7 足。另外koh 食1 koa2 止疼--e5 kap hou7 神經穩定 e5 藥a2,抹1 koa2 抗生素 e5 藥膏就會用--得。」
「Kam2 是有1款皮蛇 e5特效藥會sai2 hou7 病khah 緊好？健保kam2 有准用?」
「有，m7-koh he 是用ti7 khah 傷重 e5 人 e5 身上。可比講病毒有感染著全身軀，iah 是目chiu、腦部e5時，khah 有需要用。這時用這號藥，健保chiah 有准，m7 免ka-ti7 出錢。」
「水pha7 kam2 會sai2  ka7 tuh8 hou7 破?」
「M7-thang，hou7 i ka-ti7 ta--去就好，chhong3 無好有 tang 時會發炎。」 
「這號病kam2 會傳染?」
「水pha7  tu2 出--來 e5 前幾工，會傳染hou7 別人，上好m7-thang kap gin2-a2 iah 是有身 e5 人接觸。Chit-ma2 應該 be7--a。」  
「若照你an2-ne 講，我 e5 病m7 就食koa2藥a2,兼抹koa2 藥膏就無問題--a？」
「是--a。這幾日好好hioh-khun3。薰kap 酒m7-thang用。我開3日止疼藥hou7你食，3條藥膏hou7 你抹。請你3日後koh 來復診。」 
「醫生--ouh。多謝。真 lou2-lat8!」


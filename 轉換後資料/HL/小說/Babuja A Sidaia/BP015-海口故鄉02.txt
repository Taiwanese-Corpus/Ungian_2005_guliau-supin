海口故鄉
－－返鄉記事（二）
Babuja A.Sidaia
海口是我上無想beh 聽著e5 地名，tu2 開始hit 幾年，我tiaN7-tiaN7 m7 敢睏，驚睏--去了後，會眠夢tng2 去hia。若夢見海口，總--是暗暗霧霧，有一個詩人－－i是我國校a2 kang7 班--e5，講「故鄉一phian3 暗bin-bong」，若m7 是kang7 款海口出--來e5，無法tou7 講gah hiah-ni7 真。
Ti7 東京e5 時，若有eng5 我就去橫濱港口看海，我e5 海口故鄉有「五條港」，m7-koh m7 是真正e5 港口，我來chia 也m7 是為著思鄉，若看著beh 暗a2 時，港口罩茫霧、海船來去，我就唱hit te3「夜霧e5 港口」：
他鄉e5 港口夜暝
一更過一更
夜茫霧罩ti7 港邊
燈火搖搖動
無聊e5 旅愁暗暝
睏也睏be7 去
心內憂 孤單流浪
tiam3 ti7 他鄉里

遙遙e5 天頂hit peng5
怎樣引我想
天星也憐我孤單
霧中靜靜看
鄉里並無一個
ng3 我回to3--去
男兒e5 oh 有目屎
怎會流--落來

他鄉e5 港口夜暝
一更又一更
夜茫霧罩ti7 岸邊
燈火暗茫茫
青春e5 空身單漢
前途無定處
隨風流 飄來飄去
m7 知東也西

我是一個歌者，唱歌是我e5 飯碗，我e5 生活，也是我上簡單e5 gi7-niu7，一直beh chhoe7 一te3 會tang3 表達我心情e5 歌，m7-koh long2 是男性唱--e5，講siaN2-mih「男兒e5 oh 有目屎」，我m7 是男兒，我ma7 be7 流目屎，m7 是，我根本無目屎thang 流--a，流目屎是好命人e5 享受，對我來講，無hiah 量剩。
 有人kioh-si7 海口人long2 是討海liah8 魚--e5，goan2 tau 就m7 是。細漢，厝--ni 有幾分地，種番藷、播田，輪作，有時也會寄一季塗豆，祖先作幾na7 代了後，無 tai7 無chi3 政府soah 來公文講goan2 e5 田是公有地，叫goan2 be7-sai2 侵佔。A 公早時tiaN7-tiaN7 講祖先開墾hit te3 荒地費joa7  che7 心力，增差m7 bat 字，m7 知ai3 去辦siaN2-mih 登記手續，日本人時代都也無找goan2 e5 麻煩，顛倒光復了講是ka-ti7 e5 政府，soah chhoe7 空chhoe7 縫。Hit te3 地goan2 iau2 是koh 作，變做ka7政府pak8--e5，ai3 納稅kap 租，一隻牛剝雙領皮。講著租kap 稅，goan2 hia 通常講「稅」是「有代價付e5 料金」親像稅厝tioh8-ai3 hou7 人「厝稅」；「租」是人民繳納hou7 政府e5『稅金』，親像大租、小租、水租，『繳稅』叫做「納租a2」。Che m7 知是goan2 海口特別--e5，iah 是通台灣long2 an2-ni。
作田上欠--e5 是「水路」，goan2 海口真正是「風(hoang)頭水尾」，海風對作物真損，起風goan2 先tioh8(第八聲收尾，goan2 讀中昇調，中音khah 長，昇到koan5 音隨就收煞，iau2 是有「入」聲e5 本質）。濁水溪流到goan2 chia 是出海口，南投、彰化、雲林內底人食chhun--e5 chiah 有thang tioh8 goan2，ai3 先做「濁水膏窟a2」，ka7 水hou3--出來，濁水膏留--le。為著食水，古早tiaN7-tiaN7 kap 頂流--e5 oan-ke-niu-che3，半暝偷走去頂流，ka7 人e5 水管am-khang that--le，水chiah 會落--來。尾--a 開「嘉南大圳」，水khah 清，goan2 chia ma7 是水尾，無夠用，作sit 人ka-ti7 long3 井，三十尺深就有地下水，到尾，地層陷--落去，ai3 鑽到六十尺、一百尺chiah 有水。Oa2 海，塗質khah 鹹，需要輪作來洗，水就比別位a2 koh-khah 要緊，kui 個海long2 水，增差be7 用--得。
靠天田，天ma7 be7 靠--得，koh 無siaN2 趁工錢e5 機會，有tang 時a2 也落水chan 魚；Chan，是一種liah8 魚e5 方法，chan-a2 是用兩支竹篙，頂面縛一支橫杆( koaiN)，中央弓一領網a2，竹尾tau3 柴枋a2。一個人操作，khia7 ti7 水--ni，有兩款chan 法，liah8 大尾魚就用目khah 大空e5 網a2，人khia7 ti7 出海口e5 溪流內，lam7-lau5(『退潮』）e5 時，水經過chan-a2 e5 網，有魚就tiau5--著，這款chan 法是人 khia7 ti7 定點；Koh 一項是liah8 魚栽，用e5 網khah 細目，人雙手giah8 chan，na2行na2 lu，khah 淺e5 海面就liah8 有細尾魚栽。A-pa 若有機會ma7 會去giah8 chan， 我真愛toe3 路去看i 作業，淺水e5 所在，我ma7 落水chhit-tho5，m7-koh 大部分e5 時間，我long2 ai3 ti7 厝--ni tau3 做khang-khoe3，飼豬、飼雞鴨cheng 牲a2，真細漢我就學會hiau2 起火用灶煮食、熟豬菜，洗衫、做厝內雜雜滴滴e5 khang-khoe3。
我九歲chiah 入學，兩年前入學e5 通知單就來--a，a-pa 講cha-bou2-gin2-a2 人讀冊無lou7-iong7，我koh 生做bai2，讀khah che7 冊ma7 kang7 款，khah 輸tiam3 厝--ni tau3 做koa2 有--e5 無--e5。A 母講i 無讀冊m7 bat 字，生活上無siaN2 不便，i 講若有thang 去入學是上kai3 好，m7-koh a-pa 若無允准ma7 無法tou7。A-pa 無愛 hou7 我去讀冊也無phaiN2 意，自goan2 tau e5 土地為著m7 bat 字hou7 政府pian2--去了後，i 一直感覺文字是phaiN2 人食--人e5 工具，bat 字--e5 無好人，一個好好人無tai7 無chi3 去學beh 賺(choan2)食--人e5 空頭beh chhong3 siaN2。隔冬，一張公文來，講若無hou7 我去讀國民學校是違法，a-pa iau2 是無teh hiu3--i（A-pa 講話真粗魯，我就toe3 i 學講粗話，大漢tiaN7-tiaN7 hou7 人笑，m7-koh 真oh 改）。第三冬，我這個歲--e5 long2 去入學--a，a 舅來講情，iau2 是講be7 行，a 舅kui-khi3 ka-ti7 ka7 我chhoa7  去學校交hou7 老師，全班我上che7 歲，我kang7 沿--e5 讀三年--e5 a ，同學long2 叫我「落第a2」，自入學e5 頭一工起，我就是同學e5 笑話，無人kap 我做朋友，老師ma7 無人關心--我。
我會無人緣，koh 有幾個原因，讀冊han-ban7 toe3 人be7 tioh8，人生做bai2、衫a2 褲穿gah 破破，便若變天就流鼻，kha 骨koh 生粒a2 thai2-ko-noa7-lo5，hou5 蠅 特別愛tam，同學long2 驚我oa2 去kap in 做夥。Sui-bong2 是an2-ni，我iau2 是真愛去學校，我是孤單e5 人，無pheng7 孤單e5 人koh-khah 驚孤單--e5，cha-bou2-gin2-a2 比cha-pou 同學khah chheh--我，piN5-piN5 是海口e5 san3 gin2-a2，in kek 一種蔘a2氣，講我愛kap cha-pou-gin2-a2 tau3-tin7，心理有問題。
讀四年--e5 hit 年，發生一件tai7-chi3，hou7 cha-pou 同學ma7 嫌--我。本底我是真活跳e5 gin2-a2，kap cha-pou--e5 走標、泅水、peh 樹a2 long2 無輸--人，hit 工chai2 起就感覺人sian7-tauh-tauh，無siaN2 氣力，『升旗』了，校長koh ti7 司令台a2 頂phui3 kui pou，同學有假暈--去hou7 人chhah 入去教室--e5，hiong5-hiong5我感覺下身ngiau-ngiau，手去jiau3，看著kui 手血，我驚一tio5，大聲哀講：「我流血--a！」校長真siuN7-khi3，i bat 講--過，世界上i 第一無歡喜e5 tai7-chi3 就是演講hou7 人擾亂斷--去。導師驚校長lian7 i 氣參--落，緊oa2 來看--我。Goan2 老師是真愛用拳頭母cheng--人e5 粗魯人，i 大聲ka7 校長應講：『報告校長，她不是流血，是月經來！』全校e5 老師、學生，無論男女，tak8-e5 long2 大聲笑。
我han-ban7 讀冊，m7-koh chiok 愛畫圖、唱歌，goan2 班--e5 有一個cha-pou--e5，in tau 就toa3  ti7 goan2 厝後，i 真gau5 畫圖，in tau ti7 海口算是地主，a-pa bat 去ka7 in tau3 做工。I 有一盒三十六色e5 粉蠟筆，自二年--e5 起就long2 去外校kap 人比賽。我tiaN7-tiaN7 tiam7-tiam7 ti7 邊--a 看i 畫，若無人，i 就顧畫，be7 趕-- 我，遠遠若有同學行oa2--來，i 就會叫我走，mai3 tiam3 i 身軀邊toe3 前toe3 後。另 外一個同學真put-su3-kui2，叫做A 明，講我去愛著hit 個畫圖e5 同學。
讀國校a2 e5 時代，起先我e5 趣味是去學校chhoe7 gin2-a2 伴、朋友，kui 班差不多chiah 兩款姓，goan2 姓丁，另外一半姓林，chhun e5 雜姓無幾人。Hit 個畫圖--e5姓林，林海田，人long2 叫i A 田。我會特別講--i，有真che7 理由。細漢，a-pa 見若hou7 in chhiaN3 去做工，暗時，long2 會叫a 母去in tau tau3 加班。A-pa 講別人ma7 long2 an2-ni，若暗時無去tau3 做無料--e5，驚翻tng2 工，頭家無beh koh 來叫工；Hit chun7 e5 庄kha，真oh 有趁工e5 機會，goan2 海口koh-khah 少缺(chio2-khoeh)。A-pa kap a 母去e5 時，我long2 愛toe3 路，hit 口灶有一phian3 真闊e5 庭a2，真 che7 gin2-a2 ti7 hia ng-kok8-ke 走相jiok；In koh 開一間kam2-a2 店，賣嘴食物a2 kap 一koa2  日常用品，a 母若欠用siaN2 long2 會叫我去買，a-pa beh 食薰無錢ma7 tu 我去賒。Goan2 hia e5 人罕得有「錢」，去kam2-a2 店買物件long2 用記siau3--e5，一 戶一本簿a2，等冬尾收了，chiah 用chhek-a2、塗豆……抵siau3。我若去買物件，顧店e5 a 姆三不五時會hou7 我一粒糖a2，o-lo2 我是乖cha-bou2-gin2-a2，講大漢會sai2 hou7 in 後生做bou2。I 講e5 後生是海田e5 a 兄海水，kap 我kang7 年，尾--a 讀冊變長我兩屆。海水若看我暗時a2 kap a-pa in 去，long2 真歡喜，i e5 khang-khoe3 是顧小弟A 田，看我去就ka7 小弟thau2 hou7 我aiN7，i thang 去kap 人ng-kok8-ke bih 相chhoe7。A 田自細漢就hou7 我aiN7--過，我ka7 i 當做小弟看待。
我有兩個a 兄，一個小妹，無小弟a2，我真希望有一個小弟thang aiN7--i、照顧--i，kiam2-chhai2 是女性天生e5 母性，我ma7 m7 知，總--是，對A 田我一直真想beh kap i 親近，m7-koh i 對我無siaN2 特別e5 感情。有時a2 看i kap 同學去拈chhan5-iN iah 是黏am-pou-chhe5;別位a2 講蟬iah 是kit-le。我想beh toe3 in 去，long2 是i teh 趕--我。我ma7 無為an2-ni 就氣--i，講實--e5，我會恨--i 是尾手e5 tai7-chi3。 我m7 知對一個人e5 愛kap 恨會tang3 保持joa7  久，beh 二十冬無見面e5 A 田，hiong5-hiong5 聽講tng2 來海口，我m7 知i koh 會記得我--無，ma7 m7 知這時我對i e5 感覺 siaN2 款，趁i 出來散步，專工ui3 i 面前經過，i m7 知teh 想siaN2，根本無注意著我。一個國小e5 gin2-a2 變做oa2 中年e5 紳士，koh 是出名e5 畫家、詩人，我一時感覺天公伯--a 真無公道，piN5-piN5 海口gin2-a2 出外流浪，我是kui 身軀傷痕返鄉，看i ka2-na2 kang7 款得意、驕傲，kam2 講我生做cha-bou2--e5 就khah 輸？
日本到台灣chiah 兩、三點鐘e5 飛行(leng5)機nia5，桃園機場到g？an 海口顛倒tioh8-ai3 四、五點鐘。科技e5 進步phah 破lan2 對距離e5 觀念，thang 講ui3 台西海口到桃園蔣介石機場比台灣去到日本khah 遠。我差不多一年tng2 來台灣兩kai2，有 tang 時a2 飛去高雄看朋友，就無tng2 去海口，我chiok 驚便若tng2--去，庄--ni e5人問講：
「你這chun7 teh chhong3 sia2？」
我應講：「Teh 唱歌--la。」
「唱歌？Ah m7 就是歌星？我na2 會m7-bat 聽--過？Kam2 無ti7 電視唱？」
這時，我就真phaiN2-se3，我去日本e5 簽證是「民族才藝表演」，公司ka7日本官方講我是表演「民族舞蹈」--e5。我ma7 m7 知是toh 一個「民族」e5 舞蹈，橫直若音樂出--來，我就toe3 leh ngiu2，頭一te3 歌，我就giah8 Maikhuh bong2 唱，人客無意無意，無人chhap 我歌唱了好bai2，歌詞唱tioh8 iah m7 tioh8，第二te3 歌通常是緊節奏--e5，我ka7 外衫褪掉chiah 出場，na2 跳舞na2 脫，褪gah chhun 內衫褲，第三te3 變Blues，我ti7 舞台頂跳e5 動作khah 慢，用真Sexy e5 姿勢khoaN-khoaN ka7 內衫、內褲褪--起來，音樂煞，我衫褲ma7 tu2 好褪光光，舞臺燈long2 暗--去，kan-taN chhun Spot-light 集中ti7 我身上，我免煩惱表情an2-choaN2，燈火be7 照(chhio7)我e5 面，觀眾ma7 無人對我e5 面容有趣味，一對一對e5 siau2 狗目long2 注神ti7 我e5 下半身。若m7 是an2-ni，我beh 四十e5 人，早就hou7 人Get-out chhia 糞斗。
Tu2 去日本e5 時，我真緊張，想講無練koa2 日語歌，beh an2-choaN2 唱hou7 A 本a2 聽有，我無讀過日本冊，就用Roma 字ka7 日語注音，nge7 死暗念，chhap i 歌詞teh講siaN2 意思，想be7 到我e5 日語發音比tau3-tin7 來e5 團員khah 標準，tang 時a2，in 是用漢字注日語音，真好笑，tu2 著漢字無e5 日語音，親像「」(ga)，goan2 cha-bou2--e5 唱演歌，long2 會用鼻音做「共鳴」點，an2-ni 唱小調會增加悲情，唱--出來就變做「nga」e5 音，che 對我來講，無siaN2 問題，我會hiau2 發「ga」e5 音，親像機器e5 齒a2 有牙(ga5)，koh ui3 鼻空筋tin2 動--出來就好--a；用漢字注音--e5，就注（雅），特別註明讀台語音。上慘--e5 是「」(de)，「」(te)e5 濁音，漢字ma7無法tou7 注音，有人注「le」，有人注「re」，團員bu7-sa3-sa3，sa long2 無。我用台語去發音，先講「一個」(chit8-e5)，「e5」e5 頭前會kap 著「chit8」e5 入聲尾，這時e5「t」會變做濁化e5「d」，連續讀就是「chit8-de5」，an2-ni 我e5 發音就標準--a。我m7 是beh kap 讀者討論台語kap 日語e5 發音，che 我外行，會sai2 講ka-ti7  ou-peh8 想--e5。我chhim2 去日本，long2 選唱有台語版e5 日語歌，親像陳芬蘭翻唱做「Goan2 e5 故鄉南都」e5「南國土佐後」、「請你信賴我」e5「信下」，張淑美翻唱做「難忘e5 鳳凰橋」e5「哀愁街霧降」，林英美翻唱做「越山嶺」e5「丘越」……an2-ni 免koh 記Melody，暗念日語歌詞就好--a。唱一、兩個月了後，chiah 知「觀眾」m7 是「聽眾」，無人chim-chiok 聽我唱歌，kui-khi3，我就唱台語歌，揀來揀去，iau2 是khah 愛唱「海」kap「港都」e5 歌，che kap 我出世ti7 海口大概有關係。
Tu2-chiah 我講kap A 田「beh 二十冬無見面」，m7 是我無見過i，是i 無見過我，ma7 m7 是無見過我，是i kioh-si7 無見過我。兩年前，我ti7 東京新宿歌舞妓町表演，hit 暗，我日--時tu2 去過橫濱，頭te3 歌就唱台語版e5「夜霧e5 港口」。歌唱了，第三te3 歌e5 舞也跳煞，衫也脫gah 離離，入後台teh 穿衫，有人tu 一張名刺入--來，講是觀眾想beh kap 我見面。名刺（這時講「名片」）頂頭寫「台語詩人、畫家」，地址是台北市，看名，寫「Babuja A.Sidaia」，chiok 怪奇e5 名，m7 知toh 一國--e5？照講goan2 這途--e5，有goan2 e5 規矩，若ti7 lim 酒e5 Club 唱，唱了會坐人客e5 台，陪in lim 酒、開講，有時價數(siau3)講會合，也會kap in 出場。親像這款歌舞妓町e5 表演場，Nude-show，華語借音講『（牛）肉場』，半色情場所，是無leh kap 人客soa-sap--e5，ti7 chia 我算資深--e5，kap 店e5 關係真好，in chiah 會肯替人客傳名刺。
我約ti7 附近e5 Cafe-shop 講話，tu2 入--去，我就認--出來，i 是林海田，我hit個gin2-a2 時代準做小弟e5 國小同窗，m7 知na2 會變做Babuja A.Sidaia，想講我ma7改名做「渡邊濱里」；細漢我愛聽「渡邊濱子」e5 歌，來日本，公司叫我號日本名，我beh 號「渡邊濱子」，公司講an2-ni m7 好，會hou7 渡邊e5 歌迷抗議，我想講渡邊是碼頭邊e5 意思，kap 港有關係，che ti7 日本是普遍e5 姓，無問題，濱(hama)是海邊e5意思，有合我海口gin2-a2 e5 身份，無，就ka7「子」改做「里」，表示我是海邊村里e5人。A 田be7 認得我，che 也莫怪，cha-bou2-gin2-a2 本底就「女大十外變」，差khah  che7，koh 我ti7 高雄唱歌e5 時，有去美容--過，lian7 goan2 pe7 母ma7 講kap gin2-a2 時代完全無kang7。
A 田講i 來日本chhoe7 關係台語歌kap 日本演歌e5 資料，聽我唱台語歌，知我是台灣人，m7-chiah 拜訪--我，i leh 寫一本這方面e5 冊。我m7 知台灣進步hiah che7，古早hou7 人看無上(chiuN7)目e5 日本曲台語詞歌，也有人專門研究。A 田有i 詩人、藝術家敏感e5所在，i ui3我e5日本名kap 講話e5 腔口，斷講我是海口人。我無beh hou7 i 知影就是gin2-a2 時代kap i kang7 庄kang7 班e5 A 彩，ti7 這款場所討趁m7 是煌神(hong5-sin5)e5 tai7-chi3。想著khah 早ti7 台中做女工，bat 一個金門人，i 講話口音kap 我差不多，「風」ma7 講「hoang」，就騙A 田講我是金門人。Hit 暗，i 真正經問我一koa2  台語歌kap 演歌e5 問題，goan2 講gah 真歡喜，一時，我也boe7 記得細漢i beh 去黏am-pou-chhe5 無beh hou7 我toe3 路e5 tai7-chi3，也boe7 記得a-pa 去in  tau 做工，有一pai2 beh 叫我去賒薰，hou7 gin2-a2 人e5 i 侮辱e5 冤仇。Cafe-shop  beh hioh-khun3--a，goan2 講gah tng soa3-phah，m7 甘煞， 招我去i toa3  e5 旅館，我lian7 考慮都無，就toe3 i 去。
Ti7 旅社e5 房間，我驚講了漏勾，m7 敢講ka-ti7 身世e5 tai7-chi3，顛倒是i講khah che7，用海口腔講i e5 故事，海口gin2-a2 an2-choaN2 出外飄浪，ti7 i e5 故事內底，無我這個人，應該講無提起A 彩；一隻『醜小鴨』，流鼻、kha 骨生粒a2 e5 海口cha-bou2-gin2-a2。我知影i 根本都ka7 我當做生分人，an2-ni 我就khah 放心--a，細漢，gin2-a2 伴e5 恥笑，到taN koh hou7 我真大e5 心理影響、壓力。A 田講m7 知an2- choaN2，愈大漢、愈飄浪，對san3-chhiah e5 海口故鄉愈有一種感情，i 決定若台北e5 tai7-chi3 處理一個kham2-cham7，beh tng2 去海口故鄉。
Hit 暗，Hotel e5 窗a2 口照--入來e5 Ne-ong 閃sih，ka7 chhiau-hoa e5 東京夜色 long2 帶入房間內，我一時soah 迷失ti7 異鄉e5 暗暝，be7 輸tng7 著我失落e5 初戀，m7 知siaN2 人先起頭--e5，我頭一pai2 ti7 人e5 面前無用舞臺、音樂e5 節奏褪衫a2 褲，goan2 一kai2 koh 一kai2 相攬、相chim、相(siong)好。無翁了後，我也m7 是無性經驗--過，m7-koh，kap 這kai2 e5 感覺long2 無kang7，我免假sian 去hou7 對方歡喜，真自然就thau2 放體內e5 熱情。
翻tng2 工，我koh kap i ti7 Hotel e5 餐廳食西式e5 chai2 起，我講beh to3 去稅厝e5 所在，i beh 送我去，我ka7 拒絕，ma7 無beh hou7 i 知我e5 地址、電話番，講若有緣就會koh 再相會。I 講人海茫茫，我若無ti7 hit 間跳舞、唱歌，i beh 去toh 位chhoe7--我？「就是an2-ni m7-chiah 講是緣」，我嘴是an2-ni 應，心肝內知影kap i自細漢到這時e5 牽連、綿纏無hiah 簡單就煞。
He 是我kap i 初次ti7 異鄉e5 相逢，ti7 我心肝內，小弟e5 感情無--去a，親像一般男女kang7 款，真自然e5 性關係，我無後悔，真正hou7 我siuN7 氣--e5 是tng2--去了後，ti7 我e5 Handou-bakhu 內底，chhoe7 著日票十萬khou。我m7 知i ka7 我當做siaN2-mih，來日本買春？代價kam2 tioh8 hiah 貴？Cha-pou 人kam2 chiaN5 實hiah 鈍，be7-hiau2 分別交易kap 真正e5 感情關係？Che 是gin2-a2 時代了後，頭pai2 kap i相會，就koh 一pai2 傷害--我，lian7 i ka-ti7 ma7 m7 知e5 傷害，我beh ka7 siang2講？
會知影A 田tng2 來海口，是小妹A 玉ka7 我講--e5;I 讀國校減A 田兩屆，知我自細漢就kap A 田有poe2 be7 離e5 牽纏。我假影ui3 A 田in tau 過，發現i iau2 是be7認得我，就ka7 ti7 東京tu2 著i e5 經過講hou7 小妹知；A 玉真憤慨，講beh chhong3-ti7--i，知i tak8 日long2 會去海岸畫圖，就用我e5 身份出面，編一koa2  有真--e5 假--e5 e5 故事，beh 探i e5 反應。柴頭就是柴頭，i 根本都m7 知影kap i 見面--e5 是goan2 小妹A 玉，事後koh 來goan2 tau 探聽，我bih ti7 房間，教a-pa kap a 母ka7 i 騙，講我早就死--去a，假意m7 知cha-hng A 玉用我e5 身份kap i 做夥一暝e5 tai7-chi3。我想i 一定liah8 準看著鬼，驚gah 破膽，上無，替a-pa kap 我ka-ti7 報一個a2 niau2 鼠a2 冤。
當然，我tng2 來海口e5 目的m7 是為著hit 個叫做「Babuja A.Sidaia」e5 A 田，飄浪e5 海口gin2-a2 無論去到toh 位，早慢會想著故鄉，尤其ti7 夜茫霧e5 港都，「 女兒」e5 oh 有目屎，也會流--落來。Che koh 是另外一個故事。


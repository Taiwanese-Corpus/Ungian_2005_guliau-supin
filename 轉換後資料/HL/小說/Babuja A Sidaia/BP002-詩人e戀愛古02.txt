詩人e5 戀愛古(02)

Babuja A. Sidaia
【第二pha：Ta-lian e5 藝術】
有一chang5情樹青青
徙栽街市大路邊
隨就ta-lian無元氣
一直deh lak葉san2枝

若到好日好時機
枝葉會puh-iN2重生
無議我pha-hng e5情愛
怎回復早日e5翠青

我ta-lian e5情愛
kam2會koh to3-tng2--來
我ta-lian e5情愛
beh怎樣換新栽

粗俗e5歌詞，一遍koh一遍一直唱，我聽gah kiong7 beh起siau2。我愛聽台語歌，m7-koh真無法度忍受近代e5新歌，上kai3悲慘--e，這te3歌是我寫--e，歌名koh khah害，叫做「Ta-lian e5情愛」。
有一間「寶惜唱片公司」透過歌星許清慧e5紹介，beh愛我替in e5新歌手寫歌。起先一個製作人來chhoe7--我，無siaN2 bat音樂，人生做sui2-sui2,本底我想講i行m7著路，應該做演員khah有前途，尾--a，chiah知影原來hit間公司是in tau開--e。我 ka7 the幾a pai2,講be7曉寫，晉前許清慧hit te3賣了be7 bai2,我e5身價m7-chiah toe3 deh好--起來。製作人一直o-lo2我e5詩真gau5寫，歌詞ma7有意境。我chiok懷疑i kam2 bat讀過我e5詩，這款公關e5外交詞，我be7 hin5船--la。

音慈(『音痴』
清慧e5歌賣了好，he是i e5知名度有夠，i所灌e5作品long2有i特別e5唱法，配合i演唱e5時，特別e5 ngiu2 kha-chhng花，tak8 te3 ma7紅。In公司有趁錢，宣傳預算愈liah8愈koan5,an2-ni一直kong3,市面就chhiang7-chhiang7滾，che就是商業，kap我hit首歌詞實在無siaN2關係。我ka7這款理由講hou7 sui2-sui2 e5製作人聽，i講i知影，m7-koh che是i頭一pai2做製作人，歌手是i上好e5朋友，i高中e5同窗--e，真gau5唱歌，頭pai2出片，若無khah慎重請高手寫歌，koh落去e5路be7平坦。
第二choa7,製作人kap歌者tau3-tin7來。Hit e5歌者本名叫洪淑玲，藝名iau2 be7號，有想beh叫「音慈」，為著製作人e5名叫張意慈，問我意見siaN2款。我想講mai3親像製作人hiah-ni7「音痴」就好--a，叫siaN2名ma7 kang7款。初會面m7敢siuN講笑，三個long2 phaiN2-se3 phaiN2-se3,製作人叫洪淑玲唱歌hou7我聽，i問我beh唱siaN2-mih歌，我hiong5-hiong5想著「月夜的小路」，m7-koh我無想beh聽別人唱，暗想有一工，許清慧會koh唱「                  」hou7我聽。
洪小姐可能beh hou7我好印象，就唱我替清慧寫e5 hit te3,音色真清，可惜歌路m7 tioh8,ma7 be7曉toe3歌詞轉音，無應該轉e5所在ma7 deh轉，變tam7-poh8-a2流氣。我ka7缺點講hou7 i聽，i講許清慧ma7 an2-ni唱，我講che ma7是清慧e5缺點。製作人罵洪小姐愛好好a2聽先生教，be7 sai2應嘴應舌。洪小姐誠懇 ka7我會失禮，我soah起phaiN2-se3。洪小姐koh講beh請我食飯、lim COFFEE賠罪，我懷疑是m7是in套好e5招數。
製作人koh來chhoe7--我，tu輸--i，我tu2結束一段奇怪e5感情，心情kap身體long2 ta-lian--去，就chhin3-chhai2寫「Ta-lian e5情愛」這首歌詞應付--i。寶惜唱片請兩個譜曲，我long2感覺曲真無味，平平無siaN2起落，尾--a，我ka-ti7譜曲，公司聽了有kah意，chhiaN3人編曲了後，先錄「音慈」試唱e5 DEMO hou7我聽，叫我看愛koh改進--bo5,我chiah會一遍koh一遍聽gah beh起siau2 liah8狂。
我ka-ti7 toe3 KHARA唱幾遍了後，chiah知影問題出ti7感情e5表達方式，我kha3電話hou7張小姐，i講beh叫音慈來chhoe7--我。
許清慧kha3電話來，請我聽i試唱新歌。這te3新專輯kang7款有一首我e5歌詞，本底清慧想beh做主攻歌曲，m7-koh 製作人堅持beh用ka-ti7譜e5曲主攻，hou7 i不止a2懊惱。Ti7群聲唱片公司e5錄音室，公司e5主管kap製作人long2等beh聽，koh有一個方小姐是影劇版e5記者。若照普通時，這款場合是無deh hou7記者聽--e，尾--a，我chiah知影方小姐是清慧e5好朋友，m7是記者e5身份來--e。
大部份e5人，我long2無熟sai7,清慧先ka7 goa2紹介，製作人kap方小姐ka2-na2有khah無kang7款e5反應。製作人iau2真少年，親像tu2做兵轉--來e5款，i看--我e5眼神冷冷，大概為主攻歌e5 tai7-chi3無siaN2歡喜。方小姐用目色kap我AISIACHU，親像久年無見面e5老朋友，hit款感覺可比ti7街a2路行gah kha酸，hiong5-hiong5看著熟sai7 e5眼神坐ti7 thang光eCOFFEE5 SHOP窗a2內，真自然就beh入去坐。
公司e5人long2表示對清慧e5演唱真滿意，清慧偷kap我PASS一個眼神，我用笑面應--i，去hou7製作人智覺--著，i soah問講：
「各位，lan2是m7是請名詩人、名作詞家流光先生發表i寶貴e5意見？」
大家拍phok8-a2表示歡迎，我ma7 toa3 deh拍，了後chiah想著流光是我寫歌詞chhin3-chhai2號e5名，我deh想beh講坦白--bo5,看清慧，i無siaN2表情；看方小姐，i目眉小可a2 khiau3--一下，deh ka7 goa2暗示。
「真好，恭喜大家！」
我講soah，清慧e5面色khah好看。

Iu5 koh是記者
方小姐beh請清慧食暗，清慧招我做夥去，我搖頭，方小姐笑講：
「拜託，算我邀請--你，初會面，hou7我請--一pai2！」
我問講beh toh 位食，清慧叫我坐i e5車。我有騎OTOBAI，i講坐i e5車，翻頭i會送我to3來騎車。
方小姐駛紅色e5 CIVIC做前，我坐清慧e5車toe3後；本底i有祕書兼司機，一個短頭鬃大目chiu--e，看著人面會紅。清慧叫i下班，免tau3-tin7--去。方小姐這兩三年來long2 ti7一間以娛樂、體育為主體e5報社走歌唱界新聞，同時也是清慧e5死黨，替i做宣傳包裝，e-hng i ka-ti7 beh 料理請--goan2,in tau toa3木柵beh Niau-khang e5半山oat-a2。
起先goan2 long2 tiam7-tiam7,我ti7音樂箱a2看著一te3市面上已經無deh時行e5 TAPE，是許石、吳晉淮、石橋kap鄭日清e5合集，我ka7 sak入去hou7 tan5,是許石唱ka-ti7 e5鑼聲若響，唱法真趣味。清慧講he是in老師e5作品，我講我知影，唱台語歌--e，無聽過許石e5課--e真少。過『自強pong7-khang』e5時，石橋開始唱『南鯤身魚之戀」，我toe3 deh唱。清慧問我石橋an2-choaN2，我講真phah損，i應該會tang3唱khah久--le，chit-ma2 ti7台中開KHARA O.K。I問我na2會知，我講bat tu2著in cha-bou2-kiaN2，ti7電台主持節目，做過討論台語歌e5單元，先訪問一個歌手，了後hit個歌手紹介i chhoe7我上節目講台語歌e5特色，有一pai2節目soah deh開講，i問我上kah意e5歌星是 siaN2，我講出十個人名，其中就有石橋，i講i就是石橋e5 cha-bou2-kiaN2。
「Na2會hiah tu2好？Hit個主持人叫siaN2名？」
我講i e5名了後，清慧講bat hit個小姐，m7-koh m7知i是石橋e5千金。Hit個小姐ma7想be7到這時iau2有人會提起in老pe7。
「Tu2-chiah真失禮！」
「SiaN2 tai7-chi3？」我m7知i deh會toh一朝代--e。
「我無愛你ti7公司講意見。」
「無要緊--la，我本底就無想beh講siaN2。」
「有要緊！」清慧soah大聲--起來：「我beh聽你e5意見，我無愛別人聽--著！」
「你是出名e5歌星，無人會批評你唱歌--la！」
「我m7是驚--人批評…」i想--一下，細聲講：「我無愛kap人分享你對我唱台語歌e5看法。」
吳晉淮e5歌聲tu2出--來，我ka7 chun7 khah大聲，goan2 long2 tiam7--去。Ti7吳晉淮唱歌e5時，koh deh講beh an2-choaN2唱歌，be7輸去到華西街koh講chhoe7物件 thang食kang7款。
方小姐 ka-ti7 toa3一間別莊，in pe7母long2無tiam3台灣。晉前，i就kap清慧約e-hng食飯，冰箱chhoan5真che7,i叫goan2客廳坐--一下，一點鐘後食飯。
客廳e5三peng5壁long2是音樂架a2,有曲盤、C.D. kap L.D.VIDEO，西洋、東方、古典、現代--e long2有，上che7--e是現代流行e5 China語kap台語歌，應該long2是唱片公司送--e。我架a2量約a2看一遍，ka2-na2 khah無日本演歌kap台語舊歌，有幾十te3,long2 m7是原編曲kap原唱。
清慧講i真無想beh koh出新歌，見若出一te3新專輯，i就苦悶、ut-chut兩三個月。I知影台語歌e5曲kap詞m7是an-ni寫--e，現代時行e5唱法ma7真ham3,ka7台語e5特色long2 kham3掉--去，講好聽是宣揚台語，實際是deh sng2-tng7台語，傷害台語歌謠藝術。I知影我無歡喜，m7-koh現此時in唱片公司--e，long2感覺這款e5歌khah好賣，合時勢，上kai3 ham3古--e，有真che7歌詞，根本就是China話寫--e，用台語音唱--出來nia7-tiaN7。
方小姐phang5料理出--來，講：
「Lin2 deh討論台語歌？先mai3講，等我款好chiah koh會，我ma7 beh聽！」
「Be7赴--a，goan2講了--a！」清慧thiau-kang ka7弄。
Hit暗，goan2食一頓chiam2然a2 phong-phai3 e5菜se，方小姐講i知影我真台灣，in母--a教--i e5料理tu2好缺嘴--e食lah8-a2肉，kong2「hah8-a2 hah8」。清慧tiuN講這頓是beh請--i iah是請我。這chun7我chiah知，今a2日試聽會叫我去m7是目的，來方小姐in tau chiah是主要--e。清慧beh牽我kap方小姐熟sai7。

A秀(方小姐   唱歌(唸詩
食飽，方小姐ka7客廳e5火chun7 hoa，我想講m7知beh變siaN2 把戲，hiong5-hiong5古典音樂響--起來，是日本「砂   器」電影e5音樂--宿命，了後，清慧e5聲出--來，i deh唸詩，唸我e5詩。
這個半山崎e5暗暝，我hou7 ka-ti7 e5詩感動，m7是，是hou7清慧e5聲音感動。Kang7款三個人，A秀換做方小姐，林英美換做清慧唸詩，氣氛kap hit暝e5感覺差不多。暗暗，我看be7著in兩個e5表情，m7-koh我感覺會著in e5情愛，我知影是對詩kap音樂藝術e5情愛，無張無遲我睏去真久e5性衝動精神--起來a。我伸手chhiau-chhoe7清慧，i ka7手伸hou7--我，goan2兩人牽tiau5--le，感覺會tang3 tau3-tin7行過一世人。
清慧long2總唸五首詩，long2是探討人生e5哲學詩，選配e5音樂不止a2合軀，我愈來愈感覺i會出名m7是chhin3-chhai2--e，確實有--兩步chhit a。
日光燈koh切光e5時，goa2一直感覺怪怪，hit當時ma7無chim-chiok想，事後想--起來，chiah想著goan2坐e5位有問題，燈火光--起來e5時chun7,坐oa2我khah近--e，m7是清慧，是方小姐。Kam2講ti7暗bin-bong e5時，我牽--著e m7是清慧e5手，koh是一個記者？Kam2講社會上long2認為詩人tioh8-ai3配記者？Hit時我無注意--著，去hou7清慧e5想法吸引tiau5--le。
清慧講i真無想beh koh唱爛歌，i想beh出唸詩e5專輯，有聲e5詩輯，ka7我e5詩集，轉做C.D. kap TAPE，m7知in公司肯出版--bo5？方小姐講i有趣味，若清慧in公司m7出，無就三個人合作，我投資詩e5版權，清慧做聲優ma7 mai3領錢，資金kap宣傳i全數負責。清慧kap公司有簽約，i ai3 koh研究，m7知會sai2 hou7別間公司出非歌唱e5作品--bo5。
清慧送我tng2--來，i問我對方小姐印象好--bo5,我講感覺i人真ASARI，chhun--e就無siaN2 khah特別--e。清慧笑我ka7人e5手牽tiau5-tiau5,koh講無特別。這chun7我chiah想著hit層tai7-chi3,我m7敢ka7 i講，我m7是beh牽方小姐e5手。I koh問我A秀最近好--bo5,我講無deh來去--a。我原本想beh請i tiam3 goan2 tau koh講--一下，i講siuN暗--a，ai3 koh載我去公司牽OTOBAI，另工chiah話。
音慈過幾工chiah來chhoe7--我，為著未來可能會khah kiap，i趁機會tng2去屏東toa3--幾工a，人曝khah烏，面色加khah好看。我ka7 i解破這te3歌e5情景，i講m7-bat有機會體會情愛ta-lian e5感覺，i想beh聽我唱看mai7,我toe3伴奏帶唱三、四kai2,感覺chiah有出--來，i學我e5唱法，m7-koh聲真ta，比i原本唱--e khah bai2。
I問我講是m7是i無唱歌e5天份，我ma7 m7知beh an2-choaN2應--i，反問i有toe3老師學過--bo5。I toe3老師學半年，m7-koh是學唱China語--e，khah早i想講唱台語歌khah無水準，想be7到chit-ma2顛倒khah食市。我順機會ka7講台語歌e5曲式、特點，兼粗淺講koa2歷史，i聽gah真注神，了後，i講beh拜我做師父，希望正式排時間上課。
我研究台語歌是趣味--e，m7是職業--e，beh an2-choaN2 ka7人上課。音慈講無要緊，i付我學費，寶惜公司肯負擔，叫我收khah貴無要緊。Hit chun7,goa2想講心適心適，就答應--a，想be7到惹一身情債。

在室女V.S.倒陽漢
一禮拜排兩節課，頭節張意慈小姐有陪i來上，hou7我兩萬khou講算第一期e5先生禮，我無ka7收。下課e5時，兩個小姐同齊chim我e5嘴phoe2,一個chim正peng5,一個chim to3 peng5,講準做學費。第二節以後，就kan-taN音慈ka-ti7來，i講意慈siau2 kap男朋友約會，無beh上--a，橫直i也無beh做歌星。第二kai2下課，音慈koh kang7款ka7我chim一下chiah走，變做固定e5慣勢。起先long2是chim我e5面，有一pai2 i beh chim--我e5時，我笑笑a2講：
「嘴phoe2 hou7你chim gah kiong7 beh腫--起來a，kam2會sai2換位？」
I kang7款chim一下嘴phoe2,了後，koh chim我e5嘴唇，我iau2 be7赴反應，i就soan--出去a。He是goan2上beh兩個月e5課了後e5 tai7-chi3。
Kap我熟sai7 e5 cha-bou2-gin2-a2比--起來，音慈應該是我上kah意hit型--e。體格生做siuN lo3--e，我感覺會hou7我壓力，ti7我e5經驗內底，lo3-kha姊--a long2真驕傲，phaiN2親近，尤其我本身koh矮，矮人難免有「朱高正」(『懼高症』)；音慈身材算中pan7--e，皮膚烏烏，有下港人e5氣味，上hou7我欣賞--e，i e5面long2笑笑，真台灣式，無siaN2腹腸e5笑，親像goan2 a-bu2。I不止a2好玄，事事項項long2 beh問gah有一枝柄；真有耐心，我e5朋友常在嫌我講話慢，講be7赴人聽，i聽我講課，我若想be7出來續--落beh講siaN2，i就tiam7-tiam7等，面--e m7-bat有deh催--我e5表情。若m7是kap A秀hit段留--落來e5烏雲罩ti7心肝，我會…。
後一節課e5時，i照時間來，kap晉前kang7款自然。上課煞，i問我na2會寫「Ta-lian e5情愛」，我無想beh講，i講我若無講出寫歌e5動機，i歌e5感情be7 tang3深入，beh na2唱會好。我知i這款話若無講清楚m7放人煞e5個性，就ka7 kap A秀hit段過去講hou7聽，當然無講A秀e5名。I soah問我cha-pou人若倒陽，感覺是an2-choaN2。Che是beh ui3 toh講起？I hiong5-hiong5攬oa2--來，ka7我chim，講無相信我e5身軀會無反應。Tai7-chi3過幾個月--a，我ma7一直ti7心肝頭ut tiau5--le，long2 m7敢想beh接近cha-bou2-gin2-a2,偏偏a2這段時間，koh特別有機會熟sai7 cha-bou2-gin2-a2,心內真苦悶。我為beh了解ka-ti7 kam2有影be7 sai2得--le，就盡量配合--i，kap i un-un-a2做san2-kui7。兩人ti7地毯頂chhia-poah8-peng2一睏，總--是生理上就是反應be7起--來。
對我e5 be7 hiuN8h，音慈無表示意見，kan-taN感覺真心適，一pai2 koh一 pai2 kap我親熱，be7輸m7信聖，一定beh sng2 gah我有反應，尾--a，兩個long2 thiam2--a，iau2是kang7款，i chiah 講：
「An2-ni phah tu2起，bo5相phiN，你有缺點，我這方面ma7有缺點！」
我問i有siaN2缺點，i phaiN2-se3 phaiN2-se3講i iau2是在室--e，無真正e5性經驗，就是an2-ni chiah會弄我be7起磅。Beh走e5時，i講在室女tu2著倒陽漢，上kai3安全，以後goan2會tang3放心做夥。

歌星開藥單
清慧送i新 e5 C.D.來hou7--我，我留i lim茶，soa3手beh ka7 C.D.放落去聽，i抽--出來，換hit te3林英美，我koh抽to3出--來，ka7音響關掉。清慧講i知影我deh CARE A秀e5 hit段過去，hit工i kap A秀做夥tng2--去，尾--a有koh聯絡，A秀無相棄嫌，ka7 i當做朋友，有講kap我e5 tai7-chi3。
清慧認為我kap A秀e5感情m7是正常--e，我會失去性能力，是為著我心肝內知影這款關係，be7 tang3發展做真正e5愛情，無意中，我e5身體採取「罷工」e5行動，che是自主性e5性無能，是心理kap生理be7協調e5衝突，會tang3自我治療。I紹介方小姐hou7--我，就是beh治我e5問題；方小姐kap我真su3配。有su3配e5對象了後，心理kap生理會khoaN-khoaN-a2接納，theng3候同步認同了，我e5機能就會koh活--起來。
我對清慧大主大意，beh主宰我e5精神kap身軀真不滿，我笑i kam2是心理醫生，kam2有牌開業？I講有看過這方面e5冊，ma7請教過專家，若m7信，我會sai2 ka-ti7去chhoe7心理醫生。
Hit暗，goan2冤家分手--e。我真懊惱，一方面為倒陽e5 tai7-chi3見笑tng2 siuN7氣，一方面無歡喜i be7輸扮演goan2老母e5角色。我知影i一直ka7我當做知己，事事項項long2為--我，m7-koh，我m7肯ti7 i面頭前展現弱勢。
方小姐約我見面，主要是講出版有聲詩e5 tai7-chi3,i有研究清慧kap公司e5合約，講清慧所有聲音e5演出，long2是公司e5出版權，我e5有聲詩若beh叫清慧唸，iau2是愛hit間公司肯出版，i kap清慧beh說服in公司。公事講了，i講清慧叫i代替傳話ka7我會失禮，我問i kam2知影會toh一國e5 tai7-chi3,i講清慧無ka7講，kan-taN拜託i若kap我見面，講失禮就好--a。換我為hit暗ti7 in tau ka7牽手e5 tai7-chi3 抱歉，i問我「牽siaN-mih手」，我soah花--去。
Hit暗我到底是牽著siang2 e5手？兩個人long2講m7是i e5手，m7-koh對我來講真重要，我會記得hit時我有衝動e5反應，是toh一個hou7我有反應？Iah是hit暗e5氣氛、音樂、詩hou7我反應--e？我e5苦悶已經幾a7個月--a，m7-tiaN7生理上，我心理上e5 ut-chut kam2 chiaN5實會得thau2放？
音慈hit te3新歌上市了後，賣了無siaN2好，m7-koh經過張意慈強力e5宣傳，音慈也tauh8-tauh8變做歌星--a。這段期間，我e5課程早就結束，i kang7款一禮拜來chhoe7我兩choa7,我私底下無koh叫i音慈，換叫i本名淑玲。I講這個名kan-taN in tau e5人kap我deh用，連意慈---i上好e5朋友，ma7叫i音慈。
時間講緊ma7有影緊，liam-mi熱天soah beh過--a，我e5性問題iau2是原在，驚影響著淑玲e5發展；方小姐ma7有deh表示beh kap我約會，m7是公事，是像男女朋友hit款約會。我心內e5苦悶真oh化解，尾--a，我soah會ka-ti7 tiam7-tiam7享受hit款苦悶，ka7苦悶真正當做藝術e5表達方式，ka2-na2「廚川白村」e5冊講--e kang7款。
Ti7方小姐約我beh chhit-tho5 e5前一工，我訂一張機票，飛去KOREA，beh去chhoe7 hit個GAY。

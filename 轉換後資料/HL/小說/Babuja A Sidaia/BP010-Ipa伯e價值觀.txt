Ip-a2伯e5價值觀

Babuja A.Sidaia
自ti7 台文BONG 報發表小說了後，不止a2 che7 讀者寫phoe hou7--我，kiam2-chhai2是我e5 筆名號了khah 罕見，iah 是我e5 小說內容kap 人khah 無kang7，總--是，鼓勵 --e5 khah che7，就an2-ni，我ui3 一個無siaN2 人bat e5 畫家、詩人，變做台文作家。身為一個稀罕e5 台文小說家，無備辦khah chhiN-chhau e5 寫作素材無法tou7 行久長e5 未來。我向總編輯A-jin5 兄報告，講beh 去庄kha 充電、走chhoe7 題材，i 真 ka7 我chan3 聲，講有我加入，台文界一定有好e5 未來。這句話m7 知beh 害--我iah 是beh chhiaN5--我；我一khou gian3-gian3 就beh liau5--落。
我講beh 去一位khah 庄kha e5 所在生活，A-jin5 兄報我去i e5 故鄉彰化二林一個庄頭a2，koh 替我chhui-chhiau5 toa3  e5 問題，稅一間無人deh toa3  e5 舊厝，庄kha所在無餐廳、麵店a2，tioh8-ai3 ka-ti7 煮食。頭工，我ka7 ka-ti7 開一張菜單，註明拜幾beh 食siaN2 菜蔬(se)、拜幾beh 配siaN2-mih 鹹，thang 好去一公里外e5 原斗市a2 買，na2 知，我費kui 暝心神開e5 菜單long2 加了工--e5，厝邊tau 聽講有台北人新搬--來，真好玄，e5-e5-tin7-tin7 來看--我，long2 有chah 伴手，三點鐘內我收著e5 菜蔬有苦瓜五條、菜瓜三條、am 瓜三條、瓜a2-ni5 一糞箕、pu5-a2 一粒、金瓜兩粒、蔥頭一堆、eng3 菜三把（無kang7 人送--e5)、荇(heng7)菜、湯匙a2 菜、筍a2...…koh 一koa2  我m7 知名--e5，果子幾na7 種，豉(siN7 )e5 菜頭、薑、lou7-gio7，我會sai2去排菜架a2 賣菜。
庄kha e5 菜式有夠che7 款，koh 有人hoan 咐我講若欠siaN2-mih 菜會sai2 ka-ti7 去in 園--ni khau，免先報備。我tu2 teh 想講無魚無肉真可惜，就有人捧一盤雞來，熟好、tok 好，lian7 beh 醞e5 豆油都用碟(tih8)a2 chhoan5 便便。這個體貼我無肉thang食--e5，就是我e5 厝頭家－－Ip-a2 伯。
頭一choa7  來beh ka7 Ip-a2 伯稅厝e5 時，就感覺這個人頭殼kap 人無siaN2 kang7 款，我講是A-jin5 兄紹介--來e5，beh 來竹圍a2 庄toa3--一cham7-a2，問i kam2 有空間thang 稅--我。Ip-a2 伯隨應講「無」；照A-jin5 兄hou7--我e5 消息是講in tau kui 落厝long2 無人toa3，na2 會講「無」，kiam2 是A-jin5 ti7 庄--ni e5 風評siuN bai2，人無愛chhap--i。後--來i chiah 講m7 是in tau 無空間，是無beh 稅--人。我講出外人無厝thang toa3  m7 tioh8 去睏大廟。這時Ip-a2 伯chiah 講in tau 會sai2 借我toa3，自來竹圍a2 庄m7-bat 有厝稅--人e5 例，koh 講khah 早in 後生去台北讀冊e5 時toa3 A-jin5 in tau ma7 無算厝稅錢，總講就是無beh theh8 我e5 錢。我堅持講若免sian2--e5 我就無愛toa3，che7 少ma7 tioh8 theh8 一個意思--e5。I 看我誠意，chiah 講：「無，theh8 an2-ni la！」手比一支cheng2 頭a2。我隨theh8 一萬beh hou7--i，i soah講m7 是一萬，是一千。兩個tu chiok 久，i 踏真nge7，一點a2 都m7 肯讓步，落尾，我講無一萬先收--起來，算十個月e5 厝稅。Ip-a2 伯講：「我講一千是一年e5 厝稅金。」
Ui3 goan2 講稅厝e5 tai7-chi3，就thang 知Ip-a2 伯是kau2-koai3 人，一句話m7 做一pai2 講，be7 輸teh chhong3-ti7--人。我ka7 厝稅講hiah chim-chiok 是beh hou7讀者了解i e5 個性，m7 thang an2-ni 就liah8 準Ip-a2 伯是無重錢e5 慷慨人，庄kha人看錢重過性命，i ma7 kang7 款，增差價值觀khah 古典nia5。SiaN2-mih 是古典e5 價值觀？讀者kiam2-chhai2 有讀哲學--e5，免解說就聽有，m7-koh 我懷疑lin2 所知e5 古典kap 我講e5 意思有相像--無，我講--e5 是……，三兩句話我講會tau3-tah ma7 be7齊全(chiau5-chng5)，iau2 是講koa2  Ip-a2 伯e5 tai7-chi3，lin2 就聽有--a。
Ip-a2 伯ti7 竹圍a2 算好giah8 人，I  an2-choaN2 會好giah8，che khah 等chiah 講，橫直i 一世人真儉，m7 甘出門坐車khai 錢。一直到十外年前，in 第二後生－－就是國民學校kap A-jin5 同窗hit 個，醫學院出業，考著齒科牌，toa3  別人e5 診所食三年thau-lou 了，ka-ti7 ti7 台北新莊開業，chiah 頭pai2 坐火車去beh hou7 in 後生醫免錢e5 嘴齒。I 去田中央（地名，chit-ma2 改「田中」。漢字chiok 麻煩，地名專有名詞頭字母無法tou7 大寫，若無註解，讀者liah8 準庄kha 人坐火車m7 去驛頭soah 去田中央，等khah 久ma7 免驚等有火車thang 坐。）beh thiah 車單，問顧窗a2--e5 到新莊ai3 幾圓(iN5)。賣票e5 給事a2 講火車無到新莊；Ip-a2 伯真siuN7 氣，講：「M7 是全島long2 通車--a，na2 會無到新莊？」
給事講：「有e5 所在khah 落伍，火車駛be7 到。」
「騙siau2--e5，goan2 竹圍a2 落伍無火車，我chiah tioh8 來到田中央坐，加了十外khou 客運e5 車錢，che 我無計較，he 新莊我是m7-bat 去--過無m7 tioh8，m7-koh goan2後生ti7 hia 開齒科，若hia 無鬧熱，是beh ka7 siang2 看嘴齒？診所厝稅講一個月三、四萬，m7 穩了--e5？」Ip-a2 伯真m7 甘願。
給事a2 一時soah be7 hiau2 beh an2-choaN2 應--i：「新莊是有鬧熱--la，增差……增差he 鐵枝路直直，be7 au2 khiau--得，m7-chiah seh8 無過新莊，後pai2 技術若進步，hoan7-se3 就會ui3 hia 去。」
Ip-a2 伯m7 是無講理e5 人：「有影--la，火車路e5 鐵枝hiah 粗，beh na2 au2 會khiau；無，我beh an2-choaN2 去新莊？」
「你會sai2 買到台北，chiah koh 坐Bus 去新莊。」
「新莊m7 是iau2-be7 到台北？An2-ni m7 是買過頭koh khai 錢坐tng2--來？」
   給事a2 想想--le：「無，你坐到桃園就好，ui3 hia 去新莊有公路局--e5。」
「好--la，phah 一張到桃園--e5。」
「你beh 坐siaN2-mih 車？」
「你ma7 teh 番癲，來火車頭當然ma7 是beh 坐火車！」Ip-a2 伯soah 起愛笑。
「我知你beh 坐火車--la，我是問講你beh 坐莒光號、觀光--e5、復興--e5 iah 是對號快--e5？」給事可能庄kha 人tu2 che7--a，不止a2 有耐性。
「你講siaN2-mih 公siaN2-mih 婆？看ai3 khai 幾圓講講--le khah kui-khi3。我be7 ka7 人出價，你tioh8 講khah 實--le。」
「你koh 真Asari，有三百外、三百、二a2 五、兩百--e5，你kah 意toh 一種？」
「是差ti7 toh 位？M7 是平平long2 到桃園？」
「差ti7 緊kap 慢--la，有e5 坐khah 久，有e5 坐一時a2 久就到--a。」
「我知--a，an2-ni hou7  我hit 款一時a2 久就到--e5，我是beh 去看goan2 後生，m7 是專工beh 坐車chhit-tho5--e5。」
「好，三百四十二，koh 半點鐘就有一班莒光--e5。」
「你是講tioh8 iah m7 tioh8？M7 是有兩百--e5？」
「He 是khah 慢--e5，你m7 是beh 坐khah 緊--e5？」
「坐khah 久koh 顛倒khah 俗，na2 有這款tai7-chi3？」
「無，你就買khah 慢--e5，beh joa7  慢？」給事看後面有人排beh 買票，耐心khah 無--a。
「愈慢愈好，省錢koh 有thang 坐車chhit-tho5，khah gong7--e5 ma7 beh 坐che。」
「普通車，到桃園chiah 一百六十三nia5，m7-koh ai3 兩點鐘後chiah 有車。」
「Che 好，che 上好，用khia7--e5 mai3 坐有koh khah 俗--無？」
結局hit 工Ip-a2 伯透早出門，暗頭a2 chiah 到in 後生hia。我tu2 聽Ip-a2 伯講這個過程無siaN2 beh 信，kha3 電話hou7 A-jin5 兄，beh 問新莊齒科醫生e5 電話番thang ka7 求證。A-jin5 講免問in 同窗，i 就會sai2 做證，koh 講另外一pai2 Ip-a2 伯來新莊e5 故事hou7 我聽。Soa3--落這段是A-jin5 兄講--e5，我是筆錄nia5。
有一pai2，靖--a（我這個做齒科同窗e5 名）當teh 無eng5，拜託我去十八份（這時叫丹鳳）接Ip-a2 伯。Ui3 goan2 toa3  e5 後港社區去到省公路邊e5 十八份a2 差不多一公里，我就騎鐵馬去。靖--a hoan 咐講in a-pa 坐e5 hit 班普通車四點外到桃園，車會慢分，koh 盤公路局，應該五點半至六點中間會到丹鳳。我為安全起見，五點出a2 就去等，一直等到六點半，iau2 是無看著Ip-a2 伯落車，桃園、新竹來e5 公路局一班koh 一班一直過，六點四十分，我想講放棄beh 來tng2，oat8 頭看著Ip-a2 伯phaiN7 一kha 布袋行--過來，我緊ka7 接過手，重khoaiN5-khoaiN5，Ip-a2 伯講是番藷，靖--a 愛食。我問講na2 無看著i ti7 丹鳳落車，i 講khah 早無注意，long2 去hou7 公路局拐--去。我問i siaN2 tai7-chi3 chiah 憤慨，i 講khah 早ti7 桃園坐公路局--e5 long2 kan-taN 問講到丹鳳joa7  che7，無注意車單頂頭e5 ka 空，這pai2 chim-chiok 看chiah 知車票e5空格a2 是ka 到輔仁大學，i 問車掌講beh 坐到丹鳳nia5，na2 會車單ka7 phah 空到輔大。車掌講丹鳳到輔仁雖然中間koh 有三洋、營盤口兩站，m7-koh 車錢kang7 款。Ip-a2伯講車錢會tang3 坐到輔仁，i 當然ma7 坐夠磅chiah be7 hou 公路局phiN--去，i 就ti7 輔大落車，phaiN7 一袋二、三十斤e5 番藷行倒tng2--來。我ka7 Ip-a2 伯講i an2-ni ma7 是無趁siaN2，i 講趁坐車，我教i 講後pai2 若koh 來，m7 thang koh hou7 人賺(choan2)--去，應該車單phah 到前兩站迴龍，chiah 行來丹鳳，an2-ni khah 省，平平ai3 行路，tioh8 行有工錢。Ip-a2 伯講ka-chai3 tng7 著我，後pai2 i 知--a。
A-jin5 兄提供e5 這段話koh khah thang 了解Ip-a2 伯古典e5 價值觀，講--來我對A-jin5 這款編劇底--e5 講--e5 無siaN2 beh siuN ka7 信，猶原koh kha3 電話hou7靖--a，問一個真，khah be7 枉費讀者。料想be7 到，這個齒科先koh ka7 我講另外一層tai7-chi3，我ma7 ka7 記錄--落來，hou7 讀者做參考。
有一pai2，Ip-a2 伯ti7 診所坐，靖--a teh ka7 患者挽嘴齒，tu2 著khah 特別e5 Case，kui 十分鐘chiah 挽好，患者疼gah 一直haiN，了後問醫生講ai3 joa7  che7 錢，靖--a 講三百khou；患者疼gah Khi-mou-bai2 soah 嫌貴，Ip-a2 伯ti7 邊--a 聽著，chhap 嘴講：「你ma7 khah有天良--le，an2-ni koh 嫌貴，頂pai2 我去hou7 一個齒科挽嘴齒，chiah khai 一分鐘就挽好--a，ma7 是ka7 我收三百，he m7 chiah 有貴！」
Ip-a2 伯人生做真粗勇，kha pou5 大，自來買無合i 穿e5 Thabi-a2(一種鞋，日本音，漢字寫「旅」），人pan7 算chan2，十五六歲a2 就做大人sit-thau5，in 老pe7 想講緊ka7 娶bou2，加kha 手tau3 做，有人報外位庄一個ti7 大富(pu3)戶做cha-bou2 女間       年滿tng2--來e5，i 去偷相，感覺有kah 意，就beh 落訂(tiaN7)，尾--a 有人探著消息講hit 個姑娘是腹tou2 內有身chiah tng2--來e5。In 老pe7 問Ip--a 講koh 來相別人好--無，Ip-a2 伯想想--le 講：「腹tou2 加kah 一個gin2-a2 聘金kam2 tioh8 khah che7？若無，lan2 平平錢加趁一個gin2-a2，m7 是趁--著！」就是lan2 台灣話講做「便老pe7」，這句話ti7 Ip-a2 伯e5 價值觀是正面--e5。結局，Ip-a2 伯ka-ti7 koh 生三個後生、三個cha-bou2-kiaN2，i 對toe3 腹tou2 來e5 大漢後生並無khah bai2，分財產ma7 long2 公道。早期庄內有人笑i gong7，long2 hou7 Ip-a2 伯ka7 笑倒tng2--去，尾--a 就無koh 聽人加話--a。
Ip-a2 伯惜bou2 是出名--e5，可能i khah 無hou7 漢人phaiN2 文化影響--著，無傳統男性主義e5『貞操』觀念，ti7 台灣農村社會算罕見。I 若beh 去二林街a2 long2 會Outoubai 載Ip-a2 姆去，有時也會問i 欠siaN2 穿用，khah 奇巧e5 點心也會買hou7  bou2 食，ka-ti7 m7 甘食。有時，翁a2 bou2 ma7 會oan-ke，in kan-taN 會冷戰，be7相嚷相phah，有一pai2 去二林，Ip-a2 姆beh 食肉燥飯，Ip-a2 伯講飯厝--ni 有，肉燥ka-ti7 會sai2 做，免hou7 人趁gong7 錢kong3-phan3-a2，若beh 就食厝--ni 無e5 物，了後就講來tng2。到厝，chiah 發現Outoubai 後座無Ip-a2 姆，想講lak ti7 半路，緊原路chhoe7--tng2 去。去到二林，看著in bou2 koh khia7 ti7 原先e5 肉燥飯擔前，Ip-a2 伯問講kam2 chiaN5 實hiah 愛食肉燥飯，姆--a 講：「無--la，你也無叫我坐起Outoubai 頂。」普通時Ip-a2 伯long2 會問講「坐好勢--be7？」，姆--a 應「好」chiah駛行，hit 時teh 冷戰，無叫坐，姆--a 就m7 願hou7 i 載，i 也無問看坐好be7，想講in bou2 自然會peh 起來坐，kui 路koh long2 無講話，chiah 會人phang3 見m7 知。
Ip-a2 伯m7 是在來竹圍a2 庄e5 人，in 姓林，漢字名寫做「林揖」。是日本時代元成招墾戶chiah 搬--來e5，這件事我ti7「二二八事件」小說中，有lioh8-a2 講--著。竹圍a2 庄不止a2 趣味，有歷史研究e5 價值，可惜台灣歷史學家對民間歷史無趣味，kiam2-chhai2 lan2 台文BONG 報e5 廖瑞銘教授khah 無kang7，會sai2 留hou7 i 研究。庄內有三大派，早來e5 是姓莊--e5，就是像「A-chhun5」in 這款--e5，佔庄內khah 好e5 所在，koh 來是姓陳--e5，A-jin5 兄in hit 族--e5。姓陳--e5 是ui3 一個叫「庄a2」e5所在徙--來e5，本底有「庄a2」姓陳--e5 先搬來橋a2 頭（又名原斗）；原斗是長老教會信徒起造e5 庄，koh 一個名叫「新結庄」，早時ma7 有人主張叫「福音庄」。這個庄早時宗教意識真嚴，無beh hou7 非信徒toa3。A-jin5 in a 祖m7 是基督徒，chiah 會搬到離原斗一公里遠e5 竹圍a2，這件歷史lian7 A-jin5 本人都m7 知，是我去查--出來e5。第三派是客人，ui3 苗栗搬--來，到這時iau2 會講客話，Holo、客家toa3  kang7 庄，互相真好。有關竹圍a2 庄e5 故事，我會koh 寫一篇文紹介，這篇kan-taN 講kap Ip-a2 伯有關係--e5。
日本時代元成招墾戶，提供牛、厝種種e5 生活利便hou7 有心beh 來開墾作sit--e5，有法tou7 作joa7  闊就墾joa7  che7。Ip-a2 伯in 林--家自來漢草粗，台語講號做「墾頭(khun2-thau5)」就是體格好e5 意思，hit 時大部分long2 是墾一、兩甲地，林--家靠勢勇，一墾就beh 四甲地，當時hou7 人笑gong7 做，一甲地ai3 納joa7  che7 chhek hou7 元成koh 交各種租a2 long2 固定，所得有限。尾--a 實施「耕者有其田」，Ip-a2伯這代soah 變地主好giah8 人，講好giah8 是kap 庄kha 比，講--來ma7 真有限。會sai2 講Ip-a2 伯一世人是nge7 做粒積。
十外年前，台灣農業革命，耕作機械化，無用獸力，所有靠牛e5 工具long2 換機器，犁、手耙、掛耙、loa7-tang5、lak8-tak8、割稻a2 桶……long2 無用--a。Ip-a2 伯七十歲，無作--a，in 上細e5 後生接厝--ni e5 田，為買『耕耘機』、『割稻機』kap in老pe7 起oan-ke。Ip-a2 伯講自來用人工播田、so 草、割稻a2 都好勢好勢，na2 tioh8 khai 錢hak 無lou7 用e5 ke-si。機械耕作收成一定比人工khah ke7，人作sit 活動有gi7-niu7 koh thang 鍊身體，收成ma7 khah che7，an2-choaN2 講ma7 算會和盤。細漢後生m7 聽，橫直家產分開--a，i ka-ti7 會sai2 主意，就無聽in 老pe7 e5 話，為an2-ni，Ip-a2 伯氣gah beh 死。Lan2 對che 種種就知Ip-a2 伯e5 價值觀是古典、一致--e5。
這篇文寫到chia e5 時，1997年六月十五，Ip-a2 伯過身--去，khah 早i bat 講起，人若beh 死，一聲「去」就去--a，m7 thang 拖久khai gong7 錢，i 前一工人iau2 好好，無kan 無苦，騎鐵馬poah8 倒，就隨過往。用這篇文記念這個到死都beh 堅持i e5價值觀e5 Ip-a2 伯。


海口故鄉
－－返鄉記事（三）
Babuja A.Sidaia
黃昏koh 來到海岸，風kang7 款真thau3，海水be7 輸kui 鼎湯hou7 風sak gah 滾--起來，起波--e5 就是海泳；烏雲ka7 日頭kham3 布袋，chhun 氣絲a2 紅霞ti7 海e5 hit peng5 beh-si2-na7-haiN7。
聽人講你ti7 港邊
悲傷teh 看船beh開
不幸來離散e5 Li-luh
Hit 日相親相愛e5
Li-luh Li-luh
Na2 甜蜜e5懷念
永遠ti7心內
想beh chhoe7你一人
每日gong7-gong7 行
Li-luh Li-luh
M7知你toh位去Li-luh
SiaN2人知Li-luh e5
去向ti7 toh 位

有人看你穿烏衫
看你悲傷流目屎
回to3 來我身邊 Li-luh
Hit 日相親相愛e5
Li-luh Li-luh
Ui3 夜霧深垂e5
街頭來分開
無言無句分開
到taN 無音訊
Li-luh Li-luh
孤單來徘徊 Li-luh
SiaN2 人知Li-luh e5
去向ti7 toh位

山過海回to3--來
孤單一個回to3--來
你m7-thang來
絕望Li-luh
Hit日相親相愛e5
Li-luh Li-luh
世間e5 phaiN2運命
雙人來擔當
像早日hit一樣
快樂來做堆
Li-luh Li-luh
今a2日
又chhoe7無你Li-luh
SiaN2 人知Li-luh e5
去向ti7 toh位
－－船上來e5 Li-luh
我ti7 海岸頂，畫架頂e5 畫布出現一隻船，一個穿烏衫e5 cha-bou2-gin2-a2 tu2 beh peh 上岸，m7-koh m7 是Li-luh，ma7 m7 是A 彩，是ti7 銀座暗暝e5一個小姐，我m7 知i e5 名，渡邊濱里，脫衣舞場e5 海報an2-ni 寫，i 是台灣人，應該講是金門人，算中國人？台灣人？中華民國人？我sa be7 清楚，siang2 sa 會清楚？異鄉孤單e5 暝，一暗生疏e5 感情，事尾想--起來，soah 感覺真熟sai7，到這時，iau2 會記得i e5 體味。
戀愛、性，我e5 經驗應該會sai2 講無算少，文學者、藝術界、記者、唱歌--e5、趁食cha-bou2，long2 有ti7 我詩人、畫家e5 飄流性命內出現--過，我bat 寫過一篇「詩人e5 戀愛古」，講我複雜e5 感情關係，總--是，hit 暗hou7 我一生m7-bat--過e5 感受，生疏e5 土地tu2 著合時e5 雨水，我ui3 心肝iN2-a2 puh 出初春e5 草a2 幼，一phian3 青leng3-leng3，ti7 我e5 記智內面釘根，ka7 我日後e5 性命pha tiau5--le，ka2-na2 一領網a2，kham3 頭kham3 面、kham3 天kham3 地，ko5-ko5 纏ka7 我綑縛an5-an5，我m7 知beh an2-choaN2 脫離這領網。
Hit 工，離開A 彩in tau，我e5 心情起風泳，想著真che7 gin2-a2 時代e5 tai7-chi3，海口gin2-a2 e5 故事。有一首詩「風吹菅芒花白白」講「庄kha gin2-a2 上大 e5 ng3 望是無beh koh toa3  庄kha」，海口gin2-a2 上大e5 ng3 望是siaN2-mih？我早前e5 ng3 望是無beh koh toa3海口，北港旅社kap A 彩e5 暗暝了後，chiah 知我無資格an2-ni ng3 望，對san3-chhiah e5海口cha-bou2-gin2-a2 來講，我是好命e5少爺。Ti7 孤單無人e5 海岸，我一直teh 思考這項tai7-chi3，我決定tng2 來海口故鄉是siaN2 目的？智識分子無緣無故e5 憂愁？對土地空嘴pou7 舌e5 應允？跟toe3 鄉土意識e5 口號？氣候性e5 思鄉病？我確實m7 知，我用畫beh 走chhoe7 會tang3 hou7  ka-ti7 滿意e5 答案。
In 講A 彩早就死--a，我na2 會koh tng7--著i？我e5頭殼混亂，一直leh 回想北港hit 暝，A 彩e5 面容，siaN2-mih long2 記be7起來，kan-taN 一phian3 phu2-phu2，紅kap 烏e5 故鄉海口，紅裙烏衫，紅霞烏雲，哀怨e5 眼神，che 是我畫布頂亂畫亂chut e5 色彩，我ma7 m7 知想beh 表現siaN2-mih。
闊闊e5 大庭，一tin7 人點火塗燈leh 拼暝縛蒜a2 把，我kap A 兄、厝邊e5 gin2-a2 teh 掩kok8-ke bih 相chhoe7，換我做thiau7主liah8 人，ui3 一算到十，tak8-e5 long2 bih 好勢--a，草tun kha chhoe7 無，有人走去摸thiau7-a2 hoah「Khih-teh」，牛車lian2 邊ma7 無人，koh 有人安全「khih-teh」，我驚liah8 無人替--我，走tng2 去顧thiau7 邊，「Khih-teh」--e5 就大聲hoah 講「顧主kha，死a-pa；顧主主，死a 母」。無法tou7，koh 出來chhoe7，護龍a2 雞籠a2 邊有烏影tin2 動，我衝--過，無m7 tioh8，A 彩khap ti7 hia，我liah8--著a！若liah8 無人替，連莊做thiau7 主，就ai3 hou7 人罰褪褲。真ka-chai3！這時，A 彩in 老pe7 行oa2--來，叫i 去買薰；A彩講：
「換我做thiau7 主，小等chiah 去ka7 你買。」
In a-pa 講：「我tng-teh gian3 薰，siaN2-mih 小等！」
「你be7-hiau2 ka-ti7 去買！」
「我……我就是無錢，phaiN2-se3，m7-chiah tioh8 叫你去賒。」
庄內kan-taN goan2 tau 開kam2-a2 店nia5，當然ma7 是去ka7 goan2 賒。我無簡單chiah liah8 著A 彩，in a-pa beh 叫i 去賒薰，我心肝內真急，就應講：
「無錢be7 mai3 食，叫gin2-a2 去賒！」
 I e5 目chiu gin5-oN3-oN3：「你，gin2-a2 人講siaN2？」
「Goan2 tau e5 薰無beh 賒--你la！」
A 彩in 老pe7 氣gah phih8-phih8-chhoah，soah 流目屎，我頭kai2 看著大人哭，koh 是一個cha-pou 人，我hit 時想講，無薰thang pok 有siaN2 thang 哭，這chun7我知--a，he 是海口人san3-chhiah 無奈e5 目屎。Hit 工去A 彩in tau，有想beh 自hit 層tai7-chi3 ka7 a 伯會失禮，想講tai7-chi3 過二十幾年--a，我gin2-a2 時代--e5，koh 會ma7 無意思，就an2-ni 準tu2 好。
我kui 頭殼霧sa3-sa3，A 彩發生siaN2-mih tai7-chi3？本底che m7 是我tng2 來海口故鄉e5 目的，m7-koh 若無hut 清楚，我tiaN7-tioh8 會ju5 一世人。我m7 敢問goan2 tau e5 人，驚in 烏白想；尾手想著金城，hit 個面烏烏--e5，A 彩in 翁。我知i toa3  五條港，國校koan5 我三屆；In A 母講i 去ti7 塭a2 放tng-a2。
Koh 是beh 暗a2 時，海面清冷，beh 去塭a2 e5 路a2 無人影，有時會有mouh 蟹爬過路a2，無tiuN-ti5 會hou7 車kauh--死。路邊e5 粿葉樹ta-lian ta-lian，雨水tu2 清洗--過，葉a2 有koa2  青leng3。菅蓁a2 吐芒，ui3 紅tng2 白，竹虎a2 bun3出bun3 入，聽著海風搧草a2 e5 聲，ma7 會tioh8 驚bih 入去菅蓁a2 內，等風聲過，chiah koh tham 頭出來大頷kui 凸--一下、凹--一下喘大氣。路a2 中央兩條牛車路原在，增差牛車溝khah 淺，kiam2-chhai2 是久年無人駛牛車，赤牛e5 lin-long-a2 聲koh ti7 我e5 記智內面響--起來，日子無ka7 這條路埋--去。路尾接著beh 去海埔hit條khong7 打馬膠e5 路，路邊e5 雜草矮樹差不多kang7 款，路面無塗沙kap 牛車溝，感覺加真無味。行這條路倒peng2 e5 方向，就是去A 彩in tau e5 路。
這遍塭a2 有chiaN5 百甲，大部分e5 業主是goan2 崙a2 頂人，有koa2  pak8 hou7外地人leh 作，ma7 有koa2  賣--人e5。金城m7 知是ka7 goan2 庄e5 人買--e5 iah 是pak8--e5，作兩甲外e5 塭a2，這時放蝦a2。我到hia hit 時，i tu2 ti7 水--ni leh安tng-a2。Tng-a2 是用網a2 做--e5，安ti7 塭邊e5 am 空前，借kho2 流kap lam7 流e5 時差、溫差、水位，蝦a2 會chiN3 去am 空，用網a2 tiam3 hia tng，蝦若入去tng-a2 內就be7-tang3 出--來。這款蝦a2 肉真幼，頂手來收，一斤三、四百khou，一工加減tng--二、三十斤a，收入iau2 算be7-bai2。暗時安tng-a2，透早去收，khang-khoe3輕kho2。
金城頭起先be7 認得我，goan2 差三歲，自細漢罕得做夥。海口人本底就好客，招我ti7 塭a2 邊一間khng3 工具e5 寮a2 泡茶。我簡單e5 自我介紹了後，i 講kap goan2 a 兄是同學，對我去si3-koe3 流浪e5 生活好玄koh 欣羨，i m7-bat 離開故鄉，做兵hou7 人召去馬祖無算，上遠 ma7 chiah 去過虎尾--nia5。I 一直leh 問我外地e5 tai7-chi3，我long2 無機會問i kap A 彩婚姻e5 經過。I 感覺一世人toa3  海口無siaN2 出脫，m7-koh ka-ti7 chiah 讀國校卒業nia5，討海作田，chhun--e5 i 就m7 知會tang3
chhong3 siaN2。天色tauh8-tauh8 暗，i beh 請我去in tau 食飯，我liah8 著機會問講：
「無tiuN 無ti5 去lin2 tau，lin2 bou2 kam2 有chhoan5 我e5 額？」
「我無bou2--la，goan2 a 母煮hou7 我食。」
「你無娶bou2？」
「Bat 娶--過la，死真久--a。」I e5 面暗淡--落去。
「An2-choaN2 死--e5？M7 就真少年就死--a？」
「跋落海死--e5 la。」
「失禮，我不應該問hiah che7。」
「無要緊，tai7-chi3 過kui 十冬--a。」
Hit 暗，我無去hou7 金城請，心肝頭愈想愈奇，照i 講--e5，in bou2 確實是死十冬e5 A 彩無m7 tioh8，若an2-ni，kap 我ti7 海岸相tu2，去北港過一暗--e5 koh是siang2？青天白日kam2 會tu2 著鬼？我自來無leh 信鬼神，m7-koh，世間na2 有這款tai7-chi3？我食暗了，koh 去海岸，準講有鬼，我ma7 想beh koh tu2--一pai2。遠遠ka2-na2 有歌聲流--來，是cha-bou2 聲leh 唱「紅kap 烏e5 Blues」。A 彩，A 彩！我緊toe3 歌聲jiok--去，na2 追，歌聲離na2 遠，有tang 時a2 hou7 風聲kham3--去，有時koh 鑽過風，鑿入我e5 心肝iN2-a2，chim-chiok 聽，koh 換唱「俺淋」。是A 彩，無論你是人是鬼，mai3 走，聽我講，海口gin2-a2 m7 是hiah 無情。A 彩，A 彩！
續--落，幾na7 工，我發燒，先生來注幾pai2 射，燒be7 退。A 母講我tiaN7-tiaN7暗時ka-ti7 去海邊，m7 知沖煞著siaN2-mih，有叫人來收驚。茫茫渺渺hit 時，我頭殼內lin3-lin3-seh8，全是紅kap 烏e5 色彩，無成圖樣，be7 輸一幅無人看有e5 圖，有時也出現我ti7 海邊leh 聽候一個坐船來e5 cha-bou2-gin2-a2，i e5 面霧霧，m7 知是A 彩iah 渡邊濱里。過m7知幾工了後，金城來看--我，koaN7 一包鮮蚵(chhiN-o5)做伴手。A 母講金城來過一kai2，我睏--去，無ka7 我吵精神。
這日，我元氣khah 好，就ti7 床邊kap i 開講，特別問in bou2 e5 tai7-chi3，這層若無thau2 開，我e5 病kiam2-chhai2 oh 好。I m7 知我na2 會對i 死--去e5 bou2  hiah-ni7 關心，我ka7 海邊tu2 著A 彩kap 去chhoe7 A 彩in a-pa e5 tai7-chi3 講hou7 聽。金城soah 起愛笑：
「你m7量早講，goan2 bou2 m7 是A 彩--la。」
「Lin2 五條港kam2 有兩個叫做金城e5人？」
 「無--la，goan2 bou2 是goan2 五條港e5 人，bat kap A 彩去台中做女工。」
金城講 A 彩人好好，無死，頂工i 有beh 去chhoe7--i，看我ti7 門嘴，想講goan2大概有tai7-chi3 beh 講，i 就無入--去。若an2-ni，A 彩ka7 我裝siau2--e5，tiaN7-tioh8 是有siaN2 恩怨，金城講beh 去chhoe7 A 彩問一個chim-chiok，叫我好好a2 顧病，免想想hiah che7。
過無joa7  久，A 彩就來a，我起床叫--i；I soah 講m7 是A 彩，是A 彩e5 小妹A 玉。真正e5 A 彩ti7 外口kap goan2 a 母leh 講話，hit 工kap 我去北港--e5，是i A 玉。A 彩入--來，我一看，真面熟，i kam2 m7 是kap 我ti7 東京過一暝hit 個金門姑娘渡邊濱里？我ti7 海邊想幾na7 日，一直beh ka7 畫--出來e5 hit 個「船上來e5 Li-luh」？
我病差不多一禮拜，金城kap A 彩、A 玉姊妹long2 會來陪--我，in 兩姊妹實在是kou2-i3 人，感覺我e5 病是in 做譴爽逼--出來e5，對我真失禮，in ma7 m7 知會舞gah hiah 嚴重，tai7-chi3 e5 起頭是in a-pa tiaN7-tiaN7 leh 講khah 早叫A 彩去ka7 goan2 賒薰，hou7 我蹧躂，用che 做教材，教示厝--ni e5 gin2-a2 海口人e5 艱苦。Koh 我ti7 日本東京tu2 著A 彩，國校kang7 班--e5 soah m7 bat--i，愈想愈氣，講實--e5，in ma7 無惡意，kan-taN 做一個譴爽nia5。
我去ka7 a 伯會失禮，顛倒hou7 in 留落來食飯。了後A 彩招我去海邊散步，ti7暗風e5 海岸，我感覺海口故鄉真好，隨時long2 用無聲無說e5 深情leh tng 等--我，hit 個我gin2-a2 時代，比我加兩歲生做bai2-lau5 e5 鴨bi-a2，hou7 時間變做sui2天鵝，就oa2 ti7 我身邊，goan2 互相攬坐ti7 暗烏e5 海口，無星無月ma7 坐kui 暝。I 幼氣e5 歌聲，響對海面去，輕bang2-bang2 e5 夜霧，m7 知tang 時，就罩ti7 港口。生活就是一幅畫，一te3 歌，一首詩，我m7知koh leh chhiau-chhoe7 siaN2？
這款平靜e5 日子，m7 知koh 會tang3 沿續joa7  久，金城講海口sui-bong2 m7 是真su3-si7，m7-koh 六輕起了後，海口e5 生態環境long2 會改變，i 這段日子long2  leh 做抗爭，民意代表無人肯chhap，真無力，想講我ti7 外口走久e5 人，khah 有經驗，愛我參加in e5 抗爭六輕kap 濁水溪自救e5 組織，A 彩kap A 玉就是為這層tai7-chi3 m7-chiah long2 tng2 來ti7 海口。
我想真久，自細漢到taN，我聲聲句句ka7 ka-ti7 講愛故鄉、愛鄉土，畫圖、寫詩，會tang3 改變siaN2-mih，kan-taN 欺騙我ka-ti7，智識階層e5 愛是嘴唇皮a2 e5 愛，m7-bat 落實ti7 生活面，比起金城，我對海口有siaN2 奉獻？我siaN2 權利講無愛參加？做一個海口gin2-a2，我出世運命就排ti7 面頭前--a。
九八年，故鄉e5 人叫我參加縣議員選舉，講我條件khah 好，為海口，be7-sai2  hou7 政治者sng2-tng7 lan2 e5 土地。金城、A 彩kap che7-che7 我國校e5 同窗、厝邊隔壁，long2 鼓舞我出來，in tau3 出錢、做義工，一定beh 集合鄉親e5 意志，ka7 我sak 入去做縣議員，為海口kap 財團、政治利益者、污染工業chhia 拚。我是一個完全m7 bat 政治e5 人，ma7 一點a2 趣味都無，m7-koh，我iau2 有siaN2 選擇？
一九九八年一月二十四，beh 投票決定我未來e5 kha 步，我ka-ti7 ma7 m7 知當選iah 是落選對我khah 好，總--是，我都決定beh tng2 來海口故鄉，就ka7 所有--e5 long2 交hou7 海口鄉親做裁決。

【海口故鄉－－返鄉記事煞。多謝榮豐、源泉、榮裕、榮彬四兄弟kap A-m2 投--a，提供我海口資料kap toa3、食，若無in tau3-saN-kang7，這篇故事be7-tang3 完成。】


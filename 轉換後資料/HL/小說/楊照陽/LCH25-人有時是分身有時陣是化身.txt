人有時是分身有時陣是化身
楊照陽

阿蓮啊護專畢業了後，就去siau2人病院做實習護士，本來期滿以後，伊就要轉來市內找頭路就業，因為伊有考著華文系的夜間部，按咧做會當省真che7來回奔波的時間和精力。
但是，siau2病院有一種特點，就是醫生kah護士，伊的就職期滿，會當調走就大多數人，借著各種理由緊來調走；干na7病人若入來，就「企穩」佔tiau5著chit種公家病院，m7走。
主要原因就是病院公園化，吃真好、衛生好、管理好，真親像是人間的天堂。阿蓮啊伊chit陣實習護士，是學校派去的，中晝時攏吃泡麵，定定看著患者kiat掉的菜尾仔，比伊吃的嘴吃物好幾落倍，有當時kah伊比評，心內也會產生一種，家己的生命是真m7值的怨嘆。
阿蓮啊彼當陣，將護士當做一種職業，並無認為患者是一群弱勢者，愛付出較che7的愛心去疼惜。後來伊會全心投入，是因為hit個時陣，有幾落個正式的護士，申請調走，而且外口的頭路也無好揣，在chit個因緣下，互伊已經蹛七冬久。
伊看過真che7人的心態突變，人對本尊變分身閣轉變做化身。人的無奈、人的本質和天性，... 。伊在生活當中，定定金銀銀看別人的目珠有轉輪否？有目珠捷捷瞇、心術不正的賊仔目否？因為護士的職責，除了事務性的工課以外，愛負責醫生的安全支援，以及患者突然攻擊的阻止，kah緊急連絡安全人員來制服患者，抑是鬥相工將發作掠狂的患者，將長手ng2長過手盤的尾溜布，旋過胛脊背才綁起來，才未亂chu2來，黑白攻擊別人。
伊定定陷入去深思kah比較，𠕇當回頭到現實的社會，因為伊kah每一個患者，建立真密切的關係，所以患者會編理由騙醫生，但是會向阿蓮啊講正實話。伊才不sam2時，用對患者鬥陣的思考，來切入去伊的親戚朋友，欲走揣一寡面熟面熟的答案。
在病院就職的七冬，伊對阿裕醫生的印象較深。阿裕醫生會向伊所接觸著的人講：「人人攏愛心理復建，人人愛豐富心靈，人人愛心情放輕鬆，𠕇使有固執中的執著。」
阿蓮感覺阿裕醫生，除了「人人愛豐富心靈」這點做有到以外，其他百般kah伊無緣。伊講阿裕醫生為著要聽音樂的演奏會，攏會坐飛機南北二路去趕場，伊為著要聽 2點鐘，愛付出10外點鐘的往回是時常的。
伊的牽手阿雯啊，定定向伊建議講：「去買上好的電腦片CD轉來聽就好，m7免去現場看ka7-ka7滾的人群，強欲吵死人的噪音，... 等歹處。」阿裕回應講：「我的目的是欲在沿路上，觀察眾生的百樣款，這過程是混亂kah複雜的，聽完演奏會，是我觀察眾生相以後的心靈補償。」
阿雯不sam2時咧聽阿裕啊講話，有當時聽著一寡奇奇怪怪的答案，感覺阿裕啊的頭殼內，有一點仔「pha-tai2(sio2-tou2 /Short ）」去的感覺，m7知是不是在siau2病院蹛久，去tou3著患者的特質。伊雖然一個真簡單的問題，嘛愛思考足久，才講出答案，伊較早都𠕇按咧！敢是 ...。
有一日暗時一個臺國基金會，舉辦民謠變調演奏會。真拄仔好阿裕和阿蓮的翁婿阿照啊，兩個人坐相隔壁，在節目還未開始，因為兩個人講話有投機siak-phah，就相招去「食菸休息室」開講，雖然伊兩人攏無食菸。
續尾兩個人，閣相招去公園邊啊，he現代人的茶店仔食茶。阿裕將伊的專業，對病理學、心理學講到太空醫學。阿照就講伊的專業，對機械電腦自動化，講到推銷術問題，雖然兩個人來自無同款的生活環境，雖然熟識無幾點鐘，不過親像多年無見面的老朋友，有真che7心內的疑問欲問，有真che7的心內話欲互相表明。
講到路尾，兩個人攏感覺真奇怪，因為伊是要來聽音樂會的，那會無代無誌走對chit-tah來，最後兩個人得著互相贊同的結論，兩個人攏是無吃藥仔的神經病患者，因為siau2病患者有的特質：追求完美，死m7改變的固執，認為家己是神，會無頭神（失憶症），會鬱卒會緊張，要解救眾生等。伊兩個人攏有，而且加倍充足。
等節目結束以後，阿雯打手機仔互阿裕，問看伊chit-ma2 kah阿照啊，人是在叨位？阿裕報講：「恁對圖書館行出來，越對左邊行63公尺半，就會看著一間『呆呆』茶米店。」
阿雯牽著阿蓮的手，緩緩仔行向茶店仔，加入變作四個人咧開講的局面。... 阿裕突然間問阿蓮啊，問公事問講：「患者阿雲的二兄阿進啊，昨下昏敢有打電話要找阿雲啊？」
阿蓮回答應講：「有啊！不二過阿雲𠕇kau5-gian3接電話，講伊三個阿兄無情無義，在厝內享受榮華富貴，將伊掠來chit-tah受折磨，另日互伊看著，m7放伊準煞。」
阿照趣味趣味問講：「恁咧講的阿雲，是致著甚麼病症？」阿裕講：「神經病發作的起因，是無受限制的。本來看著伊顯優秀的家庭背景，一直找未出發病後壁的原因。」
後來阿進ka7我講：「伊是在大學咧教心理學，依照伊家己研究的結果，應該是隔代遺傳。伊講在伊的父母hit代，無人發狂起siau2。伊這代有四個兄妹，除了阿雲以外，另外大兄阿文kah小弟阿武啊，伊兩人攏是做醫生，並無故樣。但是內外的阿公輩kah阿祖輩，因為早就過身，無法度追蹤了解。」
阿蓮細仔聲在阿照的耳孔邊講：「阿雲逐擺破病就送來病院，病症若穩定，伊的二兄就來載轉去。阿雲啊不sam2時，會無聲無說偷離家出走，也m7知去向，若是閣轉來，就大腹肚有身，ma7 m7知影腹肚內，囝仔的老爸是啥（誰）人？伊的兄弟，就帶伊去婦產科提掉，經過提幾落擺囝仔以後，才決議將阿雲的卵巢縛掉，較𠕇產生真che7敗害社會問題，親像囝仔生落來，無人成養以及siau2病遺傳等等，人類不幸的債拖。」
阿照問阿裕醫生：「敢有較特殊的神經病症頭否？」阿裕應講：「有啊！親像硬直型的患者，就是有的人，伊家己認為伊是一支電火柱仔，伊有義務愛姿勢企互正，𠕇使歡喜到就黑白振動。」
阿裕閣講：「親像阿志啊，有時陣企在十字路口的青紅燈腳，正手舉懸懸，人企規晡久，m7免飲茶kah放屎尿，曝日頭ma7 m7徙位淡薄仔。在路呢經過的人，好心斟茶互伊飲，伊ma7無注問m7睬人。m7知影的人，假做伊是咧抗議甚麼？抑是小丑仔，要引起別人的注意！原來伊是硬直型，病症發作的代表，伊認為欲成做是一支電火拄，是足無簡單的，愛付出伊全部的生命力去達成理想。」
還有患者自認為是僵屍，親像阿友啊假做家己是救世的僵屍，等伊發作的時陣，規仙人硬酷酷，你幫伊掠龍ma7無效，祇有用siau2藥仔互伊吃互放鬆。另外有患者，認為家己是銅像，親像阿貴若發作，伊就講伊是一座銅像，是要互鳥仔放屎尿的，若無伊，鳥仔不敢放屎尿，膀胱會爆炸而死，伊的罪孽就貫滿。
阿蓮插嘴講：「咱病院還有一個這種型的，伊就是阿粉啊，伊若發作的時陣，家己坐在眠床頭m7講話，手內抱一個布嬰仔的𣿅蕌物。」我問伊講：「妳坐顯久，那m7 peh起來行行咧，較未艱苦。」伊攏m7睬我，經過鬥陣三個月以後，伊偷偷仔ka7我講：「我是一個世界上，上有路用的金交（籐）椅。」
阿照洶洶想著一層代誌，就是伊的姨表兄阿堯啊，三不五時企在門口埕，兩隻腳尖躡懸懸，好親像是咧跳芭蕾舞，規家人看著強欲驚死，不過伊hit款兇惡的siau2鬼仔面，伊的某阿鸞啊，看到慣習慣習，ma7無注無問抑是感覺按怎？
阿照請教阿裕啊，是m7是阿堯對身世有所不滿的反應，因為伊一直想欲離開農村，去開拓一番大事業，有幾落擺悽慘落魄的失志，才閣轉來農村治療傷痕，目前種菜維持一家人的生活。若發作就m7知半項，過了身續了代又閣𠕇記得半項，親像船過水無痕，害規家口人咧受災殃kah折磨。
阿裕講：「其實神經病的發作，並無一定是失志的人。凡勢是真得意的偉大人物，ma7照常發作掠狂。阿堯hit款動作表現，無的確伊認為伊家己，是一隻起chhio的雞角（公），咧展威風，要互逐隻雞母kah雞noa2仔茫舒舒，抑是其他不明病症。」
阿裕繼續講：「家屬面對患者，只要跟蹤患者，確定藥仔有吃入嚨喉，大多數的病症，攏有法度控制，𠕇使患者懷疑家屬要thau7死伊，家屬懷疑患者假影裝（假）siau2,互雙方面攏無輸。」
對社會上有敗害的患者，就是性暴力的侵犯者，親像阿華啊患者，每一擺犯案，攏自認家己是足緣投的帥哥，每一個查某人，攏咧ka7伊使目尾，互伊支撐𠕇著，而且被攻擊者咧反抗，伊會幻想被政擊者是咧「愛食閣假細膩，愛人幹閣假跋倒」，在咧喊救人，患者幻想「是假仙，實在是咧叫春」。chit款患者是社會的不幸，法律無法度辦伊，藥物ma7無效果，上界好是判終身坐監牢，抑是將lan7鳥閹掉，較𠕇一犯再犯，逐個大細漢的查某人，攏無安全的保障。
阿雯講伊有一個同事阿鳳啊，面對三kai2無情的打擊，才定定用絞刀絞家己的頭毛，抑是用絞刀剪家己的衫仔褲，足親像人咧講的「siau2到脫衫脫褲，kah siau2到無尾蹓」。
阿鳳第一擺的打擊，就是伊去一間學校就職，因為薪水kah所講的無仝，伊再三抗議，hit間私立高職的學店，猶原無守約束的諾言，阿鳳啊教師提出辭職書，雖然照意願離開拐人的黑店，不過被罰無教到一冬的違約，罰10外萬箍新臺灣錢。
第二次的打擊，是伊的阿舅阿南仔，去搏「大家樂」的kiau2,輸到不知天地，後來欠親戚朋友真che7錢，無能力通還ma7無可能閣周轉著錢，就去地下錢莊兌錢。地下錢莊一向𠕇打死人，伊驚人死就無teh討錢，但是伊有真che7凌遲人的步數，互欠錢的人，家己乖乖閣自動還帳，而且一仙五釐攏還到一清二楚。
有一日的透早，阿南啊向老爸阿皮討九萬箍銀，叫老爸閣救伊一kai2,互伊去買一攤，舊的炸雞腿攤來做生利，講伊決心要重新做人。等伊提著錢以後，就原封不動提去還地下錢莊，了後在隔轉工，才牽塑膠管，去接自家用轎車的煙筒管，入去轎車內，才閣發動引擎（engine)，人才密封在門的內底，通吸二氧化碳來結束生命。
因為阿南仔舅無生查某囝，阿鳳就去鬥捧斗去靈骨塔，伊用chit種方式，數念外甥女和阿南母舅的親情關係，致使伊有講𠕇出嘴的心酸。
阿鳳啊的第三kai2受刺激，是伊蹛的chit個巴布薩族的番社，因為被哲（放蠱）符令，所以全家族的查埔人，攏活無超過50歲，伊的老爸阿瑞在48歲彼年，在伊事業正旺盛的時陣，突然間來過身，伊的老母阿英決心要守寡，而且送老爸上山頭。後來伊欲去公所的工商課，辦理結束營業的登記，伊心理有足che7的m7甘，伊直直躊躊躇躇，在公所的門腳口痲啡來閣痲啡去，到了 4點50分才入去辦，hit位辦事員閣大聲嚷講：「是按怎m7較早來辦理，拖到要下班才來辦。」互阿鳳的心肝頭激規丸，閣更加心酸。
阿雯講阿鳳啊，無應該絞家己的頭毛和衫褲，伊是咧承擔，咱社會底層的真che7無恥kah畚埽。伊目前全心全力投入義工的隊伍，伊欲企在弱勢者的位置，來做一寡承擔苦難kah有價值性的工課。
四個人泡茶泡到翻點，就坐車去阿裕的別莊，飲私激的葡萄酒，chit種酒是有50 %的酒精分，真有滾頭。阿裕醫生在療養院10外冬，m7識遇著親像阿照chit款的人，講話kah伊chiah呢投機，chiah呢投緣的人。
m7知是m7是酒精閣起作用，互阿裕的舊症頭閣舉起來，就是會將參伊講話的人，當做是伊的患者對待。伊講：「人和人咧鬥陣，ma7是社會功能性的一種治療，運動若有照起落工，人就𠕇大箍呆。」
落尾hit句話，三個人聽到氣氛無啥對同。阿裕閣家己繼續講：「神經病是一種超現實的現代病，以目前人類有限的智慧，是無可能治療會好勢的，干那用抵抗操煩的鎮靜藥仔，鎮壓患者的緊張，用寡愛睏藥仔，互患者好好睏，che攏是m7-tioh8的，愛對遺傳基因改造落去找答案。」
...所以蹛院較久的患者，逐個人攏過到歡歡喜喜，單純到不知甚乜是煩惱和痛苦。啊蹛在無圍牆的外口人，是無吃藥仔的社會大眾，是gau5計較、無閒的、複雜的、不知足的，攏活在本尊、分身、化身之間咧輪迴。
阿裕直直要繼續討論落去，但是其他的三個人，發覺阿裕醫生愈講愈離譜，親像脫線的風吹，m7知欲互風向吹對叨位去。阿蓮就招阿照啊，借著下早仔起，愛閣上班的理由，趕緊疏開，較𠕇去看著不應該看著的局面，破壞著阿裕本正互別人，真有體面的印象。


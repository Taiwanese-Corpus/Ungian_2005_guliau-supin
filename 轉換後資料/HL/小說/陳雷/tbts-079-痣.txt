              痣  		陳雷
(1)
	天tu2 chiah拍phu2光，in to7 ka7伊扛出門。因為有人講，查某gin2-a e5身軀m7 thang phak8著日頭光，所以頭到腳用白布包ba7-ba7，索a捆三lian3。按呢人講神魂包ti7  hin內面，無走去，才會tang3行過去，hit choa7無名無字e5往生橋。
無人知影為啥物，雄雄beh家己去，減彩是天意？這個困難e5疑問，連伊e5老母也無答案，因為hit個進前，伊攏無ka7人講，也無其他任何表示。一個20歲gin2-a nia7-nia7，he7這款決心，無人想會到lah。
因為是家己beh去e5，所以身軀無用鮮花打扮，kan-na簡單頭殼頂khng3一khou檳榔青，腳尾chhai7一把，表示自頭到尾後悔e5誠意。Che，當然是老母e5意思，m7是伊本人e5 khih-mouh-chih。
查某gin2-a e5靈魂來到溪邊，溪面闊茫茫，看be7著對面。二個長頭毛e5彩仙子khia7 ti7橋頭teh等待。
紅仙子問：“你怎樣來？”
查某gin2-a應：“家己來。”
白仙子講：“Che橋phaiN2行lo3-lo3長，若是無人叫家己來，m7 thang過。”
查某gin2-a oat8頭beh倒轉來，紅仙子問：“你為啥物來？”
“來chhoe7阿雄。”
“頂禮拜按chia過，hit個車tong7著e5少年？”
“是伊。To7是伊。”
紅仙子細聲ka7白仙子講：“為著愛情伊家己來。”
白仙子大聲問：“Ah，怎樣少年人e5面頂，
     有chiah che7 choa7傷心e5 jiau5-jiah？
     怎樣查某gin2-a e5目眉，
     有chiah大球拍結e5憂愁？”
紅仙子也問：“到底ti7你青春e5心內，
           kau3-taN有留外che7悲哀？
           猶chhun外che7歡喜？”
查某gin2-a搖頭：“M7知，m7知。”
白仙子報伊看he茫茫溪流，規片大水，講：
		“Hit個koh過去e5世界，
  to7是靈魂hioh睏e5所在。”
Koh比he eh8-eh8 e5橋頭，講：
		“踏過這choa7無畫線e5界限，
 koh一步to7是有去無回e5空間。”
查某gin2-a講：“我知，我知。
   因為ti7我經過e5世間，
   生kap死是雙生e5兄弟，
   悲傷kap歡喜是in原本e5名字。”
紅仙子搖頭：“M7是，m7是。
           過去kap未來
  有顛倒peng2 e5安排。
  Ui3 chia起，
  生kap死猶未出世，
  歡喜kap悲情
  攏無這個名字。”
白仙子講：“ 你留ti7腹內e5鬱卒，
攏總換作一句
簡單相辭e5詩句。
去，去到hia，
唱出嘴e5歌聲
to7是拍開大門e5信號。”
這時一陣冷風吹來，紅仙子比he平安e5溪流，往生e5長橋，講：
		“去，你去。
 Koh過去hit個世界，
 是靈魂hioh睏e5所在，
 踏過這choa7無畫線e5界限，
 koh一步to7是有去無回e5空間。”
查某gin2-a tam3頭，二位彩仙子放伊過。踏chiuN7 koan5-koan5 e5橋頂，oat8頭過來，面白絲絲，嘴角一點烏痣，親像有若無e5苦笑，he目神若茫茫e5溪流，be7輸水面e5白霧。向前踏一步，彩仙子iat8一下手，溪面e5茫霧飛過來，遮著伊e5身軀kap面，nih一目to7無看見ah。

(2)
	伊精神過來，房間芳kong3 kong3，排一大堆鮮花。眠床頭一phun5上愛e5天堂鳥。伊e5翁aN3 ti7身邊，用巾a teh拭伊e5 hia5 a：“娟a，你醒ah？”伊看房間白壁白床巾，問：“我thai3會ti7 chia？”翁講：“你安靜，免煩惱。” “是啥物代誌？” “你tu2 chiah手術soah。TaN無要緊，攏好勢ah。” 才會記得，進前腹肚痛足久，生be7出來。醫生有ka7伊說明，gin2-a siuN大漢，ai3破腹生。這時一個少年護士笑微微抱嬰a入來：“恭喜ouh！黃太太，黃經理，生一個紅嬰a chiah sui2 chiah古錐。”
	He嬰a包ti7毯a內面，抱來aN2 ti7身邊。掀開看，目睭thi2開teh認伊。He目神若闊茫茫e5溪流，be7輸浮ti7水面e5白霧，kap tu2-chiah夢裡e5查某gin2-a仝款仝款。看khah真leh，嘴角一點烏痣，僥倖to7是仝一個人!一時夢裡e5形影ti7目睭前koh再出現，足久無走去。本來講be7出嘴生kiaN2 e5歡喜雄雄hou7無聲e5悲情霸佔去，因為伊已經有看著一個祕密，這個無辜e5紅嬰a短短e5一生，家己結束性命e5悲劇。Soah目睭前一tah烏影，像夢裡e5茫霧飛過來，遮著嬰a e5面。He有若無e5苦笑看be7清楚去，目屎才滴出來。伊e5翁叫是歡喜teh流目屎，笑講：“查某kiaN2 kap你仝面。”
	總是精神科醫生診斷是產後悲憂症。有產婦生產了後會這款反常e5變應，m7知啥物原因，或者是houh-luh-bong2 e5關係？但是伊知影，ti7麻醉e5期間，伊看kah清楚清楚，ma7記了明明白白，m7是臨時虛幻e5夢景，也m7是麻醉藥a e5反應，是超越空間、時間e5靈知。總是伊m7知影，照生死輪迴e5講法，chit個有一點烏痣e5查某嬰a，伊是tu2-chiah按往生出來？抑是將來teh beh tui3往生去？He橋頭頂看著e5景緻，是20冬前紅嬰a e5過去？抑是20冬後伊e5未來leh？Che伊無法度確定，ma7 be7曉分別。後來有去請教大覺寺e5至善大師，伊講：“時也，命也。”ma7是無十分肯定e5答案。
	Che to7是我e5老母生我e5小妹時e5經過。今年伊teh beh 20 ah，過年hit時，阮ti7街a行，相命e5 ka7伊giu2 leh，講：”小姐，你這粒往生痣ai3趕緊theh8掉。”ka7伊點痣改命，算出伊e5前生後世，是按呢我才知影e5。

賴蔥 (1)	陳雷

I. 
隔日五月十八，佳福寺頭前khia7 kah人插插，凡是佳里四khou圍a2八卦會e5兄弟，ui3北頭洋、潭a2墘、漚汪、蕃a2塭，三五角、蕃a2寮到篤加攏總到位，ma7有真che7作sit a2為著抗租臨時參加，鬥鬥--leh上無to有五百外人。全部pak8烏巾，giah8刀劍，ma7有aiN7鋤頭扒、甘蔗刀--，khia7-khia7作一堆。
	廟前石gim5-a2 chhai7一隻大椅，虎頭虎腳，頂面坐一個查甫人，40外外，戴koan5帽，穿虎袍，留三撇嘴鬚，to7是昨日hou7人hoah「萬歲」e5吳大獅。大椅後面khia7一個穿長liau5，人san2-san2，面長長，掛目鏡e5查甫人，50出頭，to7是北頭洋教義學a2 e5先生，八卦會e5軍師兼香主李算本。東旁一個大香爐，爐邊khia7一個查甫人，頭戴圓帽，胸moa紅巾，面niau-niau有釘麻a2，to7是八卦會e5道士林六面。後面khia7十個勇漢，thng3-pak-theh，烏褲烏頭巾，一手giah8一枝大旗。
	這時正中晝，大鑼三聲，林六面點大香，拜天三下，拜地三下，拜觀世音菩薩三下。拜soah大香插ti7香爐，目睭kheh-kheh，身軀to7 tio5，腳手to7 chhoah，嘴內念：“南無觀世音菩薩，…南無觀世音菩薩，…”吳大獅看伊發童，趕緊peh椅落跪。林六面to7 hoah：“普天救世濟苦濟難吳大獅！”吳大獅跪--leh，m7敢tin2動，應：“是！是！”林六面hoah：“賜光明護天大元帥！”吳大獅應：“是！是！”勇漢giah8一枝大旗來，黃底中央一個烏八卦。林六面koh叫：“賜光明護天大勝軍！”吳大獅應：“是！是！”原在m7敢起--來。勇漢giah8一枝大旗來，烏底中央一個大字“獅”。這時鑼鼓大聲，炮a2放kah pin-pin piang3-piang3。林六面醒，緊扶吳大獅起身，眾人歡喜大聲hoah：“光明護天大元帥！勝！勝！勝！”
	炮放soah，鑼鼓停聲，吳大獅看眾人，大聲問：“昨暗天賜光明火，大家有看--無？”眾人hoah：“有！”koh問：“今a2日菩薩賜光明護天大元帥，大家有看--無？”“有！有！”“賜光明護天大勝軍，大家有看--無？”“有！有！有！”
	吳大獅講：“Che to7是天意！叫我吳大獅普天救世，濟苦濟難…。兄弟--a，今a2日稅租「改折」，一斗變二斗，五石變十石，明明hit個官廳beh迫咱死！這個大租戶beh迫咱死！ 咱規年透天作牛作馬，比精牲khah m7值！…今a2日，觀世音菩薩看be7作--得，賜我光明護天元帥，賜咱光明護天大勝軍，叫我吳大獅普天救世，chhoa7大家來得光明！…八卦會e5兄弟，che to7是天意！天叫咱按呢作，觀世音菩薩叫咱按呢作！…”眾人聽了心火toh8，hoah：“天意！天意！”lu2 hoah lu2大聲。
	續--落三聲大鑼，林六面叫：“光明護天大勝軍右勝大將軍賴蔥拜！”Hit個人矮矮五尺koan5，腰插短刀，腳脊phaiN7弓箭，踏作前來到吳大獅面前跪--落。吳大獅thau2一條血紅大絲帶，tiN5二lian3 pak8 toa3伊褲頭，拍一個大結。He勇漢giah8一枝大旗來，紅底中央一字大字“勝”，正旁五字“右勝大勝軍”賴蔥khap頭拜三下。林六面叫：“光明護天大勝軍左勝大將軍李天送拜！”Hit個人六尺koan5 koan5，一手gim7槍，腳脊phaiN7劍，踏作前來到吳大獅面前跪--落。吳大獅thau2一條草綠大絲帶，tiN5二lian3 pak8 ti7褲頭，拍一個大結。勇漢giah8一枝大旗來，綠底中央一字大字“勝”，倒旁五字“左勝大將軍”。這時又koh放炮，大鑼大鼓，chhiN-chhiN chhaN7-chhaN7，五百外人號齊hoah ：“普天救世吳大獅！光明護天吳大帥！勝！勝！勝！”
 
II 
TaN這個右勝大將軍賴蔥矮矮五尺長，插短刀，phaiN7弓箭，雙手若鐵扒，雙腳若石thiau7，到底是啥人？Chin內面有一節lo3-lo3長e5緣故，也是軍師李算本厲害e5所在。Ti7 chia另外插一個頭，thau2一個結來講。
這個北頭洋抗租進前差不多25冬e5腳tau，ti7大內、山上hit tah oa2 Ta-pa-ni入山e5蕃界，有外來e5漢人ti7 hia佔地開墾。墾首安定人黃沙連kap幾個租戶ti7蔑a2腳khia7一個隘口，對付匪盜kap山蕃。這個隘口有一個隘長叫作洪青番，ma7是安定人。以前作賊hou7人掠去關，放--出-來了無依無生，hou7黃沙連叫來蔑a2腳作隘長。下面七、八個隘丁，攏是sih-la-iah（Siraya）e5蕃a2。Che蕃a2按怎來--e5？To7是Sih-la-iah人本來toa3 ti7曾文溪流e5平地，ui3東旁烏山嶺出--來到西旁北門入海e5所在。He烏水溝過--來e5漢人來了後，漸漸be7堪得壓迫攪擾，有e5向東bih去koan5地e5蕃界，也有e5 m7願搬soa2留ti7原地，變作無田無園，無依無活e5人。所以姑不而將來作隘丁。一來替人相thai5賣命，koh一來hou7人作牛作馬，開墾種作，兼作屯丁，真是艱苦身命。
	Che Sih-la-iah e5隘丁上驚“老a2”，to7是in叫漢人“騙仙a2”e5名。這個“老a2”洪青番作隘長，lim酒poah8-kiau2攏真愛，又koh phaiN2性癖（phiah），khap8 be7著拖隘丁來罵來拍。這日又koh lim酒，倒ti7草蓆叫隘丁槌腳。這個隘丁生作五尺短短，粗勇有力，雙手若鐵扒，雙腳若石thiau7，一手輕一手重teh ka7槌腳。洪青番na2 lim na2 teh醉，身軀飛飛，頭殼ma-se，問阿拉腳：“你牽手幾個？”阿拉腳聽作“你牽手幾歲！”應講：“30外。”洪青番歡喜問：“查某kiaN2幾個？”阿拉腳聽作“查某kiaN2幾歲！”應講：“16、20。”洪青番聽一下目睭攏金--起-來，伸手jiau3 he郭耳空soa7-soa7叫，問：“Tiang5時chhoa7一、二個來我看mai7。”阿拉腳hou7伊問了無啥自在，tun3-teN m7應--伊。洪青番伸手sa酒beh lim，soah一個酒干chhia-chhia--倒，受氣罵：“恁娘le2！好膽ka7恁父一干酒chhia-chhia--倒！”出手to7 paN 。“死蕃a2！你teh好食睏！”叫人ka7 pak8--起-來，吊toa3樟a2樹頭。
	到皮破才放--落-來，罵：“死蕃a2，這回放你soah。Che酒錢看你tiang5時賠會了！”薪水食糧to7扣--leh m7放hou7--伊。這個洪青番to7是poah8-kiau2愛錢，khap8 be7著不時扣隘丁e5錢糧m7放。若有人去討，to7吊起來樹a2頭，所以無人敢出聲。這日洪青番ka7阿拉腳講：“叫恁查某kiaN2來領錢糧。”阿拉腳聽一下，koh氣koh驚koh geng5，嘴齒筋咬--leh，雙手拳頭母家己胸坎直直cheng。以前洪青番叫龜加in某來領錢糧，hou7伊欺負一暝。前--a也巴枯in姊--a來領錢糧，ma7是hou7伊欺負一暝。…若是查某kiaN2 m7來，無錢也無糧，若是查某kiaN2來，…。TaN是beh怎樣才好？
	轉到厝，憂頭結面，物m7食，酒直直kop8，小khui3喘了接大khui3。In某看m7是勢，ka7問，kan-na haiN3頭，比hit二個查某kiaN2罵：“咱這二個，猶是死死--leh，無khah好！”In某驚一 tio5，“Ai-ioh，你作老父--e5 thai2會講這款不su3話！？”受氣m7 chhap--伊。He細漢查某kiaN2包心，hit時16歲，m7-bat聽老父講這款話，oa2來輕聲問：“阿tia，我kap阿姊m7好，二個死死--leh，無khah好。”
	阿拉腳上疼包心，那會甘in死死--leh，無khah好？To7是人teh煩，一句話雄雄講m7-tioh8出嘴，收be7赴轉--來，一時geng5心kek-pak，目屎soah soe5--落-來。包心m7-bat看老父流目屎，toe3伊流，講：“阿tia，啥物代誌？ka7包心講，包心來去發落。” 

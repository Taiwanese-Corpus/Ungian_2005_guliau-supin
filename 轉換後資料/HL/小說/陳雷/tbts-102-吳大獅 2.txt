吳大獅(2)	陳雷

這個知縣謝上棠接著郭甲e5祕信，大驚一tio5，馬上通知總兵，準備隨時出兵應付。另外命令衙門，派人去探聽，叫三個快捕裝作作sit a2，透暗拚來到北門。
這頭八卦會兄弟ka7庄正禁ti7佳福寺。Hia e5作sit--e5，三、四十個，大租攏納be7起，圍ti7廟外面hoah：“Hou7死！Hou7死！”beh衝入來拍人。吳大獅看m7是勢，大聲問：“這個庄正活--e5 khah好抑是死--e5 khah好？”作sit--a hoah：“拍死--e5才be7作怪！”吳大獅問：“庄正拍死，恁大租敢有人納會起？”八卦會兄弟知影伊e5意思，to7 hoah：“拍死無彩！叫庄正去消大租！”作sit a2聽著消大租，攏歡喜toe3 leh hoah：“消大租-- ！消大租--！”
吳大獅ka7庄正身軀頂e5索a2 thau2開，講：“庄正，失禮。勞煩你koh行--一-choa7。”庄正看廟內外圍圍一大堆人，耳空內lin3-long3叫，驚kah魂beh離身--去，一直tam3頭。Liam5-mih hou7人掛椅a2扛leh行，又koh鑼鼓chhiN7-chhaN7，一路若gia5媽祖，來到郭甲e5大厝。
到厝頭前大門口，椅chhai7落土，吳大獅講：“勞煩庄正，入去請問郭阿舍，命khah好抑是大租khah好？”庄正hoah苦，心內念：“若是郭大舍，命會使無，租be7使消。”一個人to7入去。北頭洋hia作sit--e5聽著風聲beh消大租，lu2圍lu2 che7人，ti7牆a2外hoah：“Hou7死！Hou7死！”
TaN是按怎吳大獅放庄正一個人入去？To7是伊知影，這個郭甲m7比普通人家。大厝內面有一枝烏槍。Ah8 m7是官廳，thai2會大厝內面有槍？To7是這個郭甲kap知縣交陪，菜瓜籐牽親，ka7知縣講，佳里賊kap匪上che7。知縣講，若是賊kap匪上驚烏槍。所以借郭甲一枝烏槍khng3 ti7厝裡。進前bat有人大租納be7起，入去冤家，hou7烏槍pong7一下險死。To7是按呢大家攏知影，郭甲厝裡有烏槍，無人敢koh入去。
郭甲看庄正來，衫褲lau3 ia7-ia7，一面青sun2-sun2，be7輸路邊poah8倒khioh轉--來e5作sit a2，緊問：“庄正平安？”庄正耳空重，無聽伊講啥，kan-na lim燒茶，吐大khui3，直直haiN3頭。郭甲心內知影一半。這時外面大陣人hoah：“Hou7死！Hou7死！”聽kah腳手soah會冷。凡是咱chia好額人，欺詐害人，萬事m7驚，to7是上驚死，問講：“庄正罕行，請問啥物要事？”庄正看郭甲身軀邊hit個查某kan2，茶捧來iah m7走，ti7 hia so5來so5去，一句話吞--leh to7 m7應。郭甲看庄正目色，ka7查某kan2講：“你入去ka7大娘tui5腳脊。”這個琴--a bih一個嘴，搖--leh搖--leh才入去。原來這個琴--a to7是大某鳳--a e5查某kan2，生作肥白，koh會曉風流，早to7 hou7郭甲khioh--起來作暗--e5，所以toe3 ti7身邊m7走。
庄正看邊--a無人，oa2--來細聲問：“郭大舍，hit個吳大獅chhoa7一陣兄弟pak8頭巾來ti7外面，叫小弟來問阮兄，性命khah好抑是大租khah好？”郭甲聽一下，taN怪--a，身軀soah冷一koeh8。凡是咱chia好額人，thai5人作惡，萬事m7驚，kan-na驚了錢！TaN是命khah好抑是錢khah好，一時be7-tang3決定。Ka7庄正講：“庄正小候。”Oat8入去內面，來chhoe7紅蓮。
這個紅蓮以前紅塵界e5女性，代誌看che7，上蓋有膽頭，所以郭甲有事，攏來問伊e5決頭。紅蓮講：“你也是gong7！ 定著ma7是錢也好命也好！”郭甲講：“吳大獅chhoa7一陣人ti7外面放tiau，大租若beh收，性命to7烏有。”紅蓮講：“你去，kap伊假仙慢慢a2拖，我來去阿叔hia叫人。”郭甲e5二叔郭丙to7是咱鹽水港佳里興巡檢署e5巡檢，hit個紅蓮e5 kiaN2金山靠二叔公牽成，也是ti7 hia，所以紅蓮beh去叫人。郭甲講：“外面人che7，怎樣出--去？”紅蓮應：“你去應付庄正，我自然有辦法。”叫查某kan2 Chong5--a來，吩咐講：“Khah停kap我出--來-去，路--裡人若問，我to7是紅桃，m7是紅蓮。”二人頭巾包好，瓜笠戴--leh，裝作作sit--e5，koaN7一腳ka-chu3 to7出門--來。門口hit個兄弟lo3腳海--a看有人出--來，oa2來問：“阿姊beh to2去？”紅蓮頭chhi5-chhi5應：“兄弟，阮一日lo2-lo2長，sit頭作soah轉來去蕃a2 un。”Soa2腳to7行。海--a問Chong5--a：“阿姊beh to2去？”Chong5--a無膽，一句話應be7好勢，講：“Sit頭lo3-lo3長，一日來去轉…”海--a看伊會驚，beh ka7創治，問：“阿姊，蕃a2 un hia啥人阿兄等？”Chong5--a心內顧teh掛意紅蓮吩咐，路--裡人若問，m7通teng5-taN5，順嘴to7應：『你按呢講，阮阿娘ka7你罵死！』 Lo3腳海--a問：『恁阿娘啥人，beh ka7我罵死?』Chong5--a應“我阿娘to7是紅桃，m7是紅蓮。”Lo3-腳海--a聽了奇怪，講：“阿姊小等，阮阿兄人好，來去見--一-面。”
紅蓮一看，hit個阿兄生作六尺koan5，頭殼包一條烏巾，大面四方，二choa7烏目眉，半面e5 hou5嘴鬚。看--起-來20 thong2歲。TaN m7知怎樣，thai2面熟面熟，明明ti7 to2位bat看過？當teh想無，he人問：“阿姊你啥人？” TaN害--a，連he聲也熟熟，ti7 to2 bat聽--過？Koh再斟酌ka7看，taN怪--a，to7是kap厝--裡 in金山--a仝面a2仝面，加半面e5嘴鬚nia7-nia7。心內chhiak8一tio5，雄雄母性e5敏感hou7伊去想--起，20外冬前hit個雙生a2 kiaN2，肚che3時phang2去一個，若是猶ti7--leh，chit-ma2 ma7是差不多這個歲！Lu2想lu2奇怪，一時hiau5疑khng3 ti7 pak肚內，應伊講：“我to7是紅桃。”Hit個人問Chong5--a：“這個啥人？”Chong5--a緊to7應：“阮阿娘是紅桃，m7是紅蓮。”Hit個人聽了龜怪，抄in e5 ka-chu3，內面5、6 te3蕃薯。M7信koh抄身軀，才抄著紅蓮am7-kun2一條金披鍊。Pak落來看，he披鍊掛一te3香菇大e5紅玉，刻作一蕾開好e5蓮花。Hit te3玉a2 theh8來面前，目睭前haiN3來haiN3去看，雄雄soah若像人teh作夢，聽著紅嬰a2 gi7-gi7笑。僥倖to7是這te3玉，伊紅嬰a2 e5時老母不時ka7伊弄，theh8 ti7伊面前tong7-tong7 haiN3，siaN5伊gi7-gi7笑。所以這時看--著，頭殼內若teh作夢，親像猶會記--得。
這頭郭甲聽紅蓮e5話，錢好命也好，假仙liau5-liau5-a2拖，出來ka7庄正講：“大租e5代誌咱liau5-liau5-a2明年才參商。”He庄正hoah 一聲苦，“這回出--去，包是無命。”出來回吳大獅。吳大獅請伊坐椅，庄正驚，m7敢坐，嘴唸：“郭阿舍講，錢好命也好。大租e5代誌明年才參商。”吳大獅受氣，大聲hoah：“Pak8--起-來！”四圍人chhiN5來，beh拍庄正。吳大獅koh hoah：“刀giah8--來！”He作sit--e5相爭khiau-khiau e5甘蔗刀攏tu--來，beh thai5庄正。He庄正驚kah面反青，哀一聲：“郭a2大舍，你害我一條命！”吳大獅iat8一下手，二仙銅錢oa2來身邊，細聲吩咐：“雞掠--來！”這個賊股二仙銅錢，偷掠雞專門，oat--leh ui3大厝後面竹抱腳去。Liam5-mih抱一隻雞角a2 kok8-kok8叫to7來。吳大獅一手刀giah koan5，嘴唸：“來來去去，hou7 你緊出世！”刀斬--落，雞頭tok無--去，血直直bu7。這時天送--a ka7紅蓮e5手ng8 giu2--leh，phiak8--一-下thiah 作二koeh8。He吳大獅指頭a2 un3血，toa3 he手ng2頂寫一個大字“死”！He斬斷e5雞頭kap紅玉a2披鍊包--leh ，khng3 toa3謝藍內面，講：“庄正，你這條命請寄--leh，勞煩koh行--一choa7。”
郭甲掀開謝藍一看，內面一koeh8 thiah破e5手ng2，頂面一字血字“死”！內面包一粒雞頭，一koaN7掛紅玉蓮花e5金披鍊，bak kah全血，m7是紅蓮e5猶有啥人e5？大驚一tio5，hoah：“我紅蓮oe5…”He庄正直直haiN3頭，郭甲誤會，叫是紅蓮已經去--a！大聲哀：“Soah！Soah! ”叫人theh8 紙來，寫一張大字，交hou7庄正，講：“庄正保重！”oat--leh 入去，無koh 出來見人。

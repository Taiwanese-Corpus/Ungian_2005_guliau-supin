趕緊去叫天送，講：「昨暗無發利。」天送問：「怎樣無發？」虎a講：「二個ti7大樹腳hou7人吊肉粽。」天送哀：「苦！苦！」緊toh8趕去佳福寺，chhoe7 tioh8吳大獅，講：「你tioh8救咱兄弟！」原來這賊股天送a、虎a、畚箕土a、二仙銅錢、雞a 、無本來a kap lo3腳thang3海long2是八卦會e5兄弟，平時有事無事，hoah起hoah落，siong7-kai3和齊出力。吳大獅問：「兄弟ti7 to2?」天送講：「大樹腳hou7人吊肉粽。」  
吳大獅三步作二步來到大興利，chiaN5實大榕腳thng3光光二個人吊肉粽，he gin2-a2 ka7 in khian石頭chhong3-ti7。Oat8頭入店來，正正對面碰tioh8施九緞，一手giah8一支籐條beh出來phah賊。大獅拜：「施主，今a2日店裡鬧熱。」九緞看是大獅，心內想，chit-e5主持早時來我chia,定tioh8有事，講：「昨暗掠tioh8惡賊，先教示。Liam5-mi送官司。」籐條giah8起來toh8 beh修理he賊皮。大獅oa2去擋，講：「施主請候。有要緊tai7-chi3請教。」九緞籐條choh8 leh,ham5大獅入去店內，親手捧茶來敬，問：「主持，有啥指教？」大獅講：「施主m7-thang見怪，樹a2腳hit二個卻是阮八卦會兄弟。」施九緞目睭皮chhoah一下，心肝頭chhiak8一tio5,若是八卦會，beh na2有人敢得罪伊？趕緊笑講：「主持，小弟chhong2 -pong7,一時無問清楚，險險差大錯。佳哉阮兄主持你來。若是八卦會兄弟，na2 tioh8送官司？主持佛祖嘴媽祖心，請阮兄來主裁toh8是。」吳大獅歡喜：「施主有量，心闊目睭金。我大獅保證，八卦會兄弟無koh再攪擾大興利。」
阿餘會記得莊芋講：「你後日koh來toh8是。」隔日koh來大興利，莊芋會認得伊，問：「阿弟，你啥名？Ti7 to2位作sit?」阿餘應：「我無作sit,我ti7學a2學字。」莊芋看阿餘人khiau2 koh實在，活骨koh teng7 -tauh,講：「你kap我來去。」Chhoa7伊去後面見施九緞，講：「Hit日來報賊e5 toh8是chit-e5阿弟。」施九緞看阿餘，面a2 iaN2 光，hiah8-a2頂花花niau-niau,出chu釘e5 khi5,心內知影chit-e5 gin2-a2生來福氣在身，將來大富，嘴鬚so-so leh講：「你先來我chia作sit。」阿餘歡喜，chong5 tng2去報阿姨，阿姨講：「你字也bat be7少a,去hia學seng-li2。」Koh講：「你去大興利，m7-thang學人食薰土。」
阿餘17歲來大興利作伙記，莊芋看伊勤苦老實，記池好koh bat字，有心beh牽成伊，定定ti7施九緞面前o-lo2:「Chit-e5 gin2-a2會靠得。」又koh hit-e5福a ti7大興利30年，老身e5孤單一人，看伊na2家己e5 kiaN2，也頭尾照顧伊，he鴉片間seng-li2 e5 tai7-chi3 long2教伊，教伊攪煙土，教伊飼薰吹。不時ka7人講：「我chit條老命阿餘a救e5。」(待續) 


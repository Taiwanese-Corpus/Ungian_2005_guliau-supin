死人戲	陳雷

 1．
	Hit暗伊第一遍親目看人死--去，tu2-tu2對對ti7伊e5面頭前。Hit個煌--a e5頭殼kap面hou7槍pong7 phaiN2--去，血kap肉幼a2 phun3著伊e5衫，chhong3 lap-sap--去。不而過因為死了siuN緊，前後一個目nih nia7-nia7，所以經過看也無詳細。「死to7是按呢--ouh。」Che是伊hit一暗ti7謀殺現場e5印象，算--起-來已經beh 20冬--a。Hit時伊tu2-chiah 19歲，Ma-sah講beh chhoa7伊去看人死。Ma-sah比伊大3歲，勝--a叫伊大--e5，凡是食薰、食酒、sng2查某空、作賊偷攏是Ma-sah教--e5。
「死無啥。」Ma-sah ka7勝--a講，「你家己看一擺to7知影。」二個人騎ou-tou-bai2 ti7街a2 seh8一lian3，來到郊外e5空地，已經半暝翻點，對面一間kam2-a店火猶光光。Ou-to-bai2停--leh，二人to7入去。注hit個頭家這日該死，tu2 beh關店，店內kan-na伊一個。看in入來，好禮問：「人客愛啥？」Ma-sah行oa2--去，笑笑應：「頭家--a，我這個朋友猶m7 bat看人死---。」頭家m7知伊e5意思，tu2 beh koh問，已經一枝短槍poe2--出-來，對伊e5面chiong-chiong piang3--落-去。連續2槍，血kap肉幼! phun3 kah一四界。勝--a無料著Ma-sah會toaN7槍，驚一下gang7-gang7，無顧看to7走。Ma-sah作後壁jiok--來，一手ka7 chang--leh，問：「看有真--無？」 勝--a一身軀phih8-phih8-chhoah，驚kah嘴齒哺豆a2。Ma-sah起愛笑，手裡hit枝槍tu hou7伊，講：「Koh入去，看khah真leh！」
勝--a驚Ma-sah笑伊無膽，成實槍gim7--leh koh入去。Ka7看，土腳一khou人chhio3-chhio3倒ti7 hia。目睭一蕾pong7無去--a，另外一蕾開開，嘴舌thong2一半…。「死無啥。」伊學Ma-sah按呢家己大聲講，膽to7 khah在，手槍giah8起來，相真真to7 pong7，手chhoah toaN7無chiong，pong7著khong-khuh-lih e5土腳。Oat leh to7走--出-來，已經無看Ma-sah ti7 hia。
這暗繡--a人艱苦無顧店，ti7樓頂teh歇睏。半暝聽著樓腳pin3-pong3叫e5聲，驚一tio5，獨強peh--起-來，落來到樓梯頭，聽著有人teh講話；「死無啥。」Bih leh ka7看，一個查甫gin2-a2手gim7一枝短槍khia7 ti7 hia。雄雄pong7一聲，oat頭to7走，繡--a bih ti7樓梯頭m7敢tin2動，等到ou-tou-bai2 e5聲遠遠去--a，才chong5--落-來。一看，taN慘--a，in煌--a一khou人chhio3-chhio3倒ti7 hia，土腳一chhok血猶teh流，叫be7應，已經死--a。 
	Hit暗三重埔e5警察teh chhoe7一個騎ou-tou-bai2 e5查甫gin2-a2，長頭鬃pak一個尾，am7-kun2 khou一條紅巾a2，行路正腳小khoa2 pai2腳。隔轉日ti7菜市a2掠著勝--a，ou-tou-bai2坐椅下面抄著一枝走私e5烏星手槍。叫繡--a來認，siaN3-siaN3 to7是伊。
	勝--a講槍是Ma-sah e5，人是Ma-sah thai5--e5。叫Ma-sah來問，講he槍是勝--a ka7伊借--e5。Koh繡--a來認人，認m7是伊，是勝--a無m7-tioh8。結果人證、物證攏總有，勝--a hou7人起訴，判搶劫凶殺罪，定有期徒刑25年。判官戴念伊年歲輕，koh無前科，無判死刑。

2.
	「阿母，hit個人m7是我thai5--e5。」阿麗--a tak8個月按屏東來看勝--a，勝--a tak8擺按呢ka7伊講。阿麗--a ma7知影，in勝--a無thai5人，ka7伊講：「你koh忍耐一--下，我想辦法hou7你khah早出--來。」Koh三個月，勝--a關20冬到期，會使申請假釋。5冬前15年期滿，申請假釋無過。人ka7阿麗講，這lo7代誌ai3行後路。Chit-ma2阿麗--a後壁路已經探聽好勢--a，這回決定beh hou7勝--a khah早假釋放--出-來。
	有人ka7阿麗講，這款代誌ai3去拜託咱chia e5立委。阿麗去立委蔡萬能服務處問，服務員ka7伊講：「太太，你放心。這項代誌阮一定轉達hou7咱蔡立委知影。伊一定會ka7你想辦法。」幾禮拜過了，攏無消息。人ka7伊教，beh拜託立委ma7 ai3行後路。TaN這個後路to7是ti7市內教插花e5蔡千嬌，立委蔡萬能e5親小妹。阿麗想，咱kap伊也無熟無sai7，beh怎樣去拜託--人？To7專工去千嬌插花班報名學插花。一班二、三十個太太小姐，m7是上班族--e5，to7是厝裡eng5-eng5-族--e5，穿kah sui2-sui2，裝kah撇撇。Kan-na阿麗--a一個粗腳短手，穿一雙運動鞋，一看to7是than3食人e5扮，無啥人beh chhap伊。班裡e5陳太太khah親切，be7 kek-khui3，問伊作啥事業？伊講：「光明街hit擔賣鵝肉--e5，你知--無？」「光明鵝肉」上出名，大家ma7知影。」「He to7是阮e5。」陳太太心內想奇怪，taN這個tok鵝肉--e5，拍算錢than3了siuN che7--a，thai3有hit個eng5工來學插花？
	Tu2好這暗天赤熱，半暝過了，無啥人客，阿麗tu2 beh收擔。雄雄十字路口來二陣少年--e5，一黨七、八個khia7 ti7光明街這頭，另外一黨10外個佔ti7自由街hit旁，隔一個十字路大細聲teh相嚷。無張持拍--起-來，chong5過大路用槌a2，也有用鐵鍊sut。過路人好閒（hian5）koh驚去sin5著拳頭phoe2，攏khia7遠遠看。雄雄一個細漢gin2-a2拚命chong5--來，一個大漢--e5 ti7後面jiok，來到「光明鵝肉」亭a2腳tu2-tu2好jiok--著。一枝長刀to7 ka7 phut--落，連續二刀，一刀斬著kha-chiah，一刀sut著am7-kun2，ah8 to7倒-- 落-去。後面一陣gin2-a2 he3-he3叫jiok到位，看人倒ti7土腳，血kong3-kong3流，喝一聲「幹！」，作一下走了了。阿麗--a才oa2去看，僥倖--a，koh是一個查某--e5，短頭鬃，穿牛a2褲，khah無16、7歲a2。
	Liam7-mih警察kap救護車攏到，先ka7查某gin2-a2載去病院，血流siuN che7，到位to7死--a。警察問阿麗，有看著啥？阿麗講，二黨少年--e5 ti7十字路相拍。Hit個大漢--e5 jiok到位，長刀phut二下，to7倒u3落-去。警察問：「Hit個大漢--e5你看有真--無？」阿麗講：「Ah8 to ti7這個亭a2腳nia5，thai2看無真？」
	隔轉日，掠著一個大漢gin2-a2，叫阿麗去認。阿麗in翁慶--a，駛計程車代誌bat khah che7，ka7伊吩咐：「你去，攏講你be7認得。這lo7 chhit-tho5 gin2-a2相拍e5代誌be7 chhap--得。」阿麗去到警察局，警察ka7伊講：「這te3玻璃咱看伊會著，伊看咱be7著。作你放心認。」阿麗看玻璃hit旁，坐一個大漢gin2-a2 17、8歲、長頭鬃pak一個尾，倒旁耳a2釘一choa7三個耳鉤，薰直直pok，手phih8-phih8-chhoah。邊-a桌頂二條相拍用e5鐵搭鍊，一枝二尺長e5開山刀。阿麗看看--leh，搖頭：「M7是伊。」警察問：「你看有真？」阿麗tim3頭講：「有。」
	出來e5時，遇著一個查某人坐ti7 hia teh hau2，ka7看，to7是插花班e5陳太太。「阮敏--a phaiN2-kiaN2是phaiN2-kiaN2，絕對be7去thai5人--e5 lah！」koh講：「伊連死人to m7敢看--leh！」阿麗--a講：「我知影，m7是伊。」「你知影？」「我有看著。M7是伊。」這時警察放敏--a出來，講無代誌會使轉--去-a。
	隔轉日，陳太太來chhoe7阿麗，koaN7一大盒水蜜桃，內面khng3一包紅包來說多謝。阿麗講：「你m7免ka7我說謝。你e5心情kap我e5仝款仝款，我上蓋瞭解。」Ka7勝--a e5代誌規個講hou7陳太太聽。「阮勝--a kap恁敏--a仝款無thai5人，m7-ku2 hou7人認m7 tioh8，關beh 20冬--a。」陳太太同情koh感謝，講：「我替你來去拜託千嬌。伊kap我中學、大學同窗，阮若親姊妹。」所以陳太太去拜託千嬌，千嬌去ka7蔡立委講，尾--a經過立委出面，成實假釋通過。勝--a ti7 20冬到期hit日放出監獄。慶--a ka7厝裡hit台中古計程車賣掉，用hia e5錢包紅包hou7立委蔡萬能kap千嬌。家己改去車行租計程車來走。

3.
	四個月後，勝--a ti7芳明館chhoe7著Ma-sah，hit時伊to7是後菜園幫e5頭--e5。勝--a oa2去ka7問：「大--e5，你猶會記--得-我-be7？」Ma-sah目睭微微ka7看，酒lim了小khoa2有teh醉，be7認得伊，問身軀邊陪酒e5戀--a：「這個是啥人？」「20冬前你chhoa7我去看人死，我to7是hit個勝--a！」聽著勝--a e5名，酒醒一半，ka7戀--a講：「阮細--e5 lah。」勝--a拍二下聲喀，問伊：「Hit日你是按怎先走，放我一個？」Ma-sah koh ka7看，若像一晡才無張持去想著，大聲笑：「我…我pak肚痛，先去漏屎--lah，…哈！哈！…」面oat過ka7戀--a講：「阮細--e5脾氣khah bai2！」戀--a看勝--a生作大漢緣投，看kah目睭無nih，倒一au be5-a2 beh hou7伊lim，一直ka7使目尾。勝--a看戀--a生作白koh肥水，若紅桃teh笑，四蕾目睭soah相咬。Ma-sah問勝--a：「Ah8你…你hit日hit個死人看有真--無？」這時勝--a規個人khia7--起-來，一欉6尺koan5，伸手來sa戀--a手裡e5 be5-a2，一嘴灌hou7 ta，應：「To7是看無真，今a2日koh來看--一-遍！」au-a2大力siang3 hou7破，khian kah碎碎規土腳。雄雄m7知ui3 to2位，poe2一枝烏槍出來。He戀--a目睭微微猶teh笑teh看伊，已經be7赴，先toaN7一槍，倒ti7土腳。過--去Ma-sah ma7彈一槍，pong7著na5喉頭，酒才醒--起-來，血直直bu7，phiang7 ti7椅a2頂peh be7起來。
	勝--a aN3--落-去，ti7 in大--e5耳a邊輕聲講：「死無啥。」tu2-tu2 kap伊面對面，beh認真看伊死。He面規個kiu3筋，若面巾chun7作一球。嘴peh開beh大聲哀，na5喉pong7破--去，哀be7出聲。目睭仁內底，恨kap怒to7是火lam7油作伙teh燒，伸手來sa勝--a，chang著伊e5 lan-lin-guh m7放。Liam5-mih血流了siuN緊siuN che7，力無--去，手才放--去，人phiang7落去土腳。紅貢貢e5血若水道按嘴phu7--出-來，這時知影家己會死，soah起生驚，m7敢死。目睭內e5火變作水teh求伊，叫伊m7通hou7伊死。TaN be7赴--a，血已經流了--去，koh無teh phun3，規身人白si2-sat。明明he khui3 to無--去-a，又koh 大力suh一下，按呢才攏總定(tiaN7)--去，目睭神be7輸二pha電火球a2雄雄hou7人choan5 hoa，ah8 to7真正死--a。Hit個kiu3筋e5面隨to7放leng7--去，概成按呢攏總無代誌--a，嘴開開teh睏。
	勝--a khia7起來。In大--e5一khou人細細漢倒ti7土腳，雙手開開phoa7 ti7戀a胸前。嘴haN7-haN7，目睭也be7記得kheh。Hit領ut kah chhio-chhio e5西裝褲，中央一chhok tam5-tam5，僥倖m7知tiang5時chhoat一pu5尿ti7 hia。 
	「死無啥。」勝--a嘴內念，「目睭若死，ah8 to7總死--a。」桌頂sa一干be5-a2來lim，連續灌二干，oat一個頭，paiN2--leh paiN2--leh作伊大扮行出去hit間走kah無人e5芳明館。 
 

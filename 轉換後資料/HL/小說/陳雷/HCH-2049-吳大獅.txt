龜加看包心chong5--入去，bih ti7寮a2外看，chit時包心phah人，趕緊chong5-- 入來。害--ah,洪青番倒ti7土腳，胸前一支鑽a2 。Hoah一聲「隘長！」，伸手來sa 鑽a2,大力poe2--出來，he血na2水龍kong3-kong3流，直直bu7。洪青番獨強koh suh二個khui3,toh8死gian7-gian7去--lah。龜加ka7包心chang--leh,hoah:「你作這好事！」包心m7 認輸，kap龜加目睭相觸，khia7定定 beh hou7伊thai5。龜加阿叔thai3 thai5 伊會--落？soah聽tioh8龜加講：「你taN趕緊tng2--去！」土腳hit koaN7錢khioh--起來，叫伊走。
Toe3 he山崙e5小路na2行na2走，心肝iN-a2若鹿a2 囝 tok8-tok8跳。Chit時山崙e5夜風su3 -su3 透，吹he二人koan5 e5菅芒，na2矮爺lo3爺前搖後搖，伸手來掠--伊…。雄雄頭前遠遠二pha微微a2火，青青綠綠，liam5-mih有看，liam5-mih無看。TaN lou2--a,人講chit-tah山崙kau7鬼，暗時出來遮路。會驚想beh oat8頭倒tng2走，又koh m7願hou7人掠去thai5。到chia來，向前也死，退後也死，心肝掠一橫，管thai7--伊，鬼ma7是人作--e5,起腳koh行。無三步，he火soah無--去。月光腳看，僥倖--a,thai3是鬼，toh8是一隻鹿a2 囝，暗時走m7-tioh8路，出來teh探看。
趕緊ka7燈火pun5 hoa,借tioh8外面淡薄e5月光，一手ka7洪青番e5長頭鬃chang--leh,一手giah8蕃刀
來chui5 he頷頸。Na2知刀鈍，chui5 be7落--去，起狂用斬--e5,tok五、六下才斬斷--去。龜加雙腳跪--落，頭殼mouh--起來ti7手--裡，ka7看，目睭猶金金，嘴歪一peng5。伊嘴內念：「罔輕，今a2日報你chit-e5仇，你thang安心去。」Thiah洪青番e5衫來包hit粒頭，酒甕chhai7倒tng2--去，he 頭koaN7--leh toh8行。隘口phong7 tioh8阿拉腳，細聲ka7講：「今暗有匪盜，你kap我--來去。」
二人行出隘口，踏上小路。He菅芒後面e5山崙chit時bak-tioh8薄thi5-thi5 e5月光，起起落落，親像面頭前koan5壁beh遮in e5出路。阿拉腳問：「匪盜ti7 to2?！」龜加無應，作前直直行。阿拉腳問：「你手--裡chit包是啥物？」龜加又koh無應，作伊直直行。雄雄停腳，頭前路邊近近一pha火，有豬血赤紅，na2 蝶(iah8)a2 teh飛。龜加bat看過chit款火，toh8是暗時toa3 ti7山崙e5鬼出來遮人，m7 hou7人過路。所以龜加m7驚，行oa2--去，嘴念：「罔輕，今暗替你報冤仇，你chhoa7阮tng2到厝。」成實am7-am7 e5菅芒內面bih一隻thng3-theh e5無頭鬼。He火hut8--一下hoa--去，鬼toh8無--去lah。
Chong5 tng2來到厝，衫裙long2是血，老母驚一tio5問：「包心啥代誌？」包心講：「包心替阿爹討錢糧。」一koaN7錢theh8 hou7老母，老母罵：「叫你m7-thang去！你看，這身軀 血…「Ka7包心lam2--leh toh8哭：「包心hou7人欺負！」包心講：「包心無hou7人欺負。」老母問：「這血按怎來？」「包心thai5隘長。」老母驚一下，一koaN7錢khiang3--一下落ti7 土腳，hoah:「包心thai5人！我oe3 …包心thai5人！…」掠青狂，厝內直直旋lin-long。
Tu2好阿拉腳踏入門--來，問：「包心thai5啥人？」龜加toe3後入--來，大聲hoah:「人ti7 chia--lah!」手--裡hit包人頭toh8 ka7 haiN3--出去，he人頭na2一粒椰子土腳lian3,ko7二lian3停來ti7阿拉腳e5腳邊。用火chhio,ku落來看，僥倖--ah,一粒人頭，kui面ko7 kah全是土，chhun二粒niau鼠目金金，下hoai5歪一peng5,像西瓜teh phaiN2--去。TaN害--lah,ah8 m7是隘長是啥人？Hoah:「洪青番死！」koh驚koh歡喜。龜加講：「Lau2 -a2 phaiN2，lau2 -a2該死！」Hit粒頭ui3土腳mouh--起來，破衫包--leh,koaN7--leh toh8行，吩咐講：「我厝--裡先來去tng2,liam5-mih來。」
Tng2來到厝寮a2,內面也空空無啥，土腳一塊破草蓆，邊--a2一堆乾草。卻是寮a2頭前一欉大榕，成百年老，四khou圍二、三十枝e5榕鬚釘ti7土--裡，be7輸大厝chhai7大柱。龜加跪ti7大樹頭，念：「罔輕，我枉屈你成冬--lah,今暗報你冤仇，你taN安心去。」一時激心koh凝心，二粒拳頭母胸坎直直槌，beh cheng hou7破，lo3-lo3長hiu一陣e5尖聲，na2長鑽a2 teh ui,是teh哀，也是teh叫，ma7是teh牽歌，這Sih-la-iah e5祭聲向遠遠看be7-tioh8 e5山內hit-peng5入去。伊ka7洪青番e5長頭鬃sa作二把，相tiN5 phah一個死結，ka7人頭縛toa3大枝榕鬚頂面。Chit時三個lo2-lo2長e5尖聲ui3山內回聲倒--tng2來，是teh哀叫，ma7是teh哮，teh牽歌…。伊知影罔輕teh應--伊，因為自古以來，Sih-la-iah e5傳統long2講是an2-ni,山內e5回聲toh8是死--去e5親人teh應話…。風kap霧ma7 toe3後面來lah,人頭吊ti7榕a2腳搖haiN3，目睭掠伊看，嘴na2像teh tin2動beh講話。龜加講：「隘長，你taN ti7 chia顧寮a2厝，等阮tng2--來ka7你槌腳。」(待續)

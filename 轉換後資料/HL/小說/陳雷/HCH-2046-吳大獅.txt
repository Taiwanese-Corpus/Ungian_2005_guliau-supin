炮放soah,鑼鼓停聲，吳大獅看眾人，大聲問：「昨暗天賜光明火，大家有看--無？」眾人hoah:「有！」koh問：「今a2日菩薩賜光明護天大元帥，大家有看--無？」「有！有！」「賜光明護天大勝軍，大家有看--無？」「有！有！有！」
吳大獅講：「這 toh8是天意！叫我吳大獅普天救世，濟苦濟難…。兄弟--a2,今a2日稅租「改折」，一斗變二斗，五石變十石，明明hit-e5官廳beh迫咱死！chit-e5大租戶beh迫咱死！ 咱kui規年透天作牛作馬，比精牲khah m7值！…今a2日，觀世音菩薩看be7作--得，賜我光明護天元帥，賜咱光明護天大勝軍，叫我吳大獅普天救世，chhoa7大家來得光明！…八卦會e5兄弟，這toh8是天意！天叫咱an2-ni作，觀世音菩薩叫咱an2-ni作！…」眾人聽了心火toh8,hoah:「天意！天意！」lu2 hoah lu2大聲。
	續落三聲大鑼，林六面叫：「光明護天大勝軍右勝大將軍賴蔥拜！」Hit-e5人矮矮五尺高，腰插短刀，腳脊phaiN7弓箭，踏作前來到吳大獅面前跪--落。吳大獅thau2一條血紅大絲帶，tiN5二lian3縛toa3伊褲頭，phah一個大結。He勇漢giah8一支大旗來，紅底中央一字大字「勝」，正peng5五字「右勝大勝軍」，賴蔥khap頭拜三下。林六面叫：「光明護天大勝軍左勝大將軍李天送拜！」Hit-e5人六尺高高，一手gim7槍，腳脊phaiN7劍，踏作前來到吳大獅面前跪--落。吳大獅thau2一條草綠大絲帶，tiN5二lian3縛ti7褲頭，phah一個大結。勇漢giah8一支大旗來，綠底中央一字大字「勝」，倒peng5五字「左勝大將軍」。Chit時又koh放炮，大鑼大鼓，chhiN-chhiN chhaN7-chhaN7，三、四百外人和齊hoah ：「普天救世吳大獅！光明護天吳大帥！勝！勝！勝！」
TaN chit-e5右勝大將軍賴蔥矮矮五尺長，插短刀，phaiN7弓箭，雙手na2鐵扒，雙腳na2石thiau7,到底是啥人？Chin2內面有一節lo3-lo3長e5緣故，也是軍師李算本厲害e5所在。Ti7 chia另外插一個頭，thau2一個結來講。(待續)


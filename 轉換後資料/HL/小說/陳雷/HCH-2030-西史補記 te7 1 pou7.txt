He賊一股bi tioh8二更e5烏暗，一路來到佳里興e5庄頭。TI7 hia孤單一間大厝，四圍直直磚仔壁，齊齊二人高，toh8是郭甲e5厝宅(theh8)。TaN chit-e5郭甲，咱chit-ma2無人bat伊，總是hiang3時佳里興hia,眾人作伊e5 sit頭，看伊食飯生活，toh8是佳里興堡chit頭第一阿舍。所以莫怪chit暗大旗向東飛，he賊siong7-ai3來請toh8是lah。
Chit賊股bi來到牆腳，看he頭尾， 也無動靜。陳鴨iat8一個手勢，阿虎khut一個腳馬，羊--a2 雙腳跳起lih,二個賊踏肩胛相疊(thiap8)，theN2 leh khia7起來，hai3-ioh sim3一下，liong3-- leh toh8過去lah。He羊--a2 輕身會飛，腳手會粘壁，閃一個影，翻一個身，hut8一下toh8跳落去。TaN牆仔chit頭，he顧更e5 hit暗天冷有lim酒，un2 ti7 niau2-poat8腳tuh-ku teh凍霜露。雄雄pok8一下一聲，phah精神來。明明m7是niau2-poat8生e5時陣，thai2會pok8一聲，niau2-poat8 poah8落來？lin3一個身想beh  peh起來巡看。He羊--a2  jiau3樹皮，kek貓腹肚iau叫，顧更e5罵：「又koh是你！lin2父明仔載掠你來剝皮！」un2 leh koh睏去。羊--a2  liam腳bi來到身邊，腹肚尾poe2一枝鐵尺，相(siong3)真真頭殼心toh8 ka7 mau落去，對對hmh-tioh8頭殼無毛e5所在，khiak8一下一聲，像(seng5)拜佛e5 khok8木魚， 賣涼e5 phut椰子，一粒光頭pit作二peng5。Chit步叫作田嬰仔點珠，羊--a e5工夫，比劍khah厲害。可憐老歲仔  tu2-chiah踏上ai3睏路，猶未行到迷魂寺，toh8 hou7人請去三太殿，一去不回，嗚呼哀哉！趕緊ti7伊身軀頂so,摸tioh8一koaN7鎖匙。Oat過來phah開大門，又koh miau一聲貓仔叫。He大門外e5賊，na2一股臭水溝e5 hou7-liu,soan leh toh8入來lah。
不過chiah-e5賊也m7是生(chhiN)分賊。一年幾pai2,過年過節long2會家己來請。所以大門入來，別位無去巡，直透toh8按米間去。講來hiang3時e5賊比較土直，m7比chit時，無定tioh8搶金搶銀。Chiah-e5羅漢腳無sit好作，無thang依活，作賊cheng-piang3,khah常是搶食e5代先，所以直透toh8按米間來loh。
Chit時hit-e5無耳錢--a睏ti7寮仔  teh顧米，眠眠中間聽tioh8 khih-khih khok8-khok8 e5聲，叫是大鼠teh車拚，摸leh peh起來，toh8 beh拍鼠。那知月光腳探頭出來，tu2好一choa7烏影按埕裡閃過。目睭皮大力nih一下看，be7活lah,一陣牛爺馬爺，長腳短手，giah8槌phaiN7劍，chong5按米間仔去。明明若m7是陰間e5好兄弟半暝出巡，toh8是咱chiah-e5 iau餓賊koh來cheng-piang3!趕緊一粒龜頭thong2一半koh kiu入去，m7敢hoah聲，soah倒leh kouN7-kouN7 叫假睏。是按怎chit-e5無耳錢--a顧米間老(niau)鼠膽，看tioh8賊toh8假睏走去bih?Toh8是伊以前phaiN2運碰tioh8賊，耳仔割一個去，險險無命。所以看tioh8賊準無看，m7敢hoah聲。
He賊來到米間，phah開看，佛祖--a,一袋仔一袋，m7是米toh8是糖，m7是薯就是芋，疊kah kui厝間lah!一看大利，勇漢e5作先，細漢e5作後，一人一袋，狗蟻(hia7)扛米，aiN3 teh toh8行。TaN chit-e5斗--a2,tu2-chiah 16，細hiuN khah無5尺，tu2好排ti7 siong7尾，koh是第一回作賊，kan-na看he外表，m7-bat hit-e5內容。看人phaiN7一袋，伊也phaiN7一袋，gia5 leh toh8行。雞母oeh ，na2知he米有重，tu2好aiN7會贏，m7-ku2走be7行。
Chit時陳鴨手giah8番刀，看外面e5月眉已經thaN3過厝角尾，知影時間到。He刀向天畫一phiat,對地tuh一下，chhoa7頭toh8出來。今暝無koh攪擾，an2-ni beh來相辭。TaN也是注該有事，chit暗郭甲第二細姨紅蓮，半暝kau7尿，tu2-chiah起來放尿soah ，cha-bou2嫺(kan2)Chong5--a2 mouh腳桶出來piaN3尿。猶teh ai3睏，目睭bui-bui,頭殼chhi5-chhi5直直行。Oat一個角，對對kap he賊頭khok8頭相碰。會一個失禮，giah8頭起來看，ai-ioh-oeh ，thai2 m7是人lah?！現現有頭無面，頭毛散ia7-ia7,m7是陰間e5枉死鬼，toh8是咱chia thai5人e5 cheng-piang3賊。驚一下，想beh hoah救命，嚨(na5)喉消風，na2哀會出來？Ban2腳想beh走，he雙腳na2榕仔釘大根，na2走會行？一khou人chhai7 chhai7 釘ti7-hia,kan-na身軀phih8-phih8-chhoah。一時驚了過頭，一個鳥仔膽soah驚破去，目睭前一leng7青一leng7紅，一陣白一陣烏，人昏昏倒倒去，一個腳桶piaN ti7土腳，一桶細姨仔尿chhia kah一四界。He陳鴨tu2好番刀掠高beh thai5人，猶未phut落去，尿潑(phoah)一身軀，hoah一聲：「幹！」phui3一pu5 noa7 toh8走。Ah8 toh8是he作賊e5,m7驚刀m7驚血，siong7驚cha-bou2人e5尿hiam-hiam ，第一衰siau5 phaiN2頭彩。所以hoah一聲「幹」，phui3一pu5 noa7,人無thai5 toh8走leh long7。結果toh8是an2-ni僥倖，he細姨仔半暝一pu5尿，救cha-bou2嫺青春一條命。(待續)

賴蔥行oa2-去，雙腳石thiau7 chhai7 土腳，雙手鐵扒來chang牛車尾，大力toh8來拖牛車。He牛m7 hou7伊拖，頭aN3-aN3，尾翹翹，四腳釘定，在在m7 tin2動。賴蔥大力tioh,he牛toh8死m7 拖，ti7日頭下，一個tioh kah大粒汗細粒汗，一個teN3 kah嘴開開，noa7直直流，he牛kap人無一個beh認輸。An2-ne ti7 hia m7知拚外久--a,he看鬧熱e5 tai7先hi7-ha7叫，笑hit-e5 cha-bou2,chit時long2恬chiuh-chiuh,無人出聲。雄雄he牛佛mou5--一下一聲，一pu5牛屎soah chhoat--出來，四腳作一下un--落去，pong5--一下na2半peng5 e5山崩。阿蔥順hit-e5勢tioh--一下，he牛車soah拖行倒退lu,he牛piang7 ti7土腳peh be7起--來，ku3-chai7伊拖一下行一步，chiaN5實拖過橋去。Tu2好賴蔥力long2無--a ，kap 牛佛仝款，雙腳un ti7土腳peh be7起--來。
	賴蔥kap牛蹄牽牛佛tng2--來，ka7老母講：「牛蹄有牛。」自an2-ne toh8 ka7人拖牛車載重貨，有一個依活。He牛佛kap牛蹄仝款，koan5大有力，人人long2愛來叫chhiaN3。牛蹄疼牛，ti7厝邊搭一間牛椆(tiau5)蓋芒草hou7伊hioh睏，tak8日chhoa7去溪溝洗身軀，真是照顧。He牛有靈性，知影人對伊好，凡是牛蹄駛，khah重伊也拖，khah熱伊ma7行。若是別人駛，m7行toh8是m7行。
	TaNchit-e5社仔小租戶林精hit日食飽siuN eng5,kap人相輸贏，無代無誌輸一隻赤牛哥，了錢koh失面主，心內m7願，叫矮a2來問：「牛佛taN按怎？」矮a2應：「Ti7漚汪駛牛車，人人叫chhiaN3。」林精罵：「Ah好--a!你這隻牛也夠怪，ti7我chia不時tioh8牛風，愛行chiah行，chit-ma2去人hia,乖乖tak8項作！」lu2想lu2 m7願，ka7矮a2講an2-ne生，an2-ne生…。(待續) 


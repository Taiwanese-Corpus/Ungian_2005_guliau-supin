逃犯			陳雷

(I)	
		警察講是我thai5--e5，新聞ma7攏按呢報，koh有hip喜--a e5相出--來。看--起-來無啥seng5，喜--a人加真少年，ma7 khah好看。M7-ku2確實m7知影是啥人thai5--e5，到taN kan-na會記--得，醒--來e5時，我雙手攏是血，穿一領內褲khia7 ti7 hia。喜--a倒ti7眠床頭，規身軀光光，心肝頭插一枝菜刀，規個被單攏是血。伊e5面oat8這旁，手遮--leh看be7著。Hit枝手我看kah清楚清楚，kan-na二枝指頭a2，chhun--e5攏斬掉--a，連hit腳手指ma7無--去。確實m7知影是siang2  thai5--e5，會記得去灶腳giah8刀，醒--來e5時，雙手bak kah全血，kan-na會記得chia--e5 nia7-nia7，chhun--e5攏be7記--得-a，大概酒lim siuN che7 e5關係，to7是按呢teh害。
	喜--a hit枝嘴上chauh8念，人是be7 bai2，普通時好kah若啥--leh。阮作伙4、5冬--a，che我上知影。Chit-ma2這個問題，我ka7想，kap lim酒有關係，酒lim che7代誌to7 che7。喜--a phaiN2酒癖，be7堪得lim。二干be7-a2灌落to7 beh冤家，hit枝嘴be7輸teh piaN3屎桶，tak8項話to講會出--來。『你這個無路用kha-siau3！錢也無，人也無，恁pe7 toe3你beh創啥？！』用酒干ka7我khian。我知影che是酒話加講--e5，其實m7是錢e5問題。我一禮拜chhin3-chhai2路邊牽一隻Bian2-juh，交hou7煌--a in，to7用be7了--ah。  
	主要是hit個查甫人e5問題。莫怪--lah，我也m7是像--人20歲a2 e5少年家，chhio-雞-kak-a2，那有法度tak8擺應付--伊？這chan5喜--a m7 bat滿足。Tak8擺to罵：『笑死人，你che號作啥？按呢也teh作查甫人！』--受氣ka7我cheng，ka7我踢(that)走，我攏讓--伊。事實我家己也m7好，明知這個問題酒lu2 lim lu2厲害，ah8 to改be7過--來，喜--a kap我攏是這個酒害死--e5。
	伊外口有別人，我知影。Chit ma2才有--e5，白頭khiat-a2 hit日偷ka7我講，伊有看--著。三重埔hit個烏皮--e5 m7成gin2-a2，我無beh hiu3--伊，這個siau3 siaN2記--leh ，等恁pe7有eng5才來kap你un-liau5-a2算。
	這暝hou7我等到翻點才轉--來。入門--來，一身軀酒味薰味。我問伊去to2位，顛倒hou7伊hat：『去to2位也tioh8你管！？』刁工keh一個三八面，使目尾hou7我看。我起ge5-siau5，肩胛ka7 chang --leh，大力hiap8：『去to2你講！這幾日攏去到三更半暝才轉--來，你講去to2！』伊目睭chiah大蕾，面紅貢貢攏是kau7-kau7--e5胭脂，『去to2？！去to2你是beh按怎?』雙手ka7我chhia--走，chong5入去浴間，門鎖--起-來。我一直long3門，伊m7開，ti7內面大聲嚷：『去chhoe7契兄--lah，你是beh按怎？！』
	我會記得行去灶腳giah8菜刀，hit枝200 kh tu2-chiah新買--e5。浴間e5門cham3 hou7 phaiN2，喜--a thng3光光teh chang5水，看著我giah8刀來，吱一聲足大聲，ah8來我to7 m7知--a，攏總be7記--得-a…。
	醒--起-來e5時，阿白miau-miau叫，jiau3我e5腳。我khia7 ti7眠床邊，chhun一領內底褲，喜--a thng3 光光倒ti7 hia，胸前一枝菜刀。阿白跳起lih8眠床頂，倒toa3被單noa3，bak kah規身軀全血，紅--e5 lam7白--e5。伊鼻喜--a e5面，koh鼻伊e5胸坎，aN3落去chuiN7血，na5喉hu7-hu7叫。頭gia5--起-來，規面e5血，chhun he目睭像二pha青綠e5鬼a2火teh toh8。雄雄尾a2翹--起-來，規身軀e5毛chhang3 kah phong3-sai2-sai2，miau一聲，跳來jiau3我e5面…。

II）
	In攏講是我thai5--e5，若hou7 in掠--著khah按怎cheN3 ma7無效，包死--e5-lah。Chit-ma2 bih ti7 chia真好勢，無人chhoe7會著。這幾日人無啥自在，定定夢龜怪e5夢，上好mai3 koh去公園坐。我想koh幾工才來soa2位。
	夢去坐ti7公園e5椅a2頂，這個查甫人oa2來坐ti7我邊--a。生作pok牙，thah8一su lah-sap e5烏西裝，胸前一jiah tam5-tam5，概成tou3著血。伊theh8報紙teh看，雄雄oa2來問我：『你敢bat這個人？』我看報紙頂一choa7 chiah大字e5標題：『殺人通緝犯林分明在逃。』下面一張大張相片，to7是我！驚一tio5趕緊醒醒--起-來。
	過--來又koh夢去ti7公園坐，伊又koh來。仝款hit su lah-sap e5舊西裝，一手抱一隻白niau，一手mh一個鐵kheh-a2。伊ka7我看，一時a2才講：『先生，你好心分我--一-下。』我看伊可憐可憐，jim5二個10 kh e5銀角hou7伊。伊搖頭，伸手來掠我e5手，講：『你e5指頭a2分hou7我！』伊手足有力，ka7我gim5 an5-an5，我giu2 be7走。Ka7看，害--a，he手kan-na二指(chaiN2)，一枝大pu7-ong koh hit枝第2指，chhun--e5攏斬無--去。伊ka7鐵kheh-a2拍開，講：『先生，你看，chia e5攏be7合！』夭壽--a，內面半kheh-a2 tiN7-tiN7  攏是斬斷e5指頭a2，有e5有掛手只，有e5猶teh流血。伊ni一枝大pu7-ong出來比hou7我看：『你看，這枝siuN粗！』koh ni一枝尾指a2 ：『這枝siuN te2！』連續比幾na7枝攏be7合。『kan-na你e5上合！』伊ka7我e5手teN7--leh m7放。我受氣問伊：『你是啥人？是按怎一直ka7我吵？！』伊作一下笑--出-來，koh是查某人e5聲！這時伊e5面雄雄變白--去，親像身軀e5血攏流了--a，he笑聲be7輸冷氣機teh吹風，hou7我起ka7-leng2-sun2 e5雞母皮。『哈！哈！我to7是鄭再來。』伊khia7--起-來，雄雄ka7 hit領lah-sap e5西裝現開，胸前心肝頭hia插一枝菜刀，血kong3-kong3流。伊比hit枝刀講：『前世hou7一個鱸鰻thai5--死-e5。』『你前世叫作啥物名？』『我叫作陳喜，哈！哈！我叫作陳喜！』Hit隻niau miau一聲，雄雄跳來我身軀頂，jiau3我e5 面…。我驚一下精神過--來。
	今a2日天氣真好，出日koh be7熱，公園內面無幾個人teh走運動。這個查甫人ti7我e5邊--a行來行去，-- 奇怪，這個人面熟面熟，m7知ti7 to2位bat見--過？雄雄才想--著，原來kap夢裡hit個pok牙e5仝面a2仝面。M7-ku2伊穿一su飄撇e5白色e5新西裝，拍一條紅色e5 neh-khu-tai2。伊行oa2--來，ka7我借火beh suh薰。我 theh3 lai-tah出來點火，伊雙手ka7我掠--leh，講：『你e5指頭a2上蓋合我e5！』害--a，伊e5倒手kan-na一枝大pu-ong kap hit枝第2指，chhun--e5斬無--去。我驚一tio5，想beh走，伊刀a2 poe2--出-來，斬我e5手。我痛一下大聲嚷，大聲叫，hoah kah規個人精神過--來。原來是坐ti7公園e5椅a2頂bi5--去，teh著手teh痛，作一個惡夢。這時一個警察聽著我哀，緊chong5--來，看我身邊椅a2頂一枝新新e5菜刀頂面有血，問我：『這枝刀是 siang2--e5？』我搖頭，伊問：『Hit個是啥人？』我看伊手指(ki)2 hit旁，遠遠有一個穿白西裝e5查甫人一直走--去。我搖頭，警察無歡喜，叫我khia7--起-來，抄我e5身軀，ti7 lak袋a2內面抄著我e5身份證。『你to7是林分明！』馬上手扣ka7我扣--leh，講：『Chhoe7你chhoe7真久--a。』
	To7是按呢hou7 in掠--去-e5。若無chia e5夢，免想beh掠我會著，我真知影。



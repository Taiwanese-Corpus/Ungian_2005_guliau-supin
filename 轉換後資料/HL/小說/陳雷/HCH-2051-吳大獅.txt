	Toe3 he u-u溪行，漸漸離開koan5-ke7 e5山坡，來到平地，接落去灣里溪。Koh行三日，來到加根砂（Ka-kin-soa)。庄--裡e5人kain7遮ti7庄頭，叫段地來，toh8是咱庄--裡e5社頭。段地叫：「阿拉腳，你kap朋友long2平安？」阿拉腳講：「阿叔，這代誌講--來比行--來e5路khah長。」
	加根砂e5人留in toa3落--來，搭一間竹a2厝hou7暖，koh一間hou7阿米枝。段地請尪姨來作向：「龜加家己一個，kap阿米枝牽手好--無？」尪姨問阿立祖（Ah-li-chu)e5神靈，講：「大好。」龜加出草二日，phah山豬來hou7阿米枝，toh8搬來kap阿米枝toa3。結局加根砂chit-e5所在土地肥，種芋、種米kap se2-a2(黍），in toh8 ti7 chia安定--落來。隔tng2年，阿米枝生一個cha-pou嬰，出世頭毛長koh che7,號作毛龜義央（Muh-kuh-gih-iang)，toh8是頭毛e5意思。段地替伊號一個漢名，叫作慶餘，庄--裡e5人叫伊阿餘毛龜，二個名lam7 leh叫。Ui3 hit年起，龜加改漢姓黃，叫作黃薯。阿拉腳改姓賴，叫作賴走，包心改名作賴蔥。自an2-ne,kap庄--裡e5人仝款，以前Sih-la-iah e5名long2無koh再用--a。
	賴走gau5走愛phah獵，long2 chhoa7賴蔥出草phah山豬，教伊放弓箭。賴蔥有力，目睭lai7,弓箭比賴走khah真。賴走ka7人講：「賴蔥生成是一個cha-pou kiaN2。」
	Hit日去phah獵，草--裡雄雄sih8-sih8-suh8-suh8 e5聲，賴走一腳步踏--出去，tu2-tu2 hou7蛇咬--tioh8。未赴哀刀toh8 phuh--落去，he蛇斬作二koeh8,ka7看，一隻牛角花五尺長，ah8 thai3無頭？！Toh8是he蛇咬了大力，蛇頭猶咬ti7腳m7放。賴走哀一聲，又koh phuh一刀，腳指頭a2 long2斬斷--去，血貢貢流。趕緊腳紮（chat）thiah來pak8腳te5。賴蔥勇，aiN7老父走，作一khun3走tng2來到厝。He蛇毒厲害，已經行氣，hit支腳反烏腫歪歪，人艱苦khui3喘be7 li7,嘴角一直phu7波，話講be7出--來，kan-na指hit塊壁頂，be7赴等暖ma5 tng2來見面toh8去--a。Tu2好chiah 40出頭。
	暖--a ui3壁頂theh8 hit-e5鹿皮袋a2落--來，內面一khun5鹿a2皮，牛筋縛--leh。賴蔥問：「這是啥？」暖--a thau2開看，內面一張紙，than2橫一choa7一choa7,烏烏密密e5字。賴蔥也m7-bat看過字，用指頭a2尾摸，平平摸be7出來是啥麼。暖--a講：「這toh8是字。」「字是啥？」「咱講e5話寫--落來toh8是字。」賴蔥問：「這字teh講啥話？」暖--a搖頭：「這lin2祖--a留--落來-e5,伊chiah知影。」



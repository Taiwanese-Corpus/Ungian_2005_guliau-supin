              The Unspeakable  		陳雷
(1)
	Hit暗我e5老父he-ku喘又koh大gia5起來，今年這個5月算起來已經3擺ah，這回上蓋厲害。He khui3 be7輸拍鐵a灌風tang5 hi7-hu7叫，面一直烏綠去。我e5老母聽著伊喘，青狂to7罵：“你這個薰koh m7改，he-ku gia5起來，攏mai3 chhap你，放顧在你去he5！” TaN這句話m7知已經講幾遍lah ，ma7是講未了to7叫我緊去叫先生。我 e5老父一世人無食酒be7罵人，to7是愛食薰，這項改be7過來，he-ku喘e5症頭lu2來lu2 siong7-tiong7。
	見gia5起來tioh8 ai3去jiok8陳寅先生來厝裡往診。真龜怪，攏定著ai3注射才teh會落去，kan-na食藥a無效。陳寅先生性地好，koh知影我老父e5症頭，透暝叫ma7隨to7來。In to7是看he-ku病熟悉作朋友。我e5老父好好e5時，定定去醫生館lim茶行棋。人講陳寅先生是圍棋siau2，棋力有上（chiuN7）段，少年e5時bat去台北參加比賽。
	He醫生館ti7大街裡，ui3阮厝去用走e5 ma7 tioh8 ai3半點外鐘久。不而過，這choa7路我走kah足熟ah，按廟後hit區甘蕉園chaN2短路去，免半點鐘to7會到。總是咱庄裡真che7人傳說，關帝廟後面hit大片甘蔗園有phaiN2空e5，hiang3時a有查某吊tau7死，身魂不時轉來ti7 hia。連標叔bat親嘴ka7我講，hit個查某阮阿媽bat伊，叫作阿梅，生作be7 bai2，hou7 in翁放捨去。To7是這個關係，若m7是真正要緊e5都合，我盡量無chaN2短路按hia過。
	這暗看起來是斬然緊急e5狀況，我e5老父he-ku喘足che7冬，罕得像按呢he5 kah be7講話。我沿路走，沿路汗流。來到廟口，頭殼皮teN an5 ， 一下to7按甘蔗園chong5入去。Hit陣(cham7)甘蔗有二個人koan5，規片暗暝摸niau，be7輸走入去pong7空內，kan-na有聽著一四界蟋蟀a teh hau2。Na2走風na2透，甘蔗搖來搖去，si-si sa-sa，be7輸查某鬼teh叫。我嘴齒筋咬leh，lu2走lu2緊，規身軀puh ka-冷sun2 e5雞母皮。
	雄雄頭前hia pong7一聲，續落koh一聲，像teh放炮a。我著驚停腳落來，頭前遠遠有燈火teh iaN7。Liam腳oa2近去，聽著人teh喝聲。Bih toa3甘蔗溝ku leh ka7看，4、5個兵a gia5長槍圍leh，一個大漢e5隊長喝：“好了！好了！他媽的。過來！過來！” 有二個人按土腳空爬起來，一人手裡giah8一枝土鏟。He隊長一手gim7短槍，一手用手電ka7 in chhio7。Hit二個人hou7電火chhio7著，be7輸中著定身法，直直be7 tin2 動。He隊長大聲罵：“他媽的！台灣郎，老子給你顏色看！”用手電照in e5面，he面若食人e5鬼a頭，目睭chiah大蕾，tu2 tu2 kap我相對看。Hit個細漢e5長頭鬃，驚kah嘴a開開，我be7認得是啥人。另外hit個，掛目鏡有二撇嘴鬚，m7是別人，to7是陳寅先生，我看kah清清楚楚。雄雄隊長喝：“他媽的！跪下！” 陳寅先生m7跪，兵a出腳ka7 cham3，才跪落去。He兵a馬上作一捆toaN7槍，pin-pin piang3-piang3，像teh放炮a。陳寅先生一下倒落去，phak ti7土腳be7 tin2動。兵a比一個手勢，hit個細漢長頭鬃e5 ka7陳寅先生e5雙腳mouh起來，nge7拖ka7伊拖去tan3落土腳空。猶未oat8頭過來，兵a用槍koaiN2按後khok hmh落，續手ka7 chhia落去土空內面。馬上用土鏟ka7土kham3起來。Hit個隊長喝：“走了。走了。” In peh上停ti7園邊e5 jih-puh，車開leh to7走。 
	我bih toa3甘蔗園溝m7敢tin2動，等到車走無看見，peh起腳beh走，害ah，雙腳tiuh-tiuh chhoah，腳nng2 soah走be7行。這時天頂尾烏雲飛走去，星koh出來ah，蟋蟀a又koh規陣鬧熱起來。趕緊一路chong5來到醫生館，beh ka7先生娘通知。那知大門關ba7-ba7，long3足久無人應。看破走倒轉來，toe3街a路走，m7敢koh chaN2按甘蔗園裡過。
	轉來到厝，阿母問：“Ah先生leh？” 我ka7甘蔗園看著e5講hou7伊聽，比hou7伊看。伊na2聽面na2反青，一直問：“你看有真無？” “你看有真無？” 我一直tam3頭，我看足真。He手電chhio7伊e5面，對ti7我e5面頭前，陳寅先生我thai3 be7認得?!雄雄出力雙手ka7我掠leh ：“雄a，che代誌你m7通講！絕對be7使講hou7人知！你知影無？” 伊目睭thi2 chiah大蕾，若像teh命令我：“Be7使講！Be7使講！” koh若像beh哭出來，teh請求我：“M7通講！你m7通講！” Ah，m7 通講！m7通講！陳寅先生作啥phaiN2代誌? 是按怎m7通講？伊hou7人槍殺thai5死，是按怎m7通講? m7通ka7先生娘通知？我一直問，阿母青狂罵我：“你gin2-a人m7 bat。叫你m7通講，你to7 be7使講。” Ah，hit時我才12歲e5 gin2-a nia7-nia7，che天大地大e5代誌我na2會知影？伊ka7我e5手掠leh，大聲喝：“你ka7我chiu3-choa7！” 我hit時be7曉chiu3-choa7，kan-na看伊e5目睭內有hiah雄e5驚惶、恐怖，toe3伊講：“Be7使講！Be7使講！” 伊驚我聽無，講：“你無看恁連標叔a？伊to7是烏白講，hou7人掠去㳜。”頂禮拜連標叔hou7人㳜kah面歪歪去，規身軀烏青結血，轉來e5時厝邊隔壁攏有看著。阿母ka7我講，he是hou7 lou5-moa5拍e5。這項代誌到我大漢了後，才漸漸探聽出來。To7是連標叔ti7阮圳a看著兵a thai5人，四界去講，hou7警察掠去拍，講伊是共產a造謠言。

        這時又koh聽著阮老父大嗽。阿母kap我坐ti7眠床邊看伊喘，像火車teh peh崎，hi7-hi7 hiu7-hiu7，規暝無停。伊目睭niauh-niauh看，有話講be7出來，天beh光進前，chan3 be7 tiau5 to7過身去。我知影，to7是hit暝叫無陳寅先生e5關係。

(2)

	經過幾偌冬了後，無人koh再講起。不過我時常會想著，細漢hit時，hit暗ti7甘蔗園看著e5代誌，一直be7 tang3理解。Chit-ma2我大漢ah，漸漸明白。陳寅先生無作phaiN2代誌，政府e5 lou5-moa5兵a作phaiN2代誌thai5人，就是che be7使講得。Ti7這個恐怖，hou7人壓迫kah be7喘khui3 e5社會，我e5父母為著家庭e5安全，m7敢ka7人講，ka7先生娘通知。Che是作父母e5本性，我chit-ma2作人老父ah，漸漸也會瞭解。不而過，in為著這個決定，心內hiau5疑不安，自我食罪，ma7受著足大e5苦痛，敢m7是？這點我看會出來。Chiah che7冬以來，先生娘見若來買果子，阿母攏定著親手揀上好e5，秤頭掠足nng2 hou7伊。Che敢to7是伊對先生娘kap陳寅先生e5道歉，ka7 in會失禮e5表示？可惜到伊過身進前，攏無別物表示e5方法，伊kan-na會曉按呢nia7-nia7。總是我看先生娘ma7是m7知影伊e5意思，攏講：“Lou2力”，錢khng3 leh to7去，罕得有話講。Chiah che7冬我m7 bat看過伊一絲a e5笑神。
	過來歸仁鄉發展，土地有價。廟裡委員會決定，甘蔗園賣人起販厝。這項代誌已經講足久ah，生理人ma7來過幾偌遍，我一個人反對也無路用。總是kan-na我知影，22年前兵a thai5 人，證據猶tai5 ti7 hia。Chit-ma2 teh beh hou7起厝e5工人ou2出來，be7輸我心肝頭經過chiah che7年生好e5疤，beh koh hou7人割開，血流出來。這幾工，頭殼燒hong3-hong3，胸坎會痛，暗暝夢著陳寅先生來ka7我講話：“你去，先去ka7先生娘通知。” 伊e5面ham嘴鬚我看kah清清楚楚，kap hit暗ti7甘蔗園裡仝款。
	我去醫生館chhoe7先生娘。伊一個人toa3 hit間大厝，舊舊舊ah攏無修理。看病e5所在原在一te3大桌，二條椅a，邊a一個棋盤。我見著先生娘，be7輸有罪e5犯人khia7 ti7判官面前認罪，求伊赦免。
“先生娘，關帝廟hit te3甘蔗園人teh beh起販厝。”我講。
伊恬恬無應，kan-na ka7我看。
我講：“聽講khah早ti7 hia bat出過一件大代誌。 ”
         伊ma7是恬恬，面皮像一個鼓teN an5-an5，攏無表情。過一時a，親像有瞭解我e5意思，才坐落來輕聲講：“吳先生，你若是親目有看著，請你koh再詳細講來我聽。”
	我ka7 hit暗12歲gin2-a ti7甘蔗園看著e5攏總照起工講hou7伊聽，22冬以來第一擺講出嘴，心肝頭 pong7 -pong7 -chhiang2，na5喉一直chat8起來。伊死死坐ti7 hia，若一khou ta去e5柴頭，面攏變烏去，足久才khia7起來，嘴內家己念：“想be7到是按呢，…想be7到lah……”
	我kap先生娘來到墓地，ti7阿母e5墓前點一枝香，伊講：“多謝你ka7我講這項代誌。” 若像teh對我講，ma7 koh teh對阿母講。了後chhoa7我行過墓地hit頭，有一個ke7 ke7 細細e5墓，孤單ti7 hia，青草發kah真旺。伊指hit個墓牌講：“你看。” 頂面有二choa7霧去e5字：“陳記善先生之墓。民國36年5月13日逝。” Ah，這個可怕e5日子我當然會記得。我問伊：“Che是啥人？陳記善先生是啥人？” 伊giah8頭起來，若像na5喉that tiau5 leh，停一時才講：“To7是陳寅先生lah。” 我驚一tio5：“陳寅先生?!” 伊ti7 chia？伊無ti7 hia？先生娘tam3頭：“伊ti7 chia。…恁老父過身hit工，你e5老母to7來ka7我通知。…” Ah，你早to7知影？阿母早to7 ka7你通知？伊koh tam3頭：“感謝伊，ma7感謝你。若無，我這22年e5暝日m7知beh按怎過？” 我已經擋be7 tiau5 e5傷心kap歡喜toe3伊e5目屎先流出來，m7是因為這項代誌我chit-ma2已經有講出嘴，m7是為著先生娘已經知影，ma7 m7是為著chiah久以來，這個食罪道歉e5重擔雄雄無去，是因為數念一位勇敢良知e5女性，伊為著kiaN2 e5安全，ma7無beh放捨朋友e5恩情，ma7無beh chhin3-chhin3 chhai2-chhai2 ka7 tioh8 kap m7-tioh8 e5 濫濫作一伙，分無清楚去。這時我又koh看著伊暝日操勞老去e5 sui2面，大蕾目睭，22冬前hit個烏暗暝深切e5 目神，其實m7 kan-na是驚惶e5認命nia7-nia7，猶koh有足頂真作人e5決心。
	阮恬恬離開墓地，我問先生娘，陳寅先生為啥物受害？伊幾偌擺搖頭，表示事實m7知。雄雄伊面oat過來，比hit個已經行過去e5孤單發草e5小墓，細聲ka7我吩咐，差不多聽be7出來：“你m7通ka7人講，…” Ah，m7通講！m7通講！我看伊liap-pou2黃酸e5面照著二choa7紅hoaN2 e5西照日，to7是一個久病拖磨e5老人，teh忍耐牽拖be7 soah e5痛苦，伊無聲音thang喝出來，ma7 be7使喝出來。Ah，be7使講！be7使講！Tak8個人攏be7使講！我又koh聽著我e5阿母按呢ka7我吩咐。我知影lah，chit-ma2我已經知影lah，因為in是228 e5受難者，應該到taN已經無人會記得in ah，應該是到taN無人知影in e5生死，inti7 toh位？應該是kan-na知影，hit一暗，伊kap行棋e5朋友ui3厝裡hou7人拖出去，to7無koh再倒轉來。Ah，be7使講，che攏總be7使講，chit-ma2咱知影inti7 toh位，ma7 be7使講，不管ti7蟋蟀a鬧熱e5甘蔗園，ti7黃昏無人所到e5墓a埔，chia e5可怕e5，m7知beh按怎講出嘴e5代誌，ai3 koh等候到tiang5時才會tang3攏總講出來？

注：英語“Unspeakable”有“ be7曉講”、 “Be7使講”、kap“可怕講be7出嘴”e5意思。想無適當e5台語詞、暫時用英語名。

陳鴨（下）		陳雷

天未光，陳鴨來chhoe7茶--a。He茶--a坐ti7 hia規暝無睏，煩惱斗--a cheng-piang3猶未轉--來。透早看陳鴨家己一個來，心頭chhiak8一tio5，問：「斗--a ti7 to2？」陳鴨直直搖頭，kan-na m7講。茶--a著急問：「斗--a thai2無轉--來？」陳鴨koh搖頭，才講：「阿姊，斗--a無轉--來ah！」茶--a驚一tio5，問：「是按怎無轉--來ah？」陳鴨講：「阿姊，he月光腳我目睭看真真，伊人倒--落去，koh peh--起來，頭已經無--去ah！」茶--a喝一聲：「心肝oe5！」人像山teh崩，水teh chhiang5，停一時-a2 ，問：「Ah8 chit-ma2人ti7 to2？」陳鴨搖頭：「To7是m7知。」茶--a目屎lun2 leh講：「我來去街-a2 探看mai7。」原來這個陳鴨khah早有一個sui2某Io--a，生斗--a時難產過身去。所以kan-na孤kiaN2斗--a一個，自細漢寄ti7阿姊hia飼。茶--a家己無kiaN2，按出世chhiaN5到大人，若家己e5。所以像山teh崩，水teh chhiang5，一擔目屎lun2 leh，講：「我來去街-a2 探看mai7。」
這個茶--a來到佳里興e5街頭，人he2-he2叫：「郭阿舍掠大賊，m7知死抑活？！」趕緊一擔賣雜細擔--leh，seh8一個大lin-long，來到郭甲大厝。擔-a2  chhai7--leh，大聲to7唱：「白粉紅膏抹幼面，sa-se茶油loah8頭金，短針長線thiN7 sui2衫，阿娘-a2 這扮上蓋新。…」一擔賣雜細chhai7 toa3大門口，一直唱，m7走。內面hit個第二細姨紅蓮上蓋愛裝sui2打扮，聽著門口人叫，ka7 Chong5--a 講：「你去ka7 koaN7一干茶油來。」Chong5--a出門來，叫一聲：「茶--a，…」He茶-- a一看，奇怪--a，Chong5--a一個面白蒼蒼，二個目烏通通，若陰間e5遊魂，問：「Chong5--a，ah8你無拍粉，thai2一個面白死死？」To7是這個Chong5--a，昨暗kap賊相碰頭，驚一下膽破--去，神魂猶未轉--來。所以一個面白siak-siak，二個目烏kiak-kiak，一枝嘴be7輸屎糊著，話soah講be7好勢，應：「Ai-ioh，講死m7通！阮阿娘-a2茶koaN7一干。」茶--a聽了奇怪，m7是頭路，問伊：「Chong5--a，ah8你今-a2日面-a2 白si-sat，腳手phih8-phih8-chhoah，講話be7兜搭，是啥物大代誌？」Chong5--a講：「昨暝m7知，驚一下你死，去才koh倒轉--來碰著賊。」TaN苦lah，he話頭鬥尾，七鬥八，na2聽有？學伊講：「Ai-ioh，你昨暝驚一下死--去，才koh倒轉--來碰著賊？」Chong5--a tam3頭，喝：「碰著！碰著！」茶--a問：「成實--e5？Ah8 he賊生作啥款？」Chong5--a講：「賊5尺，鬼5尺。」心內喝叫，taN害--a，阮斗--a tu2-tu2人5尺。問：「人講he賊牛馬王，牛頭馬面？」Chong5--a講：「有頭無面，m7成gin2-a2 拍虎niau。」taN慘--a，阮斗--a 16轉人，be7曉拍虎niau。Koh問：「人講he賊銅身鐵骨，m7驚刀，m7驚槌？」Chong5--a應：「土腳扁擔拍kah死，頭殼柴刀斬斷--去。」一枝手比家己e5 am7-kun2一直tok。茶--a chhoah一tio5，喝一聲「冤枉--a！TaN beh按怎是？」Chong5--a搖頭：「無打緊！Tan3 ti7大林 ba5-a2 飼。」茶--a念一句阿彌陀佛。 Chong5--a喝：「阮阿娘-a2 茶一干油。」He茶--a大門口phui3一嘴noa7，大力土腳cham3，一擔目屎lun2--leh，一擔賣雜細擔--leh，喝講：「無賣！無賣！」oat--leh to7行。
Chong5--a空手入去厝內，第二細姨紅蓮問：「Ah8你茶油koaN7 ti7 to2？」Chong5--a應：「無賣！無賣！」土腳phui3一嘴noa7 ，大力to7 cham3。紅蓮驚一tio5，受氣用khoe-扇頭kong3伊e5頭殼心，罵：「Ah8你成實teh chhoe7死！」原來這個紅蓮，以前是風塵界茶店e5查某，世俗事bat真che7。凡是江湖人phui3嘴noa7 cham3土腳，to7是teh chiu3-choa7報冤仇e5意思。
Hit規大片e5大林，生ti7佳里興外北旁hit頭e5坡崙，cheng7古早to7是密密e5林投，4、5個人koan5，內面bih牛角花e5毒蛇kap大隻ba5，所以普通時無人到，kan-na賊上愛出入。He陳鴨kap茶--a一頭chong5一頭喝：「斗--a，我來--a！」那有應聲！單單耳空邊風suh-suh叫，hit頭ba5-a2  teh hau2。陳鴨路熟，nng3-chng3來到一個peh崎e5坡崙，正旁一個pong7-空，he嘴eh8-eh8，林投kham3--leh。陳鴨giah8刀chho3林投，ku落去，beh nng3入去pong7空探看。雄雄sng3-sng3叫，一隻大ba5衝出來，對對kap陳鴨相碰。He大ba5 ka7陳鴨lam2 leh，二個chiN作一伙，peng2一個身，siak ti7土腳。陳鴨一手掠ba5，一手sa刀，目睭be7赴看，刀-a2 一直tuh8。TaN m7知tuh8幾十下，雄雄he ba5大哀一聲，一下反liong3 ，siang3 ti7土腳，be7 tin be7動。陳鴨放手ka7看，二個目金金，腹肚邊一枝刀。趕緊想beh poe2 hit枝刀，出力 ka7 giu2，那giu2會贏？To7是tu2-chiah青狂拚死，連食奶e5力ma7用了去--a。土腳khioh一枝槌來 kong3，那 kong3 會tin動，he ba5已經死--a。Oat頭去la7 hit個pong7空，槌-a2 chhng入去poe2，內面又koh sng3-sng3叫，二隻ba5-a2 kiaN2 chong5出來beh咬人。一隻前一隻後，續手kong3 hou7死。才人nng3入去pong7空內，土腳摸，sa著一khou柴。拖出來看，夭壽，那 是柴！一枝人腳腿，皮kap肉 ge3  beh 了--a，chhun腳指頭-a2猶ti7--leh。陳鴨mouh hit枝腳腿，chin5一晡，那認會出--來？茶--a抱來斟酌看，頭一直tam3，未講目屎to7先流出--來-a。
二人抱hit枝腳腿轉--來，溪-a2 底清水洗清氣，燒香ka7拜。用一te3草蓆捲好勢，mouh去烏溝尾野地tai5，to7是散鄉人e5墓埔，四界一大圍e5菅芒。結果ma7是ke7-ke7一堆舊土，圓圓一個墓龜。Koh chhoe7 一粒人頭大e5石頭，chhai7 tiam3中央作記認。Chia to7是孤kiaN2陳斗e5所在--lah。二人看看--leh，khia7 chhai7-chhai7 m7甘離開。Hit時天色to也已經近著黃昏，日頭斜西照--來，烏溝尾e5野地規片赤紅，he搖hian2 e5菅芒親像火teh燒。陳鴨心內火teh燒，水teh chhiang5，火是怨恨，水是悲哀。Phui3一pu5 noa7，用赤腳tiam3土腳cham3，講：「阿姊，咱--來去。這個冤仇若是無報，我m7是佳里興陳鴨！」

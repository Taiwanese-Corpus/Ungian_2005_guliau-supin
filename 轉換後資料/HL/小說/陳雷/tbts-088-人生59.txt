人生59	陳雷	

Ti7 台中市，差不多大家攏知影，姓賴e5 in是三代e5大好額人，自in an公賴鐵起，to7是gau5看厝瞻（chiam）地，chit-ma2聽講市內四界kan-na有店面e5樓a厝上無也有3、40間，菜市a對面hit choa7，規排攏in e5。有一項心適e5 to7是，姓賴e5，自in阿公起，to7是三代孤kiaN2單傳，tu2好賴鐵、賴釘kap賴皮攏單單生一個查甫kiaN2，所以財產無分散去，lu2積lu2 che7。
另外一項大家攏知影e5，to7是in雖然錢財豐富，三代攏是un3鹽咬薑e5 kiat a哥，凍霜鬼。看起來，che也是一種遺傳。有人講，to7是chiah-nih liap-屎無量，才會孤lau2三代be7分枝。特別是這個賴皮，歲頭食到50外，chhoa7一個某，生一個kiaN2，省kah衫m7甘買，鞋m7甘穿，出門to7是lan-lin-guh拖淺拖。酒koh是上蓋興，攏beh lim別人e5。罕罕a lim久phaiN2勢，講伊今a日beh請，攏tu2好身軀邊無chah錢。所以朋友交無幾個，攏是不得已生理來往e5 nia7-nia7。
	這個少年家邱進行toa3 ti7賴皮厝邊，kap伊有熟悉，ti7第一產物人壽保險公司食頭路賣保險。公司e5主管知影賴皮好額，ka7伊講：「你這個厝邊賴先生，錢飽飽，厝規choa7，若招有伊一棟生理，khah贏招別人十棟。」進a知影賴皮作人khiap-屎，he金錢有入無出，khah kiam5 he賣鹽e5，ka7主管講：「這個賴先生，beh than3伊一仙錢khah thiam2 liam3伊一枝毛。招伊一個不如招別人10個。」主管無歡喜講：「咱公司ti7台東業務擴張，to7是欠你這款會衝e5去開發。年底以前，若是賴先生這棟生理猶作無，你to7會使去hia拍拚經營。」
	這個邱進行想：「TaN lek8 ah。我父母、查某朋友攏ti7 chia、若是派去台東，m7-to7 khah thiam2 hou7人放生去！」趕緊to7去chhoe7賴皮，請伊lim酒，招伊買保險。這個賴皮一年m7知外che7人來招伊買保險，內底空頭攏知影。問講：「恁公司看頭hiah大間，ah8是有實無實？會倒be7倒？」進a講：「阮公司舊年業積全台灣第一枝，tak8年than3大錢，內面外面實實實，beh thai3會倒？」賴皮講：「恁公司e5錢攏是客戶收來e5，若是公司than3大錢，to7是客戶了大錢，我na2通ka7你買？」
	按呢連續請伊lim 3 thoaN，he賴皮若像ham-a2死去sah8 be7開嘴，一句「ok」講be7出來，m7買to7是m7買。進a看破無法度，chhoe7查某朋友講：「香a，年底咱來去台東拍拚開發。」He香a雄雄聽無，喝講：「TaN你是teh講啥？」進a ka7伊說明，才知影m7是講sng2 e5。想想leh問：「這個賴先生，錢khah愛，抑是命khah愛？」進a講：「若是賴先生，錢比命khah有重。」香a問：「Ah8這個賴先生，性命攏總有幾條？」進a講：「Ma7是kap咱仝款，一條nia7-nia7。」香a講：「若是按呢，代誌to7好辦。」Ka7進a講，你按呢生…按呢生…。
	To7先去作一個「客戶瞭解」，資料調查詳細，一切準備妥當，koh來chhoe7賴皮，請伊lim酒。賴皮講：「咱酒bong2 lim，保險e5代誌免講。」進a講：「賴先生，你若是樓a厝m7保，性命ma7 ai3保。」賴皮問：「Che是按怎講？」你樓a厝hiah che7間，一間燒了猶koh有。若是性命單單一條，無去to7烏有（iu2）ah。」賴皮講：「保厝保命攏仝款，公司than3錢，客戶了錢。」進a講：「若是你，無仝款。你買人壽包than3錢，be7了錢。」賴皮問：「按怎包than3錢？」進a講：「你今年買人壽，明年死，一年保險金to7領來，than3大錢。」賴皮無歡喜：「你是teh講啥？我一世人勇健健，m7 bat破病，按怎明年死，領保險金？」
	進a chhin3-chhin3-a笑，按皮包a內抽一張紙出來，to7是一個拍字整齊，印好e5表。進a按頂koan5到下面一choa7一choa7比hou7賴皮看。「你看，這個你e5阿祖賴有。」Ka7看，名e5邊a一個數字59。賴皮問：「這個是啥？」「這個to7是伊人生59。」「59歲死？」進a tim3頭，koh比：「這個你e5阿公賴鐵。」Ka7看，邊a ma7是一個數字59。問：「人生59？」進a koh tim3頭。Koh讀落去，下面hit choa7 to7是老pe7賴釘，ma7是59歲死！大驚一tio5，手phih8-phih8-chhoah，酒sa來lim。 進a知影伊心內搖hian2 ，m7放伊soah，繼續進攻，大聲問：「賴先生，你今年外che7？」「相鼠。」「相鼠e5 58。」He賴皮人若緊張，面to7 kiu3筋，嘴歪一旁去。一般講來，這lo khiap-屎e5凍霜哥攏無膽，上蓋驚死，sim7一時a才應：「明年59。」
	進a tim3一下頭，講：「Chit-ma2阮公司特別優待，凡是無有破病記錄e5，60歲以前買，m7免身體檢查。」TaN than3錢e5代誌，m7免人講，伊真緊to7算有。To7是按呢，賴皮一世人第一回買保險，ma7順續ka7 in某買一份，因為喜a ma7是相鼠，今年58。
	隔幾工邱進行買一個時鐘來送賴皮。賴皮講：「Ah8你成實e5，未曾未to7送鐘來，beh hou7我死。」進a講：「專工拜託人按日本theh8轉來e5，ka7你說多謝lah。」Theh8 ti7手裡看，he鐘細細e5 a，古錐古錐，電池充e5。進a講：「你看。」時間choan7一點正正，he鐘soah會唱歌，tan5「Hou7 Alice」e5古典音樂，koh來soah有一個sui2查某gin2-a2出來，跳豔熱e5脫衣舞bang-gah。精彩跳差不多beh kah 2分鐘，音樂tiaN7去，查某gin2-a2雄雄無去。賴皮koh ka7 choan7看mai7，僥倖ah，2點也會跳，3點也會跳，he查某gin2-a2見若著點to7出來跳脫衣舞e5 bang-gah。
	歡喜一下，時鐘theh8轉來厝，khng3 ti7眠床頭，日時斟酌等，時間到to7來看bang-gah。暗時無看驚了電池，beh睏進前電池先pak掉，透早起來才拍電話去電信局問時間，ka7電池khng3倒轉去hou7伊行。In某喜a看伊愛看脫衣舞e5 bang-gah，一日ti7 hia chiu2時間，心內無歡喜。問伊che鐘是按怎來e5，才知影in翁有買人壽保險，包明年大than3錢。想想leh，無啥tioh8頭，ka7賴皮講：「Ah8你若是成實明年beh去，ma7 tioh8先去hou7醫生檢查一下，看是啥病。」賴皮hou7某講一下，心頭悶悶。人想著死，難免不安。過年了，lu2想lu2擋be7 tiau5，去榮總大病院作檢查，規身軀按頭到腳，按內到外驗透透。結果無一項teng5-taN5，kan-na大腸口hia生一粒真珠大e5零散肉a，順續切掉。醫生講，無代誌，勇健食到百二。 
	按呢賴皮才放心，m7-ku2也soah來失望。TaN若猶未beh死，無彩買hiah che7保險。想想leh ，叫進a來問，講beh退保。進a講，退保會使，ai3罰金。按呢teh be7-tang3決定。那知tu2好hit日lim酒轉來，路裡落雨phaiN2行，無tu2好淺拖落一腳，poah一倒hou7過路車tong7著，long3一下m7知人，車去病院救。醫生講內傷腦出血，緊急開刀。開了人soah顧睏m7醒。醫生ka7喜a說明，腦受傷siuN厲害，taN be7醒ah。按呢一睏三工無醒，in某想無步，轉去厝裡theh8 hit個日本時鐘來，chhai7 toa3病院眠床頭，choan7 hou7時間tu2-tu2一點到，he鐘to7唱歌跳bang-gah。喜a ka7時鐘tu toa3賴皮耳空邊，大聲叫：「皮a，時間到！」成實好用，he賴皮無張持目睭皮thi2金來，beh看bang-gah。In某大聲ka7伊講：「醫生講你無救ah。」賴皮聽了停一時a，有一個微微e5笑容，ka7某講：「佳哉he人壽e5有買無退掉。」Koh看hit個時鐘，2分鐘到，「Hou7 Alice」kap bang-gah攏無去。賴皮吐一個khui3，吩咐講：「暗時會記得，電池無用ai3 pak掉。」講了目睭kheh，隔日to7過身去，算算leh，tu2好人生59，賴皮食到到，kap賴有、賴鐵、賴釘仝款，財產成百億，koh加hit個第一人壽保險3千萬。
	這筆錢付了，第一產物人壽保險公司e5主管無歡喜，叫進a去講話：「TaN賴皮這棟生理你也作了ah，咱公司台東欠人經營。你少年會衝，年底去hia拍拚開發，上有前途。」 


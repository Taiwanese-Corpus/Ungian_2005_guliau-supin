阿餘毛龜chhoa7老父tng2來到厝，叫：「阿娘，阿爹無去-a。」阿米枝講：「Lin2阿爹 ti7 chia,thai3會講無去？」阿餘毛龜hoah ：「阿爹身ti7 chia,人無ti7 chia 。」阿米枝oa2去看，taN害a,he黃薯一khou人khia7 chhai7-chhai7,目睭仁gang7-gang7 na2二粒龍眼核，用手ka7 iat8也be7 nih。牽入來厝內坐，soah土腳e5檳榔青khioh起來直直哺直直吞，念講：「人過物無過，留命先留貨！」阿米枝聽m7知he意思，阿餘毛龜ka7老母講烏竹林遇tioh8賊e5 tai7-chi3,老母hoah:「我苦a!阮薯a人tng2來，魂無tng2來！」是緊走去窟(khut)a2邊khau一把返魂草，青青cheng一碗汁hou7伊lim。He黃薯大睏一暝koh一日，第三工身魂chiah倒tng2來。
阿餘毛龜15歲hit年，ka7老母講：「阿娘，我beh來去學字。」老母講：「若beh學字，去chhoe7 lin2阿姨。」黃薯chhoa7阿餘毛龜去漚汪chhoe7阿姨，賴蔥問伊：「你beh學啥款字？」阿餘毛龜應：「學作seng-li2寫e5字。」Toh8留落來kap阿姨toa3。賴蔥chhoa7伊去見姨丈李算本，ti7北頭洋e5義學a2學字，也學lau2-a2剃髮留一條長辮。自hit-e5以後，人long2叫伊阿餘，無koh再lam7毛龜chit-e5名作伙叫。
阿餘tak8日ui3漚汪行去北頭洋學字，早時起來，聽賴蔥祈禱讀福音：Lin2是地上e5鹽；鹽若失味，beh用啥物hou7伊鹹？後來無路用，不過hiat ti7外面，hou7人thun2踏na7-tiaN7…。阿餘m7知hin內面e5意思，問賴蔥：「阿姨，你讀這是啥物？」賴蔥講：「這 toh8 是聖經馬太福音。」阿餘m7 bat聖經chit-e5名，也m7 bat馬太福音。Theh8來看，橫橫一choa7一choa7,long2是手寫kah密密e5字。斟酌ka7認，na2 tou7 -kun2-a2 koh認無半字，問阿姨：「這紙裡寫e5字我thai3 long2看無？無chhai2我teh學字。」賴蔥講：「這是Sih-la-iah e5字，m7是漢字。」「Sih-la-iah也有字？」In阿姨tim3頭。阿餘chit時chiah知影，漢字以外猶有Sih-la-iah e5字。
Hit日阿餘ui3漚汪去北頭洋學字，半路屎緊，走入去荖藤內放屎。 Tu2好ku落，聽tioh8頭前林投內有人teh講話。Bi leh ka7看，二個kha-chhng光光，排齊齊，一人ku一邊teh thau2放。Chit時一陣風來，僥倖惡人放臭屎，soah連he話也聽kah清楚清楚。「你看有真？」「無m7 tiohlah8 ，kui間tiN7-tiN7 long2鴉片。」「暗時有人顧？」「Kan-na福a一個。」「無別人？」「老歲a2家己睏。」「無別人？」「無lah!」「An2-ne好，明a2暗虎a請伊食酒，灌hou7醉，咱半暝thang好作sit 。」二個話講soah,屎也放了，又koh一陣風來，peh起toh8行。阿餘bih ti7 hia m7敢tin2動，想講taN害a,chit二個m7是好人，賊a2偷鴉片。想想leh,若是鴉片，咱chia toh8是kan-na大興利。Hit日學a2無去，用chong5e來到佳里興街a2 。He大興利tu2 chiah開市，一個老歲a2 ti7店口掃土腳。阿餘oa2去叫：「阿福伯！」老歲a2應：「你啥人？叫我beh chhong3啥？」阿餘講：「阿福伯，明a2暗虎a請食酒，你m7-thang lim。」福a聽了奇怪，講：「若是虎a請食酒，加減lim一碗。」阿餘講：「伊beh ka7你灌hou7醉。」 老歲a2應：「若是beh醉，一碗也無夠khui3。」阿餘tioh8急，ka7賊a2放屎講e5話學hou7伊聽。福a驚一tio5,這賊若來，老身e5包無命，緊講：「你kap我入來去。」(待續) 


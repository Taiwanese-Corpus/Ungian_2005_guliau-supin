學甲公		陳雷

	Ti7台南縣散鄉e5鹽分地帶，kap佳里興相隔壁有一個小所在叫作學甲。以前以前，chia也是一個富裕e5鄉庄。TaN現在，若是去到hia斟酌看，ma7猶看會著一寡hiang3時好額人e5物件。
	有一時，學甲會使講是姓黃e5鄉里，凡是看會著踏會著e5攏是in e5土地。人講用行e5，按透早到透暗to行be7出姓黃e5田園。Chit-ma2 ti7 hia猶有真che7姓黃e5家戶，大部分是學甲公e5後代。關於這個學甲公，有一寡奇巧（kha2）e5傳說，老大人hit輩猶有人講會出來，khah少年e5 to7無人知影lah。總是公路邊hit間黃氏宗親祠大厝內面，也有文件e5記錄，應該是相當可靠才tioh8。
	Hit個cheng-piang3賊hou7人斬頭e5時才21歲，照講在世無親無成，單身一個。頭斬了，衙門e5工a ka7伊拖出去無人所到e5野地，chhin3-chhai2土腳oe2一空，一堆土kham3-kham3 leh準是，無棺材，也無khia7牌a。
	TaN這個cheng-piang3賊雖然作人真雄，搶錢搶人，也bat thai5人，總是到尾來，也有一點後悔歸善e5心意。He顧監（kaN）e5看伊孤單一個，無人theh8物來巴結，無油水e5好處，攏無beh chhap伊。加減也ka7虐待，有時罵phaiN2嘴，有時拍皮肉，iau-so3也不管伊。Hin內面，單單有一個少年新來e5叫作阿餘，m7 bat衙門e5風俗規矩，無計較伊，會ka7伊同情，theh8水hou7伊lim，ma7 chhoe7物hou7伊食。
	講也是真不幸，這個cheng-piang3賊beh hou7人斬頭e5前一暗，雄雄pak肚起大痛。顧監e5講是天意teh責罰，據在伊哀，無人beh chhap伊。Kan-na這個阿餘不忍心，來看伊，偷偷theh8藥hou7伊吞。這個賊ka7伊講：「我陳直來chia監牢三個月，be7輸地獄，受盡虐待，kan-na你一個掠我作人款待。TaN明a chai3我to7 beh去ah，上無你也hou7我知影你e5名。」顧監e5講：「我名作慶餘，人叫我阿餘。」He賊講：「我身軀頂空空無半項，盡有e5這條褲帶也已經toe3我半世人，請你theh8去，算是我答謝你。」褲帶thau2起來to7 theh8 hou7伊。阿餘看伊誠意，phaiN2勢推辭，褲帶theh8來ha5 toa3家己e5褲頭，tu2好pak8二lian3。隔轉日中晝，阿餘koh來看he賊，人teh beh ah出去，he賊oat8頭過來細聲ka7阿餘講：「chhun e5看會著、摸會著e5攏你e5！」阿餘看陳直一khou人，chhun e5看會著、摸會著e5 to7是一身軀e5破衫破褲，心內愛笑koh同情伊。敢是beh去以前，驚了破膽，講心虛e5話？細聲ka7勸：「無要緊，你taN安心去。到hia ka7神明chhe7 m7是。」He賊無koh應，to7 ah出去斬頭。
	阿餘轉來厝，ka7 in某環a講cheng-piang3賊e5代誌。褲帶thau2起來hou7環a看。一條長長，雙頭拍二個結。環a講：「我來洗清氣。」一條褲帶摸來摸去，摸著有位teng7-teng7厚厚，m7知啥物。用鉸刀ka7線剪開，內面chiN一te3布條（liau5）a。抽出來燈火腳看，龜怪有一choa7烏墨字：「鵝頭墓a埔，老chheng5一百步。人去身無去，向東大風度。」m7知啥物意思。環a問：「Che賊beh去進前，有ka7你講啥？」阿餘講：「那有，伊講chhun e5看會著、摸會著e5攏我e5。」環a問：「Ah伊看會著、摸會著猶有啥？」阿餘講：「Thai2有，一身軀e5破衫破褲nia5。」環a聽了龜怪，ka7阿餘講:「你去看，he墓a埔hia有啥物。」阿餘想，敢是這個cheng-piang3賊teh創治我，he墓a埔to7是人去了鬼toa3 e5所在，那有啥通好看！隔日家己一個bi去墓地，to7是khah早人趕鵝e5所在，所以叫作鵝頭墓a埔。成實中央一欉am7-am7 e5大chheng5，有牛車lian2 hiah粗，lo3-lo3長e5 chheng5鬚拖到土腳。阿餘khia7 ti7 chheng5頭，四khou lian3轉ka7看，零零（lan5）散散（san）e5墓，chhun e5 to7是草。目睭利利（lai7）koh ka7瞻（chiam），遠遠對東一間細細e5土地公祠。向東ka7行，tu2 tu2一百步來到一個圓圓e5墓龜，長草am7-am7，koh有一支牌，頂面簡單七字：「陳公直之墓」。大驚一tio5，明明這個陳直死了hou7人choh ti7野地，那會koh有一個墓ti7 chia？
	轉去講hou7環a聽，環a問：「Ah he墓牌年月日寫tiang5時？」阿餘講：「To7是無。」環a講：「我聽講he cheng-piang3賊khian3-sng2，平時phaiN2事作siuN che7，m7知tiang5時beh hou7人掠去斬頭，恐驚身屍choh ti7野地，無人收tai5，所以先問神明，揀一個所在。TaN chit-ma2 beh拜託你ka7伊安tai5。」翁某二人想一暝，咱作人一件好事，khah贏拜一世人e5佛。To7 kheng5一寡錢，買一副薄板，拜託衙門e5工a偷偷去野地ka7陳直e5身屍kap斷頭khioh轉來，用牛車載轉來學甲。
	等到hit時天暗，翁某二人ka7陳直車來墓a埔。Ui3大chheng5向東一百步e5所在，照伊e5意思，he墓龜to7來深深掘一空，beh來ka7伊安tai5。掘到一人深e5所在，雄雄khiang一下一聲，soah掘be7落去。M7信大力koh掘一下，又koh khiang一聲，ma7是掘be7落去。伸手ka7摸，喝講：「Be7活ah！」soah摸著一me石a！環a ti7土空頂用火chhio7，aN3落去看，僥倖oh，圓圓扁扁一te3一te3，那是石a！He阿餘khioh一te3來手裡看，lut清氣，阿娘喂！白白sih-sih，現現一te3大龍銀。M7信koh sa一te3來身軀lu3，ma7是白sih-sih，又koh 一te3龍銀。二個ka7 khok看mai7，khin-khin khiang-khiang，錢teh唱歌。趕緊aN3落去雙手ou2，soah ou2一個甕a出來，腳桶hiah大個，tiN7-tiN7攏總是khiang-khiang叫e5龍銀。出力ka7 hiap8，那mouh會tin2動！環a看伊mouh be7贏，ti7土空頂喝：「我來ah！」作一下跳跳落來，poah8倒tng3 ti7土坐。Tng3一下大力，kha-chhng痛，伸手去摸，規把e5龍銀。 僥倖，he kha-chhng tu2好tng3 ti7 hit甕龍銀e5頂面，喝講 ：「餘a，che錢財toe3 ti7我kha-chhng頭。」
	二人ti7 hia舞一晡，一個甕a才mouh起來車頂。好禮ka7陳直kng3落土空tai5，厚土kham3一個墓龜，墓牌khia7好，chhong3-chhong3周至，已經天beh拍phu2光。趕緊牛車駛轉來，一個甕a mouh入來厝內面。青狂mouh了lau3手，soah chhia一倒。He龍銀 li-li la-la，tin-tin tong-tong，chhia kah一土腳。一ka7看，佛祖a，也有金，也有銀，也有珠，也有玉。二個人四蕾目睭lin-lin long-long khok8-khok8 lian3，thai3會赴看？規土腳m7是黃e5 to7是白e5，m7是圓e5 to7是扁e5。阿餘問in某：「環a，che敢攏是真e5？」環a khioh一腳金環來掛，ni一te3玉心a來摸，koh sa一koaN7真珠拔鍊khng3 ti7嘴咬，咬be7落，講：「真e5，真e5。」緊張kah腳手chhoah，歡喜笑一下尿soah siam3出來，ka7翁講：「餘a，我暝時作夢見若chhoah尿，人to7醒。Chit-ma2尿出來ah，人猶ti7 chia，物猶ti7 chia，che…che m7是真e5猶是啥？！」阿餘講：「環a，ah若m7是teh作夢，我thai2會目睭hoaN2-hoaN2，頭殼重重，腳手浮浮，若像無sit也會飛？」這時外面雞啼，才知影天teh光，阿餘問：「TaN beh按怎？」in某捧一phong2龍銀，大嘴笑西西：「Beh按怎？TaN chia e5物…我來食好穿好，歡喜chhit-tho5。」阿餘講：「Chia e5物m7是咱e5。」環a問：「m7是咱e5，啥人e5？」Koh講：「你be7記得，he賊beh去進前有ka7你講，chhun e5看會著e5、摸會著e5，攏你e5。TaN chia e5物件，現現看也會著摸也會著，m7是你e5猶是啥人e5？！」阿餘搖頭：「Che物m7是咱e5，也m7是陳直e5。」in某講：「明明tai5 ti7伊e5墓內面，按怎m7是伊e5？！」阿餘講：「Che攏是作賊搶來e5，m7是伊e5，也m7是咱e5。」環a看hia e5金，hia e5銀，hia e5玉，hia e5珠，霧霧sa3-sa3，聽有koh聽無，問in翁：「TaN beh按怎？」阿餘伸手去甕a內ni三te3龍銀出來，toa3衫裡lu3 hou7金，khng3 ti7手裡，講：「這三te3龍銀m7知啥人e5，先借來用。」趕緊眠床soa2一邊，土腳ou2一空，ka7甕a tai5 toa3 hin。
	過來衙門e5頭路辭掉，轉來學甲。Ka7 hit三te3龍銀賣掉作本錢，改作賣雜貨e5生理，lu2作lu2大。尾a兼作糖e5買賣，than3有錢，ti7學甲hak be7少田，to7是北門e5好額人。算起來大約是日本來進前，滿清hiang3時道光e5時代。後來伊e5後代尊伊作學甲公，to7是學甲黃氏宗族e5開山太祖公。不過時間久了，有人ka7這項代誌講走choah8去，講學甲姓黃家族原來是cheng-piang3賊e5後代，七a鬥八a，並無正確，che以後我才koh另外說明。也有人講是陳直hit te3墓地好風水，「老chheng5一百步，向東大風度」，致蔭伊e5後代e5關係。不過風水che代誌，我外行。若是請教有經驗e5地理師，in講咱不懂。He龍風紫氣，in看會著，咱看be7著，所以be7-tang3作一個確定e5評論。
	總是關於學甲公黃慶餘e5傳說續落猶koh有，有e5無啥人知影。等以後「台文通訊」e5頁面有空位e5時，才koh寫來hou7大家參考。



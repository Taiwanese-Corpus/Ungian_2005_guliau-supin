赤查某		陳雷

咱現代社會文明發達，生活緊張，致使到時常有人會有神經衰弱e5症頭。Che我作醫生30外冬--a，差不多tak8日攏會遇--著。Kan-na看病人e5面色表情，m7免問to7差不多會tang3斷定。親像這個曾小姐這日家己一個ti7 hia，坐也坐be7 tiau5，khia7也khia7 be7好勢，一枝薰直直pok。看--起-來30外外--a，嘴a2 pok-pok，一個面niau-niau-phok-phok，若pou2--去e5柚a2皮，生成to7 m7是sui2噹噹e5仙女，又koh憂頭結面，規身軀穿烏--e5，be7輸in tau teh出山辦喪事。一看to7知影是這個症頭。
	問落去到底，siaN3-siaN3是睏be7好勢，食無胃口，不時頭殼hin5頭殼痛e5症頭。我問伊teh作啥代誌，伊講ti7英美家專teh教冊。“醫生，che敢是著癌haNh？”伊按呢問。我ka7伊安慰：“Che m7是癌，kan-na神經khah衰弱。Chit-ma2社會生活緊張，khang-khoe3壓力大，真che7人有這個問題。”我開幾粒鎮定劑hou7伊，ka7伊講：“無要緊，放khah輕鬆--leh，過幾日to7會好。”
	三日後伊koh來。講he藥a2食落to7 khah會睏，無食to7睏be7去，一枝薰theh8 ti7手--裡phih8-phih8-chhoah。看--起-來規身軀穿烏--e5，一個面青sun2-sun2，概成幾偌日無食koh無睏。我問伊學校敢有啥物代誌？伊起先m7愛講。我ka7伊解說：“若無講--出-來，khng3 ti7心內無tang3 thau2，壓力會koh-khah大。”尾--a伊才講：“攏是hit個主任--lah。”“主任按怎？”“專工對付我一個，不時chhoe7我e5空phang7。Tak8項代誌tu-tu來hou7--我，連ti7學生面頭前ma7 ka7我罵，…”講kah beh khau3 beh khau3。“我m7知ti7 to2得失著伊？！…”問khah真--leh，這個主任姓陳，作代誌無半撇，kan-na會曉phaiN2--人，人攏叫伊赤查某。校長愛這個陳主任提早退休，叫伊接這個主任e5缺。我講：“To7是按呢--lah！莫怪伊專工beh chhoe7你e5麻煩。”伊講伊無愛作主任。伊hia e5同事知影陳主任人bai2，攏ka7伊留，叫伊m7通辭職。講khah忍耐--一-下，等主任退休。伊na2講na2 joe5目睭，鼻水直直sng2。雄雄話講一半，人soah gong7-gong7--去，現to目睭金金，koh概成攏無看--見。TaN害--a，照我e5經驗，這款神經衰弱e5症頭已經chiaN5嚴重，若無緊醫，進一步ma7有變作精神分裂神經病e5可能。心內不止煩惱擔心，問--伊：“恁tau敢有人有精神無tu2好--e5？”佳哉伊講無。“醫生，我敢是神經病？”我趕緊ka7伊安慰：“你一定ai3 tiam3厝--裡安靜hioh睏，be7使koh去學校。”伊m7肯請假hioh睏：“學校khang-khoe3 hiah che7，教兒童心理--e5 kan-na我一個，hia e5學生beh按怎？！”我講身體要緊，堅持伊be7使去上班，koh馬上寫一張醫生證明，叫伊theh8去hou7校長。“工作壓力siuN大，精神衰弱。需要絕對安靜休息二禮拜。”koh開「惱來to7 phaiN2」hit種上強e5鎮定劑hou7--伊。
	二禮拜了後伊koh轉--來，看--起-來加真好--a。Hit個面原在一liap一liap，一phok一nah，m7-ku2 hiah8 -a2無koh拍結，手也be7 chhoah--a。伊講伊決心beh koh試看mai7，無beh辭頭路。我替伊歡喜，吩咐講：“你轉去上班了後，若是koh有問題，m7通家己khng3 ti7心內，ai3馬上來我看。” 
	過--來二個外月無koh看著曾老師，想講大概轉去學校了代誌順是--a。Hit一日，阿喜--a來hou7我看，無彩一個sui2面憂結結，講伊睏be7去，食be7落，頭殼hin5，頭殼痛…。TaN又koh一個神經衰弱--e5？！He to7怪--a，我這個查某孫a2普通時人人好，不時笑gi7-gi7，若厝角鳥ki7-kiat8叫，thai3會雄雄變按呢？問伊啥物代誌，代先ti7 hia tun3-teN m7講。“厝--裡kap煌--a冤家？”Be7堪得我問，尾--a講：“攏是hit個主任--lah！”阮這個阿喜ti7英美家專總務室辦公食頭路才六個月，to攏真順是，m7 bat聽講有啥問題。“主任按怎？”“我na2會知？Tak8日chhoe7空chhoe7 phang7，kan-na beh對付我一個。代誌攏tu-tu來hou7我，好也罵，bai2也罵，…M7知是得失著伊啥？！”我想，taN好--a，又koh是hit個陳主任，人叫伊「赤查某」hit個？！“人叫伊赤查某，kap別個老師攏be7合。學生上驚--伊，規日phaiN2死死， kan-na beh hou7人落第無及格，…”原來又koh是伊！我真受氣，講：“來，阿舅ka7你寫一張醫生證明，你theh8去hou7校長。”阿喜搖頭：“無效--lah。校長攏聽伊e5話。上蓋gau5 phou5校長，ti7伊面頭前乖kah若一年生a2。”
	我想想--leh，一時也無啥好辦法，bong2講幾句話安慰：“Che神經衰弱真普遍，特別是咱食頭路--e5。你khah忍耐--leh。”koh theh8幾粒鎮定劑hou7--伊：“若是睏be7去，食一粒to7會khah安靜。”伊講伊無beh食藥-a2，伊beh辭頭路。我緊ka7講：“你才去六個月nia5，to7 beh辭頭路？Chit-ma2頭路chiah  phaiN2 chhoe7。無要緊，你mai3 kap伊計較，罵作伊罵，準無聽--著…。”“我擋be7 tiau5--a。”“聽講這個主任liam5-mih beh退休，你koh lun2--一-cham7-a，等伊退休了…。”伊頭giah8--起-來，目睭大蕾ka7我看：“伊tu2-chiah升起來作主任nia5，beh等到tiang5時才會退休？”“Tu2-chiah升--起-來？”“才升起來二個月。…人khah早hit個外好--leh。”“Khah早hit個？”“Hit個陳主任，人外好--leh。To7是siuN古意，hou7伊kek kah身體chan3 be7 tiau5，才提早退休--e5。”我lu2想lu2 m7 tioh8頭，心肝pong7-pong7 chhiang2，問--伊：“這個新主任姓曾？”伊tam3頭。“曾秀英老師，教兒童心理hit個？”伊目睭chiah大蕾問：“你thai3 bat--伊？”我haiN3頭：“To7是我寫醫生證明hou7--伊，叫伊去chhoe7校長--e5。”“To7是hit個--lah！阿舅，to7是hit個--lah！人攏叫伊赤查某，虎姑婆，金色母夜叉…”我聽一下耳a2 ki-ki叫，soah m7知beh按怎應，問--伊：“按怎金色母夜叉？”“Ti7學校，頭鬃攏電koan5-koan5，金色e5 koan5屐-a2，金色e5衫。“Ouh…ouh…”
	二禮拜後曾老師koh來，規身軀穿烏--e5，一個面憂憂憂，頭鬃散ia7-ia7，坐ti7 hia pok薰 。我問--伊：“敢是睏be7去，食be7落？”伊tam3頭。“頭殼hin5，會抽koh會痛？”伊tam3頭。“腳冷手冷koh phih8-phih8-chhoah？”伊頭一直tam3，強beh khau3--出-來。我ka7伊安慰，叫伊khah安靜--一-下。問--伊：“敢又koh是主任e5代誌？”伊搖頭：“陳主任退休--a，我theh8 hit張醫生證明hou7校長，校長叫伊提早退休。”“按呢to7無問題--a。”伊搖頭：“醫生，chit-ma2我teh作主任。”“按呢真好。”“醫生，按呢m7好，辦公室e5查某gin2-a2赤pe5-pe5，phaiN2死死。看我人好，攏m7聽我e5話，代誌也m7作，規日頭前後壁講我e5 phaiN2話…”二choa7目屎悽慘流，雙手直直joe5：“醫生，我敢是神經衰弱精神病koh來--a？”“Che…”“醫生，你寫一張醫生證明hou7--我，…”

琴聲Siu-beh-touh (Schubert)		陳雷
(1)
若是少年老師瑞英，音樂是人生上大e5安慰kap歡喜，生命e5泉水。Che是伊e5天份，生時kah--來-e5，或者ma7會使講伊e5束縛--lah。細漢e5時，ti7學校聽老師彈琴，看kah無人教家己會曉彈。老師疼惜伊e5天份，免費ka7教，ma7 hou7伊上台表演，去ka7伊e5老母講，這個gin2-a2大漢ai3作演奏家。但是瑞英in tau食頭路人e5家庭，gin2-a2 6個，那有法度hou7伊一個查某kiaN2專工彈琴學音樂？所以去讀咱高雄師範，畢業了作音樂老師。雖然是無彩一粒真珠落（lak）ti7 lok-kou5-a-moai5--裡，拍損了天份，m7-ku2 kap伊e5性情猶算有合--lah。
畢業了無外久嫁去市內一個生理人e5家庭，in翁林強to7是林茂建築公司e5大kiaN2。林茂本人khah早少年e5時作土水，雙手拍拚，舞kah家己也有一間公司，bau7工程起販厝。林強作兵了無出路，叫來老父e5公司thoa7生理。
這個林強生作大大漢，講--來m7是啥物phaiN2 kiaN2。不過ti7生理場thoa7久，薰酒查某tak8項會，脾氣有時若牛，有時若狗，粗工人e5底ti3，m7是斯文性e5人品。時常酒家lim到暗暗，半暝轉--來，酒醉to7 beh冤家拍人。
瑞英嫁了隔轉年生一個查某kiaN2，名叫琴聲。這個gin2-a2規日乖乖家己sng2，罕得吵叫。M7-ku2飼到三歲外，猶m7 bat聽伊叫一聲阿母、阿pa5，kap伊講話ma7無反應，若像是臭耳兼e2-kau2--e5。
Chhoa7去病院檢查，耳a2好好，聽力正常，to7是kan-na m7講話，m7應話。尾--a去看小兒科e5專家，診斷是Au-thih症（Autism），也有叫作自閉症。講是一種先天性怪奇e5症頭，耳目嘴好好，kan-na頭腦無仝。He gin2-a2頭殼內e5世界，be7輸hou7暗色e5玻璃封--起-來，關ti7 hin內面，kap外口be7通。所以有聽若無聽，ma7 be7 kap人講話，無啥辦法通好醫。
老母聽一下心肝強beh落無--去。無彩一個chiah古錐e5 sui2查某kiaN2，現現aN2 ti7燒燒e5身軀邊，ka7惜ka7疼，親像mouh一te3冷ki-ki e5冰角，be7笑be7 khau3，無反無應，實在比臭耳e2-kau2 e5 khah害。He作老母e5心情，空空be7輸白作--e5。
但是伊無放棄，每日彈琴唱歌hou7伊聽。講也是奇怪，這個gin2-a2見若聽著音樂，chhit-tho5物放--leh，坐ti7 hia定定無tin2動，像音樂家teh欣賞。原來琴聲kap老母仝款，有音樂e5天份，生時kah--來-e5，ma7會使講是伊一生e5束縛--lah？
伊教琴聲彈琴，隨教隨會，進步真緊。M7知經過外久，ma7 m7知tiang5時開始，無張持e5中間得著一個真龜怪e5感覺，be7輸琴聲e5音樂有時teh kap伊講話。Ti7 hit個來去e5一目nih，這個暗色玻璃封--起-來e5世界，親像雄雄hou7日頭光照--著，伊會tang3影著hin內面。

(2)
這雙紅鞋是啥人theh8--來-e5，伊m7知影。Hit早起出門e5時，齊齊排ti7門腳口。想講大概是啥人be7記--得-e5，問對面kap隔壁間，攏m7知影。KoaN7去樓腳顧大門e5桌頂khng3，hou7人去認。那知隔轉日透早，he鞋又koh倒轉--來，排ti7門口teh等--伊。連續幾偌工，beh tan3 tan3 be7掉。斟酌ka7看，規雙新新，koh是chit-ma2上時行e5太空流線型運動鞋。想講無彩，koaN7--入-來hou7琴聲穿看mai7，koh合合合，khah-thiam2是專工買--來-e5。這雙鞋穿起來若活--e5，踏一步to7 chiuh8一聲，後腳跟一pha電火to7 sih--一-下。琴聲日時穿teh彈琴，暗時穿leh睏，m7 hou7人thng3--起-來。
M7知啥物緣故，這個以後，琴聲e5音樂lu2-khah親近，不時teh kap伊講話。He音樂像日頭光照著玻璃封--起-來e5世界，hou7伊看著hit內面，m7是空空無半項，是一個有栽真che7款感情e5花欉e5溫室，歡喜、鬱卒、期待、失望…，kap別個gin2-a2仝款仝款。但是這雙鞋a2真正e5祕密，二禮拜後伊才知影。
這條歌伊m7 bat聽琴聲彈--過，ma7無想著無人教伊家己會曉彈。He Mouh-Cha-toh（Mozart）e5音樂是天使e5歡喜，像大紅e5玫瑰teh chheng3芳，會hou7人醉。琴聲目睭kheh-kheh，若像人無ti7 hia，m7是伊teh彈琴，是音樂家己teh彈。
He鞋a2開始發光，toe3音樂sih--一-下sih--一-下。伊叫是家己目睭teng5-taN5看m7-tioh8。Oa2去ka7摸，規雙燒hut-hut。驚一tio5，趕緊beh ka7 thng3--起-來，soah ban2 an5-an5，pak be7--落-來。鞋a2 liap-liap sih，lu2來lu2紅，像雞kui-a2 pun5風一直變大雙去。
雄雄音樂停--去，琴聲流汗珠e5面頂有一choa7微微a2笑，be7輸風尾吹過一khut淺淺e5水面，一時a2 to7無--去。伊m7知影che是事實--無？因為cheng7出世猶m7 bat看琴聲笑。琴聲khia7--起-來，hit領海色水流e5長裙ka7鞋a2 kham3--著，鞋a2 e5光to7 hoa--去。Liau5-liau5-a2，像雞kui-a2消風kiu--倒-轉-去，kap以前平大雙。
按呢伊才知影，這雙鞋是一個活活e5奇蹟。琴聲若歡喜，伊to7歡喜pun5風變大雙。琴聲若鬱卒無歡喜，伊to7會倒kiu變足細--去。

(3)
M7-ku2這個祕密伊無ka7翁講，因為琴聲有Au-thih症以後，in翁受氣，be7-tang3接受。攏賴講是in某tai3--來-e5，生一個這款怪物！以前愛lim酒行酒家，chit-ma2 koh khah厲害。半暝若是酒醉轉--來，ah8 to7害--lah，入門to7 phaiN2嘴操幹kiau7，chhoe7人冤家。In某恬恬走去bih，m7 chhap伊也be7使，拖出來拍，大醉大拍，小醉小拍。不時拍kah烏青結血。拍了無夠khui3，叫伊唱歌。
「唱！你唱！」雙手肩胛頭掠--leh，大力kap hiap。
「幹！叫你唱，你m7唱！」嘴phoe2 sai--落-去。
「火車…火車ki-ki叫，…10點5分到板橋…」
「幹！唱khah大聲--leh！」
「…板橋查某sui2 kap笑，…轉來去賣某…」
Ka7 in某giu2來，大力lam2--leh，tu嘴beh ka7 chim……。He酒味kap tu2-chiah吐e5臭味hou7伊擋be7 tiau5，頭oat8走m7 hou7伊chim 。
Phiak8--一-下一聲，嘴phoe2 koh ka7 pa--落。「幹！恁父…」大力ka7 chhia，siak toa3土腳。衫kap裙thiah-thiah破，規身軀光光，一khou人若大隻豬哥teh ti7頂koan5，nge7 ka7伊強，ka7伊創治，…像teh使牛使馬。
「哈！哈！…板橋查某…贊！…」ouh8一下，又koh吐吐--出-來。

(4)
	Ti7 Siu-beh-touh e5音樂e5內面，伊chhoe7著臨時e5安慰，像「冬天e5旅行」按呢beh行離開這個家庭，chhoa7琴聲去一個無虐待e5收容所，hou7人拍會使m7免唱歌e5所在…。無注意琴聲坐ti7 hia家己teh唱，「…火車…火車ki-ki叫…」。雄雄pong7一下一聲，phiang7 ti7土腳。Ka7抱--起-來，已經m7知人去ah，hit雙鞋liap8-liap8-sih，kap腳kiu kah若紅嬰a2 e5 hiah細雙去！
	「嚴重是有嚴重--lah。」醫生ka7伊說明。
	「Ah8是按怎--lah？Thai2會雄雄按呢？！」
	「白血病。」
	醫生tam3頭。「超急性--e5，…真緊…」
	一禮拜後，琴聲倒ti7 chhu白床巾e5病床過身去。Hit位同情心e5少年醫生ka7老母講，大概是咱高雄水kap空氣毒素污染太厲害e5關係。Chit-ma2 tak8年攏有真che7 gin2-a2 tioh8這個病。伊ka7琴聲換一su天色phong3-keng2 e5 sui2衫，海色水流e5長裙，頭毛loah8二個ni-尾a2 ，用紅e5 li-bong2縛--起-來，換一雙奶色白皮鞋。Hit雙紅鞋koaN7轉來厝，chhai7 ti7 phiN-a-nouh頂面。Eng暗beh睏e5時，koaN7去眠床頭kap伊作伴。
	半暝翁轉--來，又koh規身軀e5酒味。代先ka7伊拍，才koh叫伊唱歌。
	「唱！你唱！」按呢ka7伊hiap8。
	「…火車…火車ki-ki叫，…10點5分…」伊實在唱be7出--來。
	「幹！koh唱！10點5分按怎？！」
	「…10點5分…10點5分…」伊實在唱be7出--來，koh hou7人拍。衫kap裙thiah-thiah破，一隻豬哥jih8 ti7頂面，nge7 ka7伊強。
	雄雄lin3-long3叫e5聲，林強使牛使馬當teh創治，無看著眠床頭一雙紅鞋teh tin2動，lu2 chun3 lu2大力，才停起來看。He鞋a2 liap8-liap8-sih teh發光，想講taN慘--a，是m7是家己酒lim過頭，目睭lim phaiN2去--a？嘴內念：「M7通koh lim--a。」He鞋a2  pin3-pong3跳teh siak-tio7，chhoah一tio5，規個人攏nng2--去。鞋a2  sa來手--裡，soah ki-ki叫，像gin2-a2 teh哀。氣一下，大力siang3出去，khian按房間外去。
	隔轉日天未光，瑞英liam腳peh起床，房間外chhoe7著hit二腳鞋，khioh好勢排ti7 phiN-a-nouh頂頭。「無要緊，m7免驚。」按呢細聲ka7鞋a2講，也親像teh ka7家己講。耳空內遠遠有Siu-beh-touh e5琴聲kap歌聲，he溫暖期待e5音樂伸手ka7伊歡迎，beh ka7伊chhoa7去hit個冬天孤單e5旅途，去到一個無暴力koaN5冷e5樹林內歇睏，……。「緊慢，緊慢伊會變。」酒to7會停--起-來，伊按呢想，to7 m7免koh唱歌。He鞋a2搖一下，後腳跟hia火sih-sih若像teh beh hoa去。Lu2來lu2白siak，一直kiu細雙，tu2好ti7伊目屎lian3--落-來hit目nih e5中間，kiu kah規個攏總變無--去。
	「…10點5分…10點5分…」He Siu-beh-touh e5音樂無--去，kan-na有火車lin3-long2叫e5聲…  

Chit時無耳錢--a bih ti7寮仔內看，賊已經走無lah,chong5出來大聲hoah:「賊oh!賊oh!」鑼仔直直kng 。厝內人醒，也應聲：「掠賊oh!掠賊oh!」頭前後壁heh-heh叫，凡是cha-pou  long2 chng出來，aiN7扁擔，giah8柴刀，相爭jiok出來beh掠賊。
Chit頭陳鴨聽tioh8 kong3鑼，hoah一聲「請」，chhoa7一股臭溝水e5 hou7-liu,soan-leh toh8出去lah。單單斗--a2一個toe3 ti7路尾，一袋米phaiN7 leh,拚死也走be7贏。看頭前人走遠去lah,後面人jiok oa2來，he米m7甘放，soah 生狂koaiN7-tioh8腳，poah8倒siak ti7土裡。Tu2-tu2好一袋米teh ti7 kha-chiah-phiaN，peh be7起來。Ah8怎樣hiah-e5 賊股long2走了了，單單斗--a2一個一袋米phaiN7 be7贏，poah8倒ti7 hia?Toh8 是斗--a2今仔日作16，第一回cheng-piang3,看人作賊簡單，m7知hit-e5內容kap機關。Hiah-e5賊有經驗，知影米有重phaiN7 be7贏，long2 phaiN7蕃薯簽，所以一路liu3-liu3去，像臭溝水e5 hou-liu,滑liu-liu chang be7 tioh8。生kap死toh8是一點訣ti7 hia。
這陣人jiok到te3,扁擔toh8 kong3,柴刀toh8 phut,鋤頭toh8 kut,可憐he斗--a2倒ti7土腳，phah kah死猶m7放手，相爭來chui5頷頸(am7-kun2)beh斬頭。怎樣會chiah-nih8雄死，無認人toh8 phah死來斬頭？Toh8是郭甲大富，厝內不時囤糧積米，he賊無thang食toh8來搶，一年幾na7 pai2。又koh這賊厲害，四界放風聲，若是cheng-piang3賊，認刀無認人，見若沖犯tioh8,若是好運無死e5,long2先lio5鼻割耳才放你去，叫作留命無留面，留鼻無留耳。所以hiah-e5長工短工，食人頭路，性命tioh8顧。凡是賊來，long2先bih leh m7敢出來。等賊去了後，chiah大聲phah鑼hoah賊，kui陣chong5出來，toe3 ti7賊後面鬧熱，所以m7 bat掠tioh8賊。郭甲hou7賊蹧躂夠額，想無辦法，ka7工仔講：「有頭e5一兩銀，無頭e5五兩銀。」所以相爭chui5頷頸斬頭。
Chiah-e5賊一路chong5 tng2來大林，bih入去林投內，來到大旗腳歇喘，叫作入港。Toh8是cheng-piang3 tng2來，圍一個圓khou仔 ，點人點物，算輸嬴。He賊頭陳鴨算算leh,long2總蕃薯簽七袋，芋仔一袋，兄弟八個，羊--a2、虎--a2 、lo3腳海--a2、二仙銅錢、畚箕土--a2、無毛雞--a2、無本來--a2,掛家己九個，khah算toh8欠一個。趕緊大家joe7草來拭面，月光腳相借認。你看我，我看你，害--a,toh8是欠斗--a2一個。
Kui陣ti7 hia等一晡久，無看人來。Hit時月仔已經oa2西，大林恬chiuh-chiuh,無tiuN-ti5一陣ka2螺仔風透，大旗倒落去，正正又koh向東。陳鴨正peng5目睭皮chhoah,倒peng5也chhoah。原來chit-e5陳鴨賊頭作久成精，講是暗時會曉看陰魂瞻鬼靈。Toh8是ti7 hit-e5目nih,眼前一個5尺高 e5人影栽落去，又koh peh起來走，已經頭無去lah!Chit時陳鴨心內明白，今暗斗--a2第一回作賊cheng-piang3失敗，變作無頭e5枉死鬼，已經去ah-lah。
天未光，陳鴨來chhoe7茶--a2。He茶--a2坐ti7 hia kui暝無睏，煩惱斗--a2 cheng-piang3猶未tng2來。透早看陳鴨家己一個來，心頭chhiak8一tio5,問：「斗--a2 ti7 to2?」陳鴨搖頭，kan-na m7講。茶--a2生狂問：「斗--a2 thai2無tng2來？」陳鴨koh搖頭，chiah講：「阿姊，斗--a2無tng2來ah!」茶--a2驚一tio5,問：「是按怎無tng2來ah?」陳鴨講：「阿姊，he月光腳我目睭看真真，伊人倒落去，koh peh起來，頭已經無去ah!」茶--a2 hoah一聲：「心肝oe5!」kui身人像(chhiuN7)山teh崩，水teh chhiang5,停一時仔，問：「Ah8 chit-ma2人ti7 to2?」陳鴨搖頭：「Toh8是m7知。」茶--a2目屎忍(lun2)leh講：「我來去街仔探看mai7。」原來chit-e5陳鴨khah早有一個sui2 bou2 Io--a2,生斗--a2時難產過身去。所以kan-na孤囝斗--a2一個，自細漢寄ti7阿姊茶--a2 hia飼，按出世chhiaN5到大人，na2家己e5。所以像山teh崩，水teh chhiang5,一擔目屎忍leh,講：「我來去街仔探看mai7。」(待續)

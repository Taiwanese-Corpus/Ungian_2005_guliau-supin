無彩hiah gau5 		陳雷

	咱人大部份ui3生到死渺渺茫茫，一生過beh了--a也無啥物通好ka7人展風神e5成就。不過有時罕罕--a也會無張持遇著『一生偉大e5時刻』，親像Niu-tong（Newton）頭殼hou7蘋果kong3--著，親像Ah-khi-mih-touh（Archimedes）洗身軀hou7水淹--著，雄雄得著一個一世人瞬間e5靈感啟示，ui3 hia致使到偉大e5發明，貢獻人類，hou7後--來e5人o-lo2數念感謝伊。咱chia布袋偏僻e5草地，人口小koh散赤，kan-na有通phak8鹽，chhun--e5無半項。不過近來有一位廖--先-生大栽，ti7伊五十歲hit冬，有kap Niu-tong頭殼hou7蘋果tim3--著仝hit款e5經驗，得著靈感，soah一時變作出名e5發明家，到taN大家若講起，攏猶十分e5尊敬數念。
	這個『一生偉大e5時刻』其實也有伊e5因緣原故，tioh8-ai3 ui3頭講起，請恁理解。廖--先-生大栽19歲e5時ti7一間漢藥店食薪lo5作伙記。大概人khiau2 koh認真，無幾冬to7 bat幾偌款藥草e5名，也會曉學人chat脈，講脾火、腎寒、大腸氣…種種e5道理。自按呢家己出來開一間漢生堂中藥店，兼ka7人chat脈看病，li7筋絡…。因為伊人khiau2，又koh肯ka7人說明脾火、腎寒、大腸氣種種e5道理，所以不止a2生理ka-iah8，漸漸ti7布袋變作有頭有面e5人。
	近來咱台灣社會上有teh討論救母語e5代誌，這點廖--先-生真有理解注重。所以布袋社區成人大學開第一期台語班e5時，伊to7去參加。Hit個曾美麗老師tu2-chiah師範畢業，先教in台語羅馬字，寫he tou7-kun2-a2字。廖大栽問老師：「Che tou7-kun2-a2字那是字？」老師講：「Che to7是咱台灣話e5英文字。」若是英文字這個物件，世界一流伊無計較，舊年ti7成人大學伊也有學--過，所以to7認真學羅馬字，liam5-mih to7學會曉讀會曉寫。
	無外久班--裡一個朋友蔡--先-生知，伊三個後生攏讀大學畢業，大家真尊重伊。Hit日ka7廖大栽講：「這個羅馬字無夠好。」大栽問：「按怎無夠好？」蔡知講：「我已經發明一套比che koh-khah好--e5！」「你家己發明--e5？」「叫作蔡--氏新世紀文書法。」大栽驚一tio5問：「啥物叫作蔡--氏新世紀文書法？」蔡知先生講：「你若是英語小khoa2有基礎，你to7知影。這個k應該是g，這個t應該是d，ah8這個b應該是v，按呢才有道理。」koh講：「Che to7是蔡--氏新世紀文書法。」TaN這個廖大栽舊年有學英語，自認英語小khoa2也有基礎，hou7伊講一下，lu2想lu2有理，to7開始學蔡--氏新世紀文書法。班--裡陳--先-生文藝kap黃--先-生烏魚ti7農會作過代誌，頭殼teh轉ma7是緊，攏也來學這套新文書法。
	那知二禮拜後，hit個鄭明理先生，in kiaN2是一個相命仙，概成真有學問，英語ma7有基礎，ka7廖大栽講：「這個蔡--氏新世紀文書法無夠好，我有一套koh khah新--e5。」大栽問：「你家己發明--e5？」「叫作明理台文，成大e5教授已經有試過--a，贊koh好用！」大栽問：「啥物是明理台文？」鄭--先-生講：「你英語敢是bat學--過？若是小khoa2有基礎你to7知影。這字ch應該是j，這字chh咱英語無，應該是q，ah8這字kh才是c，…」廖大栽用伊有基礎e5英語一下ka7想，ma7是有理，to7也來學明理台文。
	因為這個關係，成人大學台語班分作二派。文嬸--a、風琴--a、張文藝、遠東黃--e5 kap蔡--先-生用蔡--氏新世紀文書法。Chhun--e5大日--a、明月--a、深井--a、中和仙、豆花清--a、kap鄭--先-生用明理台文式。Kan-na廖大栽本人m7知to2一式khah好，be7-tang3決定，有時用蔡--氏，有時用鄭--氏。無外久庄--裡e5人知影蔡--先-生kap鄭--先-生攏發明一套新字，大家講：“實在有夠gau5--lah，學生比老師khah厲害！”廖大栽聽人按呢講，心內無自在，親像人teh講伊無gau5，平平一個老師教--e5，人會曉發明，伊thai3 be7曉!”
	心內to7悶悶，tak8日恬恬kek頭腦，決心beh來發明一套khah贊e5字。暝無食，日無睏，坐--leh也想，倒--leh也想，真久想無一個辦法。Hit日tu2好菜頭嫂--a來看血壓，一個面紅膏赤（chhiah）-chhih，大栽chat伊e5脈，phih8-phih8 phok8-phok8跳，講：「菜頭嫂，你肝火衝著大腸，氣that tiau5--leh，我ka7你針針--leh，開一帖藥a2 ka7你通。」To7 ka7伊chhak針炙(chiah8)，一枝tuh8 ti7手--裡，針大腸經，一枝tuh8 ti7面--裡，針膀胱經，koh一枝chhak8 ti7腳尖tuh8腎經…。He針na2 chhak8 na2念，親像和尚早時teh念經，一時無細字，he針chhak8 ui3家己e5大-pu7-ong，雄雄soah恬--去，定定khia7 ti7 hia。菜頭嫂ka7看，taN害--a，嘴開開，目睭也無teh nih，一khou人gang7-gang7，be7輸身魂hou7摸（mou）siuN7-a2摸去。大力ka7 chhoah二下，才精神過--來，大聲hoah：「我知--a！我知--a！」ui3店--裡chong5--出-去，ti7街a2路liu3-liu3走，直直hiu：「我知--a！我知--a！」Tu2好chong5來到廟口，碰著蔡知，雙手chang--leh問：「大栽，你知啥？」大栽hi7-ha7笑，嚷講：「比你e5 khah贊！比你e5 khah贊！」一枝大pu7-ong比hou7伊看，he針猶插ti7 hia，to也無teh痛。To7是ti7 hit個當時，kap Niu-tong頭殼hou7蘋果kong3著仝款，伊大pu7-ong hou7針tuh8--著，身魂脫殼，得著一世人瞬間e5靈感啟示，ui3 hia致使到偉大e5『 科經』發明。
	伊ka7宇宙天地萬物e5內容分作十四系，tu2好kap人体14條經脈相對配，叫作天人合一。每一個字屬一個系，親像『人』 這字屬ti7膀胱系，kap膀胱經相對，寫e5時字尾加一個khou5-a2，表示膀胱。親像『地』屬ti7大腸系，kap大腸經相配，字尾畫一條長長若腌腸，表示大腸。按呢一字一系，一系一經，清清楚楚，一看to7知影hit個字ti7天人合一『科經網』e5地位。關於字母e5部份，有參考蔡--氏kap鄭--氏e5好處，koh再改進，K改作x，v改作w，c改作y，完成一套上蓋新e5文字，tou7-kun2-a2字lam7科經，無人看有，叫作廖--氏大栽科經法。
	按hit時起，全力奉獻台文。病人無看，店--裡生理放hou7 in某去hoaN7，家己關tiam3樓頂房間內，暝日拍拚。經過六個外月，才完成一本五萬字e5辭典，叫作廖--氏大栽科經台華英大辭典。家己koh出錢去印，寄hou7全國各地圖書館。辭典內面有一節感心e5自序：「大栽無驚苦心，經過五十年人生無停考驗，將宇宙億萬e5時、空、物、象、能、理、事、念e5概念整理歸類，攏總14系60科，完成完整全新e5科學經路網…。大栽科經是咱台灣人家己發明e5新世紀文字，尖端科學e5武器，台灣人文化e5原子彈。…」
	辭典完成了後，ti7布袋開成人台語班，免費教大栽科經法。雖然be7輸傳教福音e5心情熱心拍拚，總是m7知啥物原因，一班開--落，免一、二禮拜，學生走了了，chhun無半個。廖大栽想，這款好物無人瞭解，按呢教m7是辦法。若是beh救文化，tioh8-ai3 ui3學校內e5學生開始。所以to7去chhoe7布袋國小孫校長先進，也to7是伊e5 goeh8-seng-a2。孫校長聽伊說明科經，概成聽有koh聽無，概成有理koh sa無niau-a2毛，問伊講：「阿舅，像這個科經法敢有khah簡單e5入門？」一時m7敢決定，ka7大栽講：「你che chiah-nih好e5物件，留ti7布袋無彩。我ka7你推薦去教育部，全國落去教，大大來發展。」大栽大歡喜，吐一個khui3講：「你才是第一個真正瞭解科經e5人。」 
	孫校長ka7『科經』推薦hou7教育部國語推行委員會委員董小梅。這個董委員是政治大學中文系教授，對母語教育自來有真感冒e5意見。看著這個科經法，lu2看lu2花，lu2讀lu2無，歡喜一下講：「這款好物！教落去到底，學生、老師包你土土土！」馬上去chhoe7教育部主任祕書容--先-生包心，to7是伊e5好朋友，母語感冒e5仝路親家。容主任祕書看了，滿面春風，講：「實在好物！你放心，這項代誌我包心ka7你包辦！」
	To7去聯絡報紙、電視界e5記者，大大宣傳，「創世紀e5大發明，教育部全力推薦！」又koh替伊走chong5，爭取國際十大發明獎。Hit年八月總統召見，ti7總統府hip相。廖大栽人e2，khia7 ti7後壁排邊--a，無啥看--著。去ka7相片放大，chah一個放大鏡四界報人看：「你看，這個我--lah！」菜市a2 e5查某人看有，攏真感動，問伊講：「Ah8你kap咱總統thai3 chiah熟--lah？」大栽講：「登輝仙我古早to7 bat--a。」賣蚵a2 te e5阿銀--a問伊：「Ah8你是發明啥？連總統也叫你去hip相。」Siah甘蔗e5 TiN--a khah bat代誌，應講：「Soah m7知影，發明科學--lah。」「科學--ouh，chit-ma2 tak8項ma7攏靠科學。」按呢規布袋e5人攏知影大栽發明科學，總統召見，換嘴叫伊大栽仙--e5。
	咱講gau5人te2命，hit年12月大栽仙破病，診斷肝癌尾期，車轉去厝--裡家己醫。食中藥祕方，無二個月to7死翹翹。死了in某照伊e5吩咐，墓牌頂刻『科經』e5字：“大栽科經台文法發明人廖大栽…”Tak8個tou7-kun2-a2字尾有科經e5大腸、小腸、膀胱…e5符號，無人讀有。菜市a2查某人攏ka7伊可惜，講：「To7是siuN gau5，天teh怨妒。」「無彩chiah-nih gau5，寫kah無人看有。」死hit年tu2好51歲出頭nia7-nia7，實在有影，無彩hiah-nih gau5--lah。


＜ 念歌a鼓 ＞  	
英 雄 先 知 (二)
陳 雷 
 
（ V） 弄 狗 相 咬 

1.	所 以 ti7這 段 時 期 ， 暫 時 人 kap 狗 和 平 過 日 子 ， 萬 事 神 明 保 庇 。 無 料 中 秋 過 一 日 ， 月 a 光 光 閃 閃 （sih），菜 市 a 燒 大 火 ， 局 勢 作 一 下 變 款 去 。 

2.	有 人 講 ， chiN3 油 吃 粿 chhia 倒 火 ， 有 人 講 ， 賣 thou5-thoh 魚 鯁  ga-suh 漏 khui3  ， 有 人 講 ， pak8  粽 e5無 細 字 ， 卻 是 鱸 鰻 真 大 意 ， 有 心 放 火 ， 有 人 看 見 ， 但 是 無 人 有 法 伊 。 

3.	風 足 強 ， 火 真 雄 ， 烏 煙 pong7  天 chhu7火 chi2。 水 龍 車 未 到 ， 夭 壽 oh ，  菜 市 a 燒 tah 去 ， 水 龍 車 tu2到 ， 僥 倖 oh ， a2 to7燒 過 街 a 去 。 

4.	 To7 是 這 個 東 菜 市 ， 日 本 時 代 e5風 味 ，歷 史 上 久 ， 生 理 上 吃 市 。 TaN chit-ma2 中 秋 大 火 燒 ， 月 a  光 光 閃 閃 ， 佳 哉 無 人 死 ， 可 憐 三 隻 破 病 狗 ， 愛 睏 走  無 離 ， 燒 作 三 te3 狗 a 疤 ， 臭 火 ta ， 芳 kiN3 kiN3 。 

5.	另 外 一 陣 （tin7）自 由  狗 ， 地 盤 佔 ti7東 菜 市 ， 有 e5是 朋 友 ， 有 e5是 親 chiaN5 ， 有 e5是 友 e5兄 弟 ， in ， in ， 作 狗 學 作 人 ， 放 （pang3） 是 一 四 界 ， 吃 是 滿 滿 是 ， 無 煩 無 惱 ， 生 活 好 過 ， 美 麗 日 子 。 

6.	TaN chit-ma2 市  a 燒 無 去 ， 月 a 有 時 光 ， 有 時 閃 ， 狗 a 學 鱸 鰻 ， 有 e5是 親 chiaN5 ， 有 e5是 友 e5兄 弟 。 無 tang3  去 討 吃 ， 無 tang3  去 chhit-tho5， 無 tang3走 相 bih 。 生 活 艱 難 ， 狗 母 chhoa7頭 ， 大 家 來 會 議 ， 姑 不 而 終 無 決 議 ， chia so5hia so5四 界 去 ， to7按 呢 ， 離 開 了 慣 勢 鬧 熱 e5東 菜 市 ， to7按 呢 ， 放 sat 了 幾 偌 年 ， 溫 暖 燒 lo7e5狗 鄉 里 。 

7.	He 狗 一 大 陣 ， 排 作 一 排 ， 行 過 五 味 街 ， 爽 （sang2）爽 勢 勢 來 到 路 口 分 四 叉 ， 一 叉 thang3 去 大 學 路 ， 一 叉 thang3去 三 角 勢 。 Ti7  hia 風 一 吹 ， 雜 種 氣 味 be7輸 東 菜 市 。 狗  a  pak 肚 iau ， a2to7pui7  ， a2to7phut phut 跳 ， a2to7真 歡 喜 。 

8.	A2 to7一 隻 二 隻 chong5  入 去 ， 入 去 巷 a 底 ， beh 吃 一 頓 腥 臊 試 滋 味 。 那 知 一 入 去 ， to7去 hou7狗 圍 ， hou7狗 修 理 ， 拍 kah 流 血 水 。 To7 是 這 choa7巷 a 彎 彎 直 直 ， 好 比 hit 條 路 ， 萬 物 生 到 死 ， 一 頭 入 去 簡 單 ， oat8  頭 轉 來 無 容 易 。  

9.	He 狗 ti7hia 試 幾 偌 日 ， 東 菜 市 e5狗 兄 弟 ， 離 開 鄉 里 hou7狗 欺 。 狗 母 chhoa7頭 ， 叫 狗 公 來 會 議 ， 想 出 一 個 計 ti3。 Koh 等 幾 日 ， 等 月 a khah 光 hit 暝 ， 到 天 khah 冷 hit 日 ， 才 來 解 決 這 項 代 誌 。 

10.	 He 暝 一 半 幾 粒 星， he月 一 半 遮 ti7凰 鳳 邊 ，he 狗 一 陣 巷 a 頭 hau2 ， he 狗 一 陣 巷  a 尾 pui7，有 時 牽 長 聲 ，有 時 khou te2te2，來 一 回 ，去 一 回 ，市 內 狗 a 吹 狗 螺 。 Lu2 吹 lu2 大 聲 ， 親 像 查 某 少 年 起 siau2花，m7知 是 凝（geng5）心 ， 抑 是 teh 怨 chheh ？ M7 知 是 hoah 天 ， 抑 是 teh 叫 地 ？ 實 在 ， 實 在 ， 人 講 市 內 狗 a 吹 狗 螺 ， to7是 代 誌 ko3樣 有 問 題 。
 
11.	 有 影 天 khah 冷 ， 月 khah 暗 ，鬧 規 暝 。 狗 公 狗 母 相 應 話 ， 鬼 講 話 ， 咱  人 聽 loh 心 肝 冷 一 koeh 。 好 狗 phaiN2  狗 拚 狗 命 ， 血 流 烏 影 閃 (siam2) 燈 火 ， 無 看 啥 貨 ， 若 鬼 chong5  過 。 按 呢 天 khah 冷 ， 月 khah 暗， 鬧 規 暝 ， 查 甫 e5起 ka- leng2-sun2 ， 查 某  e5pu3 雞 母 皮 。 

12.	 一 eng5  oh 過 niau niau 光 ， 半 個 月 雄 雄 去 ， 一 個 日 慢 吞 吞 ， 照 是 彎 彎 khiau khiau 生 死 路 ， 看 來 悽 悽 慘 慘 戰 後 地 ， 鬼  a 行 過 墓 仔 埔 ， 有 去 無 回 ， 坎（kham）坎  khiat8 -khiat8 。 又 koh 赤 血 拖 長bak te2 路 ， 一 choa7來 ， 一 choa7回 ， be7輸 ka2螺 a 風 神 ， 受 氣 穿 木 屐 ， 踏 血 作 腳 號 。 

（VI）戰 決 

1.	 許 先 生 ， 食 老 練 身 體 ， 透 早 來 散 步 ， 一 腳 踏 出 門 ， 死 狗 來 tin3 路 ， 險 險 拐 一 倒 ， koh 行 五 腳 步 ， 紅 紅 烏 烏 ， 血 bak 規 路 ， 親 像 gin2-a chok- giat8  ， 土 腳 畫 ang5-a  圖 。 手 裡 一 枝 拐 ， 老 歲 仔 na2行 na2khih- khok8 ， 這 個 狗 世 界 ， m7知 是 為 何 ？ 老 歲 仔 又 koh thin-thin- thong7-thong7 ， na2想 頭 殼 na2gong5  ， 這 個 狗 世 界 ， 花 花 khok kh ， m7知 到 底 是 為 何 ？ 

2.	伊 目 睭 nih 一 下 ， 心 肝 chhiak8 二 下 ， 散 步 無 koh 行 ， oat8 頭 倒 轉 seh8 。 可 憐 許 先 生 ， 一 枝 khiau ku 拐 tuh8 地 ， 二 枝 老 人 腳 長 te2， 青 青 猴 猴 ， 三 步 踏 五 下 ， pong7-pong7  tauh8-tauh8  轉 到 厝 ， 踏 入 門 ， 阿娘 喂 ！ A2才 點 土 滑 一 倒 ， poah8 一 大 下 。 

3.	Kha-chhng 頭 tng3 一 koeh8 ， 會 khou 雞 ， be7pun5火 ， 是 緊 peh 起 來 kha3電 話 ， li- li-khok8-khok8 khok8  一 大 堆 ， thi-thi-thuh8 thuh8  be7 好 勢 。 伊 講 he 狗 大 起 siau2  ， 半 暝 吹 狗 螺 ， 講 he 狗 kap 鬼 ， 規 暗 teh 冤 家 。 TaN chit-ma2 ， the the 倒 倒 一 四 界 ， 講 to7是 ， 一 隻 狗 母 十 條 狗 性 命 ， 車 禍 m7願 死 ， 轉 來 teh 討 債 。      

4.	通 知 朋 友 蘇 先 生 ， bau7 工 程 作 生 理 hit 個 ， 通 知 朋 友 陳 先 生 ， 選 議 員 作 政 治 hit 個 ， 討 論 he 時 機 ， 算 算 leh ， to7是 作 腳 手 than3 大 錢 e5局 勢 。 

5.	議 員 陳 先 知 ， 通 知 市 政 府 派 出 所 ， 通 知 衛 生 處 環 保 局 ， 伊 是 民 意 代 表 ， 代 表 民 意 ， siau2  狗 傳 染 病  ， m7是 滾 笑 e5代 誌 。 Chit-ma2 馬 上 ， liam5-mih 趕 緊 ， 一 定 ai3 處 理 。 

6.	所 以 chit-ma2 馬 上 ， 環 保 局  thou- la- khuh 派 二 台 ， liam5-mih 趕 緊 ， 衛 生 處 烏 卒  a  來 一 陣 （tin7）， 巷 a 路 雙 頭 查 封 ， 三 角 勢 四 peng5 包 圍 ， 好 狗 phaiN2  狗 攏 是 狗 ， 死 狗 活 狗 攏 宣 戰 。 

7.	He 掠 狗 e5穿 te2褲 pak8 頭 巾 ， giah8 家 司（ke-si） ，作 武 士 。 遇 著 死 狗 上 勇 敢 ， 相 爭 chong5  oa2去 ， 一 條 nai-long 線 ， am7-kun2 摧 落 去 ， 身 軀 leng5 起 來 ， tan3 上 thou-la-khuh 去 。 若 是 狗  a  著 傷 猶 未 死 ， in to7khah  細 字 ， 有 e5退 一 步 ， 有 e5bih 後 面 ，  有 e5手 giah8槌  a  嘴 念 佛 （put8 ）， 阿 彌 koh  陀 佛 （hut8）， 棍 仔 but 落 去 ， 狗  a mau hou7 死 ， 槌  a kong3 kah chih， a2 才 喘 一 個 khui3  ， 大 家 相 爭 比 勇 氣 ， chong5 oa2去 ， 摧 落 去 ， leng5 起 來 ， tan3 上 (chiuN7)  thou-lak-khuh 去 。 

8.	Lu2 戰 lu2 勇 ， 武 士 得 意 m7驚 死 ， 著 傷 e5 kong3  hou7死 ， 死 e5 kong3  kah 棍  a  chih ， 狗 公 狗 母 有 siau2 無 siau2 總 處 理 ， 戰 爭 teh beh 勝 利 。 最 後 來 到 凰 鳳 腳 ， 樹 頭 大 包 圍 ， ai-ioh- oe5 ， 你 一 看 ， 伊 一 看 ， 一 khou 烏 烏 ， m7知 是 啥 物 ？ 親 像 牛 若 狗 ， 概 成（seng5）狗 若 牛 ， ai-ioh-oe5 ， m7是 別 物 ， m7是 別 個 ， to7是 伊 上 界 假 大 尾 ， hit 個 臭 頭  a  狗 頭 家 。 

9.	已 經 目 睭 減 一 個 ， 規 面 攏 是 血 ， 身 軀 若 火 炭，土 砂 kham3 一 半，嘴 chih thong2 一koeh8 ， ka na2 beh 講 話 ， m7 ku2 .... m7 ku2 無 搖 尾 。 He 狗 看 人 來 ， 大 嘴 peh 開 hou7in 看 ， 一 choa7烏 嘴 chih ， 二 排 狗 嘴 齒 ， 阿 娘 oe5 ， he na5 喉 若 pong7 空 ， he to7吞 細 漢 gin2  a 上 好 勢 。       

10.	武 士 看 一 下， 心 肝 跳 二 下，雙 腳 落 軟 （nng2）au2  四  koeh8 ， 有 e5想 beh 走 ， 有 e5緊 倒 退 。 He 狗 無 tin 動 ， ma7koh 無 搖 尾 ， 雄 雄 peh 起 來 ， 大 聲 叫 一 下 ， 親 像 豬 放 屁 ， be7輸 牛 拍 e7。 

11.	伊 四 腳 齊 齊 ， 尾  a  soe7 soe7（垂）， 一 目 看 四 界 。 凰 鳳 大 樹 三 角 勢 ， 本 來 天 天 狗 樂 園 ， 如 今 生 死 戰 後 地 ， 鬼 行 墓 仔 埔 ， 有 去 無 回 。 結 果 朋 友 總 犧 牲 ， 敵 人 來 消 滅 ， 家 庭 攏 無 去 ， 英 雄 chhun 一 個 ， 到 chia 一 切 了 然 ， 烏 有（iu2）beh 完 結 ， 又 koh 大 聲 叫 一 下 ， 最 後 hit 一 回 ， 親 像 豬 放 屁 ， be7輸 牛 拍 e7，有 頭 無 尾 。 

12.	武 士 大 青 驚 ， 狗 叫 準 無 聽 ， 有 e5poah8 一 倒 ， 有 e5倒 退 行 ， 有 e5m7知 beh 按 怎 ？ 有 e5家 司 放 leh 先 溜 soan ， 猶 是 性 命 khah 要 緊 ， 環 保 暫 時 m7免 管 。 

13.	He 臭 頭 a teh beh 死 ， 尾 a  soe5  soe5 ， 頭 殼 khi khi ， 獨 眼 看 koan5 天 ， 一 粒 台 灣 日 頭 炎 tok tok ， 這 日 大 好 天 ！ Beh koh 叫 一 聲 ， hoah hou7萬 物 聽 ， 力 盡 倒 落 去 ， 無 koh 再 出 聲 ， 到 chia 一 粒 狗 心 假 人 心 ， 最 後 想 beh 蓮 花 化 身 ， beh 死 嘴 noaN7 khok-khok tin。 

14.	臭 頭 a 倒 落 去 ， 大 家 koh 勇 氣 ， 一 腳 khut 腳 馬 ， 雙 腳 踏 八 卦 ， 作 前 作 後 作 姿 勢 ， 排 陣 勢 ， 十 枝 槌 a kong3 死 狗 ， 十 枝 嘴 a na2念 佛 ， lu2 念 lu2緊 ， na2 kong3 na2but8 。 槌 a kong3 chih 去 ， 狗 a 早 to7死 ， 武 士 吐 大 khui3 ， 戰 爭 大 勝 利 ， 實 在 無 容 易 。 

15.	眾 人 大 歡 喜 ， 死 狗 梱 leh ， 四 腳 吊 直 直 ， 人 人 kng 起 行 ， 臭 頭 a 遊 街 大 家 看 ， 大 聲 細 聲 hoah 萬 歲 ， 親 像 昨 暗 狗 起 siau2 ， 今 日 又 koh 有 人 吹 狗 螺 。 

(VII) 新 天 地 

1.	TaN chit-ma2 ， 狗 死 地 光 復 ， 有 人 憂 愁 ， 有 人 歡 喜 ， 拜 佛 e5經 念 了 ， 想 來 想 去 ， chiah che7狗 死 ， 若 是 來 討 命 ， 咱 nai2 賠 會 起 ？ 生 理 人 歡 喜 ， 下（he7）功 夫 作 腳 手 e5時 機 ， 拜 託 陳 先 知 ， chhoe7里 長 向 大 家 言 語 。 伊 講 狗 a 攏 總 去 ， png7 大 家 福 氣 ， 緊 緊 起 一 個 新 公 園 ， 社 區 好 好 來 整 理 。 

2.	TaN 這 個 時 代 起 公 園 ， to7是 so7 圓 a 湯 ， 吃 標 bau7 生 理 。 一 個 空 頭 ， 大 家 好 空 死 ， 英 雄 先 知 ， 友 e5兄 弟 ， 政 府 單 位 ， 里 長 拍 電 話 ， 功 勞 大 小 攏 有 算 ti7hin 。 又 koh hit 時 東 菜 市 ， 火 燒 beh 重 起 ， 議 員 生 理 人 ， 本 來 有 計 劃 ， 早 to7有 準 備 ， 菜 市 a 掛 公 園 ， 攏 總 bau7 起 來 ， 按 呢 工 課 khah 規 氣（khi3）， 按 呢 than3 錢 khah 規 堆 。 

3.	A2 to7工 程 舞 足 大 ， 工 事 認 真 起 ， a2to7花 a 草 a 攏 總 除 ， 全 部 一 律 khong-ku-lih ； m7成 （chiaN5）樹 a 無 幾 叢 ， 新 栽 a2to7死 ， 電 火 thiau7a chhai7 khi khi ， 一 排 四 五 枝 ， 涼 亭 若 （na2）便 所 ， ma7有 chhai7  石 椅， 便 所 若 大 厝 ， 起 ti7oa2路 邊  ， 一 排 是 查 甫 ， 一 排 是 查 某 ， 日 本 進 口 e5設 備 ， 講 是 用 了 自 動 會 chang5 水 。 

4.	結 局 你 ka7看 ， 公 園 tak8 項 有 ， 全 部 攏 重 起 ， 咱 愛 是 上 新 上 贊 e5設 備 。 若 是 二 叢 凰 鳳 木 ， 熱 人 開 紅 花 ， lu2熱  開 lu2sui2 ， 可 惜 日 本 時 代 e5舊 物 ， tin3 地 嫌 費 氣 ， 規 氣 chho3 chho3 掉 ， 全 部 重 整 理 。 

5.	開 幕 hit 一 日 ， 議 員 來 剪 綵 ， 又 koh 講 政 治 ， 狗 死 地 光 復 ， 功 勞 伊 拍 第 一 。 陳 先 知 ， 笑 微 微 ， soaiN7  a 面 ， 里 長 po 伊 sui2 ， po 伊 緣 投 ， po 伊 gau5 ， 伊 to7真 謙 卑 。 講 是 png7  大 家 福 氣 ， 伊 只 是 民 意 代 表 ， 代 表 民 意 ， 伊 是 為 民 服 務 ， 犧 牲 自 己（chu7 ki2）。 講 來 講 去 ， 民 主 修 養 ， 一 百 pha-sian ， a2to7是 伊 ， 下 擺  選 舉 ， 請 大 家 m7通 be7記 。 

6.	那 會 知 ， 公 園 tu2起 好 ， to7koh 有 人 無 歡 喜 。 拜 佛 e5原 在 be7放 心 ， 狗 a 死 chiah che7， in 若 作 一 捆 來 討 命 ， 咱 thai3 賠 會 起 ?! 佳 哉 民 主 政 治 ， 人 民 是 頭 家 ， 議 員 上 瞭 解 民 意 。 伊 講 免 煩 惱 ， 狗 死 有 狗 權 ， 犧 牲 ai3 代 價 ， 死 狗 tioh8 公 祭 。 伊 to7通 知 市 政 府 ， 派 出 所 ， 通 知 衛 生 處 環 保 局 ， chit-ma2 馬 上 ， liam5 mih 趕 緊 ， 來 燒 金 ， 來 插 香 ， 來 念 觀 音 菩 薩 chhe7m7tioh8 ， 來 講 阿 彌 陀 佛 會 失 禮 ， 來 khin-khin khiang-khiang， kong3 鐘 拜 狗 作 公 祭 。 

7.	又 koh 恐 驚 民 意 瞭 解 無 徹 底 ， 去 政 府 chong5 錢 起 狗 碑 。 古 早 凰 鳳 大 樹 頭 ， chhai7  一 te3（塊） khong-ku-lih， ma7是 有 刻 字 ， 寫 一 句 『 英 雄 不 死 』 ， 講 in 陰 魂 不 散 ， 功 在 鄉 里 ， 準 in 無 死 ， 按 呢 大 家 最 後 ， 才 koh 安 心 睏 會 去 。 

8.	結 局 為 著 一 te3地 ， 大 家 互 相 生 關 係 ， 狗 kap 狗 相 拍 相 thai5 ， 人 kap 狗 設 計 相 害 ， 實 在 ＜真 奇 怪＞， ma7是 ＜不 應 該＞。 總 是 好 佳 哉 ， 先 知 遇 英 雄 ， 英 雄  造 時 機 ， 尾 a 戰 決 大 勝 利 ， 狗 a 總 犧 牲 ， 凰 鳳 ma7無 去 。 

9.	若 是 你  問 這 個 新 社 會 ， 英 雄 先 知 thai3 會 hiah nih che7？ Che 講 來 講 去 ， to7是 一 個 新 問 題 ， ma7是 一 節 歷 史 債 。 你 看 原 本 美 麗 島 ， 頭 家 就 是 別 人 e5， 講 咱 是 suh-peN2 、 Ho-lan、 滿 清 、 日 本 、 中 國 a ， 講 咱 種 蕃 薯 ， m7是 蕃 薯 a ， 講 咱 是 新 中 原 ， m7是 阿 里 山 ， m7是 濁 水 溪 ， m7是 鵝 鑾 鼻 ， 講 咱 顧 than3  錢 ， mai3 去 chhap 政 治 ， 講 蕃 薯 飼 咱 ， 咱 m7是 蕃 薯 。 按 呢  li-li-lok8-lok8  khi7 khok8 講 ，hou7咱 聽 kah 心 花 花 ， 頭 ma-se， m7知 到 底 作 人 to2一 個 ?! 結 局 時 勢 to7來 造 英 雄 ， 歷 史 soah 來 出 先 知 ， a2to7咱 這 個 新 社 會 ， 錢 真 che7， 大 家 講 gong7 話 ， 英 雄 先 知 一 大 堆 ， m7知 到 底 是 啥 物 ？ 

10.	你 ka7詳 細 看 ， 蘇 先 生 親 像 郝 柏 村 翁 大 銘 ， put  錢 真 che7人 看 無 ， 英 雄 to7是 ； 你 ka7斟 酌 看 ， 陳 議 員 概 成 連 戰 李 登 輝 ， 真 gau5 講 話 人 聽 無 ， to7是 先 知 。 結 局 民 主 政 治 ， 日 日 變 新 ， tak8 項 to7是 攏 靠 in 。 

11.	所 以 咱 這 個 時 代 ， 社 會 有 進 步 ， 人 人 khah 有 心 ， 狗 死 有 人 抗 議 ， 樹 死 無 人 傷 心 ； 空 地 起 公 園 ， 全 部 khong-ku-lih， koh 有 紀 念 碑 ， ma7有 新 刻 字 。 雖 然 寫 是 『英 雄 不 死』 ， 『功 在 鄉 里』 ， 陰 魂 不 散 ， 準 in 無 死 ！ 可 惜 ， 真 可 惜 ， pun3-so3仝 所 在 ， 便 所 加 一 味 。 總 是 尾 a 真 佳 哉 ， 外 面 狗 無 koh 來 ， he to7真 奇 怪 ， ma7是 真 佳 哉 ， 外 面 狗 a 攏 總 無 koh 來 。 

12.	To7 是 這 節 小 新 聞 ， 媒 體 有 報 告 ， 大 家 無 啥 瞭 解 。 不 過 咱 社 區 ， 也 tioh8 加 減 反 省 將 來 ， m7通 這 te3三 角 勢 ， 好 比 蕃 薯 地 ， 一 個 空 頭 ， 大 家 鬥 空 好 勢 ， 攏 be7phaiN2 勢 。 千 萬 歷 史 m7通 hou7人 so 圓 a 湯 ， lian3 圓 a chhe3， noaN2 來 noaN2 去 koh 再 製 ； 上 好 mai3 koh 放 人 bau7 工 程 ， 起 便 所 ， 變 作 奇 奇 怪 怪 ， m7知 是 啥 貨 。   

歸仁阿媽    
/陳雷
1.
阮歸仁阿媽kap阮老父相像，作人無性無地，不時一個面笑嘻嘻，有話一句一句liau5-liau5-a2講，輕聲細說，m7-bat看伊大嚷受氣--過。
不過伊講話有一個chiaN5心適e5腔口，阮阿爸講kan-na歸仁hia才有，別位無人這款講法。阮去chhoe7阿媽，上愛ka7伊創治，刁工ka7問：「阿媽，阮chhoa7你來去車頭好--無？」伊to7講：「恁shoa7我去shia頭beh shong3啥？」嘴齒漏風koh捲舌。阮to7 ka7笑，學伊講：「阮shoa7你去shia頭看火shia。」伊to7講：「恁m7通ka7阿媽shio3。」Hou7阮笑be7 soah。
阿媽上gau5煮食，凡是田庄人作--e5,炊粿、siN7瓜a2、phak8筍干…伊攏會曉…特別是伊炊e5九重（teng5)粿、草a2粿上蓋好食。M7-ku2伊愛作m7愛食，作好to7分hou7人去。阿姑kha-chiah後ka7阮講，阿媽愛人褒。阮看著伊to7 ka7 o-lo2,阿媽，你e5粿足好食。阿媽，你e5筍a2上蓋chhe3…。伊to7 theh8足che7 hou7阮，講：「阿媽phak8 e5筍干khng3 khah久ma7猶she3-she3-she3。」
阿媽猶一項上心適--e5 to7是愛睏。見若食飽，愛睏神to7來。箸khng3落桌頂，目睭kheh-kheh to7睏--去。坐toa3椅a2頂na2 tuh-ku na2 kouN5，顧在人按怎講話，按怎吵也無要緊。阮bat用索a2 ka7伊ngiau耳孔，ma7是ngiau be7醒。一定tioh8 tuh半點鐘，睏飽免人叫，家己to7精神起--來，好勢溜溜，目睭金tak-tak，be7輸tu2-chiah無睏--去按呢。
阿媽78歲生日hit工，一大堆人chiN-chiN一厝內。算算--leh，後生新婦二個，查某kiaN2、kiaN2婿四個，內外孫十個。阿媽講是鬧熱shih-shah，歡喜kah話講be7 soah。阿爸kap阿姑theh8紅包hou7伊，伊m7收，講：「攏無欠啥。Hou7 gin2-a2分。」伊定著家己beh煮hou7大家食。Chhoan5-chhoan5二桌頂，煮kah tak8項有。阿爸看大家食kah差不多--a，趕緊去mouh雞卵糕來beh切，已經be7赴--a。阿媽一雙箸khng3--leh，pok8一下to7睏--去-a。坐ti7椅a2目睭kheh-kheh，頭殼tuh--leh tuh--leh，睏kah kouN7 kouN7叫。大家無法度，圍ti7伊身邊開講，大聲細聲，等伊精神通好切雞卵糕。我坐ti7桌邊看，阿姊teh ka7伊拭汗吹電風，大姑ka7伊so手，二姑ka7伊loah8頭鬃，心內想，阿媽大概是全台灣上蓋好命e5老人--lah。

2.
桃（thio3)--a嫁來關廟hit年18歲，轉去歸仁hit冬ma7 chiah 24歲。生二個查某kiaN2，一個後生，in翁to7癆傷第三期過身--去。這個癆傷是未chhoa7進前to7有--a，作親成e5時，親家kap hm5人暗kham3起--來，無hou7新娘頭知影。桃--a嫁入門了後，一個翁不時khuh-khuh嗽，koh會phui3血，才知影taN害--a，癆傷tai3真重。Hiang3時a2 m7比chit-ma2,癆傷無藥醫。
這個翁死了，桃--a e5老母m7甘查某kiaN2少年守寡，koh來一世人lo3-lo3長無查甫人伴，to7來chhoe7親家參詳。親家講：「查某人嫁出門to7是人e5,嫁雞落(loh8)雞lang，嫁狗nng3狗孔，chit-ma2阮kiaN2死，無守寡koh來嫁別人，拍phaiN2阮陳--家e5名聲。」桃--a e5老母講：「阮查某kiaN2 hou7人騙一擺，be7使koh第二擺。」親家無歡喜，叫桃--a來問：「這個代誌你按怎拍算？」桃--a想想--leh講：「我shoa7 gin2-a2轉來去歸仁。」親家受氣講：「你若踏出陳--家e5門一腳步，to7無koh再入--來，gin2-a2也m7免想beh koh見一面。」
桃--a下決心，ka7 gin2-a2講：「阿母beh轉來去歸仁，恁乖乖kap阿公、阿媽作伙。」三個細漢gin2-a2放--leh ，家己一個kap老母轉去厝--裡。
TaN hiang3時查某人翁死了，咱叫作「死翁--e5」，親像一枝kong3破e5花干，無人beh tiN5，koh嫁講khah容易。尾--a七chhoe7八chhoe7,去tng7著一個死某--e5掛二個前人kiaN2，ma7是姓陳，hou7伊作後siu7。總--是這個姓陳--e5大家伙，房頭內有小khoa2田園kap厝，親成五十驚桃--a嫁來生kiaN2分財產，m7 hou7伊入戶頭，算作是無在額--e5,飼ti7邊--a-e5 nia7-nia7。
Hit二個前人kiaN2一個3歲，一個4歲。桃--a ka7 in照顧，準家己--e5 io飼，真是疼惜。M7-ku2房頭內人che7代誌che7,桃--a早暗sit頭作be7 soah，koh是無身無份，無人看伊有。Hit時二個前人kiaN2聽大人e5話，看大人e5樣，也ka7伊當作查某kan2款待。
按呢到這二個gin2-a2 io大漢，chhoa7某生kiaN2，in翁koh來過身--去。房頭內分財產，桃--a一個人無名無份，無人beh留--伊，又koh hou7人趕出陳--家e5門。Hit時桃--a e5父母早to7無--去-a，soah孤單一個無依無倚，四界ka7人作短工，有時tioh8去分食，按呢受苦幾na7冬。
尾--a有人看be7作--得，來ka7關廟這個親生kiaN2講，恁老母ti7歸仁，你去ka7看--一-下。He後生去到te3,老母一身軀破衫破褲，thai2-ko li7-lo5,toa3 ti7一間草寮a2,teh ka7人顧soaiN7 a2園。一時m7敢認老母，老母也m7敢beh認--伊。
轉來厝--裡，be7食be7睏，想來想去，m7知beh按怎好。有人ka7伊講，恁hit個老母自細漢ka7恁姊弟a2三人放--leh，作伊去嫁，甘願去飼別人e5 kiaN2，也m7 bat轉來看恁一面。TaN chit-ma2食苦ma7是伊家己chhoe7--來-e5,無怪別人。恁會使m7認--伊！
He後生kap阿姊參詳，老母雖然有生咱無io咱，ma7有照顧人e5 kiaN2兒，像親生e5 ka7 in疼惜。Chit-ma2伊hou7眾人放捨，咱作伊e5親生kiaN2若無去認--伊，敢m7是像三十冬前伊作咱e5親生母無認咱，ka7咱放捨仝款？搖頭講：「M7通，m7通。這個人世間e5苦痛kap怨切咱m7通koh hou7伊牽連--落-去，拖soa be7 soah，…」
所以to7 ka7老母接轉來關廟，hit時老母已經50外外--a。起一間厝hou7伊toa3,koh知影伊愛種作勞動，另外hak一te3六分地hou7伊種果子、種竹a2作gi7-niu7,to7是chit-ma2阮阿媽teh toa3 e5所在。
這時阿媽睏飽精神起--來，看桌頂一te3大大te3 e5雞卵糕，問講：「Ai-ioh，大家顧講話，che雞卵糕thai3無人beh shiat？」阮圍oa2--去ka7伊講：「阿媽，恭喜老健康！」伊切雞卵糕hou7我，問講：「美--a，你m7是歇熱去英國讀英語？」我講：「HeNh ah，tu2 chiah轉--來。足心適--e5。」阿媽tam3頭，講：「恁chit-ma2查某gin2-a2真好命。」我牽伊e5手，一雙大大模koh粗pe5 pe5,應伊講：「比阿媽hiang3時加真好命--lah。」阿爸khia7 ti7邊--a聽--著，ka7阿媽看，koh ka7我看，恬恬a2笑，攏無講啥。我心內替伊講，這個歸仁阿媽好命phaiN2命，是人造--出-來-e5,m7是天註定--e5。 

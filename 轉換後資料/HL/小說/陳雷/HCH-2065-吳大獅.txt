TaN 父a2-kiaN2 aiN7糖aiN7鹽來到烏竹林，老父作前，阿kiaN2作後，一人取一支竹枴na2 poe2 na2入去。行到深來，he竹lu2烏lu2 am7,日頭遮kah beh無看。深林內熱人蟬a2當kau7,幾千幾萬隻 ti7  竹尾哭，「ti7 chia ti7 chia ti7 chia ti7 chia。」Chit-peng5哭了tioh8 hit-peng5,hit-peng5哮了tioh8 chit-peng5,「ti7  chia ti7 chia ti7 chiati7 chia。」黃薯oat8頭講：「紅哺che5哮le5-le5,定tioh8蛇toh8 che7!細ji7 toe3我後腳行。」一句話tu2-chiah講soah,m7知按to2位雄雄chong5二個賊出來！He賊一個lo3一個矮(e2)，pin2-a2-骨thng3赤体，手舞一支番刀，soah面也無phah虎niau ：「人過物無過，留命先留貨！」Chong5來搶竹籠。黃薯m7 hou7伊搶，用竹枴kap伊but8 。He賊看阿餘毛龜細漢，toh8來衝伊，掛籠a2 ian2倒ti2土腳，番刀giah8起來toh8 beh phut。阿餘毛龜tioh8狂大聲hoah:「海a!海a!你chiaN5實阿姊thai5會落？」He lo3腳賊聽叫伊e5名，chhoah一tio5,停手問：「你thai3叫我e5名？」阿餘毛龜應：「Gong7小弟，我你e5阿姊，thai3 m7叫你e5名？！」海a受氣罵：「烏白講，我阿姊早toh8死！」刀giah8起來beh koh phut。阿餘毛龜hoah:「海a,阿姊出chu死，koh再出世，阿姊siong7-kai3 siau3念你。」海a心內奇怪，若m7是我阿姊，na2會講是出chu死？He gin2-a2雙手ka7 頭毛phian2開，hiah8-a2頂一粒一粒出chu釘e5 khi5滿滿是。海a大驚一tio5,hoah:「鬼！鬼！」Oat8頭toh8走。另外hit-e5矮a2賊，家己無膽，he賊膽是借來e5,聽tioh8 hoah鬼，也無看真toh8走。阿餘毛龜看賊去，peh起來chhoe7老父。He老父一khou人神神坐ti7竹pho7腳，叫也be7應，嘴裡直直念：「人過物無過，留命先留貨！」僥倖a,toh8是chit-e5黃薯hou7賊驚一下破膽，身魂走出竅a,叫也m7知人。阿餘毛龜ka7老父扶起身來，講：「阿爹，賊去a,咱緊來去tng2。」
Ah8 kam2有影阿餘毛龜toh8是lo3腳賊e5 阿姊來出世？Beh thai3有人知？M7-ku2 he賊kap羅漢腳時常來ti7 佳里興街a2放蕩，一來瞻（chiam）好空e5 sit頭thang好偷，koh來等店頭家有時叫去gia5貨作捆工，than3幾分錢。Chit日早晡ti7雙發利頭前無聊放蕩，he羅漢腳講：「ChiaN5久無食雞，想kah牙槽酸。」另外一個頭殼生臭粒a2講：「牙槽酸，用kong3槌a2 kong3 toh8好。」海a講：「Beh食雞，叫咱chit-e5阿兄園裡掠。」Chit-e5二仙銅錢toh8是會曉講雞話，看tioh8雞角kek雞母叫，看tioh8雞母kek雞角叫，he雞toh8 oa2來hou7伊掠，所以偷掠雞專門。牽歌a2調罵伊：「海a,海a,你m7是我親家，也m7是我娘le2,我thai3有thang掠雞來ka7你作牲禮？…」海a也toe3伊唱：「Ai8-ioh,你m7 chiaN5銅錢a2二仙，食雞e5 m7是我，厝裡猶一個大腳阿姊…」大家ti7 hia na2唱na2笑。Hit-e5臭頭羅漢腳問：「海a,lin2阿姊m7是出chu phah損去，thai3猶有一個？」海a應：「阮阿姊siong7疼我，早toh8 phah損去。」Ti7 hia hoah來hoah去，阿餘毛龜aiN7貨出來有聽tioh8,又koh好目會認得in。海a看in二個一人aiN7一籠 ui3店裡出來，內面m7是糖toh8是鹽，知影是外地來e5,ka7二仙銅錢ngiauh一個目尾：「你kap我來去掠雞。」二個賊暗靜（cheN7 ）toe3 in來到烏竹林。(待續) 


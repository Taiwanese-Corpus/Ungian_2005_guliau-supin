行天路
John Bunyan原著
L.W. kap M.G.M.Faucett編劇
忘恩者…翻譯
第一幕   Tui3將亡城行到十字架。
佈景。To3 爿是將亡城e5 街路。街路e5 頭一間厝是基督徒e5 家。這條路通過拋荒e5 野地koh seh8 倒轉，然後一直通過遠遠e5 隘門，經過山邊e5 十字架。Tui3 這條直koh 隘e5 路，另外koh 分出一條分叉路來，引上將亡城後面e5 一座小山，直直thau3 到修行村。
基督徒(ka-chiah 頂背重擔，tui3 家內出--來，teh 讀冊。)：我著怎樣做啊？我著怎樣做啊？
基督女徒(基督徒e5 太太)kap 厝邊上場。
基督女徒：基督徒--ah，甚mih 代誌hou7 你憂愁--leh？你啥事ka-chiah 頂beh 背chiah-nih8 重e5 擔--leh？
基督徒：Ha3,我e5 太太ah，你kap 我kap 細子危險到極--ah！我確實知影咱e5 城市將來beh hou7 天火ka7 伊燒去--lah。除非咱會chhe7 出一條閃避e5 活路來，若無咱因為罪孽e5 緣故，攏beh 死了了--lah。
基督女徒：入來厝--nih lah，基督徒。我相信咱無chiah 危險--lah。
厝邊(大家談論)：基督徒定著是起痟--lah。伊講咱e5城市tit-beh 燒lio--去。你有聽--見--無？
基督徒：我知影lin2 掠做我起痟--lah。總--是lin2 才是起痟--ah！我替lin2 祈禱，我可憐--lin2,因為我知影lin2 攏teh-beh 死ti7 lin2 e5 罪孽e5 內面--lah。
基督女徒：我求你轉來厝--nih lah。
基督徒：重擔定定teh ti7 我e5 ka-chiah 頂，我e5 心內koh 知影lin2 e5 危險，我beh 怎樣歇睏會去--leh？
厝邊(受氣)：這個人神經病--lah，咱何必煩惱--伊？(In攏倒轉去家己e5 厝。基督徒e5 太太憂愁看--伊，然後也入去厝內--lah。)
基督徒(心內大憂悶，步行離開將亡城。)：我著怎樣做才會得著救--ah？
傳道上場
傳道(溫和親切看--伊。)：先生，你啥事哮到chiah 傷心--leh？
基督徒：我有讀一本冊，知影我的確著死。我死了後，的確著受審判。我固然m7 願意死，也無甘心受審判--lah。
傳道：你怎樣m7 願意死--leh？你ti7 chia 生活kiam2 m7 是真無心適，koh 有真濟災厄mah？
基督徒：我死了，我驚了我e5 ka-chiah 頂這個擔會將我the--落去，teh 到比墓koh 較深e5 地獄內去。先生--ah，我入監牢尚且擋boe7 tiau5,何況受審判到ti7 死--leh？想到chiah e5 代誌，我就大聲哮--lah。
傳道：若是an2-ni-siN，你啥事定定企--teh leh？
基督徒：因為我m7 知影去甚mih 所在較好。
傳道：你著立刻離開將亡城。
基督徒：我著向 to2位去ah？
傳道(ki2 遠遠 e5 隘門。)：Ti7 hia 半山頂有一個隘門，你有看--見--無？
基督徒：無，總--是我看見一個大光。
傳道：目珠注神看hit 個光，你一直向hia 行--去，就thang 看見hit個隘門。到hia 你扑門，定著有人ka7 你講應該著怎樣做。
基督徒(目珠轉向 hit個大光，開始走，那走那緊)：活命--ah！活命--ah！永遠e5 活命--ah！
(基督徒e5 某子聽見基督徒大叫，就出--來。厝邊也出--來。總--是基督徒也無越轉身，也 m7越頭看。)
厝邊易遷：我beh jip--伊，問伊啥事離開--咱。
厝邊固執：我beh jip--伊，ka7 伊拖倒來厝--nih 。
(Chi2 兩個 厝邊緊緊teh jip基督徒。3個人攏看boe7見--lah，其餘e5 人就koh 入in e5 厝。過一個時陣，3人koh 出現ti7 懸地--nih。)
 
基督徒：厝邊，lin2 來做甚mih8?
固執：來勸你kap 阮相kap 倒去。
基督徒：He 絕對boe7 用--得。Lin2 企起ti7 將亡城，我也出世ti7 hia，今我知影伊是an2-ni-siN 一個所在：早暗lin2 beh 死ti7 hia。Lin2 teh-beh 陷--落去，陷到比墳墓koh 較低e5 硫磺火刑罰e5 所在去。好厝邊--ah，我求你kap 我相kap 去。
固執：甚mih8!Kiam2 是講將阮e5 親戚朋友kap 平安快樂攏放sak mah？
基督徒：我去hit 所在e5 福氣是夠額koh 有chhun。著te3 我去--lah，試看我e5 話有影抑無影。
固執：你既然beh 放sak 世界上e5 一切，你iau2 beh 追求甚mih8 --leh？
基督徒：我beh 追求hit個保存ti7 天--nih e5 財寶，攏寫ti7 這本冊e5 內面。朋友--ah，lin2 若愛，thang 讀。
固執：Heh！冊提走--lah ! 你beh kap 阮相kap to3去抑 m7 ah？
基督徒：M7,我無ai3。我手已經hoaN7 hit 個犁，我無ai3 te3--去。
固執：來--lah，易遷兄，咱免chhap--伊，做咱倒去lah。親像這款e5 人一下起憨想，就掠做家己比7個人iau2 較聰明。
易遷：M7-thang 罵--伊lah。若是基督徒所講e5 話是真--e5,就伊所求e5 福氣的確比咱所求--e5 有較好，我有意思beh kap 伊相kap 去。
固執：莫憨呆！我勸你kap 我相kap 倒去lah，是誰知伊這號神經病e5 人beh chhoa7 你去to2位--ah？倒--去，倒--去，莫糊塗。
基督徒：Lin2 兩人攏kap 我去就koh 較好--lah。除去我tu2-chiah 講--e5 以外，iau2 有真濟koh 較大e5 榮光beh 享受--leh！你若m7 信，choe3 你讀這本冊。
易遷：好--lah，固執，我beh kap 這個好人相kap 去；總--是先生--ah，到hit個thang 意愛e5 所在，你知影路抑m7 知影？
基督徒：有一個人名叫傳道ka7 我講前面有一個隘門，叫我趕緊去hia，到hia 就有人指導咱這條路應該怎樣行。
固執：我beh 倒去厝--nih。我定著m7 kap chiah-e5 kong5-bong5無知e5 人做伴。
易遷：今來，好厝邊，咱行來去。
(固執to3去城--nih，基督徒kap 易遷向隘門緊緊行。In一面行路，一面相kap 談論。)
基督徒：你聽我e5 苦勸kap 我相kap 去，我真歡喜。若是固執知影這本冊所講e5 危險ti7-teh 等--伊，伊定著m7 肯chiah-nih 隨便越倒去ouh。
易遷：An2-ni 你扑算hit 冊頂e5 話確實是真--e5 mah？
基督徒：我知影是真--e5,因為這本冊是無講白賊e5 主寫--e5。
易遷：冊--nih 講咱beh 得著甚mih8 財寶--ah？
基督徒：有永遠e5 活命ti7 天國--nih beh 賞賜hou7--咱。
易遷：講leh 誠好，koh 有甚mih8 --leh？
基督徒：Ti7 hia，咱beh kap 眾天使以及代先咱去e5 眾聖徒相kap tiam3。咱beh 看見上帝e5 榮光，tiam3 ti7 伊慈愛e5 光中。
易遷：Chiah e5 福氣beh hou7 人享受mah？聽到chiah e5 福氣真正hou7 人歡喜。你kap 我會thang 入天國抑boe7--ah？
基督徒：天國e5 主已經ti7 che冊頂寫講，若是咱真正ai3 beh 入天國，thang 自由入--去。
易遷：An2-ni 好，我e5 好同伴，我真歡喜聽見chiah e5 福氣。來，咱行較緊--e5!
基督徒：我ai3 beh 行較緊--e5 卻boe7會，因為這個重擔teh ti7 我e5 ka-chiah 頂。
(In 向前緊緊行，忽然攏跋落憂鬱窟內面去--lah。基督徒因為重擔e5 緣故，陷ti7 爛塗e5 內面。伊kap 易遷2人滿身攏是塗。)
易遷：Oeh，基督徒，你怎樣--lah？
基督徒：我實在m7 知影--lah。
易遷(受氣)：你ka7 我講e5 福氣就是an2-ni--ouh？我若會逃命來活，你永遠boe7 koh 看見我--lah。
(伊向將亡城，tui3 塗內爬出--來，連頭也無越，青青狂狂走倒去--lah。基督徒ti7 塗內，向隘門hit 爿滾chun7。雖然爬過--去，iau2-ku2 是爬boe7 出--去，因為伊背重擔e5 緣故。)
恩助上場
恩助：朋友，你啥事ti7 爛塗e5 內面？
基督徒：有一個名叫傳道--e5 ka7 我講著入hit個隘門，才會thang 閃避滅亡。我tu2-tu2向隘門hia 去，就跋 ti7 這內面--lah。
恩助：總--是你怎樣無踏石頂行--過去--ah？
基督徒：我心內驚惶。我趕緊行e5 時陣，無注意，就跋 ti7 這個爛塗e5 內面--lah。
恩助：你將手chhun過--來，我beh 將你khiu2 上來。好--lah，腳踏tiam3 chia，包你安全。現在你thang 向隘門hia 去。
基督徒：多謝你好心幫贊--我，先生。
(恩助退場。基督徒向前行到一個分叉路口，ti7 hia tu2著細緻先生。)
細緻：你背chiah-nih 重e5 擔beh 去to2位--ah？
基督徒：去頭前hit個隘門hia，我聽講有人會將我e5 擔放落--來。
細緻：你有太太kap 囡仔--無？
基督徒：有，總--是我無法度勸in kap 我相kap 行。
細緻：我若hou7 你好e5 勸告，你beh 聽趁抑 m7?
基督徒：我tu2-tu2是需要好e5 勸告。
細緻：An2-ni 我beh 勸你將這個擔放hiat-kak8。你背這款e5 擔，上帝e5 祝福你無法度thang 享受。
基督徒：將這個擔放hiat-kak8,he tu2-tu2是我e5 希望--lah。總--是我家己放boe7 落--來，我也chhe7 boe7 著有甚mih 人會ka7 我放落--來。所以親像tu2-chiah 我所講--e5,我行這條路，也不過是想beh 將這個擔放--落來na7-tiaN7。
細緻：甚mih 人叫你行這條路--leh？
基督徒：有一個好人，名叫傳道。
細緻：我驚了伊是hou7 你一個歹e5 扑算，無有一條路比這條路較危險艱難--lah。我會ka7 你講koh 較好e5 路。
基督徒：請先生ka7 我講這條koh 較好e5 路--lah。
細緻：向另外一條分叉路行差不多三里路，你thang 行到示法先生e5 家。伊會將你ka-chiah 頂e5 擔放--落來。伊幫贊過真濟人--lah，伊怎樣會m7 幫贊你--leh？
 
基督徒：怎樣行才會thang 行到這位正直人e5 家--leh？
細緻：你行到頭一間厝就是伊e5 家--lah。再見，朋友，祝你好運。(細緻退場)
(基督徒試行這個新路。無久，知影這條路比頭先e5 路koh 較難行--leh 真濟，山勢親像beh teh ti7 伊e5 身軀頂。Hit 時伊驚惶起--來，後悔聽生份人e5 話。)
傳道上場
傳道：基督徒，你來ti7 chia 做甚mih8?(基督徒見笑到話講boe7 出--來。)Ti7 將亡城我tu2著e5 hit個人，kiam2 m7 是你mah？
基督徒：正是，先生，是我。
傳道：我教你行另外一條路，向hit 後面有大光e5 hit 個隘門hia 去，你啥事無行hit 條路--leh？你離開正路真遠--louh。
基督徒：我tu2著一位先生，伊ka7 我講，ti7 修行村--nih，我會thang chhe7 著一個人，伊beh 將我ka-chiah 頂e5 擔放--落來，總--是我感覺這條路比hit 條路koh 較oh行--lah。
傳道：你企--teh，我將上帝e5 話指示--你。「甚mih 人若退後，我e5 心無歡喜--伊。」你已經棄sak 上帝e5 話，離開平安e5 路，行到危險e5 內面--lah。
基督徒(跋倒ti7 傳道e5 面前。)：我完--lah！我煞--lah !
傳道(牽伊e5 正手)：基督徒，m7 免驚，你e5 罪thang 得著赦免。M7 thang 做一個無信心--e5,只有信，就的確得著救。
基督徒：先生，有向望抑無？我今倒轉去原路來開始行路，會用--得抑boe7?
傳道：你e5 罪真重，總--是hit e5 看門--e5 beh 收留--你，因為伊心內慈悲。著小心，m7 thang koh lam7-sam2 行。(傳道退場。)
(基督徒行倒轉去正路，m7 kaN2 歇睏，緊緊行，一直行到隘門，門頂寫講：「扑門，就ka7 你開。」基督徒就扑門。)
仁慈(tui3 門內問)：是誰？基督徒：是一個可憐背重擔e5 罪人。
仁慈：Tui3 to2位來？
基督徒：Tui3 將亡城來。
仁慈：啥事扑門？
基督徒：為著走閃避上帝e5 受氣。有人ka7 我講，經過這個門，我thang 行到天城。若是你肯，我求你hou7 我入去--lah。
仁慈(開門)：我滿心願意。
基督徒：我是何等e5 歡喜--ah，通到天城e5隘門我已經行--入去--lah。
仁慈：好基督徒，是誰教你tui3 chia 來--leh？
基督徒：傳道ka7 我講--lah。伊講我應該著怎樣做，你先生定著會ka7 我講。
仁慈：Ti7 你e5 面前，門是開--teh，無人會關。總--是你怎樣家己一人--ah？
基督徒：因為厝邊無人親像我知影家己e5 危險--lah。
仁慈：In 有甚mih 人知影你來--無？
基督徒：有，我e5 太太kap 囡仔看見我走--出，就ti7 我ka-chiah 後倒轉，koh 有幾個厝邊也ti7 我ka-chiah 後企teh 叫我倒去；總--是我用指頭仔塞耳空，一直行我e5 路。有兩個厝邊追jip我一段路，jip--著lah，一個始終m7 肯te3 我去，一個無久koh倒轉去--lah。我也失迷離開正路--lah。我會thang 受赦免boe7?我去天城會用--得boe7?
仁慈：歡迎！歡迎！好e5 基督徒--ah，te3 我來，我beh ka7 你講你著怎樣行。你看頭前hit個山腰，hit 條隘路你有看見--無？He 就是你著行e5 路。這條路直koh 隘，koh oh 行，總--是這條路chhoa7 人通過十字架，直到天城。
基督徒：Kiam2 無彎oat hou7 旅客行m7 著路mah？
仁慈：有，真濟--ouh，闊koh 好行；總--是你thang 分別出正路kap 邪路--來，只有正路是直koh隘。
基督徒：我的確著一路背這個擔mah？
仁慈：有一個時陣，這個擔會tui3 你e5 ka-chiah 頂lut--落來，你iau2 著吞忍背--teh，等到hit個時陣。
 
(基督徒準備起身，仁慈企ti7 門口，注目看基督徒peh上oh行e5 路，ka-chiah 頂e5 擔那來那重。)
基督徒：我看見十字架ti7 我e5 頭前，到碼外也已經行到十字架腳--lah。Kiam2 m7 是mah？我e5 擔lut--落來--lah。我是偌仔快樂--ah，我是偌仔輕鬆--ah！「Tui3 主e5 憂苦，hou7 我安息；tui3 主e5 受死，hou7 我活命。」總--是teh 來e5 chiah e5 榮光燦爛e5 人是是誰--ah？
天使A:基督徒平安，你e5 罪赦--lah。
天使B：基督徒，這是新e5 白衫，hou7 你行天路穿--e5。
天使C：基督徒，我ka7 你印聖e5 記號，koh hou7 你這捲證明書做路--nih 證明e5 路用。到天門，你著將這捲證明書交上去。願你平安，基督徒。(天使退場)
基督徒(企--teh，奇怪teh 看十字架。)：何等奇妙e5 十字架--ah，hou7 我罪e5 重擔落--落，指示永活e5 路，我的確著努力前進，繼續前進，向 he 燦爛e5 光。(基督徒向 hit個 大e5 光，行che直koh 隘e5 路，爬過山，行到天城。)
第二幕  Tui3 艱難山行到美宮
佈景。To3 爿是艱難山。山下有水泉。基督徒上場，飲泉水得著氣力。大約ti7 山e5 半中cham7 有一個歇睏e5 所在，基督徒ti7 hia tuh-ka-che7 睏--去lah，也將寶貴e5 證明書phah 無去--lah。Koh 向前繼續出力爬山了後，基督徒才發現伊e5 證明書phah 無--去lah，伊不得不行倒轉來chhe7 hit 張phah 無--去e5 證明書。後--來伊koh 再越頭向前行，最後行到山頂e5 美宮。伊扑門，顧門e5 名叫警醒，來ka7 伊開門--lah。 
基督徒：先生，這是甚mih 厝？
警醒：這間厝是山主起--e5,特別為著厭sian7 e5 旅客預備，做in 爽快安息e5 厝。
基督徒：我就是這款e5 旅客，今暝我thang 歇ti7 chia抑m7-thang？
警醒：你tui3 to2落來？
基督徒：我tui3 將亡城來。
警醒：你beh to2落去？
基督徒：我beh 去天城。
警醒：你叫甚mih 名？
基督徒：我名叫基督徒。
警醒：你啥事來kah chiah oann3 leh？日頭都落山--lah。
基督徒：我ti7 山腰e5 休息所本來kan-taN 想beh 歇睏tiap仔久，煞睏去--lah。我睏去e5 時，將我入天城的確著toa3 e5 hit 張證明書也phah 無去--lah。我心內真煩惱，姑不chiong koh to3轉我頭先睏e5 所在去chhe7,就ti7 hia 我chhe7 著--lah。所以我chit-tiap8 才到chia。
警醒(Jih8 鈴)：我beh 叫一個人出--來。
勤慎tui3 厝內出--來。
勤慎：Keng2-seng2,你叫我有甚mih 代誌？
警醒：這個人beh 去天城。伊真厭sian7,天koh 暗，boe7 koh行路，e5-hng伊thang ti7 chia 歇睏mah？
勤慎：請問人客，你叫甚mih 名？
基督徒：我名叫基督徒。我聽見講山主為著厭sian7 e5 旅客預備這個所在，我真願意tiam3 chia 歇睏。
勤慎：請來客廳坐。賢智、敬虔、仁愛beh kap 你談話。
(In 入門到客廳，ti7 hia kap 賢智，敬虔，仁愛見面。)
仁愛：受主祝福e5 人--ah，請入--來lah，坐teh 歇睏歇睏--leh。警醒，請倒茶hou7 人客lim，e5-hng頓liam5-piN pian7。
敬虔：趁 teh 等e5 時，請將你e5 代誌ka7 阮講好--無？
基督徒：這是我所願意--e5。Lin2 款待阮chiah 親切，我真歡喜。
敬虔：人客，請ka7 阮講，你啥事beh 起身行這危險e5 路--leh？
基督徒：我從前耳空內常常聽見這款e5 聲音：「若是照舊tiam3 ti7 家鄉，boe7 免得危險kap 死無。」這耳空內thang 驚e5 聲音催逼我tui3 我e5 家鄉走--出來lah。
 
敬虔：總--是你離開家鄉，啥事行這條路--leh？
基督徒：Che是上帝e5 旨意。若m7 是傳道指點--我，我永遠chhe7 boe7 著正路，我相信伊是上帝所差--e5。
敬虔：你可能ti7 路--nih 有看見真濟事物。請ka7 阮講，你來chia ti7 路--nih 看見第一奇妙e5 事物是甚mih8,好--m7?
基督徒：我看見彷彿有一個人掛ti7 十字架頂。我真感覺奇怪，因為我從來be7-bat 看見這款e5 代誌。我抵抵企teh 看e5 時，我身軀e5 擔就lut --落來lah。Hit 時有3個榮光e5 人就近--我。一個講我所有e5 罪攏得著赦免--lah。一個hou7 我雪白e5 新衫，行路thang 穿。一個ka7 我印聖潔e5 記號，koh hou7 我寶貴e5 證明書，我的確著toa3去天城交hou7 顧門--e5。
敬虔：阮全家攏歡迎--你。你的確真厭sian7--lah！
基督徒：厭sian7,總--是真快樂。我上這個山感覺真艱難，chiaN5 實--e5,若m7 是顧門e5 這個好人叫--我，驚了路尾iau2 是倒退。今感謝上帝，hou7 我來到chia，也多謝lin2 chih 接--我。
賢智：有時陣你無想你e5 家鄉mah？
基督徒：正是，總--是想--起來也見笑，也艱苦心。我現在kan-taN 求上好e5 所在，就是天頂e5 國。
賢智：你怎樣hou7 你無想你所離開e5 事物--leh？
基督徒：我一下想到十字架頂所看--見e5 代誌，我就無想--lah。我一下看著我清氣雪白e5 衫，我就無想--lah。我一下讀到我所toa3 e5 寶貴證明書內面奇妙e5 話，我也就m7 想--lah。我koh teh 向望我beh 去e5 所在，我也就m7 想--lah。
賢智：你啥事想beh 去天城--leh？
基督徒：我向望ti7 hia 看見koh 活e5 主，伊從前釘死ti7 十字架頂。因為伊放落我e5 重擔，所以我疼伊。據講，ti7 hia 無死bo5,也無罪惡。Ti7 hia 我beh kap 我所歡喜e5 同伴相kap tiam3。我beh kap in 做伴，tiam3 ti7 hit個無koh 死e5 所在。Hit te3 e5 人常常大聲o-lo2 主講，聖哉，聖哉，聖哉！
仁愛：基督徒，請ka7 我講，你有家眷--無？
基督徒：我有一個太太kap 4個細子。
仁愛：An2-ni 你怎樣m7 將in choe3 一下 toa3來--leh？
基督徒(憂愁)：Ha3,我是偌仔歡喜願意--ah，總--是in 攏總反對我行這條路。
仁愛：你著先ka7 in 講，講起in tiam3 ti7 hia e5 危險--ah！
基督徒：To 是an2-ni siN mah；我也ka7 in 講上帝bat 指點我關於阮e5 城市teh beh 滅無e5 事。In 掠做我發狂，m7 相信--我。
仁愛：你有祈求上帝祝福你e5 話，hou7 in iau2 會thang 相信抑無？
基督徒：有，我替in 祈禱，心內真懇切。我e5 太太kap 可憐e5 囡仔是我第一疼--e5。
勤慎：基督徒，請來，e昏頓預備好--lah。
敬虔：今仔日e昏，你睏ti7 這間厝，叫做平安厝。明仔日阮beh toa3你去看這美宮內真濟奇妙e5 物件。Ti7 chia 有奇妙e5 冊會thang 幫贊你應付前途e5 危險。
賢智：阮也beh hou7 你一支寶劍kap 其他路上欠用e5 物件。
仁愛：你緊緊行，thang jip 著盡忠，伊cha7昏 toa3 ti7 chia。
基督徒：這個人我bat，是我e5 厝邊，tui3 阮家鄉來--e5。
勤慎：你飯食飽，咱才koh 談chiah-e5 代誌。
基督徒：Lin2 攏款待我真好，願上帝祝福--lin2。
(In 離開客廳，入去美宮。)
第三幕  經過居謙國kap 死蔭 e5 山國。
佈景。倒爿是美宮e5 koh 一個門。Ti7 chia 勤慎、敬虔、賢智、仁愛kap 顧門--e5 送基督徒koh 起身行天路。這條路向前彎彎khiau-khiau 越入去居謙國。這個山國向後面chhun到目珠所看會著e5 所在。通過山國了後，然後koh 越到頭前，經過死蔭e5 山國。美宮e5 朋友倒轉去宮內e5 時，基督徒起身行落去這個長koh 危險e5 山直到居謙國。Ti7 居謙國入口e5 所在，伊忽然tu2著一個thang 驚e5 怪物，有大支翼，嘴吐出火hun e5 A-pho-lun5。
 
A-pho-lun5 (真雄惡)：你tui3 甚mih 所在來？
基督徒(著一驚) ：我tui3 將亡城來，hia 是一切罪惡聚集e5 所在。
A-pho-lun5:照你這個話，你一定是我e5 百姓，因為hit個地屬我，我是hit個地e5 君王，亦是hit個地e5 神。你啥事kaN2 逃走--leh？若m7 是向望你會koh 再服事--我，我chit-tiap8 就扑一下hou7 你倒地。
基督徒：聽你e5 話我知影你是罪惡e5 君王A-pho輪。我本來是出世ti7 你e5 國，總--是服事你真艱苦，工錢koh chhi7 無到活，服事你就是死，所以我beh 去一個較好e5 國度。
A-pho-lun5:做君王e5 定著m7 肯hou7 伊e5 百姓走出。著倒去--lah，我e5 國內有甚mih 上好e5 物，我攏肯hou7 --你。
基督徒：我現在是服事萬王e5 王，照道理來講，我thai2-tho2 會thang kap 你倒--去ah？
A-pho-lun5:我叫你倒--去。
基督徒(koh 較勇敢)：我看新e5 王比你較好真濟。伊e5 工、薪俸、國政、同伴kap 國土，我攏歡喜。我是伊e5 奴僕，我決斷beh 跟te3 伊。
A-pho-lun5:基督徒--ah，我知影你是an2-ni-siN 服事新王--e5,你離開正路去修行村，這算是盡忠mah？你kiam2 無ti7 半山--nih 睏過mah？你扑算你e5 新王beh 接納親像你an2-ni-siN e5 一個奴僕mah？
 
基督徒(憂愁)：Chiah e5 事是chiaN5實--e5,koh iau2 有真濟你無講--著。總--是我所服事e5 王心肝慈悲，歡喜赦罪。
A-pho-lun5 (受氣)：我就是這個王e5 對頭，我怨恨伊，怨恨伊e5 律法，怨恨伊e5 百姓。你m7 屬--我，我beh 攻擊--你。
基督徒：著小心你所做--e5。我是企ti7 王路，就是聖潔e5 路上。
A-pho-lun5 (驕傲)：你掠做我驚--你是--m7?基督徒--ah，你著tiam3 chia 赴死。我無滅你e5 身體kap 靈魂，定著m7 放你過去。
(A-pho-lun5猛烈攻擊基督徒，將基督徒thai5 傷。基督徒代先敗退，後--來koh鼓起勇氣--來，拚命扑。總--是因為受傷，那扑那無力。A-pho輪嘴吐火hun，將伊thang 驚e5 身軀teh ti7 基督徒e5 身軀頂，逼伊倒ti7 地--nih。基督徒跋落去e5 時，寶劍也扑無去--lah )
A-pho-lun5:你今走boe7 去--lah。
基督徒(用最後e5 力量sa 著伊e5 寶劍，向 A-pho-lun5 chhak8--去)：A-pho-lun5 --ah，m7 免向我誇口--lah！我雖然跋倒，卻beh koh 起--來。
(A-pho-lun5大聲哮叫，驚惶倒退，就thi2 開伊e5 大翼飛--去lah。基督徒無koh 看見伊--lah。)
基督徒：感謝上帝！
(基督徒歇睏kou5 伊e5 傷，然後手--nih koh kiah8 寶劍，向前行過居謙國，烏暗開始來。基督徒越倒轉經過死蔭e5 山國，差不多看boe7 見路。當伊入山國e5 時，有兩人向伊走來。)
 
基督徒：朋友lin2 beh 去to2落？
A:倒--去，倒--去！阮kan-taN 求平安無事。
B：你beh tih8 生命，你也著倒--去。
基督徒：甚mih8 代誌--leh？
A:甚mih 代誌？你beh 行e5 這條路，阮tu2-chiah tu2 leh 勇敢向前行--ou5!
B：若是ke 行幾步，可能就boe7 thang倒來將這個消息ka7 lin2 講--lah。
基督徒：Lin2到底tu2著甚mih 危險--leh？
A:阮iau2 be7 到hia，就看見hia e5 危險--lah。
B：就是看見一個山國，烏koh thang 驚，內面有怪物，koh 有哮叫e5 聲，親像人受慘刑像款。
A:你聽見騷亂 e5 聲音，卻m7 知影是甚mih 物件。
B：Ti7 烏暗中你看見紛亂e5 烏雲，親像死無thi2 開翼遮kham3 ti7 你e5 頭殼頂像款。
A:總而言之；真thang 驚。
基督徒：Lin2 雖然an2-ni 講，我iau2 是看boe7 出我beh 去天城e5 路m7 是這條。
B：這可能是你e5 路，阮卻m7 行這條路--lah。(兩人退場。)
 
(基督徒繼續向前行。隘路tu2-tu2 thang 看--見，toa3伊經過騷亂kap thang 驚e5 危險。火焰kap 真kau7 e5 火hun 常常hou7 基督徒驚。基督徒驚e5 時，騷亂 e5 聲音就那來那近。膽量壯--起來e5 時，危險若親像就離開較遠--lah。)
基督徒：我beh 倚靠主上帝e5 氣力行路！
聲音(基督徒掠做是家己e5 聲音。) ：上帝有甚mih 氣力--ah？
基督徒：主--ah，拯救我e5 靈魂脫離死蔭 e5 山國--ah。
聲音：主會拯救你e5 靈魂mah？
基督徒：我beh 祈求上帝，伊的確beh 幫贊--我。
Koh 一個聲音：我雖然行過死蔭 e5 山國，也m7 驚災厄，因為主kap 我相kap ti7 --teh。
基督徒：現在我知影好e5 聲音kap 歹e5 聲音攏有。Kiam2-chhai2 iau2 有別個旅客ti7 我e5 頭前tu2 leh 經過這個山國ou5!我知上帝beh 引 chhoa7 --阮。靠伊e5 光，我行過烏暗--lah。
(天扑phu2 光--lah。基督徒暗暗看見頭前有人影。)
基督徒：Oeh，等一下，我beh kap 你做伴。
盡忠：我m7 kaN2 停，死無ti7後面追--我。
基督徒：等一下，等我jip著你才koh 行。
盡忠：你beh jip我就著走。我逃命要緊，m7 kaN2 行慢。
基督徒(拚命走，jip 過盡忠。伊心內驕傲走真緊，一下無小心，忽然跋倒--lah。盡忠將伊扶--起來。天漸漸大光--起來，危險也無--去lah。無偌久，ti7 這個hou7 人歡喜，koh 穩當e5 路上，chi2 2人相kap 行路，in 會thang 歡歡喜喜相kap 談話--lah。) ：我敬疼e5 朋友盡忠--ah，今仔日jip--著你，我真快樂。Ti7 死蔭 e5 山國，你e5 聲音鼓舞--我。現在我有伴，真正hou7 我歡喜。
盡忠：基督徒，我本來想beh kap 你做伴tui3 家鄉一路來，總--是你先起行--ah，我無法度只好家己來。
基督徒：有別人te3 你來--無？
盡忠：無，到現在iau2 無。你起行了後，人攏大風聲天火tit-beh 滅無咱e5 城--lah，總--是只有我一人起身走出這個危險。
基督徒：Iau2有甚mih 消息抑無？
盡忠：你e5 家眷攏平安。基督徒--ah，我相信時tit beh 到，你e5 太太也會kap 你像款行天路。
基督徒：盡忠，我tu2著你真好，咱行路e5 時，你thang ka7 我講咱離別了後所發生e5 事。
(In 相kap 沿這條爽快e5 路行--過去lah。)
第四幕   行到虛華鎮--nih e5 虛華市場
佈景。基督徒kap 盡忠行到虛華鎮，鎮內有一個定期e5 墟場叫做虛華市場。Ti7 這個做生理人賣貨物e5 街路頂，四界光iaN3-iaN3，真正好看，有五花十色e5 旗；koh 有一大群人，穿chhiN-chhioh 好看e5 衫，嘻嘻嘩嘩，聲音真雜嘈。Ti7 這個市場頂，kan-taN 會買著富麗虛榮 e5 物件na7-tiaN7，親像：絲，綢，寶玉，真好e5 食物kap 逐款稀罕貴氣e5 珍品。Ti7 虛華市場--nih8 iau2-ku2 thang tu2著做買賣e5 人，出賣土地、大樓、名譽，甚至有冠冕。基督徒kap 盡忠穿到chiah-nih8 樸素，面貌chiah-nih8 嚴肅行到街頂來，大家攏真gong5-ngiah8。
商人A:有兩個人客來鎮頂，一下看就知影in m7 是tiam3 ti7 虛華鎮--e5。Ti7 這個鎮內，甚mih 人bat 穿這款e5 衫--leh？
商人B：人客--ah，lin2 beh 買甚mih8 --leh？我chia 有絲綢e5 衫，色緻koh 好看。入來店內--lah，我beh hou7 你看虛華市場第一顯人，第一好e5 絲綢。將便服褪 sak--lah，買寡貴重--e5。M7-thang 穿暗色--e5,著kap 阮像款，穿色緻 chhiN-chhioh --e5。Lin2 beh 買甚mih8--ah？
商人A:先生，買一條金鍊仔掛tiam3 頷頸--nih8 好m7?抑是買寡寶石帶倒去厝nih8 hou7 太太好--m7?買--lah，先生，買--lah！Chia 有寡手指thang送hou7細子--ah，淡薄錢--lah，先生，開淡薄錢--lah！
商人CH：入來--lah，先生。我有官位beh 賣，he 是一般人所m7 知影--e5。冠冕beh tihN--m7?先生！若是你beh hou7 我好價錢ah，先生，我知影有一個冠冕，我會thang 替你買。
盡忠：除去永遠活e5 冠冕以外，甚mih 冠冕我攏無ai3。
商人CH：講憨話！Hit個冠冕hou7 你有甚mih 好處--leh？伊是金做--e5,koh 鑲寶石，kap 我e5 冠冕像款mah？請聽這個憨仔e5 話--ah，永遠活e5 冠冕，哈，哈，哈！
盡忠：朋友，你boe7 明白，我向望e5 這個冠冕是買boe7著--e5。這是上帝beh 賞賜hou7 hiah e5 疼伊e5 人--e5。
商人CH：我無閒thang kap chiah e5 憨仔講話。去--ah，hou7 別人來買我e5 官位--lah。
基督徒：盡忠，來chia。Chiah e5 人boe7 明白咱。
鎮民A:你有聽見hit個人講到冠冕抑無？
鎮民B：Chiah e5 人客若親像看m7 起咱e5 貨物。
鎮民A:In 離開虛華鎮，若親像是講咱e5 貨物無價值一般樣。這款e5 行動簡直是beh 敗咱e5 商業。
鎮民B：M7 准in toa3 虛華鎮！
基督徒：盡忠，咱的確著即時離開chia，chiah e5 人想beh 逼咱去買咱所無ai3 e5物。
商人A:人客，企--teh！Chia 無lin2 ai3 e5 物件mah？Chhin3-chhai2 人kau 袋仔帶金仔來虛華市場，無用，猶原koh toa3倒去是boe7 用--得 lah！今，lin2 beh 買甚mih8 --ah？
基督徒：朋友，阮kan-taN beh 買一項物件。
商人A:HouN5？是甚mih8?
基督徒：阮beh 買真理。
商人B：聽伊e5 憨話！甚mih 人有真理--leh？甚mih 人有賣真理--leh？真理有甚mih8 thang 賺--leh？人客--ah，lin2 來到這個鎮是m7 著--lah。
商人CH：Hiah e5 人kiam2 iau2 be7 去？In 講發狂e5 話ai3 beh hou7 咱e5 物件攏賣boe7 出--去lah。我想應該ka7 in 掠起來扑才著！
鎮民A:An2-ni 著，in 著扑。
鎮民B：Ka7 in 關tiam3 監--nih lah，in 發狂--lah。
鎮民CH：In m7 是發狂，in ai3 beh 煽動眾人m7 買咱e5 貨物。
商人CH：In 講，in 知影有冠冕比我e5 較好。
眾人：扑！用鏈仔ka7 in 鏈--起來。
商人B：我hou7 in 絲綢，in beh 買真理。Ti7 咱e5 市場，有甚mih 人bat 聽見買真理--e5 無？
鎮民A:Chia 有鏈仔，請幫贊我ka7 in 鏈起來。
鎮民B(扑基督徒) ：Che beh hou7 你知影，虛華鎮e5 鎮民定著無容允人客來侵害in e5 市場--lah。
 
鎮民CH(扑盡忠)：來--ah，友--e5!咱將in 拖來去市場逐所在，hou7 大家來看虛華鎮內chi2 兩個憨仔e5 遭遇。
商人CH：An2-ni thang 警戒hiah e5 可能kap in 結黨e5 人。
鎮民A:將大e5 籠仔提--來，咱將in 關ti7 籠仔內，an2-ni 過路e5 人就攏會thang 看著in--lah。
眾人：籠仔！籠仔！關tiam3 籠仔內，咱就thang 掠chiah e5 生份人客來開心。
鎮民：Chia 是籠仔，來--ah，生客，入來這個籠仔--lah，hou7 阮看lin2 thang 較利便淡薄。(基督徒kap 盡忠為避免麻煩，就照in e5 命令做。In 安靜企ti7 籠仔內。In e5 忍耐hou7 群眾koh 較受氣。)
眾人：親像這款e5 人應該著死罪。(眾人起手用石頭，槌仔攻擊chi2 兩個生份人客。)
賢望：諸位，lin2 chiah 殘忍對待chi2 兩位生份人客是真歹看相--lah。In 陷害lin2 甚mih8--leh？
鎮民A:你是是誰，竟然kaN2 阻擋--阮？你kap in siang7黨mah？
賢望：朋友，lin2 知影我m7 是siang7黨，m7-ku2 親像an2-ni 對待chiah e5 無害人e5 善良百姓是無公平--e5。
商人CH：你講無害人mah？In kiam2 m7 是m7 買咱e5 貨物 mah？In kiam2 m7 是ka7 逐人講，in 知影有物件比咱所賣--e5 較好mah？這是hou7 生份人客ti7 虛華市場lam7-sam2 講e5 一個好法度--ah。
 
賢望：總--是照我看，in是安靜無害人e5 善良百姓--ah。好朋友，m7-thang 麻煩--in，chhut-chai7 in去--lah。虛華鎮--nih8 有真濟人kap chi2 兩個樸素e5人比--起來ah，he koh 較是應該著關ti7 籠仔內才著--lah。
惡善大人上場
惡善大人：關ti7 籠仔內chi2兩人是是誰？這個聲音kap 攪吵是為著甚mih 代誌？
群眾：惡善大人來--leh，讓開，伊beh ka7 咱講應該著怎樣處理Chiah e5 生份人客。
商人CH：Chiah e5 過路人到咱e5 市場內，講咱寶貴e5 物 in 攏看m7 起。
惡善大人(受氣) ：我知影in 這款e5 人。Chiah e5 人來到虛華市場，假講beh 買咱所無e5 物件；in ai3 beh hou7 虛華市場無生理。鎮民，我beh ti7 chia 審判chiah e5 生份人客。有是誰thang ka7 阮講chiah e5 人e5 罪狀抑boe7?
嫉妒：大人，其中一個人我早就bat --伊lah。伊是咱國家內面做大歹人e5 一個。伊名叫盡忠。總--是照我所知影，咱e5 國君、百姓、法律、風俗，伊攏目地無。伊計畫引誘別人kap 伊像款，怨恨咱所歡喜e5 好事。Ti7 虛華鎮--nih 親像這款e5 人是無容允in 企起--e5。
惡善大人：Iau2 koh 有甚mih 告--伊無？
嫉妒：我iau2 會thang 講koh 較濟話，總--是我 m7 ai3 佔你e5 時間，等別人講了，若lin2 ai3 我koh 講，我真願意補充。
 
惡善大人：Iau2 有甚mih 人beh 為著國君效力，控告這個人--ah？
Su7-kui2:大人，這個人我無偌bat --伊，我也無想beh ke bat --伊。我聽見真濟人講伊罵咱國家e5 宗教，這iau2 需要我ke 講甚mih8 mah？
惡善大人：我知影Tiau3-u7先生有話ai3 講。Tiau3-u7先生，你tui3 ti7 這個犯人有知影一寡甚mih8 --ah？
Tiau3-u7:大人，諸位先生，這個少年家我bat 伊久--louh。真濟擺我聽見伊罵咱e5 國君別西博，koh chau-that 國君高貴e5朋友，親像巨人--lah、淫慾--lah、奢華--lah、虛榮--lah，chiah e5 大人，kap 貪狀老爺以及其他e5 大人物。伊甚至講--ah，大人，伊講你boe7 堪--得統治這個市鎮--lah。你應該著hou7 老百姓ka7 你趕出去才著。
惡善大人：論罪，你立刻著死！總--是為著beh 表示我e5 寬容大量，雖然你是虛華市場e5 對敵，阮beh 聽你所講--e5。
盡忠：Tui3 ti7 嫉妒，我著講，我只有聽than3上帝e5 話。Tui3 ti7 Su7-kui2,我只有beh an2-ni 講，上帝將家己啟示hou7 學生知影，比啟示hou7 別人較濟；咱的確著追chhe7 第一懸--e5,第一知影真理e5 神。Tui3 ti7 Tiau3-u7先生所講--e5 ，我只有講我所相信--e5。我認做別西博kap 別個在朝e5 頭人tiam3 ti7 這個邦鎮e5 內面，不如tiam3 ti7 地獄較合。我an2-ni-siN 直講，獨獨向望上主憐憫拯救我e5 靈魂！
惡善大人：虛華鎮e5 群眾--ah，lin2 已經聽見伊e5 答辯--lah，這款e5 人咱beh 怎樣辦--伊ah？
群眾：Hou7 伊死！
鎮民：Ka7 伊tim3 石頭！
鎮民：Ka7 伊燒--死lah！
群眾：燒--死伊！燒--死伊！
惡善大人：將這人帶倒去監--nih8。只有盡忠著ka7 伊燒--死。兩人攏押--出去！
(群眾受氣大喝叫，將盡忠拖--出去lah。基督徒hou7 別個鎮民拖倒去監--nih8,最後，虛華市場靜靜無聲。這所在e5 烏暗kap 混亂，hou7 一切好e5 事物攏變做粗俗lap-sap--lah。群眾攻擊盡忠喝叫e5 聲，遠遠thang 聽--見。安靜e5 店舖有火光e5 影teh iap8-iap8 sih，這個火光忽然chheng3 koh 較懸，一陣受氣怨恨e5 叫喝了後，烏暗落--來lah。Koh 過一時仔久，顯出靜chiauh-chiauh。)
第五幕  經過疑罪，神河到天城。
佈景。倒爿是一條可愛e5 路。中間是一座山景，aN3落 kham3 ti7 神河，朝向穿過雲li5-li5-a2 thang 看見e5天門。隘路ti7 倒爿，向下面tong到山腰，直到神河。
說明故事e5 人：盡忠hou7 仇敵燒--死了後，靈魂受天使chih 接行第一近e5 路直直送到天城去--lah。基督徒關ti7 監--nih8 一個時期，得著上帝e5 幫贊，有走--出來，koh 繼續行天路。賢望因為盡忠e5 死基督徒e5 勇敢受感動，開始信上帝，也起身行向天城，ti7 一條chhoa7 到樂山可愛e5 路上jip 著基督徒。
 
(說明故事e5 人退場，基督徒kap 賢望上場。)
基督徒：賢望，有你做伴，我真得著安慰。盡忠無ti7 --teh lah，我感覺真靜。
賢望：基督徒，我看見虛華鎮e5 群眾將盡忠燒--死，盡忠歡歡喜喜死--lah。我相信chi2 beh 咱會thang 行到天城，咱就會thang ti7 hia 見著伊。盡忠e5 模範beh 吸引虛華鎮--nih8 真濟人認bat 真理kap 永活，tu2-tu2親像吸引我kap 你同心做伴一樣。
基督徒：咱koh 再kap 所有疼主咱e5 上帝e5 人見面是何等幸福--ah！Ou3,chiah e5 人是是誰--ah？
賢望：In定著是樂山顧羊e5 人。
基督徒：朋友，平安。這山e5 主人是是誰？山頂食草e5 羊是是誰-- e5?Lin2 會thang ka7 我講mah？
顧羊人A(名叫智識)：這山是以馬內利e5 所在。Tui3 chia 會thang 看見伊e5 城。羊亦是伊e5,伊為著chiah e5 羊放sak 生命。
基督徒：An2-ni 這條是thang3 到天城e5 路mah？
顧羊人B(名叫練達)：無錯，先生，lin2 行著路。
基督徒：阮iau2著行偌遠--ah？
顧羊人CH(名叫誠實) ：M7 是勇敢e5 人一定感覺siuN 遠。
基督徒：路上平安抑危險--ah？
顧羊人A:有這款人行這條路是平安--e5,總--是罪人行這條路是危險。人客，請lin2 ka7 阮講，lin2 是是誰？啥事來chia --ah？
基督徒：我叫做基督徒。我深深e5 希望是走出將亡城，chhe7 路去天城。
賢望：我叫做賢望，tui3 虛華鎮出--來。我ti7 hia 看見基督徒kap 盡忠，我e5 目珠開--lah，覺得我e5 生活是虛空。我希望beh 得著有真實價值e5 物件kap 永遠e5 活命。
顧羊人B：Lin2 e5 應答證明lin2 是純正e5 人，歡迎lin2 來樂山。
顧羊人CH：真濟人想行這條路，卻oat 入別條路去到絕望國--lah。
基督徒：阮就是an2-ni-siN。Ti7疑罪 e5 監獄--nih8 受關真久，經過hit e5 長koh thang 驚e5 日子。到路尾我想著ti7 美宮--nih8 有得著一支應付e5 鎖匙，阮就kiah8 這支鎖匙去開監獄e5 門，就走出絕望e5疑罪--lah。
顧羊人A：阮chia 有一個望遠鏡，有人會看到天城，lin2 歡喜試--一下無？經過捲螺雲hit 爿e5 城門，就是lin2 行chiah-nih8 久所ai3 到e5 所在。
基督徒：無比這個koh 較thang hou7 我歡喜--lah。
(伊將望遠鏡kiah8 過來看。)
顧羊人B：你看見甚mih8,基督徒？
基督徒：我看見彷彿是一個門，燦爛e5 白雲tui3 門前飛--過。賢望，你來看mai7--leh，看iau2會thang 看著甚mih8。
賢望(kiah8望遠鏡起來看) ：我完全看boe7 著門，總--是ti7 白雲e5 後面親像有一個燦爛kap 大榮光e5 所在。
顧羊人CH：朋友--ah，這個時陣就是hou7 lin2 親目看著榮光e5 時陣--lah。Ti7 咱下面teh 流--e5 是活命水e5 河。罪人驚這條河親像驚死河一般樣。基督徒，賢望，我祝lin2 路上平安。
賢望：朋友，再會，阮已經看著活命e5 榮光tit beh 到--lah。阮的確著koh 向前行。
(基督徒kap 賢望向顧羊人叫多謝，趕緊向活命河e5 路行。行到半路，in tu2著一個人，家己輕腳輕手tui3 活命河hit 爿行--來。)
基督徒：頭前有一個人，ka-chiah 向活命河行--來，伊親像beh 來kap 咱相tu2-tng7。
賢望：我看見--lah。咱著小心，m7-thang hou7 伊chhoa7 咱離開正路。
無神論者：人客，lin2 beh 去to2位？
基督徒：去天城。
無神論者：哈，哈，哈！誠好，去天城！哈，哈，哈！
賢望：你笑甚mih8?
無神論者：我笑lin2 是何等憨呆--ah。Lin2 ai3 beh 行危險koh 厭sian7 e5 路，總--是得boe7 著甚mih8,白白艱苦na7-tiaN7。
基督徒：你掠做阮boe7 thang 受接納mah？
無神論者：接納！全世界根本就無親像lin2 所憨想e5 這款所在。
基督徒：今世無，總--是來世有--ah！
無神論者：前我ti7 本國家鄉也bat 聽見有這款e5 所在，我就起身去chhe7 ，已經chhe7 二十年--lah ；總--是kap 我起身e5 頭一日像款，我甚mih8 也無chhe7 --著。
基督徒：阮兩人攏bat 聽過，koh 相信有這款e5 所在thang chhe7 --著。
賢望：咱ti7 樂山kiam2 無看見天城e5 榮光mah？Koh 咱現在kiam2 m7 是靠信心teh 行路mah？
基督徒--ah，咱只有著信，靈魂就會得著救，咱koh 行--來去。
無神論者：哈，哈，哈！Lin2 行lin2 e5 路，我行我e5。哈，哈，哈！
(無神論者退場。)
賢望：我看下面是河--nih8 烏色e5 水湧。
基督徒：Kiam2 無橋thang hou7 咱行--過去mah？這條河看就深koh 危險--ah！
賢望：顧羊人ka7 咱講的確著過河，若無的確boe7 thang 到天城。
基督徒：我beh ti7 岸頂四圍看看--e5,kiam2-chhai2 thang chhe7 著別條路，m7 免過這條thang 驚惶e5 河。
賢望：基督徒，chhe7 是無路用--lah，無法度thang 走閃--lah。
基督徒：Kiam2-chhai2 我會thang chhe7 著一所在，水無chiah-nih8 烏，chiah-nih8 深，河流無chiah-nih8 急。
賢望：聽見講河e5 深淺是照你信主e5 心e5 大細來分--e5 。基督徒--ah，無人會thang 幫贊咱--lah，咱定著著過--去。(兩人落水。)
基督徒：賢望--ah，我tit-beh 沉--落去louh ，水tit- beh 淹過我e5 頭殼頂louh！
賢望：兄弟，m7-thang 灰心。我踏著底--lah ，知影有實地。
基督徒：Ai-ah朋友，死無e5 煩惱圍我，hit個榮光燦爛e5 所在，我定著boe7得 thang 看--見louh！一片烏暗kap 驚惶臨到我--louh！賢望--ah，我看boe7 見--lah！我e5 罪太大--lah！我e5 心昏迷--lah！死無ka7 我掠tiau5 --lah！我煞--lah！
賢望：趕緊，基督徒，khiu2 我e5 手。我看見天門--lah，盡忠企ti7 hia teh 迎接咱--lah。
基督徒：In 是teh 等你，m7 是teh 等我。Tui3 我認bat 你了後，你已經滿滿有向望e5 心--lah。
賢望：你也像款--lah！
基督徒：哈，兄弟--ah，我若是無錯，上帝定著現在來救--我；總--是因為我e5 罪孽e5 緣故，伊才將我toa3到這條河--nih8 放hiat-kak8 我--lah！
賢望：兄弟，你攏boe7 記得上帝e5 話--lah。你tu2著chiah e5 苦難，boe7 使就an2-ni 講是上帝棄sak 你e5 憑據--ah！實在是上帝試驗--你，看你ti7 患難中iau2 會記得主e5 恩典koh 信靠伊抑boe7--lah。儘管放心--lah，基督徒！耶穌基督會hou7 你完全得救--lah。
基督徒(聽見chiah e5 話，忽然koh 得著活命e5 氣力。)：Ou3,我koh 看見主--lah。伊ka7 我講：「你tui3 水--nih8 經過，我一定kap 你相kap ti7--teh；你liau5 過江河，水的確boe7 淹過你。」賢望，我感覺腳踏著實地--lah。我看見河岸--lah。
賢望：咱過河--lah，基督徒，咱過河--lah。
基督徒：我koh 看見hi2 兩位光明e5 天使--lah。In 來迎接咱--lah。
天使A：Lin2 以前勞苦，今beh 得著安慰；以前煩惱，今beh 得著歡喜--lah。
天使B：Lin2 tit-beh 穿榮光，lin2 tit-beh koh kap lin2 e5 朋友歡喜聚集，koh beh ti7上帝e5 面前活teh。
天使CH：咱今準備入天門！
(聽見一片好聽e5 歌聲，歡喜可愛e5 鐘聲，天使迎接基督徒kap 賢望e5 歡喜叫出e5 聲。In 到天門來e5 榮光情況，實在m7 是嘴舌筆墨所會thang 形容。眾門轉seh8 攏開，極強烈e5 光，chhiam2 kah hou7 門外e5 人看boe7 見天城e5 奇妙，kap 天城e5 君王e5 水。An2-ni-siN teh 迎接賢望kap 基督徒入--去。)
局了--lah
收場e5 話
說明故事e5 人：我倒落去睏，做這個基督徒e5 故事夢e5 時，有一位老先生tui3 我邊仔經過。阮就相kap 講話，講到基督徒行天路e5 事。這個老人名叫多智，真知影基督徒本鎮e5 代誌，我就an2-ni-siN 問伊講：「先生，你有聽見基督徒e5 太太kap 子e5 消息抑無？我心內真掛念--in，m7 知影in 現在teh 做甚mih 代誌。」
多智：甚mih 人？是基督女徒kap 伊e5 4個子抑m7 是？看款式後--來可能kap 基督徒像款。In 以前糊里糊塗雖然基督徒流目屎苦心勸--in，in 攏m7 肯聽；總--是到後--來受伊e5 話感動，回心轉意，攏總大大e5 改變--lah。In 收拾行李也學基督徒e5 款行天路--lah。
說明故事e5 人：Kai3 好--e5 lah！太太kap 囡仔攏總an2-ni-siN mah？真正想boe7 到--ah！
多智：In 行一個thang 驚e5 路程。Tui3 堅忍kap 智仁勇e5 幫贊in 也到樂山。Ti7 hia 基督女徒bat 接著tui3 天城來e5 消息講大家teh 等--伊。現在伊已經到天城，koh 入去天門--lah。我teng2 mai2 聽見講chi2 4個囡仔iau2 boe7 過河，總--是in 企起ti7 常常看會見天門e5 所在。我確實相信無久基督徒全家koh 再團圓。
說明故事e5 人(向讀者) ：我hit 時kap 這個老人講話，伊將基督女徒行天路e5 故事攏總ka7 我講--lah。敬疼e5 讀者，我更將這個故事寫--落來，kap 基督徒行天路合成一本冊，an2-ni，我ti7 chia 無寫--e5,lin2 讀hit 部詳細講明e5 冊就知影--lah。現在我beh tui3 讀者告別--lah，再會！
完


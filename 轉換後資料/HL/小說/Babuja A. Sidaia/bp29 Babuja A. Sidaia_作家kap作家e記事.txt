BONG報小說
作家kap 作家e5 記事

Babuja A.Sidaia
讀冊ka2-na2 lim 燒酒，m7-bat lim e5 人無想beh lim，lim tiau5 e5 人真oh 改。Tng teh lim e5 時滿腹熱情，lim 了soah 茫茫。Lim 著bai2 酒會頭殼thiaN3，lim 著好酒be7 頭殼thiaN3，an2-ni nia5,long2 無siaN2 營養。
－－無愛讀冊e5 讀者講--e5

好天siuN 久 ma7 會hou7 人ut-chut，1 個雨水chhiN 冷e5 chai2 起，我決定beh 出門走chhoe7 靈感。前1 暝，我一直leh 想作家e5 意義，睏be7 去，下面我ka7 hit 暝想--e5 寫--出來。想be7 到，hit 工soah 有機會牽成1 個新作家，chiah 會講是作家kap 作家e5 記事。

1.我na2 會揀beh 做作家？
大部分會成做作家e5 人，long2 是1 世人飄流，無固定e5 thau5-lou7 kap 收入，落魄換人生寶貴e5 經驗，最後，若無做作家就去做乞食。我kap in 完全無kang7,自細漢就有計劃beh 做作家，講--是an2-ni，m7-koh 過程soah 無siaN2 無kang7。
世界出名e5 作家出身kap 別途--e5 kang7 款，有3 種出身，家世好--e5、bai2--e5 kap 普通--e5。聽--起來 ka2-na2 不止a2 有理，實在是廢話，無要緊，作家講--e5 真少m7 是廢話，世間na2 有joa7 che7 正經話thang 寫，beh 寫gah 圖書館排be7 落kam2 有影hiah 簡單！廢話內底ma7 會tang3 分做3 種，真正是廢話e5 廢話，無hiah 廢話e5 廢話kap 普通廢話e5 廢話。讀者long2 無hiah gau5 khi-khiau，橫直是leh 讀冊--e5,也無hiah che7 eng5 工專工去chhoe7 toh 1 句是toh 1 級e5 廢話。
出世ti7 好家庭e5 作家tioh8-ai3 boe7 記得ka-ti7 e5 身世，親像英國小說家『毛姆Mom』(William Somerset Maugham 1874-1965)e5『剃刀邊緣』(The Razor's Edge)hit 本冊e5 男主角，iah 是『人性枷鎖』(Of Human Bondage)？我冊讀siuN che7 soah 記gah hoe--去，無要緊，讀者也be7 去查，hoan7-se3 是我chhin3-chhai2 用1 個出名e5 作家haN2--lin2 e5,che 有siaN2 重要？我bat ti7 1 篇小說內底誤引用1 句話，事後chiah 知hit 句話m7 是我講hit 個作家講--e5,結果也無gah 1 個讀者發現這款錯誤，我就放心--a，手頭若無資料，量約a2 講ma7 會sai2,極加是ui3 無真廢話e5 廢話lak 1 級，變做hau-siau5-hau-tak e5 廢話nia5。
出身ti7 bai2 家庭e5 作家khah 好運，m7 免koh tiau-kang chau-that ka-ti7 e5 家世，ka7 1 世人phaiN2 命e5 經過koh 參koa2 khah 悲慘e5 料落--去，讀者就讀gah 目屎poe2 be7 離。上kai3 bai2-chai5--e5 是普通家世e5 人，寫e5 內容無味無素，讀--起來kan-taN 感覺chiaN2-chiaN2 無趣味，這款作家上che7,市面上e5 青少年作家大部分long2 是這類--e5,iau2 未30 歲就leh ka7 人講人生e5 道理。你m7-bat 讀過這款作品？有 eng5 去大間冊店行--1 choa7,問店員「好銷e5 冊排ti7 toh 位」，tak8 本long2 是這款冊。
我e5 出身--le，ka2-na2 ma7 是kai3 普通，m7-koh 我m7 是天才青少年作家，我e5 冊m7-bat 好銷--過，che 也就無siaN2 稀罕，講1 個khah 真--le，我e5 冊根本都 iau2 m7-bat ti7 大間冊店排--過。你若beh 去食西餐，想beh 食1 頓a2 khah chan2--e5,你kam2 會想beh 去食『麥當勞』(Macdonald)？TiaN7-tioh8 是去食細細間a2 真有氣氛e5 餐廳。『麥當勞』就na2 大間e5 冊店，hia 無leh 賣我e5 冊，lin2 就了解我e5 品質。 Lin2 m7 是作家，long2 liah8 準作家na2 演員、明星，tak8-e5 都想beh 出名、大銷趁大錢，che 是誤解，有這款作家，m7-koh 我所知--e5,真che7 作家long2 ka7 出名、大銷當做是墜落。Che 是我e5 辯解？隨在你講--lah，橫直我也無義務ai3 教gah你bat。作家e5 職務就是ai3 寫大部分e5 人無同意iah 是無想--著e5 觀念，beh na2 會出名？準講會出名ma7 m7 是因為i e5 作品hou7 人了解、接受。
親像我這款身世e5 gin2-a2 na2 會自來就計劃beh 做作家？我ma7 m7 知，有真che7 天才long2 是有特別e5 恩賜，上帝揀選in 替世間人做工。An2-ni 講siuN ham3?我當然m7 是天才，是ma7 無tiaN7-tioh8,我也m7 是上帝！總--是che 無重要，我就是無緣無故就計劃beh 做作家！我都講--過，作家寫作品m7 是beh 說服lin2 去相信siaN2-mih，beh 信iah m7 概在你。我計劃beh 寫siaN2-mih？我hit chun7 ma7 chiah leh 計劃nia5,都iau2 未寫，beh na2 會知！這chun7 我當然知--a，m7 知ka-ti7 beh 寫siaN2-mih e5 人是beh 做siaN2-mih 作家。我beh 寫ka-ti7 想beh 講hou7 讀者知e5 物件！廢話？我都知影你會an2-ni 應，橫直你就是無同意我e5 觀念，an2-ni 我寫e5 作品就tioh8--a。免giau5 疑，你都讀到chia--a，kui-khi3 就讀hou7 煞。

2.作家會tng7 著siaN2-mih 問題？
現代人加減會印1 張a2 名刺(Mesih)，作家有時a2 ma7 需要，m7-koh 人e5 名刺ti7 名e5 頂面long2 koh 有職業稱呼iah 是頭銜，律師、醫師、牧師這款e5 職稱印ti7 名刺真合理，作家應該ma7 是1 種職業，ka2-na2 罕得看著有人an2-ni 印「作家  Babuja A. Sidaia」。我想講kah beh 做作家，當然是做人m7-bat 做--過e5,m7 chiah 有創造性；作家若無創造，作品有siaN2 意義？就an2-ni ka7 印ti7 名刺頂頭，pian7 若 tu 名刺出--去，就會hou7 對方問：
「你是作家？失敬！這個名我ka2-na2 無kai3 bat，kiam2-chhai2 是我khah 少看冊。你寫過siaN2-mih 冊？」
「無--lah，ah 都iau2 無出版--過。」
這時chun7,對方就會「hoN3」--1 聲，koh 來kap 你講話就無意無意，chhin3-chai2 應付--你2 句，隨就無eng5 做你--a。Lan2 ka7 鏡頭giu2--tng2 來，換1 個對話：
「你無讀過我e5 冊？莫怪--lah，我寫--e5 long2 是khah 學術性、khah 嚴肅e5 冊，一般人khah 無趣味。」
對方就面紅紅講：「失禮，失禮！我是1 個粗俗e5 生理人，會sai2 講na2 鼓井水ke--le。真歡喜熟sai7--你。」
Lan2 koh 換另外1 種畫面：
「寫冊？我寫過真che7 本冊--a，你kiam2-chhai2 有影是khah 少leh 看冊。」
「你寫e5 冊名ma7 報幾本a2 hou7 我鼻phang--le，我ma7 來去冊店買--1 本。」
等你講出冊名，對方koh 會問你1 本joa7 che7?Toh 位有leh 賣？I 無eng5 thang 去買，kam2 會sai2 送--i 1 本？真費氣！你kui-khi3 就an2-ni 應：
「我寫e5 冊long2 是khah 學術、khah 嚴肅--e5,你若beh 讀，我會sai2 寄1 本送--你。」
對方隨就phaiN2-se3 phaiN2-se3 講：「免--lah，千萬m7-thang，我應該ka-ti7 去買1 本tng2 來讀，m7-koh 我驚ka-ti7 程度siuN ke7,讀無。」
做作家m7 是long2 無好--處，你若m7 是作家，tu2 著新朋友，人會問你：
「Lan2 m7 知ti7 toh 位leh 發財？」意思是問你leh 做toh 1 途。
「我ti7 1 間m7-chiaN5 公司leh 食thau5-lou7--lah。」
「1 個月領joa7 che7?應該be7 少chiah tioh8!」
台灣人罕得leh 管siaN2-mih 個人e5 私密性，初見面就會問你趁joa7 che7 錢。你若kap 我kang7 款，做1 個作家，he 就無kang7--a：
「我無leh 發財，我是1 個作家。」
罕得有人會問作家1 個月趁joa7 che7,in 感覺問作家這款問題是真初俗koh 無禮貌--e5,上che7 kan-taN 講：
「做作家真好，kan-taN 版稅就食be7 ta。」
作家m7 是long2 有版稅thang 收，我寫過幾本冊，有人肯ka7 lan2 出冊就giong7-beh 跪落去chim i e5 kha，na2 會敢siau3 想beh 收版稅！這款tai7-chi3 m7 是外行人會tang3 理解--e5。

3.作家an2-choaN2 kap 異性相處？
作家hou7 人e5 印象ka2-na2 無siaN2 道德觀，普通人若外口kap 人ko5-ko5 纏討契兄、結hoe2-ki3,就hou7 人phi3-siuN3 gah 無1 te3 好，ah 若作家有「不倫戀」，無論cha-pou cha-bou2,人會講這個作家真「浪漫痴哥(Romantic」。Cha-bou2 e5 作家koh iau2 hou7 傳統觀念束縛，m7 敢siuN chhio-tio5,lioh8-a2 有風聲就hou7 cha-pou 人講gah be7 聽--得，ma7 tu2 好是an2-ni，chiah 有續--落e5 故事。Cha-pou 作家若無幾個cha-pou2 朋友，he 就siuN 無行情。作家e5 bou2 若ka7 人tau5 講in 翁外口有cha-bou2,無人會同情--i。 Ka-ti7 鼻a2 摸--le，印a2 chhoan5 便，等in 翁離婚證書寫好thang 好乖乖a2 tng3--落去。
一般人婚外交女朋友，ai3 khai 真che7 錢，hak 厝hak 車hak 1 koa2 ka-ti7 m7 甘用e5 物件hou7 對方用。作家e5 女朋友就無hiah 好khang，m7-taN7 無hiah-e5 物件，顛倒ai3 補貼作家e5 生活，送禮物hou7 作家用，kui 暝無睏為beh 刺1 領phong3 紗衫iah 是圍巾hou7 i moa。女性因為an2-ni 感覺驕傲，i m7 是hou7 人包飼e5 金絲貓，i kap 作家e5 戀情是高貴--e5。
女性kap 作家去餐聽食飯，為驚作家phaiN2-se3,偷iap 錢hou7 作家去納siau3,有 e5 作家khah 大pan7,kui-khi3 就叫女朋友直接ka-ti7 去完siau3,橫直i 是作家，無siaN2 thang kian3-siau3。這個時代khah 簡單，直接申請1 張信用卡hou7 作家用，欠銀行e5 siau3 chiah kui 個月做夥納，就免koh iap 錢hou7 作家koh 驚i kian3-siau3 tng2 siuN7-khi3。
我到這時iau2 無女讀者kap 我有這款關係，che kap 我寫e5 作品有牽連，大部分人long2 講看無我寫e5 作品，beh na2 有可能ka7 我當做作家看待，會hiau2 讀台語文e5 人差不多long2 是khou-a2 內--e5,kap goan2 bou2 比kap 我khah 好，he 就koh-khah 免講有siaN2-mih 男女感情。在來我long2 ka7 人當做是中性--e5,用人做基本單位去看待問題，無分cha-pou ca-bou2 這款性別關係，ma7 khah 無hoe-pa-lih-niau e5 牽連。
若an2-ni，這篇是leh 講siaN2？講--來冤枉，我m7 是有siaN2 女讀者來ko5-ko5 纏，無tai7 無chi3 ma7 去hou7 人牽入去變婚姻e5 第三者，koh 變小說內e5 角色。
講到chia，就會sai2 開始進入我1 個無影無跡，soah hou7 人當做是「浪漫痴哥」e5 故事，作家有責任ai3 ka7 小說寫gah 有1 個劇情 ，chiah be7 hou7 讀者讀gah 霧sa3-sa3。
話柄khioh 倒tng2--來，he 是1 個雨水chhiN 冷e5 chai2 起時，我1 kha 旅行箱1 台P.C.離開goan2 tau，m7 知beh 去toh 位，ma7 m7 知beh 走chhoe7 siaN2-mih，總--是感覺無離開台北就寫無作品，這款情緒性e5 kho2-lau5 kap lam7-lau5 親像海泳，照時限溢來溢去。
台北市人早慢會kap 東京人kang7 款，ti7 塗kha 下bun3 出bun3 入，親像bun3 鼠。我行1 te3-a2 路就有捷運站，ui3 南勢角經過火車頭到淡水e5 早班列車隨就入站，我起車，看著1 對中年男女e5 對面iau2 有位，我ka7 in tim3 頭行禮，就坐--loh 來。學生gin2-a2 khah che7,ma7 有koa2 趕上班e5 婦女。我感覺趕透早上班坐公用交通工具--e5 cha-bou2--e5 比cha-pou--e5 khah che7,m7 知是男性做主管khah che7,免趕早上班iah 是cha-pou--e5 khah 愛ka-ti7 駛車去公司。我知影有幾間公司long2 是女職員先到位拚掃、hia5 滾水泡茶泡咖啡、整理報紙，傳統e5 觀念beh 改變需要長時間。我無ti7 火車頭落車，車窗外暗so-so，ai3 過圓山a2 站前車chiah 會bun3 出地面，這條線真成東京e5 代代木線(yoyogisian)，ti7 都內是地下，出上野(ueno)chiah 出頭天，一直駛去到千葉(chibah)縣，我bat ui3 郭榮桔先生in tau e5 代代木公園chiuN7 車，坐去千葉縣e5 柏市chhoe7 許極燉先生，long2 總坐beh 2 點鐘久，ui3 地下鐵坐到變火車。這條線無hiah 遠，m7-koh oan-na 是飛天鑽地，圓山到北投是ti7 空中，koh 去就變ti7 地面行，過Kan-tau7 就沿淡水河，矮矮e5 紅水筆a2 ti7 河邊，站名soah 講是紅樹林，我印象e5 樹林是koan5-koan5 e5 樹a2 真密，無注意會chhoe7 無路thang 出--來。這條淡水河流過台灣e5 榮華kap 悲哀，是1 條北台灣e5 近代史，我真想beh 寫1 部淡水河e5 小說，m7-koh 我無ti7 北台灣大han3,了解真淺，感情ma7 無深到會tang3 寫作。
坐ti7 我對面1 對中年人，年歲應該比我khah che7,看--起來是翁a2 bou2。看in 2 個ti7 車內對窗外e5 光景ki2-ki2 tuh8-tuh8,就知影是頭kai2 坐這條線。到淡水，盡pong7--a，我koaN7 P.C.e5 箱a2 kap 拖hit kha 旅行箱，hit 個中年cha-pou 人oa2 來beh ka7 我tau3 koaN7，我ka7 說謝，就ka7 khah 輕e5 P.C.交hou7--i。一般e5 台灣人無siaN2 了解人性，tu2 著有chhiN-hun7 人主動beh tau3-saN-kang7,long2 好禮ka7 拒絕，an2-ni 就會chhek 著人熱情e5 心肝。
出車頭大廳，hit 個中年人tu 名刺hou7--我，姓呂，是1 個退休e5 校長。我印作家頭銜e5 名刺ma7 jim5 出來hou7 校長。Goan2 先去1 間賣魚丸e5 古早店食chai2 起，氣味算真有古早味，精差有khah 鹹--tam7-poh8-a2,goan2 na2 食na2 開講。
「你是作家？失敬，我m7-bat 聽過你e5 名。」
「你都罕得leh 看教學以外e5 文學作品，免講ma7 m7-bat！」In bou2 ka7 名刺奪過手，chin5 1 時a2 久，phaiN2-se3 phaiN2-se3:「失禮，我ma7 m7 知你e5 名。」
「無要緊，我本底就m7 是出名e5 作家，是我e5 m7-tioh8。」謙卑是我e5 缺點。
「請教，你long2 寫siaN2-mih 物件？」校長態度真誠懇。
「我寫詩kap 小說。」
「是文學家，看--起來有影有成。」校長娘大概是leh 安慰--我。
「你e5 冊beh 去toh 位買？我來買1 本tng2 來讀！」
「當然ma7 是去冊店買。」In bou2 an2-ni 替我ka7 應。
我講若有趣味我會寄幾本a2 hou7--i，m7-koh我是用台語寫--e5。校長聽講是台語，表示真有興趣，開始發表i 對台語e5 心得，iau2 是hit 套漢字高深e5 理論，我實在聽gah 真ia3,就beh ka7 in 告辭。In 是專工坐捷運beh 來淡水chhit-tho5--e5,請教我有siaN2 所在khah 好chhit-tho5。我ka7 in 2 翁bou2 紹介1 條我若去淡水long2 會行e5 路線，先沿淡水河邊渡船頭一直行，行到尾就到紅毛城，買1 張門票20 khou e5 款，入去參觀--1 下，大廳e5 電腦語音系統有台語--e5,真好聽。有koa2 當年e5 資料圖，你若無趣味，會sai2 ti7 房間e5 1 角看tui3 淡海出海口去，煙氣迷茫。Koh 來，會sai2 ui3 紅毛城peh 崎去淡水工商學院，新起1 間有派頭koh 風格e5 禮拜堂，he m7 是重點，古早時代e5 Ox-ford College『牛津？』大學堂。內底上chan2--e5 展覽是古早傳道師手寫e5 白話字文件，用un3 墨尖筆寫e5 花體Roma 字，koh 有白話字e5 調符，大部分是phoe 信，真sui2。最近koh ka7 大學堂e5 後壁改做台灣文學資料館，西川滿e5 冊 long2 捐ti7 chia。
校長聽 gah giong7-beh 睏--去，我講--e5 kap i 想--e5 觀光無siaN2 會合，顛倒是in bou2 感覺心適。我安慰講中晝會sai2 去內底e5 舊厝「紅樓」食飯，ti7 二樓看會著真sui2 e5 光景，角度kap 紅毛城看--e5 差無joa7 che7,m7-koh 感覺無kang7。尾--a2 in 決定beh kap 我行。我無想beh koh hou7 in 攪擾，iau2 是ka7 in 會失禮告辭。
我驚koh tng7 著in，就去渡船頭坐船a2 過河去觀音八里。
過幾工，我ti7 巢窟leh 整理beh 寫小說e5 材料，門邊e5 lin-liang-a2 響，是hit 個校長娘入--來。In tau toa3 ti7 永和，過1 造永福橋就到我chia。I 講少女時代是文學siau2,想beh 做作家，ma7 有寫過幾首詩，發表ti7 報紙副刊kaq 華文e5 同仁詩刊。這時 gin2-a2 也大學畢業--a，khah 清eng5,hit 工tu2 著我，chiah koh 想起早時文學 e5 眠夢，希望得著我e5 指教。
我kan-taN 是1 個創作者，m7 是先生，m7 知beh an2-choaN2 教--人，就ka7 i 拒絕。I 叫做蕭銀，in a 姊是蕭金，我問i 講koh 有phaiN2 銅舊錫e5 兄弟姊妹--無。I 笑講tak8-e5 long2 問i 這款問題，m7-koh 無人講是「phaiN2 銅舊錫」，i chhun e5 兄弟long2 m7 是這款名。開講e5 時，i 希望我ka7 做作家e5 條件kap 經歷講hou7 i 做參考，講我ka-ti7 e5 經驗就會sai2。
我讀i e5 hit 幾首詩，實在讀m7 知i 確實e5 意思，ma7 無siaN2 想beh 知。問i 年幾歲，人生e5 經驗是siaN2 款？I 面紅紅講tu2 過50，20 thong2 歲就結婚，in 翁e5 生活是i 經驗e5 long2 總，i e5 文學印象long2 是ui3 冊讀--來e5。我問講：
「你siaN2-mih 時chun7 想beh 寫siaN2-mih 題材，是an2-choaN2 決定--e5?」
「我心內有1 koa2 想beh 寫作品e5 願望，m7-koh 無一定有具體e5 題材。」
「若an2-ni，你寫文學e5 目的是siaN2-mih？」
「寫文學e5 目的？我kan-taN 想beh 有作品hou7 人刊--出來，肯定我有文學素養。我m7-bat 想過文學e5 目的這款問題。」
「大概是我siuN 嚴肅，別個作家ma7 無一定就有目的teh 寫作。」我安慰--i。
了後，蕭銀就tiaN7-tiaN7 來chhoe7--我，有時a2 會寫無成篇e5 作品來問--我，愛我替i 修改。我建議先寫i 生活過程中khah 熟sai7、感覺khah 有感受e5 tai7-chi3,用i 普通講話e5 言句寫--來就好，mai3 tiau-kang chhoe7 he 文藝性e5 文字。I 無真同意，iau2 是甘願試看mai7,寫i 少女時代戀慕老pe7 e5 心情。我讀了後，ka7 i o-lo2,讀--起來加真有感情，koh 建議i ma7 會sai2 寫做人a 母e5 各種感受。
我寫作e5 時間真注神，無leh 接電話，lioh8-a2 khah 熟sai7 e5 朋友long2 會諒解，有重要e5 tai7-chi3 就留話ai3 我寫1 個kham2-cham7 chiah ka7 回電話，ma7 有人kui-khi3 就來巢窟chhoe7--我，看我phak ti7 桌頂，專心kap hit 台P.C.大戰，m7 敢吵--我，會sai2 講社會人long2 學會hiau2 寵seng7 作家。講實--e5 我ma7 真be7 慣勢kap 機器講話，人面對面講話會tang3 看著對方e5 目chiu，讀會出人e5 誠意，冷冷e5 機器，實在無siaN2 真情。Hit pai2 實在真tu2 好，寫gah 目chiu hoe-hoe，想講出去外口suh 1 下a2 都市e5 塵煙，行tui3 電話邊，聽著電話giang，續手就giah8 起來聽，講是beh kha3 hou7--我e5,知影對方是hit 個校長了後，我問i na2 會罕得kap 蕭銀做夥來chhoe7--我。校長soah 無意無意，ka7 我問安，chiah koh 感謝我用心指導in bou2,無koh 講siaN2 就掛電話，我無ka7 這chan5 tai7-chi3 khe7 ti7 心肝內。
有真久long2 無koh 看著蕭銀，想講i kiam2-chhai2 是專心leh 創作，寫出成績就會來chhoe7--我。差不多過beh 半年，我收著 1 包稿，是蕭銀寄--來e5,有百外張稿紙，用筆寫gah 真su3-chiaN3。我chim-chiok 讀，是1 篇小說，講1 對老翁老bou2,半世人 long2 無siaN2 愛情，等gin2-a2 大han3,翁ui3 校長e5 職務退休，女主角為beh 學習寫作，熟sai7 1 個比i khah 少年e5 cha-pou 作家，tiaN7-tiaN7 去請教--i，做翁--e5 soah leh 食醋，giau5 疑in bou2 kap hit 個作家有愛情關係，開始培養in bou2 對i e5 感情，表現i 上有氣味e5 1 面hou7 in bou2 看，翁bou2 感情soah koh chhoe7 著新e5 起頭，食到50 外，chiah 了解愛情真正e5 感受。
Koh tu2 著蕭銀是kap in 翁tau3-tin7,theh8 1 本i 自費出版e5 小說集來送--我，有四篇小說。校長ka7 我會失禮，講i hit pai2 kha3 電話是beh 罵我破壞in 翁bou2 e5 感情，聽著我e5 聲，1 時soah 罵be7 出嘴。I 是偷讀in bou2 e5 小說稿，liah8 做是leh 寫愛情phoe hou7--我，1 時心狂火toh8。校長leh 講e5 時，蕭銀kan-taN ti7 邊--a2 bih 嘴笑。這時，我感覺蕭銀實在真sui2,作家熱情e5 光ka7 我包koh 纏。
我問蕭銀對寫作有計劃beh 繼續--無，i 講無想beh 做職業作家，tai7-chi3 若變職業--e5,就m7 是享受。我無同意，職業--e5 對i ka-ti7 專業e5 享受m7 是hit 款Pi3-sng2--e5 e5 人會tang3 了解--e5,m7-koh 我無講--出來。校長ma7 無愛in bou2 ka7 寫作當做職業，i ka-ti7 無簡單chiah 退休，希望kap in bou2 好好a2 chhit-tho5,享受in 後半段人生。我問i 對in bou2 這本冊e5 感覺，校長講i 在來就m7 是1 個好讀者，i 講：
讀冊ka2-na2 lim 燒酒，m7-bat lim e5 人無想beh lim，lim tiau5 e5 人真oh 改。Tng teh lim e5 時滿腹熱情，lim 了soah 茫茫。Lim 著bai2 酒會頭殼thiaN3，lim 著好酒be7 頭殼thiaN3，an2-ni nia5,long2 無siaN2 營養。
我是1 個作家，ti7 別人e5 小說內，soah 變做婚姻e5 第三者。讀了，我想beh ka7 蕭銀用頂頭我所列作家e5 分類來印證，soah chhoe7 無適當e5 例。總--是，我歡喜i 接受我e5 觀點，ui3 ka-ti7 e5 身邊e5 tai7-ci3 寫起，精差寫--出來e5 tai7-chi3 是我無影無跡e5 戀情，kam2 講cha-bou2 作家猶原也有「不倫戀」e5 siau3 想？


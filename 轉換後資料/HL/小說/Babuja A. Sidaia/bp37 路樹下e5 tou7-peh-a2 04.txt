∮BONG報小說
路樹下e5 tou7-peh-a2 (4)
Babuja A.Sidaia

Part 4：母性道德e5 情迷

「我是m7 是應該ka7 你恭喜？」
「Hiah-ni7 無誠意就免--lah！」
「無，你ka7 我講beh chhong3 siaN2？」
「我……我想beh kap 你講和。」
罕得tng7 著chiah 怪奇e5 tai7-chi3,自goan2 離緣到taN 都也m7-bat hou7 我好面chhiuN、好聲嗽過，ti7 i beh kap 人結婚chin3 前soah leh 求和。我m7 知別對離緣--e5 互相是an2-choaN2 leh 看待--e5,媒體tiaN7-tiaN7 有he 社會siaN2-mih 家--e5,教人講「離婚e5 人上無ma7 tioh8 維持朋友關係」。我感覺真有理，m7-koh m7 是goan2 這對。決定beh 正式辦離婚就真無爽快--a，koh 再為著cha-bou2 kiaN2 e5 監護權goan2 oan gah 互相咒懺。法律就是an2-ni，講女性khah 無經濟能力，gin2-a2 是toe3 老pe7 姓--e5,當然就會判hou7 cha-pou--e5。我ma7 m7 是無愛cha-bou2 kiaN2，實在是為著天理、為著公道，人離婚long2 是做老母--e5 爭beh 愛gin2-a2,nah 有人親像Gill an2-ni，講弱勢者e5 女性無飼kiaN2 e5 條件，自動beh 放棄Kitty e5 監護權！講實--e5,若Gill beh 愛Kitty，hoan7-se3 我ma7 be7讓--i，che 是siaN2-mih 款e5 心理？Leh 恨Gill 專工beh 報冤仇？當然m7 是，我謝添發kam2 是hiah 無品e5 kha-siau3!愛gin2-a2 是母性e5 天性，做人老母--e5 為著ka-ti7 beh 再婚e5 考慮soah 無beh tih8 gin2-a2,我beh an2-choaN2 容允這款女性！我是為著天理，m7 是私情e5 考慮。
經過2 方面e5 競爭，結局法院iau2 是判hou7--我，算我輸。A 姑kap 姑丈一直真疼惜Kitty，愛我輸，ti7 法官面頭前表示會替我養飼Kitty。就是an2-ni，這個無cha-bou2 人責任e5 Gill chiah 會tang3 kap 我離緣kui 冬就koh beh kap 人結婚，嫁做i 去嫁，soah beh 來kap 我講和，kam2 m7 是ai3 ka7 i 恭喜kap 祝福？
Gill 流目屎離開，我m7 是m7-bat 看過i 哭，i 深koh 凄迷e5 目chiu 流目屎e5 時上kai3 sui2,m7-koh long2 是i 性得著滿足e5 時chun7 chiah 會流目屎，hit chun7,我會想講這個女性是我這世人上愛e5 女性，若m7 是性e5 歡喜，我無容允有siaN2-mih 枉屈hou7 i 流目屎，我咒choa7--過，我真正有an2-ni 咒choa7--過！
Ui3 goan2 開始oan-ke 到離婚這段日子，i e5 目chiu m7-bat koh an2-ni 深koh 清，無人去--過e5 1 口青泉湖水hit 款色--e5,goan2 見面long2 leh 互相咒懺，beh ka7 對方詈hou7 死chiah 會歡喜，今a2 日soah 無oan-ke，i e5 面是溫馴koh 苦楚，我熟sai7 e5 Gill tng2--來-a，心肝內有聲beh 叫i mai3 走，m7-koh ke5 ti7 嚨喉，無hoah 出聲，i beh koh 嫁--人-a，這個可恨無責任e5 女性！我當然恨--i。
Lisa 銷假tng2 來上班--a，上少，我對i e5 giau5 疑有khah 減，1 個ka7 婚姻看gah pheng7 事業khah 重--e5,nah 有可能會做產業Spy，若講i ti7 PG 公司有男朋友，an2-ni 就khah 有影。PG 公司有siang2 是Lisa e5 男朋友？我差不多long2 bat，應該無iau2 未結婚koh kap Lisa 有su3 配hit 形e5 職員。若an2-ni 來看，Lisa 應該是清白--e5,是我kau7 giau5 疑。話講--tng2-來，ma7 hoan7-se3 是Lisa 知影我leh 懷疑--i，thiau-kang 假講是tng2 去beh kap 人相親對看，騙我講無想beh koh toa3 品榮食thau5-lou7,解消我e5 giau5 疑。我會sai2 koh 進1 步試探--1-下；上無，我上班有人泡咖啡hou7 我lim--a。
邱總經理e5 秘書kha3 內線入--來：
「謝副主任，我是Rona，總經理中晝想beh kap 你食飯，kam2 會sai2?」
「Che 是總經理e5 命令？」
「失禮，是我無解說清楚。是總經理e5 邀請！」
「請你等--1-下，我看行程。」
我gia5 頭看坐ti7 門外大辦公室e5 Lisa，i ka7 我搖頭。
「會sai2,我中晝無約。」
「PhaiN2-se3,koh 再請教，你希望食siaN2-mih？」
「我無特別註文愛食siaN2-mih。」
「若an2-ni，麻煩你中晝請kang7 款來總經理室。」
Rona 是老式e5 秘書，講話要求禮貌、明確、效率，新e5 職員有tang 時a2 會學hit 款講話方式，當做笑話。
我tu2 leh 想beh 問姑丈nia5,Bibi-call 就出現260，有時a2 我感覺姑丈比情報局khah 厲害。去到26 樓，秘書講：
「董事長有人客leh 講話，m7-koh i 交帶你直接入--去。」
「Toh 位e5 人客？」我細聲問。
「品華證券e5 董事長。」
品華是品榮e5 子公司，董事長呂福壽年歲比goan2 姑丈khah che7,是當年kap 姑丈tau3-tin7 phah 江山e5 老戰友，我自做gin2-a2 就bat--i-a，long2 叫i a 伯，有1 個熱--人，a 母離開--goan2,a 姑來陪--我，chhoa7 a 伯leh 讀小學e5 cha-bou2 kiaN2 來，尾--a2,就long2 m7-bat koh 看--過。
姑丈kap a 伯當然是leh 討論品華換董事長了後e5 種種局勢，a 伯本底是想beh 趁這個機會退休，姑丈希望i 來品榮做常務董事。
「添發君，有siaN2 心適e5 News thang 講來pun goan2 老歲a2 人聽--無？」
這個a 伯對我chiaN5 好，i 有koa2 老人gin2-a2 性，想beh 用少年khui3 e5 話kap 我開講，m7-koh in 老1 輩--e5 愛叫少年人siaN2-mih 君e5 慣勢真oh 改。
「我e5 News 真che7,a 伯若來品榮，我會khoaN-khoaN-a2 講。」
「我若來品榮，添發君無phah 拚顧陪我老歲a2 開講，an2-ni a 伯會罵--人 ou。」
「發--a2 就是欠人監督，i long2 m7 驚--我，看你來管i 會贏--be7!」姑丈大概是歡喜我leh tau3 鼓舞a 伯來，ma7 參落來講笑。
姑丈問我邱總經理koh 有chhoe7 我講siaN2--無。
「中晝總經理講beh koh kap 我食飯。」
「品華iau2 koh 有tai7-chi3 ai3 處理，我先來走。」
A 伯有影是老派e5 紳士，有i e5 職業道德，品榮內部e5 討論i 無想beh 聽--著。姑丈知影i e5 意思，也無ka7 留，叫我ka7 a 伯送--1-下。
「A 伯，我會記得ka2-na2 你有1 個cha-bou2 kiaN2，細漢bat 去過我kap a-pa e5 庄kha，比我khah che7 歲，koh 來就long2 無見--過。」我送到電梯口e5 時問--i。
「添發君記智chiah 好，你若beh 看--i，我約1 個時間見面。」
電梯起--來，a 伯就入--去-a。我翻頭koh 去姑丈e5 辦公室。
「芝露有chhoe7--你-無？」
芝露是Gill e5 漢字名，kan-taN 姑丈an2-ni 叫，ti7 公司tak8-e5 long2 號西洋名，m7-koh 姑丈iau2 是慣勢叫職員e5 漢字名。
「I 講beh koh 再婚--a。」
「你感覺an2-choaN2？」
聽話意，姑丈應該pheng7 我khah 代先知，Gill 本底是姑丈e5 助理秘書，kap 姑丈有leh 聯絡ma7 是真su3 常--e5。
「He 是i e5 自由，kap 我e5 感覺無ti7-tai7。」
姑丈就無koh 講siaN2，換問我kap 秋菊chih 接--過，有siaN2 感想。
「我kap i iau2 無hiah 熟。你揀e5 人，應該有一定e5 品質。」
「中晝，邱總經理就是beh 問你關係這方面e5 意見。」
「我beh 問姑丈e5 意見。」
「是我leh 問--你！」姑丈面--nih 真嚴肅。
「你m7 是邱總經理！」我hou7 i 公事公辦e5 面色激--起-來，想想--leh koh 回復平靜：「到時chiah 看事辦事。」
姑丈無koh 做siaN2 表示，我就離開--a。
Lisa hou7 我1 張留話e5 名單，chiah 離開1 點鐘nia5,nah hiah tu2 好，罕得有hiah che7 人kang7 時間beh chhoe7--我。我揀ka-ti7 感覺重要e5 順序回電話。
Kap 總經理無講siaN2-mih 結論，kan-taN 決定beh ka7 我升主任，等後個月e5 董事會通過就是正式--e5,應該無人會反對。
我先解決Lu-lu e5 約，i 講有緊急e5 tai7-chi3,電話講be7 清楚。
我ti7 公司e5 會客室接Lu-lu，i 講無tai7 無chi3 劉秀芬soah 辭thau5-lou7,ka7 品榮e5 廣告案移交hou7--i，taN 劉秀芬進行gah siaN2-mih 進度m7 知有ka7 我做報告--無。Lu-lu theh8 出1 koa2 圖片，是影片構想e5 畫面，我對圖敏感性真koan5,提出tam7-poh8-a2 修正e5 意見，koh ka-ti7 畫hou7 i 做參考。I 真o-lo2 我e5 畫，講我有專業畫家e5 水準。Lu-lu m7 是親像in 林總經理an2-ni hit 款chhin3-chhai2 ka7 人o-lo2--e5,我ka7 i 講細漢本底想beh 做畫家，goan2 老pe7 就是學畫--e5,m7-koh 無出名。
Hit chun7 我iau2 真細漢，a-pa kan-taN 畫圖，厝--nih 空空i ma7 無chun3-bun7--著，kang7 款bih leh 畫，a 母si3-koe3 借錢渡日子，尾--a2 long2 是a 姑替goan2 還債，hit chun7 e5 姑丈ma7 iau2 為品榮五金leh 艱苦奮鬥，經濟無leh joa7 leng7。有1 工，a 母soah 包袱a2 款--leh 做i 走，放翁放kiaN2，我chiah 5 歲gin2-a2 nia5,a 母就走--去，厝邊隔壁long2 講a 母是真無責任e5 cha-bou2,tiaN7-tioh8 是toe3 人走。講--來，我kap a-pa soah kang7 運命。就是an2-ni，a-pa ka7 畫具long2 收--起-來，去做工趁飼--我，規定我大han3 了後be7-sai2 摸畫。看著a-pa an2-ni，我nah koh 會beh 做畫家，m7-koh 我對美術iau2 是有敏感度，應該是種著goan2 老pe7--e5。
Lu-lu 自頭到尾long2 無問我秀芬e5 tai7-chi3,i 應該知影我cha-hng 有kap 秀芬見面，我想i 是尊重各人e5 私生活。我hiong5-hiong5 感覺i kap a 伯、goan2 姑丈是kang7 形--e5,古早式e5 台灣人，雖bong2 Lu-lu iau2 無hiah 老，beh 煞會e5 時，我1 時感情衝動，ka7 i 講：
「張女女小姐，多謝--你！」
「多謝我an2-choaN2？」
「多謝你無問我siaN2-mih！」
I 聽有--a，笑笑應講：「我ma7 多謝--你，我khah 愛人叫我這個名，你叫我女女就好，是Lu2-lu2,m7 是Luh-luh。」
我ka-ti7 ti7 會客室teh 想，cheng7 chai2 起我就感覺疑問疑問，m7-koh 想無到底問題出ti7 toh 位，這chun7 知--a，是秀芬e5 hit 句話。Cha 暝秀芬無睏ti7 goan2 tau，差不多2 點外，i 叫我送i tng2--去。Beh 離開chin3 前，i 講：
「Che 無代表siaN2-mih，做你放心，ma7 be7 有道德問題！」
I m7 是講「無」道德問題，是「be7 有」道德問題。本底我無注意--著，kan-taN 怪怪，是--lah，i 是PG e5 職員，負責我下游e5 案，cha 暝我堅持「道德操守」，i 今a2 chai2 起隨去公司辭職，an2-ni 就真正無「道德問題」--a。I 講「che 無代表siaN2-mih」應該ma7 是kang7 款意思，就是講「lan2 是kan-taN 1 pai2 e5 性關係nia5」，kap 以後beh an2-choaN2 發展完全無關係。我愈來愈欣賞這個短頭鬃e5 cha-bou2 gin2-a2,m7-koh i m7 是我心肝內在來上意愛e5 款形。
我koh 起lih 辦公室處理koa2 下kha 手ai3 我簽e5 公文，Lisa 講宣傳部這禮拜e5 內部會議bin5-a2 chai2 開kam2 好？我講請tak8-e5 食晝，順續開會就好。Lisa 笑笑，問我是m7 是beh 慶祝siaN2-mih。我無想beh 先透露正式升主任e5 消息，m7-koh 看i e5 笑容，hoan7-se3 總經理代先講--出-來-a。
Falla 穿1 軀淺青e5 套裝，頭殼包1 條黃e5 斤a2,真成電影「Gone with the wind」內底包窗a2 門簾布hit 個女主角e5 款式，ti7 這款天，khia7 ti7 樹a2 kha 真正有成1 叢iau2 未開e5 菊a2,淺青--e5 是葉，黃e5 是莓(m5)。看著我來，莓隨就開--a，i e5 笑ti7 koaN5--人be7 輸日頭光hiah me2、hiah 豔。
雖bong2 知影路樹下be7 有tou7-peh-a2,i iau2 是約我ti7 chia 相見。看pan7 勢，i 感冒好離療--a，面--e5 koh ka2-na2 有koa2 紅紅，看--起-來khah 有秋菊e5 感覺。巾a2 下包無著e5 頭鬃染淺紅--e5,我1 時看gah gang7--去。I 目chiu 有koa2 迷亂 e5 酒意，自動行oa2--來，khia7 ti7 我面頭前，目chiu bui-bui-a2 看--我，離我愈近，鼻會著1 koa2 酒味ma7 有koa2 phang，m7 是hiu3 phang 水hit 款味。我真自然就ka7 i 攬--leh，i ma7 ka7 嘴唇ng3--我。
Goan2 實在無到hiah 熟，che m7 是我e5 風格，m7 知an2-choaN2，我這幾工頭殼內chiau5 是i e5 形影，koh 感覺be7 輸是熟sai7 幾na7 年e5 朋友，這chun7,我iau2 是攬an5-an5,m7 肯放手。是--lah，是Falla 這款成熟e5 年歲chiah 會hou7 我欣慕，幾na7 世人--a，我long2 leh chhiau-chhoe7 1 個會tang3 惜--我、hou7 我thang 攬leh 哭e5 女性，我beh ka7 i 講我e5 驚惶，我需要1 個溫柔e5 胸坎hou7 我oa2-pheng7。
「Falla，我……」
I 用眼神叫我siaN2-mih long2 mai3 講，koh oa2 來ka7 我chim。有風ui3 樹尾搖--過，留落來輕輕e5 話語，leh 講i kap 雲iah 是樹oe e5 故事。食到這個年歲，感覺真ham3,這禮拜tng7--著-e5 be7 輸是幾世人e5 運命欠--我-e5 總補--來，有真che7 無kang7 風格e5 女性同時kap 我親蜜--起-來。在來我就無認為男女e5 情愛有siaN2 重要，siaN2-mih chiah 是重要--e5 我ma7 m7 知。
這時，有幾個gin2-a2 koaN7 銅管a2 行--來，行tui3 紅霞e5 天邊，行tui3 我gin2-a2 時熟sai7 e5 田園，1 個看--起-來愛哭面愛哭面ka2-na2 無人e5 kiaN2 e5 cha-pou gin2-a2 hoah 講：
「姊姊，等--我-1-下！我鞋a2 phaiN2--去。」
Cha-bou2 gin2-a2 行倒tng2--來，牽i e5 手：「KhoaN-khoaN-a2 行無要緊，姊姊 ti7 chia。」
「Tou7-peh-a2 kam2 會咬--人？」Cha-pou gin2-a2 目屎iau2 未ta。
「有姊姊ti7--teh，A 發siaN2-mih long2 免驚。」Cha-bou2 gin2-a2 ka7 i 攬--oa2-來，就是這款e5 氣味。
「姊姊！」我chiah 醒--來。
Falla 熟sai7 e5 笑容，無m7 tioh8,i 就是hit 個kap 我去灌tou7-peh-a2 e5 姊姊，m7-koh……，thah 會……？SiuN che7 傳奇--a，liam-mi 是出現ti7 呂大--e5 in tau，koh 來是ti7 姑丈e5 辦公室，koh ti7 我e5 gin2-a2 時代……？
「呂福壽是goan2 pa-pa，我就是hit 個去lin2 tau e5 姊姊。Joa7 久……30 年--a！」Falla 知影我e5 疑問：「Lin2 呂大--e5 是我e5 親生老pe7,福壽a-pa 是goan2 a 伯，i 無gin2-a2,討我入i e5 戶口，我m7-chiah 變in cha-bou2 kiaN2。」
呂大--e5、呂福壽a 伯，我nah 會無想著in 2 個是兄弟a2,1 個是toa3 goan2 厝邊退休e5 文學教授，1 個是kap 姑丈開創事業e5 戰友。
「Lin2 姑丈kap goan2 a 伯a-pa 是goan2 pa-pa 紹介熟sai7--e5,i kap lin2 姑丈ti7 大學文藝社是好朋友，m7-koh goan2 pa-pa be7 興做生理，m7-chiah 紹介in 哥--哥hou7 lin2 姑丈。」Falla ka7 我解說。
Goan2 就坐ti7 koaN5--人安全島頂路樹kha e5 椅a2 頂講話，也be7 感覺koaN5，是--lah，hit 年e5 熱--人，i 讀小學hioh 熱，toe3 a 姑來goan2 tau，個外月e5 日子是我一直leh眠夢--e5,我tiaN7-tiaN7 想--著，m7-koh 無成真實e5 世界，kan-taN 是1個記智nia5,soah 會ti7 今a2 日夢koh tng2--來。Falla e5 人生比我khah 奇怪，ti7 米國hit 款社會kap 人競爭，嫁米國人、大公司e5 主管、離婚，tng2--來……。
「婚姻kap 愛情無siaN2 關係。」Falla an2-ni 講：「有婚姻hou7 我感覺thiam2 koh ia3。」
「愛情ma7 會hou7 人ia3-sian7,人生有siaN2-mih tai7-chi3 值得用1 世人e5 性命去追求kap 寶惜？」
「志業iah 是信仰？我想應該是有這款物件chiah tioh8,若無，人生會真稀微。」
「討論這款tai7-chi3 siuN 費氣，lan2 來去食蚵a2 麵線khah 實。」我牽i 離開安全島，行tui3 khah 早我chhah 車e5 巷a2 去。
Goan2 1 人long2 食2 碗，Falla 講i 這chun7 chiah 有tng2 來到故鄉台灣e5 感覺，kam2 講故鄉是1 種食物iah 是1 種味覺？我建議若有時間，會tang3 去我細漢toa3 e5 庄kha，hoan7-se3 hia iau2 koh 有tou7-peh-a2 thang 灌。
「灌tou7-peh-a2?我人都tng2 來ti7 chia--a，nah 會驚無時間！」I 看--起-來比我khah 歡喜e5 款。
「Koh 過幾工，你m7 是ai3 開始來品榮上班？做我e5 頂司！」
「Siang2 beh 做你e5 頂司？」Falla ka7 面tu oa2--來：「享受性命khah 好，我beh 做你e5 愛人。」
「Lan2 互相kam2 有了解gah hit 款程度？」我1 時感覺亂亂雜雜。
「了解beh chhong3 siaN2？感覺chiah 是真實--e5,」Falla 講：「siuN 了解對方就無心適--a。」
我soah sa 無siaN2 有，親像i 穿chhah chiah-ni7 Lady，年歲ma7 比我khah che7,無幾工前kang7 款ti7 這附近用嚴肅e5 口氣ka7 我講siaN2-mih 石頭山歷史e5 啟示，nah 會完全變1 個款？Kam2 講人 long2 有幾 na7 種個性，koh 比較in 老pe7呂大--e5、福壽a伯，nah 會cha-bou2 kiaN2 這時會差hiah che7?無掛邊--a2 有賣蚵a2 麵線e5 A-sang2,i koh 主動ka7 我chim，A-sang2 看gah 起phaiN2-se3,我緊jim5 1 張1000 e5 銀票出--來，iau2 未找錢，Falla 就ka7 我giu2 行，大聲hoah 講：
「行，這chun7 就來去庄kha 灌tou7-peh-a2!」

【Part 4 煞，後期繼續】

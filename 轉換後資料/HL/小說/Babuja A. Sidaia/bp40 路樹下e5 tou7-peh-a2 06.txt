∮BONG報小說
路樹下e5 tou7-peh-a2 (6)
Babuja A.Sidaia

Part 6：聖誕暗暝e5 牽纏ng
「年beh 到--a！」
「賊a2 貨，免本--e5,拚票空，出價就賣！」
路邊會tang3 chhah 車e5 所在long2 hou7 1 koa2 販a2霸tiau5--leh，我ti7 附近seh8 幾na7 lin3,iau2 是chhoe7 無車位，過路人行真hiong5 狂，有koa2 cha-bou2 會hou7 hoah 賣--e5 siaN5 tiam7--落-來。
我koh seh8 1 lin3,chiah 看著Lisa khu5 ti7 1 堆pun3-so3 頭前，斟酌看chiah 知影是leh 賣手機a2 殼皮e5 chng-thaN7 物a2,有布ang-a2 物，ma7 有koa2 liu-liu 鬚鬚e5 紗a2 線；Lisa 看著我，面--nih chiau5 光--起-來，無掛koh 揀物件，趕緊上車。販a2 1 個面a2 au3-au3,射出來比這時koh-khah 冷e5 目箭。
今a2 日是聖誕，Lisa 生日hit 工，我boe7 記--得，今a2 日專工約i 出--來，表示會失禮，Lisa phin2 講今a2 日ai3 隨在i 主意，我本底就m7 是真有意見--e5,有人beh 號令，我歡喜配合。
車過台大後門，駛入地下磅空，bun3--出-來了後，peh 起lih 北二高速公路，過另外1 個真正e5 磅空，就出台北市區。To3-peng5 e5 山--nih 草a2 黃黃，ka7 頂頭e5 天色ma7 tou3 gah 秋凊秋凊，ka-chai3 雲縫有koa2 日頭光洩--出-來，na2 像憂愁e5 面--nih 看著koa2 笑。
到南北線交界，Lisa 愛我ng3 北tui3 汐止水tng2-kha 去，過收費站無joa7 久，就到七堵，出高速公路，是去北海岸e5 路，kiam2-chhai2 是聖誕，人long2 kheh 去都市e5 西餐廳食chhiN-chhau， 車真lang，我iau2 是un5-un5-a2 駛，Lisa ka7 1 te3 C.D. khe7 入去hou7 彈，是hit te3「愛m7-thang tiam7 靜」，我看i 面--nih 無siaN2 khah 特別e5 款色，這時，我也就tiam7-tiam7 注神駛車。
Hit 工，goan2 去到草嶺e5 舊路，就是人講是魚a2 路--e5,早期北海岸e5 討海--e5,擔魚a2 行這條路來台北賣，na2 行na2 hoah「hai3-siouh、hai3-siouh」e5 聲ka2-na2 iau2 響ti7 路--nih，邊--a2 e5 山谷ma7 有回聲，be7 輸對in e5 艱苦表示安慰。
Lisa 是宜蘭人，對北海岸有khah 熟sai7,chhoa7 我去到1 跡，半山有1 個lap-o，ui3 hia 會tang3 看gah 真遠，koh 是樹林e5 入口，View 真sui2,kiam2-chhai2 m7 是真che7 人知影，都也無tng7 gah 1 個人。入去到1 te3 樹林內e5 空地a2,Lisa theh8 1 條巾a2 chhu ti7 塗kha，goan2 坐ti7 清幽e5 樹林內講話。
我知影i 有話beh 講，就tiam7-tiam7 聽，我ma7 大概ioh 會著i beh 講e5 話，cha-hng，我LJPA 行動e5 反尾行計劃有反應tng2--來，chhoe7 出1 組密碼……。
「我過年過就會辭thau5-lou7,想beh 求你諒解，ka-ti7 ma7 講be7 出嘴。」
有koa2 風ti7 樹a2 尾掃--過，輕輕，na2 像遠遠有人寄siaN2 話來，kan-taN beh hou7 我聽--著nia5。
「Tu2 開始，我ma7 無想做Spy，m7-koh 我一直long2 真孤單，ui3 宜蘭來到台北上班，i 真照顧--我，真緊就發展做愛情關係……。」
我一直leh 想講PG 公司有siaN2 人是Lisa 戀愛e5 對象，m7-koh khah 想都chhoe7 無1 個適當e5 人選，kam2 會是有結婚--e5?林總經理？廖業務經理？Hit 2 個導演？In long2 是khah 捷ti7 品榮出入--e5,ma7 long2 m7 是獨身a2。
「有1 pai2,你ka7 我講路樹下有gin2-a2 leh 灌tou7-peh-a2,我soah 感受1 種悲哀，ti7 台北這款城市，根本都無孤單e5 條件，ka-ti7 坐公車iah 是捷運上下班、遊街，na2 像游魂ti7 城市bun3 來bun3 去，車內ma7 看會著kang7 款孤單e5 目神，想講beh kap 對方熟sai7 做朋友，m7-koh 感覺有1 沿紅毛塗牆a2 擋ti7 中央，be7 得近oa2,這款所在m7 是孤1 人會得生活--e5,tou7-peh-a2 chiah 會tang3 活--落-去，hit時我會ka7 你應講siaN2-mih 是tou7-peh-a2 ，意思是人kiam2-chhai2 比tou7-peh-a2 khah 可憐。」
結局，Lisa iau2 是無講i 戀愛--e5 是siang2,kiam2-chhai2 為beh 保護對方，總--是我有鼓勵i 留落來上班，ka7 做Spy e5 tai7-chi3 放hou7 boe7 記，i 講：
「對品榮，我有虧欠，be7 tang3 koh 留，若無，我tiaN7-tioh8 連睏都睏be7 落眠，請先hou7 我辭職hioh-khun3--1-cham7-a2,我會tng2 去故鄉靜養心情。」
這個聖誕過了真無心適，Lisa 離開了後，我leh 想，kiam2-chhai2 我若mai3 去做這個LJPA ACT e5 計劃，真che7 tai7-chi3 long2 be7 發生。我是品榮公司e5 職員，公司e5 利益kam2 是職員上koan5 e5 價值？Kam2 講會sai2 免講人性？
有答應e-hng beh 去kap a 姑食暗，順續陪goan2 cha-bou2 kiaN2 過節，車駛入去姑丈e5 車庫，chiah 看著後座有1 包物件，是Lisa 替我chhoan5 beh hou7 goan2 cha-bou2 kiaN2 Kitty e5 禮物。實在是料想be7 著，到上尾1 工，Lisa iau2 是替我ka7 私人e5 tai7-chi3 備辦好勢chiah 離開。
姑丈beh kap 我會品華e5 tai7-chi3,a 姑講今a2 日過節，ai3 ka7 時間留hou7 i kap Kitty，be7 sai2 講公事。自Gill koh kap 人結婚了，就iau2 m7-bat 來看過Kitty，m7 知對Kitty 會有siaN2-mih 無好e5 影響iah be7?
食暗飽，我講beh chhoa7 Kitty 出去chhit-tho5,nah 知i soah 講beh kap ma-mi 做夥。Gill kam2 有約？A 姑笑笑a2 解說講i 就是ma-mi，有1 pai2,Kitty 學校e5 朋友來厝--nih chhit-tho5,問Kitty nah 會無ma-mi，goan2 cha-bou2 kiaN2 臨時就編話講in 姑婆是i e5 ma-mi，了後就an2-ni叫tiau5--leh。這幾年，我long2 無ti7 i 身邊，這個老pe7 ka2-na2 是加--e5,人e5 血緣真正是無hiah 重要，慣勢就會生感情。
A 姑kap Kitty 去參加教會e5 聚會兼報佳音，我kap 姑丈ti7 冊房na2 lim 燒酒na2 開講，邱總經理有答應beh hou7秋菊接總經理，姑丈也準備beh 接品華證券e5 董事長，到時，我這個宣傳部主任兼董事e5 責任會真重，秋菊ka-ti7 1 個ui3 米國tng2--來，kan-taN 會tang3 靠我tau3 kha 手nia5,i 有聽福壽a 伯講秋菊kap 我感情be7 bai2,若an2-ni 應該會好好a2 配合chiah tioh8。我問姑丈nah 會去米國chhoe7 秋菊tng2--來，姑丈神秘神秘，講che 是i e5 事業秘訣，i e5 事業就是建立ti7 好e5 資訊系統頂koan5。
離開姑丈in tau e5 時，我感覺上kai3 思念--e5 是Falla，這時i 米國e5 雜事m7 知處理好勢--未，我ka7 車駛去到hit 位gin2-a2 灌tou7-peh-a2 e5 所在，無出月娘，路燈e5 光真chhiN 冷，我無落車，kan-taN ti7 路邊享受台北深暝e5 tiam7 靜，遠遠有報佳音e5 聲流--來，m7-koh 我1 sut-a2 都無感覺平安。
1 暝睏be7 落眠，天照常會光。
連續e5 假日了後，公司tiaN7-tioh8 無eng5 chhi3-chha3,Lisa koh 臨時臨iau7 辭thau5-lou7,我kui 工e5 行程long2 hut 亂--去，揀要緊--e5 先處理，ka7 總務課要求先派1 個來頂Lisa e5 缺，想be7 到是J，i 講ti7 iau2 未有正式e5 人選chin3 前，i 先來代理我e5 秘書，等有人接手，i chiah koh tng2 去25 樓。
總務課長ka7 我講是J ka-ti7 自願--e5,i 講khah 熟sai7 我e5 慣勢，比別人khah 適合做我e5 秘書。有影，tu2 來，我e5 桌頂就有1 甌燒燙燙e5 咖啡，看著甌a2 頂leh chheng3 煙，hou7 我感覺真安心。J hou7 我今a2 日e5 Schedule，開早會了就是PG e5 案beh 決定，為著看影片e5 方便，約ti7 in 公司e5 試片間a2。J 問我kam2 tioh8 i 做夥去？我驚i chhim2 來，需要koa2 時間熟sai7 我所處理e5 業務，就建議i 留tiam3 公司看我處理e5 檔案。
Ti7 iau2 未出門chin3 前，我先ai3 去ka7 電腦頂e5 LJPA ACT 計劃thai5 掉，khah be7 留1 條尾liu，橫直Lisa 都也離開--a， 這個檔案就無lou7-iong7--a，緊ka7 theh8 掉khah be7 有事屎。
Lulu e5 廣告片拍了真特別，有劇情koh ka2-na2 無，na2 像散文故事，真流順koh 有詩e5 感覺，kap 原本設計--e5 long2 無kang7 款，Lulu 會失禮，創作者就是an2-ni，計劃完成了後，ti7 製作e5 過程中會改，che 我真了解，橫直原本設定環保kap 兩性平權e5 主題無變，我就無找i e5 麻煩，這個案算通過，叫in 去公司請款。
中晝，我tng2 去公司kap 理德、A 義tau3-tin7 食，是ti7 1 間European 風格e5 餐廳食自助式--e5。理德kap A 義long2 有接著人事命令，公司beh 調in 去品華做課長，後個月就離開品榮。姑丈需要1 koa2 班底toe3 i 去品華，當然chhoe7 i 信任e5 幹部。In 2 個kioh-si7 姑丈接受我e5 建議chiah 專工chhoa7 in 去新公司--e5。我ka7 in 說明講姑丈ka-ti7 揀--e5,雖bong2 理德kap A 義m7-bat kap 董事長講過話，m7-koh goan2 姑丈是消息真靈通e5 經營者，對i 下kha 手e5 員工真斟酌，i 是看表現揀--e5。
In 2 個long2 歡喜beh kap 董事長去下游公司拚成績，若有koa2 成就，tng2 來品榮chiah 有升等e5 條件。A 義koh ka7 我約講e-hng 若有eng5 去in tau 食飯，in a 母有炒韭菜花beh 請--我。我笑講會sai2 khe7 1 張我e5 相片tiam3 in tau 人客間a2,韭菜花排ti7 相片頭前，na2 leh 拜in a-pa an2-ni 就好。理德好玄leh 問，A 義ka7 i 解說了，i 笑我講話無禁無忌。我iau2 koh 有tai7-chi3 ai3 辦，就先離開。
我先去秀芬e5 工作室ka7 看--1-下，i tu2 leh 無eng5 1 個案，我去附近替i 買食--e5,chiah koh 入--去。細細無夠30 坪e5 空間，整理gah 真su3-si7,窗a2 邊排2 隻beh hou7 人客坐e5 椅a2,軟sim3-sim3,坐--落真輕鬆，窗a2 會tang3 看著台北e5 天，有phu2-phu2 e5 雲leh 泅，這款e5 台北真好。秀芬頭鬃縛1 條巾a2,am7 領下ha5 1 條無kang7 色--e5,連腰--nih ma7 圍1 條khah 長--e5。I 講ka-ti7 是chia e5 總司令，領袖三軍（巾），我講m7 是領kap 袖，是領腰。秀芬oa2 來ka7 我chim，身軀有畫圖色料e5 味，kap i noa2 1 khun3 了後，我感覺這時e5 秀芬完全女性化，kap 當初時e5 印象無相kang5。
Chai2 起ti7 PG 看影片e5 時chun7,我有1 個想法，thah 會講Lisa e5愛人一定是cha-pou--e5?Tu2 熟sai7 hit chun7 e5 秀芬是短頭鬃，我感覺i 是同性戀，若講秀芬kap Lisa 是愛人關係，應該m7 是joa7 奇怪e5 想法，若無，秀芬nah 會ka7 我講i 辭PG e5 thau5-lou7 了後，無道德問題？我問秀芬kam2 kap Lisa 有特別關係，i kan-taN 講這時雖bong2 m7 是PG e5 職員，ti7 職業道德上iau2 是無應該講著關係PG 公司e5 kha-chhng 後話。
下班前，Jennifer 問我beh 請i 食飯報答i 自願來做我e5 秘書--m7?我原本是應該ai3 請--i，m7-koh 今a2 日kap A 義in a 母有約，ka7 i 講iau2 是另工。J 講我hiah-ni7 無eng5,iau2 是先「Date」。我對i 會用這個雙關字，hou7 i 1 個笑，表示同意，總--是去高雄tng2--來了後，goan2 真有親蜜感。
這時去A 義in tau iau2 siuN 早，我kang7 款先去hit 個檳榔擔chhoe7 A 蓮小姐，扮演hit 個i 心目中e5 John Nettles。車駛到位，彩色e5 Ne-ong tu2 toh8--起-來，看著我e5 車，A 蓮隨koaN7 1 罐咖啡oa2--來，i 面--nih 假做siuN7-khi3 e5 形，ka7 我半sai-nai 講：
「人John Nettles 是會ka7 in cha-bou2 kiaN2 放粉鳥，你soah chhin3-chhai2 ka7 我約約--leh，害我下班等kui-pou 久。」
「你kam2 有影等--我？」
「Thah 無？我ti7 goan2 tau 等kui 暝--leh！」
「Siang2 知影lin2 tau toa3 toh-loh8!」
「你會sai2 問--mah，我也無講無beh ka7 你講！」
A 蓮講ui3 我e5 目神看出我kap 前幾pai2 無kang5--a，本底我e5 siau2 狗目無--去-a，i iau2 是kah-i3 siau2 狗目e5 我，這chun7 e5 我，hou7 i 感覺離i 真遠，m7 是kap i kang7 類--e5,i 知影我be7 koh 來chhoe7--i-a。我ma7 知影，m7-koh 我猶原感謝i hou7 我hit 段公車亭a2 kha 路燈下e5 等待，化解我ut ti7 心肝e5 躁狂。
A 姆看著我來，問我有先去檳榔擔--無？奇怪，我感覺i kap 姑丈真kang7 款，真知影我e5 空縫。無kang5--e5 是我會ka7 所有e5 tai7-chi3 long2 講hou7 a 姆聽，be7 有隱瞞。A 義--a2 kap 理德做夥tng2--來，in beh 離開品榮，有真che7 khang-khoe3 ai3 加班chiah 做會離。Tu2 食飽，A 英就tng2--來，學校今a2 日考試，這科e5 先生無贊成考試，就免上課--a。I 講chai2 起有看著我去in 公司看片，i 是上基本e5 職員nia5,無資格陪我講話。我ka7 i 會失禮，我hit chun7 無去注意著i。A 英講i 無希望我ti7 公司kap i 講話，若無，人就知影我kap i 有熟sai7,hoan7-se3 會叫i 做Spy。講到chia，i koh 細聲講i 知影PG 公司hit peng5 siang2 是Spy--a。我ka7 A 英講品榮這peng5--e5 都也辭職，Spy 無siaN2 作用--a。聽我an2-ni 講，理德kap A 義就ioh 會著tu2 離職e5 Lisa 是Spy。A 義ka7 小妹講i 是PG e5 職員，無應該做違背公司利益e5 tai7-chi3,話題到chia 就好，mai3 koh 講續--落。
A 姆soah 接嘴講：「Tai7-chi3 無應該an2-ni 解說，公司e5 利益是職員應該ai3 顧--e5,che 無m7 tioh8,m7-koh 公司e5 利益若建立ti7 無守法律e5 立場上，an2-ni 做1 個公民有義務ai3 檢舉，公司e5 利益be7 sai2 衝突著國民e5 利益。」
A 姆e5 話ma7 chiaN5 有理，m7-koh kap goan2 在來所受e5 教育、職業訓練long2 有teng5-taN5，che beh an2-choaN2 排解？A 姆kan-taN 笑，講che m7 是i e5 問題，無beh koh 發言kou3 人怨。A 義講mai3 koh 討論這款phah phaiN2 氣氛e5 話，iau2 是4 kha chhiau5-chhiau5--leh thang tau3 1 桌，sng2 Bridge-cards khah 有影。我問A 英in hit 個真gau5 sng2 Bridge e5 cha-pou 朋友nah 會無來？I 講頂禮拜chhe2--a，siuN gau5 算e5 cha-pou 人無可愛！
牌sng2 1 個Round 了後，有1 副牌，A 英食著1 支牌，m7-koh soah hou7 我threw-in，ai3 phah 1 支牌hou7 我已經無Bridge thang 渡e5 Dummy 上手，連食幾na7 個Tricks。坐i 對面Partner 理德講A 英若ka7 hit 支食會著e5 大牌Discard thiam7 掉，我就無法tou7 hou7 Dummy e5 牌活--起-來，雖bong2 有phah-sng2 1 個Trick，m7-koh 我就無辦法完成這副牌e5 合約。A 英ka7 牌phiaN 掉，我liah8 準i leh siuN7-khi3,i soah hoah 講：
「我想通--a！就是an2-ni 無m7 tioh8!」
A 姆tu2 捧咖啡出--來，聽cha-bou2 kiaN2 hoah hiah 大聲，笑講：
「Cha-bou2 gin2-a2 人mai3 hoah gah hiah 粗魯！你想著siaN2？」
「我會sai2 ka7 PG e5 thau5-lou7 辭掉，講出siang2 是產業e5 Spy，an2-ni 無違反職業道德，koh 兼顧法律責任！」
「Gong7 cha-bou2 kiaN2！你離開公司koh 挖公司e5 空縫，kang7 款違反職業道德！Hoan7-se3 koh-khah 嚴重！」
「An2-ni 我就無法tou7--a，我……？」
我安慰i 講：「你就是這個問題放be7 開，chiah 會boe7 記得ka7 hit 支牌Discard，免想hiah che7--lah，我知影是siang2--lah！」
隔tng2 工，PG e5 公文來beh 請款，我無簽名，林總經理kha3 電話問我m7 是講會sai2 請款--a，nah 會soah ti7 我手頭tiau5 車？我應i 講koh 有koa2 問題beh 請教導演。過晝，Lulu kap 我ti7 樓kha e5 咖啡廳見面。
「你kiam2-chhai2 知影我約你來e5 原因--a？」
「謝--先-生，我真失禮！」
「Lisa 有ka7 你講--過？」
「無，想講你nah 會知影？」
「我ma7 費真大e5 心神chiah chhoe7--著-e5。」
我chai2 起看影片e5 時，感覺Lulu ka7 兩性平權e5 故事寫gah 真sui2,片內底e5 女性long2 是獨立、有個性--e5,我chiah 想著嫌疑講Lulu 是Lisa e5 愛人，去chhoe7 秀芬kan-taN 是beh 做進1 步e5 求證nia5。
「當初時是林總經理暗示我chhoe7 你e5 秘書做Spy--e5,i 確實ma7 有ka7 廣告e5 原始構想透漏hou7 我知，m7-koh，che 實在無算siaN2-mih 罪惡，精差hou7 我有先準備e5 時間nia5,對品榮並無siaN2-mih 損害，kam2 講我完成e5 作品lin2 無kah-i3?」
「你e5 解說我接受，Lisa ti7 i e5 職位無應該做這款tai7-chi3,che ma7 是事實。我是hoaN7 這個業務e5 主管，總--是be7 tang3 目chiu 金金看我e5 秘密檔案hou7 人侵入。日後，hoan7-se3 就有發生違背公司利益e5 大tai7-chi3,到時若講到法律層面，an2-ni beh an2-choaN2？」
「我了解--a，Lisa thau5-lou7 都也辭--a，我這個案也做了--a，ma7 會ka7 PG e5 sit-thau5 辭掉，希望這個案會tang3 hou7 i 通過。我m7 是為PG e5 經費利益leh 講話--e5,是為著這支作品希望會tang3 ti7 電視廣告出現，表達lan2 對兩性平權kap 環保e5 苦心。」
「好，我答應--你，kan-taN 有1 個條件nia5,對Lisa khah 好--leh！我真欣羨你有Lisa 這款愛人！」
「我食到40 幾歲chiah leh kap 人戀愛，koh 是同性--e5,我會真寶惜！Lisa ma7 o-lo2 你謝添發是真好e5 人，可惜，goan2 long2 無kah-i3 男性！」
Beh 離開e5 時chun7,Lulu 講i 無愛koh hou7 人叫i 這款名，若有機會koh 見面，希望我稱呼i 女女。
Hit 暝我kha3 長途電話去米國，Falla 無接電話。到chai2 起，我kap 呂大--e5 去走健，我建議1 條新路線，專工走tui3 有gin2-a2 去灌tou7-peh-a2 e5 路樹hia 去。Ti7 樹a2 kha hioh-khun3 e5 時chun7,我問呂大--e5 kam2 有秋菊tang 時chiah beh tng2--來e5 消息？呂大--e5 講秋菊ti7 米國soah tu2 著費氣e5 tai7-chi3 ai3 處理，ai3 加延chhian5 1 禮拜chiah 會tang3 tng2 來台灣。
這時有1 個戴帽a2 e5 學生a2 行--來，我認出來就是hit 工灌tou7-peh-a2 hit 個，i ma7 iau2 會認得我，ka7 我展講：
「頂禮拜，goan2 chiaN5 實有灌著tou7-peh-a2 neh！」
呂大--e5 應講：「Chia？Beh nah 有可能？」
學生gin2-a2 無話無taN3 soah 做i 行tui3 學校去。
【Part 6 煞，後期完結篇】

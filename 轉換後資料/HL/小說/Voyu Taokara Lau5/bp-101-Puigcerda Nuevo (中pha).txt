∮BONG報小說    A-khioh賞Ho7-lo2小說組頭賞
──A-khioh阿卻賞
Puigcerda Nuevo (中pha)
Voyu Taokara Lau5


四

Juan 落山了後，接著衛生部e5 公文，講i e5 案件調查結束--a，基本上in 無認為Juan ai3 為著病人e5 自殺負責，i e7-sai2 koh 開始執行醫生e5 業務，m7-koh in 希望Juan 了後beh ka7 病人講siaN2-mih 話e5 時，ai3 知iaN2 水pun5 chhin3 chiah lim。
Juan 無隨tng2 去原底食頭路hit 間病院，i ti7 隔壁城市soe3 1間厝，平常時a2 除了開診所than3 食，to7 是teh chhui-sak「Ka-nng5 醫治運動」，i tiaN7-tiaN7 ti7 報紙發表文章宣傳i e5 理念，無joa7 久i to7 聚集1陣人創立基金會，si3-ke3 演講傳鑼。
有1工Juan 到隔壁城市e5 圖書館演講，beh 離開e5 時，聽著有人teh ka7 hiam3。
「Alonso！」Juan 翻頭ka7 看，原來是以前e5 同事Alonso。
「Juan，chiok 久無看--著-a。」Alonso 手chhun--出-來，ka7 Juan e5 手nih8 kah an5-an5。
「Chit cham7-a2 好--無？」
「Juan，你離開無joa7 久，我to7 辭職--a，我有ka7 tai7-chi3 ui3 頭到尾想--過，我感覺你e5 做法chiah 是tioh8--e5。」Alonso toe3 Juan ui3 圖書館e5 演講廳行--出-來，na2 行na2 講。
「Hit 段時間我一直想beh chhoe7--你，m7-koh m7 知你ti7 toh 位，你be7 輸1杯水choaN-a2 消失--去，chhoe7 你無to7是無。」
「我tng2 去goan2 鄉里1 choa7。」Juan ka7 應。
「Juan，我想beh 加入lin2 e5基金會，好--無？」
「He 是當然歡迎a7!」Juan koh 講：「其實基金會e5 tai7-chi3 愈來愈che7,我真需要1個秘書，你若無棄嫌，kam2 e7-sai2 來我e5 辦公室ka7 我tau3-saN-kang7?」
「好a7!」

*  *  *  *  *

A德決定beh ti7 Puigcerda Nuevo toa3--chit8-
cham7-a，除了因為chia e5 人良善，hou7 i 真感心，山--nih chit 個地頭景致ma7 真le3-tau2,be7輸1幅圖--leh，koh-khah 重要--e5 是，A德去愛著Milagros--a，i m7 知chit聲若離開，beh an2-choaN2 kap Milagros 保持聯絡，koh 自從Juan 落山了後，Milagros 1個人toa3,A德ma7 be7 放心，i 有時chun7 koh e7 chhiong2-pong7 想講，既然2個人sio 意愛，kui-khi3 kap Milagros 結婚，1世人toa3 ti7 chia，m7-koh 外口風聲pong3影，不時long2 有chit8-koa2 對Puigcerda Nuevo chiaN5 不利e5 風聲傳--來，A德m7 知iaN2 chit 款快樂e5 日子e7-tang3 維持joa7 久？
I 來Puigcerda Nuevo 滿3個月hit 暗，月娘to7 像i 第1工來到chia hit 1暗kang7 款光光光，i ka7 Milagros 講i 想beh 出去行行--leh，i 行出門嘴，沿hit 工Juan chhoa7 i 行e5 hit 條路，hit暗Juan ka7 i 講e5 話，ui3 i e5 記ti5 內底koh 跳to3 出--來，na2行na2 teh講。

*  *  *  *  *

「A德，你知iaN2 Puigcerda Nuevo 是an2-choaN2來--e5 無？」
A德當然m7 知，kan-taN 目chiu 金金相Juan，beh 聽i koh 講--落-去。
「30外冬前，Espana e5 政府聯合chit8-koa2 國際e5 科學家，開始1項計畫，lin2 台灣ma7有1個科學家tau3 chhap在內。」
「有iaN2？」A德目chiu thi2金：「莫怪…莫怪你對台灣有印象，hit chun7你聽著我是ui3 台灣來e5 時chiah e7 hiah gong5-ngiah8。」A德tun3-teN--chit8-下：「Ah hit 個台灣e5 科學家號做siaN2-mih 名？」
「Silvio Ngou5,我iau2 e7 記得i e5 名字…Ngou5…Kok…seng5…」Juan beh 講chit 個名有khah nge7-tau2:「I 來Espana 了後long2 用Silvio chit 個名teh 行踏。」
A德感覺chit 個名ka2-na2 bat ti7 toh 位聽--過：「Ah…我想--著-a，吳國成，to7 是hit 個原底ti7 美國to7 kai3 出名e5 生化學家，後--來為著1個案件hou7 警察liah8--去，tai7-chi3 ti7 差不多30冬前鬧kah 真大，gun2 pa5--a2 bat ka7我講過chit 件tai7-chi3。」
「I 真有才情，i 發現人e5 罪惡感基因，koh 用放射性e5 藥物ka7 控制，後--來因為違法用少年gin2-a2 做人體實驗，去hong5 chang--著，choaN-a2 偷渡出國，尾手是Espana 政府暗靜ka7 收留。」
「Lin2…lin2 e5 政府到底是teh piN3 siaN2 bang2?」
「In 想beh ui3 根本來解決人e5 問題，in beh ka7 人類改良。」Juan an2-ne 應。
「HaN5…he 是siaN2？」A德long2 sa 無寮a2門。
「A德，人類e5歷 史有幾na7 千年，久長以來，發生chiah-ni7 che7 tai7-chi3,為非sam2做e5 人，若m7 是害人long7家散宅，無to7是1人做賊、1國受罪，koh-khah 害--e5 是火燒厝燒過間，ka7 全世界long2 拖累，你想，ui3 內籬a2 內底e5 鼠賊，到Hitler chit 款thai5人目chiu 無tng2-lun5 e5 減口王，long2是an2-ne。現此時，全世界long2 hou7 核子炸彈對chhian，chiah-e5武器ti7 幾分鐘內to7 e7-tang3 ka7 萬項mih8 掃了了，你想看mai7,chit個問題e5 本元是siaN2 mih8?」
A德想chit8-khun3 chiah 應：「人心e5 問題…我想是人ka-ti7 內底e5 問題……」
「人e5 心比萬mih8 khah khui2-khiat8,phaiN2 到極頭；chi7-chui7 e7 知i--a？ 」Juan koh 講：「若e7-tang3 ka7 人內底e5 欠點long2 ka7 修整好勢，an2-ne chit個世間自然to7 是樂園，to7是新e5 天、新e5 地。」
「M7-koh 人講山可移，性不可改。」A德an2-ne ka7 應。
「無m7-tioh8,che to7 是吳國成in chit陣科學家beh 處理--e5。」
「我知iaN2 你e5 意思--a，Puigcerda Nuevo to7是新人類e5 試驗場，是--m7?」
Juan 大大力suh 1口khui3 了後chiah tim3頭：「Chit 個埠頭原底pha荒--a，為著chit 個計畫chiah koh 重ka7 打整--起-來，當原初有參chhap e5 幾個家庭long2 是ui3 Puigcerda 來--e5,m7-chiah ka7 chia 號做Puigcerda Nuevo，也to7 是新e5 Puigcerda e5 意思。」
A德想chit8-khun3 koh 講：「我知iaN2 有chit8-koa2 e7-tang3 影響人e5 思考kap 行放e5 方法，上基本--e5 to7 親像政治人物來控制、煽動群眾e5 演講術；khah好手勢--e5,to7 是ka7 Pavlov e5 狗e5 制約實驗來做改進，直直加強身體kap 心理e5 壓力，hou7 1個人精神kiong7-beh 崩敗，了後用beh ka7 洗腦e5 內容ka7 暗示，an2-ne chiah-e5 內容to7 e7 chiaN5做i 根深葉旺e5 基本觀念，1世人long2 無法tou7 ka7 choan7 lin3-tng2。」A德讀大學e5 時，有去心理系修過1~2個學分，對chiah-e5 tai7-chi3 ma7 有lioh8-siok8-a2 了解。
「Hmh7,你koh 真有智識，科學家為著beh 改移人性，koh 試過真che7 其他e5 步數，包括Poetzl 博士e5 “目nih-a2 影響機” (tachistoscope) e5 理論，kap Theodore X. Barber、Milne Branwell 等人研究e5 “睏眠迷魂法”，總--是chiah-e5 步數long2 有破phah，若m7 是siuN 過粗殘，to7是無法tou7 百分之百包穩。」Juan 繼續teh 解說。
「所以lin2 chiah e7 收留吳國成，想beh oa2-pheng7 i e5 發明kap 技術，tioh8--無？」
「Tioh8!吳博士ti7 gun2 chia 經過3冬e5 奮鬥，ka7 i e5 “基因行放改造劑” (Genetic behavior modifier) 做改進，ka7 原底e5 破phah 改hou7 好，hou7 加強人罪惡感e5 放射性藥劑e7-tang3 ti7 人做決定e5 時來行氣，an2-ne 人自然be7 想choah8,ma7 be7做phaiN2。」

五

Chit 冬koaN5--人來tioh有khah 緊，天時chiah 11月，街路--nih 已經有人開始ka7 大蟒穿--出-來-a，m7-koh 天氣冷hoan7 冷，有chit8-koa2 活動是辦kah熱phut-phut，親像捲螺a2風掃過社會e5 tak8 個所在。
Juan kap 1陣醫生teh chhui-sak e5「Ka-nng5醫治運動」得著chit8-koa2 社會組織kap 機構e5 支持，媒體ma7 大大ka7 報導，有愈來愈che7 人叫應，ti7 無kang7款e5 專業人士內底，ma7 開始有人toe3 leh起造sio-kang5 e5 組織，比論講「老實seng-li2 人協會」、「證券發行kap交易誠實運動」、「老實公務員基金會」等等，na2像是chin3前早to7講通和，1個1個sio cheN teh起鼓。
其中「老實軍人運動」kap「老實情報運動」2個組織特別活eng2,in公開支持軍人Hugo Ferro kap 情報人員Gabino Lara e5 案件，si3-ke3 宣傳講in 是良心犯，無應該受判來食罪。

*  *  *  *  *

拜一到拜4，滿天e5 烏雲kau7-kau7-kau7,be7輸臭phu2 e5 棉chioh被，日頭bih幾na7 工無tham--出-來-a，雨三不五時to7 落--1-chun7, hou7人ut kah kiong7-beh tioh8內症。
拜5 chai2 起8點外，日鬚第1 kai2 nng3過雲phang7,11點thong2 e5 時giah8頭kan-taN 看著kui 大phian3 khong2色e5 天，烏雲bih kah 無看影跡，aN3頭看著beh chiaN5 10隻烏頭a2車ti7 白色e5 門thiau7頭前排做kui 排，pin5頭駛入去總理官宅。
官宅e5 牆圍kap 建築long2 用kui片烏tou3紅e5 瓷a2 來裝thaN7，kan-taN 厝kap 牆圍e5 頂緣、下緣kap 門窗四周圍特別做hou7 khah thong2--出-來，是石灰白phu2 e5 色水，青leng3-leng3 e5 草埔頂面有幾tah-a2 koh 有cha暗iau2-boe7 ta e5 露水，ti7 日頭kha 不時sih--chit8-下、sih--chit8-下。
總--是chiah-e5 穿kah 烏ma3-ma3 e5 官員，tak8-e5 long2 面憂面結，落車了後to7 趕緊行入去官宅內底。
會議室內底e5 桌a2 是長ko圓--e5,咖啡色e5 桌頂光kah e7 照得人影，50外歲e5 總理chit kai2 反形，第一個坐ti7 會議室內底teh 等，咖啡色e5 頭毛khiu5 kah 真sui2,loah8 kah chiaN5 齊整，i 目頭結結，sio2-khoa2 失精英，看e7 出來cha暝為著siaN2-mih tai7-chi3 teh 煩惱，睏了無講kai3 好。
11點半chin3前，所有e5 官員long2 坐好勢準備beh 開會。
「Lin2 cha-hng e7-pou 送來hou7--我e5 報告我long2 讀--過-a，我真siuN7-khi3,chit 個tai7-chi3 是an2-choaN2 chit-ma2 chiah hou7 我知？」總理開嘴to7 an2-ne 問。
「總理，其實che gun2 ma7 是最近chiah 知--e5,是30外冬前e5 計畫--a，除了情報局內底真少數e5 官員kap 檔案資料以外，e7-sai2 講根底to 無siaN2人了解kui 件tai7-chi3 e5 頭來尾去。」坐ti7 總理隔壁e5 內政大臣an2-ne ka7 應。I 是1個中年人，頭額liu3-liu3,頭鬃long2 用油loah8 tui3 後壁、kut8 kah e7 poah8倒hou5-sin5,koh 掛1支大大支e5 金框目鏡，有1個大腹tou2桶。
「總理，che 是Franco 將軍ti7 i 統治尾期做e5 計畫，後--來政權sio pai2替，勢面太亂，chit 個ti7 深山林內e5 ?密計畫soah 無交盤--著，若m7 是gun2 派人深入去了解，koh ka7 古早e5 檔案peng2出來看，恐驚永遠to sa無頭chang2。」國防大臣接落去講，i 人生做高強大han3,烏色e5 頭鬃ka kah 短短、破鬢梳，留八字鬚。
內政大臣koh 講：「3個月前，gun2 發現sio 連續e5 活動一直teh 進行，內底有“Ka-nng5醫治運動”、“老實seng-li2人協會”、“證券發行kap 交易誠實運動”、“老實公務員基金會”、“老實軍人運動” kap “老實情報運動”等等，gun2 發現chiah--e5 m7 是互相無ti7-tai7,in e5 kha-chiah後其實是kang7 1陣人teh 畫ang-a2目--e5,in e5 人已經進入體制，包括媒體、政府機關、學術機構kap 工商團體內底，有be7 少人已經坐ti7 頭人e5 位，影響力cham2-jian5-a2 大。」
「Lin2 ti7 報告內底講in chiah-e5人e7 對整個國家kap 社會產生真不利e5 影響，希望政府e7-tang3 採取強制e5 手路ka7 斬草除根，若我看--來，in chit陣人kan-taN 是有chiaN5 強烈e5 道德感nia7-tiaN7，對Espana有siaN2-mih 無好--leh？Kam2 講國家社會e5 公民道德意識giah8頭m7 是好tai7-chi3?」總理koh 想beh 講--落-去，m7-koh 臨時臨iau7 chhoe7 無si3-thin7 e5 比喻，來比論報告內底hit款災難性e5後果。
有幾10秒鐘會議室內底tak8-e5 soah long2 tiam7-tiam7,尾--a2 國防大臣chiah 開嘴講：「總理，國防kap 情報e5 khang-khoe3 本chiaN5 tioh8-ai3 kau7心思，taN beh hoah老實，be7-sai2 phah騙步、be7-sai2奸奸詭詭，kui-khi3 giah8白旗a2 ng3敵投降khah 緊……」
國防大臣話講boe7-cheng5 煞，坐ti7 i sio對頭、本底一直tiam7-chih-chih e5 商業大臣to7 ka7 phah斷鼓柄：「總理，過去1個月，lan2國股市e5 成交量lak kah chhun 5分一--a，lan2國e5 股市雖bong2 講phoe模m7是世界上大--e5,上無，ma7 iau2是歐洲佔頭kham3 e5 8大股市之一，taN 過去1個月，連東歐hiah-e5 新興股市ma7比 lan2 khah贏，證券市場ti7 in hiah-e5頭人la7頭做hit號“證券發行kap交易誠實運動”了後，鼓吹投資機構kap投資人kan-taN 做長期、價值性e5 投資，koh ka7 chit8-koa2 流動性khah koan5 e5 外資拒絕，in 掌握公會，對證券商產生真大e5 pe2-pak8,我有kap chit8-koa2人chih接--過，in 講to7準講有人無贊成in e5 看法，m7-koh 因為公會kap 重要組織e5 大位long2 chang2 ti7 hit陣人手頭，ma7 無法ka7 peng2車……」
內政大臣chah8話頭講：「若an2-ne落--去，pan7-phoe lan2國今年e5 證券所得稅e7 減收beh 5百億(歐元)……」
商業大臣面憂面結，i e5 頭額真闊，e7-hai5尖尖，3角形e5 面生成肉色to7 khah 烏，因為人teh 煩惱，看--起-來be7輸炊熟e5 肉粽：「M7-taN7 an2-ne，“老實seng-li2人協會” ti7 全國546個商會內底，選著414個頭人e5 位，tak8-e5 long2 phai3-phoe in e5 人e7 ti7 12--月e5 全國商會改選，ka7 全國商會理事長e5 位theh8--落-來。」
商業大臣ui3 褲袋a2 jim5 手巾a2 出--來，ka7 出油e5 頭額sio2 chhit--chit8-下chiah koh 講--落-去：「到時chun7,lan2國恐驚隨to7 退tng2 去tau2換e5 原始社會，對經濟kap商業e5 傷害，實在無法tou7 按算。」
總理ka7 手骨khoe3 ti7 桌a2頂，手te5 so--chit8-下so--chit8-下：「我無法tou7 理解，taN-a2 要求做人ai3 老實、ai3 正，che kam2 m7是自國小課本to7 an2-ne teh 教--e5,久長以來，宗教kap 社會團體ma7 long2 teh chhui-sak，是an2-choaN2 直tu2直e5 tai7-chi3 e7 惹出chiah-ni7 大e5 事端。」
Tu2-chiah 曲柄去hou7 人phah-chih8 e5 國防大臣隨接--落：「任何tai7-chi3 long2 be7-eng7得sai2極步，鹽若失味，beh 用siaN2 mih8 hou7 i 鹹？總--是鹽若siuN che7,ma7 是e7 死鹹，in chiah-e5 做seng-li2--e5,ka7 ka-ti7 e5 利益long2 tan3-hiN3-sak，有--e5 放棄過去原底有幾na7倍e5 利sun5,用維持基本e5 成本kap生活所費來做seng-li2,有--e5 koh-khah ham3,講無beh 用錢，kan-taN beh 用tau2換，各人liah8長補短，互相幫chan7 to7好……」國防大臣講到chia sio2 tun3-teN--chit8-e5下：「In long2 無想講現此時chit個經濟體系，to7是用私人利益做te2-ti3--e5,俗話：“人無私心飼be7 活”，1個無愛利益、無對重金錢e5 社會，m7-taN7 是商業體系kap 金融體系e7 lih8戎san3甲，真che7 技術方面e5 進步ma7 e7 toe3 leh 擋tiam7,講--起-來，“老實”kap“道德” hoah 是真合聽，若hou7 in sai2極步行落到te3,顛倒是天地尾e5 災厄。」

六

2個穿烏色緊身a2,手sa chheng3 e5 人ti7 半暝2點liam-kha neh手來到ti7 1間公寓e5 4樓，in 好禮a2 ka7 門kiau7--開，後壁hit個人soah 無tiuN-ti5 去khe5著掛ti7 門邊e5 hit te3「Ka-nng5醫治運動基金會」e5 khanpang，khanpang「khiang」1聲lak 落塗kha。
Alonso 自從來ka7 Juan e5 基金會tau3-saN-kang7,to7 long2 借khia7 ti7 hia。I 半暝聽著怪聲，ui3 眠床peh起來巡，tu2行出來到辦公室，隨hou7 人ui3 面hiong5-hiong5 bok--落-去，kui個人siak ti7 塗kha，kan-taN 看著1個人theh8手電ka7 chhio7,問講：「你是m7 是Juan Lorca？」Alonso 青tiaN7白tiaN7 hou7 手電chhio7 kah 目chiu peh be7 金，手ka7 面摸--chit8-下，tam5-kou5-kou5,long2是血。
「M7 是，我是Alonso，lin2 是siaN2人a7?」
另外1個穿烏衫e5 人ma7 theh8 1枝手電si3-ke3 chhiau，peng2 kah 亂chhau-chhau。
「你m7-thang 想khang 想phang7,」Theh8 手電ka7 chhio7 hit 個人ka7 手--nih e5 chheng3 tui3 Alonso koh 相準，ka7 警告：「Juan chit-ma2 人ti7 toh位？」
「Lin2 chhoe7 理事長beh chhong3 siaN2？I 人無ti7 chia--lah。」Alonso hou7 人an2-ne haN2-heh，kang7款真巴結。
「死鴨a2 硬嘴poe！」Hit 個穿烏衫--e5 用chheng3 tui3 Alonso e5 正peng5 面kha3--loeh：「SiaN2-mih leh ka-nng5 醫治，根本是kap 其他團體聯合--起-來，beh ti7 社會三斑kiau2-ke。」
Alonso 頭giah8 koan5 ka7 chin5看：「Gun2 到底是做siaN2-mih tai7-chi3 hou7 lin2 chiah chhiah-iah8,gun2 只不過希望醫生kap病人之間e7-tang3 老實sio對待，hou7 病院對病人e5 醫療包括身體kap 心理……」
「好--a！」穿烏衫--e5 大聲ka7 擋：「TaN 人e5 心性是siaN2-mih 時chun7 變kah chiah 強--a？Cha-pou khiN5-kou5,cha-bou2 giam2-nge7,e7-tang3 面對現實，我聽你teh 講ham3古！人若有hiah gau5,chit世間賣酒--e5 long2 無seng-li2--a lah，醫生上重要--e5 to7是hou7 病人好--起-來，用藥a2 ma7 好，用peh8-chhat8 ma7 好，hou7 病人有意向thang khah 巴結--leh。」I oat8頭問另外hit 個：「有chhoe7 著名冊--無？」
Alonso 趁i 無注意，hoan手peh--起-來，想beh tui3後壁門走--出-去，hit個穿烏衫--e5 發現，真siuN7-khi3:「你ka7 我擋--leh，我beh 開chheng3--a ou！」辦公室chit個巷路直接thang3 tui3後壁門，Alonso phian5-phian5-to2-to2 chong5 來到門kha口，chhun手beh chun7門柄。「Be7-sai2 hou7 i 走--去！」Teh chhiau mih8件hit個大聲hoah，另外hit個giah8 chheng3相準，「Phiu3!Phiu3!Phiu3!」有裝滅聲器e5 chheng3 ti7 暗so-so e5 空氣phun3出火星。
「有人ti7--teh-無？」頭前門有人teh hoah-hiu，2個穿烏衫--e5 互相sai2 1個目尾隨long3 tui3後壁門出--去。
A德ui3 山頂1路趕落山，來到基金會，soah 看著門開開，i 入來chit8下看，kan-taN 看著2個烏影走tui3 後壁門出--去，kui 厝間long2 hou7 人peng2 kah 亂chhau-chhau，i 烏暗摸，ka7 電火chhih8 toh8,過chit8-khun3 chiah看著倒ti7 後壁門邊e5 Alonso。
「你免驚，我是Juan e5 朋友，你有an2-choaN2--無？」A德緊走過ka7 看，Alonso 身軀頂有2個khang嘴，血水chham-chham流。
「麻煩你…一定…ai3 去“Saint Fulgentius病院”救Ngou5博士…Silvio Ngou5博士…」Alonso na2 講na2 ui3 lak 袋a2 jim5 1支鎖匙hou7 A德，be7赴 koh 解說to7 斷khui3--a。
A德e7 ti7 3更暝半落山來到chia，是受Milagros e5 拜託來chhoe7 Juan--e5,自choh8--日有人tng2 來Puigcerda Nuevo，講政府beh 對in chiah-e5人不利，風聲to7 開始傳kah chhiang7-chhiang7滾，m7-koh Milagros khah 煩惱ti7 山kha Juan e5 安全，m7-chiah 請A德趕落山去chhoe7 Juan。
A德si3-ke3 問無Juan e5 下落，kui-khi3 na2 問「Saint Fulgentius病院」，無論an2-choaN2 i 對吳國成chit 個大粒lu 實在真houN3玄，講--起-來算是鄉親，無見死不救e5 道理，總--是i 是外位a2人，kan-taN 靠i 聽--著-e5 chit個名beh chhoe7 1間病院，確實be7輸海底摸針--leh。
若照ti7 路--nih 問--人e5 反應看--來，chit間病院phah算m7是ti7 chit個城市，因為tak8-e5 chit8下聽--著long2 無siaN2印象。
隔tng2工chai2起，i 按算beh 去chhoe7 看有所在thang好chiuN7網google--chit8-下無。Na2 teh 行e5 時，去siam著路邊店頭a2 he7 ti7 hia 做見本e5 電視tng-teh報新聞，政府宣佈講包括「Ka-nng5醫治運動」、「老實seng-li2人協會」、「證券發行kap交易誠實運動」、「老實公務員基金會」、「老實軍人運動」kap「老實情報運動」等等10外個組織long2是違法e5 團體，自今a2日開始禁止所有e5 活動，chit8-koa2頭人長長短短long2 hou7警察chang--去，i m7 知是an2-choaN2 心內開始替Milagros 掛懷，煩惱chit 個行動緊choah8慢e7 牽連著Puigcerda Nuevo。
電視新聞內底有講著Juan Lorca chit個名，講警方chit-ma2 teh chhoe7--i，koh 有講 Juan本底是「Saint Fulgentius病院」e5 醫生，因為交liau5 hou7 人辭頭路，「原來吳國成to7 toa3 ti7 Juan原底tiam3 e5 hit間病院！」A德開始khah sa有頭chang2。
A德自落山，一直有teh kha3 Juan e5 手機a2,m7-koh kha3 long2 be7 通，中晝i ti7 路邊1間phang2店食晝，soah 接著Juan e5 電話。
「A德，我是Juan。」
「Juan，gun2 long2 tioh8急teh chhoe7--你neh，你chit-ma2 人ti7 toh位？」
「A德，你免煩惱，我chit-ma2 好好，chai2起我有kha3電話tng2 去Puigcerda Nuevo hou7 Milagros，chiah 知iaN2 你落山來chhoe7--我。」
「Juan，你e5 辦公室去hong5 飛鼠，有1個同事去hong5 thai5--死-a，你kam2 知？」
「A德，he m7是siaN2-mih 飛鼠，he 是政府派人做--e5。」
「你講che siaN2-mih意思，政府e7 派人去chhiau 你e5 辦公室，koh thai5死人？」
「A德，chiah-e5 tai7-chi3 long2 是有kau-kaN5--e5,你kam2 無看著新聞，我e5 基金會hong5講做非法組織--a。」
「Juan，你e7-sai2 講khah 清楚--leh-無，hiah-e5 老實siaN2-mih oaN2-ko、道德siaN2-mih oaN2-ko e5 組織，是an2-choaN2 e7 kap你e5 基金會long2 去hong5禁？Lin2 kam2 有siaN2-mih關係？Lin2 kam2 有做siaN2-mih phaiN2 tai7-chi3?無，警方nah e7 teh chhoe7--你。」
「A德，我chit-ma2 是用公共電話，無法tou7 ka7 你講kah清清楚楚，m7-koh，gun2 long2是Puigcerda Nuevo e5 人，gun2 準備幾na7冬--a，to7 是ng3望有機會thang 改變社會、改變國家kap人類e5 運命，taN 看chit個扮勢，ai3 想khah長門--chit8-下-a。」
「Juan…你頂kai2 kan-taN 講著hit個計畫，beh 改良人類，解決人上基本e5 問題nia7-tiaN7…m7-koh 你chit-ma2講--e5 我iau2是聽long2 無……」
「A德，若有機會，我chiah khoaN-khoaN-a2分拆hou7 你聽，我kha3 chit通電話上主要--e5,是beh 請你ka7 我tau3-saN-kang7。」
「…你講看mai7--leh……」A德雖然有kui腹tou2 e5 giau5疑，ma7 只好先an2-ne ka7 應。
「A德，3工後特種部隊to7 e7 去到Puigcerda Nuevo，in 想beh hou7 chit個庄頭完全消失，橫直chit 個庄頭原底to7 無畫ti7 地圖頂面。」
「Juan…Puigcerda Nuevo ma7 有teh 風聲，m7-koh che 實在siuN ham3--a……」
「A德，你聽我講，時間chhun無joa7 che7--a，有2件tai7-chi3 拜託--你，求你去我chin3前choh-sit e5 病院救吳博士，另外，tng2去Puigcerda Nuevo叫in tioh8 緊離開，保護gun2 小妹Milagros e5 tai7-chi3 to7 交hou7--你-a。」
Juan ka7 A德講Saint Fulgentius 病院e5 地址了後，電話to7 切斷--去，chit 間病院ti7 200公里外e5 另外1個城市，m7-koh ka-chai3 有透choa7 車，A德按算e7-pou to7 坐車趕--過。
【後期精彩完結篇】
 


反背e5疼(頂pha)
Voyu Taokara Lau5
＜一＞

Hoe-leng5機e5 ianjin 1陣1陣long7-long7叫e5 聲直直nng3入去尚新e5 耳孔a2內。聽--起-來，na2像2隊軍隊teh 做對頭，戰鼓大大力催--出-來e5 hit-ho7 生死交關e5 恐怖音聲。I 雙手sio-nih8，手骨chhai7 ti7 大腿頂koan5，手門lian5-thah8，ka7 lek8 kah an5-an5 e5 目眉kham3 tiau5--leh。Na5喉因為緊張變kah ta-so3，雖bong2 有出力beh 吞嘴noa7，m7-koh kan-taN 有燒熱e5 空氣nng3過肺管，koh 加khah 艱苦。
Chit時chun7 e5 意識濛霧koh hoe-ko5，心肝na2像ti7 平靜kap 驚惶中ng 來來去去e5 pai2-a2， koh 有1種認命chham-lam7 sio2-khoa2 m7 甘e5 感覺。尚新kan-taN 直直提醒ka-ti7:「我是認bat 上帝e5 人。」I 聲聲句句teh 祈禱：「To7 chun2講面對死亡，ma7 無siaN2 thang 驚--e5。」
尾--a2，hoe-leng5機ti7 大大細細、有koan5 有ke7 e5 祈禱聲--nih，kap 起狂e5 au5叫內底chhih8-ke7，最後幾分鐘hian2 kah 有夠厲害，hou7 幾na7百隻手ti7 半空中亂亂sa，koh sa long2 無半項，to7 an2-ne，choaN-a2 kui隻hoe-leng5機long3 tui3 大大片e5 大樓玻璃門窗入--去。
差不多用long2總e5 khui3 力suh 1嘴khui3，koh 隨ui3 ak-chak e5 胸坎piaN3 to3出--來。尚新出力thi2開目chiu，喘kah phiN7-pheN7叫e5 聲，聽--著na2像tu2 出世e5 嬰a2 teh hau2，棉chioh-phoe7 ui3 坐直e5 身軀ka-lauh8，kui個人隨因為流koaN7 teh ka-lun2-sun2。
淑惠cheng-sin5、翻身，目chiu sa-bui sa-bui ka7 相，問講：「SiaN2-mih tai7-chi3？」
「……無--lah……ham7-眠--lah。」尚新sio2 tun3-teN 幾秒鐘a2 chiah 回--i。


＜二＞

自hit-kai2 恐怖組織劫機去long3 米國e5 大樓，引起米國對外e5 戰爭了後，國內外e5 局勢to7 無siaN2 平靜，特別是恐怖活動無因為米國chiah-e5 強國e5 壓制來無--去，顛倒有加無減，koh-khah 害--e5 是後piah e5 宗教仇恨na2 thoaN3 na2 大，最近甚至有演變做對基督教全面戰爭e5 趨勢。
Chit款變化對尚新in chiah-e5基督徒來講，實在真無ta-oa5，in kan-taN 是一般老百姓，國際政治kap 強權e5 kiaN5-choe3 離in 太hng7--leh，m7-koh ti7 恐怖份子目chiu 內，in soah chiaN5 做迫害回教世界e5 西方強權共犯，有iaN2 是「1枝竹ko ah倒1船載」。
怨嘆ma7 無lou7-iong7，現實to7 是現實，尚新e5 教會內底，已經有幾na7個人受著威脅，有e5 是收著恐嚇phoe，有e5 是厝--nih 門kha口去hong5潑屎、潑油漆，連教會e5 玻璃窗a2 最近ma7 hong5用石頭a2 khian破幾na7 pai2。做1個牧師，尚新m7-taN7 tioh8煩惱ka-ti7 kap kui家口a2 e5 安全，koh tioh8為著會友e5 問題chong5來chong5去，無eng5 kah kha手lak8-lak8-chhoah。
物質e5 損失是1項，精神e5 威脅koh 是另外1項，恐怖活動na2鬧na2大，ma7 愈來愈過份，今a2日chai2起e5 報紙，koh-khah hou7 tak8-e5 操煩peh-pak1。
電話開始teh giang e5 時，淑惠tu2 ui3外口買mih8-kiaN7 tng2--來，尚新ti7 灶kha 無eng5 teh chhoan5早tng3。
「Chai2起6點外，是siaN2 人chiah gau5早？」淑惠na2走去接電話na2感覺怪奇。
「牧師娘--ou，我呂堅信--lah，王牧師kam2 有ti7--leh？」電話hit-peng5 是教會呂長老e5 聲。
「呂長老，請sio2等--1-下。」淑惠ka7 電話khng3--leh，隨去灶kha 喊(hiam3) 尚新。
「I ka2-na2 有siaN2-mih要緊e5 tai7-chi3 neh，hit個聲聽--起-來緊張緊張。」淑惠ka7 尚新an2-ne講。
呂堅信是尚新in教會e5 長老，雖bong2 i m7是年歲上大--e5，m7-koh i e5 熱心kap 智識long2 e7-sai2 講是kui間教會e5 好chhoa7頭，ma7 一直long2 是尚新in ang-a2-bou2 上重要e5 tang5工。
「呂長老，我王牧師--lah。」尚新giah8電話講。
「尚新a7，chai2起e5 報紙你kam2 有khoaiN3？」呂長老隨koh 講--落-去：「Cha-hng lan2 市警察局去hong5 he7炸彈，pong7 1孔真大孔，死chiaN5 che7 人……」呂長老chiaN5緊張，na2 講na2 teh 吞嘴noa7:「M7-koh 恐怖攻擊已經m7是新聞--a，上重要--e5 是，發動攻擊hit個組織叫做siaN2-mih名我be7 記--得-a，in 有透過媒體放話，我感覺lan2 tioh8-ai3 khah 注意--leh。」
「In 是講siaN2？」尚新teh 問e5 時，順續chhun手去chhih8電視，na2 teh chun7 新聞台。
「In 講……in 講對基督徒e5 戰爭已經全面開始--a，cha-hng ti7 市警察局e5 爆炸to7 是hou7 治安機關e5 警告，叫in m7-thang bak 手……」呂長老愈講愈緊：「無論是警察iah是任何人，若敢出手幫chan7基督徒，iah是妨礙in "拚掃"基督徒e5 khang-khoe3--e5，in long2 e7 用上殘忍e5 手段來報復。」
「有……我有看--著-a，chit-ma2 電視tng-teh 報。」尚新ka7 應。
「尚新a7，我看chit個pan7勢，教會kap 兄弟姊妹愈來愈危險--louh，現此時e5 恐怖活動kau7 kah na2 bang2--leh，tak8工報紙hian--開，3~5粒a2炸彈long2 算是正常--e5，到taN，連警察tioh8-ai3 想辦法保護ka-ti7，lan2 若beh koh oa2靠國家來ka7 lan2 保護，恐驚銃子phah 到位to7 冷--去-a。」呂長老講到chia，soah sio2-khoa2 sau聲sau聲。
「我知iaN2 你e5 意思，chit-ma2 實在是lan2 oa2靠上帝、求i 拯救e5 時……」尚新講。
「是--lah，我teh 想，是m7是lan2 趁今a2日拜6，臨時召集祈禱會，lan2 1個人負責聯絡1半會友，請tak8-e5 做夥來祈禱，為著lan2 e5 社會、國家、教會kap lan2 ka-ti7 求平安？」呂長老講。
「好a7，我ma7 an2-ne teh 想，m7-koh chit個時chun7、ka7 tak8-e5 long2 kheh-kheh ti7 教會siuN危險--a，goan2 tau koh siuN eh8，堅信，你看，lan2 約ti7 lin2 tau 地下室祈禱，好--無？」尚新問。
「好a7，lan2 chit時to7 開始kha3電話，約e-pou 1點ti7 goan2 tau 見面。」呂長老kap 王牧師koh 另外參詳chit8-koa2祈禱會進行e5 大細項tai7-chi3、分配kha3電話e5 名單，了後to7隨開始聯絡。


＜三＞

40外個人聚ti7 呂堅信長老厝--nih e5 地下室，做夥teh 辦自教會成立到taN 人數上kai3 che7 e5 祈禱會。
「Che ma7 be7-eng7得講人siuN過kek-heng7，無論an2-choaN2講，che long2是hou7 lan2 有機會thang 謙卑--落-來、來到上帝面前e5 1個機會。」尚新心內an2-ne 想。
祈禱會chhim2開始，呂長老chhoa7 tak8-e5 吟詩，吟詩e5 聲起起落落，giah8-koaiN52 e5 時有人唱kah kha-sang 手lang7，吟講：「上帝是lan2 e5 石磐、lan2 e5 拯救……」e5 時，有人na2唱目屎na2 si3-lam5-sui5。
尾--a2，尚新chhoa7 tak8-e5 為目前e5 局勢祈禱，求上帝hou7 世界tak8個國家kap 政府有智慧kap 手路thang 處理ju5亂3 e5 情況，阻止野chhiah e5 恐怖活動，in ma7 為著最近教會chiaN5做恐怖攻擊e5 目標求上帝保護，尚新koh 特別為tak8個會友厝內e5 人1個1個che7名4祈禱、求平安。
「兄弟姊妹，請tak8-e5 聽我講，」尚新心內有1個感動，決定beh 趁chit個機會kap 會友分享。Tak8-e5 聽著牧師e5 聲，long2 tiam7--落-來，ka7 面ng3 tui3牧師，beh 聽i 講話。
「我teh 想，lan2 做基督徒，chiaN5做上帝e5 kiaN2 兒--e5，無應該kan-taN 是ng3上帝祈禱、為著ka-ti7 kap 別人求平安an2-ne nia7-tiaN7。」尚新khia7--leh，頭khoaN-a2 na2 ui3 上to3-peng5 seh8 tui3上正peng5，chhan像已經看著ti7 現場e5 每1個人。
「Lan2 tioh8-ai3對整個tai7-chi3 有無kang5 e5 看法，用無kang7 e5 角度來看待。」尚新ka7 手--nih e5 聖經hian--開，beh 引經文做例thang講--落-去。
「Ti7馬太福音e5 山頂寶訓，耶穌ai3 lan2 tioh8疼對敵，i 講："對敵--lin2-e5 tioh8 疼--in，khun2-tiok8--lin2-e5 tioh8 替in 祈禱。"對lan2 基督徒來講，m7 是用 "目chiu 賠目chiu，嘴齒賠嘴齒" chit款想法，lan2 e5 態度應該像耶穌講--e5:"若有人sian3 你正peng5 e5 嘴phoe2，to3-peng5--e5 也oat8 hou7--i。"」講到chia，尚新ka7 話擋tiam7，目chiu liah8 下kha e5 人直直相。
「另外1方面，lan2 是m7是tioh8想講，最近發生chiah che7 tai7-chi3，有真che7人需要lan2 ka7幫chan7，lan2 tioh8-ai3 ti7 經濟等等方面tau3贊手……」尚新iau2講無夠khui3，long2 無注意著下面開始有反應--a。
「牧師……王牧師……」1個生做烏koh san2 e5 cha-pou人giah8手想beh 講話。
「Lan2 m7-taN7 tioh8 看ka-ti7 e5 需要……」尚新過chit8時a2 chiah 注意著有人teh 叫--i。「林兄弟，請講。」I chhun手點tuh giah8 手e5 林泉，1個平素時a2 無siaN2話e5 會友。
「牧師，你講mai3 用"目chiu 賠目chiu，嘴齒賠嘴齒"，我e7-tang3 理解，goan2 long2 m7 是e7 gia5刀gia5銃，去chhoe7 恐怖分子算siau3 e5 人。」林泉講到chia，有人聽kah 愛笑。
「M7-koh，若有人sian3 lan2 正peng5 e5 嘴phoe2，to3-peng5--e5 也tioh8 oat8 hou7--i，che 我恐驚做be7 到。我總--是be7-sai2 厝--nih 門kha口去hou7 人潑漆，koh 貼告示請人後pian3 tioh8 來安炸彈--lah。」林泉teh 講，下kha 有人teh chhi-bu2-chhi7-chhu7，有人teh 暗笑，有人表情gong5-ngiah8，m7 知林泉今a2日是m7 是食m7-tioh8 藥a2，nah e7 無tiuN無ti5 teh 講chiah-e5 有e5無e5。
「牧師，你無了解外口e5 情形--lah，chit-ma2 m7-taN7 是恐怖分子beh 找lan2 e5 麻煩，連一般對tai7-chi3 無siaN2了解e5 人，ma7 long2 開始對lan2 有所不滿，in 無去怪hiah-e5為非sam2做e5 phaiN2 人，顛倒teh 講siaN2-mih 是lan2 基督徒愛管人e5 eng5-a2 事，chiah e7 hou7 人khi2-mou2-bai2。」林泉long2 無teh 管人an2-choaN2 ka7 看iah 是ka7 擋，直直beh ka7話講hou7了。
「我cha-hng chiah 聽goan2 kiaN2 講，che to7 是siaN2-mih "Su-ta-khu-hom2 e5 症頭(Stockholm syndrome)"。Lan2 去分hou7 chiah-e5人，in chit8-sut-a2 to be7 感謝--lan2，恐驚a2 koh 講是lan2 應該賠--in-e5，尾--a2 反to3 是ka7 人分--e5 long2 食kah 飽飽，kek hou7 hoaN2-hoaN2，基督徒khah 拚勢ma7 than3 be7 赴分--人。」
林泉tu2講煞，tak8-e5 long2 注意著坐ti7 邊--a2 e5 呂長老，i 看--起-來面a2臭臭，ka2-na2 是對林泉e5 發言chiaN5無歡喜。M7-koh尚新已經搶ti7 i頭前緊來oan5話5。
「林兄弟講--e5 ma7 m7是完全無道理，lan2 若看耶穌做例，i 本人hong5 sian3嘴phoe2了後，並無koh 要求人tioh8 sian3另外1 peng5 chiah beh 準煞，lan2 若看約翰福音18章23節，耶穌ti7 祭司頭A-na2 e5 面頭前，去hou7 邊--a2 teh khia7 e5 差役sian3嘴phoe2 了後，i 是抗議講i sian3了無理，並無要求i sian3另外hit-peng5--ou。」尚新teh 講e5 時，有注意著坐ti7 邊--a2 e5 呂長老面色變kah 愈來愈phaiN2看。
「所以lan2 讀聖經m7-thang 去hou7 字句縛tiau5--leh，tioh8-ai3 去想i beh 表達e5 真正意思是siaN2 mih8，哥林多人書後書3章6節ma7 有講--著："文字致到死，神靈致到活"，kam2 m7是--leh？Lan2 翻頭koh 來ka7 tu2-chiah e5 經文看hou7 khah斟酌--leh，好--無？」尚新趁tak8-e5 sio2-khoa2 khah tiam7--落-來e5 時，有koh ng3 呂長老siam--chit8-下，發現i teh haiN3頭，ka2-na2 真無滿意，m7-koh 尚新想講有機會chiah kap i 好好a2 kang2 --chit8-下，了解互相e5 想法。
尚新chiah tu2 beh 繼續講--落-去nia7-tiaN7，樓頂soah phin-phin-phong7-phong7 傳來吵鬧e5 聲，有1個人hiong5-hiong5狂狂chong5 ui3 樓kha 落--來，大聲teh hoah 講：「害--a-lah，自強、愛珍kap 傳福--a2 in 3個去hou7 人縛--去-a-lah！」


＜四＞

Tai7-chi3 是an2-ne 來發生--e5:原底全教會e5 人long2 有收著王牧師kap 呂長老e5 通知，講tioh8-ai3 來呂長老in tau 參加祈禱會，其中蔡自強、蘇愛珍kap 楊傳福in ma7 有接著通知，m7-koh in iau2-koh 有另外e5 安排。
「我kha3 hou7 自強e5 時，i 講in 3個本底to sio招今a2 日chai2起beh 去車頭發福音宣傳單。」呂堅信na2 回想chai2起聯絡e5 情形，na2 teh回答警察e5 問題。
「我有ka7 in 講chit-ma2 外面chiaN5亂，iau2是暫時mai3 做chit款公開活動，m7-koh 自強講："To7 是chit-ma2 外口tng-teh 亂，人心無thang 安定，che chiah是傳福音上好e5 時機。" I koh 講in 計劃chiok 久--a，ma7 祈禱chiaN5久--a，認為上帝e7 保守in e5 kha步，in 中tau3 活動結束了後，to7 e7 來goan2 tau 聚會。」呂堅信an2-ne 講。
「中tau3 e5 時，車頭hia 有人看著1台銅管a2車，差不多有4~5個cha-pou人ka7 in 3個押chiuN7車，隨駛離開，ng3 北peng5 山區hia 去。」聚會到1半，chong5--落-來報消息e5 A霞an2-ne講。
「Chit 3個人long2是少年gin2-a2，ka-ti7 來ti7 chia 讀冊，goan2 已經通知in e5 si7 大，in 厝--nih e5 人chiaN5緊to7 e7 來到位。」尚新koh 另外補充。
尚新koh ka7 來探問e5 警察問講：「警察先生，kam2 koh 有siaN2-mih所在goan2 e7-tang3 tau3-saN-kang7--e5？」
「Goan2 暫時to7 問到chia，in 厝--nih e5 人若來到位，chiah 麻煩lin2 請in 來分局1 choa7，另外，若有in 3個e5 消息，ma7 麻煩lin2 主動kap goan2 聯絡。」Chhoa7 頭e5 警察講煞，in to7 做夥離開--a。
地下室內底差不多tak8-e5 long2 saN-kap 討論，teh 講chit件liah8 hau7-a2 tai7，另外有2~3個人、2~3個人圍做夥，teh 替chit 3個少年家祈禱。
尚新kap 堅信2個tng2 來到地下室，心情沉重，面色ban2-ban2，kha步ma7 toe3 leh 重hoaihN-hoaihN。所有e5 人看著in an2-ne，chit8時choaN-a2 tiam7-chih-chih，無joa7 久，有幾個婦jin5人開始teh chheh-khui3。
尚新kap 堅信耳孔邊話講煞，ka2-na2已經有決定--a。
「兄弟姊妹，我知iaN2 tak8-e5 chit個時chun7 long2 真艱苦，tu2著chit款tai7-chi3，實在無人想e7-hiau2，總--是e7 問講是an2-choaN2，」尚新khia7--起-來，開始講話：「是an2-choaN2 3個忠心疼主，順情、kou2-i3 e5 少年gin2-a2，e7 去tu2著chit款災厄(eh)，我真ng3望今a2日hong5 liah8--e5 是我，e7 thang得代替in……」尚新講到chia 目khou 紅紅，i 想著3個少年家toa3 ti7 庄kha e5 si7大，實在m7知in beh choaN2樣e7 堪得接受chit項tai7-chi3，想--著目屎kiong7-beh lian3--落-來。
「M7-koh 我相信上帝kap in saN-kap ti7--leh，上帝e5 話an2-ne講："上帝是信實，無beh hou7 lin2 tu2著試過頭ti7 lin2 所e7 tng；to7是ti7 受試e5 時beh 續開脫出e5 路，hou7 lin2 tng e7 起。"兄弟姊妹，我ti7 chia 邀請tak8-e5 暝日無hioh 放伴ti7 chia 為in祈禱，求上帝替in 開1條脫出e5 路！」尚新用koaiN5-ong7 e5 聲鼓勵下kha e5 人，無joa7久，kui個地下室--nih 祈禱e5 聲na2像落大雨e5 聲，koh 像水chhiang5 piaN3落去溪崁e5 聲。
1禮拜過--a，無早無暗long2 一直有人ti7 chia 為chit 3個失蹤e5 少年人祈禱；另外1方面，尚新kap tang5工ma7 kap chit8-koa2 兄弟ti7 北peng5 山區暗chiN7 調查，看有thang chhoe7 著siaN2-mih線索--無。總--是世局太亂，綁票、爆炸案、thai5 牛殺馬(ma2) e5 tai7-chi3 long2 chhiang5-chai7 有，3個少年家失蹤e5 消息，無joa7久to7 hou7 其他e5 新聞掩kham3，治安機關無eng5 kah thai5椅a2 sah8柴kiah8，ma7 顧be7 chiau5-chng5。
Tai7-chi3 一直到第12工，tak8-e5 tng teh-beh kha手軟e5 時，chiah 有新e5 發展。
【後期繼續】
1 苦悶、煩惱。
2 koan5聲e5意思。
3 混亂、亂chhau-chhau。
4 指名。
5 『打圓場』。

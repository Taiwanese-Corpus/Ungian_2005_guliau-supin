反背e5疼(下pha)
Voyu Taokara Lau5
＜五＞

Hit 工是拜3，天phu2-phu2 iau2-boe7光，尚新tu2 開門，beh去呂堅信in tau 繼續ti7 地下室祈禱，to7接著警察局e5 電話，講3個少年內底e5 1個可能已經chhoe7--著-a，chit-ma2 人ti7 市立病院。
尚新ang-a2-bou2 kap 堅信in 1 tin7人趕到病院e5 時，認出倒ti7 病床頂e5 傳福--a2，雖bong2 kui身軀烏臭臭，koh 傷kah 1 bong 青1 bong 紅，m7-koh 確實是失蹤beh 2禮拜e5 傳福--a2 無m7-tioh8。到taN，3個少年家a2 e5 tai7-chi3 總算有鼻目phang7。
傳福--a2 ti7 病院昏迷beh 2工chiah cheng-sin5--過-來，tak8-e5 chiah 第一pai2 知iaN2 tai7-chi3 e5 頭來尾去。
2禮拜chin3前hit個拜6，蔡自強、蘇愛珍kap 楊傳福3個人照原本e5 約束ti7 車頭見面，ti7 hia 發福音宣傳單，oa2 tau3 e5 時想講beh ti7 路邊e5 麵擔a2 食食--leh，to7 beh 去赴呂長老厝--nih e5 祈禱會，無議悟巷a2 內hiong5-hiong5 chong5出1台銅管a2車，車停ti7 in 邊--a2，隨出來3個生分cha-pou人，ka7 in 押chiuN7車。
Chit8下chiuN7車，頂真ka7 看chiah 發覺連駛車--e5，4個人long2 m7 是本國人，in kui路long2 用腔口chiaN5重e5 英語teh le2罵基督徒kap 耶穌e5 名，koh na2 hat in 3個na2 起kha動手，2個cha-pou gin2-a2 為著beh 保護愛珍，ti7 車頂hong5 phah kah kiong7-beh khia7 be7 起--來-a。
車tui3山--nih 直直起--lih，駛beh 點半鐘e5 山路，chiah ti7 1 tah cham2然iap-thiap e5 所在chhah 車，3個少年人隨hong5 chang入去1間草寮a2，hia to7是in 續--落-來幾na7工tiam3 e5 所在。
Chit幾個koai2-kun3 講in 是屬ti7 1個反基督徒e5 聖戰組織，in e5 任務to7是beh ka7 基督徒「拚掃」清khi3，願意公開否認信仰--e5 to7 thang 活命，若無，long2 beh ka7 thai5 hou7 死。
In liah8 chit 3個gin2-a2 koh 有1個目的，to7 是beh ka7 in 逼口供，thang theh8著教會牧師、同工kap 會友e5 名單。經過幾na7 點鐘e5 凌遲，3個人long2 hou7 in 磨thoah kah 半sio2死，m7-koh 少年是少年，in 對信仰e5 執守、對兄弟姊妹e5 疼，hou7 in 甘願吞lun2，ma7 m7 肯hou7 chiah-e5 phaiN2徒chiok心願。
「有tiap8-a2 久，hou7 我真tioh8 驚--e5 是愛珍。」傳福--a2 講。
「I 竟然答應beh 供出教會會友e5 名單，hit幾個phaiN2人想講用刑--e5 總算是有效，koh 歡歡喜喜theh8 紙kap 筆hou7--i，愛珍寫煞，in 隨允准hou7 i lim水、食飯，m7-koh……」傳福--a2 講到chia，目屎已經ti7 嘴phoe2 爬做2 choa7:「I tioh8傷太重，hit工半暝to7 過身--去-a。」
「隔tng2工chai2起，chit 4個phaiN2徒chah 愛珍寫hou7--in e5 名單，準備落山去liah8人，差不多e7-pou e5 時，to7 氣phut-phut to3-tng2--來-a。」傳福--a2 繼續講--落：「Soah m7 知愛珍hou7--in-e5 根本是假資料，chit8-koa2 地址連chhoe7 to chhoe7 無--leh。」
傳福--a2 講著愛珍瞞騙chiah-e5 phaiN2人e5 時，感覺chiaN5好笑，m7-koh 接續面色to7 變kah 真phaiN2看。「In 發覺去hong5 裝siau2--e5，氣kah 咒khang3 le2罵，既然愛珍to 無ti7--leh-a，in to7 liah8 goan2 chit 2隻水鬼來that am5 空。」
「Hit暗，是chit世人想long2 想be7 到e5 恐怖。」傳福--a2 頭le5-le5:「Goan2 hou7 in 圍起來cham3 iau2 算sio2-khoa2 tai7，浸豬lang2、用燒kah 紅紅e5 鐵a2 u3印，koh 兼chhoah cheng2甲，goan2 感覺in ma7 無ti3意siaN2-mih名單、無名單--a，kan-taN chhun5-pan7 beh liau5-liau5-a2 phah-noa2、拖磨goan2 到死，thang chun2好消thau2。」傳福--a2 講到chia koh 稍停--1-下：
「自強i be7 堪得phah-noa2，趁in 其中1個ka7 ni e5 時，去抽i 掛ti7 腰--nih e5 刀，tuh8 i 1刀，續--落ka-ti7 割am7-kun2 行短路。」
愛珍kap 自強e5 親chiaN5 朋友聽著in long2 過身e5 消息，choaN-a2 lam2-lam2 做1堆，哭kah烏天暗地。
傳福--a2 講i 尾--a2 昏昏死死--去，等koh cheng-sin5 e5 時，si3-ke3 long2 無人--a，i 爬入去草寮a2，chhoe7 著chit8-koa2 hiah-e5 人食chhun e5 菜尾，lioh8-a2 hioh-khun3，用1禮拜khah 加e5 時間，1個人ui3 山頂摸--落-來-e5。

＜六＞

考慮安全e5 問題，2個gin2-a2 e5 安hioh禮拜辦kah 真簡單，禮拜結束了後，尚新請堅信來厝--nih 坐，想beh 討論教會kap 會友未來chit段時間beh an2-choaN2 安tah。
「堅信，我相信你ma7 有聽著風聲，講恐怖組織e5 主要人物long2 成功偷渡入來國內，tng-teh 計劃1項重要e5 活動……」尚新提頭講起。
「Lan2 基督徒kap 教會tiaN7-tioh8 是in 攻擊e5 重要目標，lan2 是m7 是ma7 ai3 來計畫--1-下，ti7 chit段非常時期幫chan7 lan2 e5 兄弟姊妹有安全e5 所在thang 過厄(eh)1。」尚新接leh 講。
「災難kap khun2-tiok8 long2 m7 是上重要e5 tai7-chi3--lah。」堅信目chiu thi2金，na2 像有重要e5 tai7-chi3 beh 講。
「Chit句話是siaN2-mih 意思--leh？」尚新聽著i e5 講法，choaN-a2 houN3玄ka7 問。
「尚新，我to7 直人講直話--lah，我感覺lan2 對上帝e5 話無夠點tin5、無夠頂真，無準備好勢beh 為i 來受苦犧牲。」堅信giah8頭大聲講。
「An2-choaN2 nah e7 an2-ne 講？」尚新iau2 sa無堅信teh 想siaN2。
「你iau2 e7 記得lan2 ti7 goan2 tau 地下室第一kai2 e5 祈禱會--無？Ti7 半中noa5，林泉是m7是有提出chit8-koa2 問題？你iau2 e7 記--得-無？」堅信問尚新。
「有a7，林泉問講基督徒mai3 去報仇，顛倒tioh8為對敵祝福kap 祈禱，koh 有ka7 受苦e5 人tau3 贊手e5 問題……kam2 講hit工我解說了無夠清楚，是--m7？」尚新心內已經譜liok8-a2 有字眼2--a。
堅信擋be7-tiau5--a，年久月深khng3 ti7 心--nih e5 話long2 cho3 1 khun3講--出-來：「M7是我beh 講--你，你做1個牧師人，對聖經nah e7-sai2 用chit款chiah-ni7 chhin3-chhai2 e5 態度--leh？會友對聖經e5 話有giau5疑--e5，tioh8-ai3 直接提醒in 完全順than3 聖經e5 道理，nah thang koh 講siaN2-mih 耶穌ka-ti7 ma7 無守山頂寶訓chit款話--leh？」堅信愈講火氣愈gia5--起-來。
「Koh來，今a2日e5 安hioh 禮拜，你自頭到尾long2 teh o-lo2 in 3個少年家勇敢，thang 做lan2 e5 款式，我問--你，愛珍e5 peh8-chhat8、自強e5 自殺long2 m7 免點破是--m7？聖經講kah hiah-ni7 明，lan2 tioh8 hiN3-sak peh8-chhat8話，lan2 tioh8 尊重上帝對lan2 活命e5 主權，kam2講你kap chiah-e5 gin2-a2 kang7款，ma7 toe3--leh m7 知iaN2？」堅信講kah chiaN5 激動，choaN-a2 ui3 椅a2 peh--起-來。
尚新緊行過堅信面頭前，雙手貼ti7 i 肩kah頭：「堅信a7，lan2 long2 hiah-ni7 久e5 同工--a，有siaN2-mih 話be7-eng7得好好a2 講--e5？來，坐--leh-lah，lim茶，lan2 khoaN-khoaN-a2 講。」
尚新tng2 去ka-ti7 e5 位，坐好勢開嘴講：「堅信，kam2 講你認為上帝無接納愛珍kap 自強？」
堅信tiam7-tiam7 無講話。尚新接落去講：「我相信你對上帝e5 疼kap 對i e5 忠心，m7-koh，lan2 teh 讀聖經e5 時，是m7 是tioh8-ai3 kui 本做夥想、做夥看--leh？Koh 來，除去救贖，lan2 人e5 軟弱一直long2 是聖經e5 另外1個主題，你kap 我ma7 是an2-ne chiah 需要oa2 靠上帝a7，lan2 nah thang 因為ka-ti7 e5 勇健，來批評兄弟e5 軟chiaN2？」尚新un5-un5-a2 講，想beh 避免無kang7 意見造chiaN5 衝突。
堅信看--起-來無kai3 同意，m7-koh 尚新看i 無隨beh 應，to7 koh 繼續講--落-去：「愛珍i 是講peh8-chhat8 無m7-tioh8，m7-koh，i 是an2-choaN2 beh 講peh8-chhat8--
leh？Kam2 m7是為著beh保護--lan2-leh？羅馬人書有1句話講："因為疼--人-e5 有盡律法"，約翰e5 phoe 第一書koh 有1句話講："無疼所有有看--見e5 兄弟--e5，to7 be7 疼所有be7 看--見e5 上帝。"你想看mai7，愛珍i 若為著beh 講話真實，soah 顛倒ka7 lan2 e5 名kap 住址long2 講講--出-來，hou7 教會受liah8、受thai5，an2-ne i kam2 有算是遵than3 上帝命令？」堅信e5 態度看--起-來有khah 落軟，無像tu2 開始hiah nge7--a。
「Lan2 koh 來講自強，ti7 hit款凌遲內底，有joa7 che7人擋e7-tiau5--e5？無的確你lun2 e7-tiau5，m7-koh，你吞lun2 e5 才tiau7，nah thang ka7 體貼e5 心tan3 hiN3-sak？」尚新話講煞，tiam7-tiam7-a2 gia5茶kou2 ka7 堅信thin5茶。
「上帝e5 話，一to7是一，二to7是二，無thang hong5 chhui-chhiau5。」堅信尾--a2 猶原真倔強用chit句話來ka7 chit個主題做結束，2個人最後ti7 chit件tai7-chi3 無法tou7 kang7心。

＜七＞

世間e5 tai7-chi3 無tu2-tu2，有時chun7 發生e5 速度to7 是hou7 人be7 按算--得。尚新e5 會友安tah 計畫iau2-boe7 完成，hang2-hip 已經koh 1 kai2 來到門kha口--a。
離2個少年家e5 安hioh 禮拜無5工，國內to7 發生自古無e5 恐怖事件，暗chiN7 走入來幾na7千個恐怖分子ka7 kui個城市控制，包括郊區1個核能電廠，in 除去提出真che7奇奇怪怪e5 主張，要求政府照in 要求--e5 辦理，ma7 無ka7 對基督徒e5 聖戰放be7 記--得。
「48點鐘，goan2 hou7 lin2 48點鐘e5 時間。」恐怖行動e5 頭人透過錄影帶kap 媒體e5 報導放送到全國：「城市內底long2 總e5 基督徒，mai3 koh kiu-kiu-neh-neh，雖bong2 goan2 已經透過特殊管道掌握lin2 e5 牧師kap be7-chio2 會友e5 名單，m7-koh goan2 無beh 去到lin2 tau chhoe7--lin2，請lin2 ka-ti7 khia7--出-來。」電視頂頭，掛烏目鏡e5 phaiN2徒，看--起-來be7 輸生毛帶角--leh。
「到市政府頭前，ng3西peng5 聖城Mecca e5 方向跪--落，表示lin2 放棄lin2 e5 信仰，48點鐘內，若無2萬e5 基督徒ti7 hia 否認lin2 e5 上帝，goan2 to7 chhong3 hou7 核能電廠爆炸，kap kui個城市做夥犧牲，goan2 既然hou7 lin2 叫做恐怖份子，lin2 to7 m7免懷疑goan2 e5 決心。」
「Goan2 e7 有人ti7 hia 檢查身份，m7-thang piN3鬼piN3 怪，goan2 e5 銃子是無生目chiu--ou。」Chit個頭人講煞，尚新in ang-a2-bou2 ti7 電視面頭前choaN-a2 gang7--去。
基督徒long2知耶穌bat 講過：「KiN3若ti7 人面前m7 認--我-e5，我也ti7 我ti7 天--nih e5 Pe7 面前m7 認--i。」公開否認耶穌，to7是hiN3-sak 上帝e5 救恩，對基督徒來講，是比死koh-khah 嚴重e5 tai7-chi3。
「1百萬人neh，chit個城市有1百萬人，in nah e7-sai2...…」尚新gong7神gong7神teh 講。
24點鐘真緊to7 過--a，去到市政府頭前拒絕ka-ti7 信仰e5 基督徒，kan-taN lan5-lan5-san-san。大部份人long2 kap 尚新kang7款，食be7 落腹ma7 khun3 be7 落眠，心內滾絞be7輸有chiuN7萬隻蟲a2 teh so5、teh 咬。
隔tng2工半暝1點外，外口teh phun3雨mi5-a2，尚新tiam7-tiam7-a2 離開食愛khun3 藥a2 tu2 khun3落眠e5 淑惠，ka-ti7 來到市政府，i 表明身分、接受檢查，hit時chun7 廣場頂koan5 有幾na7百人跪ti7 hia。
尚新行到廣場中ng，雙kha khoaN-khoaN-a2 ng3西方跪--落，目屎ma7 toe3 leh 來到位，koh chhun 8點鐘，phaiN2徒訂e5 時間to7 beh 到--a。
Chiah 跪chit8時a2，尚新無tiuN-ti5 聽著廣場邊--a2 有熟sai7 e5 人聲teh hoah-hiu。I oat tng2身chit8下看，ka2-na2 是堅信--a2，看khah 斟酌--leh，he是堅信--a2 無m7-tioh8--leh。
「Lin2 chiah-e5 匪類，連耶穌to 敢m7 認，平常時a2 聖經是讀tui3 toh位去--a？」堅信m7 知ui3 toh位nng3--入-來-e5，i 氣kah 面紅kong3-kong3，kui個人看--起-來kiong7-beh liah8狂，i an2-ne 大細聲hiu，無joa7久to7 引起注意，有幾na7個phaiN7銃--e5 走來到位，beh liah8--i。
「Lin2 beh chhong3 siaN2！」堅信看著hiah-e5 beh 來chang--i e5 人，koh 加真大聲，雙手chhah-koh，thi2 目teh chin5--in。
1個phaiN7銃e5 人進1步，ka7 長銃gia5 koan5，出力tui3 堅信e5 頭殼頂ka7 ham2--落-去，堅信kui個人隨siak--倒，血水流kah kui頭殼koh kui塗kha。
尚新ui3 塗kha peh--起-來，緊beh 走去ka7 救：「堅信--a2！Mai3 koh kap in oan--a-lah！」人iau2-boe7走到位，隨hou7 khia7 ti7 邊--a2 e5 phaiN2徒chah8--落-來。
「Now， it's time to go to the hell， you dirty pig！」Tu2-chiah 用銃kiat--i hit個人，taN tui3 堅信phui3嘴noa7，koh gia5 銃相準i e5 頭殼。
尚新hong5 擒liah8 tiau5--leh，kan-taN e7-sai2 拚勢ka7 hoah：「堅信！堅信！堅信！……」Phak ti7 塗kha e5 堅信na2像有聽著尚新teh ka7 喊，目chiu 直直相tui3 尚新chia 來，接續to7 聽著"piang2" 1 聲銃聲，銃子ti7 堅信頭殼頂phah 1個大孔，血水phun3 kah si3-ke3 long2 是。
尚新看著chit個情形，2支kha choaN-a2 un--落，kui-pak火lun2 tiau5--leh，實在是i ma7 分be7 清楚ka-ti7 是tioh8驚，iah是真正為著大局teh 想。「我be7-eng7得死，chhun 無幾點鐘--a，chia 連chiaN5 萬人to 無，taN 是beh an2-choaN2？」尚新心內叫苦：「上帝--a，kam2 講1個做牧師--e5 tioh8 去鼓吹信徒來否認--你？」
雨停--a，天邊開始phah-phu2光，尚新跪ti7 hia，kui個心內亂chhau-chhau，心神ka2-na2 koh tng2 去到hit 1暗e5 眠夢內底，去坐著hou7 phaiN2徒控制、hian2 kah chiaN5 厲害、long3 tui3大樓去e5 hit隻hoe-leng5機。
「上帝a7，你e5 命令1條1條不止a2 清楚，總--是有時chun7 tng7著teh 做決定e5 時，有iaN2 真困難。」
Ti7 kang7 1個時chun7，尚新soah hiong5-hiong5 聽著後piah chhi-chhi-chhu7-chhu7 e5 kha步聲，i 翻頭soah 看著chiaN5千chiaN5萬個基督徒排隊beh 入來廣場，有熟sai7--e5、無熟sai7--e5，long2 beh 來跪做夥，為百姓討情、求活命。
「上帝a7！」尚新大聲祈禱：「你有1句話講："人為著朋友獻性命，疼無比chit個khah 大--e5。"今a2 日你e5 kiaN2兒為著無辜e5 1百萬人民，ti7 眾人面前否認--你，kam2 有iaN2 因為an2-ne，你e7 ti7 審判e5 時soah m7 認--goan2，hou7 goan2 soah 失去你e5 救恩？」I e5 祈禱聲ti7 廣場迴響，總--是無人ka7 i 回答。
【煞】
1 走閃災厄。
2 『有譜了』。






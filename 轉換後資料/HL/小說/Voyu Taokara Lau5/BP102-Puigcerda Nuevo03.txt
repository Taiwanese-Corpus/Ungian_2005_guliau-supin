Puigcerda Nuevo (下pha)
Voyu Taokara Lau5

7

「Lan2 是m7是ai3暫時離開Puigcerda Nuevo？若照山kha e5 鄉親hou7--lan2 e5 音信，政府開始teh 捉拿(chhiok-na2) 包括"Ka-nng5醫治"、"老實seng-li2人"、"老實公務員"等等e5 有志，koh 來beh ka7 Puigcerda Nuevo 滅無e5 消息ma7 傳kah 風聲pong3影，是m7是sio2 phiah 走--chit8-下khah 好？」1個看--起-來60外歲e5 老大人an2-ne講。
A德落山e5 第1工，庄內to7 開會teh 討論chit khui3 e5 勢面。
「Lan2是an2-choaN2 ai3 走？Lan2 到底是toh 1 tah做m7-tioh8？TaN 是an2-choaN2 be7 輸偷食狗有罪--leh？」1個50 thong2歲e5 cha-pou人teh 講話：「A伯，phaiN2-se3，an2-ne ka7 你keh8話，m7-koh 想當翻初chit個所在起基e5 理想，beh ka7 人類e5 未來改移，beh 透底解決人類e5 問題，chit 幾na7 10冬，lan2 無用銃、無用刀，lan2 mi5-noa7 chhiaN5持lan2 e5 子弟出頭出kioh，ti7 tak8途long2有踏著好地步，chit-ma2 lan2 e5 人chhoa7 頭--a，lan2 e5 工事chiah tu2 起khian3，lan2 e5 手路long2 光明正大，chit個時代，我m7信政府e7 用強法、sai2極步。」
Chit 個cha-pou人teh 講話e5 時，有chit8-koa2 坐ti7 邊--a2 e5人teh tim3頭表示同意，ma7 有人chhi7-bu2-chhi7-
chhu7 m7 知teh 講siaN2。
「He 手是生ti7 人身軀頂，若人beh an2-choaN2 想ma7 是在人--e5，chit段時間e7 發生siaN2-mih tai7-chi3，有iaN2 真oh pan7-phoe，我認為lan2 tak8-e5 long2 ai3 為著ka-ti7 kap 厝--nih e5 人phah 算，若有按算beh 先離開--chit8-cham7-a2-e5，lan2 to7 m7-thang 目chiu打3角。」老人koh 講。
Chit chun7 e5 11月天m7-taN7 hou7 人感覺秋chhin3，本底ti7 日頭出--來chin3前，山內to7 long2 khah冷，因為chit cham7-a2 e5 tai7-chi3，tak8-e5 e5 心情long2 toe3 天氣e5 變化teh 懊落，連天頂原底應該是輕搖搖e5 雲，看著long2 an5-tu-tu，ma7 ka2-na2 sam3-tam7 sam3-tam7，liam-mi e7 siak to3落--來。

*  *  *  *  * 

暗頭a2 6點外，日頭iau2 無意思beh 落去hioh-khun3，Saint Fulgentius 病院親像1個烏色大塔chhai7 ti7 大街路邊，chit tah m7是市內e5鬧區，路--nih 車kap人long2真少，A德tiam7-tiam7 tui3門嘴行--入-去，na2 行na2 teh 想beh an2-choaN2 chiah chhoe7 e7 著吳國成。
I行到櫃台問有1個toa3 院e5 人號做Silvio Ngou5--無，long2 問無，A德m7 死心，koh 問「Ngou5 Kok-seng5」chit個漢名，kang7款問無，chit個老人kap kui件tai7-chi3 確實有夠神?。
I 坐電梯chiuN7樓，na2 teh 看掛ti7 壁頂e5「樓層說明」，無tiuN-ti5 去注意著9樓是醫師e5 辦公室，i 隨ka7 9樓hit khi2 chhih8--落-去。
Chhim2 出電梯門，to7 看著1張告示，講chia 是辦公場所，請人客停kha，A德先khia7--leh，看前看後，確定無人，chiah 緊行--出-去。
I tui3 巷路直直行--落-去，巷路1 peng5是ng3外口kui 排e5 玻璃窗a2，另外1 peng5 是1間1間e5 辦公室，門板頂面long2有掛名牌。
A德行來到oat角e5 所在，注意著1間辦公室門頂e5 名牌寫--e5 是「Juan Lorca」，i 緊oa2--過，tui3 門柄chun7 看mai7，門鎖tiau5--leh。
I hiong5-hiong5想著ti7 基金會Juan e5 同事hou7 i e5 鎖匙，緊ui3 褲袋a2 jim5--出-來，tui3 鎖匙khang 插--入-去，koh 有反應，chun7--chit8-下，門phiak8--chit8-下to7開--開。
門sak--開e5 時chun7，發出「koaiN5」1聲，A德去hou7 chhoah chit8 tio5，緊bih 入去房間內底，ka7 門關--起-來。
「Juan hit 個同事ma7 央我來救吳國成，koh hou7 我Juan 辦公室e5 鎖匙，chit 間辦公室內底tiaN7-tioh8 有siaN2 線索，e7-tang3 hou7 我chhoe7 著吳博士。」
I si3-ke3 na2 peng2 na2 看，看e7 出--來，Juan e7 留chiah che7 mih8件ti7 chia，是phai3-phoe e7 koh tng2--來，所以無ka7 mih8件long2 款走。
I 無意中看著oa2 ti7 壁邊e5 鐵櫥頂有he7 真che7 file，其中有1個file kap 其他--e5 long2 無kang5，其他--e5 是siaN2-mih 資料long2 標kah chiaN5 明，to7 準講是A德m7-bat e5 醫學名詞，上無be7 親像chit本寫kah chiah-ni7 簡單，頂頭貼紙kan-taN 寫「SKSN」4個字母。
A德ka7 hit 個file theh8--落-來，掀--開，file 內底有1 thah8 ui3 新聞紙ka--落-來、整理kah 好勢好勢e5 資料，hiah-e5 新聞long2 真久--a，紙sio2-khoa2 chhe3-chhe3 黃黃，i 發現chiah-e5 新聞e5 主題long2 kap 1個人有關係，有e5 所在叫i 「Silvio Ngou5」，有e5 所在ka7 叫做「Ngou5 Kok-seng5」。A德chit chun7 chiah 知khang，「SKSN」to7 是「Silvio Kok-seng5 Ngou5」e5 簡寫。
Hiah-e5 新聞後壁是chit8-koa2 病歷kap 記錄，A德ti7 頂頭看著1個房間號碼1200。
I ka7 chit個file theh8--leh，順續hiahN 1領Juan 留--落-來、吊ti7 壁頂e5 白色長衫，thah8 ti7 身軀頂，i 行出辦公室，走來chhih8 電梯，無料講boe7-cheng7 chhih8--著，電梯門soah 開--開，A德心虛，無加想siaN2，翻頭to7 long7，i 聽著電梯內底有1個cha-pou kap 1個cha-bou2 行--出-來，koh na2 行na2 講話，i m7 敢oat8頭看，kan-taN 直直提醒ka-ti7 ai3 tek-tiaN7，ka7 kha 步慢--落-來，hoan7-se3 是i thah8 1領醫師e5 白色長衫，chiah 無hou7 人起疑。
I 決定beh peh樓梯起lih 12樓，i toe3號頭行tng2來oat角e5 所在，to3-oat，看著樓梯間e5 門to7 ti7 正peng5，A德斟酌聽，確定tu2-chiah hit 2個人無toe3--過-來，i chiah 放落心。
I sak 門，3步做1 hoah8 行入去樓梯間。

8

自從頂kai2 會開煞了後，Puigcerda Nuevo 開始有人mih8件款款--leh，先離開chit個埠頭，算算--leh，差不多有3分一e5 人選擇暫時來離開。
總--是Milagros 無toe3 leh 走，i 決定beh 留--落來，理路真簡單，in 大兄taN 人m7 知ti7 toh位，愛人a2 A德hou7 i 央託落山，oan-na iau2-boe7 to3-tng2--來，i 決定等A德tng2--來了後，chiah 看beh an2-choaN2 phah 算。
Chit幾工a2，在地--e5 發現有人ti7 附近bih-bih-chhih-chhih，iau2 koh 對面e5 山頭ma7親像有人用召鏡teh ka7 Puigcerda Nuevo 偷siam、偷看，因為chit個埠頭本底to7無 siaN2人知iaN2，chiah-e5 tai7-chi3 實在be7-eng7得講kah順理順路，tak8-e5 kan-taN 嘴--nih 無講，其實long2驚心lun2命，giau5疑有siaN2-mih 計謀teh 進行。
Chit 1工in 又koh 來teh 開會、討論局勢，人chhun 3分二，一直long2 chiaN5做村民聚會所e5 教堂， khang3真che7位出--來。
「Lan2 是m7是tioh8 chhoan5 chit8-koa2 ke-si頭來防身己，萬不二若有siaN2-mih tai7-chi3，ma7 tioh8存後步，空拳素手總--是khah輸面。」1個半lo2老e5 cha-pou人la7話頭。
「An2-ne做是m7-tioh8--e5，lan2 無應該toe3 chit世間e5 人teh "目chiu賠目chiu，嘴齒賠嘴齒"，chit世間to7 是因為有chit號nge7 tu2 nge7 e5 想法，chiah e7 變kah chiah-ni7亂，不管時long2 有人teh 流血，不管時long2 teh thai5人，」1個cha-bou2人出聲tu2嘴：「Chin2牧師ma7 ti7 chia，lin2 kam2 be7記得"莫得kap phaiN2 ti2-tek" e5 道理？對敵lin2--e5 tioh8 thiaN3--in；khun2-tiok8 lin2--e5 tioh8 替in 祈禱，taN 上帝hou7 i e5 日頭起來chhio7 phaiN2 人kap 好人；iah8用雨水ak 義kap不義e5人，lan2 m7-thang kap chit個世界teh sio看sio樣。」
「話be7-sai2 an2-ne講，若Israel hou7 對敵攻擊，long2 無tu2手，taN Israel 早to7 滅無--去-a，hong3兼聖經內底koh 講，引chhoa7 Israel phah 敗對敵e5 士師kap頭人，是上帝興起--e5，lan2 kam2 chiaN實beh tiam7-tiam7坐ti7 chia theng3割theng3 ha5？」1個少年cha-pou gin2-a2 an2-ne 應。
「Lin2 e7 siuN過kau7操煩--無，taN siaN2-mih時代--a，nah e7有siaN2-mih大tai7-chi3--lah，lan2若是真正操軍練武，m7-chiah e7 hou7 人講是lan2 chhit-chhoaN-poeh刺，想beh 起khang起phang7，時到人若真正beh ka7 lan2 liah8-khang，lan2 to7 千嘴難hun--a。」另外1個掛目鏡、看--起-來斯文斯文e5 cha-pou an2-ne講。
「無lou7用--lah，」最後是1個a婆開嘴：「Lan2是有才tiau7備辦kah siaN2-mih 坎站？SiaN2人有法tou7 chhoa7 lan2 phah贏kui個Espana e5 軍隊？Thang giah8手hou7 lan2 tak8-e5 看mai7--leh。」
教堂內底tiam7-chut-chut，kan-taN 聽著風an3門phang7灌--入-來，1 chun7 1 chun7 「siu5...siu5...siu5」e5 聲。

*  *  *  *  *

A德入去到樓梯間了後，m7 敢sio2 hioh，隨he7性命1 gam2 1 gam2 peh--起-lih，少年--e5 kha健手健，chit8時a2 to7 來到12樓，iau2 boe7-cheng7 chhun手去開門，12樓樓梯間e5 門soah 開to3出--來，chit8下看，是2個穿烏衫e5 cha-pou人，A德tioh8大驚，chit 2個人，kap hit工ti7 Juan e5辦公室看--著hit 2個long3 tui3 後門出--去e5人e5後壁形真seng5，m7-koh chit 2個穿烏衫--e5 看A德穿白色--e5，隨講1聲失禮to7 kiu to3-tng2--去，A德後--來想著chit件tai7-chi3 e5 時，ioh in可能to7是beh來thai5吳國成，m7-koh 去tu2著A德，liah8做i是醫生，choaN-a2臨時抽退，準備khah oaN3--koa2 chiah koh來。
A德心情khah tiaN7了後，想想--leh，oan-na m7敢隨行--入-去，tng teh tiu5-tu5，oat8 頭soah 看著to3手peng5 有1個門，門板頂頭e5 牌a2 寫「1200」，「1200，iau2-siu7，chit間nah e7 ti7 chia，m7-to7 ka-chai3去tng7著hit 2隻chheN狂狗，若無，chit聲入去內底tiaN7-tioh8 chhoe7無。」A德hit chun7 iau2 m7知iaN2，i 若khah慢--1-分-鐘，hit 2個穿烏衫--e5 to7已經過手--a。
A德chong5--過-去ka7門phah--開，看著1個老老老、80外歲e5 東方人倒ti7 眠床頂，i oa2--過，講1聲：「吳博士，我是來救--你-e5。」老人目chiu thi2無siaN2 e7 金，ka2-na2 beh講siaN2，m7-koh 無khui3力講出嘴，A德ka7 i phou5--起-來，aiN7--leh to7 phoe命走向樓kha去。
走到樓kha，A德大khui3喘be7 li7，an3邊--a2 sak 1隻輪椅hou7吳博士坐，chit8 ka7 sak出病院，隨時chah8 1台計程--a2，請i 直接駛去火車頭，i 按算beh坐火車ng3東peng5 起lih 山區，坐到尾站chiah poaN5車，想辦法tng2 去Puigcerda Nuevo。

9

吳國成e5 情況無講kai3 好，身體真虛lam2，chiuN7火車chin3前，A德ti7車頭e5 餐廳買1碗燒湯hou7 lim，湯lim2--loeh i chiah有tam7-poh8-
a2 khui3力。
「少年--e5，是Juan叫你來--e5 tioh8--無？」吳國成講話真細聲，A德ai3 ka7耳a2 oa2去i e5 嘴邊chiah聽e7著。「我恐驚無法tou7 kap你坐火車去到hit個Shangrila--a，今a2 日tu2好是我90歲生日，若chit日來煞鼓kam2 m7是真合宜--leh！」A德ti7 Espana chiah 久--a，第一kai2 聽人講台灣話。
「吳博士，你e7 好--起-來-lah，你對人類e5 幫chan7 chiah-ni7大，天公伯e7 保庇--你。」
「幫chan7？」吳國成真食力teh笑：「少年--e5，你liah8做道德chiaN實是太祖牌？」
A德m7知beh an2-choaN2 ka7應。
「上kai3純粹e5道德是無任何peh8-chhat8--e5，少年--e5，你kam2 e7因為無愛講peh8-chhat8來反背ka-ti7 e5國家？」
「有e5 tai7-chi3本底tioh8-ai3知輕重，ai3知sio整會a7...…」A德應kah虛心虛心。
「若an2-ne，你準備beh 退到siaN2-mih坎站？Koh 來，siaN2人有資格來決定1個標準？Ti7某mih款tai7-chi3、某mih款時間，lan2 e7-tang3 ka7道德hiat-kak8，對某mih款tai7-chi3、某mih款時間koh be7-eng7--得-leh？道德有時chun7 to7像是利益e5 分pheN，看你是beh對重ti7某1個人、某1陣人，iah是chit世間所有e5人？Koh 來，時間--leh，你beh 看joa7久長？國家e5 起落ti7 人類歷史來看，有iaN2是真短，lan2 hong3兼認為tioh8為著愛國來犧牲道德，kam2 m7是？」
A德choaN-a2扁嘴，承認ka-ti7無想chiah che7。
「Gun2 有iaN2是健tiu koh發嘴鬚，」吳國成tun3-teN--chit8-下：「Chit幾冬我有teh想2項tai7-chi3，1項是in hit款做法e7得失著joa7 che7人，koh e7敗害joa7 che7 人現實e5利益？1個完全無自利e5社會kam2 m7是自我毀滅--e5？自利心若無--去，經濟、商業kap資本市場to7 e7 滅無，尾--a2，lan2 kan-taN 是tng2去到tau2換e5 時代nia5，雖然有人e7講商業kap技術e5進步對人類無一定是好tai7-chi3，m7-koh beh剿滅商業kap資本利益，絕對有人e7 peh起來kap你拚命。」吳國成講到chia sau3 kah真厲害，A德na2 ka7 tah kha-chiah-phiaN，na2叫i mai3 koh講--a。
「Che是我過khui3 chin3前上尾e5幾句話--a。」吳國成an2-ne ka7應。
「第2項是，我有tang-chun7 e7想講，無的確"無道德"窮實是人類求生存kap保護ka-ti7 e5根底，lan2 theh8 peh8-chhat8話來講，tioh8死症e5 人對ka-ti7講"我一定e7 好--起-來"，你講che 是"peh8-chhat8" iah是"信心"--leh？有時chun7 peh8-chhat8 soah親像是teh 保護人ka-ti7 e5 1款手路。講--起-來，lan2 e5身體對lan2上老實，phoa3病、tioh8傷to7 hou7 你疼kah beh死，你kam2 beh 據在i疼？Kam2 long2無愛食止疼藥a2？老實到透底e5 結果，kam2 e7 連ka7 病醫hou7 好e5 機會to 無，soah莫名奇妙因為老實來死。」
吳國成講到上尾2~3句話e5 時，目chiu已經khoeh--落-來，A德等chit8-khun3，m7-koh i long2無koh出聲，斟酌ka7看，人已經過往--a。

*  *  *  *  *

A德tng2 來到Puigcerda Nuevo to 3更暝半--a，連續幾na7工烏陰，隔tng2工chai2 起出日頭，天氣siat-thai2熱，A德幾na7工an2-ne chhia-poah8-peng2，thiam2 kah 一直睏到e7-pou iau2 peh be7 起--來，無gi7-gou7 1陣人soah ti7 chit e7-pou來beh ka7 Puigcerda Nuevo毀chiaN5 平埔，A德be7赴救Milagros，i 走to3 出--來e5 時koh開始teh變天，尾--a2 poah8落山坑。
Hit暗總理ti7 電視頂發表講話：「道德e5 追jip是真好e5 tai7-chi3，m7-koh道德e5 目的是beh hou7國家kap人類有koh-khah幸福e5 生活，道德本身無應該chhiaN5做孤項e5 目的。」
「最近lan2國東北部山區發現1個陰謀組織，chit個組織e5 人進入到lan2 che7-che7 重要機構內底，比論講Hugo Ferro ham7 Gabino Lara e5 案件long2 kap in 有關係，對國家社會有真大e5 敗害，政府已經緊chiap8處理，特種部隊ti7 山區phah 死435個phaiN2徒，另外有chit8-koa2走脫--e5，政府有信心e7 真緊ka7 in 總sa--起-來，請tak8-e5 放心。」
「In be7講peh8-chhat8，真好chang。」總理講煞，警察總長ti7 i e5 耳khang邊an2-ne 講。

*  *  *  *  *

TaN A德ti7 機場beh chiuN7 hoe-leng5機--a，i kui 個頭殼內ju5-chhang2-chhang2，暗時因為chiah-e5 tai7-chi3 teh 眠夢，日時ma7無法tou7 走閃chiah-e5 ju5-su3夢。
ChiuN7機e5 時間到--a，A德排隊等beh入去chiuN7機門e5 時，無意中soah看著排ti7 頭前第3個人，1個鬍鬚--e5，i e5 am7-a2-kun2 後壁有婆姐做記號，be7輸1隻尾iah8-a2 hioh ti7 hia。
【煞】




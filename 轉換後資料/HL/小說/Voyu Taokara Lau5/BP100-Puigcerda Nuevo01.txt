Puigcerda Nuevo(頂pha)
Voyu Taokara Lau5

一

A德坐計程a2 來ti7 Madrid e5 hoe-leng5機場，i 小彩1添真che7，chiah hou7 hit個un3-chiang3 答應ka7 tau3-saN-kang7，替i ka7 行李箱a2 拖去check-in，un3-chiang3 看A德頭殼頂iau2-koh hou7 藥水布包kah bat8-chiuh-chiuh，kan-taN 目眉以下有看見人，to3-kha 石膏khong7 kah kau7-kau7-kau7，to3 手gia5 1枝枴a2，iau2 無siaN2 e7-hiau2 thuh，雖bong2 經過hiah-e5 苦厄了後，kui 身軀chhun hit kha細kha 行李箱，i ma7 kang7 款theh8 be7 贏，chit 個un3-chiang3 e7 允--i，ka7 車chhah--leh，甘願seng-li2 mai3 做，來ka7 tau3 koaN7 mih8件去check-in，有1半e5 原因是同情--i。
待機室內底A德坐ti7 41號e5 chiuN7機門邊，坐beh有1點鐘。I ka7 kha khoe3 ti7 對面e5 椅條a2 頂，kian3若行--過e5 人long2 be7 禁得beh ka7 i 加相--chit8-下，有gin2-a2 看--著soah 起愛笑，有人chhi7-bu2-chhi7-chhu7 講che 是m7 是teh phah電影。
A德本來to7 san2-thio，身koan5 169公分，體重kan-taN 58公斤，人原底to7 白肉底，不時ma7 hou7 人當做kha 尖手幼e5 讀冊人。TaN 人hou7 藥水布kap 石膏包tiau5--leh，看--起-來kui個人be7輸加1個寸尺，心適心適。
總--是A德無心chiaN5 斟酌看別人teh ka7 比長論短，i 心內kan-taN 一直想beh 確定：hiah-e5 記ti5 到底是真是假，是正港e5 tai7-chi3，iah是1個有痕無影e5 夢。
I 有聽病院e5 護士講ka-ti7 是hou7 人ui3 France kap Espana e5 交界救to3-tng2--來-e5，koh，若m7 是hit 3個工人chai2起無趕著ba2-suh，用行--e5 beh 去隔壁庄choh-sit；若m7 是其中1個尿緊，koh 大大典典khia7 ti7 路邊to7 ng3 山坑ka7 soan7--落，順續注神teh「欣賞」chit 個人工e5 水chhiang5，i 孤1個吊ti7 50公尺kha e5 1欉樹尾頂，有iaN2 是等kah 變做化石ma7 無人e7看--著；hit欉樹a2 釘根ti7 山壁，liah8橫chhun--出-去，A德e5 衫ui3 後面去勾ti7 樹oe頂，kui 個人半lam5-haN5，hit時chun7 i 有iaN2 真絕望。
Hit 2個人koan5 han3大e5 cha-pou ui3 埠頭jiok to3 出--來e5 tai7-chi3 到底有iaN2 無iaN2？A德iau2 e7 記得hit e7-pou teh 變天，雨鬚a2 ka7 si3-ke3 phun3 kah tam5溼koh kut8-liu，tu2好親像坐火車chiuN7山hit工kang7款，「若m7 是an2-ne，我hiah han-ban7走，恐驚早to7 hong5 結果tan3-sak--a。」A德心內an2-ne teh 想：「Hit tang-chun7 無tiuN-ti5 chhu7 tui3 山窟落--去，in pan7-phoe 我穩死--e5，chiah 無斟?來巡。」I na2 想e5 時，想著Milagros，i 無緣e5 愛人a2，有iaN2 不止a2 心悶，目頭結kui丸 。

Hit 工天氣siat-thai2反熱，睏晝睏kah 好好，Milagros soah chong5 來long3 門，日頭燒ho燒ho，ui3 山--nih e5 樹林a2 吹--來e5 風走tui3窗a2門入--來，long3 門e5 聲「phong3、phong3、phong3」，na2像夢中teh 做鬧熱，hit陣鼓隊teh phah 鼓e5 pan2-liau5，hou7 人愈睏愈入眠，等A德hiong5-hiong5 cheng-sin5--過-來，趕緊走去開門，門chit8下開--開，Milagros to7 倒ti7 塗kha--a。
A德khu5--落，tui3 am7-kun2 ka7 thaN2--起-來，手ng2 kou5 kah long2 是血。
「你緊走…緊走…」Milagros kan-taN 直直對i hoah。
「Mi2，是siaN2 人ka7 你傷kah an2-ne？」A德出力ka7 lam2--leh，心內真m7甘，tui5 心tah-liu2，目屎be7輸溪水崩岸，流kah kui面long2是。
「德，無時間解釋hiah che7--a，你緊走，m7-thang 翻頭。」
「Mi2，你是teh 講siaN2，你人傷kah chiah 傷重，我beh an2-choaN2 cho3我laih？」A德講e5 時，ka7 Milagros 抱koan5，面u3 ti7 i e5 面。
「德，lin2 東方e5 人講che號做"無緣"--lah，我e7-tang3 熟sai7--你to7 chiok 幸福--a！」Milagros 愈講愈細聲，目chiu khoeh--落，A德iau2 be7 赴thang 想，to7 聽著1陣人hiong5狂走--過-來e5 kha步聲，ui3 隔壁e5 巷a2傳--來。
Puigcerda Nuevo to7 親像che7-che7 ti7 山內tau e5 埠頭sio-siang5，kui庄內long2 是中古時代留--落-來e5 ke7厝，圍ti7 中ng--e5，是起kah koan5-koan5，be7輸雞群獨鶴e5 教堂kap 鐘塔，厝kap 厝中ng e5 路long2 細細條a2，舖粗花e5 石角，若ti7 暝深夜靜e5 時chun7 行ti7 路--nih，tak8 kha步踏--落long2 有in7聲。
A德ka7 面oa2 ti7 Milagros 鼻a2 頭前，手摸i e5 am7-a2-kun2，確定i 絕氣--a，chiah 輕輕a2 ka7 i he7--落，chit 個時chun7，2個cha-pou 人來到i 面頭前。
「Chino！Chino！」其中1個看著A德隨大聲hiu。
A德聽了真無歡喜，用in e5 話應to3-tng2--去：「我台灣人，m7 是Chino--lah！」總--是chit 2個人無teh 聽i 解說，cho3 in ui3 2個方向愈行愈oa2，A德看m7 是勢頭，翻頭起kha to7 long7，iau2-boe7 走出埠頭，soah 開始變天，雨無講chiaN5大，m7-koh 雨鬚bat8-bat8-si7，面頭前be7輸有1領koh 1領白色e5 ni5-a2 hou7 風吹kah 搖來搖去，i 聽著銃聲，驚kah kiong7-beh 破膽，無tiuN-ti5 kha chhu7--chit8-下，kui個人to7 siak tui3 山坑落--去。
Chhu7 tui3 山坑落--去e5 時，A德be7輸看著i 來Puigcerda Nuevo chin3前hit段e5 路程，親像影燈kang7款1景1景一直sih--過。

火車beh 到Puigcerda chin3前e5 半點鐘，鐵支路2 peng5 to7 long2 是iap-thiap e5 荒山khong3野，he是A德tiam3 Espana e5 第7工，原底tak8工天頂無雲e5 好風日，ui3 hit e7-pou 開始變天。
火車oa2 ti7 山邊行，si3角lin3-tng2 e5 山頭long2 koan5 kah chhah 入去雲--nih，山phiaN5--nih，有om7-om7-om7 e5 樹林；山坑底，有chhoah流e5 溪溝a2，tui3 車窗看--出-去，邊--a2 有時chun7 是光khut8-khut8 e5 石壁，有時是chhun 來到鐵支路邊青leng3-leng3 e5 樹oe，總--是所有e5 景致，long2 hou7 落無停e5 雨鬚罩tiau5--leh，暗淡e5 光影，ham7 hit 領雨鬚紡--起-來phu2色e5 網紗，hou7 chit 個荒山khong3野變kah真稀微，「To7 準講koh-khah 心適heng3 beh chhit-tho5 e5 人，ma7 開始感覺無味無素。」A德an2-ne 想。
雨落kui 暗，一直到隔tng2工8點外chiah pa-lang，A德照原底計畫，準備beh 用上尾3工e5 時間，khoaN-khoaN-a2 ti7 Andorra kap France 交界附近e5 山--nih seh8-seh8 看看--leh。Che ma7 是i 無ui3 Barcelona 坐透choa7 車去Andorra e5 原因。
走山線e5 ba2-suh 8點外ti7 Puigcerda e5 車頭邊開車，天氣又koh kap chin3前hit 幾工kang7款，天色清清清，笑色e5 天頂無chit8-sut-a2 雲，A德坐ti7 車內，tui3 車窗外看著hiah-e5 樸實e5 鄉社，kap 用石角khong7--起-來e5 古厝，感覺be7輸是坐chiuN7 時間機器，點siaN 倒退幾na7 百冬。

二

Juan 坐ti7 餐廳內底，桌a2 頂有1 te3 sandwich kap 1 au咖啡，m7-koh i long2 無嘴tau2，kan-taN 目chiu 金金，注神teh 看電視新聞。I 差不多30外歲，身材結實，因為愛peh山、siu5水，皮膚親像麥a2 hit款e5 色水，面--nih 掛1支咖啡色塑膠框e5 目鏡，2 peng5 嘴phe2 看e7 著khau 無清khi3 透鬢鬚e5 痕跡；鼻a2 tok-tok，人生著真ian-tau5。
「Lan2人類mai3 koh 互相giau5疑、互相傷害--a，世界chiah chit8-sut-a2大，是an2-choaN2 連嘴內肉ma7 teh iah來pou7，不時teh thun2踏lan2 e5 兄弟，不時teh kheng5 分？」1個頭毛烏sim3-sim3 e5 中年人teh 接受記者訪問。
今a2日e5 電視新聞真鬧熱，有2個受著kui Catalona 注意e5 案件kang7 1工beh 審判，1個是軍人Hugo Ferro，1個是情報人員Gabino Lara。Hugo 拒絕接受戰鬥訓練，koh 破壞武器設備，teh-beh 接受軍事法庭e5 審判；Gabino 是向外國露洩情報，ma7 hou7 檢察官按叛國罪起訴。
「Juan！食飽--boe7？」Alonso行過i 身軀邊，teh ka7 sio借問，Alonso是Juan病院內科e5同事，人生做khun2頭khun2頭，面圓圓，面色紅膏赤chhih8，不時ma7 bi-bi-a2笑，生成是1個暢舍a2，i 比Juan早半年入來chit 間病院，kap Juan感情iau2 算be7-bai2。
「食無siaN2 e7 loeh。」Juan aN3頭看桌頂e5 sandwish kap 咖啡。
「An2-choaN2，teh 減肥--ou？」Alonso 半kun2笑，講煞，換1個嚴肅e5 表情：「Juan，頂kai2 hit個案件，有siaN2-mih結果出--來無？」
「家屬堅持beh 告，koh 威脅講beh ka7 病院kap 院長long2 告chham--落。本底院長想beh 替我oan5--e5，chit-ma2 看--來，」Juan 吐1口khui3：「我iau2是tioh8 辭頭路。」
Alonso ka7 手he7 ti7 Juan e5 肩kah頭ka7 so-so--leh：「Juan，雖bong2講我做be7 到，m7-koh 我確實真佩服你e5 勇氣，論真講，你有iaN2 hou7 我想真che7，醫生e5 專業、做人e5 態度，人生觀等等；chit 件tai7-chi3 我無法tou7 ka7 你tau3 chih力，kan-taN e7-sai2 ka7 你鼓勵，m7-thang 失志，我永遠是你e5 好朋友。」
Juan ka7 手he7 ti7 i e5 手面頂，嘴ngiauh--chit8-下，tim3頭表示感謝，Alonso 無koh 講siaN2 to7 離開。
Juan 坐ti7 hia，koh 開始想著3工前上尾1 kai2 e5 內部審查會議。
「我chin2 宣佈會議開始，請副院長先說明chit kai2 會議e5 目的kap 進行e5 方式。」院長輕輕a2 sau3--chit8-下了後開始講話。
會議室ti7 病院e5 13樓，kap 院長e5 辦公室kang7層，chit個會議室有1 peng5 面對外口，若看tui3 連做kui片e5 玻璃窗出--去，e7-tang3 看著kui 大phian3 e5 市區。
Hit工好天，m7-koh 天氣涼涼，kha-tian2 無放--落-來，日鬚chhio7 ti7 會議室內底，hou7 人感覺心肝清幽，總--是會議e5 主題，實在hou7人心肝頭be7 輕鬆--得。
「院長，衛生部e5 Villa 先生、Patricia e5 家屬，koh 有在場e5 委員，lan2 今a2 日ti7 chia 是beh 討論內科醫生Juan Lorca 對患者Patricia e5 醫療行為最後1 kai2審查。」
副院長iau2 boe7-cheng7 講煞，hit 個有歲e5 cha-bou2 人──Patricia e5 老母，隨大力「pong2」1聲ka7 桌a2 tng3--落-去，ui3 椅a2 peh 起來：「Lin2 chia--e5 long2 無擔領(taN-nia2)--e5-lah！I 害死goan2 cha-bou2-kiaN2，tioh8-ai3 liah8 去關，拖去銃殺！」Chit 個cha-bou2 人惡khiak8-khiak8，ka7 坐ti7 chhoah8對面e5 Juan 直直gin5，Juan 頭le5-le5 long2 無taN--起-來，無joa7 久，cha-bou2 人大聲hau2--出-來，「Patricia…Patricia…ma-ma e5 心肝寶貝a7...…」坐ti7 邊--a2 e5 人一直ka7 安tah，ka7 i chhah--起-來，扶去外口hioh-khun3。
「Juan，che 是你上尾1 kai2 為你ka-ti7 辯解，今a2日主管e5官員long2來ti7 chia，你koh 有siaN2-mih話beh 講--無？」院長問Juan。
Juan hioh chit8-khun3-a2 chiah 講：「院長、Villa 先生、副院長、在場e5 委員，其實我原底無準備beh 講siaN2-hoe3--a，m7-koh kah是Villa 先生來ti7 chia，我to7 ka7 我e5 立場koh 講1 pian3。」
「我反對對患者隱瞞病情，我認為老實ka7患者講，hou7 in 知iaN2 ka-ti7 e5 情況是in 基本e5 權利，若beh 用peh8-chhat8 來hou7患者有假iaN3 e5 信心，我是m7 肯an2-ne 做--e5，我ma7 m7信講hit款hau-lak8話e7-tang3 hou7患者siaN2-mih 幫chan7。」
「Juan，你kam2 知iaN2 自你ka7 Patricia 講i 是第3期e5 khan-hat8，koh 已經thoaN3 kah kui 身軀了後，i e5 病情liam-mi 緊chiap8 反症，原底經過治療，pan7-phoe iau2 有半年e5 時間，結果i 2禮拜to7 來自殺，che 你kam2 知？」院長koh 問。
「院長，我認為he 是lan2 無hou7 i 建立正確e5 信心，i chiah e7 餒志，反kah chiah-ni7 緊，我認為醫療專業tioh8-ai3 包括hou7患者對ka-ti7 e5 病、對人生kap 生死e5 意義long2 ai3有ka-nng5 e5 了解，m7 是kan-taN 用技術ka7 細菌kap 病毒thai5--死，ka7 肉lio5--起-來an2-ne nia7-tiaN7，koh 更加m7 是oa2 靠ka7患者掩kham3 病情，講peh8-chhat8 話……」
「好--a！」院長無等Juan 講煞to7 ka7 擋--leh：「我想，gun2 tak8-e5 long2 真了解你e5 看法--a。請在場e5 委員long2 oa2--來，做最後e5 決定。」
Juan 坐ti7 後壁，看著in 圍ti7 頭前chhi7-bu2-chhi7-chhu7講細聲話，感覺ka-ti7 be7輸是來ti7 豬市e5 豬a2，teh 等人出價決定i e5 運命。
5分鐘後，tak8-e5 long2 坐tng2 原底e5 位。
「副院長，結果to7 hou7 你宣佈。」院長無愛做phaiN2 人。
副院長ka7 院長看--chit8-下，無ta5-oa5 講：「關係內科醫生Juan Lorca 對患者Partricia e5 醫療行為檢討案，委員會一致決議，Juan Lorca 有嚴重e5 失錯，ui3 後禮拜起，停止執行業務，等待衛生部進1步e5決定。」
Juan 知知--leh，i 聽著chit 個決定e5 時，心內無siaN2意外，tak8-e5 行出門嘴e5 時，院長koh thiau-kang oa2 來用手ka7 tah kha-chiah-phiaN，講chit8-koa2 涼khiang-a2 話，hou7 i 加chiaN5 chhiah-iah8。

三

車坐無joa7 久，A德感覺山--nih 有真che7 埠頭，互相離無joa7遠，天氣koh be7-bai2，i m7-chiah 想講beh 落來行行--leh，看到時chun7 是beh ti7 koh 來e5 庄頭chiuN7車，iah是beh keng2 1個所在hioh暗ma7 真心適。
行差不多beh 1點鐘了後，感覺愈來愈稀微，路ma7 愈來愈細條，i 愈想愈m7-tioh8，kam2 e7 是tu2-chiah hit個路口，無致心看路標，soah oat m7-tioh8 去。
M7-koh i 有iaN2 真phaiN2 運 teh gia5 雙連ke5，目1 nih nia7-tiaN7，soah 烏雲罩滿天，雷公sih-na3 phi3-phe3 叫， A德根本iau2 be7赴想beh an2-choaN2 行--tng2-去，雨隨潑--落-來。
I giah8頭看著頭前3~4百公尺hia 有1間ke7厝，趕緊用走--e5，來到位，chiah 知chit間厝chiok 久無人toa3--a，連門long2 無，4片壁kan-taN chhun 3片，ka-chai3 厝頂iau2 ti7--leh，beh chah8雨iau2 e7-eng7--得。
雨落beh 10分鐘chiah 煞，雖bong2 日頭chit8時a2 to7 koh ui3 雲--nih nng3--出-來，總--是山--nih 氣溫khah ke7，A德e5 衫a2褲tam5-tam5，感覺e7 koaN5，koh 來時間ma7 beh 5點--a，i tioh8 緊chhoe7 所在thang hioh 暗。Tng teh 煩惱e5 時，i看著正手peng5 山phiaN5 e5 樹林，bong5霧tauh8-tauh8-a2 散--去，有1個鐘塔，chhun 出來ti7 樹林a2 頂koan5。
「無料講chiah-ni7 iap-thiap e5 山--nih koh 有埠頭。」A德心內真歡喜，想講kui-khi3 來hia 過暝，bin5-a2-chai3 chiah koh phah算。
I 沿hit 條細細條a2 e5 路直直起--lih，行beh 半點鐘chiah 看著1個古花古款e5 埠頭，若照i 對歐洲建築e5 了解，chit個款式比i 坐ti7車--nih沿路看著hiah-e5 埠頭，long2 iau2 koh-khah 早beh 1~2百冬，m7-koh 看--起-來無pha荒，koh 有聽著狗teh pui7，庄內ma7 有看著teh 出火薰。
I 行tui3 內底入--去，過無joa7 久，tu2好有1個cha-bou2-gin2-a2 ui3 厝--nih 出--來，kap i sio tu2頭，cha-bou2-gin2-a2 chit8下看著i soah chhoah chit8 tio5。對in 來講，A德m7-taN7 是生hun7 人，koh 真顯目，烏頭毛、黃皮膚e5 生hun7 人。
「暗安。」A德先ka7 問。
「暗安，你是siaN2 人，是an2-choaN2 e7 來ti7 chia？」Cha-bou2-gin2-a2 ka7 問，chit 個cha-bou2-gin2-a2 有烏koh 金kut8 e5 長頭鬃，皮膚hou7 日頭曝做麥a2 e5 色水，烏仁e5 目chiu 大大lui2，chit8下看to7 是標準e5 Latin sui2姑娘a2。
「真ka-chai3！」
「真ka-chai3 siaN2？」
「真ka-chai3 lin2 講e5 話kap 山kha kang7款，lin2 ma7 是講Castilian kap Catalan houhN。」A德講講--leh choaN-a2 笑出聲，cha-bou2-gin2-a2 m7 知beh an2-choaN2 ka7 應。
「我想講lin2 chia chiah-ni7-a2 深山林內，lin2 e5 厝koh 起kah chiah-ni7 古風古派，無的確lin2 講--e5，是某1種失落--去e5 語言--leh。」
2個人long2 tiu5-tu5 chit8-khun3，A德chiah 講：「我叫做A德，舊年chiah ui3 台灣e5 政治大學西班牙語系畢業，是來chia chhit-tho5--e5，無tu2好失路chiah e7 來到chia，想講看有位thang hou7 我過暝--無。」
Cha-bou2-gin2-a2 目chiu 金金ka7 A德相chiok 久，chiah 應：「我叫Milagros，你若m7 是phaiN2人，gun2 tau iau2有1間房間無人toa3，你e7-tang3 ti7 chia hioh 1暝，m7-koh 我ai3 先問gun2 a兄e5 意見，gun2 a-pah kap a母long2 過身--a，a兄頂禮拜tng2--來，厝--nih e5 tai7-chi3 long2 i teh 主意。」
行來到Milagros in tau，2個人行入門，1個cha-pou ui3 房間行--出-來。
「Juan，che 是A德。A德，che 是gun2 a兄Juan。」Milagros ka7 in 紹介。
「Juan Lorca，你好。」Juan chhun 手kap A德握手。
「Juan，A德是ui3...ui3 台灣來chia chhit-tho5--e5，因為失路，想beh ti7 lan2 chia 過暝，kam2 e7-sai2？」Milagros 對台灣chit 個名iau2 記無siaN2 e7 起--來，講e5 時koh oat8頭teh ka7 A德確定。
「台灣？」M7-koh Juan chit8下聽著台灣，soah 有sio2-khoa2 gong5-ngiah8，總--是i 無加做解說，隨koh 講：「Kah若an2-ne，歡迎--lah，你若kah意，toa3--幾-個-月-a ma7 無要緊。」
暗tng3 食飽，Juan 請Milagros ka7 beh hou7 A德睏e5 房間款款--leh，講beh kap A德出去行行--leh，ka7 i紹介chia e5 環境……。
In 2個人行ti7 舖粗花石角細細條e5 路--nih，tu2 著真che7 在地--e5，Juan long2 ka7 in kap A德互相紹介。
「Chiah-e5 人long2 真良善，我敢講，是chit 個世間上kai3 良善e5 1陣人，你e7-tang3 信用--in，」Juan na2 行na2 講：「我後--日to7 beh koh 落山，你若beh toa3 到hit 個時chun7，我可能無法tou7 ka7 你看頭看尾，m7-koh 你若有siaN2-mih tai7-chi3 需要tau3-saN-kang7--e5，cho3 你講，gun2 chia e5 人long2 e7 真熱性ka7 li2 tau3-kha手。」
「Juan，我來半pou--a，iau2 m7 知chit 個地頭號做siaN2 名。」A德ka7 問。
「Chia 號做Puigcerda Nuevo。」
「Puigcerda Nuevo？Puigcerda 我知，我to7 是ui3 hia e5 車頭chiuN7 ba2-suh--e5，lin2 chia 算是"新e5 Puigcerda"--louh？」A德根據nuevo ti7 西班牙文e5 意思an2-ne 講：「M7-koh，講實在--e5，lin2 chit 個埠頭，ui3建築看--起-來，koh-khah 古早款neh？若beh 論真講，lin2 應該khah seng5 是"舊e5 Puigcerda"。」
「A德，che to7 是我beh chhoe7 你講e5 1項tai7-chi3──chit 個埠頭e5 歷史kap i e5 秘密。」
「自底chiah-e5 tai7-chi3 是無愛人知--e5，m7-koh chit-ma2 扮勢無kang5--a，m7 知siaN2-mih 時chun7 chia e7 long2 hou7 人剿滅lu 平。」Juan 吐一口khui3 了後an2-ne 講。
Hit 暗月娘光光光，A德toe3 ti7 Juan e5 to3手peng5，看著i am7-a2-kun2 後壁有hou7 婆姐做記號e5 khi5，be7輸1隻尾iah8-a2 hioh ti7 hia。
【後期繼續】


1『小費』。




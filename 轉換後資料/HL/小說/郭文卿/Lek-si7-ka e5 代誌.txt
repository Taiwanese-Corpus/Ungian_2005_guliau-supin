Lek-si7-ka e5 代誌
？
第一章
人排茶餅ti7街路邊
大英國，倫敦京城是天下第一大，長三舖外，闊兩舖，差不多廈門海嶼 e5 大，人 teh 企起約略有四百萬。街路不止濟條，亦有火薰車 e5路，火薰車行極緊，驚了會礙著街路e5人，所以有 e5 tui3 塗腳開，有 e5 作起比街路較懸，beh 過街路 e5 所在用橋相接。橋下，人企起買賣。Hit 地 e5 風俗有人 tiam3 ti7 街路邊，抑是 ti7 橋下排物食 teh 賣，約略親像中國街路邊 e5 款式。
今有一個人叫做 Tan3-li2,tiam3 ti7 橋下teh賣 ko-phi 茶 kap 餅，所用e5 茶杯真清氣，茶亦好，koh 燒燒，餅亦芳，koh 酥酥，用白布做遮陽。這個所在真清氣安靜，所以濟濟人 tiam3 這地停腳食茶、食餅做點心。
這幾年來，這個 Tan-li 有趁錢，若是伊所做 e5 生理，m7 是透早到暗，是逐日 tui3 天光 e5 時，約略5點鐘，就來這地排，到8點 e5 時，伊就收--倒去。Che 是因為 hit 地 e5 風俗天 chhim2-chhim2 光 e5 時，逐位 e5 鄉社 beh 入城內買賣；行到這地歇睏，ka7 Tan-li 買點心；所以逐日到8點鐘，就 thang 收--倒去。
這個 Tan-li 是半 lo2 老 e5 人，身軀不止大漢，san2-lo3,san2-lo3,罕得笑，罕得講話。Tiam3 hia 幾若年，亦無人知伊 e5 名姓、伊 e5 厝宅；只有知，伊將所賣 e5 物 kap ke-si 收 ti7 隔壁e5內面。Beh 轉去 e5 時，行到街路中，目珠四界看，驚了熟悉 e5 人看見。
有一日，hit 時 e5 中間招人食點心，Tan-li 忽然 kiah8 頭看見有一個查某囡仔企 ti7 桌邊，目珠金金，liam5-piN 看伊身軀，liam5-piN 看伊所排 e5 點心，親像枵 e5 老鼠 ai3 食物 e5 款式。面色清san2,頭毛 sam3-sam3,穿一領破短衫，無蓋肩頭，腳無穿鞋。Tan-li aN3 落去提物，就看見這個囡仔 e5 腳相疊驚寒 e5 款式，定定teh企，攏無講話；目珠直直看 hiah e5 點心，嘴 teh chap8-chap8 哮，親像 ai3 食。
買點心 e5 人已經散了了，獨獨 chhun 一個查甫囡仔 teh 食。Tan-li 就 aN3 桌前細聲講：「你細查某囡仔 kiam2 m7 倒去，tiam3 chia siuN久，你知 mah？」
這個查某囡仔講：「我得 beh 去。」Teh 應 e5 時，兩個肩頭將頷頸領穿較懸起來，koh講：「因為雨真大，我 e5 老母出門去，今暝無倒去，鎖匙續帶去；我企這個所在警察 亦無來趕我，伊扑算我beh ka7你買點心。」Chia e5話講了，就 tiN3 凊笑，因為伊家己知，伊 e5 款式m7是買點心e5人。     Tan-likoh aN3 落細聲講：「我扑算你早起攏無食。」
伊應講：「無；就到日晝亦無 thang 食；腹肚內枵枵艱苦，你 kaN2 m7-bat an2-ni；這時腹肚 iau2 未枵到扑結球，khah 停就會 an2-ni，真 siong重。」講 chia e5 話就搖頭翻身去；行幾步忽然聽見 ka-chiah 後 Tan-li teh 叫；伊就倒轉--來。
Tan-li 就ka7伊講：「你入這桌後，我有 chhun 淡薄餅 kap 茶，hou7 你止飢；以後 m7-thang koh再來。我 m7-bat 用物 hou7 乞食，設使你今仔日若有開嘴討食，我就叫警察掠--你。你 e5 腳著烘火，今有快活mah？」
這個查某囡仔坐 ti7 空籠頂 teh 烘火，燒 e5 ko-phi 茶 khoa3 ti7 腳腿頂 teh 食餅，哺大 bu2 嘴 hit-tiap8 boe7 得 thang 應：獨獨 thim3頭，面歡喜。
Hit 時 Tan-li teh 收點心 kap ke-si；常常看 hit 個囡仔；心內替伊可憐搖頭。就問 hit 個查某囡仔，講：「你叫甚 mih 名？總是 m7-sai2講你 e5 名字，你 kap 我無干涉。」
查某囡仔應講：「我 e5 名是 Lek-si7-ka；我 e5 老母、厝邊頭尾叫我做 Lek；常常差我四界去，koh 用手捻--我、扑、用腳踢，現在手--nih 有烏青 e5 傷。」
Tan-li 看見 Lek-si7-ka手--nih e5 傷密密，搖頭，想che kaN2 是因為枵寒，抑是 hou7 人扑。
Lek-si7-ka 看見 Tan-li 替伊傷心，就 koh 講：「我 ai3 得常常 tiam3 chia，iau2-ku2 知你得 beh 倒去，以後我 m7-kaN2 koh來；hou7 你叫警察來掠我。」
Tan-li 緊緊應講：「正是。」四界看無別個囡仔，就細聲 ka7 Lek-si7-ka講：「你若聽候一禮拜久 chiah koh 來，亦無 ka7 別人講：我就 koh 一擺 hou7 你食；你會允 an2-ni 抑無？今你著緊緊去。」
Lek-si7-ka 就應講：「我 beh 去，你若有甚 mih ke-si，我幫贊你收，好--mah？」Tan-li 講：「M7-sai2,m7-sai2;你緊緊走--去，就是乖 e5查某囡仔。你著記--tit，若無到一禮拜，千萬 m7-thang 來。」
Lek-si7-ka 就應：「好，好；」翻身就去，緊走親像歡喜e5款式。
Tan-li才收物ti7隔壁內面，倒--去。
第二章
Lek-si7-ka tu2著試煉
Tui3 hit-tiap8 Lek-si7-ka 倒去，以後 Tan-li 逐日來排點心，目珠四界看，親像驚 Lek-si7-ka koh 再來e5款式；若是 Lek-si7-ka tu2-tu2 趁 Tan-lie5話，果然過一禮拜才來。Hit-tiap8 看見桌頂攏是點心，koh 人客濟濟，就 m7-kaN2 近倚，驚了會 hou7 Tan-li m7 歡喜，直直聽候到聽見時鐘扑八下，賣點心 e5 人差不多攏總散--去，才 kaN2 行倚。Tan-li 看見 Lek-si7-ka來了，就將手 iat8 伊入--來，坐 ti7 點心桌後e5籠頂。Tan-li看伊身軀e5衣裳比前 koh 較破，面色 koh 較消 san2 心內一發替伊可憐，就提大塊餅，捧茶 hou7 伊食。
Lek-si7-ka beh食 e5 時，因為寒著用雙手捧。忽然 kiah8 頭起來問 Tan-li講：「你甚mih名姓？」
Tan-li 應講：「你問我 mih 代誌？」親像 m7 講 e5 款式。Tiap 仔久就 ka7 Lek-si7-ka 講：「我名 Tan-li。」
Lek-si7-ka koh 問：「你 e5 厝ti7 tah8落？」Tan-li 應講：「你若 beh問這個代誌，去較好；我 kap 你無甚 mih 干涉；我亦 m7-ai3 知你 e5所在。」
Lek-si7-ka 就用謙遜 e5 款，講：「我 m7 是 beh hou7 你受氣，是看你gau5 做人，所以 ai3 知你 e5 所在。」就koh講：「Tan-li，阿伯ah，你kiam2 m7 是極好e5人--mah？」
Tan-li 應講：「我 e5 做人 m7 知是好抑無；驚了 m7 是。」
Lek-si7-ka 講：「實在是好人，你所做 e5 茶餅真好；我常常 tui3 chia經過，你 m7-bat 看見我，我定定看見你，到幾若百擺。警察，亦無來趕--你、責備--你，親像 an2-ni 所以我知你是好人。」
Tan-li 聽 chia e5 話，就吐氣，家己收賣點心 e5 桌 kap 攏總 e5 ke-si；心內想：「我果然這幾年 tiam3 這地攏總無錯，所辦 e5 茶餅果然好。Lek-si7-ka 看我所做好茶、好餅，就 o-lo2 我是好人。」Tan-li一面心內想，一面用手數錢，數了就款落袋仔內，koh 再吐氣。手提一個大錢放 ka 落 ti7 塗腳，tiN3 m7 知，beh 試 Lek-si7-ka e5 心肝。
Lek-si7-ka看一個錢 ti7 塗腳，一面 kap Tan3-li2 講話，一面用腳蓋 hit個錢。Tan-li 看見an2-ni生，心內替伊苦，koh 歡喜知，這個人是賊；才想 beh 倒去 e5 時，著用甚 mih 法度 hou7 伊這個錢現--出-來，就 thang責備伊，hou7 伊後來 m7-thang koh再來。伊亦無想幾若年無人好款待--伊，我兩擺用茶餅 hou7 伊食，伊 kaN2 來 an2-ni 做。
Tan-li an2-ni 想，忽然看見 Lek-si7-ka 滿面紅，目屎流，aN3 落拾這個錢，用家己 e5 衫 teh 拭，落 ti7 桌頂，亦無講一句話。Tan-li 目珠相--伊，就大聲講：「這個 ta2-loh8 來？」
Lek-si7-ka講：「阿伯--ah，這個是你扑ka落，你 m7 知。」
Tan-li 就變面講：「Che 代誌著明明講。」
Lek-si7-ka就吐氣講：「我 tui3 出世到 chit-tiap8,bat 一擺有一個大錢，以外往往無 hiah 濟；今這個錢扑 ka 落 ti7 塗腳，近 ti7 我 e5 身邊，用腳蓋--teh；但是我想你款待我不止好，用火 hou7 我烘，用餅、茶 hou7 我食，若提這個錢，我 e5 心內攏無平安；所以拾起來 hou7 你。今我 chit-tiap8 想以後你 m7 hou7 我 koh 再來。」
Tan-li 聽chia e5 話面向別地，去收茶杯、餅盤 chham 竹籠；若是Lek-si7-ka teh 企，身軀 ngiauh8-ngiauh8-chhoah，目屎直直流，心內想這地真好 e5 所在，我做這號代誌，以後無火 thang 烘，無茶餅 thang食，亦無朋友 e5 所在 thang 去；心內真苦。
Tan-li 面 tu2-tu2 越--過-來，看見 Lek-si7-ka 目屎 teh 流，心內反悔，替伊可憐；就叫 Lek-si7-ka，講：「我 boe7 親像你 an2-ni；今逐禮拜拜三你猶原 koh 來 thang 烘火、食茶、食餅。」
Tan-li講：「我 boe7 親像你 an2-ni」，意思是 beh o-lo2 Lek-si7-ka 忠厚，將錢來還；但是 Lek-si7-ka 扑算是責備伊用腳蓋錢來騙--人。Lek-si7-ka hit-tiap8 就去，一面歡喜 thang koh 來，一面憂悶是 hou7 Tan-li 嫌。
Tan-li 倒去e5時，路--nih teh 行，心內想這個查某囡仔 e5 代誌；搖頭講：「我 boe7 親像伊忠厚到 an2-ni，我 boe7 親像伊忠厚到 an2-ni。」
第三章
Lek-si7-ka 看見 Tan-li ti7 路--nih
10月、11月、12月逐禮拜拜三，Lek-si7-ka 到 Tan-li e5 所在，聽候買點心 e5 人 teh 散。Hit 時 Tan-li 提茶餅 hou7 伊食。以後 Tan-li hou7 伊鬥搬 ke-si，m7 hou7 伊知伊 e5 厝，亦無 kap 伊講話；beh 倒去 e5 時，目珠四界看，親像驚 Lek-si7-ka te3 伊 e5 款式；行有幾步就越頭過來看。
Lek-si7-ka e5 厝是破樓，樓下是馬寮，真驚人 ，若 beh 上樓 e5 時，著 tui3 馬寮經過，tui3 樓梯掀開樓蓋，才會得上去。伊 e5 老母真愛食酒，將厝內 e5 ke-si 逐項當了，連椅桌亦賣了，獨獨 chhun 一領破蓆，chhu ti7 樓 pang 做眠床；攏無照顧 Lek-si7-ka，出在伊去做乞食。厝邊頭尾亦扑--伊、罵--伊、欺負--伊；獨獨到拜三去 Tan-li e5 所在食茶餅，算是第一快活e5日子。
有一日beh暗 e5 時，伊老母食酒醉，無甚 mih 代誌扑、趕伊出去。Lek-si7-ka 目屎流，罔行遠遠，忽然看見 Tan-li，身軀所穿 e5 衣裳真是體面，kap 賣點心 e5 時無相同。Lek-si7-ka 奇怪，亦 m7-kaN2 問--伊，暗靜 te3 伊行，到一間 e5 大厝，就是禮拜堂，門口 e5 外門是鐵--e5,Tan-li 停腳用鎖匙開門入去。
 
Lek-si7-ka 攏 m7-bat 入禮拜堂，今就暗靜 te3 Tan-li 入到第二重 e5門。Tan-li koh用鎖匙開入。內面暗暗，Lek-si7-ka tiam3 ti7戶碇 ngiauh8-ngiauh8-chhoah，聽候 Tan-li 點一 pha 燈，就 kaN2 淡薄進前。門內有朱紅 e5 布簾，Lek-si7-ka 略略仔掀開，偷看內面；tiap8 仔久好膽入--去輕輕行。Hit 時內面無甚 mih 光，那久燈點濟 pha 到真光。
Lek-si7-ka 看見廳--nih8 e5 柱有刻花草，中間排交椅，掛椅 chu7,塗腳 chhu 五色 e5 氈條。Tan-li hit 時上台點燈。Lek-si7-ka 看台後有排大琴一張。Tan-li 點燈了才入別間房。Lek-si7-ka 行近倚 teh 看琴。
Tan-li 出來行到台後。Lek-si7-ka 看 Tan-li 有穿烏 e5 長衫來--lah，心內不止gong5-ngiah8,liam5-piN 換這號衫。Tan-li 忽然看見 Lek-si7-ka ti7這地企，目珠金金看，就歹聲嗽講：「今你著緊去；這所在 m7 是 hou7乞食 e5 人 toa3,是富貴 e5 人 teh 往來；趁 chit-tiap8 iau2 未來，你著趕緊去；今問你怎樣會來到 chia？」就近倚 aN3 Lek-si7-ka e5 耳空邊，親像beh 細聲講話 e5 款。
Lek-si7-ka就講：「我是因為老母扑、罵、趕逐，出門行街路，看見你，才暗靜 te3 你來；看這所在真是好，你 m7-sai2 受氣；hou7 我問一句，就 beh 去。富貴 e5 人，來這地做甚 mih 代誌？」
Tan-li就講：「是來祈禱。」Lek-si7-ka 就 koh 問：「祈禱是甚mih代誌？」
Tan-li 聽 chia e5 話，有gin7-sin5  e5款式，就講：「你是憨--mah？In 來這所在跪落託牧師替伊求上帝。」
Lek-si7-ka 聽 chia e5 話攏總 boe7 曉--tit。Tan-li 看見 Lek-si7-ka boe7明白，面色就略略仔笑。Lek-si7-ka 就 koh 問講：「阿伯--ah，上帝是甚 mih 物？牧師是甚 mih 物？富貴 e5 人物件逐項有，mih-sai2 著求？」
Tan-li 就講：「M7-sai2 問到 chiah 詳細。富貴 e5 人 tit beh 來，看你穿破衫，會 m7 歡喜；著緊緊去。這個台頂是牧師 teh 講道理，台後這張琴是吟詩 e5 時 teh toaN5，chia e5 交椅是富貴 e5 人 teh 坐；你 m7-thang koh 再來，的確是 m7-thang。」
Lek-si7-ka 聽 Tan-li 所講 e5 話攏 boe7 明白，就講：「阿伯--ah，我實在 boe7 曉得你 e5 話；我 ai3 tiam3 密密 e5 所在，hou7 我看清楚。」
Tan-li 就鬱卒，應講：「你衣裳破，鞋襪又無，頭毛 sam3-sam3;現時富貴 e5 人 beh 到--lah，你今著去。」
Lek-si7-ka 知 Tan-li 的確 beh 趕伊出去，就慢慢行越頭看，行到大門e5所在，tu2-tu2 看見一個好額人來，koh 看見警察企ti7門外。Hit 時Lek-si7-ka 心肝驚警察掠伊去，koh 驚好額人看見伊，就趕緊閃入門扇後。Koh tiap8 仔久富貴 e5 人大家到--lah，所穿衣裳真是 sui2;Lek-si7-ka暗靜手偷伸出來，輕輕摸著婦人人 e5 衫，真幼、真滑。
Hit 時 Tan-li 看見富貴人大家入--來，趕緊去接 in，真正無閒，若是心內 teh 驚 Lek-si7-ka koh 再來；目珠常常看門外，koh 一擺出去問警察講：「你有看見一個穿破衫 e5 查某囡仔--無？」
Koh tiap8 仔久 Lek-si7-ka 聽見彈琴 e5 聲音，心內就大歡喜，因為攏 m7-bat 聽--見；就 tiam3 ti7 門扇後 khu5--teh，靜靜 teh 聽，聽到目油流，滴 ti7 塗腳，用手掩面；koh 聽見吟詩 e5 聲音，攏總 boe7 曉--tit。吟詩明白，koh 聽見人 teh 講話，m7 知講甚 mih 物；就 aN3 頭出來偷看。看見警察無 ti7--teh，就趕緊出來，若是心肝內 teh 想這個所在真燒，真好看，真光，攏m7愛離開；姑不 chiong 行到街路，暗 koh 寒，勻勻行到伊 e5 厝，心肝內真是憂悶。這日就是禮拜日。
第四章
偷入禮拜堂，人看見
Lek-si7-ka 倒來伊厝了後，心內想 hit 間禮拜堂 e5 所在，常常數念，想 beh koh 去看。聽候後禮拜日e昏天 chhim2-chhim2 暗，Lek-si7-ka koh去；tiam3 禮拜堂外面偏僻e5所在，聽候 Tan-li 開門。Teh 點燈e5時，看警察無 ti7--teh，就偷入內面，猶原 bih ti7 門扇後，家己想講：「Tan-li m7 ai3 我來，伊若知我tiam3 chia，就 beh 怎樣？」家己想不止好笑。
Lek-si7-ka 逐禮拜日 e 昏 an2-ni 去禮拜堂；過幾禮拜就會認得甚mih 人做牧師，生成 lo3-lo3,面清 san2,頭殼 aN3-aN3 那親像 teh 想代誌 e5款式；常常 chhoa7 兩個查某子來這禮拜堂。Lek-si7-ka 目珠常常看這兩個查某囡仔，心內想in怎樣入這內面 teh坐。Hit個大漢 kap Lek-si7-ka平大，目珠 kap 頭毛烏；hit 個小妹頭毛白，面青。兩人衣裳攏是好，親像有人 teh 照顧e5款式。Lek-si7-ka 將這兩個囡仔比並家己穿破衫 m7-kaN2 近前，就心內吐氣。
Lek-si7-ka 逐禮拜拜三常常到賣點心 e5 所在。Tan-li 驚 Lek-si7-ka 會問伊禮拜堂 e5 代誌；但是 Lek-si7-ka 是巧 e5 囡仔，攏無問--伊，tiN3 boe7記得。以後禮拜日點燈e5時，Tan-li 攏無驚 Lek-si7-ka 來這內面。Beh到熱天 e5 時，一禮拜過一禮拜，日漸漸長。Lek-si7-ka 若 beh 入去，常常驚人看見，是 m7-ai3 hou7 Tan-li 受氣。
到一禮拜牧師兩個查某子較早就來，ti7 gim5 墘 teh 行忽然看見一個查某囡仔穿破衫入去；in 就亦趕緊入，兩個相牽手 teh 看，心內 teh ngiauh8-ngiauh8-chhoah，面 liam5-piN 青，liam5-piN 紅。無看見顧禮拜堂 e5人，亦無看見 hit 個查某囡仔；獨獨看有人 e5 腳跡，才知這個穿破衫 bih ta2-loh8。這個少年--e5名叫Eng-li7,就 ka7 伊 e5 大姊講：「咱著叫林 Tan-li。」
Lek-si7-ka 聽見就出來，面色親像迫切求講：「Lin2 m7-thang 叫人來趕--我；我是真艱苦 e5 人，攏無快活，這個所在是第一好。我幾若擺 tiam3 這所在看 lin2 兩位，kap hit 個 lo3-lo3 頭殼 aN3 落 e5 人，平平入，平平出；我想 lin2 的確是好人，m7 ai3 趕逐。你若叫顧禮拜堂 e5 人來，的確會趕逐我；連茶餅亦 m7 hou7 我食。」
這個大姊聽見 chia e5 話就 ka7 Lek-si7-ka 講：「你這個--ah，阮實在m7 ai3 害--你；今我請問你，你到這地 bih ti7 門扇後，因為甚 mih 代誌？」
Lek-si7-ka 就應講：「我愛 tit 聽 toaN5 琴，koh ai3 tit 明白祈禱 e5 代誌，牧師 e5 代誌，上帝是甚 mih 意思；che 攏總 boe7 曉得，獨獨會曉得這間大厝是富貴 e5 人 teh 往來，穿好 e5 衣服，親像 lin2 一般樣；可惜我 e5 衣服破爛，m7-kaN2 近前；我 ai3 入去一擺，看 chia e5 代誌會得明白就好。」
Eng-li7 聽chia e5話就應伊講：「好；你thang入來，kap 阮大家相kap坐。」這個大姊聽伊小妹允 Lek-si7-ka 入來，用手 tui3 ka-chiah 後 tioh伊小妹 e5 衫，一面看 Lek-si7-ka e5 頭到腳，心內 teh 想這個人怎樣thang 入--來，衣服破爛真是驚人，若 beh kap 咱坐，chia e5 椅墊會 bak著 la5-sam5。
Eng-li7 知大姊 e5 意思，面就變紅，目珠金金，將手內 e5 聖冊，掀開雅各 e5 批第二章，對大姊講：「這節冊幾若日前，咱老父有開拆講明 hou7 咱聽。」就讀，講：「若有人掛金手環，穿 sui2 衫入 lin2 e5 會堂，亦有散 hiong e5 人穿破衫平平入來；lin2 看見穿 sui2 衫 e5 人，ka7 伊講坐這個頂位；對散 hiong e5 人講：請企邊--仔，抑是坐 chia 近我 e5 腳踏椅；kiam2 m7 是分別散 hiong 好額，心肝想無平正 mah？」讀了 Eng-li7 就講：「咱若無請這個人入來相 kap 坐，實實無趁榮顯 e5主耶穌基督 e5 道理，講 m7-thang 用外貌分別人。」
這個大姊聽 chia e5 話就吐氣一聲，講：「雖然聖冊是明明講。但是這個代誌我 boe7 曉得扑算；著來問顧禮拜堂 e5 人。」
Lek-si7-ka 聽 chia e5 話就講：「M7-thang，m7-thang；你若 hou7 Tan-li 知，寧可 hou7 我來去，較好；以後我 m7-kaN2 koh 再來。祈禱，傳道 kap 上帝 chia e5 代誌，我就 boe7 曉得，亦無要緊。」
這個大姊聽 Lek-si7-ka chia e5 話，就轉笑面，細仔聲 ka7 Lek-si7-ka講：「你 m7-bat 上帝，若是阮著講 hou7 你知，是阮 e5 本份。阮 e5 老父是牧師，chit-tiap8 你 kap 阮入來見--伊，問看著怎樣。」
Lek-si7-ka 講：「M7 知 Tan-li 會看見抑 boe7?」
這個大姊講：「內面有一間 e5 房仔牧師以外，罕得有人到 hia；你若 kap 阮來去見伊，伊就會講這個代誌著怎樣；m7 知你會驚抑boe7,實實 m7-sai2 驚。」
Lek-si7-ka 就講：「我無驚。」就歡喜 te3 in 入--去。行到 hit 間房仔 e5 門口，這個大姊用手扑門。Lek-si7-ka 看扑門，心肝脈鼓pit-phok8-chheng2,有驚 e5 款式。這個小妹就安慰伊講：「 你e5 心肝著平安，m7-sai2 驚，我 e5 老父 m7 是嚴嚴 e5 人；就聽見房仔內有人叫：「入--來。」
第五章
好機會聽道理
Lek-si7-ka kap 這兩個姊妹入房內，看見牧師 teh 坐烘火，手提一本詩；就合--起-來，目珠直直看 Lek-si7-ka。若是 Lek-si7-ka，雖然幾若擺看見牧師 e5 面，be7 bat tu2 著牧師用目珠直直相--伊，心內就驚。Tiap仔久牧師 e5 面變做可憐e5款式。Lek-si7-ka 就較好膽 teh 企。這兩個姊妹就近前，ka7 伊 e5 老父講 Lek-si7-ka e5 代誌。
牧師就講：「細子，你 thang 入--來。」Lek-si7-ka 就行到面前，雙手鞠躬，目珠直直看牧師e5面。牧師就問講：「細子，你 e5 名叫甚 mih？」應講：「叫做 Lek-si7-ka。」
牧師講：「你這個名真是奇怪，我 be7-bat 聽見。」
Lek-si7-ka 應講：「因為在早我 e5 老母是搬戲e5人，有一齣頭伊妝做 Lek-si7-ka，所以將這個名來號。我細漢 e5 時亦 bat 去妝戲；現時較大漢，妝了 m7 好看，別日大漢若 sui2,就 beh koh 去，che 代誌 iau2-ku2著聽候久久。你是牧師 mah？」
牧師應講：「正是。」
Lek-si7-ka koh 問：「牧師是甚 mih？」
牧師應講：「是奴僕 e5 人。」這兩個查某子 tiam3 ti7 身邊企 teh，聽這句話，不止奇怪。
Lek-si7-ka 就 koh 問：講：「請你講明是甚mih人e5奴僕。」
牧師用溫純 e5 款式講：「我是上帝 kap 人 e5 奴僕；Lek-si7-ka--ah，我亦是你 e5 奴僕。」
Lek-si7-ka 聽這幾句話，目珠就看房內所舖 e5 地氈，所排 e5 交椅，攏總是好e5物；koh 看這兩個查某囡仔所穿e5衣服，亦是真 sui2,看了就看家己 e5 衣服攏是破爛；心內想伊 beh thai3 講是我 e5 奴僕？就搖頭哈哈笑。
牧師聽 Lek-si7-ka teh 笑，心肝 koh 較替伊可憐。
Lek-si7-ka 就 koh 問講：「上帝是是誰，你實在 bat 伊 mah？我e5 老母較好性地 e5 時，亦 bat 上帝 e5 名 ka7 我祝福；但是我 m7 知甚 mih 意思。」
牧師得 beh 應 e5 時房門開開，Tan-li tui3 外面入--來；看見Lek-si7-ka ti7 牧師 e5 面前 teh 企，面就大失色，手倚門邊，大氣 teh 喘，親像 boe7 講話。Lek-si7-ka 看 Tan-li，心內就驚，目珠四界看，無所在thang 走、thang bih。牧師就對 Lek-si7-ka 講：「Ti7 台下有所在你thang 坐；著恬恬詳細聽，就會知上帝是是誰。」Chia e5 話講了，牧師就吩咐 Tan-li，講：「你 chhoa7 這個囡仔去，hou7伊坐hit所在。」
Tan-li 就 chhoa7 Lek-si7-ka 到台前，坐台下 e5 所在。Lek-si7-ka 大歡喜，目珠四界看，聽見彈琴 e5 聲音，koh 看見hit兩個查某囡仔坐 ti7伊 e5 椅邊，kap 伊相對面。
這個大姊驚 Lek-si7-ka toa3 ti7 堂內 m7-bat 禮數，到祈禱 e5 時，就用手舉落，意思是教 Lek-si7-ka 著跪；到吟詩 e5 時，就用手舉懸，意思就教 Lek-si7-ka著起--來。這個小妹常常 tui3 Lek-si7-ka e5 面前，有歡喜e5 面色，意思就是安慰 Lek-si7-ka；但是 Lek-si7-ka 真大歡喜，攏無驚，心內想 chia e5 富貴 e5 人，親像在早細漢 e5 時，ti7 看戲 e5 所在差不多一般樣。
Hit-tiap8 牧師起來講聖冊傳道理。Lek-si7-ka 果然恬贍詳細聽，若是心內 boe7 大明白；目珠 ai3 看牧師可憐 e5 面，耳空 ai3 聽牧師傳道e5 聲音。Tan-li 常常 tiam3 ti7 Lek-si7-ka e5 身邊巡來巡去，驚伊 m7-bat 堂內 e5 禮數；但是 Lek-si7-ka 這時攏無想到 Tan-li e5 代誌，獨獨決意 ai3知上帝是是誰，牧師是怎樣。
第六章
頭一擺祈禱
禮拜煞，牧師 tu2-tu2 落 ti7 台下，hit 時 Tan-li  tit beh chhoa7 Lek-si7-ka出去。牧師就牽 Lek-si7-ka e5 手猶原入 hit 個房仔內，這兩個查某囡仔 te3 ka-chiah 後亦入--來。牧師因為講聖冊，身軀 sian7,面青青，目珠放 khoeh，養精神，頭殼 aN3 落祈禱講：「主--ah，chia e5 查某囡仔是你羊群 e5 中間 e5 羊仔子，著幫贊我來養飼c hia-e5。」
祈禱了，就 ka7 chia e5查某囡仔講：「人 ai3 bat上帝 m7 是快 e5 代誌；若是有一項明明 thang 知，上帝就是做咱e5父，是我e5父；Lek-si7-ka--ah，伊亦是你 e5 父；這兩個查某子我真疼，盡力照顧；若是上帝疼你，比我疼我 e5 查某子 koh 較深。」講煞，大家歡喜，但是 Lek-si7-ka 想家己 e5 代誌就吐氣，用憂悶 e5 聲講：「我 e5 老父是怎樣，我攏m7知。」
牧師講：「上帝你 e5 父，你 e5 代誌，伊攏總知，因為上帝無 m7 ti7--teh，無 m7 知；咱 boe7 看見伊，伊會看見咱；咱若用話祈禱，有欠缺甚 mih 物，亦 thang 求，伊常常聽見。」
Lek-si7-ka 就問講：「我衣裳破爛，別人真好看，m7 知我會平平去求 tit，抑 boe7?」
牧師就應講：「會；chit-tiap8 你若 ai3 甚 mih 物，就thang求。」
Lek-si7-ka 聽chia e5話，目珠四界看，心內 teh 想我看見上帝；就學牧師 e5 款式，用兩支手掩面，頭殼 aN3 落，就叫：「上帝--ah，我ai3明明知你，koh ai3 你替我還 Tan-li hou7 我食茶餅 e5 錢。」
這兩個查某囡仔聽伊祈禱e5話，心內扑算大 m7 合宜；若是牧師聽見伊所求--e5,就大迫切流目屎，替伊講：「心所願。」
第七章
所問 e5 句刺 chhak8 心肝
Tan-li tiam3 ti7 房仔外teh 聽候，beh 用話責備 Lek-si7-ka；但是Lek-si7-ka 已經 tui3 邊頭 e5 門出去。今著聽候到拜三 e5 日期才會責備伊；心內想 beh hang2--伊，亦beh ka7 伊講以後 m7 koh 用餅 hou7 伊食；若 koh 看伊 ti7 禮拜堂，beh 叫警察掠--伊。
到拜三早起 Lek-si7-ka 猶原來 ti7 點心桌邊。Tan-li hit 時無閒；伊就行入 ti7 竹籠 teh 坐聽候。Tiap 仔久食點心 e5 人散了，Lek-si7-ka 就問講：「上帝有替我還你 hou7 我食茶餅 e5 錢抑--無？」
Tan-li 就講：「你講甚 mih 物？上帝還我 mah！無。」
Lek-si7-ka就 koh 講：「我扑算上帝的確會替我還；今你 m7-sai2 驚，我有迫切求濟濟擺；牧師亦有對我講上帝會聽我所求。」
Tan-li 聽 chia e5 話就變面目珠金金看 Lek-si7-ka，就問講：「Lek--ah，你有對牧師講我有 teh 賣點心 e5 代誌，抑--無？」
Lek-si7-ka 就笑，應講：「我攏總無講起，若是 tui3 禮拜 e 昏到今濟濟擺有講 hou7上帝聽；koh 兩、三日伊的確會替我還。」
Tan-li 聽 chia e5 話，面就歡喜，對 Lek-si7-ka 講：「你是聰明伶俐e5 查某囡仔，今我 beh 交代你一句話；你以後 m7-thang ka7 別人講我teh 賣點心 e5 代誌。我本然 teh 顧禮拜堂；這個禮拜堂攏是富貴 e5人，逐月有錢倩--我；設使 in 若知我 teh 賣點心，就會看輕我，辭--我，m7 hou7 我顧禮拜堂。」
Lek-si7-ka 聽 chia e5 話，就問講：「你既然顧禮拜堂，逐月有錢 thang 領，怎樣 beh 來賣點心。」
Tan-li 聽伊所問 e5 話，手就搖袋仔內 e5 錢 hou7 Lek-si7-ka 看，就講：「我逐日 thang 趁濟濟錢，到年尾 chhun tit 濟濟。」
Lek-si7-ka 就應講：「你 ai3 hiah 濟錢因為啥事？是 beh hou7 上帝，抑--無？」
Tan-li 無話 thang 應：心肝就刺 chhak8,心內想我所 chhun e5 錢攏總無開用。我看別人若有錢就起大厝，買好 ke-si；我獨獨一間厝仔，亦無好 e5 ke-si，只有一塊桌櫃，一本數簿 teh 記 hit 個利息 e5 數；koh 有一個袋仔 toe2 金 na7-tiaN7；平素 m7-bat 用錢 hou7 人，不過用食 chhun e5 茶餅 hou7 Lek-si7-ka 食，伊對上帝求替伊還--我。Hit 時 Tan-li良心家己責備，無話 thang應：假意 kham3 嗽一聲，心內躊躇，手就chhng 袋仔內，提出一個大錢，hou7 Lek-si7-ka。
Lek-si7-ka 就講：「An2-ni boe7 做--tit；我無求上帝教你提錢 hou7 我，常常對上帝求替我還。」
Tan-li 用吞吐 e5 聲講：「上帝的確會還--我，就是 kap 我算數 e5 日期 beh 到--lah。」Lek-si7-ka 聽這句話，就問講：「上帝有算數 e5 日期抑--無？我細漢 teh 妝戲e5時，真愛算數 e5 日期到。」
Tan-li 就講：「M7 是這號 e5 日期，是審判好歹人 e5 日期；濟濟人 m7 愛得到。」Lek-si7-ka 就講：「若是你愛得到，是 m7 是？」Tan-li 就講：「做你食。」心內想實實無歡喜這個日期到。
Lek-si7-ka 食了，beh 倒--去 e5 時，將 hit 個錢還--伊。Tan-li 的確 m7 收。Lek-si7-ka就講：「你果然 m7 肯收，明仔日我將這個錢提來ka7 你買點心，親像別人，thang mah？以後你 e5 代誌我的確無對別人講；做你放心。」講了 Lek-si7-ka 就將這個錢包 ti7 衫內，就歡喜倒--去。
第八章
牧師去 Lek-si7-ka e5 厝
Lek-si7-ka 行 tit beh 到伊 e5 厝，伊 e5 厝邊攏是散 hiong e5 人，大家聚集 teh 看一個 lo3-lo3 e5 人穿好 e5 衣裳，Lek-si7-ka 進前來看，認得是牧師，就用雙手撥開眾人。牧師看見是 Lek-si7-ka，心內大歡喜。
Hit 時 Lek-si7-ka 招牧師相 kap 行到一張 e5 歹樓梯，破破 e5 樓頂，牆壁毀壞，亦無椅桌，破磚 ka-nng5 堆，雙爿窗仔門玻璃破，用破衫破紙來塞；一個火爐生 sian；中間用一塊枋下 ti7 破磚 e5 頂面做椅；就請牧師坐，家己坐樓 pang。牧師看見伊真散 hiong，面色替伊憂悶，就問 Lek-si7-ka 講：「你 e5 厝只有這塊仔 mah？」
Lek-si7-ka 應講：「正是；在早我 e5 老母 kap 我 teh 妝戲 e5 時，有較大間，較好看，今想我生成好看，若大漢 e5 時 koh 去妝戲，的確 m7-sai2親像 chiah 艱苦。」
牧師就 ka7 Lek-si7-ka 講：「查某囡仔--ah，我今來這地，意思 ai3對你 e5 老母講，hou7 你去山內好好 e5 書房讀冊；m7 知你 e5 老母肯，抑 m7 肯？」
Lek-si7-ka 就應講：「我想老母的確 m7 肯；伊 bat 講 m7 hou7 我讀冊去禮拜堂，驚了後來我變做無路用 e5 人。Chiah 久我去你 e5 禮拜堂，因為離我 e5 厝遠遠，koh我 e5 老母禮拜日常常酒醉，所以 m7 知我去。」
牧師 koh khah 替伊可憐，暗靜想，細聲講：「我實在著替伊打算。」Lek-si7-ka 略仔聽見，就講：「你 m7-sai2 替我打算，不過你 hou7我入去禮拜堂，聽你講明上帝 e5 代誌就好。設使你用好衣裳 hou7 我穿，親像你 e5 查某子，驚我 e5 老母看見，就褪去當，買酒食，所以 m7-sai2替我打算。」
牧師就問講：「現時你 e5 老母 ti7 ta2-loh8?」
Lek-si7-ka講：「我 e5 老母若食酒醉，有時到兩、三日才倒來；m7知 ta2-loh8 去；設使 ti7--teh，亦 m7 聽你 e5 話；因為在早有一個傳道 e5人來勸--伊，伊攏總 m7 聽，將傳道 e5 人 chhia 落樓梯下，險險死。戲班內常常叫我 e5 老母做舌潑 e5 查某，m7-kaN2 犯著伊。」
牧師聽 chia e5 代誌，ai3替伊設法，想來想去攏無法度，就 koh 問Lek-si7-ka 講：「頂日你講 Tan-li e5 代誌，到底 Tan-li 是甚 mih 人？」
Lek-si7-ka 聽見，心內想就講：「Hit 個人不止可憐我，用 ko-phi茶 hou7 我食。倫敦城人真濟，名 Tan-li 亦濟，你亦濟濟 m7-bat。」
牧師面笑笑講：「人實在濟濟，我 bat boe7 了；hit 人果然有賣點心無？」Lek-si7-ka 頭 thim3-thim3,m7-kaN2 講。牧師 koh 問：「Ko-phi 茶一甌幾圓？」
Lek-si7-ka應講：「一個大甌 tiN7-tiN7 是一個大錢，就買半甌亦 thang；餅亦是 an2-ni 賣。」
牧師 koh 問：「茶餅是好食 mah？」
Lek-si7-ka 嘴 chap8-chap8 哮應：「真好。」
牧師就koh講：「今你逐早起去伊 e5 所在，買 ko-phi 茶一甌，大塊餅一個 thang 食；你ka7伊講：chhin3-chhai2 甚 mih 時 thang 去我 e5厝討錢。」
Lek-si7-ka 起頭聽 chia e5 話真歡喜；然後心內想 boe7 做--tit；我已經允 Tan-li m7 講這個代誌；嘴唇 khauh8-khauh8-hou3,就講：「我知伊m7 an2-ni 生，的確 m7;路真遠，伊賣點心 e5 時常常無閒；的確無 beh 去你 hia 討錢。」
牧師 koh 講：「我的確會替你設法。禮拜日你到禮拜堂內聽候禮拜明白，我 beh 提一個大銀仔 hou7 你，照值十二個大錢，若 tu2 著 Tan-li 就著寄伊，逐日 thang 去食；m7-thang 用 hit 個錢去買別物，著照我 e5 話行；若無，我就會知。」牧師講 chia e5 話，就替伊可憐，koh 問講：「今你有甚 mih 代誌我 thang 替你扑算 mah？」
Lek-si7-ka 緊緊應伊講：「獨獨 hou7 我知上帝 e5 代誌就好。」
牧師講：「Chit-tiap8 有一句話通知你；設使我 ai3 你 hou7 我做子，來我 e5 厝 kap 我 e5 查某子交陪，你 be7 來 e5 時，代先著洗身軀，穿新 e5 衣裳才 thang 入我 e5 厝。今上帝 ai3 咱逐人做伊 e5 子類，若是咱有罪，攏總 boe7 堪--tit，所以上帝差伊 e5 子耶穌降世替人死，用伊 e5 血洗除咱 e5 罪，用公義遮蓋，親像穿白e5衫；an2-ni生才會入天堂。你逐擺祈禱上帝，的確著講：『因為耶穌基督e5功勞。耶穌基督是上帝e5子。』」
牧師話講了，就慢慢行落樓梯。這張樓梯真歹行。Lek-si7-ka 常常行真熟，看伊 teh 行慢慢，就趕緊進前去 chhoa7--伊。牧師 kap Lek-si7-ka行到街路，就提一個細銀仔，照值6個大錢 hou7 Lek-si7-ka，細聲講：「你thang 做三日食。」Hit-tiap8 相辭，牧師講：「願上帝用大福氣 hou7 你。」
Lek-si7-ka 倒來心內想；今我親像一個富人。第二日是拜四，天光e5時，Lek-si7-ka 就搖搖擺擺，體體面面，行到 Tan-li 賣點心 e5 所在，就將一個細 e5 銀仔交 Tan-li，koh 講牧師去伊兜  e5代誌。Tan-li聽，心內驚牧師的確對 Lek-si7-ka 查伊 e5 代誌；就想 beh 趕 Lek-si7-ka去；若是替伊可憐，tiap 仔久吐氣一聲，心內想，「設使我 e5 代誌若 hou7 富貴 e5 人知嫌--我，我就將這個代誌來煞，亦無相干；若是無嫌，著 koh 來賣點心趁錢，較好；an2-ni 生著 koh hou7 伊食。」
第九章
Lek-si7-ka 破病
逐個禮拜日，Lek-si7-ka 入禮拜堂，牧師e5查某子有提半舊 loh8 e5 衫kap 帽，來送--伊；Lek-si7-ka 逐日無穿，lok ti7 禮拜堂內 e5 門後，聽候禮拜日才去穿，入禮拜堂。講道理e5時，無人親像 Lek-si7-ka 耳空靜靜聽，目珠直直看牧師 teh 講道理。到禮拜煞，就入牧師 e5 房仔內，牧師 e5 查某子逐禮拜輪流提銀仔 lok ti7 火爐頂，hou7 Lek-si7-ka 來提。牧師逐擺用幾句話教示--伊。Lek-si7-ka 將這個銀仔，逐擺去寄 Tan-li，thang買點心。
後來過兩、三月日，hit日禮拜牧師無看見 Lek-si7-ka，房--nih e5 銀仔亦無來提。Tan-li 逐日排點心亦無看見 Lek-si7-ka，心內奇怪 teh 憂悶；koh 想 Lek-si7-ka kap 我無親無戚，mih-sai2 憂悶，若是心內常常 teh想 Lek-si7-ka；m7 知伊 e5 厝 ti7 tah8-loh8,想偌久，忽然記得頂日 Lek-si7-ka有對我講：牧師 bat 去伊 e5 厝，我來去問牧師，就會知；若是驚牧師會疑我，講伊一禮拜無來 na7-tiaN7，我 mih-sai2 替伊憂悶；koh 驚牧師會知我 teh 賣點心 e5 代誌，所以心肝 m7-kaN2 想，亦 m7-kaN2 問。
有一日 Tan-li 到伊 e5 厝，攏無代誌，就將所借--人 e5 母錢、利息e5數簿，kap 現金攏總搬出來算，共有兩千箍，算了大歡喜，講：「我亦是富人--lah。」Koh 過一禮拜，Tan-li 看見 Lek-si7-ka 亦無來，心內 koh 較憂悶煩惱，攏無想賣點心 e5 代誌會 hou7 牧師知，獨獨想的確著來去問牧師。
Hit 時牧師講道理了，入房仔內 teh 企，看見火爐頂 e5 銀仔 koh無來提，心內憂悶，頭殼 aN3 落，tu2-tu2 Tan-li 扑門入來。牧師就問講：「Beh 甚 mih 代誌？」Tan-li 就應講：「這兩禮拜 Lek-si7-ka攏無來，m7 知甚 mih 代誌；請你 ka7 我講伊 e5 厝 ti7 tah8-loh8,我beh 去查伊甚 mih代誌無來。」
牧師就講：「An2-ni 生真好；我 kap 我 e5 查某子亦替伊憂悶；本然我 ai3 親身去問：可惜攏無閒。」Chia e5 話講了，就對 Tan-li 詳細講 Lek-si7-ka e5 所在。
Tan-li 已經聽明白，將禮拜堂關鎖，想 Lek7-si7-ka e5 厝真遠，聽候明仔早起賣點心了，才來去。行幾步，koh 想 m7-thang，chit-tiap8 日 iau2未暗，應該著來去；就一路行到糞圾埕 e5 面前，一間是馬房。Tan-li就 tui3 hit 間入--去；所在真驚人，暗暗攏無看見，m7 知 hit 間是，抑m7 是？
Teh 企 e5 時，聽見樓頂有人 e5 聲音輕輕講：「阮e5父，求你差一個人來幫贊我；是因為倚靠耶穌e5功勞。心所願。」
Tan-li 知是 Lek-si7-ka e5 聲，大歡喜就叫講：「Lek-si7-ka--ah，我來--lah。」四界摸來摸去，摸著樓梯，趕緊上去。四界暗摸摸，佳哉 Tan-li身軀有 toa3 自來火，koh 一支燭；點著看見 Lek-si7-ka，倒 ti7 樓閣一領破蓆，無被，用破衣裳做被，面青青。
Hit 時 Lek-si7-ka 看見 Tan-li，目珠金金，大歡喜講：「你來，我真歡喜；是上帝教你來--mah？」
Tan-li 就跪 ti7 草蓆頂，牽伊 e5 手，摸伊 e5 頭殼，loah8 伊 e5 頭毛，應講：「正是。」
Lek-si7-ka 講：「上帝既然 kah 你來，的確有吩咐你甚 mih 代誌。」
Tan-li 講：「上帝講我是有罪 e5 人，因為我愛惜錢財，有散 hiong e5 查某囡仔我 boe7 曉愛惜伊。在早是上帝 kah 你來我賣點心e5所在，ai3 得我可憐你，我攏總無 hit 號 e5 心肝來照顧。牧師講道理 e5 時，看我 e5 心肝透透，有講：『憨 e5 人--ah，今仔日 beh 將你 e5 靈魂掠--去，你所積聚 e5 物會歸甚 mih 人？』我聽 chia e5 話，想是上帝問我，無話 thang 應；koh 想是上帝 kap 我算數 e5 日子近--lah，我攏boe7 曉得著怎樣做。」
Lek-si7-ka 就講：「阿伯--ah，你真正是好人，是抑m7是？」
Tan-li 聽就流目屎，應講：「我是重罪 e5 人，m7 是好人；我暝日勤謹做代誌，攏總是因為錢銀，就去顧禮拜堂亦是因為 an2-ni。Chit-tiap8 上帝責備我是憨 e5 人，無扑算後來 e5 代誌。我想你比我較gau5,較好，有大向望後來會上天堂。」
Lek-si7-ka 聽 chia e5 話就 ka7 Tan-li 講：「你既然會曉--tit；kiam2 m7倚靠耶穌 e5 功勞，求上帝幫贊你做好人？」
Tan-li講：「Boe7,boe7;我去禮拜堂祈禱 e5 時，雖然跪--teh，心內攏是 teh 想富人 e5 代誌。我 tui3 細漢 e5 時到 chit-tiap8,逐項因為錢；你去我賣點心 e5 所在，我 m7-bat 用錢買 hou7 你食，亦 m7-bat 買衣裳 hou7 你穿。Chit-tiap8你 teh 破病，是因為我平素 m7-bat 照顧你；想來想去，我就是重罪 e5 人。」
Lek-si7-ka 聽 chia e5 話因為病重，就輕聲對 Tan-li 講：「從前我到禮拜堂常常聽牧師講：『M7 是咱疼上帝，是上帝代先疼咱，差遣伊 e5子替咱做贖罪e5祭獻。』」
Tan-li講：「這節 e5 聖冊我常常聽，代先真愛聽，後來一耳空入，一耳空出，攏無要緊；害--ah，我 e5 心肝硬！」
Lek-si7-ka 聽 chia e5 話，目珠看 Tan-li e5 面，真實可憐，將手 ng面，輕聲祈禱講：「願上帝 hou7 Tan-li 阿伯 e5 心變做軟；攏是因為倚靠耶穌贖罪 e5 功勞。心正所願。」
祈禱煞，hit 時 Lek-si7-ka，Tan-li 兩人攏無講話；koh tiap 仔久 Tan-li 看見 Lek-si7-ka一身 gih8-gih8-chun3 teh 寒熱，趕緊褪一領好好 e5 衫，遮 Lek-si7-ka e5 身軀；忽然心內就記得耶穌所講一句話，就是講：「Lin2 既然 an2-ni 款待我 e5 兄弟，第一細 e5一個，就是款待我。」Hit時 Tan-li 熱心，雙手 ng 面，頭殼 aN3 落，大迫切祈禱講：「我有罪，求上帝憐憫我。」
第十章
祈禱應驗有chhun
Tan-li hit 暝 tiam3 ti7 Lek-si7-ka e5 內面無倒去，有倩隔壁 e5 婦人人去買物，買柴來煮 hou7 Lek-si7-ka 食；伊本身歸暝坐 teh 照顧 Lek-si7-ka。Lek-si7-ka 熱狂 e5 時，幾若擺祈禱上帝，亦 bat 替 Tan-li 求。這個隔壁 e5 婦人人 ka7 Tan-li 講：「Lek-si7-ka e5 老母幾日前去別所在，因為驚伊 e5 查某子 e5 病 siong 重會過--人 ，所以無倒來；我若有閒，就會過來看--伊。」
明仔早起買點心 e5 人看 Tan-li 無來排，真奇怪，若知伊昨暝 tiam3 這地做 che 代誌，koh 較奇怪。
天光 e5 時，Tan-li 就差人請醫生來。醫生講著搬別間厝去醫治。Tan-li 就用家己 e5 衣裳遮 Lek-si7-ka e5 身軀，細膩抱落樓下，倩馬車坐到伊 e5 厝。這個厝主是婦人人，就來阻擋。Tan-li 提一個金盾仔，值兩箍半 hou7 伊，就無 koh 阻擋。Tan-li hit 時趕緊寫批寄 hou7 牧師講：「尊貴 e5 先生，請來我 e5 破厝，看 Lek-si7-ka；伊 e5 破病 siong 重，上帝若無憐憫 kaN2 會死。我應該著到你 e5 厝通知；因為我照顧Lek-si7-ka，m7-kaN2 放落，所以大膽寫批請你來，向望你大量寬容赦免我。Koh Lek-si7-ka 寄請安你 e5 查某子。」
牧師 ti7 厝內 teh 看冊，接著 Tan-li e5 批，就趕緊來；入去看見Lek-si7-ka 倒 ti7 眠床--nih，身軀一重皮piN骨na7-tiaN7，面親像死人。Lek-si7-ka身軀厭 sian7,攏無 kiah8 頭起來看。牧師看見 Tan-li 坐 ti7 眠床邊 teh 算伊 e5 銀。牧師就行到眠床前，Lek-si7-ka看伊，面變紅紅粉粉，就歡喜細聲講：「牧師你來；我 e5 所求，上帝逐項有 hou7 我，獨獨 Tan-li 阿伯 e5 茶餅錢，iau2 未替我還。」
Tan-li 忽然 kiah8 頭起來等接牧師，講：「上帝有還我到幾若倍，就是…（原冊有欠頁，無完整）

巴克禮博士		慧

	巴克禮博士(牧師.Rev.Dr.Thomas Barclay)是ti7台灣基督宣教史內面，外國宣教師e5中間，來台宣教時間上長e5一位。伊對台灣e5文化有極大e5貢獻一直到今a2日。
1849年11月21日巴克禮出世ti7英國蘇格蘭e5 Glasgow。1869年Glasgow大學畢業，koh進入本校研究所研究電學theh8著博士學位。
1874年巴克禮來到台灣。因為伊be7曉講台灣話，就隨去廈門學閩南語六個月。1875年伊轉來台南，然後to7去高雄kap李庥(Hugh Ritchie)牧師做伙做工，負責傳道所青年教育kap農村教育訪問十個月。後--來李庥牧師休假轉去英國，伊就將高雄傳道所e5學生chhoa7到台南kap甘為霖牧師(Willam Campbell)傳道所e5學生合做伙。Ti7 1876年6月27日創辦『大學』(The College)。有學生十五個、教師三個、教室一間。巴克禮不但是創辦人，伊ma7教冊kap管理院務。伊擔任院長一直到1925年。Ti7 1948年這間大學改名做『台南神學院』，che是台灣e5第一間大學。
巴克禮為著beh提高第二代基督徒e5教育，ti7各地方教會設立小學。也為著beh提升神學院學生e5素質，ti7 1885年創設長老教中學。起初ti7新樓學舍，有學生40名，後--來koh soa2到現在長榮中學e5所在。當伊做第一任董事長e5時，有捐錢hou7學校買物理化學e5實驗設備。伊對長老教女學ma7有仝款e5幫贊。咱會tang3看出巴克禮對台灣教育e5現代化是何等e5重視。
巴克禮對白話字(台語羅馬字)e5推行，無人比伊khah徹底。雖然伊亦是一個漢文學者，但是伊發見真che7台灣話俗語真phaiN2用漢字來表達，所以伊就徹底研究台灣話。尤其當時一方面台灣人bat字--e5真少。一方面ti7荷蘭人佔領時代，土地買賣e5契約，to7有用荷蘭人所教e5羅馬字來寫。巴克禮知影羅馬字學--起-來容易，講會來，寫會去，就ti7長老教會e5學校內大力推行羅馬字。巴克禮甚至ti7伊增補e5『廈英大辭典』將上蓋通用e5日常台語介紹hou7外國人，hou7 in會tang3正確來學閩南話。
1881年馬雅各醫生(James Laidlaw Maxwell，1865年來台宣教。)因為破病轉去英國，ti7 hia伊有贈送一台羅馬字印刷機hou7巴克禮。Che是台灣e5第一台印刷機。當這台印刷機運到台灣e5時，巴克禮就開始計劃公報社e5代誌。伊先轉去Gloasgow學習撿字、排版等等印刷技術，ma7派人去廈門學。1884年巴克禮轉來到台南以後，就將印刷機裝配好勢，開始印刷。伊將這個書房，號名做『聚珍堂』，也就是『新樓書房』e5前身。1885年7月12日(光緒11年6月)以巴克禮為創刊人e5『台灣府城教會報』，第一號出版，有四頁。頂面有巴克禮e5創刊詞，有台南召開e5長老教會會議記錄kap澎湖傳道e5消息。Tui3第二號起增加做八頁。此後白話字就ti7會友e5中間流傳，充實靈命kap社會知識。這個教會報是台灣有史以來，第一份e5報紙，to7是chit-ma2 e5『教會公報』。
巴克禮tu2到台南e5時，台灣e5教會是用一百年前tui3漢文翻--過-來e5台語聖經。這本漢文聖經有真che7錯誤，翻譯過--來e5這本台灣話聖經，ma7是錯誤一大堆。所以巴克禮就開始翻譯新約，二年後，ti7 1916年翻譯完成，出版羅馬字新約聖經。伊開始翻舊約e5時，已經80歲，經過四年e5勞苦，翻譯了koh送去上海校對、付印，最後ti7 1933年12月25日伊收著tui3上海寄來20本新e5舊約。Che若m7是有極大e5信心kap超人e5意志，是無法度做會到--e5。TaN這本台語發音純正e5羅馬字聖經，無論有讀冊抑是無讀冊e5人，攏thang來讀。Ti7 70年後e5今a2日，猶原ti7台灣e5教會普遍使用。Che是巴牧師一生奉獻hou7台灣教會上寶貴e5禮物。
有一年e5熱天，巴克禮去山地教會巡視，有tioh8著mah-la-li-a(malaria) 。雖然伊有特效藥(Quinine)，m7-koh已經ti7路--裡送hou7其他e5病人--a，家己soah無藥thang用，以後有koh時常發作。所以伊只有去汕頭靜養。
巴克禮每禮拜日攏ti7教會講道。禮拜soah一定集合求道者探討道理。每拜二下晡，神學院無上課，伊就chhoa7神學生去廟埕傳道。第二次南北教會會議ti7淡水召開e5時，巴克禮kap甘為霖做伙坐船到淡水開會。會議結束in行路轉--來，沿路koh去訪問幾na7位真危險e5所在。
巴克禮是台灣東部傳道e5開拓者。當時東西交通雖然真困難，伊猶原二遍到ti7東部傳道，有一koa2人受洗。
1878年巴克禮ti7屏東二崙庄主日禮拜e5時，村民衝入去拜堂內，用屎尿對伊e5頭殼頂lam5--落-去。巴克禮攏無還手，伊ka7 in講：「恁若用che去ak恁e5菜，會tang3做肥，ia7 ti7我e5身上是teh浪費。」講了後巴克禮行到古井邊洗清氣，換睏衫轉來台南。
1892年44歲e5巴克禮ti7台南神學院kap Elizabeth A.Turner結婚。夫人精通護理。伊kap巴克禮巡視各教會e5時，有幫贊真che7破病人。伊ma7創設現在e5『台南東門教會』。Ti7 2003年這間教會慶祝100週年e5時，in beh設立『台南東門巴克禮紀念教會』來紀念in。
巴克禮ti7 17歲生日e5時有kap上帝誓約，有寫誓約文『今a2日，我將我e5身軀獻hou7上帝，並將支配我e5所有e5主張放棄，將我e5所有全部奉獻hou7你…』。以後70年，每年生日伊攏ti7誓約文後面簽名。結婚了，就kap夫人做伙簽。這種每年重新獻身hou7上帝e5人，真難得chhoe7著第二個。伊亦是一個祈禱e5人，ti7長榮中學教會歷史館展示出--來e5伊e5睏衫，腳頭u攏有破空。
巴克禮到年老e5時猶ti7神學院上課。Ma7幫忙教會，有時一日講道三遍。伊e5生活真有規律，所以有長歲壽。可惜ti71935年2月13日巴克禮發生腦溢血。10月初5離開世間，享年87歲。有一千外人參加伊e5葬式。伊受埋葬ti7台南市三分a2基督教公墓。
巴克禮來台宣教60冬，伊ka7伊e5一生攏奉獻hou7台灣。
  
 
 
 


TIBET( 西藏 ) 是我e5國家
原作：Norbu 口述hou7 Heirich Harrer, Heinrich 寫 e5
編按：
這是Dalai Lama (達賴 喇嘛) e5 兄哥Thubten Norbu教授 e5 自傳。台獨聯盟美國本部學生工作委員會合譯，中文譯本已經ti7 台灣公論報連載。

第一章	阮 e5 莊 頭

  Tibet e5 農民曆有分「好日」kap「歹日」。 我真好運, 是ti7「好日」出世 e5。 阮老母tiaN7 ka7 我講,  in  m7-taN7 ng3 -bang7 e7-tang3有一陣健康koh古錐 e5 囡仔,  ma7 ng3-bang7 頭一胎就是cha-pou--e5。因為我tu2-ho2是 in e5第一胎, 又koh是cha-pou--e5, 所以我出世 e5 si5-chun7 kui ke-hoe2-a2 long2足歡喜 e5。
其實, 我ma7 無saN2可能ti7「歹日」出世, 因為阮Tibet有ka7「歹日」lang3-koe3 e5 風俗習慣。像講, 阮若tu2-tioh8 phaiN2-khang-e5 「13號」, 阮就ka7 lang3--koe3, 直接ka7「14號」算二擺。我是ti7 Tibet e5「水狗年」e5 八月十六, ti7 阮農場 e5 牛稠內出世 e5。He是Amdo州 e5 一個莊腳所在, 號做Tengster 莊。「Tengster」是「高 e5 所在」 e5 意思。 雖然阮莊頭是ti7 山崙仔頂高, m7-koh si3-khou-lian3-tng2 long2 hou7 koh khah高 e5 山, 像講kui年結冰 e5 i Kyer 山, 圍tiau5--leh。
Tengtser全莊kan-taN7 三十戶, 是一個散赤 e5 細 e5 莊頭。 伊tu2-ho2 是ti7 ui3 中國政府 e5 行政中心「Siling」到Amdo州第二大修道院「Labrang Tashi Khyi」e5 路線lin3。  莊lin3 si3-ke3 long2 是田園, 熱人e5 si5-chun7 kui-phian3 青-lim3-lim3, 寒人e5 si5-chun7 to7 kui-phian3 白-siak-siak, ka2-na2 toa3 ti7 棉仔lai7-te2 kang7-khoan3。 莊外hit-koa2 山頭, 除了有真che7 針葉樹仔以外, koh會hoat chit-koa2 莓仔, 阮long2 會去挽tng2-lai5 食。 因為阮莊頭比別莊khah高, 所以kan-taN 一條細條 e5 溪溝仔流過阮chia。 阮若beh看khah大條 e5 溪, tioh8 ai3 行kui2-a2 點鐘久chiah會到。 阮細漢e5 si5-chun7 long2 愛去溪溝仔hia chhit-tho5, 摸la5-a2 兼洗褲。 你 m7-thang看這溪溝仔細ka7 條仔nia5 , 若雨季來 e5 si5-chun7 long2 會做大水, tiaN7 ka7 園lin3 e5 土沖走, 變做一條紅濁、紅濁 e5 大水湧。 每年e5 五、六月是阮 e5 雨季, chit-e5 季節一到, 阮long2 真歹出門, 因為莊lin3 e5 土long2 爛糊糊, 真oh行。 雖然落大雨會做大水, m7-koh無落koh be7-sai2, 無落阮就無水thang lim。 阮 e5 生活 e7-sai2 講是「日頭」kap「雨水」teh決定 e5。 有時「kho3-han3」或者「做大水」siuN7 嚴重, 廟寺內 e5 修道人就會辦祈求大會, 替阮ka7 天公伯仔拜託, hou7 阮有好 e5 日子。
Tengtser主要是牧場, 提供牧草hou7 離hia二點鐘遠 e5 khah大 e5 Balangtsa莊頭。熱人 e5 si5-chun7, Balangtsa e5 飼牛--e5 to7 ka7  in  kui-tin7 e5 牛趕來阮chia食草。  Tak8 隻牛long2 食kah肥kah, 奶水koh che7。 Siong7 頭 a2, kan-taN7 一寡飼牛--e5 chai-iaN2 ka7 牛趕來阮chia食草, 而且 in 來 e5 si5-chun7 人就暫時toa3 ti7 牛皮做 e5 thian3-tou3 (tent) lai7-te2。 後來, 因為Balangtsa e5 人口siuN7 che7,  in  koh看阮chia好種作, m7-taN7 有牧草、iau2 有大麥、小麥、馬鈴薯, 以及各種菜蔬， 自按呢 kui-khi3 tiam3 阮chia khi2 厝定居落來。阮tau因為是giap8 ti7 人 e5 厝 e5 中央, 所以有khi2 khah高起來, 有一個平平koh真闊 e5 厝頂。阮long2 愛 ui3 厝頂看滿山 e5 景色, 尤其是kui-年-thang3-thiN 結冰 e5 「Kyeri山」就ka2-na2 是保護阮 e5 「Kye神」e5 寶座, pian7 看tioh8 就有一種講be7-chhut-lai5 e5 激動。
阮厝e5外形是四四角角, lai7-te2 有一個天井, 除了厝頂有ian-tang5 kap 透氣空以外, 無啥物對外 e5 窗仔。日頭落山了ka7 門關起來, 人to7 ka2-na2 toa3 ti7 城堡lai7-te2, 有一種特別 e5 安全感。雨季來 e5 si5-chun7, 雨水就 ui3 厝尾頂順阮用chha5-khou做 e5 排水溝流落來天井。因為有水分, 排水溝就會hoat一寡花草kap細隻動物, 阮囡仔伴就愛toa3 hia 開講chhit-to5。 若想tioh8 故鄉, 我 e5 腦海就會浮出莊lin hit kui2-枝「風調雨順旗」, ti7 樹林吹 來 e5 冷風中, khia7 ti7 高高 e5 所在保護阮。 Koh khah無法度放be7 記tng-tong暴風雨 ui3 Kyeri山來到阮chia, 風雨phah ti7旗篙頂所發出來 e5 恐怖怪聲。U7-tang-si5-a2 莊lin na7 有人teh khi2 新厝, 阮囡仔就會去鬥做一寡khah khin-kho2 e5 khang-khoe3。 尤其造模仔是真趣味 e5 代誌, 因為阮囡仔 e7-sai2 na2 chhit-tho5 na2 用腳ka7 土lap落去模仔lai7-te2 , 等土乾了chiah koh theh8 出來, 就變成一塊一塊 e7-tang3 khi2 厝 e5 磚仔。Khi2 厝頂 e5 si5-chun7, 大人會先ka7 大枝e5 柴箍khng3 khit-li厝尾, chiah koh排寡細枝 e5 柴仔枝, lou7-boe2-chhiu2 chiah koh ka7 已經用油chhiau好勢 e5 紅色hui5-a2-土kham3 khit-li厝尾頂。 Kui-e5 厝khi2 好了, 阮long2 會ka7 漆做白色 e5。 Tak8 年 e5 秋天, 莊lin e5 人long2 會ka7  in  e5 厝重新漆一擺, hit e5 si5-chun7 kui-e5 莊頭看起來ka2-na2 有一枝一枝金光閃閃 e5 大頭針插著leh。 厝khi2 好, ma7 漆做白色了後, 阮就會ka7 大約有10呎長 e5「風調雨順旗」 e5 旗篙chhai7 toa3 厝尾頂事先留好 e5 旗座, soa3--lai5 ka7 kui2 枝白棉仔做 e5、繡真濟祈禱文e5「風調雨順旗」吊khit-li。
阮厝e5 大門頭前有用一塊彩色 e5 布chah leh。大門 e5 khian-a2 si7 用柴做 e5, 而且koh用羊皮包leh, 所以若進出關起關落long2 bo5-saN2 有聲。 入門了有一個走廊 e7-tang3 thang3 去中庭。 正peng5 第一間是阮 e5 灶腳; 北peng5 是siong7 好 e5 所在, 有祭壇kap阮父母toa3 e5 房間; 西peng5 是人客房kap倉庫; 南peng5 是羊稠kap 狗仔toa3 e5 所在。 走廊kap cheng-牲仔toa3 e5 所在, 土腳是鋪石phiaN2, 若人toa3 e5 房間就鋪杉仔。
厝內e5生活真濟時間是開ti7 灶腳chit部份。灶腳中央是一個長tu形、有四個灶孔 e5 灶, tu2-ho2 將灶腳分作二部份。 頭仔chit部份有一個三呎高 e5 平台, 因為灶孔lai7-te2 e5 火煙會經過chia thang3 tui3 煙筒出去, 平台頂高會ke真sio-joah8, 阮寒人e5 si5-chun7 差不多有一半 e5 時間long2 會ti7 hia。另外hit部份, 主要khng3 一寡油料、柴仔枝、麥草、kap牛屎等等thang hiaN5 火 e5 物件。阮老母是一個真gau5 煮食 e5 人。伊 e5 煮食 m7-taN7 厝內有名, 甚至名聲是透全莊, 通人o-lo2。 我iau2 會記得伊ti7 灶腳hit liau5 桌仔做我siong7 愛食 e5 點心 e5 形影。「捲餅」是阮囡仔愛食e5 點心之一, 做法有真濟種, e7-sai2 用chiN3--e5 ma7 e7-sai2 用烘--e5。
阮厝e5 chhek-a2 若收成了阮老父就牽騾仔載去Balangtsa莊溪邊 e5 磨仔工廠。阮chia e5 慣例是e 一擺chhek-a2, ai3 將十分之一 e5 麵粉留hou7 磨仔工廠 e5 頭家。
阮三頓差不多long2 有馬鈴薯。 肉, 有時有, 有時無。一般得來講, 阮siong7 合意羊肉, soa3--lai5 chiah牛肉。 若豬肉, 有ia7 好, 無ma7 無要緊。若beh食新鮮、chhiN e5 肉, 通常 ai3 等到秋天羊仔大隻而且開殺戒 e5 si5-chun7 chiah食 e7 tioh8。  若ti7 熱人食tioh8 新鮮e5 肉, 通常long2 是有緊急事故來開殺戒chiah有可能。
講tioh8羊肉, 阮siong7 愛食羊仔 e5 排骨。Beh烘、beh煮、ia7是phak8 做koaN long2 好食。通常一隻羊仔 ui3 腳、腹內kau3 頭long2 會hou7 阮充分運用。羊肚 e7-sai2 lam7 一寡藥草kap香料, 當做salad來食。食無了e5羊肚阮就theh8 來te2 bat-tah (butter), 隔轉年tau7-tau7-a2 食。阮chia因為地勢khah高, 物件bo5-saN2 會歹, siong7 ke是熱人有kui2 禮拜khah危險nia5。阮熱天主要是食菜類e5物件。阮siong7 愛食阮老母用黃瓜仔、菜頭khng3 toa3 桶仔lai7-te2 siN7 e5 配料。阮食物件通常是用柴做e5湯匙仔, 三不五時chiah用箸。
講hiah che7 食 e5 物件, 其實阮siong7 主要 e5 食物是tsampa。啥物號做tsampa leh ? 只要是烘過 e5 五穀雜糧ka7 geng2 做粉, to7 long2 號做tsampa。 所以阮有麥仔、蕃麥、hoe-lian5 豆等等做起來e5 tsampa。不過, siong7 普遍 e5算是大麥做e5 tsampa。做法是先將沙仔khng3落去 鼎lai7-te2 用焰火炒, 炒到一定程度了chiah將麥仔khng3 落去。麥仔chit tu2-tioh8 燒kong3-kong3 e5 沙仔, 就會piak--khui, 一chun7 香味就toe3 leh走出來。 Soa3--lai5 將鼎lin e5 沙仔kap麥仔作伙倒落去米篩, ka7 沙仔kap麥仔濾hou7 開。 通常, 第一thoaN 炒好 e5 麥仔, 無kui2 分鐘就hou7 阮相爭搶食了去。 炒好 e5 麥仔用布袋袋leh, 送去磨仔工廠e, e做粉了就是tsampa ah。 Tsampa e7-sai2 配茶、配牛奶、配bi-lu (beer), 或者乾食。
阮慣習將tsampa攪茶, chhiok8 作一丸一丸chiah配湯食。 Beh將tsampa chhiok8 做kui丸, ai3 有淡薄仔技術。先倒寡茶toa3 盤仔頂高, soa3--lai5 ka7 tsampa倒落去, koh lai5 用倒手ka7盤仔按照時鐘行e5方向seh8, 用正手e5中指按bo5-kang7方向來攪tsampa, 一直攪kah kui丸chiah停。阮囡仔因為khah細漢, 手無夠me2-liah8, tiaN7-tiaN7 long2 chhong3 be7 好勢。所以阮老母就教阮將 tsampa khng3 toa3 袋仔lin, 然後chiah用手ka7 chhiok8 hou7 kui丸。等大家ka7 tsampa chhiok8 好, 阮就ka7 liam3 做一丸一丸na2 球 an2-ne, 排toa3桌頂或者khng3 ti7腳頭-u hia, 然後ka7湯thin5落去碗lin, 就開始食飯。阮食飯e5碗是用樺木做e5, 大細差不多一個手婆 e7-tang3 theh8 hiah大, 當然囡仔用 e5 有囡仔 e5 sai2-su3(size)。Siong7 好、siong7 sui2 e5 碗通常是用柴 e5 目落去做 e5。 Lim酒用 e5 碗, 阮 long2 會ka7 漆做一sun5 一sun5 銅色或者銀色 e5 外表。 若人客來, 阮就走去祭壇hia, ka7 siong7 好 e5 hui5-a2 碗theh8 出來hou7 人客用。  Tak8-pai2 阮老母若beh去theh8 hui5-a2 碗, 我long2 會toe3 伊去。 
這是真趣味 e5 代誌, 因為我chai-iaN2阮老母ka7我siong7愛食e5 chiN3-餅khng3 ti7 hia, 我若toe3伊去就 e7-sai2 ka7 sai-nai討一、二塊食。 阮老母ma7真khiau2, 伊chai-iaN2 ka7我 e5 嘴空that起來了, 我就be7 ka7人客講阮老母做 e5 thong人o-lo2e kaN2-bu2 (yeast) e5祕方。 (蔣為文 譯 e5)。




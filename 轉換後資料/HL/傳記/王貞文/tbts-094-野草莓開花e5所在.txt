
						野草莓開花e5所在（上）    王貞文

１. 看著真che7野草莓
	
	北歐熱天e5天真正藍，罩ti7廣闊e5平野，hou7人e5心ma7開闊--起-來。日頭e5腳步慢，無beh落山，一直到十點、十一點，日光猶斜斜照tiam3羊群e5身上，規大片e5草場，無啥物人影，只有鳥隻啼叫e5聲。日頭照be7到e5樹林內，雖然暗暝e5氣味一直chheng3--起-來，樹腳一點一點白色e5野草莓花，猶發出清淡e5 、溫暖e5甜芳。
	我猶m7 bat看過發kah chiah-nih密e5野草莓。野草莓e5葉a2比田裡e5草莓幼秀，花蕊只有尾cheng2 chaiN2 e5 cheng2甲hiah-nih細。我ti7德國去學校e5路--nih，有幾叢a2野草莓，發ti7樹林間，真希罕，就是有看著紅紅e5果子bih ti7葉a2腳，我ma7 m7甘伸手去挽，想講，tioh8留--leh hou7伊koh繼續生湠。
	來到瑞典，soah看著四界e5樹林攏有發野草莓。我想起柏格曼(Ingmar Bergmann) e5電影「野草莓」，對消逝e5青春e5眷戀。智慧e5老人穿插整齊，滿面風霜，hou7滿面青春e5查某gin2-a2幼白e5手牽--leh，行過少年時代e5草埔。 
	我好奇來到瑞典，來拜訪少年時有夢e5台灣人：一九七ｏ年，四二四刺蔣案了後，來到瑞典e5黃晴美kap張文祺。
	九十年代，刺蔣案e5兩位主角鄭自財、黃文雄kap一koa2有關e5人，前後轉去台灣。這兩冬ma7一直有關係這個案件e5歷史定位e5討論。對阮這輩e5人來講，無論這個事件e5歷史定位是按怎，ti7這個完全失落理想e5世代，看前一輩e5人e5至情、行動力kap犧牲，ti7阮心內漸漸枯乾e5心泉，就會koh chheng3出活水。
	三十冬--a，是m7是壯志會消磨去？是m7是心會冷去？是m7是人會變現實？是m7是眠望會消失？
	三十冬--a，留ti7海外，冷靜觀看台灣e5人，心情按怎變化？
	我用不安e5心，期待kap in熟sai7。

２. 少年阿婆黃晴美

黃晴美e5腳步輕快，chhoa7我到山頂會tang3看著灣峽e5所在，彎彎越越e5小路通過大石，石壁邊發kah青青翠翠--e5就是野草莓。「野草莓開花e5所在，」伊輕輕講：「ti7瑞典文內底有真浪漫e5意義，是人心內欣慕e5所在。」
伊已經超過六十歲，一頭殼烏森森e5長頭鬃，猶充滿活氣。細漢幼骨e5身材，活潑e5行動，圓圓e5面笑--起-來，有少女e5純真。伊穿插真樸素，無抹粉e5面，hou7日頭phak8 kah紅紅。
伊一直講伊老--a，記智bai2，做代誌慢吞吞。伊講話慢，想代誌真正斟酌。總--是，伊有好奇、開放e5目神，輕輕、好聽e5聲音，teh表達一粒活跳跳e5心。
過敏症e5病痛來ko5纏，過去geng5-sim、chau2-chong5 e5日子ti7伊身軀頂刻印痕跡。伊因為身體欠安，已經離開伊所心愛e5教冊頭路。不過，若是講著伊tih-leh準備語言教學所用e5心，所運用e5方法kap學生e5反應，伊e5目睭就光--起-來。伊是一位認真e5老師，雖然是退休--a，猶是參與師資訓練e5工作。
伊謙卑講：刺蔣案籌備e5時，伊扮演--e5是傳統查某人e5角色，全心teh照顧兩個gin2-a2。我想ti7 hia- e5情緒緊張e5日子，下決心ka7照顧gin2-a2 e5責任擔--起-來，迎接（ngia5-chih）一切可能發生e5狀況，所需要e5勇氣、耐力kap智慧，無比khia7去第一線行動e5查甫人khah少。
黃晴美有傳統台灣婦女堅毅勇敢，無論環境是啥款攏為gin2-a2活--落-去e5活力。伊e5政治理念，kap翁婿鄭自財、阿兄黃文雄是仝款--e5，就是相信台灣人一定ai3把握時機，拼命來爭取自由獨立。所以伊全心支持這項行動。就是到今a2日，伊猶深深相信，當時刺殺蔣經國e5行動，雖然無成功，總--是因為按呢，台灣人e5心覺醒--起-來。統治者ma7真正有hou7台灣人堅定e5心聲拍驚著，才有「蔣經國時代」漸漸重視本土菁英e5政策出現。
「阮m7是針對蔣經國這個人，ma7 m7是ai3用暴力e5方式來建國。只不過hit時有這個機會對全世界喝出台灣人e5心聲，所以阮tioh8把握時機。阮m7是親像hit時報紙所講e5暴徒。」
伊講，當初伊真單純，用「m7甘願」e5心來支持黃文雄kap鄭自財e5行動。因為m7甘願台灣人受欺壓，m7甘願看著台灣人受獨裁政權e5控制。因為m7甘願，所以伊支持黃文雄kap鄭自財棄保逃亡，無愛看in去坐監。因為m7甘願，鄭自財ti7瑞典獄中絕食抗爭，拒絕接受引渡。她ma7 ti7監獄外絕食抗爭，發新聞稿，爭取人權團體e5注意。伊感覺家己m7是啥物英雄，只不過有一梱「m7甘願」e5奮鬥意志。
Chiah-nih che7冬過--去-a，伊猶是一位有家己e5個性、家己e5主張，外表溫柔，重義氣、意志堅強e5女性。
伊有寫過一篇文章，回憶kap伊e5 ni3-chiang3黃文雄鬥陣e5日子。講到兩個人分別28冬，1997春天黃文雄轉去台灣，in才koh見面。雖然分別chiah-nih久，兩個人猶會tang3親像少年時代，自由自在開講，作夥去故鄉新竹，細漢e5時thit-tho5 e5頭前溪邊散步。伊講起「少年阿公」黃文雄ka7伊這個「少年阿婆」aiN7--起-來，潦過水窟，親像轉去到gin2-a2時代。
我讀著這篇文章e5時，已經轉來到家己日常寫論文、上課e5生活。總--是，hit個少年阿公kap少年阿婆潦過溪e5情景活跳跳出現ti7我e5面前，kap另外一幕「有丁香花e5風景」相疊(thah8)：
我kap晴美姊ti7伊toa3 e5小島散步，紫色e5丁香花四界開，人兜e5花園內有大蕾白牡丹。阮行a行，來到開闊e5野地，草a2自在青，草a2花自在開。晴美姊不時hou7草埔裡趣味e5細蕾花蕾迷--去，用輕快e5腳步，行過去看花。簡單e5草花ti7伊認真e5目光中，變作珍貴奇妙。伊挽幾蕾花，準備beh來裝飾中晝頓e5食飯桌。
有一蕾磚a2色，毛毛蓬蓬e5花孤單khia7 ti7路邊。伊伸手準備beh挽。手伸一半，koh停落來，講：「Che kan-taN一蕾nia5，iah-是mai3挽khah好。」伊越頭，笑笑ka7我講：「其實無人規定講be7使挽，總--是我就是會有一koa2家己約束家己e5規定。」一直到beh入去樹林--a，hia有發真che7蕾仝款e5草花，伊才歡歡喜喜伸手去挽一蕾，khng3入去伊手裡e5 hit把花內面。
這款對大自然好奇、欣賞、尊重e5心，hou7我感覺親像清風吹--過-來。我無見著一位女豪傑，（雖然伊有可能猶真有hit當時e5豪傑氣概），無看著一個「恐怖份子」，是看著一個對大自然e5生命充滿愛惜e5心，活kah真有原則e5女性。
我ka7伊講，我無想beh替伊作傳，總--是真意愛用伊作原型，去發展一個小說人物。其實一冬外來，我已經有構想一篇小說，總--是其中e5人物無夠立體，我真意愛知影伊按怎生活，thang替我e5小說人物添枝添葉，添皮添骨。
伊笑起來，講伊e5 gin2-a2時代kap阿母e5故事hou7我聽。伊e5信賴kap友情，hou7我心內真正溫暖。

３. 張文祺滿腹肚故事

	會tang3 kap黃晴美連絡、見面，張文祺先生是橋樑。張文祺六十年代尾去美國讀政治學，後--來ka2入去1970年e5槍擊蔣經國e5案件，奇妙e5因緣ka7伊e5人生chhoa7去到瑞典。這幾冬，伊真拍拼寫文章介紹伊所讀著e5世界文學，ti7我所參與e5文學雜誌發表。我因為讀著伊所寫e5文章，讀著人對伊e5訪問，小khoa2知影伊ti7瑞典樸素簡單、心靈充足e5生活。Bat想beh chhoe7機會拜訪伊，攏無tioh8時。
	Beh去瑞典晉前，tu2好「台灣ｅ文藝」e5胡長松總編ka7張文祺寫e5 一首詩貼ti7「台灣新本土社」討論e5網頁。我趕緊ka7胡長松討伊e5地址，然後通過國際查號台查著電話號碼。拍電話過--去，竟然就按呢聯絡著伊。
張文祺ti7刺蔣案發生e5時，是台獨聯盟ti7美國e5執行秘書，kap鄭自財、黃文雄私下真有交陪。伊講：讀冊kan-na讀一學期，續--落-去就一直無閒組織e5工作。刺蔣案發生了，伊已經辭去台獨聯盟e5工作，總--是熱心出面負責募保金e5。因為按呢，會tang3講是ti7 hit擺「海外台灣人空前大團結」e5募款運動e5一個真重要e5見證者。Ti7風暴kap熱情e5中心，伊看著hou7人真感動e5赤誠，看著真che7人單純e5付出，ma7看著權力鬥爭，看著自私、心肝eh8-tu3-tu3 e5領導者。伊滿腹肚是故事，對代誌有伊家己e5看法，總--是kan-na肯講出khah光明hou7人會感動e5部份，對無建設性e5「內幕」，伊無啥願意去講。
張文祺toa3 ti7歐洲有名e5大學城Uppsala，太太Elisabet ti7大學醫學院工作。Che是一個ti7平野頂面e5古城。坐ba-suh按公路過--來，遠遠就看著哥德式老禮拜堂兩座尖尖e5鐘塔。熱天，平原真青翠，入城了，看著真che7腳踏車，雖然是暑假，路裡e5腳踏車kap路邊e5冊店，hou7人感覺著大學城e5氣氛。我一路hou7人kheh kah真chak e5心情，到chia才安靜--落-來。
張文祺是六十歲人--a，總是bat8 bat8 e5頭毛猶烏森森，穿插簡單若少年gin2-a2，行動言語活潑，ma7若少年gin2-a2。Kan-na嘴唇頂白去e5嘴鬚，漏洩伊e5歲數。這幾冬來，伊有轉去台灣幾擺，協助一koa2台灣本土文化工作，替一koa2政治人物紡(phang2)基金會，做執行e5工作。無計較金錢名聲，ma7 m7-bat激一個pan7。時常穿牛a2褲kap義工鬥做粗工，定定hou7人看無，hou7人喝來喝去。張文祺慣勢活ti7講究平等、人權e5瑞典社會，對台灣社會e5貪慾橫霸、歧視弱者、心肝eh8、意氣雄e5種種現象，伊感覺真phaiN2適應。
我ti7張文祺兜toa3兩工，聽伊講真che7故事。按伊父母hit代到咱這代，伊講：「蕃薯a2牽藤牽牽leh規大koaN7。」台南安平望族出身e5張文祺（伊家己真無愛hou7人稱呼是望族e5子弟），所熟sai7 e5老一輩e5親成朋友，真che7是台灣工商、醫界、藝術界有貢獻e5人。美國e5台灣人運動又是另外一大攤故事。九十年代台灣新氣象，海外為自決運動拍拼e5人回國了e5遭遇、改變，koh有真che7 thang講--e5。伊對人名e5記智好，講人e5故事，揀好e5一面來講。有e5人，伊kan-na講：「我想無，in是按怎會變按呢？」
民進黨e5新政府內底，充滿hou7張文祺感覺「是按怎會變按呢？」e5代誌。「變天」了後，原本時常來刁難伊e5中華民國駐瑞典辦事處e5人員，突然間對伊客氣--起-來，ka7伊當作是「僑領」。新任e5政府官員，若是對海外e5台僑kap華僑演講，聲聲說說是「咱中國文化」，講台灣是「中國文化圈內面上民主e5所在」。伊聽著這款講法，心內真是痛苦，講台灣na2會chiah-nih欠缺主體性kap主體意識！?

徐先生春枝e5小傳
春枝徐先生是鳳山縣，竹仔腳下phou7 庄e5人，細漢死老父，老母koh嫁；hit時無thang依倚，姑不chiong著去佮人toa3 ，做工趁食，伊e5頭家是竹仔腳庄Hoan-po5-chek (番婆叔)，hit時伊得著道理就續chhoa7伊去聽。Ti7同治十年也bat讀過小學，拜呂清暉做先生。治1873年3月16號，就是同治12年2月8日，對李牧師受洗禮入聖教；hit時抵20歲。
        到同治13年台南e5大學欠學生，人看伊是可取，大家舉薦--伊，就hou7牧師叫伊來府城讀冊，學習道理，資質iau2好，所以比別人不止gau5 讀。光緒6年就出業，hit時先生28歲。
        頭一擺出學去toa3 橋仔頭，也娶先生娘，是鹹埔仔庄，熱心e5長老吳Tioh-peh e5大查某子。先生做傳道26年久，計共toa3 14所在e5禮拜堂，逐位合會眾不止和睦；有所在也bat兼教小學，hou7學生對伊受濟濟利益，所以有e5 thang入中學，有e5 thang入大學，可見先生也是gau5 教學。論伊教冊e5學問，是贏過眾窗友。
        先生有時也是gau5 鼓舞兄弟姊妹；早年東港常常火燒厝，伊就合其餘當職e5人設法起一間硬壁e5瓦厝；現今這間hoe-khou3起--e5,就是先生治東港e5時起--e5。 
        先生少年e5時有犯著流鼻血e5症，有時流歸暝歸日，佳哉食藥有好；m7-ku2然後染著肺病e5症，身體日日愈lam2 ，雖然hou7醫生看，食藥無甚物較好。
        舊年教士會議論著換伊來治鹹埔仔庄，hia是海口，向望tiam3 hia病會愈好；無扑算今年舊曆3月19過身ti7鹹仔埔e5禮拜堂，享壽54歲。Ti7 21日出山，有東港、竹仔腳、溪洲e5會友約略百外人送葬。先生離開世間去chhoe7主，算是脫離艱苦得著福氣。現時伊e5先生娘、2個後生、4個查某子，be7 免有憂悶煩惱。請列位看報e5人替in祈禱，向望天父安慰in e5心。現時徐先生娘，佮伊e5後生、新婦、查某子攏搬去tiam3 竹仔腳。
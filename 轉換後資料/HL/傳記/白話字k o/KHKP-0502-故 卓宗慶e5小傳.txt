
 
故 卓宗慶e5小傳
蘇A-kun
宗慶伯4句要緊e5遺囑。
宗慶伯出世ti7桃園郡，枋樹庄領頂。3 歲老父過身，無機會thang讀冊，所以m7 bat字，一生是耕農。
伊得著道理e5因端，是對領頂徙來南崁廟口，kap in 丈姆toa3相近e5所在。伊e5丈姆莊--氏乞，是拜上帝e5人，就常常招伊e5子婿kap查某子去南崁拜堂聽道理。對hit-tiap8宗慶姆就常常chhoa7伊e5子、新婦去禮拜堂聽道理kap讀主日學。
Hit-tiap8 宗慶伯iau2-be7 信，總--是m7敢阻擋禮拜；家己拜神明。宗慶姆常常勉勵，招伊著去禮拜聽道理。伊應伊講：「做禮拜kiam2 會飽--mah？」過無偌久就tu2著破病，宗慶姆就順機會苦勸勉勵伊著專心服事上帝，才會得幫贊。
對an2-ni受著伊e5婦人人深信、熱心替伊祈禱e5感化kap勉勵，就受感激，真歡喜除偶像，就全家同心信主，得著平安福氣。
Ti7 1898年對偕牧師領洗禮。Ti7 1906 年對南崁徙來花蓮港十六堵作田。Hit-tiap8花蓮港iau2-be7 設拜堂，無thang聚集禮拜。Ti7 1907年koh徙來軍威庄。Hit時梁光亮長老全家也徙去toa3 hia。對an2-ni 就交陪相熟悉。後--來就相招去花蓮港偕Pat-po2先生e5厝做禮拜。
到1910年koh徙來鳳林烘爐嘴開墾4年久，Hit-tiap8生番真kiap。伊e5子去田--nih8作穡，hou7生番開銃扑無著，就走--離。生番就去厝內掠豬去thai5,實在真危險，也真艱苦。後--來想無妥當，就徙去Tak8-kai-phiN7。Hit-tiap8 有?薄本錢，就ti7 hia買土地開墾、整理，到今仔日有大成功。
Hit時ti7鳳林人真少，無街市，無拜堂thang禮拜，就ti7家己e5厝早暗chhoa7家內大細聚集家庭禮拜，服事上帝。
論伊e5信仰真深。致意大細早暗做家庭禮拜。伊e5做人勤儉忠厚，kap一般e5人和睦。Bat伊e5人逐個o-lo2伊e5老實忠厚，gau5疼--人。伊常常教示子兒講：「咱信主e5人著讓人phiN，m7-thang phiN--人，才有福氣。」伊也gau5尊敬傳教者。
Ti7 1926年正月起，胃病不止傷重，就去花蓮港病院，差不多3禮久就好。到5 月koh起，治療無效，7 月8 日hou7主揀召離世間，享受久長e5福氣；今年76 歲。Be7臨終e5時，有叫伊e5子、新婦、孫倚ti7 床前，有講4四句e5 遺言真有價值。
1.著傳報天理。
2.著相和相疼。
3.著感謝上帝e5賞賜。
4.Ka7子孫祝福，平安富貴萬萬年。
今向望伊e5子孫會照伊e5遺言。論伊e5後裔，現在6個子，5個新婦，2個查某子，孫11個，孫女8個，養女3個。

第2子卓開日君，熱心做主e5工真久，現任ti7雙溪傳道。第6個卓恆利君，現在ti7台南神學校，來年4 月就卒業。宗慶伯thang講真有福氣。Beh臨終e5時，伊e5家族攏ti7伊e5身邊kap伊講話。伊e5經過不止hou7人thang數念kap學伊e5好模樣。
(台灣教會報第502卷，1927年1月) 
林良小傳
                    (林燕臣記)

 
竹仔腳庄林良ti7 1879年3月2日對李Hiu 牧師領受洗禮，hit 時32 歲，當兩任執事，5任長老，thang講是教會e5地基。論伊做基督徒m7-na7會內e5人攏o-lo2伊，就會外e5名聲也真好。總講有兩項 e5模樣thang 學。

 (1) 疼上主。按怎樣講是疼上主? 守安歇日真chiau5-un5。若m7是抵著大破病m7 bat 無到拜堂。若公會抵著甚物事誌伊真出力鬥設法，看公事親像伊e5私事，不止致意。

 (2) 疼人。怎樣講伊gau5疼人?不時佮傳教師出門巡視會友。若看著冷心e5會友，就出力苦勸伊，替伊祈禱到流目屎，我親目常常看見。若有會友欠缺就憐憫幫贊伊。聖經所講疼無假。良長老果然有an2-ni。雖然今年71 歲iau2-ku2歡喜佮我出門去探會友，來往行倚兩舖路，71歲e5老人罕得有an2-ni。

    Koh 1 項真gau5 引chhoa7會外e5人來信主，也真好款待in。禮拜日新來聽e5人，攏請in 去in厝食e晝頓。Chit-pang引chhoa7 1口灶來聽道理，到良兄過身e5 日，iau2未收埋，hit 個新來聽e5 朋友，來ka7 伊so 頭so面，真m7甘e5款，可見良兄有用疼感激伊e5心。

    無扑算ti7 11月21日身軀勇勇褪腹theh teh 鬥割稻，忽然染著流行症煞致肺炎食藥無采工。我去看e5 時，伊e5身軀雖然艱苦，伊e5 心真平安，嘴所講攏是救人e5事誌 ，也講伊會到天堂。到ti7 30暝昏就安然睏--去，今年71歲，真thang 恭喜--ah。啟示錄講，煞in e5 著磨來安歇，in所做e5 工也toe3 in。
保羅講，我活就是基督，死就是利益。Ti7 12月6日歸土。Hit日送e5人，有會友佮伊e5內親外戚共300外人。

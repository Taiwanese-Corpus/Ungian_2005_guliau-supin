
故高再祝長老e5小傳
岡山教會
長老高再祝，明治20年11月15日出世ti7台南市，老父高長，是台灣長老教會初代傳道師，老母朱氏鶯，有5個後生3個查某囝，就是高金聲牧師，高篤行牧師，高再得長老，故高再祝長老，高再福長老，故黃秀菲教師娘高氏阿金，吳秋微先生娘高氏秀圓，李秉文先生娘故高氏秀理。
高再祝長老自細天資聰明，身體勇健，性情活潑，gau5運動做選手，就中走速力佮竹篙跳有特點。明治37年3月，得著優秀e5成績卒業長老教中學。Hit時老父苦勸伊入神學，為著老父做傳道家計困難，就志願做醫生來自給傳道。明治42年3月卒業台灣總督府醫學校，續來台南病院奉職一年。隔年4月就來岡山開業，開建安醫院。高長老對患者親切，hou7人親近，醫術高，致到名聲傳教四方。患者風評講：「若聽著先生e5聲，病就好三分。」 對an2-ni者患逐日講百名。
高長老到岡山開業e5時，岡山未有教會。Tui3長老e5熱心疼主，有招楠梓教會來援助。就ti7明治43年12月，設成岡山基督教會。大正2年6月受揀做長老，來繼續盡力ti7教會。有今仔日e5岡山教會，這是主e5恩典來成，也thang講是tui3伊e5疼主直接間接e5援助，頭尾20外年。
高長老m7但盡力ti7岡山教會，對外教會也真盡力。對各教派伊無分別，真有肚量，不論甚物教派e5先生教伊e5家，伊無惜金錢，歡迎候待，也真盡力佮伊合同做工。對國家、社會伊是一個功勞者。簡單舉幾項：對長老教中學、女學、新樓病院、聖潔教會、日本赤十字社、在鄉軍人會，其他e5公共團體寄附金項be7少。昭和3年2月21日日，有得著台灣總督府社會事業功勞者e5表彰。
明治44年4月21日，佮許翰e5長女許氏美結婚，成做幸福e5家庭，頭尾25年久；有7個後生，4個查某子：耀東ti7日本齒科醫學專門，耀西ti7東京高等工學校，耀蒼ti7京都同志社中學部，耀星ti7長老教中學，耀明ti7岡山小學校，耀然、耀民猶細漢；智美昭和10年8月16日，佮醫學士洪雅烈結婚，慈美是東京帝國音樂學校卒業，已經聘定台北李超然，雅美ti7下關梅光女學院，聖美ti7岡山小學校。
高長老平時是勇健，醫業以外有趣味濟濟項，其中最趣味是讀冊佮佈道。昭和8年2月11日暗，忽然起盲腸炎，有經過台南病院、台北病院、東京聖路加病院，前後大手術6回，幾若擺受醫生宣言無望lah，總是得著主特別恩典，行權能hou7伊平安koh倒來岡山照舊行醫。路加9:23，主講：「有信e5人逐項攏會。」
本年5月10~17日，岡山拜堂有開連夜佈道會，長老雖然身體iau2-boe7十分勇，iau2-ku2真真出力鬥講演。Koh 6月2-4日大舉佈道，高長老佮長老娘攏出席鬥做工，歸榮光hou7主。
高長老有感念主e5恩，決心愛為主干證，熱心愛koh研究聖經，就ti7 6月下旬過鼓浪嶼，beh赴查經會，了後也想beh去南京koh研究佈道e5工。可惜ti7出外，天氣熱，活動勞過頭，身體漸弱，就ti7 8月18日歸台。阮long2 teh向望伊倒來，thang koh saN-kap為主做工。無扑算主 e5旨意成，就ti7 10月31日午前11點，soah伊世間e5著磨，入ti7主永遠快樂e5安息，享受50歲。
可傷ah！可傷！伊e5家庭失落一個寶貝e5頭人；教會失落一個靈界e5勇士；社會失落一個名醫。Ah!高長老ah!！Ti7 chit-e5非常時，岡山教會來失落你，koh na2猛人扑折伊e5弓，勇士失落伊e5箭。聽著 e5人，逐個to m7甘，有thang安慰伊e5遺族佮阮e5,是咱e5主。  當伊beh臨終e5時，有講：「著看，我e5心肝真平安，真歡喜，我beh倒來chhoe7天父，吟聖詩第8首hou7我聽。」講soah,就安然佮主saN-kap去。
隔日是11月1日，午前9點，ti7高再得長老e5家做告別式(火葬)。同11日午後2點，ti7太平境禮拜堂做葬式。會葬者1000外人，弔詞弔奠300外通，花環聯軸真濟。式後，大家送伊e5遺骨到台南驛，5點外到岡山，6點ti7家己e5家開追悼會，內台人200外名出席。敝會簡記淡薄ti7報紙上來數念故高再祝長老，求主安慰伊e5遺族，chhoa7 in toe3伊e5腳步。  阿們！
(台灣教會公報第622號，1937年1月)
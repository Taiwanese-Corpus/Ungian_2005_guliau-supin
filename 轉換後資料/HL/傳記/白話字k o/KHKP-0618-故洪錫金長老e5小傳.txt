
故洪錫金長老e5小傳
胡三崁
洪錫金長老，ti7主後1855年2 月18 日出世，伊原本toa3 ti7觀音坑內岩e5所在，伊e5家世雖然m7是富裕，總--是伊ti7幼年e5時真殷勤苦學，頭尾真勉強，到尾得著成功。
Hit 時 伊ti7 18 歲e5時，就真好膽，ti7溪洲底開設學堂，就四界招學生不止濟，伊就真認真教示學生，無偌久，得著真好e5風評，對hit時就真出名。
到主後1875年，伊就hou7 偕牧師請來八里岔教義學。伊ti7 hit時雖然teh 教義學，總--是ti7禮拜日傳道teh講道理，伊雖然坐ti7桌仔前，面是看ti7桌仔後。傳道就問伊，伊就真驕傲應伊講，我是領偕牧師教冊e5薪水，m7是領伊聽道理e5薪水；後--來道理那聽那有。
到1891年11月15日，hit日伊beh領洗禮，偕牧師有叫伊去台北大稻埕e5拜堂ka7伊行洗禮。伊對hit時了後，道理日日那深信，亦常常kaN2用道理教示伊e5學生。
到1899年6月18日，伊就hou7教會揀做執事，連續當執事20年久。
到1919年6月15日，就hou7教會監選做長老，接續15年久。伊對聽道理到今年60年久，論伊對入基督教，頭尾實行基督教e5教義。伊出嘴就講和平e5話，款待人客真謙遜，克儉好施，疼人親像家己，嚴守孝道，言行一致，對信道理到伊過往，m7-bat 歇禮拜。
論洪長老，對明治28年受台北縣廳命令伊做中庄e5約首，到明治30年3 月25 日，koh任命做下罟仔e5約首，續接到明治31年8 月，改任做海墘厝e5保甲局長。到明治32年koh 改任做滬尾辦賦署第二區庄長，續接到明治37年1 月1 日，任命做小八里岔e5區長。續接到大正9 年3 月31 日，因為身体衰lam2,就伊願免職專務休養。
論洪長老歷任27年久e5公務，辦事誌是至公無私，殷勤節制，27年久攏無倩小使 ，伊家己續兼無料e5小使，koh將伊e5厝做役場e5事務所，攏無收in e5厝稅。伊真gau5疼伊e5部下，所以真thang做咱e5模範。有1擺總督府e5屬官來ti7役場，伊就泡茶請--伊，hit 時hit個屬官就問伊講：「區長有ti7-leh抑無？」伊就應答伊講：「我就是區長，」hit時屬官盡在感心--伊。
今論伊e5所做，m7-na7做本庄民e5好模範，ti7區長會議e5時，續將伊做話來勉勵眾區長，伊一生e5所做，hou7頂司官所感心e5所在真濟。所以政府有賞賜伊6個木杯、2個銀杯、功章、紳章10外個，其他賞狀、褒狀亦真濟。
論洪長老e5天生好學，所以伊真致意ti7教育，伊看庄民e5子弟親像家己一樣，就歡喜犧牲盡力運動教化e5事。對hit時伊就對各方面運動，請求官廳著允伊建設公學校，伊捷捷請願無煞，後--來政府受感動，就趕緊許可hou7伊建設公學校，hit時接著許可，hit個歡喜講be7盡。後--來隨時1面預備經費，1面設計，無久就興工。對公學校起好，就出力四界勸誘生徒，對hit四時了後年年加添，到今仔日受這間學校栽培e5人，現時ti7官廳、學校、商場、各界teh活動e5人，這就是伊e5功績。
今伊享壽80歲就離開世間，實在真thang hou7咱傷悲e5所在，因為失落1個chiah好e5長老，反倒轉來想，咱若學伊，後--來咱會kap伊享受無病、無艱苦、善終歸主。
(台灣教會公報第618號，1936年9月)
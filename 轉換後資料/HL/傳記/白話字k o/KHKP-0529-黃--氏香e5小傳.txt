


 
黃--氏香e5小傳
蔡清德
黃--氏香是屬大里教會e5老姊妹，人攏叫伊做松茂嬸。企家也是ti7大里庄，45歲承受道理。1年前起骨頭痛，到舊年（昭和3年）11月3 日，得著大慈愛e5父，thau2放伊e5艱苦歸天，享受永活，tu2 73歲，信主共28年久。稽考伊e5履歷，有下面chiah-e5美點:--
1.Ai3佈道: 真愛引chhoa7人歸主，四界佈道。Ti7路--nih8若人問伊，就講beh做天國e5媒人(就是chhoa7人hou7耶穌)。非常好膽：較怨恨道理--e5、抑是富戶家以及甚mih名望人e5所在，亦nng3入去beh招--伊。人客去伊兜不論是誰，開嘴就是道理。口才是平常。雖是an2-ni，iau2-ku2 無推辭ham-ban7 be7 曉--tit將ham-ban7換做甘願，做是本份。詩--nih8 1句teh講：「伊名著鬥興起。」伊就是an2-ni teh 盡--lah。
2.盡會友情: 對一般教會內e5人真親切，相見面嘴笑gi7-gi7。講是兄弟抑是姊妹去伊兜，真歡喜相接待，看同屬主e5做像1家。聽見講bat有乞食假冒做信主e5兄弟，去ka7 伊分，伊m7知掠做實，m7若物hou7--伊，koh請伊tiam3真濟日款待--伊，到乞食家己見笑才轉--去。有會友e5家tu2著甚mih試鍊e5事，有時相探，相替祈禱；真切要。關係ti7送葬較遠都到。
3.致意家內:一家共8人，早暗攏是伊1人teh chhoa7 禮拜。十分有覺悟 bat白話字e5關要，伊知白話字會bat，聖經會看，道理才有根。對入主e5門，無想難，家己扑拚學到會，就大大督責子。後--來連孫也攏是伊teh約束。時常抽大抽細著守禮拜，著赴主日學。到beh臨終e5 時心心念念、聲聲句句亦是teh苦勸大細 m7 thang離開主，著致意、著熱熱。
4.向主堅督: 祈禱極對重；tu2著大小事自自在在一味交付全能e5主。氣斷hit時倚去看，跪ti7床--nih8,兩手掩目珠，祈禱e5態度。聖經勤讀。真關心守禮拜，照我ti7 chia 倚2年，只有最後病重e5 3 禮拜連連無到拜堂na7-tiaN7。
親像這款正是基督e5女徒--lah！我好膽信活命e5所在伊穩當ti7 hia。實在thang做行天路e5模範。深望濟濟兄姊學伊e5所行thang 榮耀主e5聖名。
這位小傳本我攏無想ai3寫，是hou7伊tiam3 ti7主hit號活活e5好舉動e5聲，tan5 ti7我e5耳空所迫，所以不得不著記這幾句。一項表數念e5 意，koh一項ai3 hou7你我相kap peh起來企it7伊e5腳跡！！
(台灣教會報第529卷，1929年4月)

 
李德文長老小傳
葉金木
李德文是金包里 e5人，對少年e5 時陣是耕農、做生理，一生勤儉樸素，kap人真好交陪。Ti7 25 年前劉中堅牧師有kap葉塗火傳道以及我去金包里佈道，hit-tiap8 李德文有聽著道理，心到極歡喜。就招兩位e5 先生到伊e5厝，講道理hou7 伊e5老母kap伊e5長老娘聽。Hit-tiap8了後，伊e5老母kap家內e5人也同心kap伊信道理。伊本身招伊e5朋友對傳道局請設講議所ti7金包里，傳道局有准伊所請。Hit-tiap8有派楊Chiong去傳道；伊就出力鬥幫贊--伊，對an2-ni教會日日進步。後--來有hou7教會揀伊做長老，伊真出力幫贊教會。伊是勤儉e5人，對教會逐項e5 ian5項，伊真克己來獻，gau5好款待--人。Ai3 kap人談論道理。
Iau2-be7信道理以前，伊e5長老娘所生產--e5攏be7活，到信道理後，就生產 1位查甫子名天賜，有去內地留學轉--來，現時ti7雞籠市役所做獸醫。今年有組織中央市場，現時有做社長，對教會猶原不止關心。後--來有koh得著1位e5查甫子名春生，現時去內地留學。伊ti7昭和7年就起1間拜堂廳ti7金包里來獻，會友就起1間宿舍。到拜堂落成後，伊就kap伊e5子做陣去toa3 ti7板橋，總--是伊猶原掛慮金包里教會，逐年猶原toe5-ian5做hit教會e5經費。真可惜，ti7舊年就起病，身軀經過濟濟艱苦。
伊tu2著艱苦e5時，家己致意祈禱。也叫伊家內e5人祈禱。Beh離別世間以前，伊e5子、新婦、長老有kap伊禮拜，伊逐擺講著替伊認罪。伊e5新婦講：「阿爸你對教會有chiah熱心，m7免掛意。」伊講：「M7 thang an2-ni 誇口，著認罪。」到8 月8 日hit e 晡2點安然歸天。到8 月16 日ti7本堂做告別式。這日有對本堂kap附近kap幾若位教會牧師、傳道、長執、會友kap韋牧師、偕--先生以及雞籠市市尹代理，kap濟濟位e5官員，kap地方e5有力者，也有濟濟花環、弔旗、弔電、弔詞，實在是真盛會，這是顯明伊做人e5結果。Beh離開世間以前，有交帶伊e5子著獻淡薄e5錢，來做雞籠金包里教會e5紀念獻金。實在是真thang數念e5長老，有好模樣thang hou7人學。求主幫贊伊e5子兒，會接續伊e5腳步。
(台灣教會公報第607卷，1935年10月) 
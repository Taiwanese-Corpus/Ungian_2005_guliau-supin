

故顏洪--氏Sian-ho5 (陳思聰) 

洪--氏Sian-ho5 1名叫Eng2 嬸，現時人稱呼伊做顏先生媽。

TTi7 1846 年4月8 日出世ti7 台南市南和街，老父洪乾興，老母莊--氏。父母做船頭行e5職業；細漢e5時父母家計較艱苦。伊有兩個兄，兩個小弟，28歲e5時嫁hou7 磁仔巷街顏永成叔，後--來就生1個查埔佮兩個查某子。

Ti7 37歲e5時對1個姊妹陳--氏蓮(Koe3姆) 得著道理。因為永叔做生理ti7 灣裡街（善化），永嬸著佮伊企起ti7 hia。雖然toa3 灣裡街離真遠，iau2-ku2常常來台南禮拜。


當時頭社佮番仔田也設拜堂，總--是無先生toa3 hia。Hit-tiap8較常有牧師、傳道先生行路到番仔田、頭社做主理講道理。因為當時未有火車，路著對灣裡街經過，每拜六較常歇ti7永嬸兜。永嬸也真好款待傳教--e5;傳教--e5就趁機會佈道ti7 hit地方。對an2-ni灣裡街地方e5百姓佮教會內e5人攏公認伊是入教--e5、欣慕道理--e5。。 

Ti7 40 歲e5時永嬸就chhoa7 伊e5子（顏振生先生）來台南交託高傳道師長伯ka7伊教字母、道理，到隔年就 hou7 伊入長老教中學。了後也hou7伊兩個查某子接續來讀女學。

Ti7 47歲，就是明治26年9月10日，甘牧師ti7灣裡街 ka7伊行洗禮。無扑算入教了後伊e5丈夫永叔生起khun2-tiok8,怨恨講:「你hou7我chiah-e5子攏去入教beh連累我無祖宗、無公媽。」 對an2-ni 永嬸抵著大大khun2-tioh8、濟濟悽慘，iau2-ku2 gau5吞忍。甚至到尾也引chhoa7 伊e5丈夫、姪婦、親戚、朋友，幾若人來信道理。

對chit時就將伊e5厝做禮拜堂。台南神學校每拜六就派學生去hia 做主理禮拜。

50 歲e5時麻豆教會信徒抵著受?。Hit時匪類也chhoa7來灣裡街，beh?in 1 家；佳哉in第先走，?無著。

Ti7 53歲e5時不幸丈夫永叔過身，54歲就toe3伊e5子顏振生先生來企起ti7 台南。Ti7-hia 真久佮文姑娘、朱姑娘、去城內、城外佈道，盡力行，無厭sian7。

Koh ti7安平初初設教會e5時，伊也真有干涉。Ti7教會中伊真熱心守道理，守安歇日，出力獻錢ti7教會。逐年伊e5 子若beh ka7 伊做生日，伊就將hit 條錢提來獻做教會e5路用。

Koh ti7信徒中間若有m7 抵好--e5,常常相勉勵、相安慰、相幫贊，無惜伊e5氣力。

Koh 若有某教會幕集捐項，伊也盡數會鬥出力。親像本年善化拜堂移轉建築，伊也盡數會寄付錢、寄付椅條。到beh死hit時也siau3唸善化e5教會。

可惜因為少年e5時艱苦拖磨，到老身体較軟弱。 對he-ku嗽e5病，be7 thang照機會到拜堂禮拜。雖是an2-ni,常常ti7厝內聚集家庭e5 禮拜，親像禮拜日相像。

論伊e5 治家真勤儉；gau5教示子孫祈禱、讀聖經；致意守禮拜日。伊本身也真致意祈禱。若有歡喜、抑是憂悶就祈禱，beh趁主e5旨意。


無扑算6 月尾染著感冒；雖然有細膩照顧醫治，總--是病勢那重，身体那軟弱，就ti7 7月27日hou7主召伊倒去天堂。享壽79歲。

伊e5遺族有1個後生，1個查某子，20個孫仔。

後生就是顏振生先生，做醫師真久，也是台南有名e5醫生e5 1個。Koh也是台南同會e5長老。

查某子1個嫁hou7傳教--e5，因為丈夫過身就轉來toa3台南。

Toa7 cha-bou2-kiaN2 ke3 hou7 Gou5 To7-goan5, bo5 ku2 si2-khi3, u7 pang3 lak8 e5 sun-a2 ti7 E7-mng5, Jiau2-a.
大查某子嫁hou7 吳道源，無久死--去，有放6個孫仔ti7?門、Java1。
------------------------------1.印尼爪哇

1 個ti7美國，學士已經提了，無久就有碩士e5地位；兩個ti7日本東京明治大學法科；1個ti7中華北京醫專；1 個ti7東京女子醫專；1 個ti7東京醫專；1 個ti7內地中學卒業了，現時預備入學；1 個ti7台南第一高女；1 個ti7 台南長老教女學校；4 個 ti7日本森松小學校。An2-ni thang 講攏是真好命。


Ti7 8月6日午後兩點，ti7太平境禮拜堂有做伊e5告別式，請高金生牧師做主理。來赴會e5人有1000外名，也有弔電、弔詞、聯軸、花車、人力車、鮮花，醫生會e5團体、主日學e5團体，非常e5濟人，thang講真鬧熱。這thang指出先生媽一生e5做人佮熱心信主，所以有生出chit號好e5結果。實在thang hou7咱學。

故王 Kang 長老小傳
Ti7主後1904年得著道理，是tui3花宅教會高倡兄e5引chhoa7來信主。Tui3信主了，所經過e5路途真崎嶇，無論好歹境遇，無看人，無看環境。當花宅初設教會e5時，伊是頭水e5果子，初代e5信徒，有純粹e5信仰，老實e5以色列人，心無詭詰--e5!
論伊e5生活職業，是企起ti7海邊，海陸工課雜插，海上e5干紀，是造船、ko3船、掠魚；陸上是木工佮塗水；thang講海陸精通有經驗。 保羅講，凡事老練。Ah！無扑算，ti7新曆10月29號e晡6點10分，hou7上帝揀召上天，儼然若以利亞佮以利沙）相離別一樣！伊享受65歲。
論後裔，是5男4女，孫兒共21名。次男王興武先生，現任灣裡教會勤務。雖然物質散hiong，但是精神豐富，熱心奉事教會。聖經講：「聖徒e5家業佮好額。」王長老實在有得著--lah！若對教會方面來看，是失落一個棟樑。 總是對神國方面來看，是加一個敝教會e5代表入ti7-hia，thang安心--lah。
論伊做人心抱忠誠，熱心專-守禮拜日，有被選做旗後教會e5執事。後來升做長老，經過幾若任，自細無讀冊，總是gau5做詩歌，bat上教會報，也是伊一生e5大趣味。學白話字一日就成功，thang講是千里馬。 論艱苦，gau5吞忍；論勤儉，gau5克己；論巡教會，be7輸守更兵；論慈善，m7愛顯然hou7人知。 以上hiah-e5實在hou7咱thang學，願主保守伊e5遺族。 阿們。
(台灣教會公報第623號，1937年2月)



蘇育才牧師e5小傳
A. P. seng
蘇育才牧師，乳名生，土名本庄e5人叫伊Khok-e3。明治16年7月20日，出世ti7彰化市e5東爿，約phou3-ji7路e5 Khoai3-koaN。父母早過世，伊e5兄蘇Sam是真老實e5農夫。In兄弟e5性情舉動，有天choah8地e5 cheng差。
蘇君為著無序大人e5約束，生成是勇敢好戰e5性質。到15、6歲e5時，一大群e5青年，蘇君就做黨首，喝扑就扑。庄中e5人驚伊若驚虎，人就講：「Khok-e3若無扑死人，穩當會hou7人扑--死。」
Hia有熱心e5信徒Pun2兄kapPin兄，聽著人teh議論伊，Koh看著伊o5舉重，為著伊深深煩惱。就盡做基督徒e5本分，極力勉勵伊著聽道理，將來正有好結果。Hit年蘇君tu2 17歲，歡喜kap in去禮拜、學白話字，無久聖經會曉讀。這擺提聖經去店仔讀，一群人走來看：「he2,Khok-e3真gau5,會曉讀豆菜芽」，讀到一句「阿爸父ah！」一人應講： 「Oe5-e7。」蘇君一時發性起手扑一下，hit人倒ti7地裡。
可惜伊聽道理無偌久，為著環境e5關係，hou7朋友招去出外謀生活，亦bat去ti7輕鐵會社封職。這時伊也是做黨首，花柳e5事伊無興，相扑有趣味。冷心續m7-bat禮拜，舊性koh發生，後來koh轉去本鄉。Pun2兄極力勉勵伊，著 koh行天路較有福氣，伊也承認拜上帝e5生活上好。決心koh行天路，這時態度大變成做新e5人，亦想將來ai3做主e5工。到20歲e5時，聽著茄苳坑口教會有設小學，就khoan2行李來hia讀小學。Hit時黃Hian3-chiong先生ti7 hia做傳道兼教小學。蘇君真出力勉強，學算術、讀漢文，到舊曆e5年底，soaN3學，官廳m7准，小學新年be7 thang koh開。蘇君就去chhoe7梅牧師、蘭醫生、學恭先生，講伊ai3入大學、ai3做主e5工，in大家歡喜推薦。得著教士會應允，就入大學讀冊。Hit時新入生真濟，蘇君上無實力。原來伊是有才調 e5人，koh勉強、試驗e5成績真好，常常贏過有經由中學e5朋友。
明治41年新曆正月，tui3神學校卒業，亦隨時kap台南市黃--氏Iat8女士結婚。黃女士是有學歷、有才調、熱心、骨力，對內、對外攏圓滿，性情溫純，蘇君ti7教界e5成功，實在得著賢內助。
伊所toa3 e5教會，就是鯉魚潭、大社、豐原、大肚、屏東、鹿港、清水、彰化、麻豆。大正9年，受彰化本教會極力聘請做牧師，3年任滿就辭職，去toa3麻豆教會一年久。
大正13年，屏東堂會聘請伊做屏東堂會e5牧師，共toa3 12年久。因為有相當e5人物許有才君，thang接伊e5任，伊就讓賢辭職。
昭和11年任高中名譽牧師。到今年身體衰弱，就辭名譽牧師e5職，向望ti7家庭靜養，hou7身體較勇健，無扑算戰馬無跑顛倒m7好。
本年7月16日，午後11點15分，安然kap世間煞，去天父兜，享壽57歲。福氣ah！
留蘇牧師娘、令郎Chin2-hui君、kap 5個千金，kan-ta siong7 煞尾e5查某子boe7出嫁，內外孫成群，伊e5人事已經盡lah！
記幾項來數念伊。
1.伊是雄辯家。伊讀冊經由正有5年久，論學問是平常，總--是伊e5口才真優秀。佈道聽眾無論幾百人，伊一下講，大家靜靜teh聽。Ti7拜堂e5說教，話真重，感動真大，會hou7人流目屎、驚惶、反悔。kap會外e5人討論宗教e5問題，伊亦是企ti7優勝e5地位，是南部傳教者一流e5雄辯家。
2.伊是有常識勇敢--e5。Boe7信主e5以前，伊是勇敢扑人，信主e5以後，是勇敢保護教會、勇敢做主e5工，別人驚惶m7敢做，伊是進前去做。伊e5常識真豐富，認識真透。教會事、家庭事、財產事、冤家事、親事，若有費氣e5所在，請伊到，聽雙方e5話了後，斧頭舉起phoa3落去，萬事to解決。「Be7來，chhoe7蘇育才」，實在無錯。伊幾若回做南部中會e5議長，做高中e5議長，辦事真敏捷，條條有段，hou7議場安靜，伊是有統制e5條件。
3.伊是盡忠e5工人。伊做主e5工33年久，有領謝金、抑無領謝金，伊是一貫盡忠，無論寒、熱、風、雨、遠、近、平、崎、日、暝、勇健、抑lam2身命，伊是無推辭進前teh做。伊e5身體hiah lam2,tai3幾若項病，亦拖病teh做工，kaN2是ai3學保羅e5款，盡忠到死。大向望伊e5子女，會繼續老父e5信仰，盡力援助教會。伊有遺族ai3火葬，7月24日，e晡3點，ti7彰化拜堂舉行嚴肅e5告別式，逐方面e5人to有來會葬，大間e5拜堂坐到無位，真盛況。
(台灣教會公報第655號，1939年10月)
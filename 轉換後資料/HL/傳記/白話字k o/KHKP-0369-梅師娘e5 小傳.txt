
                梅師娘e5 小傳　　（劉忠堅 記）

　　Ti7 11月8 號梅牧師娘離開世間。台灣e5教會聽見這-e5消息真正煩惱，替牧師憂悶。今仔日ai3記幾句，報會友知梅牧師娘e5履歷。
梅牧師娘名叫瑪格烈，是蘇格蘭e5人。伊e5老父是長老教e5牧師。因為學問真深，就進名做博士。瑪格烈13歲hit時老母別世。對hit-tiap8老父不止疼惜伊e5 查某子。對細漢伊受著父母e5好教示。到20外歲hit-tiap8有熱心替世俗人煩惱，因為in m7-bat天父e5恩，就愛獻己做上帝e5工ti7世俗人e5中間。心肝真熱就寫批請求宣道會。寫批了後未寄，心koh斟酌想，才toe3 尾驚了be7堪tit擔當這款e5職份，就拆破hit張批，m7敢寄。對an2-ni thang知伊e5心對世間到長成有体貼未bat主e5人。
    拆hit張批了後，koh 12年 梅牧師轉去本國。Hit時就是ti7 1907年，kap瑪格烈相會。Ti7相會e5中間梅牧師常常講起台灣教會e5消息。瑪格烈聽了真感心。
牧師看見伊hiah熱心ti7教會，所以ka7伊聘定做夫人。Ti7 1908年梅牧師有kap牧師娘koh 來台灣。到位hit日彰化e5信者有用親愛e5情ka7 in歡迎。可惜toa3台灣無偌久就顯出身体無甚mih勇健。那久身命那軟弱，到路尾姑不將著趁醫生e5命令，就離開台灣去別所在調養身体。 
梅牧師tu2著這 個代誌未免tit煩惱，m7-ku2不得已著離開台灣去奧地利亞。後--來就去新西蘭島。Ti7 hia tiam3幾若年續做教會e5牧師，是向望牧師娘e5身体會漸漸較勇。可惜無較好反轉較傷重。Hit爿e5醫生有明明講伊e5病be7 好所以准in 離開奧地利亞轉去祖家抑是別所在。Hit幾年梅牧師kap師娘常常數念台灣e5教會，所以ti7 1914 年in有倒轉來台灣，伊照舊tiam3彰化。到位hit時教會比舊時加進1 層e5親切來款待in e5牧師kap牧師娘。Hit 年牧師娘e5心肝較平安，就koh請先生來學台灣e5口音。
本年in二位去日本歇熱。對日本轉--來了後，koh無偌久牧師娘e5病較傷重。Ti7 11月5號伊本身有寫批寄hou7祖家e5親戚朋友， 報in知天父koh無偌久beh召伊轉--去。Ti7批內有苦勸in 莫tit憂悶煩惱，因為伊家己不止ai3轉去天父e5兜。
  Hit路尾禮拜伊e5 心真正平安，大欣慕離開世間e5艱苦，ai3 較緊kap咱e5主耶穌相kap企起。伊真ai3吟屬ti7 天國e5 詩。有1首伊所ai3吟e5,若看Bek8-si7-liok8 7章:13-18節就知hit 首e5意思。

   Ti7禮拜日，就是7號，伊有顯出臨終e5形狀。禮拜日頂晡講e5話屬ti7 天國e5情形。有時伊有講：「今ng3 望無偌久就到位。怎樣延chhian5 chiah久？ 若到位就好，真正福氣。」 Ti7 8號e晡beh臨終e5時koh出力ai3 吟hit首詩。Hit-tiap8醫生有用睏藥hou7伊食，hou7伊e5身体較快活。梅牧師有ka7伊講：「這 擺睏若精神kiam2-chhai2是ti7天堂，你beh怎樣？」伊應講：「An2-ni真福氣，是我e5 心所願。」牧師koh講：「我所疼e5賢妻，你koh無久就會到父兜，歡喜--無？」「歡喜--lah!」Koh無久就斷氣，那親像安然好睏e5款式。
    Hit 3日e5中間蘭醫生kap戴生以及醫生娘不時kap伊ti7--leh,gau5照顧來奉承伊。牧師娘得著伊e5疼，逐擺就ka7 in說謝。供給伊e5 人看見伊e5款式真感心。
  論伊葬儀式beh記真久。Ti7 9號e晡4點鐘，眾會友對四位來聚集赴禮拜續送葬。台中kap別位e5 會友以及傳道師有來赴。台北e5劉牧師對嘉義轉來歇腳ti7彰化。林牧師tut2?g無ti7--leh,有人請劉牧師做主理禮拜。赴禮拜e5人真濟。禮拜煞梅牧師有講幾句就講起牧師娘臨終e5情形hou7逐家聽，續說謝。教會聽了心肝就受感激。禮拜煞，ti7路中beh行e5時到埋葬e5 所在眾會友吟詩。Hit e 晡天氣真清，月tu2仔出來，墓e5面前氣象清秀，逐項tu2好來合牧師娘e5 天國。Beh 安葬hit時英國牧師、醫生、醫生娘以及姑娘將伊平生所ai3 e5詩來吟。Hit首詩實在好聽。Hou7會友聽了受著感念。
  Ti7咱逐家讀這篇著歡喜來學牧師娘e5款式。伊對細漢疼主耶穌，到長生ai3做主e5工。得著機會做主e5差用，就歡喜離開祖家親戚來tiam3 ti7咱e5中間。
肉体雖罔時時知痛，無嫌艱苦，反轉是ai3体貼別人。又koh得著天父e5揀召，hit時伊甘願離開凡間e5 所在，aikap3咱e5主耶穌永遠企起。
  今列位朋友，咱逐家著求天父幫贊咱來學梅牧師娘e5虔誠，也著替梅牧師求天父來安慰伊e5心，向望伊歡喜koh 再tiam3 ti7咱e5中間，引chhoa7 濟濟人來入ti7上帝聖會，是心所願。

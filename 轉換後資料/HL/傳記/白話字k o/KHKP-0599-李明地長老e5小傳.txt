


  
李明地長老e5小傳
陳清義
李長老是泉州e5人。伊來ti7艋舺做金仔店，有來聽道理。1900年有領洗禮，是偕牧師ka7伊領洗禮，後--來有做執事。到1905年有升做長老。伊常常赴小會、中會、大會，也幾若擺去台南。1934年12月6日別世，an2-ni 頭到尾做長老29年。李長老對拜上帝起，真熱心，罕得無到拜堂做禮拜，伊來禮拜做禮拜，伊來禮拜，時間真準。
1904年，就是31年前，伊有提倡教會著獨立。伊就kap眾長老、執事參詳，hit-tiap8北部iau2-be7有中會。伊kap眾長執，去淡水kap華牧師、吳牧師參詳，伊真歡喜，就替in稟加拿大e5 母會，準in設中會ti北部。母會有准，就定hit年10 月4 日，ti7淡水神學校開北部中會，對hit-tiap8起，就揀幾若人來考教師。到1906年4月3 日，艋舺教會就頭1位獨立請牧師。到這tiap8牧師iau2 ti7--leh。已經經過29年久，這個是李長老e5 鼓吹。今伊已經無ti7世間，艋舺e5 教會著數念--伊。今伊已經過往，李長老娘ti7 10 月29 日也過往，兩個平平69歲。夫婦真和睦，李長老娘真溫純，m7-bat聽見伊kap人冤家，兩個做陣轉--去，真有福氣。今伊有1個後生，已經過往，有1個新婦iau2 ti7--leh。Koh 有1個大孫，現時淡水中學teh讀冊，iau2有 3個查某孫，伊e5 家族攏有來禮拜，請大家替in祈禱。
(台灣教會公報第599卷，1935年2月)
深河伯e5 行述
深河伯是嘉義縣大溪厝庄e5 人。伊做囡仔e5時m7-ai3讀冊，若beh去學--nih8讀冊，伊就將冊chhang3 he7竹pho7內。伊e5老母也是真嚴，若知伊無去讀冊，ka7伊扑，若是伊猶原m7-ai3去讀冊。伊到長成，伊e5父母有將所io e5 新婦仔匹配--伊；後--來有生3個查某子，第2個死去，亦有分1個後生。
　伊少年e5時無惡不作，無1項e5歹伊無做。伊ai3交陪poah8-kiau2--e5、做賊--e5,伊e5老父hou7伊氣到擋be7 tiau5,就吞烏薰到死；伊e5老母是不止嚴。所以厝--nih8伊toa3 be7-tiau5,就放sak伊e5老母kap某、查某子，大查某子8 歲第3個查某子4歲。做伊出外到阿里港，伊toa3 ti7阿里港起頭用行e5 時，是teh擔「Hu2 擔」到阿里港；伊ti7阿里港，伊e5老母死，伊亦無倒--來。伊所趁e5錢，攏是儉食忍寒keng7-toa7-tu3,就是真ai3 poah8-kiau2。所以受迷惑盡深盡慘，家己oh-it改換。
後--來腳痛oh tit當，有聽見馬醫生ti7旗後開設醫館，teh打tiap8人逐項e5破病。亦hit 時台灣地方大搖動，四界捏造謠言，講天主教四界放藥，掠人去滴汁、煮鴉片薰、亦招人來入教，看伊是beh上天曹，抑是beh落地府；beh上天堂曹就交牙槽，若beh落地府就交尾椎骨。深河伯有定著決意beh去旗後hou7馬醫生打tiap8腳。阿里港有幾若個好心e5人幫贊伊淡薄仔所費。伊就去旗後hou7馬醫生打tiap8伊e5腳；伊toa3 ti7醫館有聽見救主耶穌e5福音，光照伊e5心，大下受感動，醒悟知罪，liam5-piN 有反悔罪，信救主。後--來有得著馬醫生幫贊，伊e5腳有醫到好。
Hit時埤頭城大擾亂，禮拜堂煞hou7人毀去。Hit層代誌辦清楚明白，李牧師chham陳--先生，就是子路兄chham深河伯到阿里港設立禮拜堂。李牧師chham子路兄toa3 ti7阿里港幾若日，in就倒轉去埤頭旗後；鼓勵拜堂兼傳福音。Hit-tiap8伊所bat--e5
聖詩亦無偌濟首，聖冊所bat--e5亦是無偌濟章。
伊ti7阿里港街路四界傳佈福音hou7人歹嘴、chhoh罵亦有，hou7 人凌辱、譏刺，伊就倒去拜堂祈禱。Bat 1 擺伊穿1領烏褲，ti7 街路teh講道理，1個擔柴e5人刁持ka7伊long3破，伊講：「Kah著我這時信主--lah！若無的確無放伊煞。」Hit時李牧師有常常派人去阿里港幫贊伊；有時子路兄、有時清兄。清兄bat 1擺，對埤頭beh來阿里港，行路近ti7三塊厝仔溪埔，hou7賊thai5--死。這個代誌調直，主路兄招伊倒轉來埤頭抑是旗後，驚了koh受人陷害。總--是伊決斷beh toa3阿里港，無聽主路兄e5話。深河伯有堅心有盡忠ti7阿里港。 
對清兄受害死了後，信主e5 人暫暫興起。四界庄社有人來聽道理，阿猴 街亦有人聽道理。盬埔仔、加臘埔有人來。  
深河伯就有數念伊e5某子，有倒來大溪厝chhoe7 深河姆kap伊第3個查某子去阿里港做主e5工。伊有經過濟濟教會，伊所bat toa3在giah8 e5教會，阿里港、鹽埔、加臘埔、埤頭、小琉球、林後、岩前、澎湖、大社、嘉義、茄苳仔、灣仔內、十三甲。伊bat ti7鹽埔禮拜堂hou7人扑，伊toa3 ti7東港e5教會傳道理，亦bat 去瑯嶠e5所在傳福音，伊亦有講究淡薄醫法，伊有時分藥hou7--人，伊e5意思是看有甚mih路thang 引chhoa7人來信救主耶穌。伊有引chhoa7親戚濟濟人來信。伊bat kap龍吉兄去湖湖開設教會。
伊後娶e5 深河姆kap所養e5小查某子ti7十三甲e5禮拜堂；因為深河伯年60 外歲，對舊年有去toa3十三甲e5禮拜堂，伊常常有起破病。今年7月12日得著召離開世間，倒去kap主耶穌永遠toa3,今ti7世間無thang koh見著伊。伊e5某、查某子攏是信主耶穌，伊e5外孫有10外個攏屬ti7信主e5家。可惜伊所分hit 個後生無信耶穌，煞變憨憨e5人。今寫幾若字來上報，向望chiah-e5 kap伊相bat e5人來數念伊e5熱心盡忠ai3救人；咱逐家亦著受勉勵熱心來救人。Kiam2 chhai2人久久teh 數念伊。
(台灣府城教會報第165卷，1898年12月)

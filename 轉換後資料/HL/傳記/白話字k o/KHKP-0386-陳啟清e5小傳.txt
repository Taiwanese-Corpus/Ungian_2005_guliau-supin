
                 陳啟清e5小傳   （劉俊臣 記）
  陳啟清ti7 1861年出世ti7 Ji7-pat-chui2街。先生細漢父母就過身，家內散hiong。
未聽道理teh賣茶。差不多31歲 ti7 Ji7-pat-chui2聽見Iang2 兄講道理。心肝teh想這個道理真好，若hou7我有趁淡薄錢，我就beh來去禮拜堂聽道理拜上帝。有1擺做生理趁兩箍銀，就果然來禮拜。猶原做賣茶e5生理。有1擺對北港買熟薰入埔里社賣，店內e5伙計加提兩包hou7伊，到倒來客店算了有加，就liam5-mi koh提去還--伊。這是先生信主e5忠直得著救e5憑據。
  明治26年，趙 Si5-hoe5先生換去崙仔庄做傳道先生，kap伊不止親密。若去別位做生理倒--來就去chhoe7伊坐，請教道理。安歇日早早就到拜堂讀聖經、學道理。對an2-ni趙--先生看伊是熱心e5會友，就舉荐伊去台南醫館做傳福音e5 工。果然盡本份，hou7醫生kap學生以及病人逐家不止尊敬--伊。
  M7-na7 ti7 醫館講道理na7-tiaN7，也常常ti7 城內四界巡會友e5家；因為an2-ni台南e5長執那知先生e5熱心可取，就請伊做本堂e5宣道師。可見城內無論會內會外濟濟人bat伊。也濟濟人對伊e5嘴聽見救世e5真理來反悔信主。
  先生細漢無讀冊，那盡本份做工，就那知伊be7堪tit，就kap當職人參詳著1晡hou7伊去神學讀冊，1晡chhoe7會友。後--來教士會承認伊做傳道師，kap別人平等，就派伊去tiam3蕭?1、牛擔灣、木柵、Hoan-oah chiah-e5教會。果然盡忠做伊e5工，會友對伊得著利益。          ---- 1.今佳里。
  大ng3 望伊久久做這 個工，無扑算伊ti7本年正月間患著病症，就來台南黃仁榮先生e5店食藥月外日，有漸漸較好，也會去四界chhoe7朋友。後--來接著批講伊e5先生娘破病傷重，就liam5-mi倒去Hoan-oah。連連三暝來照顧--伊，為著an2-ni無眠舊病koh起。Koh來黃--先生e5店兩日，就ti7本年2月22暝安然過身。伊e5先生娘以及2個後生、3個查某子猶細漢，求上帝安慰in e5心，hou7 in無煩惱過頭。也向望看報e5會友，會學先生e5熱心服事主，是心所願。 


故梅監務牧師e5小傳
斗六：林學恭
幾日前，忽然間聽著我所數念e5老朋友梅監務牧師離開世間。心真艱苦。有人ai3我公佈hou7人thang數念--伊。我也不止意愛。可惜be7 thang寫真詳細。較要緊，將伊ti7台灣e5事，照我所知--e5,記淡薄，向望會thang kap列位相kap數念--伊。
1. 青年e5時到獻身
牧師出世kap長成ti7敬虔e5蘇格蘭。讀格拉斯高e5大學，勤勤勉強，成績優秀，常常做大學優等生e5代表ti7學界討論。
到大學卒業了，心立志ai3做宣教師去外國傳道。總是時機boe7到，就暫時ti7本國e5教會做工。
有一暝昏，去赴一個宣教師e5講演會，講起宣道會e5欠工。這個宣教師，就是ti7台灣傳道e5巴克禮牧師。聽伊講起台灣海嶼e5消息，心受感激。講演後，kap巴牧師相kap坐，得著巴牧師e5勸友。後來得著上帝e5攝理，kap巴牧師tui3宣道會e5周旋，就決心獻身做台灣e5宣教師。
 
2. 離開本國來台
決心了後，m7敢ka7伊e5老母講，因為驚了老母煩惱，受伊阻擋，到beh出發e5時，才tui3老母講，老母果然傷心大啼哭。牧師疼主較過頭疼老母，心無受搖動，用濟濟話安慰伊e5老母。就an2-ni離別老母、親戚、朋友kap鄉里，落船。
Siang7  hit chiah船，其他iau2有兩人同時志願猶原beh來台灣e5宣教師，就是蘭大衛醫生kap連德烈牧師。受主庇佑，三人ti7明治28年（A. D. 1895年），12月18日，tui3台南安平港平安上陸。暫時toa3 ti7台南新樓，tui3林燕臣先生學台灣e5土腔。
3. 在台宣教
到明治29年尾（A. D. 1896年），就徙來toa3彰化西門家226番地。Hit時iau2-boe7有醫館，只有稅兩kham2店teh做禮拜e5所在。禮拜日3、40人teh禮拜na7-tiaN7。漸時用這兩kham2做行醫，說教e5路用，後來才設法換位。
明治32年正月，梅牧師去澎湖，頭一擺kap我相bat，做伙佈道做工幾若禮拜；後來倒轉來彰化kap蘭醫生參詳，寫批hou7教士會，請in換澎湖林學恭來彰化，得著教士會e5指示，hit年3月初，我就換來toa3彰化。Tui3 hit tiap8了後，kap伊相kap做工，得著伊e5疼痛、指導，受伊e5感化勉勵。相kap佈道20年久，經過幾若百庄，攏總設十間e5教會。
今將這中間，我受感激--e5,大略講4項ti7下底： 
（1） 伊e5佈道kap設教。
論伊e5佈道e5事，我有濟濟thang數念，總是be7 thang一一來寫。Ai3看幾若點。
看伊e5殷勤。若無出外，ti7彰化就拜一到拜六，逐e晡4點起，ti7市場內佈道。若出外去庄社，是早早出，暗暗入，真正是披星戴月e5殷勤。無分寒熱，無論遠近；我kap伊出去，罕tit兩人做伙講，攏是伊ti7這庄講，我就去別庄摃鑼，招人來聽，人若聚集，我就ti7-hia講，伊看我teh講，無扑損時間，koh過庄ti7-hia講。到晝，簡單食餅配茶，中晝無掛歇睏，就koh接續。親像這款e5殷勤，m7是我e5筆形容有過頭，設使去較遠e5所在，就用一個庄社做根據地，tui3 hia逐日出去近阜 e5埔頭做工，到拜六才轉來彰化。
Koh看伊e5吞忍艱苦枵、嘴礁、無眠、lek8-lou7 、厭倦chiah e5伊攏歡喜吞忍。當時交通不便，濟濟是步行，一日行幾若鋪路去佈道是常常。有一暝昏ti7溪湖佈道好機會，半暝11點外才散會，姑不chiong著ti7-hia隔暝；若是無凍歇暝，佳哉得著一個食鴉片薰人，名做「卿叔」，伊好意，hit暝昏阮兩人相kap睏一個桌櫃3尺闊，ka-chiah相並隔一暝，甚至bat ti7南投相kap 歇一間販仔間，目蝨m7-bat咬著西洋人，hit暝昏hou7目蝨ka7不止傷重，也是吞忍。無論得時不得時，受毀謗也忍受。親像an2-ni e5做工，上帝看顧--伊，不止有效果。
有一日，阮ti7彰化e5廟口teh佈道，tu2有一個老人beh來燒金，聽著梅牧師teh講道理，受感動，立刻反悔信主，以後熱心佈道，救人濟濟。人bat流傳講：「6日賣茶箍，7日講耶穌，」就是這個人，伊e5名叫做「老進伯」，後來做長老。
Koh一人名陳來全，toa3大肚，beh來市場買物聽牧師講道理，也來反悔入教會，續當長老。
逐所在ia7種子，了後就設教會。當時物價俗，伊若看有幾口灶來信主，就稅一kham2店做拜堂，請傳道toa3 hia，代先hou7會友負擔幾月日e5厝稅（當時一月日2、3箍銀），後來hou7 in負擔幾月日e5月俸（當時一月日6箍）。Hou7 in那學行，an2-ni設教會，佈道20年久，設10間e5教會。
我bat問伊：「你an2-choaN2 chiah熱心佈道，是甚mih因端？」伊講：「因為我讀聖經an2-ni講：『信e5人永遠活，m7 信e5人永遠死。』 記然知an2-ni，m7甘無拯救人，來hou7人永遠死。」 咱boe7 bat看著保羅，iau2-ku2我kap伊做伙20冬久，親像kap保羅做伙。所以我講：「伊是台灣e5保羅。」
（2）伊e5款待人
Tui3傳教e5人。逐年夏季，就聚集台中區內e5傳教師ti7一所在開修養會，hou7傳教師得著修養kap濟濟靈性e5好物。又koh gau5 chhoe7機會ti7隱密e5中間，體貼援助傳教家，親像大正5，6年，歐洲大戰當時，物價懸e5時，伊為著傳教家，thau2伊e5錢袋無少。
Koh tui3一般信徒。一視同仁，無分貧賤富貴，不論臣商貴客，爺老 村童，溫柔恭敬，以禮相待。
（3）伊e5過日kap慈善
伊m7是好過e5人，本身不止樸素，穿插無好；伊e5老母bat寄洋服來beh送伊穿，若是伊koh寄倒轉還老母，因為講伊若穿hiah好，人beh親近--伊，無利便。伊所食，也是通俗。Bat有一擺，主食e5人ka7伊買一塊土魠魚，若是牧師嫌傷cheh-thoah ，叫主食--e5著koh koaN7去還賣魚--e5。親像an2-ni儉伊本身，將所得e5薪水，用ti7主e5面前，獻hou7教會，抑是獻hou7至微細e5一個。所做--e5,濟濟m7是正手所會thang知影--e5。咱所知，親像獻4000外銀起彰化拜堂。其他清水、南投、草墩、二水、溪湖、屏東、斗六等等e5拜堂抑是地，攏有伊慈善e5緣故。
（4）伊e5祈禱
伊是祈禱e5聖者。不論做甚mih事誌，大到細，伊用祈禱來出發也用祈禱來收煞。kap伊出去佈道，著祈禱，轉來也祈禱。我去chhoe7伊e5時，常常tu2著伊跪teh，就是teh祈禱。Ti7伊e5桌頂有教會e5名，也有傳教者e5名kap會友e5名，暝日看hiah e5名ti7主e5面前teh數念in。實在是祈禱e5聖者。
4. 離開台灣歸國
以上所講hit款e5做工，致到扑歹身體。最後ti7大雅染著熱病（甚mih熱，醫生攏m7知），身體那be7堪tit，就離開台灣，轉去本鄉；雖然身軀離開台灣，iau2-ku2心無離開，ti7伊e5眠床前有吊兩項物，時常teh數念伊e5教會kap伊半生涯所奉獻e5台灣，Hit兩項物，一項就是「甘蔗ko2」，koh一項就是伊佈道e5時所teh用e5號頭（喇叭）。tui3轉去到最近，大概兩月日，伊寄一張批來hou7我，每擺teh問台灣e5教會，koh數念無煞。
伊雖然身體真lam2,iau2-ku2真勉強，有著幾若本冊，或是講起古代e5教會抑是教義e5說明，不止好e5冊。Koh ti7 1920年，受眾學者e5選拔，去發表伊e5論說，不止好名聲，siang7時受推薦，得著神學博士（D. D.）e5學位。
5. 煞伊e5著磨
主盡忠e5奴僕。我親愛e5朋友，主煞伊e5著磨。Ti7 1940年2月28日，揀召伊入伊所備辦快樂e5房間。照聖神所講：「煞伊e5著磨來安歇，伊所做e5工也toe3伊」（啟示錄14：13）。
伊比我較有福氣，75年e5出外，今代先我轉去父e5家。我寫幾句數念伊。敬謹追悼。也願大家替梅牧師娘祈禱，hou7伊會得主e5安慰。
(台灣教會公報第664號，1940年7月)

宗教改革家略傳

（這月號宗教改革號。Ai3各位讀者數念當時chiah-e5 改革家。這tiap8 終止e5 改革家e5遺像kap略傳介紹ti7-chia，hou7各位讀者koh一擺來tai3念in e5遺業，來喚起咱e5改革精神。）
1、路德馬丁（Martin Luther）1483-1546。德國e5宗教改革家。伊ti7 A. D. 1483年11月10日出世ti7德國e5 Ai-su-le2-bian2,散hiong 作穡e5 家庭。老父誠實，老母敬虔，21歲畢業大學，本立志beh做法律家，總--是有一日kap伊e5 好朋友ti7 tan5雷kap落大雨e5時teh行路，伊看著朋友hou7雷扑--死，就改心beh做宗教家，1505年7月17日入O3-kou2-su-teng e5修道院。1507年受an3手。Ti7隔年就做Ui2-thian-be2-lu2-hi2大學e5教授，11年去羅馬看著當時e5教會e5腐敗，12年得著神學博士e5學位，熱心ti7<詩篇〉、〈羅馬〉kap〈加拉太〉e5 講義。
到1517年，羅馬法王差Thek-chek來到 Ui2-thian-be2-lu2-hi2賣赦罪符e5時，伊真大反對，將這個m7著寫95條貼ti7 拜堂e5大門，公然抗議法王e5不是。這個歷史的e5日，就是1517年10月 31 日，改革e5聲tui3 chia發起。Ti7倚4禮拜e5中間，這個消息遍傳ti7全歐洲。法王受氣，1520年6月15日ka7伊革出（pho3文）。伊好膽將hit 張pho3文狀ka7燒--去。法王就借德國皇帝e5勢力召伊來出席。當時ti7 Oa2-m7-su teh開會e5 國會beh辦--伊。伊好膽出席。1521年4月18日，ti7議場好膽干証講：「若m7是引聖經來証明我e5錯誤，就我m7取消我e5說。我也be7-thang服從宗教大會e5決議kap法王e5 m7著，因為in m7-na7有錯誤，koh有自相[siong]矛盾。我be7-thang違背我e5良心來做甚mih代誌。上帝--ah！求你幫贊我。阿們。」國會無法伊ta-oa5,只有ti7 5月25日ka7伊革出。隔日伊離開Oa2-m7-su e5 路中，受這隊m7知tui3 ta2-loh8來e5馬兵掠--去，不知去向。其實是Sak-so-ni-a e5諸侯用這個法度，暗cheN7來保護伊--e5,chhoa7 伊去bih ti7 Oa2-to-bu2-lu2-hi2城。
Tui3 hit-tiap8後，伊就tiam3 hia翻譯德國話e5聖經kap著作，來促進改革e5事業。到1546年正--月，Ti 2月17日，tiam3 ti7眾朋友包圍e5中間，唸〈詩篇〉31篇5節「我將我e5 靈魂交你e5手」，安然離開世間。享壽63歲。
2、Bi2-lan5-tun（Philipp Melanchthon）1497—1560，德國宗教改革家。伊ti7 1497年出世，ti7德國e5 Be2-tun。1509年入Hai2-tek-beh-lu2-hi2大學。Koh讀Chui2-bin2-gen2大學。17歲就得著M. A.（文學士）e5學位。後--來做Ui2-thian-be2-lu2-hi2 大學e5教授。Ti7 hit-tiap8 kap 路德馬丁同意改革e5 事業。以後或是說教，或是著作，十分擁護路德馬丁，盡力ti7新教e5教義，做路德馬丁bu5-ji7 e5 幫贊，兩人e5 關係 tu2-tu2 親像以利亞kap 以利沙。伊bat講：「我若著離開路德馬丁，寧可死。」 也路德馬丁指伊講：「我是只有這個做頭前teh ia7種e5人，伊（指Bi2-lan5-tun）是一個溫柔、恬靜 toe3 後壁teh 沃水e5人。」 伊是一個有系統e5神學者。伊所著--e5《組織神學》，是神教最初--e5,延續50版以上，久久做眾大學e5教科書。伊e5信仰篤實，學識高博，是一個穩健e5真君子。英國kap 法國e5國王，幾若擺beh 請伊去，總--是伊m7,仍然toa3 ti7 Ui2-thian-be2-lu2-hi2,到1560年離開世間，葬kap 路德馬丁e5墓隔壁。享壽63歲（kap 路德馬丁平濟歲）。
3、Su7-eng-li2(Ulrich Zwingli）1484-1531。瑞西e5宗改革家。伊較慢路德馬丁兩個月，1484正--月出世，ti7 Alps（阿爾卑斯山）山腳e5一個鄉社名Ui2-toh-hau2-suh。生前好學、聰明。畢業U2-in2-na2 大學。1506年受an3手做Gu2-lat8-su e5牧師，受請做Chu-li2-hi2 大會堂e5說教者，深深研究聖冊kap神學。Ko-tiau新約所指示e5基督，抨擊羅馬教會e5錯誤kap腐敗，深信基督是唯一e5 救主，聖冊是最高e5 指針。努力ai3 beh hou7 瑞西脫出羅馬教會e5束縛。到1531年10月10日，敬奉羅馬教e5逐縣，起兵來扑伊所toa3 Chu2-li2-hi2城e5時，伊勇敢chhoa7兵出去應戰，不幸戰敗，本身ti7陣中陣亡。Beh死e5時講：「In 會thang thai5死我e5身軀，總--是be7-thang thai5死我e5靈魂。」享壽47歲。
4、Khap-lim5(John Calvin）。1509-1564。伊是宗教改革家，也是偉大e5神學者。1509年出世ti7法國e5 Nou-iong2(離巴黎東北70英哩）。14歲就入巴黎大學。起頭按算beh做宗教家，後--來心志變換beh做法律家，就koh入兩間大學讀法律。Ti7 hit中間kap 新教e5人交陪，受苦勸研究聖冊。到倒轉來巴黎就忽然改心，決意成做福音主義者。致到受窘逐 ，不得已著脫出巴黎，就離開法國去瑞西，tiam3 ti7 Ba-ji-luh完成伊一生e5大著作，就是《基督教綱要》。 Hit-tiap8 26歲。後--來遷徙來toa3 Geneva（日內瓦），ti7-hia專心著作，講演kap牧會，盡力ti7改革e5事業。伊比路德馬丁較有組織，有秩序e5論理，有組織e5神學家，對ti7 kou-seng5 新教e5教義有大大e5貢獻。特別對教會e5 典禮政治制度，根據ti7福音的來制定，成做今仔日咱長老教會e5基礎。
Ti7 1564年，這個偉大e5改革家，受主揀召離開世間，無留某 無留子（3個子攏早死），也無留淡薄e5錢財（一生儉樸做慈善），只有留萬古不休e5改革事業kap 福音的新教e5教義。享壽54歲。
5、Na2-su（John Knox），蘇格蘭e5宗教改革家。1505年出世，ti7蘇格蘭e5 Hat-leng2-tun，16歲e5時入Gu-la-su-go大學，後--來讀 O3-kou2-su7-teng kap Je lom e5 冊受in e5影響，漸漸傾向ti7新教。Ti7 1544年，有一個出名e5人，Ui2-sia2-toh ti7蘇格蘭到逐所在好膽傳新教e5教義，伊真受感動。可惜這個Ui2-sia2-toh ti7 隔年受掠續為主殉教。Na2-su看著這個人殉教koh較受感激，就發心beh繼續伊e5事業。以後toa3 ti7 An-to-liu-su市盡力宣傳新教e5教義。可惜這個市ti7 1547年受法國兵攻破，伊就受掠去做法國戰船e5 奴隸，19月日久受真濟殘忍e5虐待。佳哉得著英國政府e5周旋，得著thau2放，一時陣toa3 ti7英國。到I5-oa2王死，就離開英國。1554年7月到日內瓦見Khap-lim5,受Khap-lim5 e5啟發不少，1559年就倒轉來蘇格蘭，盡力ti7祖國e5 改革事業。Bat ti7主e5面前拚命祈禱講：「將蘇格蘭hou7我，若無，hou7我死。」感謝主，隔年就是1560年，法律公佈改革教成做國教，濟濟年e5努力tui3 an2-ni見效。功成名就上帝就ti7 1572年11月召伊e5 奴僕安然歸天。伊e5墓牌寫講：「在世中未bat驚人e5面e5人倒ti7-chia。」享壽67歲。

（台灣教會公報742卷，1950年10月）
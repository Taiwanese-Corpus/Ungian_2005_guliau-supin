


小傳詹長老
劉阿秀
詹阿hian2是公館庄教會e5長老。伊ti7明治12年9月7 日出世；伊e5出生地是公館庄新港寮；8歲e5時徙去北寮企起，經營農業來成家。伊iau2-boe7信主e5時趁世俗，服事神明真熱心。
Ti7 19歲e5時，對鍾阿mui2傳道聽著道理，就放sak世俗來信主。到伊24歲，就是明治36年，有受公館庄教會揀伊做執事6年久；到30歲e5時，就是明治42年，就設立伊做長老，20年久無離任。
伊有2個查甫子，2個查某子。大子詹Tek-kian3 iaut2?台北神學校在學中，3 年生；第二子teh 幫贊家內；細漢e5查某子今年14歲，iau2 ti7公學校補習科讀。伊ti7 11月10日iau2去苗栗教會赴督會，ti7 13日e 晡5點忽然tu2著腦出血e5病，到14日頂晡11點半就過往，享壽50歲。Ti7 18日有葬式，有7 位傳教師來會葬，有弔電20外通，也有幾若位上台弔詞。
今ai3寫幾若項來數念--伊：
1.伊是克勤克儉e5人。早起時真早就起--來，禮拜日kap公益e5事以外，無1時閒；伊真正gau5保惜時間。
2.伊好款待出外人。無論遠近，無論甚mih等號e5人，若到伊e5家，攏一理好款待--伊。
3.伊專守禮拜日。就是無論甚mih緊工e5時，若禮拜日就攏歇睏來禮拜；m7若伊e5家內e5人歇睏na7-tiaN7，連長工kap所倩e5做工人也攏歇睏無做工。
4.伊是真誠實e5人。講話是就是，m7 是就m7是；所以會內會外e5人聽著伊死--去，逐人都講真扑損。
5.伊真盡忠。伊有做執事6年，做長老20年；伊看上帝e5國比伊e5家較要緊，若教會有甚mih代誌，雖然伊真無閒，也歡喜放工。伊有做保正幾若年久，對社會也是盡義務，thang講是敝會1個模範者。今家庭失1個良父，教會矢枝棟樑，boe7免tit痛心傷悲。
 (台灣教會報第538卷，1930年1月) 
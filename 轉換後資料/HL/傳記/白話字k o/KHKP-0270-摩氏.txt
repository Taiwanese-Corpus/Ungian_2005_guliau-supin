
摩氏

Ti7倫敦城e5東旁有濟濟猶太人作夥 ti7-hia 企起，較大面是teh做生理；總是oh得趁食。某日有一個名摩氏ti7街路teh行，真趕，若親像破病，本身家己teh唸講，天氣無到偌寒，有出日，我thai3-tho2寒到an2-ni？但m7知beh an3-choaN2？驚了無力 thang行到厝。今仔日做這m7成生理，koh無啥人買，利無聲thang o；人聽了也m7知伊teh賣啥貨。腹肚枵到扑結kiu5求，真正可憐事ah！往過若趁無食，伊e5 厝邊提淡薄贊伊，今chit moa2無，因為 ti7 in e5中間失體面，一項無後生，koh 大查某子去嫁基督徒。厝邊攏嫌伊，准伊e5查某子去嫁異邦人；其實無影，伊本身真m7願，致到無beh認伊做子。雖然到hiah艱苦，也無beh hou7伊e5 子婿贊伊。
猶太人本gau5相贊，總是in有e5若去佮異邦人嫁娶，in就無boeh幫助伊。猶太人e5過年到--lah，照in e5風俗著做過年節，也著去會堂禮拜。今e昏老人想be7 tit-thang做an2-ni，心真憂悶。早前伊toa3 ti7俄羅斯國做裁縫，較有趁，m7免掛慮親像今仔日e5無夠。這個慘是tui3 hou7俄羅斯趕。今來英國忽然無頭路，人koh老--lah！厝邊看輕用恥笑e5話ka7伊講，今著較細膩顧你e5細查某子leh！免得伊也去嫁hit號無清氣去e5人。Chit號話 聽了心肝be7免得大艱苦。
  Koh進前行無偌遠，看見伊e5查某子來迎接伊。查某子看老父慢慢仔行，就牽伊e5手，摸著冷ki-ki，心內驚，流目屎講：「阿父--ah，你若到厝，我就走去買柴起火hou7你烘，買淡薄肉ka7你煮湯，親像我e5老母iau2活teh ti7俄羅斯國所煮--e5。」老父講：「心肝子路得，m7-thang買hiah e5,今暝昏有幾若項較要緊著買，就是兩支蠟燭，淡薄仔蜜，兩粒仔pin-ko2 (因為心肝內teh遼望彌賽亞扑算e昏會到)，咱著備辦常常記得耶和華聖e5事是較要緊咱e5禁食。」路得知老父所對重是hiah e5,所以恬恬應伊，好。
真可惜ah！救主已經降生千外年久，猶太人iau2-ku2 m7知，大家憨憨親像摩氏teh 向望彌賽亞會臨到顯出大權能。一齊chhoa7伊四散e5百姓tui3逐邦國倒去耶路撒冷e5京城。年過年，一個節koh一個節，彌賽亞攏無來，照in所扑算，摩氏攏無失望，tiaN7-tiaN7講，今向望後e5節。
  In行koh一短仔路就抵著相bat e5 厝邊，是賣魚e5婦人人，名叫利百加。伊就停腳，稱呼伊講：「摩氏伯ah！你chiah久真大te3;我叫你來阮兜坐，你攏m7,路得--ah，你也是an2-ni，敢是想，你e5姊夫teh開店比阮較體面？」摩氏舉手講：「利百加--ah，你m7 thang 講這號khau-siah e5話，我老--leh，耳孔重，路得it著ai3 趁幾圓，不時關心掛慮。阮有大出力ai3擋馬利亞，伊m7聽苦勸，做伊去嫁hit號人，阮就無法得。」
  利百加teN3-chheN講：「Lin2啥事hiah憨聽人加講話，就失志到an2-ni。講，做in講，設使若講著我，我就teN3無聽見。抑是講，狗teh吠！人牙洗e5話無要緊，做你放心。我看你e5艱苦顯出ti7面，今仔日有生意無？」路得替伊講：「無，只有賣兩條帶，40錢 na7-tiaN7，beh an3-choaN2怎辦節年？」利百加講：「真正可憐事ah！今e昏著 hou7我請，魚佮咖啡na7-tiaN7，是便菜 m7-thang棄嫌。」路得歡喜應好，心內想，的確會食到飽飽，koh魚，佮咖啡攏是合阮父身軀所欠e5。摩氏也想數念早前boe7有到chiah艱苦，也有an2-ni thang食。
  行到厝，路得買柴起火hou7老父烘；就去會堂提淡薄聖e5麵包、一點葡萄汁、蜜佮pin-ko2照in e5例。可惜摩氏攏be7燒，那烘那寒，就ka7路得講：「我敢是感著，be7得thang去 hou7利百加款待，你家己去好mah？」路得看伊hiah艱苦心，不安講：「阿父--ah！E昏我m7甘離你，」就牽伊去倒，請厝邊一個去ka7利百加講。利百加聽著就寄物hou7 in食。路得看父teh睏m7敢扑醒，就排桌，另外排一位向望彌賽亞會來同坐桌。抵teh排 e5時有人提一張批，是in阿姊寄e5,切切求父赦免也講：「我有體貼老父佮小妹枵、寒，求lin2來佮我toa3,hou7我照顧好mah？若m7,著准子婿提物佮錢hou7 lin2過年。」路得讀了m7敢 ka7老父講，摩氏睏重眠到天光攏m7知會堂歕號頭做過年e5聲音。睏醒，路得倚伊e5身邊問安，續恭喜過年，ka7伊講：「你真好睏。」父就用猶太 e5話ka7伊祝福。路得真奇怪伊e5老父無親像頂年，要緊過新年。伊teh備辦咖啡e5時流目屎煩惱老父失精神，備辦明白叫老父來食，伊講：「乖子--ah，你有備辦彌賽亞e5位，真好ah，續細仔聲講，門也著開。我知伊今仔日的確會來。 」
  坐落祈禱，祈禱了，路得看老父e5面，忽然有大光，伊就起來講：「彌賽亞來--lah。」身軀gi5-gi5 chhoah，koh講：「路得--ah！彌賽亞來lah！伊e5名做聖！」Koh連連叫路得：「路得--ah，來lah！是戴，戴Ai ah ! Ai ah ! 是戴，刺仔冕旒」，講了跋倒ti7塗腳，路得大聲啼哭。厝邊聽見走來扶伊起來，大家知神魂已經去lah！有人去報伊e5阿姊，in liam5-piN來。路得講，阿姊ah！真可惜，你無看著阿父e5面，有出大光teh照。馬利亞講：「看，好是好，總是伊看主戴刺仔冕旒真奇怪，若親像伊是基督徒；實在，敢m7是？」伊e5丈夫講：「伊beh死e5時無thang講明，照我扑算伊明白知彌賽亞是猶太人所釘死e5耶穌做猶太異邦e5救主(以弗所 2:14)。」路得講：「An2父快活leh！伊知主來了ah。願耶和華開猶太人e5心目hou7 in知上帝有差獨生e5子耶穌ai3救in到伊所替in備辦e5旬城。」
  猶太人本是上帝所揀e5百姓，為著棄sak救主耶穌，上帝就刑罰in，hou7 in四散滿天下。雖然an2-ni，上帝穩當猶teh聽in，請看報e5人，著替猶太人祈禱，hou7 in有機會thang聽著耶穌e5福音，也會歡喜信，認耶穌做彌賽亞。
（台南教會報第270卷，1907年9月）

小傳陳樂 先生（潘道榮）

先生是澎湖湖西庄西溪e5人，出世ti7明治23年。伊e5 祖上濟濟攏有進學，所以伊ti7 細漢e5 時父母就送伊入書房講究漢學。 後--來有去讀公學校6年久，伊著優等 e5 卒業。學校e5先生愛惜伊e5才調，就留伊tiam3本校做教員。伊是真誠心敬神明e5人；每日對學--nih8 歇工轉--來，就隨時去燒香點燭。

雖然身居教育e5職，為著hiah-nih8 熱心teh敬重神明，總--是ti7 伊e5 心內不時有teh 掛慮1項，就是：「人到死後m7知啥款?」所以有1擺bat決心beh 離開某子去做菜友。

抵好有一年e5夏期休夏中，受上官派過來台灣赴教員e5 講習會。有朋友chhoa7伊去太平境e5 拜堂禮拜，hit日抵抵是故宋中堅牧師teh說教。題目是「貪財是萬惡e5根源」（1 The5.6:10）。伊聽了心中暗暗有感激e5所在，就想beh來信耶穌教。到講習會明白beh轉--去e5時，有朋友報伊來新樓冊房買1本「天道溯源。」伊就暝日勤勤讀hit本冊。對an2-ni那明基督教e5道理是真實，就好膽放sak前所尊重e5鬼神，來敬拜上帝。

 Ti7伊e5本鄉攏無人信主。Hit時抵好楊Se3-chu3牧師tiam3 ti7媽宮1 做澎湖宣道會e5牧師。伊就招楊牧師去in西溪設1間福音堂。 可惜後--來in二位攏過來台灣，也無別人 thang 繼續鼓舞，致到chit-tiap8煞廢止--去。 --------1.馬公

今伊對信主了後，真致意稽考聖經e5道理，就ti7媽宮對楊牧師領洗禮。Koh 過無偌久，續獻身beh來做主e5工。所以ti7 大正7年，就來入神學校讀冊4年久。Ti7學中凡事佮朋友真和睦，也gau5敬重先生。伊e5 天資明敏，讀冊也勉強，所以卒業第一名。傳道局就派伊去tiam3東港e5教會；ti7 hia 兩年久。

大正13 年4月間，又koh受傳道局ka7伊轉任去tiam3北港。去hia 倚兩月外日，出力佈道，巡視友會，煞抵著嚨喉起痛，無聲thang做工，就來醫館打tiap8差不多3禮拜久。到較好，就koh轉去做工。 咱知北港是咱台灣佛教e5 重要地；咱e5 教會設立未偌久，信徒iau2少，koh軟弱；現在e5拜堂是用稅--e5;狹狹無合用。抵好廉牧師去巡教會，就佮伊去chhoe7地，備辦thang建築新拜堂。

因為伊e5嚨喉病猶未十分好，傷出力做工，致到嚨喉e5病koh發作較傷重。伊本身teh想，著暫時歇睏較好，所以就轉去in澎湖。心意是想beh療養身命；總--是看著本鄉親人e5烏暗，就無惜著本身破病e5身体，猶原chhoe7機會佈道。Bat有人譏刺講伊病是去hou7北港媽thau7著、毒著，in e5北港媽是較聖；叫伊m7-thang傳hit號番仔教。雖然是an2-ni,先生攏無tam3志，猶原好膽干証主e5名。

對an2-ni伊e5症頭那沉重。Ti7舊年10月間就koh過來台南新樓醫館打tiap8。照醫生ka7伊診斷，chit號病症真為難。日過日身体那軟弱，be7食、be7起--來。到正月18暝，抵好是禮拜暝昏，倚8點鐘，就手舉懸，比對天頂去，ka7伊e5婦人人講：「我beh轉--去lah。」就an2-ni安然過氣，去天堂佮主tiam3。享壽36歲。
隔日，就是19 e晡3點鐘，巴博士做主理，執行葬式e5禮拜。來會葬--e5倚有200人。有e5真遠，親像對東港教會有林Ian3-sin5牧師佮in e5長老、執事做代表；其餘有伊e5先生、朋友佮教會信主e5人來赴chit個葬式。濟濟人看了無m7傷心流目屎。

禮拜煞，自翕像。然後才送伊去埋 ti7台南教會e5 公?--nih8。

論先生tiam3世間，伊e5歷史卻是短短。總--是鄙人對所看、所聽ai3 koh加寫幾句，ng3望會thang做咱e5利益。

 (1) 真gau5吞忍。Ti7 破病中，伊m7-bat 對某子來摔sau、抑是對朋友來講甚物怨天尤人e5話。 常常是歡喜交陪主，備辦聽候主e5 chin2召。伊知伊e5病無thang koh ng3 望tiam3世間；所以伊e5婦人人勸伊著熱心toe3主耶穌。卻做人ti7地上be7免得有人情ti7 --leh,因為若有伊e5好朋友來看--伊；伊本身就流目屎。意思就是koh無偌久著佮伊所疼e5朋友分離。

 (2) 做主盡忠e5奴僕 。伊本身m7是甚物gau5說教e5先生。M7-ku2伊ti7 禮拜早起攏禁食祈禱，才說教；所以所講e5道理有大感動心e5心。伊真gau5 chhoe7機會佈道，gau5体恤艱苦e5人。伊e5性質真溫純，hou7囡仔真好親近。所以聽著伊過身，連伊所教主日學e5學生也流目屎。

(3) 伊gau5疼教會，教會也真疼伊。論伊病中e5 kian3 bu2,或是傳道局、個人hit 號m7免講起。先生已經離東港e5教會，總--是hiae5 會友聽見伊e5 破病，就替伊祈禱、寄錢、備辦藥、送物等等。到死e5時，koh寄50箍來慰問伊e5遺族。卻北港e5教會也有差人佮帶錢來弔喪，這也是對主真saN帶著。鄙人看了，心真受感激。因為先生實在有好e5人格thang感動會友e5 心。Chit號e5 教會thang 講是 「仁愛e5教會」。 Ng3望主ka7 lin2 祝福，hou7 lin2 那gau5 顯出仁愛e5果子，來做別教會e5模樣。 

 (4)看破世間。伊m7-na7 獻本身做傳教e5工na7-tiaN7。伊有將所用得e5現金3、4千箍攏hou7伊e5兄弟--去，無佮伊分。只有分淡薄較m7成物e5田園，kaN2值有成千箍。若有錢，伊較常ai3 買新冊來講究。伊也想伊本身獻hou7主是無夠額，到beh死hit 幾日前，有勉勵伊e5大子著接續伊e5腳步。

 (5) 對伊e5遺言有永遠e5 ng3 望。先生有兩個後生、兩個查某子攏猶細漢。因為伊e5親人攏世俗人，所以先生有遺言，m7-ai3伊e5某子轉去tiam3澎湖。今伊e5婦人人有得著盧姑娘e5好意 hou7伊tiam3 女學幫贊炊事he7 e5工，Ng3望讀報e5人，時常替伊e5家族祈禱。澎湖算是咱台灣e5宣道會，先生是澎湖出身頭1 個傳道師。咱著体察先生遺言e5意思，致意替澎湖佮伊e5遺族來祈禱。

 (6) 對伊beh斷氣e5 時有奇怪e5暗示。先生beh過身e5 hit e 晡e5四點半鐘，鄙人有koh去ka7伊看，看伊e5款，知是無偌久e5人。續問伊看伊e5心有攏平安--無? 伊thim3頭，顯明有真平安e5意思，就替伊祈禱，救上帝thau2放伊e5奴 僕身体上e5艱苦。到hit暗倚7點半，鄙人家庭e5禮拜煞，就掀開主日神糧4月26號：「Su7-the5-hoan2是做頭一個殉道者」e5事，續寫幾句ai3做教主日學學生e5路用：「今Su7-the5-hoan2伊有平安去天頂佮主相佮tiam3。因為伊是盡忠為著主e5名來放sak姓名上帝有備辦sui2-sui2活命e5冕旒來戴ti7伊e5頭殼--nih8。」Chiah-e5話寫了就聽著伊e5婦人人開聲teh哭。鄙人趕緊去ka7伊看，都是先生teh beh過氣。看時鐘抵抵是欠10分8點。Chit-tiap8 teh寫伊小傳就ai3用 chit層做結尾。因為想了實在有奇怪e5暗時ti7--leh。先生真正會堪得列ti7 Su7-the5-hoan2 hit輩，盡忠到死，主e5奴僕。所以深望咱做基督徒著toe3 chit款e5模樣，別日就thang相佮享福ti7天頂Beng5宮 e5所在。「你著盡忠到死，我就beh用活命e5冕旒賞賜你。」（啟示錄 2:10；這是4月26號所著唸e5金句。）


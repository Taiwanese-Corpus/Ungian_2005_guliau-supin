楊Lau7-seng 小傳
楊Lau7-seng(人較常叫伊憨兄)，屬石雨傘e5教會，ti7 1881年，就是牧師頭一擺去後山設教會，hit-tiap8 伊受洗禮，也有擔當執事kap長老e5職。
後--來教會真冷淡，真少人來禮拜，只有伊1人bat白話字 thang讀詩kap聖冊hou7人聽。總--是伊出力鼓舞，照伊所會來講hou7人聽，也教人bat 字，教會略略仔較興，較大面是對伊e5盡忠。又koh牧師抑是姑娘若過--去，伊gau5 chi3接in；有時過山到來平埔e5所在，chhoa7 in 到拜堂。
舊年過往，hit時m7是甚mih破病，kan-ta 因為伊e5子過身，對an2-ni煩惱到過頭，元氣漸漸失。就帶hit 個身体無力睏床。 Ti7 較大艱苦e5時，伊e5心大平安，不時求主趕緊chhoa7伊轉--去。伊e5嘴ti7 睏眠e5時較常是祈禱e5話。
到後來有1暝1日常常吐大氣，ka7人講伊不止掛慮。問伊掛慮甚mih，伊講：「我煩惱iau2-boe7有憑據thang hou7主接納。」
到有一早起就歡喜到be7顧tit，講伊已經有憑據thang hou7主接納--lah！問甚mih憑據？就唸伊所想著e5聖冊節hou7 人聽；就是唸 ti7 羅馬4：7，8。「人有罪得著卸，有m7著hou7上帝遮kham3,有福氣；主無掠伊是有罪e5,有福氣。」就清心歡喜到過身。
 (台灣教會報第359卷，1915年2月)

 
信仰偉人  戴華舜牧師
James Hudson Taylor (A. D. 1832 — 1905).
許水露
 [編者註：戴華舜牧師就是內地會e5 創設者。較常是稱呼做戴德生牧師。許牧師另外用戴華舜e5名，但是人是siang7一個，ti7 chia koh加紹介伊e5 小傳，穩當會thang加添對戴牧師kap內地會e5認bat，siang5時會thang得著靈性上e5鼓勵。]
聖保羅講：「上帝用阮勸lin2;阮為著基督求lin2 kap上帝koh 和」 (II 哥 5:21)。Koh講：「阮一概無窒礙--人，免得這個職份犯嫌；就是凡事証明本身合ti7做上帝e5 差用，是 ti7濟濟吞忍、患難、欠缺、困迫、受扑.....、擾亂，著磨，無睏，無食....」 (II 哥 6:3-10)。受稱呼做信仰偉人，不屈e5使徒戴華舜牧師tu2-tu2 親像頂面所記，聖保羅先生tui3哥林多教會所講--e5。戴牧師e5 一生真受苦，總--是tui3伊熱烈e5信仰， 
不屈e5精神來克服一切e5困難，到尾成做中國內地傳道協會e5 創設者，伊e5一生，thang分做下面幾項：—
1.	Tui3出世到重頭生(重生)   (1832—1849)。
1)	伊e5出世：A. D. 1832 年5月21 日，出世ti7英國e5 Iok-ku3-sia3 e5 Ban7-su-le2。伊e5老父起初開藥店，後--來有做一個有力e5 傳教師。伊e5老母是牧師e5查某子。
伊e5少年時代：起初伊有懷疑e5思想。伊e5老母為著伊心真艱苦，常常為伊迫切祈禱。到15歲，有去toa3銀行做銀行員。
3)	伊e5重頭生：有一日伊e5 老母為著伊入一間房，用鎖匙鎖tiau5--leh，迫切為著伊e5子戴華舜禁食祈禱。Tu2-tu2 hit時，伊想ai3 beh 讀冊；就去伊e5老父e5冊櫥提一本 《Tit完成基督e5事業》e5細本冊來讀。 Teh讀e5中間，心內生起自覺罪e5念頭，感覺得著得救 e5必要性；就即時深信ti7 十字架頂完成e5贖罪。伊就跪落懺悔認罪。隨時得著重頭生。Hit時tu2-tu2 伊e5老母為著伊迫切祈禱勝利e5 時。Hit時伊17歲。 祈禱e5效力實在真大-- ah！！
2.	Tui3立志到來ti7中國傳道。 (A. D. 1850—1865).
1)	伊立志準備：伊tui3重頭生了，就覺得著去中國傳教。Tui3 hit時起，伊就直直準備。伊有一日，ka7 牧師借一本關係中國e5文獻e5 冊來讀。牧師ka7伊講無辦法thang去中國傳道，總--是伊攏無失志，只有日夜迫切祈禱，萬事交託上帝。
2)	伊為著準備，就去讀Halu e5醫學校。畢業了，去病院奉職，一面奉職，一面學習beh去中國傳教，學困苦e5生活。逐日儉省，逐早起學食糜，逐暗學食飯，中晝頓食一粒蘋果，將伊所收入e5錢儉三分二beh做傳教e5路用。伊無ai3 食牛乳(milk) kap黃油 (Butter)這款奢侈品。
3) 伊幫贊散hiong人：伊m7是只有用嘴講，伊有確實勵行基督 e5教示。 伊有一日去探訪一間貧民e5家庭，看著一個老母真sui2,手--nih 抱一個紅嬰仔，無乳thang hou7伊食，極散hiong，到beh餓死e5 款，伊就beh tui3袋仔內提出伊所有e5錢，來幫贊這個婦人人。
4) 得著上帝e5幫贊：隔日伊無物 thang食，忽然提郵便e5 人，提一張批hou7--伊，內面下一張銀單寫半英磅e5錢beh送--伊。Hit張批講昨日12點鐘久e5出書，趁 400 倍，一屑仔做感謝e5意思。愛幫贊人--e5,會得著上帝e5幫贊。
5) 去死回生：伊ti7病院 teh 勤務e5時，有一日teh 死体解剖e5時，無細膩，染著毒，險險死，迫切禁食祈禱，後來koh 得著活。伊深信這個就是上帝ai3伊去中國傳道e5 信任狀。
6) 伊出發來中國傳教：伊ti7 A. D. 1853年，伊tui3 Li7-pa-lu (Riverpool 利物浦) 坐船經過六個月久才到上海。當時ti7上海有排外運動，teh排斥外國人。伊忍受百般e5艱苦。
(1)伊kap中國人做夥toa3。(2)伊食中國食。(3)穿長衫疊馬褂，戴碗帽。(4)伊留頭毛piN7毛尾。Tu2-tu2親像中國人。親像保羅講，我向逐樣人，成做逐樣款，一概是beh救人。
7) 後來伊去中國e5內地傳教。  
伊tu2著： (1)賊馬e5危險。(2) 同族e5危險 (外國領事叫伊去罰金，講伊去區域外傳道，be7用--tit。(3)刺中e5危險。Hou7人放火燒厝，物件燒了了。
8) 伊e5結婚kap歸國：伊kap 同勞者Tai7-a姑娘結婚 (Miss Laiyer)。後--來為著身体欠安，koh 倒來英國。
3.	Tui3創設中國傳道協會到別世 (A. D. 1866—1905).
1)	伊ti7英國報告傳教e5好消息，kap籌備創設中國協會。
2) 後來得著15名同志，kap濟濟錢，就ti7 A. D. 1866年5月，koh去中國e5內地來創設中國傳道協會，kap極力傳教。起初chhoa7 15 名同志傳教師到中國內地傳教，到尾變做歸千名單位e5宣教團体。
3) Tui3一個無驚羅馬教王e5 馬丁路德(Martin Luther) 來成就宗教改革。Tui3一個阻止法蘭西革命e5 衛斯理(John Wesley)來教化全英國。Tui3一個m7驚苦難e5 戴華舜 (James Hudson Taylor) 來傳到中國全地。
4) 伊tu2著真大e5逆境：伊ti7中國內地傳教e5時：(1) Tu2著3個子攏死ti7中國。(2)所疼e5牧師娘也染著熱病死。(3)濟濟物hou7人搶--去。 (4)受人窘逐。(5) 總是伊攏無失志，只有信仰，用祈禱，用忍耐來克服一切e5困難，來創設中國傳道協會。
5)	伊盡忠到死 (A. D. 1905)。
伊克服一切e5患難，成做一個大傳教師，大指導者。Ti7 1887年，bat ti7 一年e5 中間要求100個新e5宣教師來幫忙傳教。Ti7宣教師上真罕有e5大事業。到ti7 1905年6月3日，最後講：「最偉大--e5,只有上帝，咱著十二分e5心來信靠上帝」，講煞伊e5靈魂永歸上帝，伊e5遺体埋葬ti7中國e5內地，享壽73歲。到ti7 A. D. 1926年e5統計。戴牧師所創設e5中國傳道協會: (1)宣教師1234名。(2)中國籍e5 傳教師 3944名。(3)信徒數67500名。Kap 台灣長老教會e5 信徒數差不多濟。Thang知伊e5信仰真好。
(台灣教會公報第817號，1957年1月)
黃牧師娘e5小傳
Ti7主後1857年黃牧師娘出世ti7 Ku-i5庄，就是倚ti7東港hit-tah。序大人較艱苦所以伊較早出嫁。Ti7 1884 年丈夫黃牧師有聽道理信主。起頭牧師娘真無ai3 kap伊行天路，總--是暗靜teh學讀白話字。Hit時雖然m7-bat入禮拜堂iau2-ku2會曉讀白話聖冊。到1887年頭1擺去禮拜堂聽道理。
黃--先生去府城讀冊，後--來受派去toa3澎湖，先生娘也歡喜kap伊去。船tu2著風透，in逐家大危險，煞失落1個後生。起頭無thang稅厝，兩人經過偌濟項e5艱苦。總是 in出力報揚主e5道理，toa3媽宮兩年外就已經成教會。
後來koh過來台灣toa3 ti7 竹仔腳、埤頭kap楠仔坑，真正大利益眾姊妹以及通教會。Bat--伊e5人攏干証講，罕tit tu2著1人hiah-nih8 gau5安慰、苦勸、慈心引chhoa7人信主。
到今年5月有染著非常e5病，食藥、去旗後醫館攏無采工。Beh 去旗後醫館hit-tiap8 坐火車到舊城，就真歡喜，因為講若對醫館倒--來，才beh較出力設教ti7舊城。到beh倒--來，火車到舊城hit時伊流目屎，因為想著今be7 tit thang kap舊城e5會友相見面。 
倒來楠仔坑伊e5病那siong重。Boe7過往 e5 3日前，主e5榮光若親像照伊e5 身軀。Hit-tiap8伊e5心真歡喜到極，ka7顧伊e5姊妹講，我kap lin2 tiam3無久日，主beh用伊e5平安來換我e5艱苦。後--來人beh ka7做衫仔褲伊就嫌講：「lin2 kiam2是世俗人？Kiam2 m7知hiah-e5 kap我無干涉？ 主e5白衫teh 聽候我-- lah！」
到9月11日天boe7光就過身。Iau2-boe7過往伊叫in丈夫來kap伊相辭講，平安，主來--lah！又koh kap教會當職 e5人以及顧伊e5人相辭講，主來--lah！幾若人吟詩，tu2仔吟兩choa7伊就koh講，主--ah！來去! 連講3聲面越對眠床後氣就斷。一世人做主盡忠e5女婢，今已經得著伊e5報償。「煞伊e5著磨，功勞也toe3伊。到9 月12號就出山」。教會內kap教會外e5朋友攏大敬重--伊。
20年e5中間伊kai3出力ti7教會中做主e5工程。眾人大o-lo2伊e5好模樣，gau5引chhoa7人信主耶穌。Bat聽見幾若位傳道先生teh談論ti7眾傳道娘e5中間to2一個大利益教會。大家講無1個會比tit黃先生娘。伊本身實在無ai3人講甚mih o-lo2 e5 話，總--是咱thang 數念伊，也對著伊所做e5工真正thang感謝上帝。伊勇健時hit實在為著主gau5著磨或是ti7澎湖、埤頭、竹仔腳、抑是楠仔坑。無論去tiam3甚mih教會眾兄弟姊妹有大大數念伊。到染著大悽慘e5病伊猶原大榮光主e5名。Ti7台灣e5教會伊親像「做以色列e5老母。」
今伊已經到ti7上帝e5面前。 伊e5艱苦攏煞，總--是咱be7免tit替楠仔坑教會煩惱，也實在著替黃牧師kap hiah-e5細子祈求上帝來安慰。主已經來召伊去，總--是伊所做e5工、伊e5好品行、伊e5熱心、伊e5 仁愛的確be7毀無--去。伊那親像iau2 ti7 teh 講：「Lin2著學我，若親像我學基督一般樣。」
「煞伊e5著磨， 功勞也toe3伊。」
(台灣府城教會報第249卷，1905年12月)

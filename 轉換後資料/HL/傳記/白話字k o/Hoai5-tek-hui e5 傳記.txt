Hoai5-tek-hui  E5 傳記
1
市長來巡視學校e5日到lah，學校整頓到真清氣，學生攏排列迎接。Hit日講歡迎詞e5猶原揀著我，我e5名叫做Hoai5-tek-hui。我是一個歹命囡仔，我出世ti7 主後1714年12月14日，ti7英國Gloucester城e5貝爾旅館（Bell Inn）內。二歲e5時就無父，老母守寡，kap其餘e5兄弟一家共8個人。旅館經營了未起色，8年後我e5老母就koh重婚。因為家庭散hiong到 12 歲老母chiah送我入預備學校。因為人認定我有雄辯gau5講話e5才，所以每年攏是揀我講歡迎詞。Koh一面我真好記持，gau5 學牧師閱唸祈禱文，然後向同學來作禮拜結束e5款式來掠做心適，到尾hou7 學校逼退學。Hit時 15 歲，倒來青藍色e5圍su裙仔 ha5-leh就幫贊老母掃塗腳，jiu5地板，做顧客雜差仔 e5 囡仔工。有一擺去Bristol chhoe7 阮兄哥。Ti7 hia 聽牧師講道，不只hou7 我感激，tui3 hit 時起頭擺得著心內屬靈e5 印象。Tui3 an2-ni 我倒來就將戲劇kap無路用e5 冊攏放hiat8-kak8,專心學寫講演e5 文章。從前e5生活kap習慣我覺得真無滋味。Che m7是講我已經有甚mih深刻屬靈e5經驗。是一時想備辦將來ai3做一個傳教家na7-tiaN7。
到18 歲e5時感謝主hou7我得著一個機會thang做苦學生，半做工半讀書e5 路就去入牛津大學。起頭一年久真平常漸漸經過，所有e5時間攏用ti7 學課，卻bat讀外冊。Ti7 所讀e5外冊中羅氏所著e5《嚴肅e5呼召》（Law’s Serious Call to the Unconverted）hit本是我siang7熱心愛讀e5冊。Hit時ti7 牛津大學有幾位同學，經常ti7 彼此e5睏房來聚會，祈禱研究討論。Chiah e5 代誌已經實行了幾若年。衛斯理 in 兄弟約翰kap查理（John and Charles Wesley）是這個細細e5團體e5領袖。In受同學e5冷笑譏刺，ka7 in號濟濟名。有時叫in做「聖潔團」（Holy Club），「敬虔團」（Godly Club），抑是「聖經咒團」（Bible Moths），kap「循規者」（Methodists）。當我入學e5時，這個集會只有chhun 5、6 個人na7-tiaN7。 人更體in做「循規者」，是因為in e5 生活太規律化。每月peh餅守晚餐，常常去探問病人，抑是監犯。   
我真希望ai3加入這個聚會，但是m7 kap in 相bat，而且這時又無人thang介紹就無法度thang加入。隔一年後有一個特別e5 機會，我就kap查理衛斯理（Charles Wesley）熟悉。有一日有一個散hiong婦人人厭世去自殺，幸得自殺無死，我就寫一張批請ti7 阮校內teh賣蘋果e5老婦人人提hou7衛斯理先生，請in去探訪hit 個婦人人。也叫hit 個老阿婆m7-thang講我e5名，無扑算hit個阿婆煞將我e5名ka7 in講。查理過去bat 聽見我也bat去探監獄e5犯人，也參加教區e5聖餐，koh時常bat遇見我家己一個teh散步，tui3 an2-ni伊歡喜接受我e5批，續叫hit 個老阿婆來招我相kap ti7 明仔日做夥食中畫頓。我e5心tu2-tu2欣慕ai3得著有屬靈e5朋友。伊也真快就知我是這個意思，就送我一本法蘭克所著e5《論m7驚人》（Franke’s Treatise Against the Fear of Man）kap《教牧e5忠告》（The County Parson’s Advice to His Parishioners）這兩本冊。隔了無偌久，就koh hou7我一本《神e5活命ti7人e5內面》（The Life of God in the Soul of Man）。我從來 m7知甚mih是真實e5敬虔，直到上帝將這本好e5 冊送到我手裡我chiah知。神liam5-piN指示我，真實e5敬虔就是人kap神e5連合，是基督e5 款式成做ti7 咱e5內面。這時我chiah曉悟人的確著成做一個創造e5人。親像hit e5 撒馬利亞e5婦人人一樣。 我寫批hou7我e5 親戚，ka7 in講這個事，ka7 in講我已經得著重頭生，也實在有重頭生e5恩賜。In攏掠我做發狂。
2
Tui3 an2-ni 我就開始有規律e5生活，m7愛扑損一屑仔時間。不論 in去探病人，抑是幫贊散hiong人，參加in一切e5活動，心內感覺真爽快。總是好光景無thang久，免偌久，破病鬼不時來交纏，致到我著暫時停止一切e5活動。但是我對一切e5救恩卻一發清楚，也領導一位同學歸主。　
阮這班極小數敬虔e5同學當然常遇著人反對。衛斯理in兄弟仔代先公開承認基督。我真自愧，起頭我m7敢ti7公共e5所在hou7人看見我kap in兄弟仔交陪。有一擺我beh去chhoe7查理，看著同學tui3 hit爿teh來beh tui2伊門口過，我就假無意越tui3邊仔m7敢叫查理e5名。這款卑鄙thang見笑 e5心kap態度，卻無偌久，就漸漸無去，後來我就勇敢若衛斯理in兄弟一樣。總是iau2-ku2 boe7會脫離尼哥底母式e5照舊用暗時才來kap in聚集。
有偌濟同學tu2著試煉到手e5時攏離開阮去。對督學e5反對也濟濟同學kiu去。「愛慕人e5 o-lo2,較過頭ti7愛慕tui3神來e5 o-lo2,kap一種卑鄙屈服性驚人藐視看輕e5心，致到hou7濟濟人反背棄捨阮。」我Hoai5-tek-hui是一個散hiong e5苦學生。Tui3加入循規團kap衛斯理in往來以後，koh 較是受人種種e5侮辱。我常常受人tim3 la5-sam5物，有--e5剝削我e5工錢，有兩位我知己e5朋友，看見我決心負起十字架beh跟toe3基督，救掠我做thang見笑--e5,到尾竟然放sak我。連院長也常常hang2-hoah我。甚至有一擺haN2講beh ka7我革出學。講我若koh繼續去探病人，散hiong人的確 m7 放我煞。我起頭聽了真驚，就屈服這個威嚇，但是免koh偌久我就koh好膽起來，就照常koh為主工作。佳哉有一位真仁慈e5導師（指導e5先生）常常用冊借我，對我極好情意，從來m7-bat反對我e5工作，不過伊是講我對信仰有較過頭熱心。
我ti7 Gloucester e5親友，tui3我寫批hou7 in知我有改變了後，in真gong5-ngiah8 驚惶，對我生出強烈e5偏見，甚至有人講我是起痟。但是我掠chiah e5做細細e5試煉反轉是有利益我。免偌久我就發現著人為著主e5名來離開父母、某子，抑是田園厝宅--e5,無m7-beh得著百倍e5報賞。
3
當時我e5心境，tui3我頭擺醒悟以後，我感覺有一種特別e5枵嘴礁，欣慕耶穌基督e5謙遜，koh好親像基甸對Sou3-kat e5人講「我就beh用曠野e5刺kap刺仔扑傷lin2 e5肉。」 神照樣也用各種強烈e5試驗來教示引chhoa7我。本來我親近神e5時常常是感覺真甜蜜真美好。Chiah e5安慰免偌久神攏收起來，反轉用thang驚--e5來壓倒我。我請教我e5朋友查理衛斯理，伊苦勸我著儆醒謹守，hou7我一本參考書就是，Kheng2-poe5 To-ma2 e5 《效法基督》（The Imitation of Christ By Thomas a3 Kempis）。這種驚惶 e5重擔著漸增加，hou7我失去所有默想e5能力，甚至思想e5能力都感覺遲鈍去。只有神上帝知影，有濟濟擺我長長暝倒ti7 眠床頂，為著所感覺e5重擔，haiN-haiN-chhan無煞。歸日、歸禮拜，我仆落ti7地面，求上帝hou7我自由，拯救我脫離tui3地獄裡出來hit款驕傲e5思想，hiah e5思想常常kheh入來我e5頭腦裡，來紛亂我e5心緒。Hou7我生起自愛、照家己意思、驕傲、嫉妒，直直輪流來攪擾我，總是我決心beh贏過chiah e5。Che樣經過了幾若月日，我猶原發現驕傲也是照舊摻入ti7 我e5 思想，差不多一切e5言語動作伊都攏總有ti7 hit濟濟內面。Ti7這款心無清無歡喜e5下面，有一日讀著柯氏著e5《屬靈戰爭》（Custauza’s Spiritual Combat）內面e5一段話講：「凡若beh治死家己e5意志e5人，hit e5困難是親像beh hou7印地安人悔改e5 oh。」Tui3 an2-ni我就家己關tiam3讀書房內，決意家己關tiam3 hia，直到我會ti7凡事只有用上帝e5榮耀做目的。現在撒旦裝做光明e5天使來lah。伊主要e5方向是beh chhoa7我入 ti7一種肅靜e5光景，每每當聖靈好e5思想抑是信念囥ti7我心中e5時，撒旦常常來將hiah e5 ka7 伊sak到極端。比並講我ti7日記愛記我有用偌濟錢，撒旦就來試探我，ai3我m7-thang記日記。柯氏苦勸我勸我較mai3講話，撒旦就講我應該著完全mai3講話。我本來最熱心勸勉同伴。現在竟然通暝坐ti7 hia，也無講半句話。柯氏講著試用安靜e5反省來聽候上帝e5時，撒旦就koh來ka7我講，的確著放棄一切e5形式，甚至m7-thang 開聲祈禱。若是每擺當事情演變到極端e5時，上帝攏有將我e5錯誤指明hou7我看。Koh將伊e5靈指示引chhoa7我一條逃避e5路。 
我差不多有 6禮拜e5久，家己關ti7讀書房內。現在koh得著暗示，beh實行koh較嚴格e5制慾我每禮拜禁食倆擺，我e5穿插是真樸素。我想一個懺悔e5人頭毛m7應該抹油。我掛羊毛e5手套，穿有補e5衫，穿am-cham e5皮鞋。自早我就知十分明白上帝e5國，不在lim食若是我堅決beh實行chiah e5事，自願放sak家己，因為我想做chiah e5會幫贊我進步ti7屬靈e5活命。到這時我已經放sak我e5一切，koh無有甚mih thang pan2 sak lah。除非放棄共同e5聚會，kap離開棄sak敬虔e5朋友。我已經無記日記--lah，無出聲祈禱--lah，也m7探病人kap囚犯--lah。現在koh來一個暗示，ai3我為著基督e5緣故。離開我e5敬虔e5朋友。好，我也決意beh反背棄sak in。隔日我m7去參加眾兄弟拜三e5禁食，反轉出去到野外，家己一個默禱。我也m7赴暗時e5聚會，隔早起koh m7 照約kap查理衛斯理相kap食早起頓。Tui3 chiah e5 事hou7衛斯理發生giau5疑--lah。 伊來到我e5房間，真快發現我e5款式，緊將我e5危險ka7我講，而且介紹我kap衛斯理約翰（John Wesley）相bat，因為伊ti7 屬靈e5活命上比較較有經驗。我kap約翰講話，伊苦勸我恢復我從前一切e5活動，總是絕對 m7-thang倚靠chiah e5行為。最後tui3 ti7伊好e5忠告，就得著tui3撒旦e5詭計中受拯救出來。  
雖然是an2-ni我絕對be7會逃避chiah e5家己加添e5刑罰。Tui3 ti7我家己久久苦楚家己，致到hou7 我e5體力大大衰弱。甚至到尾煞無力thang爬樓梯。我hit時不得已著通知hit位仁慈e5導師，tui3伊出錢聘請醫生來看我。同學得著thang攻擊e5柄，就真得意大聲喊喝，講：「看--ah！伊e5禁食得到甚mih結果。」總--是我心內家己自由，身軀雖然消瘦，但是我e5靈命卻反轉加強。我為著an2-ni病倒ti7床nih8 40外日久，我感覺是上帝所hou7我榮光e5見蹟，經過久久e5冷靜失意，但是到尾得到主榮光e5 thau2放。悲哀e5人已經過去，如今就大大明白tiam3-ti7主內面e5歡喜快樂到底是甚mih。經過受棄sak kap試煉烏暗e5暝了後，就koh遠遠看著hit粒也若準有看著，也若準無看著，有時hou7雲kham3--leh，有時出現出來e5光星，ah！重新出現lah！若準天光早向望e5啟明星，koh一擺燦爛光照ti7我心中lah！
4
主後 1737 年我常常接著衛斯理in兄弟tui3美國寄來hou7我e5批。Ka7我講Georgia  e5工作。Tui3 hit時起我就生起熱熱ai3出國e5心，向望thang ti7 hia幫贊in做工。我就謝絕一切e5招請決意beh去美洲。到查理倒來倫敦了後，更koh較催促我離開英國去美國。約翰也寫批來請我去同工。Ti7寄來e5批中描寫in e5工作狀況，然後講：「只有Mr.Delamotte kap我ti7 chia，直直聽候到上帝感動伊e5奴僕e5心，到hou7 hiah e5人甘願將in e5性命交代ti7伊e5手，進前來幫贊阮。Hoai5-tek-hui君，你若是神
所beh感動所愛差遣e5人，你beh怎樣來答應上帝nih8?你若問我，有甚mih收入抑無？有物thang 食，有衫thang穿，有厝thang住，這是你e5主所無e5,但是有永遠be7衰退be7敗壞榮光e5冕旒。」我讀了chiah e5話，我e5心內親像teh tio5跳e5歡喜。其餘iau2有濟濟環境，tu2-tu2配合hou7我愈發清楚明白我所著行e5路。頭一項衛斯理是我至好e5朋友。美國喬治亞州是一個真幼稚e5殖民地。政府真關心hit個地方e5福利，而且附近聽講有真濟印地安（紅色 e5 番仔）人。坐船過洋e5事照我（Hoai5-tek-hui）e5身軀大概無要緊。經過十二分e5深想祈禱e5結果，我就決心出發去美國Georgia。我深知若kap我e5親戚參詳穩當會受阻擋，致到be7得實行。因為an2-ni我就只有用批通知in na7-tiaN7。  
無扑算到倫敦，才知離出發e5期間iau2真久，就利用這個時間ti7逐所在做工。我ti7逐所在講「Ti7基督耶穌nih8重頭生e5性質kap需要，」tui3這篇道理有點著Gloucester，Bristol，kap倫敦chiah e5教會復興e5火。我開始採取一種工作形式，後來終身照an2-ni去行，透尾 m7-bat貧憚。這種形式需要消磨真濟體力kap腦力，有時致到我e5身軀teh beh擋be7 tiau5,朋友常常苦勸我著寶惜家己，總是我常常應講「我寧可甘願用盡，m7願he7 teh臭爛。Ti7上帝所賜e5時間內，決斷m7准閒閒來歡喜，快活，戲hiauh，thit-tho5。」
Ti7主後 1737年12月我坐Whittaker頭擺到美國。
5
我ti7美國chiah有4月日，就koh倒轉來英國，一面為著辦理一寡必要e5手續，另外一面有負擔ai3 ti7 Georgia開辦孤兒院，向望倒來會thang得著幫贊，到倒來英國了後，才發現情勢大變換。有濟濟傳教家看我做對敵，只有極少數e5講壇准我講。最第一hou7教界一般e5傳教者無歡喜e5,就是講我，違反在來e5教規，照朋友e5要求，ti7 in e5家庭來講演開拆聖經。這項事就有歷史以來boe7 bat有an2-ni，決斷be7得容允。 因為an2-ni我ti7倫敦將近一月日，be7得上台來講道。Siang7共款也發生ti7 Bristol，ti7 hia兩禮拜久iau2-ku2無機會。只有Newgate監獄e5看守准我對監犯來傳道，總是市長又出來干涉，致到監獄e5門路也關去。
我e5朋友苦勸我無必要koh倒轉去美國做工，對我講：「何必著出國nih8?這所在kiam2無印地安人？假使你有意ai3引chhoa7印地安人反悔， Kingswood 附近 Bristol，有夠額濟e5礦伕可以拯救ah！」我想講有影，講台m7肯hou7我講道，但是可憐e5礦伕因為欠缺知bat就沉淪，我就去hia，企ti7細細e5山崙仔頂向200外個礦伕來講道理，感謝o-lo2上帝，替我除去一切e5阻擋ka7我開路，我就決心到野外去做工。我想這款工作，或者就是學創造e5 主宰e5方法。伊將大山做伊e5講台，向空中來廣播伊e5聲音，猶太人拒絕伊e5福音，伊就差遣伊e5奴僕出去到大路頂籬笆邊來招呼人。  
這個消息立刻傳開。第二擺就有一萬人以上來聚集聽我講道。樹仔腳、籬笆邊攏kheh滿可憐e5人。Ti7 chiah e5 工作e5日子攏是hiah e5面烏烏kap穿la5-sam5 襤褸e5衣裳e5人來聽。我講歸點鐘，聽眾攏安靜無攪擾e5聲音，聲音e5大，夠額hou7全體攏會得聽著。In既然無有家己e5義，抑是甚mih thang想做好--e5 thang放sak，知心內所有充滿--e5攏是歹，就歡喜聽講有一位耶穌，伊是抽餉--e5 kap罪人e5朋友，伊來m7是beh招義人，是beh招罪人悔改。聽眾果然大受感動，濟濟人流目屎，哮到鼻流瀾滴。濟濟人真正反悔接納主耶穌，後來tui3 in e5所行來證明 in果然有得著救。   

Put-liat8-su-tok e5禮拜堂完全向我封鎖，總是百姓卻親像枵嘴礁--e5欣慕上帝活命e5話。An2-ni beh怎樣做nih8?我一屑仔都無躊躇，只管若有機會就奉主e5名來進前。M7免偌久我就ti7踢球e5草埔（Bowling Green）開闊e5所在來佈道。上帝ai3 beh做工，是誰會thang阻擋nih8?監獄向我關門，阿姊e5厝無夠thang容允禮拜日來集會四分一e5人，an2-ni 上帝就hou7阮想著，人就將一位大踢球場hou7阮用，hou7我ti7 hia thang 向將近5000人來講道。  
我雖然受著大群e5對敵四面攻擊，卻無致到感覺困苦，反轉感覺有講boe7出e5爽快，因為知ti7 天nih8 e5主人有歡喜我e5服事。有濟濟人來chhoe7我，來chhoe7求屬靈e5安慰kap指導。我常常ti7日時講道幾若擺，暗時繼續答覆所問e5問題，解決攏總e5 giau5疑kap困難。但是我有充滿真大e5歡喜kap快樂。我常常感覺一禮拜真快過。我實在可憐為著hiah e5 吐氣時間oh過e5人。只要in疼基督，用全部e5時間來奉獻 hou7主，in就be7 chhoe7著憂鬱e5時間。有人聽著我講受窘逐就感覺真奇怪驚惶，想講世界都已經基督化--lah，thai2-tho2 iau2有窘逼？總是真可惜，假使基督這時歡喜臨到地上，伊也是beh受著從前同款e5苦楚。 是誰beh為著伊出去傳揚福音，就應該期待早使徒所tu2著e5待遇。主--ah！求你備辦我，來應付任何e5事變。到為著你e5緣故來受人捏造歹話，我事實正正用這個做快樂，因為我e5主人你早早也已經代先我受人e5譭謗。
6
主後1739年10月我 koh到美國。設使hou7我得著世界千萬倍e5好額，我也 m7肯放棄這擺e5出洋，我e5心感覺真有益。我會得平安ti7 逐款e5境遇，上帝ai3我去甚mih8所在，我就去；我向望一生甘願做出外，直直平安到天父兜。我tui3 ti7工作那親像改換方針。本來我e5心性決斷be7得恬恬tiam3 ti7一個偏僻e5地方。我 e5心親像火熱熱teh著，切望遍行美洲大樹林，thang得著靈魂來歸主。當時英國教會屬靈e5情形真低，真倒退，我e5心覺得真痛苦。Ah！可憐，主ah！願你可憐英國教會e5情形，濟濟兄弟姊妹偏離信條，宣傳in家己，並m7是傳揚耶穌基督做主。主ah！願你聽我懇求，鼓勵較濟盡忠熱心e5奴僕，出去到大路頂籬笆邊，ti7-hia勉強hiah e5可憐e5罪人入來。我e5心信全世界是我e5工場，我e5主人不論叫我去甚mih 所在，我已經準備好，即時thang進前去傳揚伊永活e5福音。
起初人iau2是照款歡迎我，ti7英國所tu2著e5反對，hit e5 消息iau2 boe7傳到美洲。到紐約，就ti7 hia tu2著來美國最初e5反對。當時教會直屬倫敦主教，因為an2-ni就m7准我使用任何to2一位e5講台。Tui3 an2-ni我就去到野外，向聚集ti7 hia e5聽眾2000外人做露天e5佈道。我e5朋友替我參詳借市政廳be7成功，後來我只有會得tui3我tiam3 e5房間e5窗仔，企tiam3窗仔口向街路群眾講道。我每擺用新e5舉動來做工，逐擺都有tu2著新e5試煉。上帝ti7高升我e5以前，時常先降低我。我有時親像受舉起到ti7山頂，有時親像hou7烏暗e5雲霧所罩，但是o-lo2主，逐時kap 伊 相kap ti7-teh。做一個真e5基督徒是偌nih有福氣e5事，也是真慎重e5事。頭一步著扑碎咱e5心，心受罪e5感覺所溶化，tui3 an2-ni 直直走到基督，投靠伊，來致到稱義。咱聽以色列人ti7埃及「做工」，che m7是kan-ta要求in著做磚仔，而且是叫in著家己拾柴草來燒。我愈發受提醒，咱傳揚基督e5福音，be7會超過咱家己內心所經歷福音e5大能。做工e5頂面iau2有濟濟試煉，總是chiah e5 攏是真好e5經歷thang hou7咱一發顯出福音e5大權能。
我無論到to2位，福音e5靈力就toe3到hia來顯明。我ti7 chia來引起一個例：主後1740年11月初2 e5主日，講道前e5 30分，我e5心感覺真chat8 真餒志。未離開我tiam3 e5 所在e5以前，我只有仆ti7主e5面前，講我是可憐e5罪人，真奇怪基督竟然恩待了我這樣有罪卑賤e5人。我ti7 路nih e5時，更加覺得軟弱。當我踏上講台e5時，若會用得，我寧可ai3恬恬無講話。但是開始講道無外久，全會眾攏驚惶起來，喉叫啼哭e5聲tui3四面發出。我家己e5心靈大受感動，甚至到hou7我家己be7曉koh講甚mih8。我hou7上帝慈愛e5感覺壓倒，tui3講台落來，有一位婦人人tui3我講：「請來看上帝今暝為我所做--e5。」我看見伊e5查某子ti7 極大e5悲哀痛悔e5中間，喝講：「Ah！我e5主耶穌ah！我e5主耶穌ah！」 Koh有一個囡仔仆ti7樓梯，差不多企be7直，直直哭，人問伊為甚mih哭？  伊講：「是誰會無哭nih8?所聽著e5話親像利刀chhak8入我e5心。」我倒來到厝倒tiam3 眠床頂，ti7屬靈e5中間想起thang驚thang敬佩上帝hiah大無ti3-chi2,自由自在，榮耀而且又甘願降落到ti7 卑微--e5 e5疼。上帝聖e5安慰親像泉水直直chheng3出來，hit e5 勢面也若準海泳猛koh緊，hou7我軟弱e5身軀到差不多beh擋be7 tiau5。  
Ti7 我e5日記上，我常常用一句慣勢用e5話：「講道有靈力。」「靈力e5意思，我認做濟少是心靈e5擴大，有一種爽快e5心境，是tui3頂面賞賜hou7我，hou7我講話有自由，而且清楚有力，人聽了以後會受感動。」
7
主後 1740年我kap朋友衛斯理發生了真理見解上e5磨擦。衛氏ti7我去美國了後無偌久，就kap Morabians兄弟斷絕往來，開始傳揚強烈e5 Arminian Doctrines，相信自由意志e5說，siang7時伊koh特別注重達到無罪e5完全（Sinless Perfection）。Chiah e5看法kap阮當初所領受e5完全相反。我（Hoai5-tek-hui）深信揀選e5道理（Doctrine of Election）。我是an2-ni講：「只有鑒察人心e5主，曉得tui3我脫離世俗以後，我thang 驚e5心靈所經歷e5可歎。罪惡e5回憶hou7我覺得真失膽，我暝日用目屎做飯吞。但是我仰望我所chhak8 e5主。（主e5死是為我）。我受恩得見伊e5恩典che是何等e5自由kap豐富，伊e5慈愛是何等無限koh永久，tui3 an2-ni我e5心得著安慰。Ah！Tui3 ti7 hiah e5確實得著應允e5 靈--e5!印記e5人，揀選e5恩惠kap永得保守e5道理是偌nih懸koh深！我深深掠做除非人會相信而且家己體會chiah e5重要e5真理，伊就boe7會脫離家己。只有深信chiah e5真理，而且確實知怎樣來應用ti7 家己e5身上，伊 chiah e5實行ti7 信心e5中間，無為著家己來活，來活ti7上帝e5 子e5內面。是疼催逼伊去順服，並m7是tui3 驚惶e5心。咱何必追chhoe7來求家己e5義提倡自由意志；咱已經有一個好得無比e5義thang享受，koh有上帝beh將永遠e5榮耀加添hou7咱，照伊所歡喜e5 ti7 咱e5內面立志行大志。  
我驚了為著真理上見解e5不同，就hou7兄弟分開。所以我想chiah e5 ti7 兄弟中e5分裂，有時hou7我e5心真擔憂，若是無夠額hou7我驚惶奇怪。  眾教師be7會想像款e5 事，講像款e5話，結果當然是分裂。但是願上帝賞賜阮，hou7阮會彼此保持誠實懇切而且分be7 開e5疼心，自然阮逐人有家己e5意見。Ah！我何等欣慕天家！Ti7 hia 永遠無分裂，也無有爭執，大家盡力唱歌o-lo2 hit位坐ti7寶座頂e5 羊羔。我準備流疼e5目屎，我快樂願意洗任何兄弟e5腳。真--e5,我願意做眾人e5奴僕。主所加添hou7我e5尊貴，一發hou7我感覺家己不配。有時我生起厭惡家己e5心。  
隔年我倒來英國，本決定beh嚴守中立，但是環境逼我不得不著公開宣佈我e5所信，並反對衛氏所傳--e5。佳哉這款情境無久，阮二人就koh相和睦。我bat寫批hou7衛斯理（美以美，抑是叫做循理會e5開祖）講：「我雖然主張特別e5揀選，但是我將耶穌白白送hou7 逐e5人。  出在你將聖潔主張到偌nih8極端，我總是be7 thang同意人iau2活 ti7世間 e5時，內面e5罪性會thang完全消滅。但是願所有e5爭辯攏總停止。Hou7咱無講別項，只有傳耶穌基督kap伊釘十字架。Che是我e5決心。願主kap你e5靈同在 。」  
有人苦勸我家己設教派，但是我堅決反對這項事。我bat寫批hou7 我e5朋友來表明我e5心志講：「你e5 觀察是正確--e5,我m7願成立宗派，也m7願意家己做領袖。無，我願人e5名、宗派，kap公會攏失敗；只有耶穌基督是一切，koh是充滿一切！我受過夠額濟e5擁護推尊，hou7我感覺吐氣費氣。若m7是我hit位thang稱呼o-lo2 e5主 e5利益，伊愛我ti7群眾e5中間出現，世界今後oh得koh聽見我e5代誌--lah。」  
「巨人是何等e5 m7 甘釘死ti7十字架頂，就是已經局部換新e5心思也難得降落謙卑，脫離自私kap偏見。人放棄權位，是十分e5姑不chiong，是誰願ti7教會kap世界e5目珠前降低，比做細e5 iau2較細。  
總是che是耶穌e5見證人所的確著學習e5學課。 Ah！我只有學一個起頭na7-tiaN7。我感覺自由，無有家己e5 計劃，無所祈求，無所哀怨；但是我相信家己有一對單純e5目珠，只有求救恩e5曠闊宣傳，一屑仔都無為著家己設立教會kap教派e5意思。Che是我e5心深深敬畏--e5。只有親像an2-ni，我得了平安，這個平安是世間人所m7知--e5,是爭權奪利e5人所 m7-bat--e5。Hou7人排斥，受人藐視，責備kap毀謗，chiah e5 tui3我是有益。我最親密e5朋友批評我，kap我分裂，反轉hou7我chhoe7到hit位朋友中e5 朋友e5盡忠誠實。因為這個我受了教示，隱囥家己ti7榮耀以馬內利永遠公義e5內面，十分知足，因為知影人e5心kap意思e5主現在看見我e5心念，將來iau2-ku2 beh ti7 眾人e5面前表白我心中e5正直。」（以上是Hoai5-tek-hui先生寫hou7 朋友e5批中e5話）。
8
朋友in ti7 Moorfield搭一個大布棚ti7 hia講道。主後 1742年聖靈降臨節e5週年紀念日，我採取一個好膽e5行動。Hit所在有一個大廣場，每擺tu2著節日，全場充滿雜貨攤，有走江湖--e5,變把戲--e5,做傀儡尪仔戲--e5,就是十花五色攏齊全。Ti7 hit一擺我 kap幾若位兄弟ti7 hit 早起e5 6點就出發，ti7廣場上揀一位tu2好e5所在，做阮野外佈道e5講台。清早已經有一萬外人聚集ti7 hia。我peh上野外e5講台，心內感覺真歡喜，因為看--來這擺我是已經佔風頭，比魔鬼代先下手工作。人liam5-piN走倚來圍我，我就用「摩西ti7曠野怎樣舉起蛇，人子也的確照an2-ni受舉起」e5 話向聽眾開講。全體肅靜，in注目看我，in注神teh聽，到尾in啼哭lah。我得著鼓勵，e晡koh出發。但是光景大變lah，現在kiuh kiuh嚷hoa7-hoa7哮真混雜真擾亂。扑鼓--e5,pun5吹--e5,小丑仔，做傀儡尪仔戲--e5,展覽野獸--e5,kap其他e5戲無奇不有，吸引歸群e5人大約有兩萬外人。真正是田nih8 e5五穀已經熟--lah，thang收割--lah，可惜收割歸別西卜，m7 是歸hou7救贖e5主。  
我e5 講台設ti7對面，看起--來好親像保羅所講一樣，受召來kap以弗所e5野獸戰鬥，因為an2-ni我就tui3 in大聲講：「大Ah！以弗所e5 A-ti2-bi2。」做把戲e5人看見群眾離開in，轉向 tui3 佈道e5人，就大受氣，就開聲喧嚷吵鬧，後來就對阮tim3臭卵，石頭kap死貓。阮一時親像身軀受包圍ti7 猛獅e5中間，但是大部分e5聽眾猶原繼續koh接續teh聽。到結束e5時，我koh宣佈今暗beh koh ti7 chia 像這個地點koh講演。  

當我koh到廣場e5時，我得著真大e5鼓勵，看見已經有幾若千ti7 hia teh聽候，總是我有遇著koh較有組織e5反抗。Tui3 講台e5正面，有一個撒旦e5頭手扑手，ti7大戲台頂向群眾獻伊諂媚人e5詼諧。若是當in看見我穿烏袍牧師服上講台e5時，伊就離開伊e5戲，走過來。An2-ni撒旦大發伊e5權威，忍我be7 tiau5 e5款，tui3 an2-ni hit e5小丑仔就giah8一支長長e5鞭，走倚來，後面toe3一陣受氣滿滿無位thang thau2氣真失意e5做戲仔。一個gau5 chhia畚斗e5小丑就騎ti7 同伴e5肩頭頂，用鞭扑我，而且裝做siuN出力續tui3肩頭頂摔落--來。後來in koh 挑嗦一個募集兵e5軍曹扑鼓來經過群眾。我看見in ti7頭前對面teh來，我就請群眾撥開一條路，大家排做兩爿，軍曹恬恬行過去，群眾才koh合倚。In 所有e5攪擾攏失敗，就聚集歸群，用竹篙縛旗向聽眾e5位來，但是行倚來chhun幾若尺就到位e5時，忽然in e5內部發生爭執家己亂，就hiat-kak8旗，越轉身逃走。Tui3 an2-ni我才得著安靜佈道。阮倒來到布棚，我雙爿e5袋仔內te2滿hiah e5受感動為著家己e5靈魂著急e5人所寫 e5紙單仔，我ti7 幾若千人歡喜喉叫o-lo2主e5中間隨張隨張讀hou7大家聽。
隔日我受請到ti7 馬利來坡e5大草埔（Marylebone Fields），ti7 hia是扑拳頭，kap競技e5人所聚集e5所在。我看見有濟濟人聚集，就用「我無掠福音做見siau3,che福音本是上帝e5大權能，beh救一切相信e5人」（羅馬 1：16）。   
我所企e5講台是十分無在，每擺行振動e5時，遙遙擺擺lok8-lok8-hian3 beh peng2 過e5款。對敵看出這個危險就thiau-ti5 e-kheh近講台e5人，佳在我攏無受害。當我離開講台，行向馬車e5時，覺得後面有人用甚mih來磕著我e5帽仔kap頭毛e5款式，我緊越頭過來看，才知對面有一個人手giah8劍，伊e5劍尾tu2-tu2 tui3我e5鬢邊刺來。佳哉有別人看見，
用拐仔扑加落hit支劍。群眾看hit e5款式大受氣，就歸群起來攻擊hit e5 giah8 劍e5人，設使若m7是我e5朋友求情，hit e5人恐驚會受眾人扑真thiam2。
我一屑仔都無忍neh失膽，隔日koh去hit e5原位。對敵koh來喧嚷，恐嚇，但是攏無功效。有一個人比別人koh較兇惡，爬上倚近講台e5樹仔，做出歹看e5形骸。起頭我無張持著一驚，我想撒旦現在未免太過頭--lah。到我心安定e5時，我就苦勸眾人講，lin2既然親目看見這款e5情形，就會自斷我tui3 ti7 人e5判斷hit e5話是錯誤抑m7是。照著敬虔e5 Hok-ni2主教（Bishop Hall）e5話講：「出在人家己e5時，人是半鬼半禽獸，」tui3 an2-ni全場重新肅靜。我熱誠勸勉in，然後kap我e5同伴倒來布棚。阮就ti7 hia來朗讀寫hou7 我e5紙單，來結束這個節日e5工作，幾若千人聚會o-lo2感謝上帝。
我ti7 chia beh特別提起一項極趣味e5事。就是當ti7 我teh講演e5時，特別有真濟囡仔歡喜圍圍來坐ti7台仔e5崎仔頂，幫贊提聽眾e5紙條仔。In當ti7攪擾喝喊e5中間in從來攏m7-bat表示驚惶beh走。每擺我受扑e5時，in攏giah8起流目屎細細e5目珠看我，那親像in向望會得替我hou7人扑。這擺e5佈道得著350外人反悔。
9
主後 1769年我第13擺過洋去美國，到逐所在講道，滿滿得著上帝祝福。隔年向東爿佈道，路經過愛賽德（Exeter），得著當地e5人堅意e5聘請，隨時ti7露天開會。有人看見我厭sian7 e5情形，苦勸我歇睏，m7-thang koh講道理。我應講：「實在」越轉身，我雙手合掌拱手giah8目向天講：「主耶穌ah！我因為你e5工作來厭sian7,總是並m7是貧憚ti7 
你e5工。設使我e5路iau2-boe7走完，求你hou7我koh一擺ti7野外為著你講話，見證你 e5真理，而後倒去天nih8。」然後我大約講兩點鐘，感覺非常厭sian7。Che是我最後e5講道。
10
Hoai5-tek-hui先生是近代siang7代先採用野外傳道e5人，伊用露天佈道來結束伊e5工作。實在是真tu2好。親目看見伊hit日e5 情形e5人見證講：「伊tui3座席起來企e5時。伊e5面貌已經是一篇極有能力e5道理。伊e5面貌憔悴，面色青白，顯示天頂e5光ti7伊衰lam2 e5身體nih8發出。Chiah e5感動人極深。心靈雖然願意，但是肉體已經擋be7 tiau5。伊企起來恬恬幾若分鐘久無講話。後來才開嘴講：「我正正是聽候上帝e5施恩幫贊，因為我深知伊beh koh一擺扶持我，hou7我會奉伊e5名講話。」  伊果然傳出一篇極好e5消息（說教）。Hit e5續尾大概是講an2-ni：「我（指Hoai5-tek-hui本身）beh去lah，beh去享受一位已經預備了好e5安歇；我e5日頭已經上起--來，tui3天普照濟濟人，現在快beh落lah，------m7-是，永遠be7會an2-ni，是顛倒快beh昇懸到be7毀壞榮耀e5極懸。我比濟濟人ti7地上活較久，-------我e5肉體雖然衰lam2,但是我e5靈卻是勇壯。我何等願意永遠活teh來傳揚基督，但是我去，是kap伊同在。  我e5一生是何等e5短koh暫時，kap 排ti7我目前大而且未完成工作比較起來，真是短促，若是我一旦離開世間，平安e5上帝的確beh管顧lin2,因為今仔日關心屬天頂e5事e5人是何等 e5希罕。」  
Ti7 hit暗大氣喘e5病koh發，呼吸艱難。隔早起6點就離開世間倒去天nih8。是ti7主後1770年9月30日，享壽 56歲。

11
  Hoai5-tek-hui是tui3使徒以後到今難得有e5大傳道者。堪得稱做「一支熱烈燦爛e5火把」ti7 18世紀e5英國屬靈e5事真低真墮落。但是近近ti7 伊做工e5 30外年久，就將國內屬靈e5情形大變，興起大光來遍照這個烏暗e5時代，挽救了英國e5運命。伊拚命做工，m7敢一目nih久來be7記得上帝交代聖e5職。伊ti7 幾禮拜久e5所做，就比別人一年e5所做較濟，30外年久 m7敢一日貧憚。濟濟年久常常每禮拜向幾若千個聽眾來講道理tui3 40 點鐘到60點鐘 e5久。工作後無歇睏，ti7厝nih8繼續祈禱，替人求，抑是吟詩讀經，濟濟人tui3伊來白白得著福音。莫怪人 o-lo2 伊講：「才德e5男子濟濟，但是獨獨你贏過一切。」今伊能力e5秘訣在ti7 to2位？就是在ti7熱愛靈魂。當伊向罪人講話e5時，伊常常流目屎。伊e5啼哭感動人真深，少少人反抗。伊講：「Lin2責備我常常哭，但是我怎樣會得禁止無哭nih8?Lin2 be7 死e5靈魂已經ti7毀滅e5立kiN5，但是lin2家己 m7知thang哀慘啼哭。Lin2著知lin2可能就是聽最後一篇e5道理，以後koh無有機會thang接受基督--lah！」  
美以美會（循理會）e5衛斯理約翰見證講：「所賜e5聖靈將上帝e5疼灌沃 ti7伊e5心，hou7伊對人滿滿有溫柔和平無偏私e5疼。Tui3這個 chheng3出oang-oang流e5口才，流到聽眾e5心房，致到hou7大家大受感動，hou7 硬心e5罪人oh得抵抗。這個疼心時常hou7伊e5頭殼親像水池，目珠那準目屎e5水泉。」								


陳鼎環小傳

陳鼎環是新巷教會e5人，伊出世ti7 1911年2月10日。到3歲e5時，in才得著道理，ti7 7歲e5時老父過身。阿叔、阿兄hou7伊讀公學校，生活困難，總是伊真守制，有時飯包著chah蕃薯爿，iau2-ku2伊歡喜，有時無食過頓。到卒業，有佮人toa3店，後來去做嘉南大圳監視所e5小使，真老實、信用、勉強，無偌久ka7伊升做工手。伊無讀中等學校，總是逐項有研究。伊e5朋友bat講，少年輩teh做工課，無輸hiah e5老年人。論伊toa3本庄，佮人真和平，koh親切，有大有細，是一個有為e5人物。Ti7教會真活動，koh熱心；無論佈道抑是講道理，不止有口才、智慧。論做青年，有chit款e5信仰，thang講是模範者2。伊ti7一禮拜禁食一頓，做慈善e5路用。實在ti7教會，ti7社會，是一個好德行e5人。
可惜ti7 4月初，起腸仔病，到4月30號，就ti7新樓醫館過身，享壽27歲，受主chhoa7轉去父兜。一下死，庄中大細攏講無chhai2,濟濟人為著伊流目屎。教會失落一個要緊e5人，實在傷心。俗語講：「好針快裂鼻，好人快怪世。」伊是真有孝e5子，伊e5老母若想著，就哭。伊e5身屍ti7台南火葬，總是伊e5骨頭灰有提轉來厝裡。
Ti7 5月初二e晡4點，ti7新巷禮拜堂舉行葬式。會葬者有嘉南大圳e5職員約30人，佮會友約120人出席。將伊e5骨頭灰tai5 ti7新巷e5共同墓地。Hit一日，為伊流目屎e5人濟，數念伊e5好德行。上主e5意思be7違逆得，總是求施恩安慰伊親族。

陳磐 報
(台灣教會公報第627號，1937年6月)


所數念e5姊妹
蔡Phong3
姓名清楚林--氏葉，較常人攏叫伊瑞嬸，屬過溝e5教會，企家ti7 牛稠溪，離拜堂3里路。伊得著道理頭尾9年實，ti7 chun5--年kap伊e5女兒李--氏卻，受汪牧師問道理進教。伊出世ti7主後1870年，到舊年12 月17日天父揀召伊離開世間，享壽56歲。查考伊e5生平真正有thang可取。
1.Hou7外人o-lo2。真好女德，真仁愛，凡事溫柔詳細，好親近，快快受苦勸，勤謹koh 儉樸。一下別世，人人都流目屎、吐氣，講：「可憐--ah！可憐--ah！」
2.受家內敬重。M7 但本身認真服事主，koh 全家攏敬畏上帝，攏要緊家庭 e5 禮拜kap守安息日，大大細細一言一行，果然kap未信者有大各樣ti7--leh， thang 感心。In e5家會有這號果子，ka7伊斟酌--起來，全是伊1人e5吸引力。設使伊若kan-ta對外面人親像信徒，ti7厝--nih8若邪鬼，beh 怎樣？Beh怎樣引chhoa7 家內--ah？所以看到通家真實ti7主，就是在伊1人e5美德，對有德行，致到家內敬重。
3.得著上帝歡喜。(1)認主無驚見笑。Ti7 伊e5親戚、厝邊鄰右、朋友中出頭認耶穌，甚至受hiah-e5人輕視、譏刺、攻擊、反對也無小可lun2--neh，頭到尾自在堅固，有進無退。親像bat 1 擺，守禮拜轉--來，所種e5果子做一下hou7人 chau5,beh chhia 倒伊e5信仰，總--是伊一發好膽。

(2)贏試鍊。信主以後試鍊若箭把直直來。頭擺失落錢財，ka7 人講親像買天路。第二擺tu2著死失，單單生1個子名叫守仔，hou7上帝討去。（In 得著道理e5種子是對守仔）！一時瑞叔e5心真疑ngai2,伊反轉安慰伊。後來本身生痛，ti7頷頸部，倚成年久，略仔較好，第二女兒Hian7仔koh hou7主召--去。照人the 想穩當會失志，若是伊熱心bi7-si7。 到舊年頭koh 染著病疾，ti7 12 月17 號 安然見主。當伊teh艱苦e5時聲聲句句攏是o-lo2 主、數念主，beh 臨終e5時請伊e5丈夫ti7伊身邊ka7伊講：「你m7-thang hong7-hiahN，若hong7-hiahN會一人一路。」停tiap8仔久講：「時間到--lah，ka7我換衫。」換好，出聲「主oe5!救我！上帝oe5!救我oh！」手腳liong3直將an2-ni倒--去。
Ah！真正是主所疼、所歡喜e5--lah！感謝天父。
我會這幾句是因為an2-ni:
1.無報揚伊e5好消息m7過心。
2.續向望會hou7看報e5 你我toe3腳步，榮光天父。
3.Ai3咱同情伊e5遺族，ti7 拜三e5祈禱會，抑是個人祈禱e5時，相數念，求主強in e5志，壯in e5 心。
 (台灣教會報第493卷，1926年3月) 
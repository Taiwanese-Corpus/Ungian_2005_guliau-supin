
 
 
洪邱--氏阿麗 e5 小傳
Giam5 Khoan-hoai5
洪邱--氏 阿麗出世ti7明治21年9月26日。伊是大khou陷人，伊 e5父母攏無聽道理。總--是阿麗真愛去拜堂聽人講耶穌e5來歷，拜堂e5先生就教伊讀羅馬字。後--來續ka7伊舉荐嫁hou7會友洪顯理做婦人人；丈夫hit時teh 讀神學校。結婚了就kap丈夫去toa3 拜堂幾若年久。了後丈夫放煞傳道e5工，伊就家己教公學校來幫贊家庭e5生活。伊有經過公學校、第二附屬、助產婦講習會，攏總有到卒業。這thang講是伊e5特色；因為伊m7是出世ti7文明有教育e5家庭，這專專是對伊e5好學kap勤勉來得--著e5。
後--來有受囑託做關西e5庄役場e5助產婦，tiam3 chia 經過5年久不止好成績，hou7庄民逐家不止o-lo2 數念。可惜伊e5身軀漸漸衰弱，食藥亦無效，就ti7 7月26 日有hou7主揀召伊e5靈魂，享壽42歲。伊ti7臨終e5 時嘴亦定定teh唸主e5祈禱文。
今論這個姊妹有幾若項e5可取thang hou7眾姊妹做模範。就是不止致意引chhoa7子兒熱心服事上帝，常常致意in著守禮拜，koh勤勤教示in bat 聖經。伊在生有欣慕天國較過頭ti7世間，所以上帝的確會照伊e5好所行來款待--伊。請列位看報e5兄姊會曉學伊gau5 引chhoa7 子兒服事主。是心所願。
(台灣教會報第535卷，1929年10月) 

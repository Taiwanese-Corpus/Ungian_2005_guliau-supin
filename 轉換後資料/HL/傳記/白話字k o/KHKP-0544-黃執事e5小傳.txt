
 
黃執事e5小傳
黃君名漲。台南東門教會e5執事，神樓冊房印刷部e5主任--lah。原籍是北門郡，佳里庄，埔頂寮黃姓e5大族。當明治36年(28年前)，來新樓ka7 甘牧師做工。因為伊溫純勤勉，不止hou7甘牧師o-lo2,才舉荐伊入冊房做khioh 字印刷e5工。對an2-ni才搬請伊e5老母來toa3台南，建立家後，續接到這tiap8,beh到30年。
黃君對受甘牧師用道理引chhoa7了後，就放sak伊以前假e5信仰，專心來歸服ti7主。因為伊所做e5工，也比別人加得著濟濟道理e5教示。每禮拜日就幫贊東門教會主日學e5工，後來續任東門教會e5執事。
不幸ti7今年5 月尾染病，1日1 日較重，後--來檢查，知叫是染著中脊hu5-su e5症，就去入台南醫院，因為有1個查某子，ti7 hit醫院在職，thang利便來照顧--伊。
總是主e5旨意已經成，ai3歇伊世間e5工，所以人e5精神，藥e5氣力攏無功效，續ti7 6 月23 日午後7點離開世間。Hou7主引chhoa7入天堂，享壽48歲，放下繼室kap子兒10人。男6個，女4個。伊e5大公子現在ti7奉天滿洲醫科大學讀冊。大令嬡ti7彰化基督教醫院任看護e5職；也次令嬡ti7台南醫院做看護；其餘4個iau2-ku2 ti7公學校；也有e5細漢ti7家庭，攏boe7分配。
照咱知伊e5做人，有幾若項可取，就是樸實忠厚koh 勤儉。伊做人真樸實，是還是，非還非，無用奸詐e5步款待--人，也真忠厚，所以ti7 chia beh 倚30年無聽見朋友嫌講甚mih事。Koh真gau5勤儉。伊有9個子兒，照看是較有受拖累，總是伊勤勤儉儉來引chhoa7眾子兒，所以tui3 ti7經濟上m7-na7無打擊，反轉是悠遊自在，已經培養3個子兒入社會可以自立。可見人若願肯勤儉，盡力來行，無論甚mih為難e5關隘，都可以扑破。
今請看報相知e5朋友，替in家族來祈禱，hou7 in 將來計劃順序，會續接來做主e5工，thang榮光伊e5名。
(台灣教會報第544卷，1930年7月)
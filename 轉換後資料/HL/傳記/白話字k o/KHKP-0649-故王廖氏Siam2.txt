
故王廖氏Siam2
故王廖氏Siam2是熱心e5執事。故王大衛醫生娘，伊是西螺望族廖Seng-phi翁e5令妹：廖Hoan3-chiong、廖Sam-tiong7、廖Heng5-seng e5令姊。
Tui3 19年前，王先生過身以來，熱心服事主，殷勤教養6個後生、四個查某子。勞心苦戰、為著子女犧牲。Tui3伊e5 gau5設法，有栽培子女、攏中等以上e5學校出業。有e5去美國，有e5去內地。有e5醫科，有e5商科，有e5齒科。An2-ni勞苦到一世人，到臨終e5時才煞。
查某子攏嫁醫生。大e5、劉Chin2-eng5;第2個、許Chhun3-kim；第3個、傅Tai7-hong5;第4個、陳Kam-eng。真可惜！陳Kam-Eng先生ti7送丈m2了e5兩禮拜後，也相續升天。求主安慰伊e5遺族。
論王先生娘，一生是kan-ta用祈禱、倚靠天父做伊獨一e5氣力。臨終e5時，心肝平安、面榮光hou7主拯召到天國。
伊一生真gau5同情幫助做主e5工e5人，亦gau5同情散hiong人。
伊有遺言著儉省逐項e5所費，來獻金ti7田中、鳳山、西螺各￥100.00。享壽61歲。
教會聽見伊轉去父兜，濟濟會友流m7甘e5目屎，數念伊e5 gau5做人。求主幫助，hou7伊e5序細攏會受伊感激，學伊e5好模樣，toe3伊熱心行天路。
(台灣教會公報第649號，1939年4月)
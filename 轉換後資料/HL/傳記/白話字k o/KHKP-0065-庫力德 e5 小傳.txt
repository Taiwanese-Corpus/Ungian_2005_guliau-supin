庫力德 e5 小傳
Ti7 阿非利加洲有1個監督，姓庫名力德。做囡仔e5時，伊tu2著回回教起兵來thun2踏伊e5鄉社，燒hit所在e5厝宅，thai5 hiah-e5勇壯e5人。若是婦人人、查某囡仔kap細漢囡仔攏hou7伊掠了了；用船載去西洋e5所在，賣人做奴才。
庫力德做囡仔e5時，伊e5本名叫阿界；老父hou7人thai5死，本身kap伊e5老母、小弟小妹攏總hou7人掠--去，趕入大船底，艱苦講be7了。獨獨經過日子不止久長，海e5水路也真遠，所以ti7水路e5中間死beh一半--去。等待到西洋，阿界hou7人賣，ka7人換1隻馬，伊e5老母、小弟小妹koh另外賣hou7 別人做奴才，koh hou7人幾若番ka7賣來賣去。到尾手--來，攏是將人換貨，百外人e5中間攏he7 ti7艙底，死--e5不止濟。
阿界得著無啥代，beh koh 載去別所在。佳哉ti7水路e5時，tu2著出巡海面e5兵船，被伊阻止，查驗販賣e5事，所以艙底hiah-e5死無了--e5,攏總趕過兵船 e5所在，眾人歡喜phut-phut 跳。了後這隻兵船pha ti7 Hok-li7-teng城，近hit所在e5港口。Hit個城內有1座耶穌教e5禮拜堂，toa3 ti7拜堂e5牧師來到hit隻兵船 e5頂面，看見阿界親像純良e5款式，所以問伊：「你甘願toe3我--mah？我就chhoa7你入城內讀冊，」阿界不止歡喜。Hit個牧師才chhoa7伊入城到禮拜堂內，教示伊，養飼伊。到18歲甘願受洗禮入教會，所以換伊e5 本名，叫做庫力德。
對hit-tiap8 誠實到極，立志光明e5 地，久久主意宣道e5心，常常驚了betit7夠。Koh到英國e5書院內幾若年來勉勵，竟然家己出氣力，得著大進步，到ti7 才調做成，主意beh去本鄉傳道理。
Kip8 轉去本所在了後，將近3年e5 久，忽然tu2著伊e5老母，iauteh2 ka7人做奴婢，大家訴出艱苦e5情，也煩惱、也歡喜，佳哉伊小弟小妹也猶原ti7本鄉ka7人做奴才。阿界就出錢ka7伊贖回。算--來e5中間，自分開到做伙，已經25年e5久，才記tit從前ti7 這洲企起e5人，無一絲厘e5智識。親像精牲一款；相kap食人，敬拜偶像，所行邪僻，今今仔日大大精choah8,竟然知禮bat義e5人濟濟，iau2-ku2 be7盡。所以庫力德捐出本身e5錢財，來做贖回別人e5身價；ti7 這所在就有人學hit-e5款，感化人真濟。到ti7開義學、設育嬰堂、以及翻譯聖冊kap chiah-e5好事，漸漸興起。幾十年盡心來教化，就是這人做起頭，若親像阿非利加洲gau5 e5聖人。
Tui3 an2-ni 名聲傳到外邦，眾人舉伊做教會內e5 監督；現時猶原ti7本鄉出力教示人。因為日子快過，忽然間老mou7,雖是老mou7,精神iau2-ku2壯健。想起庫公做囡仔e5時，tu2著hou7人掠、骨肉分開、koh經過濟濟e5艱苦，到尾in母仔子koh做伙，kiam2 m7是因為庫公有hit點真誠e5心，得著上帝庇佑ti7無形無像e5 中間。M7但骨肉對伊1人得著恩典，就hit洲e5平平得著恩惠。若m7是hit個牧師chhoa7伊倒--去，指示伊做成才調，beh thai2會an2-ni？
足見救主耶穌e5慈悲，無小可m7夠，an2-ni thang做光明e5干証。
(台灣府城教會報第65張，1890年10月)

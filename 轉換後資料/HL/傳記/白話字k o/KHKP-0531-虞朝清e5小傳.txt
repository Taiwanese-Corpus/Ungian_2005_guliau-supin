
虞朝清e5小傳
卓偉臣
傳道師虞朝清，伊e5本所在ti7高雄州旗山郡杉林庄新厝仔，伊e5父母早早就過身，細漢e5時攏是倚靠伊e5公牽教。Hit-tiap8 新厝仔有教會ti7 hia,伊e5公虞生不止熱心拜上帝，就peh到hou7伊來讀中學。後來tu2遇我來ti7交坪做傳道，我有設1間教會e5小學，hit時我就請伊來教小學，所經過e5成積不止好。
後--來阮看伊不止關心ai3做教會e5工，所以有舉荐伊來讀神學。伊卒業就去toa3 ti7交坪、頭社、關仔嶺、東後寮e5教會。Ti7今年傳道局有派伊beh 去toa3 ti7岡仔林e5教會，伊ti7 4月14 e5禮拜有轉任去岡仔林。Koh過禮拜倒出來beh設法伊e5行李入去，無扑算到新化街，伊就起急性e5肺炎，食藥無效。到21日就離開世間，今年37歲。
論伊toa3 教會不止盡忠做工，也是真活動，無論toa3甚mih教會，m7-bat聽見kap人衝突，ti7社會不止平和，這也是真thang可取。
上可惜thang替伊掛慮e5就是伊現時有5個半子，就是1個iau2-boe7出世，伊e5子攏iau2真細漢，聽見伊過身，身軀邊攏無遺產。
今虞先生娘beh維持hiah-e5細子過日，實在有長長e5掛慮。大向望列位相疼e5好朋友為著伊e5家眷來鬥同情，來伊祈禱上帝，這是心所大向望--e5。
(台灣教會報第531卷，1929年6月)
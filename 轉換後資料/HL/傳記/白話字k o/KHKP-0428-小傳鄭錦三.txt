小傳鄭錦三     (陳添旺記)  

Chit人是Ba5-u5教會鄭Teng-thiam長老e5 第三子，今年18歲。淡水中學三年生，入學了後ti7淡水受洗禮入教會。今年歇熱回家iau2有佮阮去赴佈道會，無扑算7 月尾起寒熱病，到9 月27 號 hou7主召伊離開世間。28號ti7大甲安葬。失chit號青年輩聽見e5人無m7傷心。父母親人也憂悶boe7了。

(1)	品行當正。對父母順情、有孝，m7 bat hou7 序大人氣苦。對厝邊、嬸、姆、朋友有禮數，言語溫純、正氣hou7人欽服o-lo2。
(2)	Gau5吞忍。破病hiah 久，無啍呻、無khiau5人、無叫艱苦。
(3)	志望高大。Hit時beh入中學，也hou7學校先生叫去試驗師範部，有及第。總--是ai3入教會e5學校，就入淡水中學校，ng3望將來去內地留學，成名來榮光教會。
(4)	信仰真深。伊e5同窗講，Ti7校中早暗定時間讀聖經祈禱。Ti7家內苦勸親人著熱心服事上帝。對朋友苦勸in著信基督。到破病倒床iau2深掛慮Ba7-u5 e5教會真少人，也掛慮家內be7深信上帝。我幾若擺寫批苦勸伊m7 thang過頭勉強，身体若無康健，學問無路用。傷tang e5 擔是難擔。到破病倒床也暝日掛慮讀冊e5事。

      保羅講，盡力跑走，走到插鏢hit-- nih,iau2-ku2著抵好chiah會得著賞。請看報e5兄姊替in e5父母親人來祈禱，求聖神安慰。 

高先生e5小傳
 先生姓高名長；泉州府晉江縣e5人，出世ti7 1837年，少年e5時過來台灣謀生。
        起頭老馬醫生過來台灣開醫館設教，有對漳州請Bun5-peh過來台灣做佈道師；有一日先生備辦金香燭beh 去下王爺，抵遇Bun5- peh佈道，先生就停腳來聽，聽了心受感激，對an2-ni無去繫王爺，就信主。
        Hit時台灣信主e5人iau2少，koh外國e5先生逐個驚--in，所以醫生有chhiaN3先生來料理廚房e5事。無偌久穡濟工少，先生也是熱心信主e5人，醫生就請伊做佈道師，先生ti7台灣thang講是頭一個e5傳道先生。對hit-tiap8 起有30外年出力做工ti7教會，雖是細漢無機會thang得--著深學問，iau2-ku2先生為著主有出力利益濟濟人。伊上台teh演說，抑是ti7街路teh佈道，講了真分明，我好膽講無較輸現時透腳青e5傳道。先生本身bat為著主e5名ti7鳳山縣hou7人扑koh關監40日。伊無餒志猶原熱心為著主做干證，有toa3 濟濟位e5教會。伊所toa3 e5所在我無攏總知，不過舉起幾位來講，親像埔里社、後山chiah-e5極險極艱苦e5所在，先生攏bat去toa3 ；也bat toa3 府城亭仔腳e5拜堂幾na7年。當伊ti7府城做工不止出力， 
每下晡開拜堂佈道hou7世俗人聽。雖是hit-tiap8無liam5-piN看見大功效，總是這tiap8這個教會大發達。
        先生所toa3 e5所在人不止敬服--伊，伊e秉性正直，人做m7著伊就重責備--伊。雖是an2-ni，人iau2-ku2敬重伊e5忠直硬氣。先生也bat佮甘牧師去澎湖設教，伊e5功效這tiap8 iau2 ti7--the。現時咱台灣e5宣道會有設ti7 hia，有3所在teh聚集禮拜。對chia有得著幾若位e5先生來信主，做咱台灣學堂e5大路用。
        先生雖是中年才娶先生娘，這tiap8子孫也是濟，公子千金7、8人，內外孫兒20外人。有e5做牧師，有e5做傳道，有e5做醫生，若照人情來講是好命。總是先生無掠chiah-e5來做伊e5榮光體面。伊所愛--e5,看有甚物thang hou7教會興旺伊較歡喜。
        先生娘過往了後，先生也是老人，hit時iau2-ku2甘願koh toa3 幾若位e5教會，就是岡仔嶺、萬丹；因為這個老人難得thang家己料理家內佮教會，所以告老歇工。當伊歇睏e5時，伊常常chhoe7機會thang做工，有時安歇日佮人輪流去支會做chu2-li2。教一、兩年前較失腦力，事誌快be7 記得，對hit時較罕得做工。
        Ti7今年7、8月間有抵著老人病倒床無koh起--來；ti7今年1912，9月16早安然過往，23日出山，
 
會友合世俗人來送葬e5倚7、800人。先生今年享壽75歲，thang講是長壽。
        我寫chiah-e5 hou7咱知先生e5來歷，thang學先生e5熱心toe3 主服事主盡一世人，也hou7咱同做傳道e5人學先生e5好樣來利益教會。
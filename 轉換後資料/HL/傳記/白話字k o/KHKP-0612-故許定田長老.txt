
故許定田長老
黃仁壽
許定田長老是田中教會現任e5長老，真濟人bat 伊；因為伊信主已經有40 年，做長老久久，熱心鼓舞教會。
伊ti7 40 年前，就是30 歲e5時，有受著hit時e5信者蕭阿希、劉國治、蕭阿更引chhoa7來信主。Ti7 1896年，就是伊34 歲e5 時，ti7 崙雅教會對宋中堅牧師佃洗禮進教。無偌久就做執事，倚1、2年久，就koh hou7人揀做長老。
後--來因為田中有設教會，伊e5厝較近田中，就ti7 1927年9 月17 日，移轉來屬田中教會。同hit年12 月11 日，就任田中教會e5長老。
無扑算ti7新曆1 月9日，染著肺炎e5病，到18 日早起倚7點e5時，安然歸天，kap主相kap toa3,享壽71歲。
Ti7 19 日e 晡2點，ti7伊厝做告別式，赴式e5 人有500左右。大家攏真m7甘，thang 知伊e5做人。
今記幾項來數念伊：--
1.伊e5信仰堅固。
伊信主e5時，雖然tu2著家族、厝邊、朋友e5恥笑窘逐，又koh受著生活困難e5壓迫，伊無失志，對伊e5 信仰來奮鬥，會thang 引chhoa7 伊e5家族信主，又koh 得著生活e5富裕。
2.熱心服事主。
長老信主到今40年久，kan-ta 為著破病5禮拜無到拜堂na7-tiaN7。又koh 逐禮拜對拜一到拜六，攏去逐所在探會友、佈道。Ti7病中iau2真數念教會，也苦勸人著致意服事主，所以對伊引chhoa7來信主e5人真濟。又koh 若看著會友冷淡，禮拜少人，就真煩惱。
3. Gau5 同情--人。
真gau5同情tu2著困難e5人，koh 較致意，就是教會tu2著艱苦e5人若知，就常常去安慰--伊、幫贊--伊。所以真濟人聽著伊死，為著伊來流目屎。
4.歡喜捐te5。
若有人去ka7 伊捐te5,濟少攏有。
5.和平e5人。
伊e5 做人，逐項有真gau5吞忍，凡事ai3讓--人，無ai3 kap人計較。
長老一生熱心服事主，為主e5教會著磨，真 thang hou7 人數念，hou7人學。聖經講：「今以後ti7主來死e5人有福氣；聖神講，是--啦！Hou7 in 煞in e5著磨來安歇，in 所做e5工也toe3 in」（啟 14:13）
伊有4個後生，1個查某子；大子現任田中教會e5 執事，第2個就是傳道師許天賜先生。求主幫贊伊e5子兒，會接續伊e5腳步。
 (台灣教會公報第612號，1936年3月)
 
           洪德新小傳     (U5-seng記)

君是Hoan-oah 教會e5會友。Ti7 11、12歲e5時，去Sin-kiat庄e5小學佮黃Chok-pang先生讀。16歲入中學，20歲入大學，24歲卒業神學。了後受派toa3北港、鹽水港、鳳山。今過身29歲。

 
七月4號e5主日ti7鳳山高升做長老，也koh無偌久kiam2-chhai2會做牧師。無扑算5號早起10點起寒熱，6號早起8點就寒到哭。對an2-ni舊年e5舊hek-sui2 熱e5症koh 起。本身就唸講，「世間是苦海，著轉--來去較著，我e5心已經便。」先生娘應伊講，「你轉--去阮beh 按怎?」君無應。後--來請彭清約醫師調治，總--是君不止無ai3食藥，講「m7免醫，be7好--lah。」若是因為婦人人佮醫生e5苦勸，就勉強食，見食藥見吐。逐日那傷重，路尾大小便佮嘴攏出血。拜一起症，拜五暝倚8點就過身。拜六e晡3點出葬。

 
君平生勇健大漢。老父儉腸凹肚趁錢來hou7君對細漢讀到大漢，ng3望君日後thang做大路用e5人。Ti7 chun5--年君e5老父別世。家內只有偆後母佮1個大姊佮1個小妹，總--是姊妹攏做客，繼母佮小妹toa3做夥。所以君thang 講已經無連累，佮內助thang專心做工。又兼君e5 身軀、學問、德行、年歲，生活計攏相當。Koh經過hit 3位教會e5成績也是差不多。君chit-tiap8 thang 講是第一大thang 活動e5時。M7-ku2主e5 旨意是人所be7 chhek-tok8--tit。今世間e5事君煞-- lah。

    HaiN3--ah! 人e5性命真無定著。Lam2--e5死，勇--e5也死。鄙人接著君死e5兆報，掠做滾笑，去探聽幾若位先生，逐家也是講：「敢無影。」我就坐急行車去看，續ng3望beh佮君講話。

HaiN3--ah! 1下到位，聽見君埋了，心無m7大憨ngiah8。凡若相bat e5先生朋友聽見，也無m7 an2--ni。Koh 君平生是平和主義e5人，所以濟濟人為著君大悲傷。若是實在所通悲傷e5,只有是君遺作na7-tiaN7。Ng3望天父照顧君婦人人佮2、3個細漢e5查某子。
 
  若論到君，是m7免替伊憂悶，因為伊e5心備辦有便，實在著替伊恭喜。今「無koh枵、嘴焦；日be7曝，火be7燒著。上帝拭去伊攏總e5目屎。」我也大ng3望會親像君備辦有便thang 赴死；到時平安見主。續佮君ti7座位--nih 相佮吟「Ha-le-lu-iah. A-Men。」

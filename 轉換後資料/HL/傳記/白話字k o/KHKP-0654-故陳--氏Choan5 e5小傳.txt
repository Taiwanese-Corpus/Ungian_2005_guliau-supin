
故陳--氏Choan5 e5小傳
旗後吳Ban7-seng  
鄙人佮故Choan5官相bat以來大約20左右年，照所知來表白淡薄伊e5略歷。伊ti7台南就聽著道理，初次到旗後，伊kap老母以及伊e5兒女：男李Hok-lai5君、李Iu2-lai5君；女李--氏Hong7 sang3。細細漢做生理teh生活，代先細細，有時出外行商，經過困難；做人真細膩，be7免tit有時枵飢失頓，受風受霜、受炎熱，實在pit-bak8難tit形容hit e5 to-tai7,所得亦是小可。佳哉勤儉持家，真gau5設法，教育子女有義方，致到攏得著相當e5栽培，大家ti7高雄it-kong畢業，siong7-siok8老母e5意志做生理，老母做家庭顧問、也做總指揮，到今發達非凡。店號「協和」，真正有達協力和心e5目的。女子李--氏Hong7 sang3,再進高女，到畢業，hou7 旗後教會聘請做愛兒園e5先生。後來為tou-hap8-siong7暫停。  然後受聘請做平和幼稚園e5先生。那經驗、那感覺科學e5滋味，最近留學東京保母學校，畢業回鄉，本教會再三交涉，請伊援助愛兒園，來教育chiah e5兒童，得著伊e5誠意歡喜承諾。伊e5意志掠chiah e5兒童做伊e5本位，亦是伊e5唯一e5工作。  
故Choan5官做執事幾若任，伊也toe3老母e5腳步做執事，現時iau2在職。子趁老母做生理，做查某子亦an2-ni teh前進，這真少，真正是sian7祈求，子承父業；khoe善事，子就ka-seng e5事實，會得良子承業女子e5優秀，出類拔萃，攏是tui3 Choan5官e5節烈、守寡清白e5結晶。  推其原因，就是Choan5官信道堅心，甘願背主e5十字架。哈利路亞。  
Ah！無扑算ti7十數日前生嘴角疔，西漢罔效，內親外戚、朋友、兄弟姊妹，千般萬計、想無良方，無法可醫。嗚呼哀哉！人生若朝露，萬事e5結局到lah，ti7 7月7號e晡近4點，主揀召伊煞伊e5工程，入天城，ti7-hia無病、無死、無流目屎。今入ti7主e5快樂lah！Tui3物質tek來想，是tu2-tu2 beh入享樂ti7家庭，就永眠，be7禁tit流同情e5目屎。若精神上來想，是不止thang歡喜e5所在。伊出外ti7世間50年ti7天命，今回天家，是歡喜e5事、免煩惱，因為耶和華看伊e5聖徒e5死、做寶貝。耶穌講：「信我e5人，雖罔死，iau2-ku2 beh活。」  
伊e5遺族，現時兩個後生、兩個新婦、一個查某子、一個查某孫仔，以及年老e5老母。願主保守in、看顧伊e5遺族，會得繼續疼主，後來ti7天thang相見。
(台灣教會公報第654號，1939年9月)
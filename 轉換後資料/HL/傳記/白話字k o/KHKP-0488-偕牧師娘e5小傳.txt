

偕牧師娘e5小傳
T.C.G.
偕牧師娘是姓張名叫聰明，台北五股坑庄e5人，ti7主後1878 年5 月27 日有嫁偕牧師，tiam3 ti7淡水不止久，後--來有搬來台北企起。伊bat kap偕牧師出外四界巡視教會，也bat kap伊做陣去加拿大兩擺，1 擺是對西爿去，有經過幾若國，就是印度國、猶太國、法國、英國、美國，chiah-e5 國度。台灣e5婦人人行hiah遠，kap世界一周，kaN2是伊na7-tiaN7。
聖經所講e5所在，伊也有看不止濟位。Bat 聽伊講有去看埃及e5塔，kap法老王e5身屍，也有去看耶路撒冷、伯利恆、約旦河、死海；koh 有去看非所bat遊e5火山，kap龐貝亞e5古蹟；也有看世界出名e5大城，就是羅馬、伯林、巴黎、倫敦，算真有福氣，有看hiah濟e5古蹟kap名所。
論伊一生e5享福，不止chiau5備，伊e5身体也真勇健。無扑算ti7舊年6 月18 日忽然tu2著腦出血e5病，真傷重，有請戴醫生ka7伊醫治，佳哉有漸漸那好，會起來行。到這擺koh 再起，就入ti7馬偕醫院；陸醫生kap吳醫生也真盡力teh ka7伊醫治。可惜無采工，就ti7 9 月15 日 e 晡6點40分，離開世間，享壽65 歲。
伊e5後裔攏ti7台灣。伊有1個後生，兩個查某子；伊e5 後生偕睿廉，teh做宣教師，就是淡水中學長，伊e5新婦是加拿大Ross 牧師e5 查某子。伊e5大查某子偕--氏瑪連有嫁艋舺陳清義牧師。伊e5第2查某子偕--氏以利有嫁大稻埕柯維思長老。現時伊e5內外孫，不止濟個，也有1 個ka-na2孫。Ti7伊e5孫e5中間，有1個已經長成，就是柯設偕，現時teh做淡水中學e5先生，其餘--e5 iau2 teh讀冊。
今論伊一生e5做人，不止可取，濟濟人teh 數念--伊。伊真有仁愛，gau5疼--人，幫贊--人，也gau5款待--人。早時ti7淡水e5神學生kap女學生逐個有得著伊e5款待。四方e5會友kap傳道師，若到淡水，攏有得著伊e5款待，因為伊是真大量e5人。
伊e5款常常歡喜，罕tit看伊有顯出煩惱e5款，也無驕傲，無激派，無ai3 kap人計較，真gau5吞忍；凡若kap伊相bat e5人，逐家o-lo2--伊。伊ti7 馬偕醫院過往了，伊e5 好朋友，吳牧師娘，有對親人討ai3伊e5身屍he7 ti7 in 兜，伊就kap伊兩個查某ka7伊換衫，拭身軀；將伊家己e5眠床hou7伊倒，將伊e5人客廳hou7 伊he7,真疼痛伊，攏無驚。Ti7台灣iau2-be7 bat 看見an2-ni;凡若ai3做人e5朋友著學這款e5好模樣。Koh 再劉牧師真出力設法做棺木，是西洋式，用烏布來編ti7外面，有創1個空，入玻璃，hou7人thang 看伊e5 面；伊e5身屍有chiam藥囥6日久才埋葬，因為teh 聽候偕--先生對內地轉來thang看； ti7 hit 6日e5中間，真濟人來bai7 喪 。
葬式hit日，伊e5棺木有對吳牧師娘e5厝，扛到雙連停車場，是伊e5親人kap傳教師ka7伊扛。後--來對火車載到淡水e5式場，就是淡水禮拜堂。Hit 日來會葬e5人，總共有6百外人。
  
 葬式e5順序 
 主理 劉牧師
1. 聖詩(136) 會眾者
2. 祈禱蕭牧師
3. 讀聖經章牧師
4. 說教劉牧師
5. 聖詩（38）（本人生前ai3吟）
6. 履歷 	郭Hi-sin3牧師、
林清火傳道師、
李明地長老
7. 講弔詞巴牧師、
陳瓊瑤牧師
8. 讀弔詞詹Hu3-ok長老
9.	讀弔電陳溪圳傳道師
10.	答謝偕先生
11. 聖詩（164）會眾者
12. 祝禱劉牧師
後--來中學e5學生有扛伊e5棺木，行列到炮台埔馬偕共同墓地 ，埋葬ti7 a偕牧師e5 身邊。今伊e5 身屍到chia 逐家teh 憂悶；若是伊e5靈魂到天堂，大家teh歡喜。An2-ni hou7咱thang 安慰。
(台灣教會報第488卷，1925年11月)
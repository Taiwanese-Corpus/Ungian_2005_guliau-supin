

 
故 旺長老娘
歸仁北 書記
卓旺長老娘出世就屬主，19歲才完婚，現在4個後生，3個查某子，內外孫15個。論伊ti7世間家庭gau5調度，同心、和氣、熱心服事主。
Ti7 26歲tu2著火燒厝e5時，厝、五穀、衣裳一盡燒--去，就用芎蕉頭chhoah做纖，配破布子過日。伊e5子枵食be7落--去，就苦勸伊講：「你著吞忍食。」暝日求叫主可憐。經過2禮拜就liam5-piN有人送竹thang起草寮仔，也有人提舊衫、蕃藷纖、米，也得著宋牧師做衫來送。對an2-ni 加添伊e5信心，真仁愛疼散hiong人kap厝邊。
到大正元年來tiam3埤仔頭得著上帝恩典，趁有食勤儉、搰力、熱心，致到今仔日家庭2、30人，豬2、30隻，田園17甲，牛4、50隻，得著上帝滿滿e5施恩。
Ti7 新曆3 月6 號，hou7上帝召伊離開世間，享壽55歲。會葬真濟人，boe7信e5人也真濟來揮淚。
(台灣教會報第529卷，1929年4月)
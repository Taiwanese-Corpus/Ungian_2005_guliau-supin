Kap林宗正牧師談URM                                              

林宗正牧師是台灣基督長老教會現任助理總幹事，過去是台灣URM e5負責人。今年一--月，伊kap台灣基督長老教會e5代表團來Toronto，參加台灣基督長老教會kap伊e5姊妹教會加拿大長老教會e5協商會議(Missionary consultation)。1月21暗ti7羅益世e5厝，接受張秀滿、陳星旭kap蘇正玄e5訪問，由蘇正玄整理。

問：	請簡單介紹你家己。
答：	我是台南人，1950年出世。我e5老父是日本時代文化協會e5人，伊ti7文化協會e5時，有做過3項比較khah重大e5代誌，對我有真大e5影響。第一，to7是用台灣意識對抗日本e5統治者。第二，伊kap 一般e5普羅大眾，to7是khah低階層e5人，結合做伙。第三，伊ti7日本時代有接觸著甘地e5精神，所以ti7台灣有發起甘地運動，後--來hou7人稱做台灣e5甘地，ti7愛kap非暴力e5運動抑是對抗外來統治者有做出貢獻。我感覺講我可能有留著伊e5血kap伊e5精神。
	我ti7 1979年tui3台南神學院研究所畢業，了後去彰化鄉村e5教會牧會一年。1979年12月初5阮老父過身，12月初10發生美麗島事件，我本來有決定beh去，因為辦喪事e5關係無去參加，心情真艱苦。後--來我回想這項代誌，感覺上帝實在真疼我，伊知影我是真軟弱e5人，我若是有去，一定會hou7人掠--去，因為阮老父e5喪事，伊用按呢來留我，備辦我後來e5路。
1981年我開始ti7台南e5大專中心工作，有tu2著幾個真好e5老師，包括王憲治牧師、謝敏川牧師、鄭兒玉牧師，in m7-na7疼學生，ma7 ka7疼台灣e5心hou7--我。謝敏川牧師特別真疼我，伊m7-na7叫我去接續伊ti7台南大專中心e5工作，1985年伊揀調我來Toronto學習URM，tui3 hit tiap8我e5人生koh一遍e5轉變。學習了後，伊koh ka7 URM ti7台灣e5負責人e5工作交hou7--我。我ti7大專中心18年e5中間，會tang3做真che7社會運動e5代誌。了後我ti7一間教會牧會5年久。4年外前，台灣基督長老教會e5總幹事羅榮光牧師叫我去總會做助理總幹事。我一步一步行--來，對過去e5老師kap bat幫贊我e5人攏充滿感謝。
問：	請問啥物是URM？URMe5目的是啥？
答：	URM原底是Urban Rural Mission。二次世界大戰了後，真che7國家忽然間真緊變做共產國家。當時ti7台灣、南韓、日本kap香港這幾個所在e5基督徒開始teh反省，是按怎共產國家na2會hiah-nih緊佔全世界chiah大片e5所在，統治chiah-nih che7 e5人民？Hia e5人koh na2像無力量thang反抗，基督教ai3按怎面對chia e5變化？而且因為戰後都市化、工業化、商業化e5關係，農村e5經濟解體，農村整個社會制度崩--去，大量人口走去都市。都市ma7發生變化，貧民愈來愈che7，貧富e5差距愈來愈大。另外青少年e5問題、婦女e5問題、污染e5問題，攏總爆發出--來。有信仰e5基督徒開始teh想，基督徒若無好好解決chia e5問題，共產思想會落--來，ti7貧富差距上大e5時，減採共產黨是in e5福音。台灣、南韓、日本、香港這四個國家ti7 1955年做伙聚會，開始思考。隔轉年，koh去招菲律賓，hit陣e5菲律賓因為美國大量ti7 hia投資，開始關心勞工e5問題kap按怎保存農村e5文化。換一句話，URM (都市農村e5使命，抑是都市農村e5宣教)to7是tui3 hia產生。咱台灣是發起e5國家之一。當時e5教會to7有teh做農村、勞工、沿海地區kap山地e5宣教。In ka7福音書內面e5故事改做布袋戲、歌仔戲ti7鄉村kap都市搬演。所以台灣e5 URM ti7真早to7有基礎，真早to7有人teh做。後--來到謝敏川牧師e5時，開始組織化。聽講伊hit陣來Toronto，tu2著幾na7位有心e5人，in認為美麗島事件了後，台灣人面對一個新e5時代，in開始思考ai3按怎幫助人民組織起--來，來chhoe7家己e5權利kap人生e5尊嚴。
我ka7這個歷史背景koh拖khah遠--leh。台灣e5現代史會使分做三段。第一段是1947年2月28到1965年，是台灣e5政治力e5時期。台灣e5軍事、政治、外交攏總hou7一個獨裁政府佔tiau5--leh e5時陣，所有e5政策、資源攏是為著beh維持伊e5政權。1965年對台灣是一個真重要e5年，hit年有2項代誌對台灣改變真大，第一是台灣e5出口比進口khah che7，第二是民營chhiaN3 e5勞工贏過國營事業e5勞工。Tui3 hit tiap8開始，台灣開始進入經濟發展e5時期，tui3政治力展現進入到經濟力展現e5時期。當然這個中間ma7有lan-lan-san-san e5反對運動，但是真緊to7去hou7人消滅。1971到1977年e5中間，長老教會有發表三個宣言，攏是為著台灣ti7國際社會e5生存kap內部政治e5改革。1975年有出現『大學雜誌』，然後『台灣政論』出--來。1978年發生陳文成事件，hou7知識份子想beh勇敢khia7--出-來。Koh來，79年發生高雄事件，80年發生新e5 228，林義雄e5老母kap查某kiaN2 hou7人thai5--死。Hia e5事件連續爆發，親像一支刀chhak8 ti7台灣e5血脈噴--出-來，真che7青年人、真che7知識份子醒--起-來，hit時大概to7是台灣e5社會力e5展現，台灣人開始teh想人性e5尊嚴、人基本e5權利。Hit段期間tu2 tu2 to7是URM接--著，接--著e5時to7是接著Toronto這陣人。M7是kan-na Toronto這陣人，其他ti7北美地區，親像北美教協、獨立運動e5組織，攏相kap結合做伙，出錢出力。
問：	請你介紹ti7 Toronto受訓e5情形。
答：	URM第一期來Toronto訓練--e5有四個人。第二期，謝敏川牧師ti7教會內面chhoe7 teh做農民、勞工宣教e5牧師，人數攏真少。我是第四期，來Toronto上課，人數有12個，其中原住民有4個，婦女有2個，ma7有m7是教會e5人入來咱e5中間。
阮飛來Toronto了後，hou7我感覺chia有一陣人，用無仝款e5背景teh支持這個事工。有e5用車載，有e5出食物(chiah8-mih8)，ka7阮關心，ka7阮疼，hou7阮感覺外國有一陣足疼台灣e5人，阮ai3 koh khah拍拚。我beh ti7 chia特別講著Albert (林哲夫教授)，阮來e5時toa3 ti7 in tau，伊kap黃文勇牧師仝款，攏ka7厝讓出來hou7阮toa3。Albert拜託in太太Sophia出去旅行，ka7 in tau空--出-來。伊為著URM e5訓練，koh去兼夜間部e5課，積足che7錢。日--時ka7阮翻譯，eng暗時chhoa7阮出--去，轉--來koh煮宵夜hou7阮食，tau3洗衫、phi衫，早起時koh載阮去上課。其實我知影che m7是kan-na Albert，有足che7人e5貢獻kap付出，我感覺非常寶貴。
Ti7 chia e5訓練，主要是teh教kap加拿大有關係e5 CUT(Canadian Urban Training)e5課程，是teh教按怎tui3一個社會事題來組織人民，hou7人民變做有氣力、有行動。Hit陣上課實在真thiam2，koh有時差，hit套物件對台灣來講是tu2-chiah開始e5物件，學習上有小khoa2困難，不過阮攏儘量ka7學習轉--去。阮ma7有去看當時ti7 chia e5社會運動，有去看加拿大人按怎teh照顧無厝thang toa3 e5人，教會用最大e5疼心接納chia e5人，ma7有去看同性戀e5 gay club，ti7 hia体會著ai3按怎去幫助同性戀e5人。	
問：	請你介紹台灣URM訓練e5情形。
答：	86年因為beh省經費kap時差e5問題，URM soa2去日本訓練。87年koh轉來Toronto。後--來阮感覺ai3 tiam3台灣訓練會khah實際，所以88年7--月，URM第七期開始ti7台灣訓練，Ed File教授去台灣訓練，我kap陳明秋做助教。有30幾個學生，課程濃縮做5日，實在足thiam2。上課e5時為著是m7是beh祈禱，爭論足久。陳明秋m7是基督徒，伊ka7我講一句真挑戰e5話，「做牧師人koh m7敢叫人祈禱。」我講，「Che會牽涉著宗教壓迫。」伊講，「URM to7是ham基督教有關係。」顛倒是明秋e5 hit句話hou7我感覺che是真重要，耶穌基督e5受苦，耶穌基督按怎出來kap人民做伙，hit個精神ai3 khng3 ti7課程內底。第七、第八期ti7埔里上課。第九期去ti7烏山頭內面水源地所在e5烏頭教會訓練，hit期e5原住民特別che7。課程除了社會事題分析以外，koh有一個課程是團体動力，ti7 Toronto e5時ma7有上，to7是借著幾個遊戲e5方式來思考人民e5權力按怎來、按怎喪失，真有啟發e5意義。當然URM ma7真注重歇睏e5時間，彼此中間e5互動。第九期有發生一個事件，to7是翻譯e5時翻譯做台灣話，原住民上gau5聽kan-na聽有七成，be7完全，所以原住民上課到一半to7 m7上，感覺koh落去浪費時間。In kap講台灣話e5學員發生衝突，Ed隨時教人面對衝突e5時ai3按怎處理。Hit遍了後，講Ho7-lo2話e5學員ka7原住民道歉，改用北京話上課。為著這項代誌，阮感覺ai3對原住民做一個補償，to7是giu2吳鳳銅像e5事件。
	後--來URMe5課程有koh加台灣未來學，請邱義仁、張清溪、李喬、王憲治牧師一koa2人做講師。咱e5上課一定有唱歌，koh有一暗ham社會e5草根組織大家做伙，來受訓e5人ai3 kap其他e5社會團体結合。另外受訓到beh離開e5前一暗，攏有一個獻身暗會，ka7家己獻hou7台灣。是用守聖餐e5方式處理，用蕃薯kap烏龍茶代替麵包kap葡萄酒，代表認同農民kap勞工。課程有時是上8日，ma7 bat上10日。大家做伙，建立生命e5共同体，URM前後ti7我e5手內底攏總有34期。後--來Albert kap Ed File教授攏有koh轉去台灣另外開課，我ma7有去玉山神學院、台南神學院正式開課。
	Toronto e5同鄉m7-na7 ti7經濟上有teh幫贊，ti7精神上ma7有teh鼓勵。我每遍beh開訓e5時會ka7報名e5名單、in每一個人beh上課帶--來e5議題kap課程表fax過--來。到ti7結訓e5時，有joa7 che7人結訓、in共同討論出--來e5行動計劃，我攏會fax過--來。Che khah m7是下級機關對上級機關報告，是我愛beh恁替阮祈禱，知影大家是結盟做一伙。Tui3咱chia這旁過--去-e5，有真che7人提供真好e5意見，討論未來e5發展。中級班上到第12期，上課e5內容是對台灣政治力、經濟力、社會力做koh khah詳細e5分析。高級班是trainer(訓練者)e5訓練，來ti7 Toronto上課。
	這個中間咱慢慢有發展URM幾個精神出--來，第一，ai3成做為義受苦，m7是為利受苦e5人。第二，ai3成做創造性e5少數。第三，永遠ai3 kap被剝削e5人khia7做伙。第四，ai3互相結盟。第五，ai3有疼kap非暴力。咱ti7上課e5中間特別強調這幾個精神，hou7學員有社會運動家e5品質，ma7增加甘地kap Martin Luther King和平、非暴力抗爭e5精神。Chia--e5攏是我後--來koh來Toronto受訓練了koh帶--轉-去e5物件。Che是ai3 ka7 Toronto kap海外che7 che7同鄉特別感謝。
問：	URM訓練e5對象主要是啥物款人？攏總有訓練joa7 che7人？
答：	訓練e5對象上頭a2攏是tui3各社會運動、永過e5反對運動、抑是永過民意代表e5服務處來e5人。1988年黨禁衝破以後，民進黨e5黨工kap內底派系e5人攏會來，社會運動、環保運動、教會團体e5人ma7會來，咱會發批ka7 in邀請。Ti7 URM受過訓練，後--來bat做過中央級民意代表--e5有4、50人以上。Hit陣上課e5時攏限定一班20人，攏有婦女代表，有原住民，有無仝款宗教信仰e5人。歇熱e5中間，會辦2期學生班。Hit時，ma7有統派e5人入來學(oh8)，ma7有國民黨e5 jiau3-pe5-a2，差不多每期攏有，有人到beh畢業e5時規個資料攏拍無--去。第11期以後，去ti7口埤教會訓練，鄭國忠牧師去hia牧會。14、15期以後，國民黨e5特務、軍隊to7開始ti7附近嚴密監視。
問：	URM e5學員有參與過啥物社會運動？
答：	其實阮ti7 1985年訓練轉--去了後，ti7台灣有發生真che7社會運動。1986年有519解除戒嚴e5聚會，龍山寺事件。Koh來，1987年2月16我kap鄭南榕、黃昭凱為著228和平紀念日e5活動，tui3台南開始行，串聯各大都市。Hit遍仝時，教會公報hou7警總搶--去，阮發動七路聯軍遊行，beh ka7被沒收e5教會公報討--轉-來。Koh來，發生東部挖墓e5事件，是阮URM第四期受訓e5人去幫贊，第五期去日本受訓e5人tui3內底響應出--來，ka7原住民e5事件提出抬面，hou7人注意著為著beh發展東部e5觀光事業to7 ai3 ka7人e5墓挖掉。1987年一連續e5社會事件一直發暴出--來，攏去touch著言論自由權、文化權種種e5代誌，chia to7是咱tui3 1982年開始，URM訓練所累積落--來e5成果，慢慢ti7 hia釘根、puh-iN2 koh開花。1988年大家為著beh對原住民贖罪，to7是ka7吳鳳銅像giu2--落-來。了後我去hou7人掠--去，得著海外朋友真大e5響應，URM變做社會新聞e5上頭條。Hit陣社會運動行到高峰，後--來有koh繼續，親像反軍人干政、廢除刑法100條、用台灣國名加入聯合國、公投決定台灣前途koh繼續沿續走--出-來。
問：	URM e5訓練ti7台灣民主化e5過程有啥物實質e5影響？
答：	台灣e5大環境改變了後，政黨政治出現，媒體e5時代來臨，大家e5心自然走對hia--去。一部份人投入政治改革運動，一部份人轉去宗教內面，另外一部份人留ti7社會運動內底，有e5人堅決無愛ti7體制內，chia e5人m7是一時一刻to7會tang3看著in e5成果。我常常ti7真che7所在，ti7上蓋微小e5所在，看著in猶teh出in e5力。人生最大e5安慰to7是用人所m7知e5方法加添這個社會che7 che7 e5幸福、進步、繁榮、智慧，減少這個世間e5不幸、無(bu5)知kap悽慘。我想URM ti7這部份有做到，按呢延續到ti7第34、5期e5時差不多一千外人，hia e5經過生命共同体、做伙生活過e5人，in對社會e5貢獻，我會tang3體會出--來。Ti7民進黨猶未執政以前，in攏成做台灣社會三項真重要e5精神：第一，本土意識。第二，改革、進步e5動力。第三，無為著私利。Ti7咱慢慢teh接近2004年總統大選e5時，愛beh koh chhoe7 chia e5物件，我想URM可能應該koh再一遍會tang3扮演伊應該扮e5角色。	
問：	目前URM e5訓練kap過去敢有啥物無仝e5所在？
答：	這陣比較tek我khah無參與ti7訓練e5中間，因為Albert比我khah有時間去處理chia e5代誌，伊是針對大專學生，我khah無清楚伊e5內容有改變joa7 che7，不過我知影有加“群眾性e5防衛” kap“中性e5仲裁者” e5訓練。不過我tui3第7期開始做助教，Ed File教授tui3 13期以後to7 be7 tang3入境，我開始ai3 taN hit個擔。Hit個物件愈用to7愈熟，愈靈活，愈會tang3符合台灣e5現況。我深深感覺訓練e5 hit套物件ai3繼續koh用，因為hit套物件m7是kan-na teh處理社會運動，對任何團体、任何一個社會有問題e5時，用這套來解決雖然m7是唯一e5辦法，m7-koh是比較khah有效率e5方法。
問：	URM將來有啥物計劃？
答：	我tu2-chiah講過e5過去期待咱台灣人組織內底三項足重要e5物件：本土意識，改革、進步e5動力，清廉，ti7目前台灣e5社會愈來愈感覺寶貴。這三項物件是一個指標，社會運動beh來臨e5時，to7是ti7人民對現此時e5社會制度、政治制度、法律制度、社會傳統、文化、風氣不滿e5時，是ti7人民ti7階級有特別e5差別走--出-來e5時，抑是ti7人民e5尊嚴、利益受剝削e5時，to7會走社會運動出--來，這個時陣社會改革e5迫切性會愈來愈大，有一日會爆發出--來。咱tui3最近e5選舉會tang3看出台灣人民對咱家己內部e5失望，咱ai3做最深刻e5反省，每一個有心e5人開始teh想chia e5代誌。URM是屬ti7人民。我是主張社會ai3不斷進步、不斷革新e5人，我ma7 ai3反省家己，繼續投入社會e5改革。





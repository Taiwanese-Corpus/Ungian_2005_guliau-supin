疼台灣e5委利心姑娘

委利心姑娘(Wilma Welsh)是加拿大長老教會總會國際宣道部幹事，今年十--月退休。伊ti7 1970年代ti7台灣基督長老教會總會服務，擔任高俊明牧師e5英文秘書，見證著台灣民主運動e5發展，也有親身參與。咱請伊ka7伊ti7台灣e5經驗講出來kap咱分享。 由本刊編輯陳星旭kap伊用英語對談kap整理。訪談e5時間是2002年9月14日。這個訪問已經ti7 11月初8 e5 www.TaiwaneseVoice.net播出。

問：	你ti7台灣e5教會有做真che7真好e5工。敢會使請你ka7阮講，你e5背景，你是按怎會去台灣？
答：	我ti7 (加拿大) New Brunswick省出世，真細漢e5時to7搬來Ontario省e5 Guelph市。Ti7 hia做幾年khang-khoe3，二十thong2歲a2，加拿大長老教會總會to7請我來多倫多e5總部做代誌。我ti7 hia做差不多九冬。有一日，海外女宣部e5秘書問我敢有想beh去海外工作？我對教會ti7海外e5 khang-khoe3真有趣味，但是我想，ti7 hia我會tang3做啥物？所以我to7講，hou7我想看mai7--leh。Hit陣，伊beh去印度幾禮拜，叫我兩禮拜後ti7伊beh去台灣以前ka7伊答覆。我有寫批去印度hou7--伊，講「我猶teh考慮。」 伊去台灣，tui3 hia寄一張明信片hou7--我，講「包袱a2 khoan2 khoan2--leh，人teh等你--a。」這張明信片，我猶留tiau5--leh。Na2會拚chiah 緊，實在hou7我驚一tio5。M7-ku2 ma7 hou7我感覺我有一個責任beh去完成。加拿大長老教會kap台灣基督長老教會有真久長e5合作關係。事實上，阮攏叫這個國家『Formosa』，我 ti7 1969年8--月去到台灣e5時，教會e5正式名稱猶叫做『Formosa基督長老教會』。Hit陣我boe7曉半句台灣話抑是北京話，我知我tioh8-ai3去學語言。 我是讀企業管理，m7是神學院畢業--e5。 我以前是做行政業務--e5。除了做總幹事e5英文秘書以外，我實在m7知in beh叫我做啥物，所以我tak8項攏tau3做。
問：	70年代你ti7台灣基督長老教會工作，請你講ti7 hia e5工作情形kap你到tan猶真siau3念e5代誌？
答：	我去到台灣了後有用一koa2時間去學台灣話，但是我攏猶講boe7 lian3-tng2。大體上來講，我是處理傳教人事e5事務，幫助英文e5書信。最後兩年，我ma7有ti7聖經公會kap蔡仁理牧師做伙做工。每禮拜去聖經公會半日，替in做一koa2有需要英文e5 khang-khoe3 。Koh有一年ti7跨會司庫年休e5時，我去代理。講著上蓋siau3念e5代誌，恁一定boe7感覺意外，to7是台灣基督長老教會發表『國是聲明』e5 hit件代誌。
問：	1971年台灣基督長老教會發表『國是聲明』，是一件真敏感koh真有勇氣e5事工。你敢會記得hit個聲明e5背景？阮知你hit陣有幫忙tau3 theh8一份出去hou7外面e5國際社會，你敢會tang3小khoa2講--一-下？
答：	這個聲明是ti7 1971年12--月發表--e5。我會記得hit陣na2親像有真che7祕密會議。因為我無啥會曉講台灣話，所以我無參加chia-e5會議。但是我真理解咱教會有beh對國際社會講一koa2話。這個聲明發表以後，我kap阮加拿大e5同工，當時是副總幹事e5蘇若蘭牧師做伙做英文翻譯，了後我負責拍字。我會記得我讀了後，我e5第一個反應，to7是「Oa5，咱這個教會有影真勇敢，敢冒險做這種代誌。」Hit陣，我問高牧師，「咱beh按怎ka7 這個聲明theh8--出-去?」阮有ka7聲明寄hou7咱所有ti7國外e5姊妹教會。但是，阮m7知chia-e5批是m7是會hou7人chah8--起-來。我有theh8一份去美國大使館，thang hou7 in寄去美國。 另外一位傳教師ma7有送一份出--去，ng3望按呢，至少有一份送會出--去。兩禮拜後，我beh去香港，所以阮決定beh重寄hou7 chia-e5海外e5姊妹教會kap普世教聯。我ka7 chia-e5批theh8去香港寄。我hit陣並無認為che是joa7勇敢，kan-na知影我一定ai3 ka7這項重要e5信息帶--出-去。我了解我beh過海關e5時，我ai3真細膩。實際上，我決定我無beh ka7藏--起-來。無的確to7是按呢，顛倒無hou7 in查--著。
問：	你想，台灣基督長老教會為啥物beh ti7 hit陣發表『國是聲明』？
答：	台灣基督長老教會是島內為台灣人發聲e5一個最大e5民間團体。Hit時e5台灣政府認為咱教會對in有威脅。In真懷疑ma7真驚咱教會。我teh想，因為教會有teh煩惱hit時e5政府可能beh轉去(中國)大陸，台灣會hou7人出賣，所以教會一定ai3出聲講話。 Tui3 (中國)大陸來--e5攏一直想beh轉去in e5祖國(統一)。若是按呢，台灣人會按怎？原住民會按怎？我相信教會知影這時in絕對ai3 khia7出來講。台灣人已經忍受有夠久--a。我相信in有聖神e5引chhoa7來做chiah-e5代誌。In是一個真勇敢e5教會。
問：	國民黨e5警察去聖經公會查封聖經e5時你ma7在場，警察看你來in to7走，是按怎？
答：	咱攏知，當時台灣e5執政者一直感覺羅馬字化e5台灣話對in有威脅。天主教馬利諾(Maryknoll)教士所編印e5新約聖經是用台語羅馬字寫--e5，由聖經公會出版。我拜三下晝攏會去聖經公會上班。有一日，我到位e5時，總幹事ka7我講，「警察來ti7 chia，beh沒收咱所有新e5台語聖經。你敢會tang3 peh去樓頂，ti7 hia khia7 10分鐘才落--來，看咱會tang3救幾本a2 be7 ？ 若無，咱攏去了了--a。」所以我to7 peh去樓頂。我e5同工以前真che7擺bat遇著這種經驗。我是第一擺遇--著，有真大e5壓力，有一點a2緊張。我peh起去坐ti7 hia，一直看我e5錶a2。警察一下看著我來，in to7走--出-去。所以阮有保存一部份聖經。無joa7久，我beh轉來加拿大，蔡牧師問我，敢會tang3 chah二本聖經出--去？我tu2好beh chhoa7我hit隻貓a2轉--來，所以ti7伊坐e5海綿chu7-a2 kap籠a2中間，藏兩本台語羅馬字e5聖經。按呢to7有兩本theh8出來國外，翻譯e5經文也有保存起--來。所以我講hit隻貓是『我e5走私貓a2』。我ka7這兩本chah轉來交hou7多倫多e5聖經公會，hou7 in轉去New York。Hit時，你m7知啥物人你會信--得，啥物人是jiau3扒a2？
問：	你想國民黨e5警察是按怎看你來in to7走？
答：	我想因為我m7是台灣人。In m7知我會曉講台灣話抑是北京話。但是in知影我會去ka7全世界e5人講chia有發生啥物代誌。台灣人boe7 tang3冒這種險，因為in家己e5性命kap in e5親人攏會有危險。我無性命危險，上bai2，in無beh hou7我轉--來，抑是ka7我趕--出-去。
問：	你對70年代台灣基督長老教會e5看法按怎？
答：	台灣基督長老教會實在是一個真勇敢e5教會。這個教會全心teh傳福音。In m7 nia7 beh hou7台灣ti7政治上成做國際社會e5一份子，ma7想beh hou7教會加入做普世教聯e5會員。恁大概猶會記--得，有一擺，全國總會beh開會來表決退出普世教聯。真che7牧師kap長老攏抵制這個會議，所以出席人數無夠，會開無成。六個月後開會，這個案koh 提--出-來，無人giah8手贊成，ma7無人敢異議。因為(政府講)無人會使反對，大家攏m7敢異議，恐驚有嚴重e5後果。所以這個議案是無人贊成但是有通過：退出普世教聯。In有寄批去普世教聯講阮beh退出。但是後--來我出國e5時，我koh親身theh8一張批去普世教聯，解說這個代誌e5實際情形hou7 in了解。
問：	請你講世界教會對台灣基督長老教會支持e5情形。
答：	台灣基督長老教會自1872年馬偕博士到台灣以來to7攏有接受加拿大長老教會ti7人員上e5支援kap合作。Chia-e5傳教士攏是真堅強koh有能力e5人，in對台灣教會e5幫助真大。In ti7後面支持台灣教會做真che7困難koh勇敢e5決定。 In ma7透過全世界e5教會用祈禱來支持。我ti7台灣e5時，差不多有六、七個姊妹教會e5大約八十位傳教士ti7 hia。這個傳教士團体非常支持(台灣)。
問：	高俊明牧師ti7台灣是真受人尊敬e5人，你ti7台灣最艱難e5時kap 伊做伙做工，一定有真好e5見證，請你講kap高牧師共事e5情形。
答：	Kap高俊明牧師做伙做工，是我一生上蓋榮幸koh奇妙e5經驗。伊是一位有勇氣koh對上帝真敬虔e5人。對人親切koh關心。有真che7擺，因為我對台灣e5文化無了解，攏會ka7伊問一koa2 gong7問題。但是伊攏笑笑a2 ka7我回答。我會記得，有一日伊tu2 來到辦公室無外久，有一隊喪事tui3下面e5街路行--來。我hit陣對台灣e5服裝kap文化攏猶感覺真稀奇。我走去窗a2邊看，感覺這隊喪事真特別，我to7行過去問--伊，伊真親切ka7我解說。我ka7伊看做是兄哥。阮做伙做工真順序，真好勢。阮ma7猶時常teh連絡。
問：	你ti7台灣e5時，有tu2著啥物khah趣味e5代誌？
答：台灣人實在有夠好，定定hiah-nih親切teh歡迎我。我bat對李博士講，我是一半(加拿大人)一半(台灣人)。我所講e5李博士to7是李登輝(總統)。我有一張kap伊做伙hip e5像，伊牽我e5手。我相信伊有感受著我對台灣e5疼。雖然我ti7台灣kan-na toa3六冬，我感覺我e5心ti7台灣。我真愛台灣人，我kap多倫多e5台灣人社團保持真密切e5聯繫。我ti7台灣e5時，猶有一項趣味e5代誌，因為我會曉一點a2台灣話，會記得，ti7台灣e5最後hit幾日，我去中山北路e5店beh買幾雙a2箸轉來做紀念。Hit日行入去店--裡，我真sian7，所以無用台灣話ka7 問價數。我kan-taN講，「How  much are they？」Hit個店員oat8頭ka7伊邊--a e5人講：「這個阿tok a2，咱會tang3 chhin3-chhai2賣伊好價數。」我聽--著oat8過頭ka7伊講，「你ai3 khah細膩--leh，這個阿tok a2會曉講台灣話ou5。」伊e5面隨時紅kong3-kong3。我想伊以後m7敢koh按呢做。
問：	你最近敢有koh去台灣？
答：	我ti7過去兩年已經有去兩擺，是為著紀念馬偕博士kap伊e5後生威廉e5慶祝會。我希望會tang3定定轉去台灣看看--leh 。所以若有人邀請我去，我攏會去。台灣是我e5第二故鄉。
問：	Ti7教會內kap教會外，你感覺chit-ma2 e5台灣比較70年代有啥物無像？
答：	真趣味，李博士頂擺ma7問我這個問題。我ka7伊講，台灣已經大漢--a 。過去ti7台灣e5時，我有注意著hit時大家頭攏tam3-tam3，無真快樂，你會tang3看著in e5面攏繃an5 an5。有真che7人按呢teh過，因為in m7知啥物人會靠--得。Chit-ma2你若去台灣，你會看著大家笑微微。Chit-ma2 e5生活ma7有khah輕鬆，無像70年代hiah-nih緊張。教會內ma7是按呢。我實在真歡喜看著台灣有chiah好e5改變。M7-ku2我希望教會m7 thang因為生活無像70年代hiah-nih困難to7來自滿。
問：	加拿大e5傳教士對台灣社會有真大e5貢獻，你看to2幾位khah傑出？
答：	當我看倒轉以前去台灣e5傳教士，特別是加拿大長老教會派去--e5，我to7想起James Dickson博士，伊做真che7神學教育e5工，伊e5婦仁人Lillian Dickson負責芥菜子e5組織。蘇若蘭牧師ti7神學院教冊，ma7 ti7高牧師最艱難e5時陣hou7伊上大e5支持。現在親像Jack kap Betty Geddes，Jack ti7 淡江大學教冊，Betty teh負責跨會司庫。Jack對台灣e5教會kap大專青年有真大e5影響。Joy Randall姑娘ti7彰化基督教病院服務超過三十年。有真che7人，我講boe7了，in對教會攏真有貢獻。咱定定講起馬偕博士kap伊e5貢獻。伊先ti7台灣拍地基，後--來去e5傳教士接續伊e5志業。有e5人ti7 hia足久，有e5人一生攏獻hou7台灣。
問：	你kap多倫多e5台灣人社團真有交陪，你ti7台灣人教會有真che7朋友，敢有啥物話beh ka7 in講？
答：	多倫多e5台灣人社團對ti7台灣e5人民真支持，che是in家己e5國家。我真欽佩in。In ma7真認真拍拚，尤其ti7教會內做工teh支持加拿大教會。Che是真困難，一方面ai3支持ti7加拿大e5教會，另外一方面koh ai3支持台灣e5教會，真thiam2。我beh ka7 in講，m7 thang放棄！我知che有時會hou7人失志，比如講，咱爭取beh hou7台灣會tang3參加世界衛生組織e5會議，但是hou7人拒絕。有影真bai2 chai5，因為台灣e5衛生健康問題是真要緊--e5。我有接著台灣經濟文化辦事處寄來請我支持世界衛生組織e5電子批，我傳去hou7阮所有e5姊妹教會。In e5回批攏講，「阮會支持in(台灣)，阮會關心in。」 Malawi一個教派e5總幹事寫批來有講起，台灣e5教會有幫助in e5教會成立『防治愛滋病』e5教育計劃。台灣e5教會已經m7-nia7關心in家己e5需要，ma7非常關心世界各所在e5需要。我想，che是海外e5台灣人社團非常關心全世界e5教會kap國際現狀e5結果。所以我beh ka7 in講，khah勇敢--leh，繼續做--落-去！
問：	咱攏知加拿大每一個教派對台灣kap台灣人民攏真支持，但是加拿大e5政府若親像無啥支持，你e5看法按怎？
答：	我想加拿大政府有受著中國政府e5壓力，伊kap in有外交關係。舉一個例，舊年阮有幾a7個單位寫批beh邀請一位台灣人e5領袖來加拿大訪問。中國e5代表to7去一位發邀請批e5單位叫in收回邀請函。(in 無答應。)加拿大政府支持一個有迫害人權記錄e5中國政府。雖然台灣政府過去也有這種phaiN記錄，但是chit-ma2攏改變了--a。Ti7阮猶未選出一個對小數民族e5權利有同情心e5領導者以前，我ma7 m7知對阮e5政府有啥物辦法。雖然我是一個無權力e5加拿大公民，但是我beh hou7阮e5政府知影in ai3支持台灣 kap in自決e5權利。我一直teh問家己，「我ai3按怎tau3腳手」。一般e5加拿大人並無瞭解台灣人e5處境，我知我有特別e5榮幸瞭解in e5情形。我真希望阮會tang3 tau3腳手。
問：照你按呢講，咱猶有真che7代誌ai3做？
 
答：無m7 tioh8，真不幸che m7是隔轉日to7會tang3完成e5代誌。



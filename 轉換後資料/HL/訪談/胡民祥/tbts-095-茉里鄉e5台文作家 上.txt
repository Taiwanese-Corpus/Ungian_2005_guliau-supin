        茉里鄉e5台文作家 
＜訪問胡民祥＞
       （上）

胡民祥本名胡敏雄，是一位知名e5台語文作家，目前toa3 ti7美國賓州茉里鄉（Murrysville）。伊ti7台灣公論報主編「台灣文化專刊」kap「文學園」兩個專欄，真受歡迎。11月17日受多倫多台灣婦女會、北美洲台灣婦女會多倫多分會kap TBTS讀者聯誼會e5邀請來多倫多演講台灣文學，同時接受張秀滿、陳雷kap蘇正玄e5訪問。

問：	你按怎開始對台灣文學有興趣？
答：	我ti7台灣猶teh讀冊e5時to7對文學che7少有興趣，大學時代bat寫過散文。出國來美國留學，tu2開始主要是讀冊，當然ma7開始參與反抗國民黨e5政治運動。Hit陣大家有teh討論，反抗國民黨敢kan-na會tang3 ti7政治方面落手nia5？應該ma7有其他e5路。Hit時有一個真粗淺e5感覺，to7是文學e5力量ma7是足大，會使ui3文學方面來落手。所以我ti7 1970、1980年代開始利用時間去了解台灣文學史，是按呢tui3 hia開始--e5。
問：	你是按怎開始用台語寫作？
答：	我猶teh讀初中e5時，阮阿公無讀過漢學、無讀中文，但是伊講beh考看hia e5孫a2到底讀冊讀了按怎，所以若有人寫批--來，to7叫阮唸hou7伊聽。但是批攏是用北京語寫--e5，根本無可能照唸，攏ai3 koh經過翻譯，所以kai3起初to7有感覺台灣語文kap北京語有無仝款。來美國留學以後，寫批轉去hou7阮阿公、老父，開始試用台語寫。我1980開始整理台灣文學史，ti7 teh整理戰前台灣新文學運動e5時，發覺ti7 1930年代有台灣語文e5論戰，到底寫作是ai3用啥物款語文？是beh用北京語文、日語文抑是台語文？黃石輝先生提起用母語寫本土文學，郭秋先、賴和贊成，ma7有人反對，所以產生論戰。我ka7整理做一篇論文「戰前e5台灣新文學運動」。所以我tui3 1981開始用台語文寫作。1982年楊逵來美國e5時，北美洲台灣文學研究會ti7洛杉磯成立。創會e5時我m7是會員，以後in邀請我加入。1984年我ti7研究會發表一篇論文叫做「日據新文學運動中台灣語文學語言發展初探」。
問：	到目前為止，你e5台語散文會使講寫了數量上che7，得著文學界真大e5歡迎，請你講koa2寫台語散文e5心得。
答：	文學作品一定ai3有感情，ai3有生活tek8，所以我e5散文攏是teh寫我e5生活，寫我ti7北美洲khia7 ti7茉里鄉生活e5過程，寫我gin2-a2時代ti7台灣e5生活，ka7北美洲e5生活kap過去ti7台灣e5生活交插寫--出-來。Tui3比較文化e5角度，ka7美國文化kap台灣文化kap做伙，hou7 ti7北美洲e5人有興趣，hou7 ti7台灣e5人也有興趣。所以最近張春凰ka7我講，我e5散文na2像teh拍電影，ma7-ni5-a2換這個景，ma7-ni5-a2換hit個景。散文應該是真好寫，主要是ka7身軀邊e5物件，生活e5一部份，寫hou7真，ka7真正e5感受寫--出-來，ai3寫了hou7人會感覺有興趣，be7使siuN ta。
問：	你看台灣文學是m7是一定ai3用台語文寫--e5，才會tang3講是台灣文學？
答：	我想有足che7人teh探討這個問題，爭論ma7真che7。Che是看你beh用斷代史e5觀點，抑是beh tui3台灣整個歷史e5觀點來看。若是khia7 ti7整個歷史e5觀點來看，咱會使ka7過去m7是用台語文寫--e5講是殖民地文學，he攏無要緊。有一日台灣若是成做一個民族國家，hia攏是台灣文學e5遺產，攏是台灣文學e5一部份。但是hin內底有好--e5，ma7有bai2--e5。甚至我e5看法，皇民化文學ma7是台灣文學e5一部份，但是若用台灣意識e5觀點來講，皇民化文學應當m7是台灣文學。所以這個問題to7是看你khia7 ti7啥物款e5史觀來看。Ti7這個島嶼頂頭所產生e5文學，不管是好--e5、bai2--e5，你攏ai3批判tek8 e5接受。老母koh khah bai2 ma7是你e5老母，be7使講m7是你e5老母，che是我e5看法。
問：	台語文學敢m7是khah pure？若是khia7 ti7台灣人e5立場，台語文學敢m7是台灣人e5主體文學？
答：	我e5看法是按呢。若是tui3整個歷史來看，事實上台語文學是主流。Ti7文學e5發展過程中，先有口傳e5文學，然後才有書面語e5文學。口傳e5文學to7是民間傳說，民間故事、神話、歌謠。台灣e5平埔族歌謠，抑是Ho7-lo2人歌謠、客家人歌謠攏是母語。歷史上發展e5漢詩雖然是文言文，m7-koh攏會tang3用Ho7-lo2話來吟。不過因為外來政權統治e5關係，soah hou7咱e5書面語攏有走精--過。日本時代有發展日文文學出--來，但是ma7有台語文學出--來。戰後國民黨來台灣了後，干擾咱e5書面語，有北京語文學走--出-來。但是台語文學ti7 70年代有人寫，經過80年代、90年代，變做一個真大e5潮流，台語文學是一個主流。若準我有意思beh寫台灣文學史，我一定用台語文學e5觀點，tui3頭到尾寫--出-來，ma7一定ai3用台語來寫，親像張春凰e5「台語文學概論」按呢。
問：	台灣文學kap台語文學對台灣社會心靈e5改造有啥款e5影響？
答：	世界上所有民族國家e5形成，攏一定是有家己e5民族文學出--來，tioh8-ai3 in文學e5底ti3真chai7，才有法度建立一個民族e5自信心kap identity。到目前為止，台灣e5經濟已經拍kah真好--a，政治方面ma7已經漸漸完成民主化運動，台灣人ma7已經theh8--著家己e5政權。但是咱e5領導者包括阿扁--a2總統，in真che7行為無法度接觸--著台灣人本身e5心靈，所以in e5運作有時a2非常奇怪。一個社會所有人若是對家己民族e5文學攏有teh關心、有真深e5認識，伊e5面貌kap行為會變做真堅定、真有自信。台灣文學kap台語文學會影響著台灣人e5心靈，但是參與e5人若是少，影響力to7少。我深深感覺真正beh影響台灣人e5心靈，一定ai3母語文學，一定ai3台語文學，m7是北京語寫e5文學。Cheng7戰後到chin2，北京語寫e5文學真che7，親像李喬寫e5「寒夜三部曲」是真好e5文學，但是我相信伊若是用客語寫，伊e5感動力會koh khah深。今a2日ti7台灣真堅持台灣人民族解放運動beh建立國家e5人，chit-ma2 kai3有力量--e5，是hia e5台語文學e5人。親像台南市e5鄉城讀冊會e5人，to7是攏teh寫台語文學--e5，in e5台灣人民族運動e5心kai3堅定、kai3正確，ma7上蓋有志氣。Chit-ma2 e5政治運動若是無向台灣文化、台灣文學落手，整個台灣民族e5解放to7行be7--出-去。長久來講，我相信有一工台語文學會變做台灣文學e5主流，hit工若到e5時，咱be7講kap中國人分be7清。上蓋會tang3明確分別啥物是台灣人、啥物是中國人--e5 to7是語文。
問：	台灣文學koh來e5路線是--啥？
答：	台灣文學抑是台語文學到目前猶真悲情。我感覺未來e5台灣文學，ai3來整理台灣人戰後真驕傲e5政治運動反抗史、咱e5經濟發展史。比如ti7戰後70年代、80年代e5台灣經濟奇蹟，m7是國民黨政權e5經濟政策成功，攏是中小企業出來外口接訂單，轉去了後hia e5烏手、女工拍拚--出-來-e5。這方e5 題材到這陣猶真少人寫。台灣人e5獨立運動ti7島內ma7有真che7犧牲，親像泰源監獄e5代誌，我想咱應該ai3來整理。這款物件會tang3建立咱台灣人e5認同。
問：	你對未來台語文e5發展抑是大眾化有啥物看法？目前e5台語文khah偏重ti7正派e5文學，若是beh koh khah大眾化，是m7是ma7 ai3用台語文來寫偵探、愛情kap色情e5文學？
答：	若是tui3推動台語文e5角度來講，beh引起大眾對家己母語文e5信心，che是無m7-tioh8--e5。親像陳雷e5話劇真活，影響力ma7足大。台語小說ma7應該會tang3行chia e5路行看mai7--leh。
問：	這個問題真心適。咱e5台語文學tu2-chiah khia7  chai7，開始行大步，一方面真自然會按khah 正統e5文學出發，另外一方面ma7 ai3注意，m7-thang一開始to7 teh寫色情。人已經看你無起--a，koh一開始to7寫chia e5物件，會愈死。Tioh8-ai3正式e5文學e5地位有出--來，作品有出--來，大家感覺台語會tang3寫kah hiah sui2--a，才來寫hia e5物件。Chit-ma2台語e5中心已經有--a，散文、小說、詩、戲劇已經攏有--a，這個時陣beh寫khah大眾化e5物件應該是無要緊。
答：	我有同意。咱若是giah8筆寫物件，不管寫啥物，攏ai3用台語寫才會使。所以我有teh push公論報ai3 liau5-liau5 a2轉變，新聞報導、政治評論應該攏ai3用台語來寫。事實上最近有人用台語teh寫新聞報導，親像廖鴻業ti7『太平洋時報』有teh寫。Beh按怎hou7台語文學koh khah活--leh？我想散文會使koh寫hou7 khah活潑--leh，khah趣味--leh。我發現島內寫e5台語散文，猶koh停留ti7懷古，咱應該ai3跳到寫現代生活。小說ai3寫khah短--leh，寫短篇小說。

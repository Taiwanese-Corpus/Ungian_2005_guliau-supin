脫華kap建國
──kap Loonng談台灣社會

Loonng是台語文運動e5工作者, ma7是學生台語文促進會創辦者, 對台灣獨立建國運動, 大部分人kan-taN注重政治面e5問題, m7-koh Loonng ui3文化面觀察, 認為台灣beh真正chiaN5做 1個新國家, 一定ai3 chhui-sak徹底『去中國化』e5「脫華運動」, 這ma7是i投入台語文運動e5重要思考.


續--落-來是訪問e5記錄:

問: Li2是an2-choaN2投入運動--e5?
答: Goa2 ti7學生時代to7參與學運, hit-chun7 goa2開始思考siaN2-mih是國家機器, soah發覺國家機器是騙--人-e5. 對中華民國體制, ui3相信到懷疑e5過程, goa2想真che7人long2有這種經驗.
Goa2是交大台研社--e5. Hit-chun7三月學運tu2-a2結束, 對學運e5發生kap被背叛, 學生ti7校園內底long2會討論--tioh8. Goa2知影體制是騙--人-e5, 老賊落台, 國會全面改選是本底to7應該--e5, m7-koh體制soah講『法統必須維持』! Teh kap同學朋友討論內底, 台灣人主體性e5立場kap台獨意識to7 an2-ne慢慢產生.

  建 立 台 灣 人 e5 價 值 體 系  

問: Ti7這個過程內底, li2是an2-choaN2會選擇做台語文運動?

答: 台語文本底ti7中華民國體制內底是完全hong5壓制--e5, ti7過去, goan2讀小學e5時chun7, 講台語koh會hong5罰錢, 掛狗牌a2. 到goa2重新認bat ka-ti7 e5土地了後, to7來重新肯定, 學習ka-ti7 e5母語, 這是 1個族群上根本e5基礎.
這kap hit-chun7 e5大環境ma7有關係, 當然koh包括個人e5自覺. Ti7 hit個背景, 各大學像台大, 成大, 交大, 淡大……long2有成立台語文ah是台灣研究e5社團.


問: 這款選擇kap li2 ti7運動內底看到e5體制問題kam2有關係?

答: Goan2 hit-chun7 ti7交大成立台灣研究社, goa2本底無確定beh做台語文運動, m7-koh起步e5時chun7 to7 kap上反體制e5台語文工作者teh chih接.
  Ti7參與學運e5過程中, 看tioh8時代真扭曲, 明明知影道理無應該是an2-ne, m7-koh koh無力去改變siaN2-mih, 像獨台會案, 反『郝柏村』軍人干政, 反老賊……, 無奈e5感覺真重, 思考到根本點, chiah發現boe7-tang3 kan-taN注重ti7體制e5改良iah是改善, ai3 koh ui3語言kap文化頂高徹底反體制, to7 an2-ne形成goan2 ka-ti7 e5價值體系出--來, 認為ai3 an2-ne做chiah有可能改變現實.
是an2-ne, chiah會來投入台語文運動.


問: Ti7現實e5社運內底, 台語文運動若像無得tioh8真大e5重視--neh?

答: 文化運動無明顯e5排他性, ma7無政治資源thang搶, 文化運動ai3一點一滴累積, 無短期e5利益, 效果ma7 m7是短期to7看會tioh8-e5. 若用chit-ma2時行e5『自我生涯規畫』來看, 尤其是對已經『功利化』e5運動界來講, 做文化運動是真無實際--e5, 台語文運動者完全是tiam7-tiam7 teh為ka-ti7 e5信念teh做--e5.

  建 立 台 灣 人 e 5自 信  

問: Ti7現此時e5台灣, 台語文運動有siaN2-mih重要性?

答: 今a2日台灣beh拆破中國e5暗影, 若是有主體文化意識, to7會知影kan-taN要求政治上獨立是無夠--e5.
Koh再講, 像chit-ma2所謂e5『議會民主制』內底, 民進黨kan-taN ka7改革kap台獨當作吸收選票e5工具, in kan-taN hoah口號to7會tang3得tioh8選票, 名聲kap資源, m7免koh為tioh8 siaN2-mih理想kap目標付出代價.
相對來看, 文化運動是khah徹底, khah實際--e5, 投入joa7 che7, to7有joa7 che7成果. Kap朋友ti7台語文運動e5實踐過程中, ma7慢慢發現台灣人是真無自信--e5. M7-koh台語ma7會sai2用一套文字系統來使用, ui3 chia會tang3 ka7台灣人e5自信建立--起-來.
Koh續--落-來, goan2 ma7會問: SiaN2-mih款國家chiah是lan2滿意e5國家? Lan2 e5社會, lan2 e5族群到底出siaN2-mih問題? Lan2 e5台灣意識是beh an2-choaN2起造lan2 e5國家? 國家牽涉tioh8對人e5意義e5認同, an2-ne, siaN2-mih款國家是lan2 ng3望--e5-leh?

  Ka7 文 字 權 heng5 hou7 人 民  

問: 這個思考關係 1個國家, 1個社會e5基礎. Ti7其它國家民族e5變革內底, 應該long2會真嚴肅來面對這種思考chiah tioh8 hoNh?

答: 這是真基本e5問題, 像日本明治維新m7-taN注重政治制度頂高e5改革, in koh khah 重視文化上根本性e5改革. In teh面對國家民族危機e5時chun7, 大膽來全盤西化, 脫亞, 脫華.
韓國kap越南ma7是an2-ne, in受中國影響真深, m7-koh透過 1-pai2 koh 1-pai2文化e5重新認同kap改造, ui3 ka-ti7 e5語言, 文字kap文化出發, 經過知識份子e5反彈到認同, 真確定in ka-ti7民族國家e5自信kap定位.
歐洲文藝復興ma7 kang7款, ui3原本貴族統治e5封建國家內底, 拉丁文e5統一使用, 到tak8個族群, 民族long2改作用ka-ti7 e5文化做基礎發展--出-來, 像德國Martin Luther(馬丁路德) e5宗教革命, 義大利Dante(但丁) e5神曲, 英國W.Shakespeare(莎士比亞) e5文學, long2是用ka-ti7族群kap社會e5立場出發, 作為in民族國家e5基礎.
Chia ai3強調 1點：這ai3透過知識份子e5反省, 先有自我內在e5革命, chiah透過知識份子e5覺醒, 向無文字權e5人民群眾推展kap訴求, 反抗掌握文字權kap主導權e5特權統治階層, 尾--a2, chiah有才調形成有新內涵e5民族.
M7管是東方iah是西方long2是an2-ne, 雖然講tak8個發展e5階段無kang5, 有--e5 koh teh打破封建勢力, 有--e5已經資本主義化, 有--e5產生社會主義e5思想, m7-koh這個過程long2相siang5, in e5民族意識long2是ui3知識份子e5反省產生--e5, koh ai3去訴求hit-koa2文字權hong5剝奪e5人民, 向既得利益統治集團進行文字權kap思想權e5對抗.


問: 舊中國e5價值體系是kam2有影ka7 lan2牽絆tiau5--e5?

答: 台灣beh chiaN5做 1個國家, 上大e5阻礙to7是中國! Ti7文化, lan2受中國影響真深, m7-koh以海洋國家e5立場來看, lan2一定ai3『去中國化』, ka7中國對台灣e5暗影拆破.
英國kap日本是明顯e5例. 英國吸收進步e5思想(像工業革命), 變做現代典型e5資本主義國家; 日本原本hou7中國舊文化嚴重束縛tiau5--e5, m7-koh in看tioh8中國hou7西方強國打敗, to7趕緊全面去吸收西方e5新文明, 日本開始走向現代化.
Ti7台灣, 明明kui個體制用中國舊文化價值ka7 lan2洗腦, hou7 kui個社會e5發展受真大e5束縛, lan2 soah一直吞忍--落-去.
Beh chiaN5做 1個現代化e5海洋國家, tioh8 ai3吸收世界新e5文化, 新e5文明chiah有才調, lan2 kam2有這個條件, koh再講, lan2有hiah-ni7 che7留學生, tak8年會sai2 ka7 hiah-ni7 che7先進e5知識kap思想chah--轉-來, 是an2-choaN2 be7-tang3脫離中國文化e5牽ban2, 用台灣主體性做基礎, 吸取世界文明, 來形成有台灣特色e5文化觀?

  廢 漢 字、去 中 國 化  

問: An2-ne, 上基本會tang3 an2-choaN2做?

答: 台灣beh形成新e5文化, beh起造新e5國家, to7一定ai3先ka7中國文化e5限制kap毒化排除. 台灣chit-ma2 ai3『去中國化』, 上基本--e5, to7是像日本, 朝鮮kap越南kang7款, 先廢漢字.
越南本底真中國化, 越南共產黨廢漢字, 用白話字hou7勞動人民會tang3真簡單, 真普遍來使用文字, 吸收知識; 韓國ma7用諺文來對抗日本e5殖民統治.
台灣若beh廢漢字, 牽涉tioh8統治集團對台灣人長期e5控制kap洗腦, 愈中國化e5知識份子to7愈會tang3得tioh8體制e5利益, 愈無中國化e5勞動人民soah愈弱勢. M7-koh中國化愈淺e5弱勢者to7愈是lan2 ai3訴求e5對象.


問: M7-koh chit-ma2 tak8個對漢字e5使用已經真慣勢--a, 是an2-choaN2 li2猶原認為chhui-sak白話字(羅馬字)有hiah-ni7重要--leh?

答: 漢字其實是知識份子e5文字.
第1, 中國古早e5封建制度內底, 文化e5封建性ma7 chiok強--e5. 地主, 官員e5子弟會tang3專心讀冊, m7-koh經濟條件khah bai2 e5人to7無這種條件--a, koh khah無法tou7出頭天, 知識本身to7是力量.
第2, 漢字是『象形文字』, 加上中國『經傳注疏』kui大thoa, 普通人koh khah phaiN2去理解文字e5意涵, 解釋權to7 an2-ne掌握ti7讀冊人手頭--loh, 其他人to7算會曉看會曉讀, ma7真phaiN2去使用.
第3, 漢字需要長時間去背, 去訓練，學習條件khah差e5人to7 koh khah phaiN2學--a. 結果變成kan-taN知識份子有才調使用文字. Koh再講, hit個文字系統koh kap lan2 e5母語無kang5.
文字權hong5剝奪其實是chiok嚴重--e5. 無文字e5發言權kap寫作權, 自信心to7無法tou7建立.
文字是保存上重要e5方法, 發言權若long2 ti7少數人手頭, 基層弱勢者運動to7真phaiN2進展. 知識份子e5權威to7是an2-ne產生--e5, 基層變做kan-taN會tang3寄望知識菁英, an2-ne, 運動e5品質to7真phaiN2改變, koh khah無可能改變社會結構.
台語文運動強調--e5, 是民族自信心kap tak8個人自信心e5建立. 使用白話字會tang3簡單ka7 lan2講e5話記錄--落-來, be7曉使用北京語kap漢字e5人to7會得tioh8工具.
中古歐洲e5拉丁文to7是 1個例. 拉丁文khah phaiN2 bat, ai3去貴族學校chiah學會tioh8, 貴族soah堅持拉丁文khah正確, 反對文字簡單化.
M7-koh知識份子經過反省了後, to7 ka7反抗. 台灣chit-ma2 e5運動者soah long2 罕得知覺tioh8這個問題, 顛倒認為運動本底to7應該是菁英teh領導--e5.

  訴 求 弱 勢 者  

問: M7 chiah講, 重點是ai3 ka7文字權, 思想權還hou7被支配, 被壓迫e5人民, hou7 in產生力量?

答: Tioh8! 任何新時代e5變革, long2是進步e5人民力量來chhui-sak--e5, 若無文字權kap思想權, to7無可能有思想, 無可能有方向感!
像頭前講--tioh8-e5 hit-koa2新文字, tu2開始long2 hong5講作是o7查某字o7, 過去台灣e5長老教會teh chhui-sak白話字運動e5時chun7, 學--e5大部份是查某人, 查某人相對是koh khah弱勢e5被壓迫者, 新文字to7是beh訴求弱勢者, hou7弱勢者會tang3接近知識, 產生思想e5力量.
M7-koh m7是講, ai3先有明確e5意識chiah會tang3 chhui-sak運動. 是teh chhui-sak運動e5時chun7, 社會中被剝削, 被壓迫e5民族意識to7會ka-ti7走--出-來, 這m7是靠有力e5頭人to7會tang3做會到--e5.


問: Ti7 chit-ma2 e5台灣社會, beh chhui-sak這種徹底e5文化改造, kam2 m7是會有真大e5困難?

答: 對台灣來講, 困難真大. 統治台灣e5中華民國體制, 透過教育系統, hou7漢字e5流通真普遍, 尤其知識份子koh khah陷ti7內底.
Beh對抗外來統治者, soah koh受tioh8 in真深e5中國化意識e5教育, 媒體, 價值觀e5影響, beh排除中國e5毒, 尤其知識份子因為會tang3使用漢字, m7 chiah會ti7社會內底佔相對e5優勢, 掌握發言權--e5, an2-ne來提tioh8體制hou7 in e5利益; 愈無hong5中國化e5中下階層勞動人民soah long2無文字權kap思想武器, to7 koh khah弱勢--a.
An2-ne講--起-來, 有覺醒e5知識份子是chiok重要--e5, in ai3 ka7思想武器提hou7人民, 弱勢e5人民chiah會tang3產生自信kap力量.


問: 台語文運動kap建國運動e5思考ai3互相聯合, 共同對抗統治體制chiah會有意義, m7-koh chit-ma2這方面koh欠缺siaN2-mih--leh?

答: 台語文運動ai3 kap建國運動結合chiah有意義. 台語文運動本底to7應該kap弱勢者站做伙, 本底to7應該ai3對體制有抵制性.
文字kan-taN是1種工具, 重點m7是字本身sui2 iah bai2, 文字系統會tang3表現出e5思想kap內涵chiah是上重要--e5. 透過文字普遍化, 大眾化, 現代化, 人民chiah會tang3來累積知識, 智慧kap思想.
台語文會tang3看做是運動性e5工具. M7-koh chit-ma2這方面e5理論kap知識份子e5投入long2 khah欠缺, 過去大部分運動者並無ka7這個運動當作是革命性--e5, 無ka7 khng3 ti7政治運動內底思考, kan-taN停留ti7文化e5層次, iah是kan-taN是Club性質e5社團. Che kap理論是m7是堅固, 實踐e5路線是m7是明確long2有關係.
台語文ai3 khia7 ti7 beh an2-choaN2 phah入去勞動者, beh an2-choaN2引動革命力e5思考頂高chiah會有意義. 運動者一定ai3 koh khah積極chiah會sai2--e5.

  Tioh8 ai3 「去 中 國 化」  

問: Lan2想beh「去中國化」一定會kap統治者對立, 「中國化」是ROC體制鞏固地位上重要e5武器. Lan2 beh an2-choaN2去ka7瓦解?

答:「去中國化」m7-taN是形式--e5! 台灣若無法tou7排除這koa2形式kap實質e5中國化毒素, to7真phaiN2 ka7中國e5暗影khian-hiN3-sak, ma7無可能ka7 lan2對中國錯誤e5認同seh8 to3 tng2--來.
歌謠, 戲劇, 藝術……這koa2 beh an2-choaN2全面「去中國化」, che是自主性思考e5重點. Lan2 ai3放棄體制內改良e5方法, 用 1套完全新e5文字來取代, chiah有才調累積新e5基礎; m7-taN是形式, koh包括實質e5內涵. Lan2 ai3有這種企圖心, che是知識份子上重要e5 khang-khoe3.
若是ui3社會變革iah是國家起造運動來看, 會有真che7菁英投入. M7-koh若看文化革命e5時chun7, 投入e5知識份子koh khah che7, 參與e5層面koh khah闊, 像Mozart(莫札特) to7放棄傳統e5義大利歌劇, i beh寫會tang3演hou7德國工人聽e5歌劇; 像Shakespeare(莎士比亞) ma7打破原來法語e5使用, 用母語英語來創作……這koa2知識份子long2有人民e5立場.
知識份子若改變心理kap價值觀, 真清楚ai3 kap人民做伙e5時chun7, chiah會產生真正會tang3感動--人e5作品, ma7 chiah真正會tang3引動人民e5生命力. M7 chiah講, 台語文運動上大e5理想kap企圖to7是beh打破為中國文化服務e5文化觀, beh ka7台灣人e5自信chhoe7 to3 tng2--來, 去鼓舞人民, kap弱勢e5勞動階層結合, che ti7路線頂高, 真清楚有無kang5.


問: M7-koh chit-ma2台語文系統真複雜, tak8派long2提 1套文字系統, koh互相teh chiN3, 無法tou7統合, che內底有siaN2-mih款問題--leh?

答: 第 1, 先來講hit-koa2用漢字--e5.
台語確實保留尊che7古漢音, hou7 chiok che7台語工作者因為an2-ne變做上最反動--e, in是teh替中國e5漢語文化服務--e5, 這koa2人chit-ma2猶原koh是主流派. 一般研究台語文--e5, 無形當中to7傷害tioh8台灣人e5主體性--a.
對中國來講, 北京語kan-taN有500~600年e5歷史, 是阿爾泰語系入去到中國了後, 影響tioh8 hit-chun7 e5漢語chiah形成e5語言. 台語保留真che7古漢音, 是閩南原住民語言hou7侵略入來e5中原人漢語影響--tioh8, chiah會ka7中原古漢語保留kah hiah-ni7完整. 尾--a2, 受tioh8阿爾泰語系影響了後, 中原主流e5北京話soah失去「入聲」.Chit-ma2, 台灣人beh提倡台語文e5時chun7, soah強調台語保留真che7古漢音, 用an2-ne來強化ka-ti7 e5信心kap合理性, che有影是chiok反動--e5.
Koh有, 真che7人ka7「Ho-lo2(鶴佬)話」講做是「河洛話」, che根本是天差地--leh. Lan2 beh提倡台語文運動應該ai3有自信, 免用漢音正統來強化ka-ti7 e5正當性.
Koh續--落-來, 用羅馬字e5系統雖然講有真che7套, m7-koh goa2並無認為che是siaN2-mih大問題. 當台語白話文成功chhui-sak--出-去了後, 自然會解決系統真亂e5現象. Chit-ma2上重要--e5, 應該是合作全力來對抗漢字chiah tioh8!

  Hau-siau5 e5 本 土 化  

問: Li2是an2-choaN2 teh看李登輝kap民進黨所謂e5本土化iah是鄉土教育--leh?

答: 基本上來講, 解嚴10年了後, 李登輝這koa2主流派形式上beh本土化是必然--e5, 因為選票是政治結構e5權力來源, 加上民進黨ti7體制內改良e5路線會hou7 in壓力, m7-koh鄉土教育kam2有影有實質e5內涵?
布袋戲, 歌仔戲long2拚命teh傳承, m7-koh內容long2是中國e5故事kap中國e5價值觀, he猶原koh是主流結構中國文化內底e5一部份, 對台灣主體性e5建立是無幫贊--e5.
Koh親像台灣文學e5課程, 竟然koh包括來台灣e5華人e5文學kap反共文學, 真正是笑破人e5嘴, 無認同這te3土地e5文學nah會tang3算是台灣文學? 本土化kap鄉土教育顛倒是teh解決外來統治者e5矛盾, ma7 hou7外來文化ti7台灣e5主流地位koh khah合理化, koh khah穩固. Che kan-taN是teh消弱台灣人被壓迫e5反抗情緒nia7-tiaN7.

  Phah 破 hong5 束 縛 e5 命 運  

問: Li2對未來有siaN2-mih看法?

答: Goa2認為, 台灣人本身一直無才調擺脫hong5同化e5運命, hong5同化e5民族特別無自信, hong5同化e5價值觀ma7一直真phaiN2打破. 價值觀e5認同會hou7弱勢者, 被壓迫者同化ti7強者e5控制當中, 台灣人m7 chiah一直無法tou7起造ka-ti7 e5國家, ma7一直m7 bat決定ka-ti7 e5運命, kan-taN一直teh學外來者.
日本時代, 台灣e5知識份子欣羨日本式e5文化觀, 透過日文來學習世界文化, 無吸收變做ka-ti7 e5文化觀. 半世紀了後, koh改做ka7中國學習.
M7管面對--e5是中國文化, 日本文化iah是美國文化, 台灣人總--是感覺ka-ti7比人低 1等, chit-ma2這個現象koh khah嚴重--a.
行體制內改良路線e5政治菁英, in有選擇權, 統治者koh會ka7 in收編, 會ka7 in siaN5, in tiaN7-tiaN7會出賣人民, 人民koh m7敢ka7 in phi3-siuN3, kan-taN一直期待別人來救. M7-koh lan2 beh打破體制e5時chun7, 是an2-choaN2 ai3煩惱lan2 ti7在體制內底無影響力--leh?
歷史經驗ka7 lan2講: tak8個民族beh起造e5過程, long2會有軟弱e5時chun7, ma7 long2會有hong5背叛, hong5出賣e5經驗, 若是無法tou7克服, 自然to7繼續hong5統治, 繼續hong5當作是奴隸.
台灣人chit-ma2看--起-來雖然真軟弱, m7-koh是充滿活力--e5, 教育程度高, 國民所得超過 1萬美金, che to7是台灣人e5機會, 連計程車司機long2會tang3談憲法, 談革命這koa2問題e5這chun7, beh an2-choaN2 ka7這種情形維持--落-去, che對台灣人是chiaN5大e5考驗.
Lan2若普遍有反抗e5意識to7會tang3反抗成功; 大家若普遍期待變革, 自然會引動變革. Che to7是lan2 e5希望kap出路, goa2一直chiok樂觀--e5.


(Loonng chit-ma2 teh做兵, 這篇是Tek-hoa5 1997年8--月訪問i e5文字記錄, 訪問用台語進行, 原本是用「中文」發表ti7《青年之聲》月刊, chit-ma2 Pasuya用台文ka7翻to3 tng2--來, 腔口可能會有增差, 特別ti7 chia5 ka7 Loonng ham7讀者會失禮.)

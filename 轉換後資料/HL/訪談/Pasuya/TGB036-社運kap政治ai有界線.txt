社運kap政治ai3有界線
──kap建志兄談台灣社會

陳建志, chit-ma2是綠色公民行動聯盟(綠盟)e5成員. 大學時代參與淡江大學環境生態社創社, 就an2-ne 1步1步chiaN5做環保運動e5工作者. Ui3大學開始, i就投入環保運動e5事工, 一直kap基層khia7做夥, tiam7-tiam7 teh實踐理念. 訪談過程, i講tioh8真che7參與e5事件, ma7談tioh8運動本身ai3自我挑戰kap調整, chiah有才tiau7繼續chhui-sak進步e5理念, hou7社會koh khah進步.

續--落-來是訪問e5記錄:

問: Li2是tu2-tioh8 siaN2-mih機會, chiah開始參與運動--e5?

答: Goa2到淡江讀冊e5時, 本底是參加親誠團(服務性社團), chit-e5社團有1-e5慣勢, 參加3屆(1學期算1屆)就算『修成正果』. 到2年a2頂學期結束, goa2就算參加3屆--a, 有teh想koh來beh chhong3 siaN?
Hit-chun7淡江iau2-boe7有學生會, teh負責學生權益--e5 koh是活動中心. 活動中心有環保工作室, 2年a2後學期(90年10--月) goa2就走去參加.
過年e5時goan2 beh辦「環保週」e5活動, goa2負責核電組(long2總pun 5組). 為tioh8 chit-e5活動, goa2走去訪問環保聯盟kap環保運動1-koa2工作者(像林正修, 黃泰山), hit-chun7反核運動氣氛tng熱, ma7有環保學生工作隊, 主要teh si3-ke3串聯組織學生. Goa2就an2-ne tauh8-tauh8-a2踏入來環保運動e5 khou-a2.
尾--a2活動中心結束, goan2環保工作室1-koa2朋友就相招成立環保生態社(91年), 想beh繼續會tang3做koa2 tai7-chi3.
Goa2近視siuN深m7免做兵, 出業了後就參與台北分會kap「群眾」e5事工, 台北分會kha手不足, goa2一直tau3-saN-kang7做訪調e5安排, 到年底, 就liau5--落-去做專職.

問: Li2是an2-choaN2會選擇環保運動chit-e5陣地?

答: 91年goa2開始kap校園外口e5環保通體chih接, 環保聯盟台北分會(92年9--月正式成立) hit-chun7 tng teh籌備, hit年反核遊行了, in辦訪調營隊, 調查台北縣e5環保問題.
Chit-pai2活動安排ti7淡水河, 大漢溪實際行踏做調查, 看tioh8溪a2邊long2 hou7 pun3-so3 thun7 kah thai2-ko noa7-lo5. Goa2心內想講: 台北人nah會hiah粗魯, hiah thai2-ko, pun3-so3 long2 phiaN入去溪--nih. 尾--a2 chiah知全台灣long2 an2-ne.
Goa2 ti7庄kha大han3, 對環境e5變化真敏感, 像以早圳溝a2 long2會tang3 liah8魚a2, chit-ma2 long2 hong5污染. 高中e5時goa2有teh ka報, 看真che7報導文學, 了解真che7公害問題, 環保意識就開始teh累積.
大學有機會tu2-tioh8, 就an2-ne一直liau5--落-去, ma7無特別做選擇ah是tiuN-tu5, na2真自然就行--入-來chit-e5 khou-a2. Goa2 kan-taN想beh做1-koa2對社會有幫助, 對ka-ti7 ma7有意義e5 tai7-chi3, ma7想be7到, au--落到taN都10冬--a.

問: 出業了後li2繼續參與運動事工, 厝--nih kam2有反對? Li2 an2-choaN2面對?

答: Goa2是雲林崙背人, 細han3 e5時gin2-a2 oan-ke, goan2 long2會罵隔壁庄--e5是「Ho7-lo2客」, m7知che是siaN2意思, chiok自然就an2-ne ka7 in罵. In當然ma7會罵--tng2-來, m7-koh ma7聽無in teh講siaN2.
國中出業, beh考聯考chin3前, goa2就決定beh留ti7雲林讀虎尾高中--a, 因為虎尾高中有來goa2讀e5崙背國中宣傳, 希望雲林子弟會tang3留--落-來, goa2 kap goan2 pa-pa參詳, i尊重goa2 e5選擇, m7-koh iau2是ng3望goa2去嘉義考1-e5好成績, chiah去虎尾高中報到. 尾手, goa2無考tioh8嘉義考區e5第1志願(嘉義高中), m7-koh iau2是順利tng2去雲林讀虎尾高中.
讀高中e5時, goa2 thiau-kang beh toa3學校, 想beh拚hou7人看, boai3 hong5看衰siau5. 學校離厝雖bong2 chiah 10~20分鐘, m7-koh goa2 chiaN5罕得tng2--去, 有時a2 1月日chiah tng2去1-pai2, ti7學校phah拚讀冊, 閑就phah球, tiaN7-tiaN7 ma7 phah kui e-pou, phah到無力, hioh--1-下就koh讀冊.
大學讀國際貿易系, 參與環保社團了後, goa2一直真無閑, tiaN7-tiaN7走外口, m7是去環保運動團體, 就是去做調查ah是參與運動事工, ma7 ka7議題giu2 tng2來學校, ng3望hou7 koh khah che7人了解環境問題e5重要. Kang7系同學kan-taN知iaN2 goa2無閑chhih-chhah, 系--nih e5活動ma7無teh參加, m7-koh應該sa無goa2 teh做siaN2.
出業了後, 去台北分會tau3-saN-kang, 尾--a2 ka7工運e5王文賓助選, 選煞, 王文賓無tiau5, koh tng2分會接專職. 厝--nih ma7 pin7-toaN7念, tiaN7-tiaN7會ti7電視新聞看tioh8 goa2, 像反核遊行, 地方抗爭ah是kap政治部門談判.

問: Li2 long2 teh無閑siaN2-mih事工?

答: Goan2接--e5 Case真che7, 像去測輻射, 參與淡水新市鎮討海人抗爭, Khong-a2寮反核四反核遊行, 林口太平村pun3-so3場抗爭, 花蓮反台泥(goa2第1-pai2坐飛leng7機)……
93年7~10--月參與廢塗工作隊, 調查台北縣市廢塗e5處理. Goan2分配去『跟監』載廢塗e5 thou-la-kuh, 看in long2 ka7塗載去toh位chhia, 有1-pai2 hou7運匠發現, i就ka7車停ti7路邊, 看goan2到底想beh chhong3 siaN2, goan2 ma7 m7知ai3繼續行ah是seh8翻頭lau3-phau5. Goa2 hit-chun7 gong7膽gong7膽m7知驚, 顛倒感覺真刺激.
94年8--月, 北海岸核一廠做核安演習, goa2負責串聯地方, 策劃「反疏散演習」. In車經過, goan2 thiau-kang7設計1-koa2狀況, 像chhong3假事故, ka7路kui-e5 chah8--起-來, boai3 hou7核電廠e5車過--去.

問: 淡海新市鎮e5開發chit-e5案例, kam2會tang3講看mai7?

答: 淡海新市鎮e5事件, 開發商kap國家體制是優勢者, 討海人kap地方抗爭者是弱勢.
Chit-e5開發案真ham3, 本底long2無人知iaN2是teh做siaN2工程, 連toa3 ti7 hia e5人都m7知iaN2 chit-e5開發計畫. 是工程進行e5時, ou2 tioh8『貝塚』kap『遺址』, 淡水e5地方文史工作室去『勘查』, chiah知iaN2 chia beh hong5開發做30萬戶e5住宅區, 來消化大台北地區e5人口壓力.
Chit-e5計畫無實際做地方環境e5調查, ma7無招地方加入討論, 開發商kap做環境評詁e5顧問公司利益是一致--e5, 「環境影響評詁」根本是chhin3-chhai2寫--e5, 無實際去調查.
像尾--a2 goa2去做訪問調查e5時, 聽hiah-e5人講in hia海岸有咾咕(lo2-khou2)石, 1960~70年代koh liah8會tioh8龜pih(綠瓗龜), chiah-e5 ti7「環境影響評詁」內底完全無寫, kan-taN講hia是一般e5海岸. 官方, 開發商, 學者是互相勾結--e5, kam2有teh Care環境kap地方?

問: 抗爭e5過程, 運動工作者重視--e5, 是無應該ti7 hit-e5所在做chit種開發, 漁民kap在地人要求--e5是生存e5條件, 像漁場會受破害, an2-ne互相kam2會有矛盾?

答: Tu2開始be7, m7是漁民ma7 m7是在地人加入抗爭團體, 特別是政客ma7來插花a2了後, 訴求方向會一直hoe--去.
開發商koh利用漁會分化抗爭e5群眾. 特別是到尾--a2, 聽講政府beh徵收chit-te3地, hou7淡海新市鎮chit-e5計畫繼續進行. 真che7人hit-chun7走來加入做漁會會員, m7是漁民--e5 soah顛倒佔漁會多數, giah8手表決都long2輸--人, 政客ma7來tau3 so, 久--來, 本底堅持反對開發案--e5會變無力, 認為khah拚ma7拚be7過政客kap開發商, lan2--去-a, 有--e5變做teh計較賠償金額che7 ah chio2, m7-koh ma7無法tou7避免.

問: 參與運動, 對li2有siaN2無kang5 e5體驗ah是感價值觀e5衝突?

答: Goa2 tu2接觸運動e5時, 本來是做義工e5心態, 想講加減會tang3替社會做koa2有幫助e5 tai7-chi3. Lou7尾變做專職工作者, 了解愈che7, ma7會愈要求ka-ti7 e5專業智識, ma7會ke真che7經驗, 成長chiaN5大, 朋友ma7 ke chiok che7--e5, 像kap淡水chit-koa2討海人到taN iau2 koh有teh連絡.
Ti7 che過程中, ma7會了解參與運動無hiah簡單, 有真che7事工ai3做, beh影響社會, beh改變社會, ma7需要投入chiaN5大e5 khui3力, 1項議題關聯--e5 ma7 m7是單純e5『面向』, 運動ma7是teh挑戰ka-ti7, 戰贏chiah有才tiau7來改變chit-e5社會; 運動e5價值, ma7是ai3反對一切無公平, 像環保運動就be7-tang3 kan-taN重視環保問題, 運動e5價值是無界線--e5.
Kap過去比較, 運動ke khah困難, 社會認同kap物質支援愈來愈chio2, 接續beh an2-choaN2調整, 運動工作者be7-tang3 boai3面對chit-e5困境, ai3 toe3社會調整ka-ti7, ma7充實ka-ti7.
有時a2, 我會想: an2-ne做--落kam2會久長? Ka-ti7 e5能力kam2有欠缺?
Goa2會去讀世新大學社會發展研究所, 1方面是beh hou7 ka-ti7 hioh睏--1-下, 1方面ma7是知iaN2 ka-ti7需要koh學koa2 mih8-kiaN7.

問: 過去社運kap政治結合chiaN5 ba7, m7-koh過去kap政治e5關係, chit-ma2顛倒變做牽ban2, li2認為ai3 an2-choaN2調整?

答: 過去tak8-e5共同目標是一致--e5, 就是反權威, 反國民黨霸權.
政治一直開放了後, 真che7本底做社運--e5 ma7投入政治kang-khoe3, 政客ma7會來利用社運, 社運e5資源soah顛倒hong5收割--去, 過去真che7抗爭, 像反核, ma7 long2加減是teh為民進黨設計, in得tioh8政治權力kap利益了後, 就無koh重視運動beh訴求e5價值.
反省chiah-e5經驗了後, goa2理解--tioh8, 社會運動kap政治是策略聯盟, 為tioh8資源kap知名度互相結合, che是需要--e5. M7-koh社運ai3建立ka-ti7 e5自主性ham7獨立性, m7-thang siuN7依賴政客, ma7 ai3維持批判政客e5敏感性, 特別be7-tang3變做teh替政治服務.
過去台灣人一直hou7無kang5 e5政權統治, che過程ma7無形成一致e5價值kap認同, 政權來來去去, lan2 e5標準ma7 toe3政權轉換teh改變. 運動一定ai3挑戰chit-e5現象.
民進黨是無文化e5政黨, 2000年「反罷免遊行」, 綠盟就採取抵制e5立場, ti7遊行隊伍經過e5路邊, pun傳單, giah8 mai3-kuh講話, 提醒群眾m7-thang koh hou7政客利用, ai3 kang7款用進步e5要求, 監督陳水扁政權, 雖bong2群眾e5心態beh改變無hiah簡單, m7-koh社運工作者be7-tang3妥協, 一定ai3繼續堅持進步e5要求.
像核電政策, 民進黨iau2-boe7執政chin3前, kam2 m7是一直hoah「反核」? Chit-ma2繼續起核電廠e5理由, kap國民黨有siaN2無kang5? 三芝有1-e5外國人, i ka-ti7厝--nih用風力發電, 電m7-taN7有夠用, koh顛倒有chhun, ti7外國, 電表是雙向--e5, 會tang3 Imput ma7會tang3 Output, 國家無需要用大規模e5發電廠來提供電, 會tang3用chiaN5 che7替代方式替換, m7-taN7減chio2財政, koh減去污染e5問題. 三芝chit-e5例就真清楚--a, m7-koh政治部門根本無beh接受, iau2是用傳統e5舊價值teh處理. Lan2 kam2 beh繼續容允in an2-ne ou5亂bu2?

問: 反省chiah-e5經驗, li2認為運動ai3有siaN2款原則?

答: 第1, ai3確定運動kap抗爭e5主體是人民, m7是智識份子; 第2, 抗爭tu2開始, kap抗爭e5主體一定ai3溝通好勢, 對群眾e5教育ma7 ai3斟酌, an2-ne抗爭e5立場chiah會在, ai3堅持無beh談錢; 是為tioh8生存e5環境, m7是為tioh8領賠償chiah出來抗爭--e5; 第3, 組織拓展kap結盟策略ai3靈活, 訴求e5方向一定ai3一致.
Lan2一定ai3建立新e5共識: 民間社運力量一定ai3有人keng--落-去, 社會beh進步, 一定ai3有強e5社會力, be7-tang3 koh oa2附ah是ng3望政治; lan2 ma7 tioh8禁止社運變做個人e5跳枋, 利用社運來累積個人e5資源ham7利益; 無kang5 e5運動團體ai3用對話kap討論, 爭取結盟e5機會, 運動e5力量chiah有可能一直增加; 運動e5專業人才ai3培養, 資源ham7經驗ma7 ai3累積, 挑戰體制e5方向一定be7-tang3改變!

 (這篇文稿是Pasuya訪問整理--e5)

中性e5仲裁者
＜訪問林哲夫教授＞

林哲夫教授，1960年留學加拿大。Ti7 Toronto大學完成物理學博士學位。到1994年為止，ti7 Toronto Ryerson大學教冊。1960年代台灣住民自決聯盟，加拿大台灣同鄉會，加拿大台灣人權委員會創會人之一。列入烏名單。1970年，世界台灣獨立聯盟成立，擔任加拿大本部主席。全力推sak台灣人權民主運動。1993年得著加拿大建國125週年傑出公民獎。1995年回台，擔任僑選立委4年。Chit-ma2 ti7台灣全力做「群眾性防衛」(Civilian Based Defense)、URM（城鄉宣道訓練）kap「中性e5仲裁者」e5事工。今年7月初10 ti7台北接受陳雷訪問，由廖碧玉整理。

問：	請簡單說明中性e5仲裁者(The Third Party Neutral，TPN)。
答：	Che若對全盤來看就會khah清楚。Ti7一個新koh獨立e5建國運動e5中間，有需要真che7部分品或是工具。TPN親像是大理想拚圖（puzzle）內面be7 tang3欠缺e5一個部分。咱所需要e5其他工具ma7猶有啟蒙工作(conscientization) ，來認知自我，認知阻礙咱理想實現e5敵人kap病症e5嚴重性。經過真嚴肅e5價值觀e5探討，對遠大理想所須要長、中、短程策略e5探索kap擬定了後，組織人民kap社區所採取e5社會行動，會hou7原本無力、無希望e5人達到授賦權力(empowerment) 或是自授權力(self-empowerment) e5境界。To7是靠自己e5力量來做真正e5頭家，來解決大小e5切身、重要e5問題。
總--是ti7組織漸漸擴大，伊e5成員也增加e5時，各種組織攏有可能ti7事務上e5決策kap執行e5中間發生爭執、衝突。若無即時合理、合情去解決chia e5衝突，會致到組織運營效益e5降低，甚至hit個組織會瓦解。Beh避免這個情形發生e5方法或是工具，有TPN kap伊e5配套之一e5組織改造(organizational transformation) 內面所提倡e5開放空間技巧(open space techonology)。
今年阮所舉辦e5組訓研習營會，就有TPN、自授權力e5組訓者培訓(URM初級、中級kap高級班) kap開放空間技巧。
問：	若按呢你所講e5授賦力量是適合tak8種情形？
答：	Tioh8！特別是人權kap民主化e5方面。Ti7有人被剝削，感覺無希望、無奈e5狀況之下，受啟蒙了後，若有授賦力量e5社會行動，就會改變情勢kap社會，甚至改變國家。
問：	所以，伊e5對象就是弱者kap受害者？
答：	是，也是beh研討按怎鞏固民主kap人權，落實主權在民，提高人民生活品質kap國家安全。
問：	Che beh按怎牽連到鞏固主權在民e5理念？是m7是會歪chhoah8去，變做鞏固獨裁e5力量？
答：	這部分e5可能性khah少。主要是啟蒙，hou7人民覺醒，知影家己e5權力ti7 to2位kap怎樣合理合情運用。
問：	是m7是一種e5洗腦？
答：	M7是，m7是。Che是一種內心自我e5思考分析，力量e5提昇，m7是一時外來e5刺激e5結果，是經過組織過程--e5。URM e5工作主要是kap人民做伙思考，做伙做代誌來改變處境kap社會。
問：	第三者中性e5仲裁kap che有啥物關係？
答： 攏是為著民主化，主權在民e5理念。Ti7人民受著壓制e5時，自我授賦權力了後，價值觀念會改變，決策e5方向也會改變，這時，衝突往往ti7做決策kap執行e5中間產生。
問：	所以，第一步就是啟蒙、認知。
答：	Tioh8。啟蒙，瞭解家己知影對方，授賦權力，hou7人民真正知影來覺醒做國家e5頭家。
問：	了後，才是改變思考e5方向？
答：	Tioh8。總--是啟蒙了後，有權力e5人kap無權力e5人開始衝突，甚至授權hou7--人kap被授權e5人也會衝突。通常人e5直覺是用武力解決，武力解決通常會產生無公義，有權力e5人theh8去食，致到造成獨裁e5路或是紛亂。台灣e5情形khah特別，用原住民來講，原住民有11族，平埔族有8族，koh有客家kap Ho7-lo2，koh有新住民，是一個多種族、多元文化e5社會，認同上有差異，如何ti7異中求同，克服中國e5文攻武嚇是一個大課題。
問：	現今也有平埔族？敢m7是消失了--a？
答：	無，原住民ti7這兩年中間已經承認，今年六--月tu2 tu2有平埔族群e5會議。問題是，每族中間語言kap文化e5流失實在真嚴重。
    話koh講轉--來，就是ti7衝突之間，beh按怎解決？常常相告到ti7法院裁決了後，判官e5判決雖然有約束力，總--是效益低，社會成本koan5，當事者ma7無一定滿意。通常社會運動e5過程中需要有三個要素：(1)正義公平，(2)愛心，(3)權力。對判官來看，伊有司法e5素養，是非判斷能力kap權力。總--是，kan-taN按呢並無夠，常常hou7人講缺乏愛心。Kan-taN有愛心有時koh達be7到公義，所以URM才teh強調按怎hou7這三項平衡，是真重要e5工作。In所運用基本e5工具就是TPN。
	 Ti7理想e5社會中，就是ka7人kap人之間e5衝突調整hou7人人歡喜。事實上che是有困難--e5，一定有人會無滿意。Hit中間beh按怎對話，減少抑是避免紛爭，就有須要一koa2 TPN e5技巧。Ti7教會內面有一句名言講：“注意聽人講就是好e5宣教(Listening is a good ministry) ”。Ai3會曉聽對方e5心聲kap艱苦。衝突e5開始通常是tui3誤解開始--e5，誤解往往是tui3無注意聽開始。TPN就是teh教咱通過第三者做促成者，化解其中無法度溝通e5阻礙，製造完美e5時間kap安全e5空間，促成完整e5對話。或者退一步，透過仲裁者間接促成抑是表達雙方khah完整e5意思。當然，仲裁者tioh8-ai3客觀、理智、公正，若無，代誌會愈慘。中性e5第三者e5重要性就是ti7 chia。
問：	所以TPN就是teh訓練中性e5仲裁者（facilitator）？
答：	Tioh8。Ti7訓練e5過程中hou7伊扮演無仝款e5角色，hou7雙方ti7無受壓力e5狀況下面，自由表達。借著仲裁者，觀察雙方e5表達是m7是完全清楚，無受阻礙，若有無妥當，就koh一擺重表達清楚，che就是中間者角色e5訓練。
問：	意思就是，先決條件是兩方面有意願接受這位仲裁者？
答：	是，ai3雙方歡喜才通。
問：	所以TPN就是teh訓練這種會hou7人接受e5仲裁者？
答：	TPN就是有這種功能，設計ti7四個單元中e5第二單元。
問：	目前你推行準備e5階段按怎？對象是按怎？
答：	民主化了後，人人攏有講話e5機會，往往也產生無hou7人講話e5機會，ti7溝通上，產生真大e5阻礙。一位促成者ai3 hou7 teh聽話e5人斟酌聽，乖乖a2聽，hou7講話e5人會tang3自由發表，維持空間kap機會公平hou7雙方。勞資間e5協調也好，原住民kap新住民e5紛爭也好，攏ti7互相溝通之間扮演塹然a2重要e5角色。 
問：	現在你工作e5優先ti7 to2？啥物對象優先？
答：	對象真che7，親像法務部，法官kap檢察官之間；監獄中犯人kap顧監e5監獄人員；犯人kap犯人之間，往往攏會無好勢e5所在。今年六--月，勞委會kap法務部兩個單位做TPN(1) e5指導單位。其實真che7單位也攏有需要，親像海基會、農會、漁會、環保署、軍中等等。
問：	接--落-來長期beh作啥？
答：	海基會願意支援。海基會基本上就是台灣kap中國e5橋樑。縮小來講，亦就是人kap人e5關係。海基會有意願提供地點、人員kap援助。部分e5政府機關也認為che是真有價值e5訓練，願意協助。現此時，ti7台灣有e5單位願意協助，加拿大有三個，台灣e5四個單位是台灣基督長老教會，國策顧問黃越綏，台灣促進和平基金會，台灣國家和平安全促進會。加拿大方面有Ottawa大學，聖保羅大學kap加拿大台灣人公共事務會。這個對鞏固台灣民主體制，提昇人民對國家e5認同是真好、真有路用e5訓練。
問：	Che kap提昇人民對國家e5認同有啥關係？
答：	過去有真che7人無了解，當然koh khah無辦法認同咱e5國家。Ti7 m7免致使到衝突e5狀況之下，經過提供事實kap適當e5溝通，認知台灣e5歷史，共同思考、解決切身e5問題，會thang hou7人khah認同台灣，che是第一步。
問：	你認為認同台灣--e5 kap無認同台灣e5人ti7現此時是對立--e5？
答：	是，因為過去無認同台灣，就是伊所得--著e5資訊是無正確或是錯誤--e5，che是國民黨洗腦e5結果。所以製造兩者之間有自由和平免受著威脅e5溝通空間是真要緊--e5。1949年，當時國民黨是代替聯軍來台灣接受日軍投降nia7-nia7，舊金山和約中台灣e5地位並無明確規定--著。國民黨退來台灣了後，用高壓e5軍權統治幾十年久，造成二二八kap真che7慘案e5犧牲等等。其他koh有文化價值觀e5衝突，如何hou7人民了解，就須要全盤e5溝通。親像前李總統對二二八事件e5處理，原住民族問題e5處理，人心e5傷痕醫治等攏是。TPN kap URM攏是一個過程中e5工具nia7-nia7。Ti7現此時民主社會中，是m7是須要動用像chit-ma2在野黨所盡piaN3 e5方法、力量來反對這個合法所產生e5政府？是一項真有價值咱深思e5代誌。現在有外力e5威脅，透過URM、TPN kap自我力量e5激發kap啟蒙，咱tioh8 koh進一步認識咱是生命e5共同体，認同土地。
問：	總講一句，TPN、URM e5大目標就是提高大多數人民e5意識，避免武力衝突，促進社會koh khah和諧，來對付外來e5威脅。
答：	是。
問：	TPN ti7世界e5成效如何？
答：	Tui3 1994年開始，我去多倫多大學聯合神學院(Toronto Schoolof Theology)所修e5一個課程叫做“衝突e5處理kap解決”（Conflict Management and Resolution），bat請教過普林斯頓e5教授。總--是Ottawa聖保羅大學e5 Vern Neufeld教授ka7 TPN分別kah真詳細。伊ti7過去bat有支援非洲魯安達kap歐洲波士尼亞e5例，kap tui3南非Truth Commission e5形成kap運作e5 R. Evans牧師，94 kap 97年分別ti7台灣辦這種研習會，攏是hou7無可能和平做伙e5人或是民族會tang3溝通。
問：	請詳細說明。
答：	Khah詳細e5部分請陳校賢博士補充。大約是講ti7波士尼亞方面，是因為回教徒kap基督徒、天主教徒ti7十七世紀e5十字軍東征中間，因為土地糾紛種種因素結世仇。南斯拉夫過去是ti7鐵掌總統Tito強權体制之下，勉強結合e5聯邦，後--來Tito過身，就開始紛亂。In就運用TPN e5模式來解決三個種族e5紛爭，避免引起koh khah大型e5戰爭。了後，國際金融基金（IMF）有提供大約兩百萬美金來訓練波士尼亞e5人才，thang用TPN kap和平非暴力e5方法來處理法庭事件kap社會事件e5基金。In真成功避免了大型e5戰爭，緩和抑是解決真che7 e5衝突。
問：	請繼續。
答：	Ti7建國e5路程中，除了ai3有信心，認同kap認清外敵以外，有時陣ma7 ai3用跳步式e5思考，親像數學e5 step function，tui3後面做轉--來，m7是直線式一路做--去，是曲線e5思考kap做法。
問：	現時主要e5推行單位是to2幾個？
答：	四個單位合作e5可能性真大。阮e5台灣國家和平安全研究協會以外，海基會、法務部、長老教會ma7真有興趣來推sak。
問：	TPN有啥阻礙？
答：	任何人所設計--e5攏是有伊e5有限性，ti7有限e5中間beh按怎發揮上koan5 e5效益，是一項挑戰。TPN e5成效是ti7對立e5雙方面看代誌e5層次，chia e5層次包括個性、價值觀kap文化等。設使雙方面距離siuN大，就真困難。
問：	設使有任何一方無意願--leh？
答：	就是有意願，差距大也無法度。
問：	若是差距大，經過第三者e5協調，是m7是會khah好淡薄a2 ？
答：	運作上，仲裁者ma7是人，beh做到完全e5中立是真困難--e5。衝突事件e5大小，亦是解決e5因素之一。若是衝突siuN大，又koh有緊急性，就須要koh khah大e5技巧kap豐富e5經驗。須要爭取時效e5事件，若是限定時間，有時會潦草，無效率。
	Koh比如甲乙之間e5協議，kap丙丁之間e5協議，攏會因為價值觀、個性、文化e5衝突有差異。第三者所扮演e5角色，m7是親像法律條文，設立永遠be7變e5判例。
問：	比如，原住民kap非原住民過去歷史、經濟之間e5衝突，假使用這款模式來解決，你理想e5情況是啥？
答：	到某一種程度是無答案。用加拿大作例，就ai3問是m7是有雙方協議後簽定e5協約？若無，ai3按怎應對？台灣e5原住民ma7無契約，土地權beh按怎確定，奇怪就是ti7 chia。有人講日本人撤台時所定義e5是in e5土地，總--是tui3日據時代e5 24萬公頃到現今e5 18萬公頃，其中所喪失--e5攏是in上好e5部分，這個爭執beh按怎解決，我是無答案--e5。減採政治上tioh8-ai3  經由法律上e5程序，查清伊喪失e5經過kap是非，做必要e5合理合情e5賠償。

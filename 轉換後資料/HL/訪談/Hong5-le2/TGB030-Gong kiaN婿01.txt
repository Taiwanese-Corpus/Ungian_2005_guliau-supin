Gong7 kiaN2婿-1
Hong5-le2

☆講述:杜賜聰(cha-pou, 55歲), 大同工學院出業, 生li2人
☆語言: Ho7-lo2話
☆時間: 2001/12/30
☆地點:彰化溪湖鎮太平街137號, 講者khia7家
☆來源:細漢e5時聽--來-e5
☆採錄:杜宏禮
☆轉錄整理:杜宏禮
因為gong7 kiaN2婿gong7 gong7 a, in he bou2 in丈人a2做生日, tak8-e5 long2 beh tng2--去，tng2去hou7 in丈人a2請, 結果in bou2驚講gong7 kiaN2婿gong7 gong7, chit-ma2去hong5請若烏白講話是beh an2-choaN2? 會漏khui3 neh. I beh tng2--去chin3前, 就ka7 gong7 kiaN2婿講:「你若tng2去到hia 食飯e5時chun7, 我e5 kha骨kap你e5 kha骨結1條so2-a2, 我若ka7你抽1下你chiah會sai2食1下, 我無抽, 你就tiam7-tiam7-a2坐.」 Beh hou7人感覺in he gong7 kiaN2婿chiok古意--e5, gong7 kiaN2婿就講好.

An2-ne 2個就chhoa7--tng2-去-a. 因為gong7 kiaN2婿in bou2 m7 hou7 i siuN講話, 所以i ah無siuN講話. I oan-na7就聽in bou2 e5話, 就an2-ne好好好……long2無講話. In丈人ma7 o-lo2這個kiaN2婿be7 bai2, chiok古意--e5. Hit個時chun7 in bou2偷偷an3 i e5 kha骨kap gong7 kiaN2婿e5 kha骨結1條so2-a2. I會記得若抽1下就食1下, i就記tiau5 tiau5.

Chit-ma2食飯, 開桌--a-ou, tak8-e5 tak8-te3桌a2坐kah ba7-ba7. 結果, gong7 kiaN2婿in bou2 ka7抽1下, i就chiaN5實an2-ne chiah食1下. In bou2看kah chiaN5歡喜, 歡喜gong7 kiaN2婿平常時gong7 gong7, chit-ma2教--e5, ka7講--e5 long2會hiau2. Beh nah會知講食無3個菜nia5, gong7 kiaN2婿in厝有1隻狗a2走--入-來(古早人食飯時long2會ka7 1-koa2肉骨tan3 ti7塗kha), 這隻狗走入去khioh肉骨, 狗a2 khioh肉骨e5時chun7, 去ke5-tioh8 hit條線, ke5--tioh8 e5時chun7就ti7 hia直直抽, 結果gong7 kiaN2婿kioh是in bou2叫i食, i就kap-leh直直食直直食, in bou2看1下an2-ne khi3 kah.

In丈人kap hiah-e5 1-koa2親chiaN5, 1-koa2 cha-bou2-kiaN2, 其他hoai人講che gong7 kiaN2婿nah會an2-ne. 結果i ma7是直直食直直食, m7-bat看過an2-ne. 狗a2愈抽愈緊, 伊就愈食愈緊. Hit隻狗a2 ke5 tiau5--leh, 狗a2走be7去--a. I食kah lou7尾a2吞be7落--去, 食kah iN-iN-oN-oN. Che就是丈人a2請gong7 kiaN2婿e5故事.

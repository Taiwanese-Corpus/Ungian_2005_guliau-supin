『天馬茶房』
-- 訪問 葉金勝先生

	50年前，ti7現此時e5台北市迪化街路口，開一間咖啡廳，叫做『天馬茶房』。Ti7日本時代，台灣文藝人士定定ti7 hia出入，一般人ma7將茶房當作是男女相親e5好所在。Tui3藝術kap音樂有趣味e5台灣少年家，常常ti7 hia，話仙、交換意見、關心局勢，用歌聲kap演新劇來解脫hou7人殖民e5苦悶。二次大戰了後，當chia e5少年家準備公演『幸福進行曲』來表示鋛對「祖國」軍隊e5歡迎e5 hit一日，茶房頭前發生婦仁人林江邁hou7專賣局私薰緝查員用槍柄拍暈e5事件，致使『二二八事件』e5發生……30年來一直teh為保存台灣本土藝術拍拚e5視影製片家葉金勝先生，為著beh替台灣歷史作見證，準備將『二二八事件』e5前因後果，拍作影片。『天馬茶房 』( March of Happiness) 是伊計劃e5第一片。雖然『天馬茶房 』猶未正式公演，但是已經ti7國內外e5電影展轟動。今年11月19日，葉先生去Hawaii參加影展，阮拜託鄭良偉教授邀請葉先生去陳柏壽牧師厝裡，接受錄音訪問。訪問者是陳牧師、牧師娘，鄭教授、kap夫人、楊泰瑛、王美莉。由賴柏年整理。
問：請大約講你e5背景。
葉：	我ti7大學並m7是讀電視電影。畢業了，才拜師學習，開一間Film Production公司，到今年tu2好30年。我拍e5影片範圍真闊，親像廣告、文宣、地方政府、短片、選舉等等，攏是kap台灣本土文化有關e5物件。『天馬茶房』是我拍e5第三片電影。
問：請介紹前二片電影。
葉：	第一片是『在室女』，第二片是『Sa-yo-na-na 再見』。
問：敢真正有這間天馬茶房？
葉：有，『天馬茶房』電影內底所描寫e5,除了愛情故事是假e5以外，其他e5攏是真e5,包括內面e5人。
問：請你講計劃beh拍這齣電影e5經過。
葉：	我是ti7台北迪化街出生e5,阮兜離天馬茶房真近。『二二八事件』發生e5時，我猶細漢，但是我hit 當時看著e5攏猶會記得。有一擺，我hou7四嬸婆chhoa7,向第九水門hit旁行去。Tu2過了，忽然間看著一台十輪e5卡車兇兇駛來，頂面裝一支機關槍，四界掃射，四嬸婆趕緊牽我匿入去一間店，點外鐘了才敢走出來。看著到處攏是屍體，土腳四界全血……這個影景，過了hiah-nih久，我猶記了真清楚，已經『沈澱』ti7我身上ah。後來，我開始拍影片，我to7一直想beh ka7拍作電影，留作歷史e5記錄。就先ka7寫作故事，然後改作劇本，準備有機會才提來拍。
	現此時若講著拍電影，目頭to7結起來，因為無真che7人愛看電影。照我看，現在去看電影e5人，大部分是30歲以下，但是鋛愛看e5是Hollywood e5電影，無像二、三十年前，我拍『在室女』e5時，人人攏愛看電影。所以，若beh拍台灣電影，一定ai3想辦法做廣告才會tang3維持。 
	因為我kap民視e5關係真好。親像過去e5陳文成事件、江南事件、美麗島事件、民進黨成立等等政治檔案，到後來e5台灣文藝場，攏是我替鋛拍e5。有一個機會hou7我知影民視有意思beh拍『二二八事件』e5影片，經過幾偌擺e5參詳kap計劃，民視最後同意由我全權將我e5劇本 『天馬茶房』拍作電影。條件是一定ai3會赴鋛ti7『二二八和平日』hit 工放。
問：你按怎完成e5 ?
葉：	實在真逼，ma7足趕。Tui3舊年年底開始，ti7 白河山區chhoe7所在搭棚開拍，工事會使講足大，連過年ma7無歇睏。最後，舞到二二八前兩工，才將電視版本交出去，赴民視放映。結果廣告攏hong5賣完，收視率非常好。
問：	這片電影得著真che7國際e5電影展，請講一下。
葉：電視版發表了後，阮koh用個外月e5時間，修改作電影版本。後來受邀請入選1999年法國坎城國際影展。續落參加有多倫多、韓國釜山、夏威夷、泰國亞太、法國南特、kap挪威e5影展。上蓋重要e5,就是代表台灣參加2000年奧斯卡金像獎。有史以來，第一擺有台灣電影參加。
問：請大約介紹天馬茶房e5背景。
葉：	天馬茶房e5主人叫做詹天馬，伊本來是台北市足有名e5電影院解說員(辯士)。Ti7日本戰敗前to開這 間咖啡廳，因為hit時猶無che7人會曉lim咖啡，所以攏是一koa2思想khah先進e5藝文人士，藝術家kap音樂家等常常去e5所在。茶房內面有一間密室，會tang3 hou7藝人ti7 hia lim 咖啡、 作曲抑是排演新劇，真che7台灣音樂作品kap文學作品是ti7 hia產生出來e5。
	因為經常有真che7藝人teh出出入入，引起日本警察e5注意，每工照三頓攏會來檢查。詹天馬to7想一個辦法，就是ti7茶房門腳口e5土腳畫美國kap英國e5國旗。警察koh來檢查e5時，to7 thiau5工穿皮鞋tiam3國旗面頂cham3來cham3去，公開表示伊e5態度。自hit陣起警察to7無koh再來。
	日本投降，國民黨入來，天馬茶房ma7照常開，因為cham3國旗e5代誌，詹天馬受人密報hong5掠去關幾偌禮拜。後來伊過身，鋛囝繼續開幾偌年，因為咖啡廳漸漸che7,生理khah無好，天馬茶房才收擔關門。  
問：請大約介紹『天馬茶房』這齣電影。
葉：	天馬茶房內底特別設e5密室，經常有先進e5藝文人士ti7 hia作曲，排演『新劇』…地方鱸鰻『海龍王』beh將sui2查某囝(新劇傳e5台柱) 作hou7出世ti7醫生家庭e5少年家，但是查某囝偏偏愛著一個tui3日本留學讀音樂e5青年……。有一個讀音樂e5青年tui3上海chah一塊唱片轉來，引起眾人對『祖國』e5 ng3望……。日本戰輸投降，中國兵入來接收，台灣人叫是鋛beh來『光復』……。當『天馬茶房』準備演出新劇『幸福進行曲』hit日，老婦仁人林江邁女士hou7專賣局緝查員用槍柄拍暈倒，民眾憤怒反抗，國軍開槍拍死人，男主角ma7 hou7拍死，茶房熄火關門……。女主角坐ti7河邊癡情gong7-gong7等男主角，鋛本來是相約beh 做伙私奔…… 。中國兵e5卡車kap機關槍出現ti7銀幕頂……主題曲按近向遠消失…
問：這款e5結束真好，會hou7人繼續想落去。
葉：	『天馬茶房』tu2 好演到二月二十七日hit一工為止。接落去就是『二二八事件』e5開始。	所以，我準備欲繼續拍『二二八事件』e5專輯，因為he是重點，加真嚴重。現在e5人khah 無愛看書，beh hou7 chit-ma2 e5少年人了解這個事件，che是上好e5教育工具。
問：看這齣電影了，你感覺啥物所在hou7人上感動？啥物鏡頭hou7人久久猶會記得?
葉：第一，ti7茶房頭前門口e5土腳踏美國kap 英國國旗e5代誌; 第二，ti7茶房teh搬新劇e5時，鋛偷偷a2 ka7日本劇換作台灣劇，唱家己作e5台灣歌。日本仔來巡邏e5時，隨ka7準備好e5富士山圖放落來，開始唱「Ban-siu mu-su-me滿州女兒」。
問：『天馬茶房』英文叫做 March of Happiness，請你介紹。
葉：	幸福進行曲是我所寫e5主題曲，是描寫『二二八事件』以前台灣人對『祖國來歸』期待e5心聲。由陳明章先生作曲，ti7台灣流行真久。
問：天馬茶房得著hiah-nih che7國際電影獎，你想主要e5原因是啥?
答：多倫多國際電影展對阮e5評語非常e5好，甚至比中國電影koh khah好。阮bat寫E-mail去請教多倫多kap法國南特e5國際電影展。鋛講雖然鋛無完全瞭解內底e5內容，但是看了hou7鋛真著驚，na2 有這款代誌發生。另外，鋛講台灣歌真好聽，有ti7苦難中產生力量e5感覺。
問：	請介紹『天馬茶房』內底使用e5語言。   
葉：主要是台語。看劇情會需要，ma7有北京語kap日本話，就是所講e5「語言歸位」。
問：請介紹『天馬茶房』內底e5歌曲。
葉：	電影內底有真che7真好聽真sui2 e5歌，主題曲是『幸福進行曲』。所有e5歌曲，無一條是tui3日本歌hia 抄落來e5,攏是當時少年藝文人士e5作品。
問：你有teh講起Hollywood e5電影抑是khah早日本電影，已經侵入去台灣電影界。請問咱台灣本土電影敢有將來性？
葉：	以前e5電視劇攏用講北京話作主，台語片kan-na是作人e5新婦仔。但是chit ma2已經換台語作主流ah，che是真明顯e5代誌。電影ma7是仝款，ai3有一koa2人用一koa2時間繼續拍拚，台灣電影有真大發展e5可能性。
問：Tu2-chiah有提起講北京語e5電視劇khah無人看，收視率無好。Ti7台北市講北京話e5人khah che7,鋛敢無teh看？
葉：Ti7台灣teh看電視劇e5人，大部份是中南部，北部e5人ti7 hit 時陣大部分人攏teh看Call-in 節目。
問：Ti7 台灣拍電影e5困難ti7 to2位?
葉：經費e5問題。Ti7台灣若用三個月e5時間去拍一齣電影，是算足長ah。趕時間teh 拍，to7 khah會出teng-taN5， 無像外國電影，會tang3用一年抑是以上e5時間去拍。
問：敢無大企業家投資ti7 che頂面？
葉：天良講，有足che7企業家做足che7好代誌，但是若小khoa2 去khap著台灣政治問題，大家to7驚kah走leh long7,走了了。    
問：	天馬茶房當時會ti7 台灣戲院放映？
葉：計劃是明年元宵節左右，因為he khah oa2 『二二八和平日』。另外民視ma7 beh ti7『二二八和平日』hit日koh放映一擺。這擺是電影版e5,kap舊年e5電視版差真che7。 


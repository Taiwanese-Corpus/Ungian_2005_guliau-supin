訪問加拿大能源研究會

能源研究會(Energy Probe) 是加拿大Ontario省註冊e5一個專門研討能源e5非營利機構，今年2月12日本刊編輯訪問負責人之一e5 Tom Adams，由陳星旭整理做台文。

問：	請你介紹「能源研究會Energy Probe」e5組織、設立e5動機、成員e5組成、財力e5來源kap主要e5事工。
答：	我叫做Tom Adams，是Energy Probe e5執行長。能源研究會是一個草根性e5公民組織，是政府註冊e5非營利機構。阮e5財源是來自一般民眾e5樂捐。無對政府或是商業公司theh8半仙錢。是一個為環保kap消費者爭取權益e5專業智庫，特別是ti7能源方面。阮雖然是全國性e5組織，m7-koh ti7各省e5活動程度並無仝款，阮上蓋活動e5地區是ti7 Ontario。阮所做e5 khang-khoe3主要是電力，ma7有天然氣能源e5管制kap使用，以及kap能源有關係e5環保e5一般性論題，親像污染氣體e5排放kap有溫室效應e5酸氣。其他，阮ma7有從事再生能源、能源管制、能源環保、kap能源工業制度化e5研究。阮長期teh批判能源費用補助政策e5無合理，阮主張能源應該非政治化，阮關心e5重點是核能。
問：	Ti7核能發電方面，恁有做啥物研究？
答：	講著核能，阮e5 khang-khoe3分做幾na7項：有關核能經濟方面e5研究，核能成本e5計算，核廢料e5處理，核能廠e5除役，建造e5資金，發電量e5估計。核廢料e5處理kap核能廠除役e5公共政策e5辯論，是絕對有必要e5。所以，無論是理論抑是實際操作方法，阮攏有參與討論kap研究，促成建立制度化，幫助將來e5處理問題。另外，阮e5研究項目ma7包括有關核能投資對國家安全e5衝擊。阮對加拿大政府對外輸出核能科技，比如原子爐，或是其他核能技術，有真強e5批判，尤其是賣hou7一koa2本身無安定，抑是ti7某一個地區製造不安e5政權。比如加拿大ka7原子爐賣hou7巴基斯坦kap印度。仝款e5情形，咱ma7賣hou7軍事政權統治下e5阿根廷，kap Nicholai Chochavsky e5羅馬尼亞，1960年代，加拿大ma7賣hou7國民黨政權做研究用NRX型反應爐。報紙有報導講，當時美國e5中央情報局有teh關心台灣會用來製造原子彈用e5鈽（Plutonium) 。 因為加拿大e5反應爐有法度製造高純度e5鈽-239，所以hit時大家真擔心台灣會誤用原子能做非和平用途。
問：	你對核能發電e5看法按怎？
答： 阮這個組織對核能發電有真強烈e5批判。阮對核能發電e5結論會tang3用所謂e5「 Boolean」 （代數）e5邏輯來說明。假使核能是經濟koh安全e5，伊to7會tang3講是可使用（Viable）e5能源。所謂「安全」，he包括核能使用e5全部過程、運轉kap環保e5安全問題，另外ma7 ai3確實知影核能技術be7 hou7人theh8去做危害和平e5軍事用途抑是恐怖行動。Beh達到這個標準，ti7每一段e5過程，咱攏be7使有hiau5疑，ai3真有信心才準算。但是，咱知，事實上每一段e5過程，攏有真大e5爭論。全世界有300外粒反應爐teh運轉，tui3所有收集e5資料來看，出事率確實是真低，m7-koh意外出事e5後果真嚴重，會受著影響e5範圍ma7真闊，甚至影響到隔壁e5國家。根據對日本原子彈受難者病症e5研究，受害e5人不止是當時受著原子彈爆炸感染e5 nia7-nia7，以後e5人ma7受著影響。Ti7爆炸hit時e5一瞬間e5核輻射，有人死亡，有人著傷。著傷e5人後來有得著醫治，以後e5 to無核輻射lah。M7-koh研究追蹤e5結果，ti7 chia e5復原者中間，5年後有發現真che7甲狀腺癌kap血癌e5病例，10年後有骨癌kap腦癌，15年後有pancreatic cancer。
問：	Ah8 Chernobyl e5核能災害leh？
答： Chernobyl核災ti7 1986年發生，到這陣tu2好15年，咱開始teh beh看著伊e5後果。Chernobyl kap廣島、長崎無像e5所在是，廣島kap長崎e5爆炸是一時e5，以後e5核輻射to7差不多無ah。但是Chernobyl e5災情是，toa3 ti7 hia e5人不時teh食受著核輻射污染e5食物，是累積性e5受染，而且koh會一直受染幾百年。按呢比較起來，Chernobyl e5災難比廣島、長崎嚴重足che7。Chernobyl e5災變，造成至少幾十萬人e5傷亡。雖然Chernobyl e5設計比較khah特別，伊e5運轉ma7 kap人無像，m7是每一粒原子爐攏會發生仝款e5意外，Chernobyl會使講可能是上bai2 e5狀況。核能使用e5尾期所產生e5核廢料e5處理問題：ti7原子爐teh運轉中，用中子來撞核心，產生對環境有害e5同位素，這個同位素e5害處ham最後產生e5核廢料有相像e5 bai2後果。核能工業界teh算核廢料，攏用in體積e5大小來論斷。其實，beh評詁有毒性e5物件e5破壞力，應該是in e5毒性感染e5程度，m7是in e5體積。Na2親像一粒小小e5炸彈所造成e5破壞，敢會tang3tui3伊e5體積大小看出來？所以我對有人teh講，he才有幾個a2游泳池大小e5核廢料nia7-tiaN7 e5這種講法，真無贊成。Che m7是伊e5大小，是伊所帶來e5真毒e5物件，才是咱應該關心e5。 
問：	最近美國加州雖然有缺電e5情形發生，但是in ma7無講beh倒轉去起核能廠，你想，che是啥物原因？照你e5看法，用啥物別e5方法來代替核電上蓋好？
答：	核能發電上大e5困難，就是建廠e5時間siuN長，對已經發生缺電e5所在，無法度做救援e5工作。今a2日e5加州，甚至ti7台灣，雖然核能廠teh起，ma7救be7赴。所以建造時間khah短e5其他另外e5方法，m7-nia7對投資者有吸引力，對消費者ma7有實在e5好處。加州chit-ma2需要e5是khah緊e5解決方法。講著核電e5替代方法，一點a2也無意外，全世界e5能源投資者，攏看好汽燃機科技e5發展。全世界有愈來愈che7 e5燒煤發電廠teh建造，因為燒煤發電廠e5效率真好。對大量能源e5生產，新科技猶未達到長期e5效果，因為，咱猶有空氣污染e5疑慮。將來大量生產e5方向，猶無法度預測。最終e5替代方案就是再生能源。不過，再生能源ti7現階段，ti7供應上猶無法度ham傳統能源競爭。
問：	你認為世界能源e5傾向，有啥物大爭議e5論題？有啥物危機？
答： 這幾年世界能源比前幾年khah無安定。因為波斯灣地區有國際安全e5危機，猶有OPEC國家對油價態度變硬起來，油價大起，是過去幾冬m7-bat看著e5。另外koh有伊拉克teh重整軍備，有可能造成原油運輸e5中止。雖然世界猶有真豐富e5油源，但是對油e5供應，咱猶有價數kap安全e5疑慮。另外，koh有溫室效應e5掛慮，因為二氧化炭 (CO2) 排放e5環保問題，愈來愈嚴重，chia e5攏會影響著能源政策e5方向。世界能源e5另外一個趨勢就是能源科技e5改變。Ti7使用能源e5工業中間，比如運輸、交通、發電、工業用電種種，攏已經達到成熟e5階段，無啥可能有joa7大e5改進。內燃機e5改進ma7差不多盡pong7 ah。傳統e5火力發電，雖然有煤炭氣化技術e5發明，但是發電e5效率ma7是仝款，差不多是到極限ah。傳統能源技術，譬如用汽油，用煤炭，無可能有突破性e5進展；核能，猶有發展e5機會。但是，新發展出來e5燃料電池  (Fuel Cell)kap汽電共發(Co-generation) e5技術，會引起能源應用e5大改變。比如講，ti7交通運輸，會tang3將內燃機換掉；ti7發電方面，改用燃料電池抑是利用天然氣e5汽燃機發電。事實上，全世界e5發電技術近年來已經有真大e5改進，有真che7新起e5發電廠是使用汽燃機（Gas Turbine）e5技術。
問： 最近有消息講Russia政府有建議beh做核廢料e5最終儲藏庫，hou7世界各國來使用。你想其他e5國家e5反應是按怎？因為beh運送核廢料去到hiah-nih遠e5 Russia，一定ai3經過其他國家，in會按怎想？
答：	核廢料最基本e5兩種處理方式，就是儲藏了會使koh提出來用或是埋藏了後就免管伊。Ma7猶有儲置地點beh選ti7 to2位e5大辯論。有一種是將所有e5核廢料攏集中儲藏合作管理，m7-koh先決條件是世界上e5國家需要有真和諧e5合作。按呢就會tang3理想tek8將政局比較無穩定e5南斯拉夫、Armenia等國家e5核廢料運送去比較khah穩定e5國家。Russia，就我e5看法，並m7是一個政局真安定e5國家。所以che雖然是一個好e5建議，但是實際上有困難，困難就是欠互相e5信任。所以Russia應該真誠去考慮這種建議所牽涉e5問題，ka7 in e5社會建造成一個hou7人會tang3信任尊重e5國家，hit陣，in這個建議就khah實在。
問：	你有聽著阮台灣核四e5問題，是m7是會使請你講你e5看法kap建議？
答： 我實在真phaiN2勢ka7人講建議，因為人會按呢講，恁Ontario e5問題，恁to無法度解決，na2有資格thang chhap阮e5代誌？雖然我m7敢講出我e5忠告、建議，但是我對hia e5對台灣前途有遠望e5人，無法度無講著包括核四廠停建e5替代方案。我ma7相信真che7人對台灣政治e5無安定非常失望。我be7-tang3 對ti7這種政治環境下被迫改變核四e5政策e5決定e5人siuN過頭批評，我真同情in e5處境。我希望將來teh討論能源、環保議題e5時，有khah慎重理性e5環境，m7-thang chiah-nih情緒化。
問：	Ti7最近e5將來，你看安省電力公司敢會koh起新e5核能發電廠？
答：	安省電力公司計劃beh將1997年停起來e5核能廠重新運轉。我想絕對be7 koh起舊技術e5新核電廠。因為現此時e5核能技術實在是無經濟。用現在技術e5核能廠，chit-ma2 to已經真困難運轉，na2有法度thang有擴展e5機會？將來若有新e5技術上e5突破，我m7敢講無可能起新e5廠。 
問：	Energy Probe所完成e5大khang-khoe3有啥？安省電力公司對恁e5建議有採納無？
答：	會使講阮到taN做e5 khang-khoe3攏是teh做批評者e5角色，用正式e5管道來改善電力e5問題。我kap我e5同事感覺安慰e5是，經過二十年，阮所提出來e5意見kap方案，有hou7人正式來接受，而且變做能源機構重新組合e5理論基礎。Che會使講是對阮Energy Probe最大e5褒獎。阮ma7感覺猶有大e5代誌ai3 koh繼續去做。安省e5能源工業e5再建ti7現此時是上關鍵e5時刻。阮質問家己，現在e5這種再建是m7是對用戶大眾上蓋有利？希臘人有一句話講「Beh論斷一個人對世間e5價值，ai3等候伊死了後」， 因為猶有真長e5路beh行，所以我ma7無法度講，阮到底是成功抑是失敗？

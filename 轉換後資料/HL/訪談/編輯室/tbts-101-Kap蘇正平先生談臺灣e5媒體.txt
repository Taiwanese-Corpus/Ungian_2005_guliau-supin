Kap蘇正平先生談臺灣e5媒體                                               編輯室

蘇正平先生是前新聞局長，伊今年五月受民進黨加拿大黨部邀請，ti7 in e5年會做專題演講。5月26日ti7蘇正玄e5厝，接受陳雷、許文政kap張秀滿e5訪問。

問：	阮知你過去是專業e5新聞工作者，但是有人對你e5認bat是你做過新聞局長，敢會tang3簡單介紹你e5背景?
答：	我是讀經濟--e5，台大經濟系畢業了去德國ma7是讀經濟。1981年轉--來，有五冬e5時間，ti7德國派駐台灣e5經濟辦事處工作。1988年報禁解除，自立早報成立，自立報系亦成立一個政治經濟研究室，我入去做記者兼研究員，後來做政治經濟研究室e5主任，自立早報e5副總編輯、總編輯。
      	我並m7是自細漢to7有偉大e5願望beh做記者，ti7這個進前ma7無受過記者e5訓練，但是chit-ma2 oat頭看倒轉--去，工作上做上久e5 khang-khoe3，猶原是記者。Ti新聞工作e5中間，我處理上che7--e5是評論，抑是khah有深度e5調查報導。
      	做新聞局長，事實上我並無規劃beh去參與政府e5工作。Hit當時因為核四e5代誌，唐飛辭職，對新政府有一koa2衝擊，陳總統希望會tang3 ti上短e5時間改組內閣，所以我接著通知去見總統，看敢有法度接新聞局長e5職務？到宣誓就職，事實上只有二日e5時間，ti7 hiah短e5時間內底，你kan-na會tang3講beh抑是m7 ，無辦法做真偉大e5思考。因為關心台灣民主政治e5發展，一直是我長期以來思考e5中心，亦是一直teh做e5 khang-khoe3。今a2日ti7新政府上困難e5這段時間，新聞局長ma7是一個無好做e5 khang-khoe3。參與是一種責任，既然關心chiah久--a，這時我若推掉，我會感覺家己是一個逃兵，已經去到前線--a，koh退倒轉--來。
問：	你看台灣e5媒體kap外國(西方，特別是美國)e5媒體khah大e5差別ti7 to2 ?
答： 	台灣e5媒體這幾冬來應該講是進步，因為過去由政府完全控制，到chit-ma2會tang3有hiah che7 e5媒體，無受著啥物限制，完全自由，tui3這個角度來看，che是陪伴政治民主化所產生e5一個現象，算是進步e5一面。但是做一個有品質、負責任e5媒體，這方面台灣猶未完全成熟。但是我ti7這個所在beh講，咱雖然不時講西方e5媒體按怎、按怎，但是西方e5媒體ma7受著足che7批評。每一擺我若講台灣e5媒體按怎、按怎，一koa2外國朋友ma7是講in e5媒體按怎、按怎。雖然每一個國家e5媒體攏有in運作e5規律，但是媒體攏希望in e5新聞會tang3引起khah大e5注目，有時會pong3大事實，國內國外攏有這款現象，但是台灣e5媒體是有幾點kap國外khah無仝e5所在：
1. 新聞記者e5素質：
   	台灣e5新聞記者欠乏典範，你若去New York Times，ti7 in e5壁頂會看著真che7真大張e5相片，che是in e5報社theh8著普立茲獎e5記者e5相片。Ti7相片e7下腳有in e5經歷，得獎e5作品。會tang3 theh8這個獎是真大e5光榮，對新進e5記者是鼓勵亦是一種典範，hou7 in知影啥物是好e5記者，ma7期待家己做好記者，有一日會tang3 theh8這個獎。
2. 媒体開放siuN緊：
    	報禁解除，phiah--一-下！變有hiah che7 e5報紙。廣播電台tui3受著限制，phiah-- 一-下變有hiah che7 e5廣播電台，三台有線電視變做五台，衛星無線電視台tui3無到百幾台，新聞記者e5需要量突然間增加，有e5記者根本無受過專業e5訓練，ma7走重要e5路線。另外一方面因為惡性競爭，每一個媒體為著beh生存，盡量壓低新聞報導e5成本，同時亦為著beh爭取讀者，爭取市場，用sensationalism e5方式吸引讀者、觀眾，ti7這種情形，媒體e5品質自然無好。
3. 媒體本身對家己e5工作無commitment ：
      	就是講有e5媒體是為著其他e5目的存在，有e5是kap政治勢力結合，有e5是為著商業利益，借這個媒體e5影響力去照顧伊其他e5事業。
問：	其實這種情形ti7西方國家ma7是真嚴重，美國、加拿大真che7大企業攏有in e5系統e5 報紙。
答：	美國、加拿大e5情形是monopoly e5問題，伊是一個報團亦是媒體e5集團，基本上伊e5專業猶原是媒體。但是ti7台灣，辦媒體e5人，本身有其他e5企業，伊希望這個媒體來替伊其他e5企業服務。這種情形kap香港類似，但是kap西方khah進步e5國家無仝款。
問：	若是tui3這幾點來看，臺灣e5媒體beh好有啥物路thang行？
答： 我想beh親像過去由一個萬能e5政府去管制媒體，是無可能，也無應該。應該媒體本身建立專業e5規範，互相有專業e5壓力，大家想beh做好e5記者，無愛烏白報導，hou7人看無起，建立這款e5專業環境。
過去我猶ti7新聞界e5時，有kap一koa2朋友組「台灣新聞記者協會」，就是希望成立一個專業e5團體。
問：	這個團體目前敢猶有繼續teh活動？敢有包括所有e5記者？
答：	目前猶繼續teh活動，但是無包括所有e5記者，可能kan-na佔記者e5 1/3或者1/4。伊有定期發行刊物，提出專業討論。但是che猶無夠，社會上ai3有一koa2監督e5團體，對媒體無合理e5現象提出批評，對個別bai2 e5報導提出批判。然後媒體若koh siuN離譜，法律上ai3有上尾e5一條防線，親像牽連著國家安全，洩漏國家機密等等。這方面過去咱e5法律訂了無周密，目前ti7立法院teh審查e5「國家機密法」，「資訊公開法」，若通過，對國家機密e5定義會khah明白，對政府有責任ka7 to2一部份e5資訊公開也會有明確e5界線。
     	Ti7 chia我所講--e5，就是媒體e5改進ai3新聞記者家己自律，另外koh用他律，親像社會團體、法律等等e5監督、制裁，需要tui3各方面來努力。
問：	學術界方面ma7應該會tang3參與，全台灣e5記者學校抑是新聞系成立一個Academy，由這個Academy來批判，頒獎---？
答：	事實上台灣有真che7學術界e5人士參與社會監察e5運作，親像「媒體監察基金會」。過去學者對媒體e5批評足che7，但是雙方e5距離真遠，學者看媒體無起，媒體ma7看學者無起，認為in kan-na知影理論對實務攏無了解，互相看無起，無辦法發揮作用。所以按怎hou7學術界kap實務界e5  interaction khah好，發揮功能，應該有真che7改進e5空間。
問：	讀者方面呢？
答：	讀者e5監督真重要，讀者kap廣告主。
        對媒體來講，名聲是真重要，但是經營成功抑是失敗是koh khah直接e5影響。一個媒體e5經營若讀者流失，抑是廠商無愛登廣告，按呢to7真thiam2。所以若是讀者對這個媒體不滿，上好e5方法就是抗議、抵制。這點日本e5讀者相當有表現出--來，家庭主婦聯合起來boycott媒體，最後媒體e5社長ai3出來道歉甚至辭職。台灣過去ma7 bat發生「退報救台灣」e5運動，伊有發揮一定e5影響力，至少聯合報出現第一位台灣籍e5總編輯。
     	另外「廣告主協會」，che是台灣目前有固定ti7媒體登廣告e5廠商所成立e5組織。In會去抵制一koa2不良e5媒體，最近khah明顯e5例就是「壹周刊」。這個團體有足明顯e5企圖心beh影響媒體e5品質，in有委託一koa2團體，包括我tu2-chiah講e5「新聞記者協會」，對一koa2媒體做評鑑，根據評鑑來決定in e5廣告，我相信會tang3發揮一定e5影響。但是需要一段時間，長期去做才有後果。
問：	Ti7這方面，新聞局敢會tang3做啥物？
答：	我過去做新聞局長，我感覺做政府e5發言人，無應該去管媒體。當然目前猶有一koa2問題ai3去處理，但是大部分攏交專業e5委員會。不過，對推動建立典範抑是監督e5組織，事實上新聞局有一koa2資源，會tang3幫助in發展。就是講新聞局無直接去管媒體，但是會tang3去鼓勵監督媒體e5 mechanism，幫助in去做，hou7 in健全發展，建立好e5環境。
問：	Chit8-ma2 ti7台灣e5大眾媒體敢有中國e5外資直接抑是間接e5參與？
答：	Che是有必要去注意e5問題。但是這個中間有一koa2新e5發展，咱為著beh加入WTO有做一koa2 commitment，對無線電台猶有法度限制，但是有線電台抑是報紙，外資攏會tang3入--來，che是咱為著beh加入國際組織所ai3做e5改變。M7-koh為著國家安全，咱猶有「兩岸人民關係條例」，對中資有限制。目前外資beh入--來，ai3先經過經濟部審查，ti7這個審查e5過程，針對媒體投資e5部分，新聞局有做一koa2 check e5 khang-khoe3。但是我ai3承認，這個khang-khoe3無好做，因為chit-ma2世界e5投資市場真複雜，in若ti7 開曼抑是chhin3 chhai2一個島設公司，你根本m7知伊e5背後是啥物？不過ma7 bat發生過這款例，咱懷疑in是中資，beh去查，in就自動cancel掉。我想這個問題咱ai3相當注意，除了監督e5 machanism ai3健全，上重要是咱家己ai3有品質好、有競爭力e5媒體，是koh khah實際。
問：	你感覺台灣一般民眾對媒體 credibility e5程度？我想讀者若對媒體e5可信度有疑問，自然to7 知影beh按怎去應付。
答：	是--a，讀者、觀眾對媒體e5牽制是真重要，但是若讀者、觀眾愛這款物件，就改be7起--來。台灣chit8-ma2真嚴重e5現象就是新聞娛樂化，愛去報一koa2花邊。親像最近游月霞e5新聞會tang3炒規禮拜，因為媒體認為觀眾愛看這款物件，ka7政治新聞當作娛樂新聞來處理，所以對一般讀者、觀眾水準e5提升真重要。最近教育部kap社區學校有共同推動一個活動叫「媒體試讀」，伊e5方式是用實例，chhoe7實務工作者kap教授，ti7學校抑是社區大學，對一般民眾、學生來講這方面e5課程，訓練in獨立思考e5能力，希望會tang3 tui3 chia來改善媒體。
問： 	Ti7新聞局長任內，有啥物代誌你感覺khah滿意？
答：	我有協助媒體監督基金會e5成立，委託學術界對媒體做評鑑。當然ti7特殊e5例ma7有採取行動，親像璩美鳳這個案，對方一直強調新聞自由，雖然ti7民主國家，這款e5取締無應該由新聞局來做，但是這個案真特殊，影響足大，徹底ian2 倒咱e5基本價值。過去新聞局若有類似沒收出版品e5代誌，攏hou7人批評a2足厲害，但是ti7這個例，新聞局得著媒體e5支持，表示大家對是非e5分辨猶koh真清楚。
問：	政黨輪替了後，你是ti7政府上困難、執政黨ti7立法院席次上低e5這段時間擔任政務官。咱知雖然是新政府，用--e5是舊機器，你感覺ti7運作上敢有困難？敢phang2會tin2動？
答：	新政府taN成立，真che7政務官過去無類似e5經驗，kap整個行政人事e5 ga5咬be7好勢是事實。但是整個機器對民主政治是認同--e5，in ma7承認政黨輪替是正當--e5，不過in有民主化e5概念，無民主化e5經驗，過去互相也m7 bat合作過，思考e5方法可能ma7無仝，需要一段時間去適應，去communicate，甚至調整一部份e5人事。有e5單位可能適應不良，也有出一koa2狀況，像國安局，che ka2-na2 teh出癖，一段時間會受著足大e5困擾，但是出過了後，情形會khah好，對工作ma7有正面e5發展。舊年立委選舉e5時，新聞局有一位同仁ka7我講，ti7過去e5選舉，in m7 bat親像這擺chiah輕鬆，無受著任何頂koan5來e5壓力。
問：	有人講台灣e5亂源ti7立法院，你敢會tang3小khoa2介紹立法院運作e5效率？
答：	Hou7人批評是亂源--e5，m7是kan-na國會，人講台灣e5三大亂源是政府官員、媒體kap國會。三大亂源，我做過其中e5二項。
      	政府官員e5效率有改進e5必要，媒體ma7有真che7問題，但是強調立法院，因為立法院是政治運作上重要e5所在，這個所在若運作會好勢，整個政治效率、立法e5品質，攏會提升。一般內閣制，質詢是在野黨e5發言人，針對政策kap執政黨來辯論。但是咱e5質詢是個別e5立委ti7 hit個所在用各種方法，hou7家己上電視，增加家己e5知名度，所以無正港e5 debate，你表演，我應付，並無幫助一般人民對政府政策e5了解。另外每一個立委攏beh質詢行政院長，感覺政務官e5份量無夠，院長ai3 tui3早起9點khia7到晚時7、8點，講--起-來無人道，對國會e5尊嚴ma7無幫助。政務官啥人無來，立法委員就開始罵，但是若鏡頭hip倒轉--去，下腳e5立委kan-na坐一個、二個，甚至攏空空，kan-na一個立委teh質詢。質詢了，皮包a2 khoan2 khoan2--leh就離開，對政務官實在真無公平。
問：	咱e5國會beh按怎改革？
答：	我想che會tang3分做二個層面：第一國會本身議事規則kap諮詢方式ai3改，這點無牽涉到法律，政黨ai3負責任。因為立委一定m7願意放棄既得e5利益，期待立委家己去推動改革真困難，絕對ai3透過政黨去要求立委做改革。第二是選舉制度ai3改，che牽涉著憲法e5修改，m7是簡單e5 khang-khoe3。Ai3透過政黨e5力量去要求黨團e5立委，ka7國家e5利益看ti7頭前，黨團ai3有意志去推動，當然政黨e5壓力是tui3社會來，社會e5壓力ai3有夠。Ti7舊年立委選舉e5時，每一個政黨攏同意立委e5席次ai3減少，ma7攏同意改革。目前咱是大選區多席次，ai3改做單一選區，若按呢立法委員就無可能靠小數e5選民就當選，對立委e5品質kap國會e5問政攏有幫助，政黨e5角色也會khah重要。政黨ai3推出好e5候選人，有好e5政策才會tang3得著選民e5支持。
問：	你對台灣正名運動e5看法？
答：	台灣正名運動，有真che7 ti7社會上有影響力e5人teh推動，包括陳隆志教授、黃昭堂教授、李登輝先生，ti7台灣社會有引起真大e5注意。我想台灣正名運動有伊真好e5 justification，對台灣自體性e5認識，ti7國際上無ai3 hou7人無正確e5印象，提出這項代誌有伊e5道理，正當性，也有必要。但是正名運動有牽涉相當闊e5範圍，有一koa2代誌ti7這個時陣可能有khah困難，親像「中華民國」這個名。陳總統是根據「中華民國」憲法所選--出-來e5總統，這個時陣若改名有政治上e5困難。另外ti7台灣安全方面，台灣安全kap美國有commitment，che是客觀e5事實，美國e5態度ma7無希望台灣ti7這個所在製造事端。咱當然有權利，但是ti7實際上咱有現實e5限制，負政治責任e5人，伊應該知影啥物會做--得，啥物be7做--得。我想陳總統知影這項代誌，對in e5努力ma7真肯定，但是伊是實際hoaN7盤e5人，伊ai3負責任。事實上in所要求e5物件有e5 chit-ma2是會做--得，有e5是be7做--得，親像新聞局改logo e5代誌，就是會做--得e5部份，咱ma7希望有一個kah符合實際e5 logo。
問：	我想會tang3先tui3台灣e5企業、銀行、航空公司做起， 親像昨日台灣e5華航飛龍機失事，咱chia CBC e5報導講是“ Taiwanese airplane belongs to China Airline”，看你聽有--無？
答：	是--a！若是ti7適當e5時機，會tang3做--e5攏會使去做。
        正名運動有伊e5 justification，ti7台灣也引起真大e5注意，伊hou7真che7人思考這個問題。過去認為是當然e5代誌，會tang3重新去思考，是一個真好e5運動。咱有咱e5理想，ma7有講e5權利，有一koa2代誌會tang3一步一步去進行，只是ti7政治現實e5頂koan5，有一koa2代誌也不得不ai3考慮。




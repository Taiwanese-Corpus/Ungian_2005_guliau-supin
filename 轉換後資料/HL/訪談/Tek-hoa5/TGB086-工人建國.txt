工人建國──Kap林長昇談台灣社會
1997年訪問稿
Tek-hoa5整理

目前是「台灣團結工聯」執行長e5林長昇先生, ti7學生時代to7 teh注意台灣社會e5階級問題, 大學出業了後, sui5投入勞工運動. Ti7 chit篇訪談內底, i用長期觀察kap參與e5經驗, 對台灣目前勞動者e5生活困境kap ju2來ju2 bai2 e5勞動環境, 有深入koh完整e5觀點, i ma7一再強調勞工運動, 弱勢者運動kap反體制運動, 建國運動be7-tang3分koah e5關係, che對lan2 teh關心台灣運命, 是tioh8嚴肅面對e5思考方向.

E7-kha是訪談紀錄:
問: Li2是an2-choann2接觸, koh投入運動?
應: 80年代尾期到90年代初期, 台灣各大學校園內底e5改革性社團, 大部份對「台灣獨立建國」chit e5議題long2 chiann5重視. Hit chun7, 台灣社會對台獨e5辯論kap觀點khah清楚, 大學社團內底ma7 chhiang5-chai7 teh討論chit e5問題. Goa2 hit chun7參加e5社團號做「阿草俱樂部」, 是1 e5地下社團, 成員大多數是獨派. 內底有1 e5學長e5思考khah oa2左派, i e5 chiann5 che7想法hou7 goa2真深e5印象, i tiann7強調台灣社會除去統獨議題e5爭論, 應該ai3去觀察koh khah che7 e5社會問題. 

另外1方面, goa2本身是勞工家庭出身--e5, 成長過程e5經驗對goa2有不止a2大e5影響. Goa2是ti7 1 e5勞工社區--nih大han3--e5, hia發生真che7悲慘e5 tai7-chi3, 其中有1 e5 gin2-a2 e5老pe7因為職業災害過身--去, 老母替人洗衫維持家庭經濟, 無時間thang好照顧gin2-a2, 結果hit e5 gin2-a2 ti7學校成績無好hong5編ti7後尾班, 尾--a2 oh8 phainn2--去. Goa2身軀邊有chiok che7朋友long2是an2-ne choann-a2行入烏道, 有e5人處境真悲慘, ma7有hou7人thai5--死-e5. 

後--來到goa2 chiah8頭路e5時chun7, 直接感受tioh8頭家e5壓迫(像薪水e5剝削), hit chun7心內雖bong2有不滿, soah m7知e7-tang3 an2-choann2. Goa2 ma7看tioh8不止a2 che7勞工朋友(包括goa2 e5老pe7) ti7民營化了後失業, chiann5 oh koh chhoe7 tioh8頭路, 一般頭家對中年失業者有排斥, 所以勞工ti7生活上e5壓迫kap困境是普遍看e7 tioh8--e5. Chiann5 che7艱苦m7是用chhui3講--e5, 是ti7現實生活環境, 交朋友, 讀冊e5過程--nih感受--tioh8-e5. 

新國家e5內涵chiah是重點
問: Hit e5時chun7 lin2 an2-choann2看待「獨立建國」?
應: 學運發展到hit chun7, 因為組織kap大環境(社運黃金10年尾期) e5改變, tu2 tioh8 1 e5真大e5限制, hou7真che7人開始beh chhoe7出路. Ti7學運社團內底,「建國運動beh an2-choann2完成」,「建國e5內涵是siann2」chiah-e5問題tauh8-tauh8-a2 chiann5做思考e5重點. 若是無法tou7確立新國家e5內涵, 台灣人民e5生活to7無實質e5改變, kan-tann是換1 e5國號有siann2意義? 重要--e5是草根人民現實生活e5改變. 

就建國內涵e5思考來講, 到底ai3透過siang2來建國? Che牽涉tioh8組織面kap路線e5思考, 若是無法tou7引動佔siong7大多數e5人民大眾e5力量, kui e5建國運動to7無可能e7成功. 

當然, 理論基礎真重要, m7-koh追求真理m7是ui3理論--nih得--tioh8-e5. 可比講lan2了解台灣應該建國, 建國ai3 ui3基層開始, to7算理論koh khah好, ma7 tioh8 ai3有實踐chiah e7-tang3完成. 理論kap實踐是一直辯證, 一直追求真理e5過程. 無透過實踐, to7無法tou7實現理論, kang7款e5道理, 實踐ma7 tioh8-ai3有理論做基礎. 

問: 運動起起落落, 運動者接續e5發展oan-na有chiok大e5無kang5, li2認為差ti7 toh位?
應: Kui e5學運團體後--來路線無kang5, 1部份人投入新潮流, 1部份人堅持ti7文化kap社會運動phah拚, 2條路線e7無kang5, che牽涉tioh8是左派iah右派e5路線.

右派認為chit8-koa2 chio2數精英to7 e7-tang3改變社會, 大多數人kan-tann是toe3 ti7精英後piah. 左派認為人民有智慧, in無發言權是因為受tioh8壓迫, 包括語言, 文字chit-koa2方面e5束縛, 若是有發言權, in ui3生活勞動kap khang-khoe3得--tioh8 e5智慧, e7 pheng7一般智識精英khah強. Ti7勞動e5過程, e7去思考ka-ti7 e5地位, 進chit8步去突破, chit e5力量to7是進步e5來源, 勞動人民e7-tang3改變社會e5原動力to7是ui3 chia產生.

M7-koh, 台灣到tann iau2無全面性teh進行嚴肅e5路線反省kap批判. 路線無清楚, 欠缺互相e5批判, e7 hou7 chio2數人為tioh8 ka-ti7 e5利益來改變路線. Chiok che7學生運動者lou7尾long2透過政治kap公職部門翻身, 方法是ti7政治公職e7-kha做tai7-chi3 kap參選.

韓國學生運動者e7行入群眾
問: 無kang7路線e5選擇, e7造chiann5 siann2款無kang5 e5影響?
應: Che e7-sai2 ui3日本kap韓國學生運動e5無kang5看--出-來. 日本學運ti7 70年代iau2真強, m7-koh ti7學運了後, 學生運動者大部份long2去國會做助理, chiah koh tauh8-tauh8-a2變做議員, kap台灣e5情形真sio-siang5. M7-tann7 be7-tang3改變政治結構, koh ka2 ti7內底跳be7出--來, 學運e5經驗hou7 in e5鬥爭手路koh khah厲害, 欺騙人民e5齣頭ma7 koh khah幼路. 日本資本主義真發達, 社會異化ma7真嚴重.

韓國學運to7無kang5--a, in左派e5路線清楚, 學生運動者本身to7是實踐者, 有chiok che7學生出業iah是停學去工場做工, 加入工會, 投入工運. In e5文化價值觀kap日本chiam2然無kang5, 厝--nih若有人做工會e5理事長, to7 na2像台灣e5學生gin2-a2考tioh8台大kang7款, kui choa7街a2 e7 pang3炮a2慶祝, 韓國社會e5文化ma7 toe3 leh改變, 勞動者是有尊嚴--e5, 社會ma7 khah有公義.

所以講, 台灣若beh起造1 e5新e5社會kap文化, 運動路線tioh8-ai3明確, 無kang7路線ai3切割清楚, che tioh8-ai3鬥爭, 對走chhoah8--去e5人long2 tioh8批判, ui3 chia產生警告iah是阻擋e5效果. 若無, 運動e7 oh推展, 甚至e7影響後1代kui e5社會, 因為智識份子若m7知ai3為人民服務e5時chun7, kui e5社會kan-tann e7 ju2來ju2 hai7.

問: 智識份子ai3 an2-choann2幫chan7人民群眾?
應: 人民e5文字權kap智識權long2 hou7體制剝削, 智識份子有思想武器, in beh khia7 ti7 siann2-mih立場, 對chit e5社會有chiok關鍵e5影響.

智識份子ai3行入民間, 替人民講話, ka7思想武器還hou7人民, 建立人民e5自信. 智識份子koh khah ai3去批判台灣錯亂e5經濟, 政治, 文化kap社會結構, hou7人民了解ka-ti7 e5處境.

像勞資爭議e5時, 往往是「資方犯法, 勞方無辦法」. Chit e5時chun7智識份子ai3 kap權利受tioh8壓迫e5勞工khia7 cho3-hoe2, 提供法律chit項思想武器hou7勞工, 增加勞工e5信心thang大聲對抗違法e5資方. 智識份子ti7 chit e5過程e5功能是不止a2大--e5.

相對來講, 若是智識份子oa2過統治階層hit peng5, chit e5武器to7 koh khah恐怖--a, i e7編chit8-koa2 mih8-kiann7來騙勞工, 所以確定運動e5路線chiok重要--e5, che ma7是ui3實踐內底tauh8-tauh8-a2體會--出-來-e5.

「外勞」影響tioh8台灣勞工e5生存kap khang-khoe3
問: Ti7現實環境--nih, lan2 e5勞動者tu2 tioh8 siann2款危機?
應: 台灣勞動者tu2--tioh8 e5危機, 主要有開放外勞, 國營事業民營化kap資金外流chiah-e5問題!

先來講外勞e5問題. 外勞政策對財團chiann5好khang, e7-sai2降ke7勞動成本, 延續產業性命. 1991年台灣引進外勞了後, 勞動者sui5 ai3面對khang-khoe3 ham7生活e5壓力, 特別是原住民勞工, 部落經濟崩盤了後in ui3部落流浪到都市, 資源分配無平等hou7 in chiann5做都市siong7 ke7層e5勞工, 靠勞動力討than3. 引進外勞替代台灣勞工e5勞動力了後, in soah來失業, choann-a2 koh tng2去部落, lim酒渡日子.「外勞政策」對原住民e7-sai2講是「滅族政策」, ma7是台灣社會資源分配無平等siong7悲慘e5證明. 對其他勞工來講oan-na是an2-ne.


外勞政策ui3原初e5「補充性」變做「替代性」, m-tann7壓迫ke7層勞工, 所有e5勞力密集產業像紡織業ham7電子業long2有影響--tioh8. 外勞問題是台灣官商勾結siong7典型e5政策.

Koh有1點ai3講--e5是, 有chiok che7無反對引進外勞e5人強調講外勞本身ma7是勞工, khia7 ti7社會主義e5立場, 世界勞工long2 kang7款, che goa2 ma7承認; m7-koh運動有階段性e5任務, tng lan2 ka-ti7 e5問題無法tou7解決e5時chun7, soah去講外勞工作權e5問題, che to7顛倒頭peng2--去-a, lan2 ma7 theng3好批判有chit種主張e5人根本無真正看tioh8人民e5痛苦. Koh再講, 若照世界革命e5原則, ma7 tioh8先處理本國勞工e5問題了後, chiah koh做國際勞工運動e5聯結, an2-ne chiah是照順序, 有步調koh真正e7-tang3解決問題e5方法.

「民營化」e5危機
問:「民營化」e7對台灣造成siann2-mih款e5衝擊?
應: 台灣勞動者面對e5另外1 e5危機是「民營化」e5問題, che牽涉tioh8意識形態e5鬥爭. 自由經濟發展到盡pong7, e7要求所有e5市場ai3開放, hou7 chio2數有粗本e5財團壟斷市場, che to7 kap計劃經濟e5利害發生衝突--a, 包括民生產業kap油, 電, 水chiah-e5自然壟斷e5企業, long2 e7 hou7財團控制--去.

Che對台灣e5危機, lan2 ui3內部看khah be7出--來. 若ui3世界經濟來看, 是國際財團beh入來台灣e5開始. 國營企業基本上是1種保護性e5對抗策略, 因為國際財團e5資金雖bong2粗, m7-koh oh kap受法律ham7政策保護e5國營企業比pheng7.

民營化koh國際財團介入了後, e7 koh khah優先考慮利sun5(像台汽民營化了後, 偏遠地區e5人to7無車thang坐--a), ho2-giah8 kap san3-chhiah, 都市kap庄kha e5差別e7 ju2來ju2大. Tng交通ham7資訊無法tou7平均分配e5時, 弱勢者e7 ju2弱勢, 強勢者e7 ju2強勢, 台灣e7 tauh8-tauh8-a2行tui3第3世界e5趨勢--去, e7變做除去台北地區, chhun--e5 long2是san3-chhiah地區, pang3 hou7人民自生自滅. An2-ne落--去, 資源e7集中ti7 chio2數人手頭, 大多數人ju2 san3-chhiah, 社會be7發展, 經濟ma7 e7 ju2緊崩--去. 為tioh8 beh防止第3世界化, tioh8-ai3阻止民營化.

問: M7-koh「民營化」是中華民國體制e5重要政策, beh阻止「民營化」e5趨勢tioh8-ai3反抗體制?
應: Tioh8! 反民營化運動ai3 kap反體制運動cho3-hoe2 phang2, 若無推翻國民黨政權, koh khah大規模e5反民營化運動ma7無效. 法律控制, 官商掛勾chiah-e5 long2 kap政治結構有關係. 所以講--tng2-來, 反民營化m7-tann7是工作權e5問題, tioh8-ai3 kap反體制運動結合, 徹底改變台灣e5政治結構chiah有才tiau7完成. Che tioh8-ai3一直組織人民, ma7需要有基礎部隊去kap kui e5體制對抗.

台灣勞動者tu2--tioh8 e5另外1 e5危機是資金外流e5問題! 失業率na2來na2 koan5 kap資金外流關係不止a2深, che ma7 kap台灣建國運動有chiok大e5關聯, oan-na chham中國對台灣e5統戰策略有關係.

台灣資金外流kap中國對台統戰
問: 台灣e5資金外流現象kap中國對台灣e5統戰策略有siann2-mih關係?
應: 1992年開始, 中國對台政策ui3鬥爭派轉做統戰派. 統戰派e5觀點to7是利用『以商逼政, 以經促統』e5方式來屈服台灣, in提供che7-che7好khang--e5 siann5台商過去hit peng5投資, chiok che7財團, 親像統一, 聲寶, 中興紡織chiah-e5企業long2 ka7資金lok入去中國, 直接造chiann5台灣勞工e5失業問題. M7-koh中華民國e5中國政策soah無明確, 無法tou7限制資金外流, to7算李登輝teh hoah ai3『戒急用忍』, iau2是無法tou7影響企業ham7財團, che對台灣是chiok大e5危機, 特別是對勞動者, tioh8面對工作權kap生存權e5問題.

M7-chiah講台灣e5失業問題kap中國對台灣統戰e5策略有直接關係, kan-tann健全e5國家chiah有才tiau7防止資金外流, koh限制資本家對外國e5投資, 特別是對敵國e5投資. 台灣e5勞工運動若無kap建國運動結合, 結構性e5問題是絕對無法tou7 thang解決--e5.

運動e5推展ai3符合現實, chiah e7-tang3感受koh了解人民e5需求kap困境. Kan-tann有符合勞動者利益e5政權chiah有thang了解問題, khia7 ti7勞動者e5立場來立法防止資金外流e5問題, chio2數菁英ham7財團主導e5政權無可能制定限制資金外流e5政策.

建國運動tioh8-ai3深入了解勞動者e5問題, ui3現實面出發kap觀察, 是chiann5做運動者ai3有e5條件.

問: 台灣失業率kap資方關廠e5趨勢是an2-choann2?
應: 民間e5失業率往往pheng7官方e5統計數字koh khah koan5, 實際e5數字khah oh去統計, m7-koh lan2 e7-sai2 ui3關廠率看出失業問題e5嚴重性. Ui3 1996年中到1997年中e5關廠率pheng7 eng2過ke chiok che7, koh是ui3南到北全面性e5現象, 所以失業率一直teh增加.

資方關廠siong7典型e5方式to7是ka7資金抽tui3外國(包括中國, 東南亞chiah-e5國家), koh來to7 hoah beh關廠, 事先long2無通知, ma7無beh發資遣費kap退休金, che to7是「惡性關廠」, 大部份關廠e5方式long2是an2-ne. 若無工會組織e5工場, chiann5 oh避免chit種情形, 像「自救會」to7是無工會e5勞工ti7發生關廠e5時chun7 chiah組織--e5, in無組織經驗, 抗爭to7 khah oh成功.

Ah若有工會e5工場, 資方e7先收買工會幹部來瓦解工會. 親像華隆企業, 資方to7是先收買koh分化工會幹部, 瓦解工人e5基本力量, hou7工人無法tou7團結. 工運界有1句『威逼利誘, 挑撥離間』to7是teh講資方e5手段. 資方ma7 e7利用烏白兩道e5壓力, 像管區--e5 iah是烏道兄弟e5恐嚇, 政府行政部門e5配合, 包括勞資爭議e5法令規定, 行政部門雖bong2 e7-sai2強制資方tioh8執行e5事項, m7-koh行政部門chhiang5-chai7配合資方無beh處理, che kap政府結構hou7資產階層lak8-tiau5--e5有關係.

政治經濟體系聯合打壓勞工運動
問: 工會幹部tu2 tioh8 chiah-e5情形e5時beh an2-choann2?
應: 工會幹部ti7 che過程實在真艱苦, 大部份koh long2是個人teh承擔, 真罕得有人有才tiau7 khia7出來kap資方對抗. Tu2 tioh8關廠e5工會, 一般ma7真oh事先to7 ka7勞工教育ham7心理建設chhong3好勢, 若tu2 tioh8關廠to7 m7知beh an2-choann2--a, 有e5甚至e7配合資方, 像講「chit-ma2若抗爭, 資方to7 e7 sui5關廠」chit款想法. 其實資方本來to7 an3-sng3 beh關廠, beh抗爭--無, 對資方long2 kang7款. 有時a2資方ma7 e7騙勞工, che to7是欠缺對勞工做思想教育e5結果, 關廠抗爭ju2久, 勞工to7 ju2 e7 hou7資方分化, 瓦解抗爭. Che是台灣關廠問題真大e5困境.

若beh處理chiah-e5問題, 第1, ka-ti7 kam2有能力處理; 第2, 勞工運動e5思想教育m7是等關廠e5時chiah做, 普遍時a2 tioh8-ai3進行. Tu2--tioh8 e5時無可能ui3頭開始做, m7-chiah對關廠e5處理方式, 有1種路線是透過政治鬥爭來完成, 經濟面e5鬥爭暫時先按下, 重點ti7政治面透過kap國家機器e5對抗, hou7工人了解ka-ti7面對e5困境.

中華民國政權到tann iau2無關廠法, 資金外流管制法等等, 除去勞基法, 勞工無任何保障. 勞基法對資遣費, 退休金保障e5處罰m7是欠缺to7是siunn過輕, 資方m7驚hong5罰, 因為(1)主管機關真罕得對資方強制追討iah是liah8人; (2)司法體系研究勞動法--e5真chio2, kui-e5法官系統ma7 long2 m7知勞工e5處境, 若照一般案件來進行, siong7緊ma7 tioh8 1冬, 久to7拖到5~6冬, 特別是法院khah be7 khia7 tiam3勞工運動chit-peng5, 工會幹部tiann7-tiann7 e7 hou7法官刁.

Ui3關廠運動得--來e5教示to7是ai3做體制外e5運動, 資方chiah e7 khah有cham7-chat. 甚至e7-sai2講, tioh8-ai3用反體制運動來呼召勞工e5政治意識, hou7勞工有警覺, tai7-chi3發生e5時知iann2 ai3集中力量, 對政治結構鬥爭.

工運路線ai3論辯hou7明
問: 路線問題chiann5要緊, m7-koh工運界na2 long2無siann2 beh談路線問題?
應: 工運人士確實真無愛講工運路線, an2-ne真無正常, boai3談無表示問題to7有法tou7解決. 台灣工運e5統獨其實是真重要e5問題, chit-ma2台灣勞工tu2--tioh8 e5困境, kap國家體制kam2健全有chiann5大e5牽連. 另外, 真che7人無了解講, 左派運動m7-tann7重視階級鬥爭, ti7意識型態kap文化層面ma7 ai3鬥爭.

Goan2 to7對統派e5觀點真be7諒解. 反封建應該ma7是左派ai3做e5 tai7-chi3, 對中國霸權chit-e5封建帝國ma7 ai3批判, be7-sai2 kan-tann形式上ka7 in看做是共產主義國家. Chiah-e5自稱左派e5人, 思想實在真封建, 真右派, 實踐kap理論long2真不足. 未來台灣共和國e5公民若long2 hou7無是非e5人領導, beh nah有法tou7 chiann5做現代國家? Beh nah有法tou7脫離封建kap落伍e5束縛?

社運工作者若連基本e5立場to講be7清hut be7明e5時, to7失去進步e5條件--a. 其實, 台灣工運e5問題大部份是智識份子造chiann5--e5, in理論讀無通, 實踐koh無徹底, long2 sa複雜oh bat e5理論來ka7人hann2, hou7人民kioh-si7 in bat真透, 其實in無法tou7正經行入去人民群眾內底, ma7無法tou7對ka-ti7負責. Goa2 m7-chiah e7講, 若ka7路線講hou7清楚, 台灣勞工運動to7 be7 chiah艱苦做--a; to7是有in hiah-e5人, 勞工運動chiah e7 hiah oh sak.

台灣社會運動tioh8-ai3來1 pai2文化大革命, 因為掌握資源e5社運領導者, 真che7 long2是「封建反動份子」, 若beh ng3--in, 社運nah phang2 e7行? 草根人民e5力量nah有機會tin2動--起-來?

發動社運e5文化大革命to7是ai3 ka7路線kap思想講hou7明, m7-tann嘴hoah, koh ai3進行批判kap辯論, 若無an2-ne做, 左派內底真che7人to7 e7 ka7建國運動批做是右派, kap國族主義牽tau3-tin7.

運動者ai3敢自我批判
問: Ti7中華民國外來體制--nih, 運動ai3 ka7社會矛盾ham7民族矛盾結合, chiah phang2 e7出進步e5社會力. 若an2-ne看, 運動界nah e7有頭前hit款問題--leh?
應: 其實che是對歷史發展無了解來造chiann5--e5. 「民族壓迫」e7-sai2講歷史e5必然, 1 e5國家有外族來統治, 佔領資源kap土地, 形成民族對立, 所以民族主義是進步--e5. 左派ma7 ai3面對chit種問題, m7是ka7民族運動sak tui3國族主義去.

Chit-ma2台灣iau2是chio2數人佔大多數人e5資源, 像眷村改建條例to7是1 e5例. 運動者若連chiah清楚e5 tai7-chi3 to boai3面對, to7表示i teh騙ka-ti7, hoan7-se3 i ka-ti7 to7是既得利益者, chit種情形一定ai3用鬥爭chiah e7改變.

台灣社運界long2無beh ka7路線kap意識型態講hou7清楚, 嘴hoah團結, 私底下khiu2後kha, chit款文化ju2來ju2害, 連西方民主國家e5標準to無夠格. 民主是透過公開辯論, 說服對方了後來領導, 確定方向, 共同服從. M7-koh台灣hou7國民黨外來政權50冬中國「宮廷鬥爭文化」洗腦了後, 連社運界ma7洗透透. Goa2 chiah e7強調講, beh chiann5做進步e5運動者, tioh8-ai3自我批判, 運動界ma7 ai3有整體性e5批判.

Tann台灣已經有真強e5社會力, m7-koh社運團體e5運動者soah無才tiau7引導, che chiah是siong7大e5問題. 社運工作者eng2-eng2 long2行tiam3人民kha-chhng後, 因為in無完成文化kap自我改造, ma7欠缺追求基本自由iah是自主e5概念, koh khah免講beh追求公義e5社會主義. 社會主義強調人民作主kap互相尊重e5概念, chit-e5過程是be7-tang3 lang3--過-e5.

「多元聯合」結合社會進步力量
問: 工運, 弱勢者運動kap建國運動聯合e5基礎ti7 toh? 
應: 台灣工運kap建國運動關係真密切. 以勞動者做主體e5建國運動, 第1, 勞動者e5立場ai3 khia7 hou7 chai7; 第2, chit-ma2社會矛盾e5根源ti7 leh階級矛盾, m7-koh形式上真多元. 運動者ai3透過聯合ka7所有被壓迫者結cho3-hoe2, 立場若堅定, 方向to7 e7正確. 像講, 團結工聯e5行動綱領to7真清楚beh聯合原住民運動, 婦女運動, 環保運動等等.

原住民問題追到siong7尾to7是階級問題, 階級矛盾若無解決, 文化thau2-pang3 iah是自治chiah-e5目標long2無可能完成. Chio2數民族e5經濟地位kap多數人sio-kang5 e5時, chiah e7有文化e5尊重等等.

婦女運動ma7 kang7款, 女性同時受tioh8資本經濟kap父權e5控制, 婦女運動若無行入去基層群眾, 無可能呼召出人民力量來挑戰既有e5社會價值體系, 婦女運動ma7 ai3透過對資本體系ham7父權e5鬥爭chiah有機會完成.

Che to7是「多元聯合」. 本質上有chit8-koa2基本原則, m7-koh形式上以多元聯合表現--出-來. 多元聯合透過chit種方式建立, chiah e7-tang3 khah全面來追求公義社會. Chit-ma2 e5工運m7是靠個人抗爭iah是關ti7工會內底to7 e7-tang3完成--e5, 工運若m7緊ka7 kha步hann7--出-來, kap各種社運聯合, lou7尾一定e7 hou7舊時代e5思考joe5--死. 表面上, 工運有多元e5形式, m7-koh實際上beh解決e5問題kan-tann 1 e5, to7是「剝削kap壓迫」.

工運e5口號「反封建, 反剝削, 反壓迫」, 本質是sio-siang5--e5, 左派運動者無應該用教條ka7切割; 顛倒頭來, 應當ai3積極ka7 chiah-e5結合cho3-hoe2, 先有基本e5思想chiah來行動. 工運e5左派運動者對世界ai3有基本e5哲學觀, 世界觀kap歷史觀; 世界觀to7是對世界e5分析, 歷史觀to7是對台灣歷史e5了解, an2-ne來chiah有才tiau7確定運動e5方向.
(全文煞)
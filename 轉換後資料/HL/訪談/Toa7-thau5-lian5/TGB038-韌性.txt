韌性
Toa7-thau5-lian5

今年koaN5--人ka2-na2來khah早, 淡水chia tak8不時都烏陰烏陰, 天氣冷冷溼溼.

Chit-lo7季節ti7 goa2 ka-ti7 e5色ti7歸類內底, 是淺淺光光e5 kio5-a2色, 有tam7-poh8-a2輕鬆舒適, ma7有tam7-poh8-a2哀愁kap沉重, 適合ka7 eng2-koe3 e5經驗抽絲整理.

Goan2 chit-ian5 e5少年人, m7知是好運ah是不幸, 活ti7斷根e5時代, 傳統對goan2無約束力, 未來koh茫茫渺渺, kan-taN會sai2 toe3時行e5水流浮浮沈沈, 用無知保護ka-ti7, ka7 gia5-kang-tin5 e5汁當做蜜teh suh.

若是boai3活kah na2 phu5-phio5, 會sai2選擇改變, chit種改變往往親像hou7雷公kha3--tioh8 kang7款, hiong5-hiong5 kui-e5人變無kang5.

Theng3-hau7 goan2 ka7無知ham2-kak8, 開始關心公共事務, 參與社會運動, soah發現吸引goan2踏--出-來e5吸石無看--e5-a. 街頭遊行變做Party舞會, 社運頭人是1粒比1粒koan5 e5山頭, 若boai3 oa2--i, ka-ti7就ai3 chiaN5做山頭. 人ka7 goan2講, lin2生m7-tioh8時代, 衝組e5時代過--去-a, chit-ma2是beh安定kap和平......到底是好運ah是不幸? Goan2踏--出-來看--tioh8 e5世界, ka2-na2是另外1片大phu5-phio5, kang7款toe3水流浮浮沈沈......

M7甘願, chiaN5 m7甘願, kam2講goan2 kan-taN做phu5-phio5 e5命? Goa2探頭金金相, 想beh chhoe7 tioh8 oa2-hu3塗生thoaN3 e5性命.

1999年9月初3, sap雨mi5-a2 e5 chai2起, goa2 liah8 tioh8性命--nih頭1-pai2行街頭e5根----軍中人權促進會9-3軍人節遊行. 自an2-ne, goa2熟sai7 na2 Pachiluh堅強勇壯e5「花蓮番婆----黃媽媽」. 聽i e5故事, 行入i e5世界, goa2 chiah知iaN2 hit粒吸石m7是無--去, 是藏ti7無kang5所在, 等leh引chhoa7 goan2走chhoe7無kang5 e5性命ham7光景.

大han3後生黃國章做兵死--去e5 tai7-chi3, 就像hou7雷公kong3--tioh8, m7-na7 kong3破黃媽媽本底安定e5家庭, ma7 kong3出無kang5 e5人生.

是siaN2款e5疼, siaN2款e5苦, hou7 i人生e5路oat 1-e5向? 無生過gin2-a2 e5 goa2無thang體會, kan-taN會sai2行oa2 i e5樹欉, 聽葉a2 thau2放--出-來e5心chiaN5, 感受樹根ka7塗liah8 an5-an5 e5 m7甘願.

1995年, 黃媽媽無相信軍方公佈e5調查報告, 決心beh靠ka-ti7 e5力, ka7 thai5死in kiaN2 e5兇手chhoe7--出-來, 替後生報仇. I開始si3-ke3走chong5, chhoe7公職連署, 去立法院陳情, 要求監察委員調查......1冬過1冬, 追真相ka2-na2比鐵樹開花koh khah oh, 1層koh 1層e5軍法鐵絲網a2, 直直阻擋beh替kiaN2報仇e5老母.

對抗烏暗e5軍法體制, 需要joa7大e5決心ham7力量? 面對家族a2無支持, 用斷絕關係威脅, koh需要joa7大e5勇氣kap堅強? Goa2坐ti7 Pachiluh e5樹oe, tiam7-tiam7聽黃媽媽e5故事, 浸ti7 i e5過去--nih.

Iau2 ti7花蓮孤單戰鬥e5時, 雖bong2家族a2無相挺, 公職koh一再反poe7, 總--是kang7氣味--e5自然會相oa2, 黃媽媽開始chih接kap i kang7款是軍中受難者e5家屬, 1方面ka7 in tau3-saN-kang7, 1方面ma7互相吐心聲. 搬徙到台北, 黃媽媽愈拚命追che7-che7軍中受難案件, ma7開始phah開「軍中人權促進會----黃媽媽」e5名聲kap影響力.

第8冬--a, 黃媽媽猶原be7-gian3接受政府單位e5資源, ka-ti7 tauh8-tauh8-a2 thuh到chia.

軍方是siong7典型e5威權體制, lan2台灣e5 cha-pou gin2-a2 soah tioh8經過chit 2冬e5思想改造kap人格扭曲, 行會過--e5, choaN5-a2屈服ti7威權體制下kha, 行be7過--e5, m7是自殺就是khi2-siau2, lan2 kan-taN會sai2靠ka-ti7 e5力量, 用家庭教育ham7社會教育抵抗, 莫怪台灣話有1句講：「Iau2-boe7做兵long2 mai3講是lan2 e5 kiaN2.」

另外1方面, cha-pou--e5 hit 2冬做兵e5經驗, ma7 hou7 in嚇破膽, 便若tng7 tioh8危機ah是困境, cha-bou2人顛倒比cha-pou人koh khah堅強韌性, ti7 chiah-e5受難家屬ham7黃媽媽身軀頂, goa2看tioh8 chit-e5悲哀e5事實.

1步1 kha印, 黃媽媽累積出有才tiau7 kap體制ka3力e5民間力量. Chit-ma2人人teh講陳水扁做總統, 台灣人出頭天--a, m7-koh軍中人權進展顛倒比李登輝時代khah chio2. Siong7無, 李登輝時代koh會借黃媽媽e5力修理軍方勢力, 建立申訴制度; 陳水扁愛面子, koh不時teh phou5軍--e5 e5 lan7-pha, 前1-cham7-a2 hoah beh成立e5國家人權委員會, 猶原無ka7軍中人權khng3--入-去.

Tak8冬e5 9月初3, 黃媽媽照常long3去大直e5忠烈祠抗議. 今年遊行e5人數oan-na7維持10 kui2-e5, long2是死忠e5家屬, iau2有chiok che7家屬theh8 tioh8賠償金了就走kah無看人. Chhiang5-chai7 hou7黃媽媽失志--e5, m7是軍方惡質e5手路, 顛倒是chiah-e5家屬, hong5 seng7 phaiN2--去e5台灣人, 甘願hou7公職騙m7知, 等到無thang收煞, chhoe7 tui3 i chia來, koh怪i kap軍--e5衝突, kan-taN siau3想緊than3 tioh8賠償金無tai7-chi3, 莫怪黃媽媽tiaN7怨嘆講:「台灣人賣kiaiN2 na2 teh賣豬肉--leh.」

就是1口m7甘願e5 khui3 thuh-tiau5--leh, 黃媽媽ui3個別e5軍中受難事件, 看tioh8後piah利益勾結e5軍法體制, 若beh建立khah健康e5制度, tioh8-ai3改變惡質e5體制, ma7 chiah有才tiau7培養台灣兵a2替台灣土地戰鬥e5意識.

8冬e5堅持, hou7人講tioh8黃國章be7 koh phiN3-siuN3, 反倒肯定ui3黃國章命案了後, 軍中chiah有thang進步, chit款驕傲ma7是黃媽媽安慰ka-ti7國章命案一直無結果e5借口.

Ti7 Pachiluh堅強e5樹皮下kha, 雖bong2 koh有孔嘴iau2-boe7 kian-phi2, i e5性命力已經thoaN3到chiok hng7 chiok hng7, 樹籽ti7土地puh-iN2. 真緊, 真緊lan2就看會tioh8 Pachiluh樹林--a.

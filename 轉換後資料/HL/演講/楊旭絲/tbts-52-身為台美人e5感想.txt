 美國台灣人獅子會第二屆台語演講比賽  大專組第一名
身為台美人e5感想
楊旭絲

小 學 三 年 e5 時 ， 有 一 日 ， 我 對 學 校 轉 來 ， 我 對 媽 媽 講 ： 『我 真 受 氣 學 生 囝 仔 講 我 是 ABC， 但 是 我 向  in  講 我 是 ABT, m7 是 ABC。 我 e5 父 母 聽 了 我 按 呢 講 ， in  to7 真 歡 喜 閣 謳 咾 我 『 細 細 漢 to7 知 影 家 己 是 台 灣 人 m7 是 中 國 人 ， 這 款 按 呢 hiah 強 e5 民 族 意 識 ， 實 在 真 難 得 』 。 我 對 細 漢 到 今 仔 日 ， 無 因 為 我 是 一 個 出 生 ti7 台 灣 人 e5 家 庭 大 漢 hou7 我 感 覺 著 一 點 仔 e5 見 笑 及 自 卑。 這 m7 是 偶 然，因 為 我 是 ti7 真 傳 統 e5 台 灣 家 庭 大 漢 e5 囝 仔，對 我 有 真 大 e5 影 響，hou7 我 今 仔 日 按 呢 hiah 認 捌 台 灣 閣 疼 惜 台 灣，猶 閣 有 hiah 重 e5 台 灣 思 想 及 意 識 。 這 是 因 為 我 e5 父 母 常 常 教 示 我 ， 提 醒 我 是 一 個 ti7 美 國 出 生 e5 台 灣 人，m7 通 hou7  be7  記 得 家 己 e5 根 是ti7 台 灣 。
我 e5 內 公 、 內 媽 及 阮 滯 （ toa3 ） 鬥 陣 , 三 代 同 堂 ， 講 台 灣 話 ， 食 台 灣 食 ， 穿 台 灣 衫 ， 內 媽 常 講 台 灣 古 早 故 事 hou7 我 聽 ， 媽 媽 也 是 講 真 濟 台 灣 家 鄉 e5 代 誌 ， chhoa7 我 及 小 弟 每 一 年 e5 暑 假 轉 去 台 灣 外 公 e5 厝 ， hou7 我 及 台 灣 e5 骨 肉 至 親 鬥 陣，享 受 親 情 及 家 鄉 e5 溫 暖 ， 閣 hou7 我 認 捌 真 濟 e5 台 灣 歷 史、文 化、風 俗 及 傳 統。 台 灣 人 有 真 𡧛 e5 本 性，就 是 真 會 食 苦 ， 有 勤 儉 、勞 力 、 疼 人、 謙 卑、溫 柔、體 貼 閣 有 耐 心 、 忍 、 肯 犧 牲、幫 贊 人 e5 美 德， 漸 漸 長 大 e5 我， 因 為 我 e5 身軀 上 有 流 著 台 灣 人 e5 血，像 款 也 是 有 台 灣 人 e5 精 神 及 本 質，我 真 為 我 是 一 個 台 灣 人 感 受 著 是 有 何 等 e5 光 榮 及 向 望 ！                                             
 我 五 歲 去 讀 幼 稚 園 e5 時 ， 我 才 知 影 我 講 e5 話 kap 人 無 像 款 ，  in  講 啥 物 我 ma7 是 聽 無 ， 學 校 ka7 我 khng3 ti7  ESL， 就 是 英 語 是 第 二 語 言 e5 班 ， 三 年 中 間 ， hou7 我 英 語 基 礎 顛 倒 閣 卡 好 ， 如 今 ， 我 無 埋 怨 以 前 笑 我 ti7 美 國 生 e5 囝 仔 be7 曉 講 英 語 。 我 真 感 謝 我 e5 父 母 用 真 濟 苦 心 及 耐 心 ti7 我 細 漢 teh hou7 我 保 持 講 台 灣 話 ， ti7 我 e5 家 庭 ， 連 一 句 英 語 我 攏 m7 bat 講 ， 這 是 出 ti7 阮 真 歡 喜 講 家 己 e5 母 語 。 咱 e5 台 灣 話 有 真 溫 暖 、 甜 蜜 e5 親 切 感 ， 我 特 別 真 愛 台 灣 話 。 Ti7 美 國 e5 台 灣 家 庭 ， 無 愛 hou7 囝 仔 講 台 灣 話 是 認 為 台 灣 話 有 話 無 字 ， 但 是 實 在 m7 是 無 字 ， 是 咱 m7 捌 字 ， 無 研 究 。 台 灣 話 講 出 來 攏 真 有 意 思 ， 字 是 古 文 閣 真 謙 卑 、 有 禮 貌，親 像 讀 冊、 伴 手、 好 額 、 雞 嫩 仔 、下 性 命 、 私 寄 、 粒 積 、 鹹 酸 甜 、 古 意 、 參 詳 等 等 … 恁 敢 有 同 感 ？ 台 灣 話 m7-na7 有 真 婿 e5 意 思、有 字 hou7 咱 學 習 ， 閣hou7 咱 e5 後代 認 捌 台 灣 話 e5 可 貴。若 是 欲 消 滅 一 個 民 族 ，就 先 禁  in  e5 語言，這 就 是 完 全 e5 斷 根 方 法 。 加 會 曉 一 種 語 言 對 我 有 真 大 e5 幫 忙 及 路 用 ， 我 ti7 學 校 幫 忙 真 濟 台 灣 來 e5 移 民 及 小 留 學 生 。  in  大 家 會 問 我 幾 歲 來 美 國 讀 冊 ， 哪 會 台 灣 話 、 北 京 語 、 英 語 攏 講 這 樣 好 。 我 回 答  in   講 ： 『 我 是 ti7 美 國 生 e5 台 灣 人 』 。
高 中 四 年 e5 中 間 ， 我 參 加 真 濟 活 動 ， ti7 校 內 及 課 外 。 其 中 有 一 個 國 際 節 ， 我 特 別 介 紹 台 灣 e5 文 化 、歷 史， 用 相 片、 實 物 hou7  in  看 ， 媽 媽 做 真 濟 台 灣 點 心 hou7  in  食 ， 無 形 中 也 hou7  in  認 捌 著 台 灣 。 有 一 位 歷 史 老 師 特 別 來 問 我 ： 『 台 灣 人 及 中 國 人 有 啥 物 無 像 款 ？ 』 我 to7 向 伊  解 釋 、 說 明 ， 老 師 叫 我 寫 一 篇 四 千 字  e5  文 章  關 係 台 灣 人  e5 代 誌 ， 我 真 歡 喜 就 答 應 。 我 轉 去 台 灣 收 集 真 濟 資 料 ， 用 英 文 寫 台 灣 人 二 二 八 事 件 所 發 生 真 實 e5 事 情 ， 發 表 hou7 全 世 界 知 影 國 民 黨 政 府 對 台 灣 人 殘 忍 無 人 道 、 如 何 欺 壓 台 灣 人 亂 thai5 無 辜、掠 真 濟 台 灣 真 優 秀 e5 份 子，實在 是 hou7 咱 台 灣人 這 五 十 年 來  be7  當  be7  記 hia 慘 痛 驚 嚇 e5 記 憶，永 永 遠 遠 活 ti7 咱 台 灣 人 e5 心 中。當 我 寫 完 這 篇 文 章 了 後，hou7 我 e5 內 心 非 常 感 動 及 痛 心，但 是 咱 著 對 悲 憤 中 行 出 來。hou7 我 na2 卡 欽 佩 台 灣 人 e5 偉 大 精 神 。我 真 歡 喜 我 是 一 e5 台 灣 人 e5 後 裔，閣 感 覺 著 真 光 榮 。                          
高 中 歷 史 課，我 參 加 對 外 比 賽--全 美 國 e5 辯 論 會 叫 做 『 小 聯 合 國 辯 論 』，我 當 選 著 最 高 e5 職 務 --祕 書 長。無 想 到 我 是 一 個 查 某 囝 仔 ， 閣 是 小 數 民 族 e5 學 生 仔 ， 欲kap彼 的 美 國 囝 仔 競 爭 是 一 件 非 常 困 難 e5 事，我 今 仔 日 會 當 得 著 這 款 e5 榮 耀，m7-na7 是 代 表 我 個 人 e5 光 榮 ， 也 是 咱 台 灣 人 e5 光 榮。向 望 有 一 日 ， 咱 台 灣 也 像 款 會 當 加 入 聯 合 國 ， 有 咱 台 灣 優 秀 e5 台 灣 人 擔 任 祕 書 長 e5 職 務，這 是 何 等 興 奮 e5 一 件 事 ！ 彼 時 就 是 咱 台 灣 人 出 頭 天 e5 日 子，咱 欲 有 主 權、地 位，台 灣 人 當 家 e5 獨 立 國 家 。
我 個 人 也 有 失 意 e5 時， 親 像 遇 著 種 族 e5 輕 視，hou7 我 有 時 真 傷 心 。 老 師 及 學 生 因 為 東 方 人 真 聰 明 閣 肯 拍 拚，各 方 面 攏 真 優 秀，所 以 致 使 hou7  in  真 嫉 妒 咱 ， in  to7 常 常 尋 咱 e5 麻 煩。真 濟 台 灣 囝 仔 為 著 按 呢 ，就 來 反 抗 老 師 ，也 影 響到 咱 是 一 e5 外 國 囝 仔 e5 身 份，感 覺 著 自 卑，甚 至 欲 hou7 家 己  be7   記 得 家 己 是 一 e5 台 灣 人，實 在 是 真 叫 人 痛 心 。 咱 ti7 外 面 難 免 會 拄 著 這 款 e5 代 誌，但 是 千 萬 m7 通 hou7 chiah - e5 事 來 影 響 著 咱 家 己 是 一 e5 台 灣 人 ，咱 著 愛 khia7 hou7 在 ， 閣 卡 勞 力 、 疼 惜 家 己。ka7 咱 台 灣 人 e5 精 神 就 是 『 輸 人 m7 輸 陣 』 e5 精 神 發 揮 出 來。當 然 咱 滯 ti7 美 國，也 著 接 受 這 e5 國 家 e5 禮 俗。服 裝 著 愛 整 齊，m7 通 穿 奇 奇怪 怪 e5 形 體 。 Ti7 公 共 場 所 講 話 m7 通 過 頭 大 聲 ，免 得 hou7 人 誤 會咱 e5 講 話 。
咱 台 灣 囝 仔 ti7 美 國 大 漢 e5 ， 不 但 ti7 外 面 受 著 真 濟 e5 磨 練 ，ti7 厝 內 面 也 有 真 大 e5 壓 力 。 因 為 父 母 對 囝 仔 有 真 大 e5 向 望 及 要 求 。 m7-na7 功 課 愛 好、鋼 琴、小 提 琴、大 提 琴 也 愛 gau5 。 台 灣 人 e5 家 長 有 一 點 就 是 真 愛 比 較 及 競 爭 。 Ti7 這 款 下 面 及 心 態 ， 無 形 中 hou7 父 母 及囝 仔 e5 關 係 愈 來 愈 無 好 ， be7  當 享 受 著 親 情 及 溫 暖 。 向 望 咱 這 代 e5 家 長 會 當 了 解 阮 ti7 美 國 大 漢 這 代 e5 囝 仔 ， 實 在 有 真 濟 需 要 面 對 e5 代 誌 ： 學 業 、 工 作 、 選 大 學 、 選 學 科 、 將 來 e5 行 業 欲 行 e5 路 線 … ， chiah 濟 e5 代 誌 攏 需 要 咱 家 己 來 決 定 及 勞 力 e5 。 父 母愛 hou7 阮 卡 濟 鼓 勵 及 溫 暖，m7 通 hou7 阮 無 必 要 e5 負 擔 及 要 求。咱 已 經 盡 力 teh 拍 拚 。                                                            	
台美 人ti7 美 國 e5 社 會 愈 來 愈 有 地 位 ， 參 與 ti7  in  e5 政 治、教 育、醫 農 工 商，攏 有 真 優 秀 e5 人 才 ， 這 就 是 咱 長 輩 奮 鬥 出 來 e5 成 果 。 咱 這 代 愛 閣 卡 拍 拚，繼 續 勞 力，m7 通 辜 負 長 輩 已 經 建 立 e5 地 位 及 名 聲，咱 著 好 好 來 延 續 落 去 。
我 最 大 e5 向 望 是 咱 這 代 台 美 人 會 當 有 按 呢 e5 責 任 --來 擔 當 台 灣 及 美 國 建 立 愈 好 e5 邦 交 ， ti7 經 濟 、文 化 、科 學 各 方 面 e5 交 流 有 幫 贊 。 將 來 也 會 當 hou7 全 世 界 認 同 台 灣 是 一 e5 有 主 權 e5 國 家。 咱 著 相 及 來 疼 惜 台 灣 ， 鬥 陣 做 堆 來 勞 力 拍 拚 為 著 台 灣 e5 前 途 ， 手 牽 手、心 連 心 來 建 設 大 台 灣 。 最 後 我 真 感 謝 獅 仔 會 舉 辦 台 語 演 講 比 賽，hou7 咱 有 機 會 來 參 加 。


自由e5光火
 ＜羅益世出獄10週年慶祝會演講＞	      Bruce McLeod

真想be7到羅益世轉來加拿大已經有10冬ah！10冬ah...自從碧玲kap益世hou7人tui3機場接出來... Ti7 hia歡迎e5布條寫講「歡迎加拿大e5民主、人權鬥士羅益世轉來」... Hit一日是禮拜日，in hou7人直接送去教會... Ti7 phoka8 聲歡迎了後，禮拜繼續進行，一位長老讀hit日e5經節，其中包括這句：「上帝已經拍折壓迫者e5拐」。
	Tui3 hit陣開始到taN，已經有chiah-nih che7 e5代誌發生... 本底ti7土裡teh beh lian去e5脆弱e5民主草木，已經ti7 hit塊美麗島長大、開花。 
	Keysen、Cayton kap Serena已經出世。Kap所有e5 gin2-a2仝款，in是上帝無放棄咱這個世界e5信號。In e5出世na2親像是teh預報一個koh khah好e5未來。 
	益世hou7人剃光頭，kap一個老人做伙關ti7一間細細e5牢房，一個水槽kap thang3光e5便所（toilet）... 電火24小時攏toh8 leh，每日kan-taN 會tang3出去外口運動10分鐘，每禮拜只有5分鐘有電視銀幕監視e5探訪... Hia e5日子這陣來看ka2-na2是一個惡夢，m7-koh這種惡夢猶ti7真che7所在teh發生。
	咱m7 thang be7記得... 益世khia7 ti7烏暗中，烏暗並無拍倒光明... ti7 hit張真讚e5相片頂，伊e5面有一choa7光...
	碧玲e5面上（chiuN7）kap內心也有一pha火... 每日fax消息去監獄，m7驚厭sian7... 親像耶穌e5故事內底hit個無停teh要求e5寡婦... 一擺koh一擺，攏無beh放棄... 伊去拜訪國會議員，有e5議員無親像Joe Clark（編註：當時e5加拿大外交部長）ka7伊拒絕，in有回應... 伊繼續拍電話，推動請願書e5連署，來聯合教會總會e5大會... ti7 hia演講5分鐘，大家攏真感動... soah落來全場表示支持... koh來是恁送我親身theh8聯合教會e5聲明去台北... 朱寶山保護我，hou7我無去hou7 “胡蠅（hou5-sin5）”（編註：爪爬仔）沾著。
	這pha火tui3 koh khah深e5所在照出來... 台北e5義光教會to7是ti7 hia照顧、滋養這pha火。這間教會e5牧師ti7獄中ka7益世洗禮...
	這pha火也tui3台灣基督長老教會發光出來。雖然人數m7是kai3 che7，m7-koh ti7過去烏暗e5年月有發揮真大e5影響力... 1971年ti7真危險e5情形之下，教會勇敢khia7出來發表「上帝賞賜人民有決定家己命運e5權利」... 台灣基督長老教會na2親像是鹽... 伊e5影響超過伊e5人數... 伊支持教會URM（城鄉傳道）非暴力抗爭e5訓練... 幾na7百人接受Ed File（編註：加拿大e5牧師兼社會學教授）e5訓練... chia e5改變kap新生e5奇蹟之一 to7是無用著AK7 e5槍或是爆炸橋樑。無使用暴力...
	這pha火也ti7 Toronto台灣聯合教會發光出來，ti7 hia台灣e5民主、人權一直受著關心。一個真好e5例to7是這間教會e5會友林哲夫教授e5人生... 伊e5信仰引chhoa7伊tui3主日學老師kap聖歌隊隊員到轉去台灣以及世界各地。林哲夫慈悲e5精神hou7伊不管去到to2位攏有留著一choa7光明e5道路。 
	伊to7是34冬前來long3我e5門e5 hit個人，伊ka7我介紹台灣民主e5花蕾tng teh開花、奮鬥e5情形。
	伊chhoa7施明德來我e5辦公室，hou7我kap伊見面... 我聽著hou7人著驚e5長期坐監e5故事，以及伊拒絕為著伊無犯e5罪來接受釋放... （因為伊認為，真正e5罪惡是in阻擋民主草木e5生長... 是in對伊侵犯，m7是伊侵犯in）... Ti7深坑e5所在繼續生長，行向khah好e5未來，結果施明德ti7掠伊去坐監e5國家當選擔任公職...
	林哲夫安排我kap前台灣基督長老教會總幹事高俊明牧師見面... 伊bat來Toronto kap Tutu主教做伙。後來我ti7伊台灣e5辦公室kap伊見面... 伊親像鋼鐵hiah-nih堅強... 伊ka7我講起伊ti7一間細細e5牢房四冬e5情形... 因為伊拒絕講出hit位逃犯ti7 to2位... 我也有見著伊e5太太... 伊然後chhoa7我去義光教會... 我永遠be7去be7記得e5一日。
	Ti7咱替羅益世慶祝e5這個暗暝，我回想所有chia e5代誌...我真感動，我beh按呢問我家己kap我e5教會...
	咱若是去坐監，咱是會為著啥物原因？是啥物原則對咱hiah-nih重要，咱敢會比一phian5石壁koh khah nge7，be7去受著感動？
	有啥物光會hou7咱有氣力來堅強khia7起？咱若hou7兩位警衛掠tiau5 leh，咱e5面頂敢會恬靜？Ti7烏暗e5夢中，咱會寫出啥物詩？
	
高牧師ti7獄中有寫這首詩：
	「我求主hou7我一束鮮花
		M7-koh  伊hou7我一叢koh phaiN2看koh有刺e5仙人掌
	   我求主hou7我幾隻美麗e5蝴蝶
		M7-koh  伊hou7我真che7 koh bai2 koh驚人e5刺毛蟲
	   我著驚  我失望  我怨嘆！
	   但是  經過真che7日子
		我忽然看著hit叢仙人掌盛開真che7鮮艷e5花
		Hia e5刺毛蟲也變做美麗e5小蝴蝶  飄舞ti7春風裡
	   上帝e5旨意是最美善e5 ！」

	所以ti7聖誕節e5時陣，當咱想著hit pha火ti7烏暗中teh toh8，烏暗無ka7伊拍hoa... 咱用感恩e5心來回想益世tui3烏暗中轉來e5時，伊e5面上有一choa7光。
	Ti7這個季節裡，咱祈求咱攏會tang3 tui3這pha火學習著物件，也浸浴ti7 hin內底，hou7這pha火經過咱e5努力lu2傳lu2遠，一直到這個自由e5花蕾ti7台灣hit塊美麗島、ti7加拿大這塊美麗e5土地、以及其他所在，ti7 hia花蕾e5球根猶koh tai5 ti7烏暗e5所在，會tang3真有尊嚴自由盛開，一直到上帝所疼惜但是受破壞e5世界變做一個家庭。

編註：Bruce McLeod牧師是前加拿大聯合教會e5議長kap前加拿大教會協會e5主席。伊也是一位專欄作家，經常ti7加拿大e5報紙寫專欄。McLeod牧師是台灣人長期e5朋友，非常關心台灣民主kap人權e5情形。1989年，羅益世轉去台灣為立法委員選舉助選e5時受掠，以違反國家安全法被判刑10個月。1990年，McLeod牧師代表加拿大聯合教會去台灣，要求國民黨政權釋放羅益世。這篇文章是伊ti7 12月初8慶祝羅益世出獄10週年e5演講，由編輯室翻譯做台文。

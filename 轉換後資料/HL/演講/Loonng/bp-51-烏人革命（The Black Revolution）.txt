∮台譯天地
烏人革命（The Black Revolution）

原稿：Malcolm X 台譯：Loonng X

【編者：這篇台文翻譯是Loonng兄特別翻譯米國烏人民權運動者Malcolm X (1925~1965年) e5演講稿〈The Black Revolution〉，Loonng兄直接ui3 Malcolm X e5英文演講稿翻做台文，ng3望會tang3 kap tak8-e5 來分享。】

Dr. Powell，各位貴賓，兄弟姊妹，各位朋友，甚至lan2 e5敵人，tak8-e5好。
ChiaN5 做各位e5 Elijah Muhammad (『伊利亞‧穆罕默德』) e5 追隨者kap部長，今a2日，我真歡喜會tang3接受Powell博士邀請，來到chia，Abyssinian Baptist教堂，來講[The Black Revolution]這個題目。我大部份觀點 long2是按Allah (『阿拉』)真神ti7米國e5傳佈者，高貴e5 Elijah Muhammand e5 觀點來--e5。
Tai7先，我想beh先kap tak8-e5做夥來思考 1-koa2問題。既然現此時生活ti7米國e5烏人大眾，已經公開反對種族分離e5政策，an2-ne 我想beh問tak8-e5,這koa2群眾到尾--a2是會去支持種族融合，iah 是會支持完完全全e5種族分離，beh ui3白人e5 社會獨立--出-來?
目前e5 現象kam2會tang3 ka7烏人群眾叫醒，去要求beh kap ka7 lan2當做奴隸e5 白人融合，iah 是in會向1個殘酷e5 白人社會要求徹底來分--開?
Kam2講這koa2 hong5剝削，hong5壓迫e5 烏人群眾，會去要求kap hit-koa2剝削，thun2踏--in e5 白人融合，iah 是這koa2已經覺醒e5 烏人群眾beh真正做主人，脫離這個惡質--e5,ka7 lan2當做奴隸e5 種族?
Che 是hou7 lan2 long2會感覺真siuN7氣e5 問題。Nah會有這款所謂e5 「Negroes」，講ka-ti7是重要e5 烏人領導者，竟然期待這koa2可憐e5烏羊a2,去kap 1個kui 工想beh suh羊a2 血e5 cheng 牲所組成e5 社會融合！
米國這koa2白人cheng牲ti7 這te3土地頂頭已經suh lan2 e5 血，suh beh 400年--a，lan2 kam2有影beh kap in融合？
Iah是講，這koa2烏羊a2 ma7會反抗「趕羊a2 e5人」──這個烏白soan--出來e5 Uncle Tom，烏人領導者要求完全獨立，按 cheng牲e5 籠a2走--出來，免ti7 hia kap cheng牲關tiam3籠 a2 內底，kap in融合！
既然這chun7 tak8-e5 long2 ti7教堂內底，大部份人ma7 long2相信上帝，an2-ne，我beh問tak8-e5另外 1個問題：準講這個「飼羊a2 e5好人」來到世間，i kam2會ka7這koa2長久來迷失--去e5 羊a2,kap hit-koa2白--e5,teh食羊a2 e5 cheng牲關做夥？
照聖經寫--e5,上帝來e5 時chun7,i都m7甘ka7這koa2 羊a2 kap山羊關做夥--a, kap山羊關做夥都無一定安全--a, koh-khah免講beh ka7這koa2羊a2 kap食羊a2 e5 cheng牲關做夥！
高貴e5 Elijah Muhammand早就ka7 lan2講--過，世界無另外 1個民族比生活ti7米國這te3土地頂koan5,2千萬烏人koh-khah 符合聖經講--著e5 「迷失e5 羊a2」。歷史上ma7 chhoe7無比這koa2米國白人koh-khah惡質e5 民族，這個民族食人long2無phui3 骨頭--e5。
I ka7 lan2講，400年來，米國這te3土地e5 歷史，就是2000萬烏人hong5關ti7 cheng牲籠a2 內底e5 歷史，也就是2000萬二等國民e5 歷史。
今a2日，會發展出這個烏人革命理論，就是為著beh對抗這koa2白人cheng牲--e5。
高貴e5 Elijah Muhammad，神送來beh趕羊a2 e5人，已經hou7 lan2目chiu thiN3金，烏人群眾已經看清楚：ka-ti7 hong5關ti7這個狗籠a2 內底已經真久真久--a！
烏人群眾無愛種族分離，ma7 無愛kap in融合。Lan2 beh 愛--e5,是完完全全獨立。 簡單講，lan2 無愛hou7白人ka7 lan2分開關ti7 1-koa2所在，lan2想beh kap白人分--開，獨立--出-來。
這chun7,lan2宗教e5 領導者kap老師──高貴e5 Elijah Muhammad，i ka7 lan2講，beh解決種族問題，an2-ne做是上巧--e5,ma7是最後e5方法。
為著beh完全了解是an2-choaN2 Muslim (穆斯林，就是回教徒) 信徒，也就是高貴e5  Elijah Muhammad e5追隨者，會phiN3-siuN3 (看be7 起) 融合e5 主張，lan2 tioh8-ai3 hou7 tak8-e5 知影，lan2是 1個宗教團體，boe7-tang3提民權團體來kap lan2做比評--e5。
Lan2是Muslim，lan2相信Allah。Lan2是Muslim，lan2實踐Islam (『伊斯蘭』)e5 教義。 高貴e5 Elijah Muhammad ma7 ka7 lan2講--過，世間kan-taN有 1個上帝，i是kui個世界內底，全能，無限e5 創造者kap維持者。
偉大e5上帝就是Allah。Lan2尊貴e5 Elijah Muhammad ma7 ka7 lan2講，「Islam」是 1個Arabic字，意思就是「完全服從真主Allah e5意志」也就是順從上帝e5真理，上帝e5 和平，上帝e5正直，上帝e5名就是「Allah」。
I ma7 ka7 lan2講，「Muslim」這字是teh講 1個人ka7 ka-ti7交hou7上帝，遵守上帝e5 戒律。換 1句話講，做 1個Muslim tioh8-ai3 真phah拚為正直e5人生來活--le。
你可能會問--我，1個米國烏人信Islam教了後，i面對ka-ti7 kap面對白人e5 時，i面對種族隔離主義，面對融合e5 主張，面對種族分開獨立e5 時，會有siaN2-mih轉變？今a2日ti7米洲大陸造chiaN5大地動e5 「Black Revolution」，Islam教到底是siaN2-mih角色？
Lan2尊貴e5 Elijah Muhammad ka7 lan2講，Islam是真正e5 宗教，是m7免包裝e5 真理，i ma7 ka7 lan2講，siaN2-mih chiah是真理，真正會tang3 hou7 lan2同胞得著自由--e5,chiah是唯一 e5 真理。
真理會ka7 lan2 e5目chiu phah--開，hou7 lan2看著白人cheng牲e5 真面目。
真理會hou7 lan2靠ka-ti7 e5 kha khia7--起-來。真理會hou7 lan2行ka-ti7 e5 路，m7免koh oa2靠hit-koa2看lan2無e5 白人。
真理m7-taN7 ka7 lan2講siang2 是真正e5 敵人，真理ma7 hou7 lan2力量，教lan2 an2-choaN2 ka7 ka-ti7 按敵人hia分割獨立--出-來。
Kan-taN青瞑人chiah會行去kap敵人攬做夥，ma7 kan-taN青瞑e5 民族chiah會去kap敵人相攬、相融合。
In拚命beh ka7 lan2 khng3 tiam3烏暗kap無知內底，in剝削lan2 ui3真理得--來e5 光，hou7 lan2 e5 靈魂變青瞑，看boe7著物件。
過去400年來，lan2 hong5縛ti7 chia，限制ti7烏暗無知內底。這koa2 ka7 lan2當做奴隸e5米國白人hou7--lan2-e5,kan-taN是白人控制e5 基督教。In m7-taN7宣傳過量，koh ka7其他e5 宗教long2藏--起-來，尤其是Islam教。
Lan2全能e5 上帝──Allah，lan2祖先信拜e5上帝，已經ui3 lan2 chiah-e5被thun2踏e5人民內底，ka7尊貴e5 Elijah Muhammad揀--出-來-a。 
Lan2 e5上帝ma7已經派任務hou7尊貴e5 Elijah Muhammad，向chiah-e5 2000萬烏人宣揚真理。這koa2真理會tang3 hou7 你kap我得著自由。
高貴e5 Elijah Muhammad ka7 lan2講，這個世間kan-taN有 1個上帝，i就叫做Allah。世間ma7 kan-taN有 1個宗教，就是Islam教。
真主Allah會透過i e5 宗教來建立 1個世界，1個tak8-e5親像兄弟姊妹和平做夥e5世界。為著beh建立這個正義e5 世界，上帝tioh8-ai3先來打擊這個惡質e5 白人世界。
上帝e5 計畫就是beh透過「The Black Revolution」來對抗為非、sam2 做 e5白人世界。 上帝tioh8-ai3先phah破這個奴隸制度kap惡質e5 世界，chiah有法tou7 來起造 1個充滿自由正義kap平等e5 社會。
高貴e5 Elijah Muhammad e5 追隨者long2 真相信講 lan2活ti7這個時代，是beh來結束這個惡質e5 世界，是beh來結束這個殖民體制，beh來結束奴隸e5 社會，beh結束白人e5 政權iah是基督e5 社會，lan2 beh來結束這個西方白人e5 基督教世界。
高貴e5 Elijah Muhammad ka7 lan2講，所有關係聖經e5 圖long2預言著今a2日e5 情形。 I ka7 lan2講，Egyptian (埃及的)奴隸厝--nih這幅圖就是teh講這chun7 e5米國。偉大e5 Babylon (巴比倫)ma7是teh講今a2日e5 米國。惡質e5 城市Sodom kap Gomorrah ma7是teh講今a2日e5 米國。
今a2日暗時ti7這個教堂內底e5人，無 1個會tang3否認米國是chit-ma2這個世界上有力e5政權，是上有權威，ma7上有錢koh上惡質e5 政權。
Eng暗ti7 chia e5人，ma7無人敢否認這koa2米國e5 財富kap力量，是按這koa2 310年來e5 烏人奴隸勞動成果剝削來--e5。
高貴e5 Elijah Muhammad ka7 lan2講，這koa2米國烏人，其實是上帝長久來迷失--去e5民族。聖經內底有講著迷失e5 羊a2 kap Israel (以色列)無--去e5 部落。
Lan2是相信上帝e5 Muslim，lan2相信i ti7聖經內底e5 指示，ma7相信i預言--e5。 Ti7聖經內底，上帝m7-bat叫hit-koa2 hong5當做奴隸e5 民族，去kap ka7 in當做奴隸e5白人融合。
上帝總--是ka7被壓迫者kap壓迫者分--開，koh beh消滅hit-koa2壓迫者。上帝過去m7-bat違背這個原則，高貴e5 Elijah Muhammad講，今a2日上帝ma7會遵照這個原則。就ka2-na2上帝過去teh消滅hit-koa2壓迫者kang7款，今a2日上帝ma7會ti7米國消滅chiah-e5白人壓迫者。
上帝叫lan2 ai3 kap這koa2惡質e5白人分--開，米國奴隸e5 厝ti7 i e5 計畫內底，是頭 1個beh ka7消滅--e5。
我koh重講--1-kai3:這間米國奴隸e5 厝，ti7上帝e5 計畫內底，是頭 1個beh ka7消滅--e5。I叫lan2 ai3會記--得：無人叫Noah (諾亞)ai3去kap人融合，kan-taN叫in分--開；ma7無人叫Moses (摩西)去kap ka7 in當做奴隸e5人融合，kan-taN叫in分--開。 
有罪e5人hong5處罰chin3前，無辜e5人long2有 1個機會去kap有罪e5人分--開。無人比lan2這koa2可憐koh青瞑e5米國烏人koh-khah無辜--e5,in hou7青瞑e5 烏人領導者引chhoa7 tui3 m7-tioh8 e5 路--去。
世界ma7無人比這koa2藍目chiu--e5 koh-khah惡質--a… in有才tiau7 影響烏人領導者，想beh hou7 lan2踏m7-tioh8 腳步，行tui3比白人e5 罪koh-khah重e5 路--去。
在場親愛e5 兄弟姊妹，ti7這間chiah-nih8-a2 sui2 e5 Abyssian Baptist教會內底，hou7惡質e5米國傷害--著e5 烏人，就ka2-na2 Egypt kap Babylon kang7款，米國本身已經khia7 tiam3 kap正義無kang7 peng5--a。
審判hit工來e5 時，米國ka-ti7 ai3去面對，i無法tou7 走閃，因為上帝ka-ti7 beh來做審判。
準講米國無法tou7 對in 400年來造chiaN5 2000萬烏人e5 傷害來贖罪，準講米國無法tou7 ka7 in 400年來ti7 lan2身軀頂koan5 累積e5 罪惡解除，若an2-ne，高貴e5 Elijah Muhammad ka7 lan2講，米國kan-taN會tang3怨嘆i ka-ti7 e5運命。
各位，lan2親愛e5 兄弟姊妹，lan2 kam2 koh會hong5 pian2--去？Lan2 kam2 koh會相信in hit套融合e5 騙術，chiah來kap in做夥接受上帝e5 審判。
米國kam2 有法tou7 閃--開？米國kam2有法tou7 贖罪？準講會sai2--得，in beh an2-choaN2贖罪？
我簡單做1個結論，我 ai3清楚講--出-來，高貴e5 Elijah Muhammad講--過，kan-taN幾間a2 禁止歧視e5 戲場kap餐廳，是無法tou7 解決lan2 e5 問題--e5!
提供khah好--1點a2 e5工作hou7--lan2,ma7無法tou7 解決lan2 e5 問題。Lan2已經做400年e5 奴隸工--a，in kan-taN用 1甌融合咖啡，就想beh tu2-siau3,che 是無可能--e5!
Elijah Muhammad ka7 lan2講，1個khah好e5 頭路，1個ti7白人工場內底khah好e5 sit頭 iah是 1個ti7白人企業內底khah好e5 khang-khoe3,iah是ti7白人工業，白人經濟內底khah好e5地位，lan2 e5問題long2 kan-taN是暫時解決na7-tiaN7。
I koh ka7 lan2講，久長e5 解決方式，就是ti7 1 te3 lan2會tang3稱呼lan2 ka-ti7 e5土地頂koan5,徹底ui3白人hia分離獨立--出-來。換 1句話講，高貴e5 Elijah Muhammad講，若beh解決這個問題，就ai3 ka7 lan2送tng2去lan2 e5 故鄉，lan2 e5民族，m7-koh一切運送e5 資源，kap lan2 ti7 lan2國家內底，一切生活需要e5 物件，這個政府long2 ai3提供。
這個政府tioh8-ai3提供一切lan2需要e5 機械、原料kap財務、hou7 lan2有法tou7 維持 20年到 25年，一直到lan2有才tiau7 ti7 lan2 e5土地頂koan5,chiaN5做 1個獨立e5 民族，1個獨立e5 國家。
I koh ka7 lan2講，準講米國政府m7敢ka7 lan2送tng2去lan2 e5 國家，lan2 e5民族，米國政府tioh8-ai3 ti7西半球e5 chia，chhoe7 1 te3土地hou7這2個無kang5 e5 種族分開來toa3。Lan2確實無法tou7 kap in和平toa3做夥。
高貴e5 Elijah Muhammad講，土地大te3 iah細te3,會tang3 按人口來判斷。準講這個國家1/7 e5 人口是烏人，an2-ne就hou7 lan2 1/7 e5土地，hou7 lan2這個國家1/7 e5土地。Lan2這個要求無算siuN che7,lan2已經替chiah-e5 白人作sit 400冬--a。
I koh講，這te3土地be7-sai2 ti7沙地內底，這te3土地內底應該ai3有khah che7雨水kap天然e5礦物。Lan2想beh tih8好種作，生產力koan5 e5土地，an2-ne lan2就會sai2 ti7 hia種作，生產食物、衫kap厝。
I koh講，米國政府應該提供機械kap其他工具thang好掘田hiau塗，in ai3提供hou7 lan2 20年到25年內底，lan2需要e5 一切物件，一直到lan2會tang3生產提供ka-ti7需要e5 物件。
我koh強調 1 kai2 我e5 結論：Lan2無想beh kap ka7 lan2當做奴隸e5 惡質民族來融合。 Lan2想beh徹底kap這個惡質e5 民族分--開。Lan2 ma7無應該hong5期待雙手空空來離開米國。
做400年奴隸工，lan2 beh討--1-koa2 tng2--來。Siau3 單頂面欠--lan2-e5,in tioh8-ai3 還hou7--lan2。
準講米國政府對in ka7 lan2造chiaN5傷害，有影會感覺後悔，beh kap lan2分享土地、財富來贖罪，若an2-ne，米國就會tang3救i ka-ti7--a。
準講米國無beh答應，in甘願beh等待上帝e5 審判，上帝會按白人手頭ka7所有土地long2 theh8 tng2--去。聖經頂面已經講到真清楚--a。
多謝tak8-e5!

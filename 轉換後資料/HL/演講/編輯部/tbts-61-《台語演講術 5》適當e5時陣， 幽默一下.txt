《台語演講術 5》適當e5時陣， 幽默一下

本刊  編譯

假使你真gau5運用幽默(iu-bek)，這是真好e5方法來吸引聽眾。按呢會ka7你kap觀眾創造一個朋友關係，hou7 in 一個互相信任、互相接納e5氣氛。下面是幾個仔原則﹕

1.	適當e5時陣才運用幽默。你若是teh講一個真嚴肅e5題目，比如講『安樂死』，按呢我看是khah無適合滾sng2笑。
2.	講笑話是chiaN5冒險--e5。上普遍e5幽默就是笑話---有雙關語e5心適e5故事。你若是一個gau5講笑e5名嘴，你當然會tang3真有效率運用幽默，你若是菜鳥仔，我to7無建議你講笑話，理由是﹕一．笑話通常 be7 tang3參規個講演鬥kah真kap-chiah8;二．大部分e5人 be7 曉ka7笑話講hou7好，無管伊是老練，抑是無經驗e5講者；三．講hou7朋友聽真好笑e5笑話，講hou7聽眾聽無tu2-tu2好笑。四．人有可能聽過---ah。
我to7 bat看過講員講笑話攏無人笑e5場面，連半個人笑嘛無。可能聽眾聽過彼個笑話ah，嘛有可能因為是透早，抑是傷oaN3，無管按怎，漏氣e5笑話對講者e5士氣打擊真大。有人會講，電視內底e5笑話to7攏凊采講逐家to笑kah。你呣知影，電視裡講笑話e5人有所有e5演講家攏無e5優勢， in e5聽眾本底to是準備beh來笑e5, in 是罐頭聽眾，是chah罐頭笑聲來e5,免講嘛凊采講to7笑，而且 in e5笑話攏是有人寫做劇本，實驗再實驗過e5。上重要e5,ti7上電視進前， in 已經有幾若冬講笑話e5經驗ah。
3.	使用khah低調e5幽默。你會使使用講笑話以外e5幽默。溫和e5、心適e5故事，引用人講過e5話，抑是你e5觀察，有時嘛會有hou7人笑破腹肚皮e5效果。低調e5幽默上大e5好處tioh8是安全。若是講笑話，講了馬上愛有笑聲才算成功，成功e5輕鬆故事，有智慧e5觀察呣免靠笑聲，甚至嘛免微笑。有時陣干單是內心e5歡喜。TaN學講演e5 Jerry Cohen bat 用過一個真心適e5引言﹕
前Chicago大學校長Robert Maynard Hutchins bat講過，『每遍我若想beh運動e5時陣，我就倒leh， hou7彼個感覺過去。』 這豈是你對待運動e5態度？那像逐工無做koh沒用得e5工課，會tang3閃就閃？

Cohen所引用e5話是一款諷刺式e5幽默，呣是笑破腹肚e5笑話，而且koh參伊e5主題有關連。這是真好e5例，按怎ka7幽默seh入來，hou7聽眾感覺he是講演e5一部分，呣是一個『笑話』。 in 若有笑，真好；若無，嘛無要緊，上無嘛真有意思，koh參主題有關連。 

4.	幽默一定愛kap主題有關。  換一句話講，呣通講彼號十三天地外e5笑話。
5.	呣通滾彼號會koaiN7著任何聽眾e5爽笑。避免粗魯e5笑話，抑是會去刺鑿著社會上種族、族群、宗教、政治、性別等e5人，準講你e5聽眾無彼款人在場。你若按呢做to7真無巧，在場e5人一定有人無同意你e5爽笑。
6.	你e5面一定 be7 使顯出期待人笑e5表情。準講你講一個笑話講kah足成功e5,嘛 mai3 khia7 tiam3等人笑。 人若無笑，你呣那戇獃leh。若是人無笑，無代表你講失敗，因為親像頭前講過，有e5幽默本底就是引起人內心e5歡喜e5。
7.	若beh講笑，上好是消遣家己。雖然講笑話chiaN5冒險，你e5對象若是家己，按呢危險性tioh8減少真濟。職業演講家Hope Mihalap講：「我通常攏用笑詼做開頭，通常是小可khoe家己一下。」 前Olimpic e5 金牌得主John Naber講：「我攏是消遣家己來踏話頭，消遣家己上安全，別人真少會bat聽過，你嘛 be7 去koaiN7 著任何人，只要你 mai3 chhoan3 lau3 tioh8 lau3彼號koh粗koh黃e5。 

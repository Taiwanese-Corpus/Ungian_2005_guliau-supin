[台語演講術 9]
無時間限制e5 時，講卡短leh
                                                                                               本刊 編譯
講演者當然愛堅守時間限制。假使若無時間限制e5時leh ？是m7是愛講偌久tioh8講偌久？
上好e5意見是：愛簡要！講hou7短！根據17世紀英國作家Owen Feltham e5講法：『愛講究演講e5簡要術。長講無定講e5人講kah真爽，對聽e5人卻是一種凌遲。M7知這，實在傷無知』 
愛偌短才算短？若是短講，上好五分鐘左右。真濟單位要求五分鐘e5短講，真濟行政部門要求五分鐘e5報告。所有Toastmaster e5演講訓練班攏ka7 in e5學員約束五分鐘。卡長e5演講，比如講暗頓後e5演講，你需要評詁聽眾kap場合。雖然有人講到45分到60分，上好猶是𠗟超過20分。無管按怎，若講超過60分，聽眾tioh8開始厭倦、ak-chak 。
當今e5聽眾會khah愛短講，有可能電視ka7 咱同化，hou7咱慣習短chuh e5物件。甚至以前證道攏超過一點鐘以上e5美國教會ma7 teh講愛簡節ah 。Chit-mai2大部份e5牧師講道攏無超過30分鐘。Ti7  Princeton神學院教講壇準備e5 Donald Macleod ka7 伊e5學生講，有效力e5講道極加是18分鐘。
你若m7知愛講偌久，記leh ，準講beh犯錯，講hou7短一定卡贏講長。假使你講了聽眾koh足想beh 聽，按呢ma7無甚物m7好。In有可能會koh邀請你轉來講。M7-koh 你若講傷長，hou7 in感覺無聊、厭倦、愛睏，in會真怨嘆你浪費in e5時間。


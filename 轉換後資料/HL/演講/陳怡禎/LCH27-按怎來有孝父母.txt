按怎來有孝父母
演講者：陳怡禎  指導老師：陳玉華

各位老師、各位同學，逐家好：我今也日欲演講的是『按怎來有孝父母』。
三年前阮阿爸著過身也。即馬偆我、阿母、阿姊三個人相依為命，阿爸較早置臺北鐵路局上班，每工透早to7出門坐火車，三更半暝才閣坐火車轉來宜蘭，逐工攏 nng3 入火車腳，修理東修理西，khin khin khiang khiang 舞到歸身軀烏so5 so5,阿爸講伊kah意chit種 khang khoe3,伊毋驚垃圾，伊講火車安全上重要。阿爸活置世間的時對阮真照顧，嘛真疼惜阮姊妹，我萬萬想未到，阿爸誠緊著來離開阮，我猶細漢，猶未赴來有孝伊，伊著破病過身也，我真感嘆，我即馬會tang3深深體會『樹欲靜而風不止，子欲養而親不在』chit種心情，雖然阿爸過身也，我相信伊置天頂嘛會繼續看顧阮，保護阮。
阿母本底置成衣廠車衫仔，毋過，車衫景氣無好，阿母才改途賣燒仙草、紅豆湯佮chhoah冰，逐工辛辛苦苦咧做買賣，我問阿母講：『你敢會thiam2』，我伸手幫阿母掠龍，阿母講：『為著腹肚，甘願食苦』，咱今也日『than3錢為生活，無錢著食砂』。雖然阮的家庭減一個阿爸，阿母仝款晟養阮大漢，阮欲做一個乖巧的gin2仔，好好也做人，好好也用功讀冊，才未予阿母你失望，置社會做一個有路用的人。阮有時間著欲較捷陪阿母開講，嘛會有孝阿母，按呢，阿母的苦心才未無采工。
我決定一世人陪伴阿母到年老，『阿母阿母我毋嫁，欲tiam7厝內鬥紡紗，奉待阿母你百歲，做一個有孝的序細』。我置遮欲奉勸世間人：『在生一碗糜伊嘴，較贏死後敬三牲，金紙燒濟無路用，孝敬父母著真情』。我演講到遮，多謝逐家。


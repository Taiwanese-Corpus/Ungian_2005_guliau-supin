展開全民外交，提昇台灣國際地位 （下）	陳隆志
 
台灣加入聯合國是真應該，真重要。但是如何加入?今a2日是kiau古早這八冬來e5做法tioh8 ai3無相像。咱e5政府tioh8 ai3採取主動，向國際講阮是beh做一個聯合國新e5會員國，m7是beh做觀察員nia7-tiaN7。這點tioh8 ai3真清楚，而且台灣beh加入聯合國，並m7是所謂分裂國家e5平行代表制，也m7是beh撤銷1971年聯合國大會e5決議，是teh講，台灣是一個國家。過去蔣介石e5中華民國在聯合國代表e5是中國，m7是代表台灣。今a2日，咱beh做一個新會員國，而且beh用台灣這個名義，TAIWAN，m7是Republic of China。ROC真che7人看起來，講是Republic of Confusion，你koh ti7 hia常在teh講，愈講愈亂。Ti7聯合國e5體系下腳，ROC已經無合法存在餘地。不過，ti7咱現實e5政治下，因為像阿扁--a2 teh做中華民國第十任e5總統，所以，咱beh用台灣（ROC)， 抑是ROC（台 灣）這款過渡階段。比如講咱e5護照有寫著中華民國，但是註著台灣，hou7人知影這個真正e5國家是台灣。台灣beh用台灣這個名kap身份beh來加入，這點tioh8 ai3真清楚向國際社會來表達。若按呢，我看台灣to7有一個新e5機運。今年，新政府ai3有新e5思考，新e5作為，新e5政策。這個政策就是向國際社會，向咱台灣內外，講kah真清楚，台灣beh希望做聯合國新e5會員國。根據聯合國憲章第四條e5原則來進行。台灣有真明確e5訴求，才會tang做國際有效e5文宣。 
 有e5人講，這個工事chiah-nih8大，過去已經努力八冬--lah，ma7攏未入去beh按怎? 但是，中華人民共和國努力二十二冬了，咱taN才八冬 !猶有十四冬--leh。上重要e5一點，to7是tioh8 ai3發展台灣全民beh加入聯合國e5 Marathon運動。咱beh參加Marathon e5長期賽跑，be7使講che是長期目標，所以我等時間到，才參加。既然咱e5目標ti7 hia，今a2日tioh8 ai3開始鍛鍊身體，每日tioh8開始練習準備，一日一日鍛鍊，看咱每冬有進步無 ? 假使每冬有teh做，這個進步to7會tang3將力量集結起來。我講台灣加入聯合國Marathon運動，這個是大目標，真崇高e5目標，這個目標達成e5時陣，所得e5太大，太 大。假使猶未成e5時，ti7奮鬥e5過程中，oan-na7會tang3有真積極正面e5功能。這個Marathon e5運動，第一，是全民性e5運動，to7是政府kap民間e5力量ai3密切結合起來。大家teh分析一個國家，國家有三大部份，政府是一部份，工商企業第二部份，第三部份是民間，公民社會。一個國家總体力量e5發展，to7是將第一，第二，第三部份e5力量總ka7結合起來。咱teh所講e5全民外交，多元外交，to7是需要將這個力量ka7結合起來。進一步，咱beh講e5全民外交，總体外交猶m7是kan-taN講台灣島內e5力量，台灣國內外e5力量ai3大結合起來，尤其是咱海外e5僑胞，ti7 beh推動台灣加入聯合國e5運動，實際上會tang3扮演真大e5角色。台灣這個chiah-nih8民主進步，經濟繁榮e5國家，竟然無ti7聯合國內面。Ti7北美洲，ti7加拿大，ti7其他e5所在，ti7每個社區，在座每一位，會tang3去講，hou7加拿大政府，加拿大人民知影台灣人民真強烈beh加入聯合國e5意願，koh受無公平對待e5現象。  
這款e5做法，to7是今a2日beh推動台灣全民外交，beh突破傳統外交e5束縛。尤其加拿大真重要。我kap chia e5國會議員做伙時，有teh提起加拿大，in講加拿大國家m7是真 大，三千萬人口，kap台灣二千三百萬差無真che7。但是in e5國力真強，ti7國際政治上，常在受人真大e5尊重。親像國際beh禁止地雷e5公約，當初是非政府性組織（NGO）先有策略性e5聯盟開始推動，美國，中國攏反對。但是，in民間e5這款力量koh做kah真有聲有色，加拿大政府就出面邀請真che7政府來Ottawa講你若有支持，to7來簽名。到尾--a2，國際反地雷公約通過e5時，雖然中國，美國反對，但是oan-na7有通過。加拿大政府扮演一個真重要e5角色。抑是講1998年ti7羅馬beh設立國際刑事法庭，大國攏反對，加拿大政府oan-na7真支持。所以假使咱若會tang3將台灣beh加入聯合國e5這款Marathon運動准做一個真國際性e5Marathon運動，用咱e5努力，to7會tang3引起國際e5注意，國際e5了解，國際e5支持。阿扁--a2來基金會演講e5時講，咱tioh8 ai3去教育全世界，說服每一個國家，來了解，來支持。仝款，ti7咱內部，oan-na7有這個教育kap說服e5功能。所以講這種整個力量e5整合非常重要。
今年三月，世界台灣人大會，World Taiwanese Congress，轉來台北舉行這個大會e5時陣，in真清楚講WTC e5中心工作目標，to7是beh推動台灣加入聯合國。台灣beh加入聯合國有多層e5意義。咱有真清楚e5大目標，若會tang3將這個關心台灣e5這個力量ka7匯集--起-來，發生e5效果會真大。所以上重要，需要Marathon e5這款訓練拍拚e5精神。心理上ai3有準備，Che m7是一冬、兩冬e5代誌。一冬、兩冬、三冬、四冬繼續tioh8 ai3直直去。但是ti7咱準備e5中間，經常攏有teh檢討，teh參與e5中間，會知影講咱實際上beh加入聯合國e5運動，是對中國「一個中國政策原則」上好e5一個回應。 
中華人民共和國講，只要你接受阮「一個中國」e5原則， 咱啥物代誌攏會使談。Beh叫台灣接受in「一個中國」e5原則，或是講世界kan-taN有一個中國，中華人民共和國是中國唯一e5合法代表，台灣是中國e5一部份，所以台灣是中華人民共和國e5一部份，che是in e5論調。若接受hit個原則，當然表示台灣tioh8 ai3投降，台灣政府，台灣總統，台灣人民當然be7-tang3接受這款條件。所以kiau中國講，你beh堅持「一個中國」無要緊，阮beh堅持阮e5底線，to7是講中國，台灣，一旁一國。你一國，我一國。你若無ti7這個平等互惠e5基礎上尊重我e5時陣，大家m7免談。你有你e5原則，我有我e5原則，你有你e5立場，我有我e5立場。另外一方面，開始將這個「一個中國」原則e5鬥爭遊戲，轉移過來聯合國這個國際政治e5大舞台，變做一 種真積極，真主動e5回應。咱be7使kan-taN講是m7是beh接受in e5「一個中國」e5條件?我to已經有ka7你表示到hia--lah，陳水扁政府善意攏表示有夠--lah，但是我做一個主權獨立e5國家，to7是beh向國際舞台，向聯合國來進軍。這款努力本身，我看真che7 人，愈來會愈認同。
Beh做這個大工事，有chia e5錢無 ? 最近新世紀文教基金會舉行研討會e5時陣，to7有許世楷kap施正鋒博士e5論文提議講是m7是tioh8 ai3設立一個台灣聯合國基金會 ? 今a2日台灣ti7海外e5社團攏tioh8 ai3繼續拍拚。同鄉會也好，世台會也好，人權會，FAPA種種，繼續落去做，但是koh有一個將力量khah集中e5「台灣聯合國基金會」。這個基金會，小khoa2類似蔣經國基金會這款性質，抑是台灣各學會，國際經濟合作委員會e5 這款組成。用民間kap政府e5資源結合起來，有專業性人員e5努力，但m7是政府e5官僚體制。Kiau政府保持密切e5聯繫，但是會tang3獨立運作，將世界各地，國內外台灣beh加入聯合國e5力量，總加集結起來。我感覺in e5建議真有意思，當然，tu2-chiah提出nia7-tiaN，到底是按怎才會tang3具體化 ? 在座各位，假使有啥物高明e5意見，我真愛有機會kiau大家來談一下，不過，這個構思，我是感覺be7 bai2。 
 講來講去，今a2日台灣ti7國際社會beh來發展，不但beh加入聯合國，也beh加入聯合國適當e5功能性e5組織，也beh真積極來參與非政府性e5組織，NGO。Che會tang3同時做--無?當然會。咱m7是講beh參加聯合國，其他e5代誌tioh8攏ka7放--去。咱beh加入WHO， beh ka7人說服e5時陣，beh爭取in e5支持，beh爭取in e5票e5時陣，等於teh為咱 一個長期上根本、上中心e5目標，to7是台灣beh加入聯合國e5代誌。假使台灣kiau中國今年攏加入WTO，會使講台灣kap中國，ti7貿易投資種種e5問題，會tang3ti7這個世界貿易組織來談。今a2日台灣kiau中國，是beh按怎 ? 需要密使 ?需要調停 ? 攏無需要，是m7是tioh8 ai3建立新e5交通機制 ?實際上，ma7無必要。WTO成立了，三通e5代誌會tang3ti7 WTO體制下，規範下，機制下，台灣kap中國去解決。假使講非經濟性e5問題，一般政治性種種e5問題，若台灣kap中國攏是會員國e5時，to7會tang3經過聯合國已經有e5管道kap機制，雙邊保持相當正常化e5關係。若按呢，可能變做一種台灣kap中國e5關係beh調整，beh建立信心e5一個好e5途徑。這個可能性be7 tang3ka7排除 。 
 所以台灣beh發展全民外交，beh行入去國際社會，beh tui3聯合國本身，聯合國體系功能性e5組織，kap非政府性組織e5參與，一定會tang3擴大台灣ti7國際e5參與面。Che對beh將台灣建設做正常化，名實合一，世界第一流e5國家，一定有真大e5幫助。台獨在我e5意思，to7是講台灣是一個有獨立國格e5國家。台獨e5獨，這字獨立e5獨，表示獨立國格。台灣是一個國家，m7是中華人民共和國e5一部份，這個台獨to7是表示講台灣有家己獨立e5國，che是台灣實際上幾十冬來e5現狀。台灣to7是因為獨立ti7中華人民共和國之外，所以才m7免受著共產黨e5統治，台灣才會有經濟民主自由e5奇蹟。Che會使講是台灣海內外人民一點一滴，共同累積，努力e5結果。但是這個獨立國格e5獨ti7台灣受統派媒体扭曲講是毒素e5毒， 所以kian3擺聽著台獨，有這個毒素e5毒，大家腦筋to7停--落-來。實際上，今a2日真正疼台灣e5人，to7攏是台獨，像民進黨e5黨綱teh強調講台灣是一個主權獨立e5國家，只是現在國名叫做中華民國，大家真無願意用這個名。所以我看，今a2日in若講台獨，中華民國是一個主權獨立e5國家，ma7是台獨，台灣是一個主權獨立e5國家，ma7是台獨，台灣共和國ma7是台獨。所以真正疼惜台灣e5人知影，台灣beh真正會tang3保持咱e5文化，政治e5主體性，文化獨立，政治獨立，一定tioh8 ai3家己在文化上，在政治上有獨立國格e5時陣，才會tang3生存，才會tang3得著咱應該有e5尊嚴。咱需要對家己應該有e5尊嚴，用勇氣kap信心，行入去國際社會。相信ti7咱這代大家共同拍拚之下，會tang3 ka7台灣建設做世界正常化e5國家，世界第一流e5國家。為著建設一個真正有民主，自由，人權，文化氣質，文化主體，政治獨立性 e5國家，需要你、我共同e5拍拚 !相信ti7咱共同有這個志氣下腳，講有志竟成，天下無難事。Ti7海外e5兄姊，oan-na7是整個台灣繼續beh ti7世界建立做第一流國家，beh加入國際社會，進軍國際社會，進軍聯合國真重要e5同伴，大家tioh8 ai3共同努力。
（本文是陳隆志教授ti7舊年加拿大台灣同鄉會年會e5演講，由陳星旭節錄。）

展開全民外交，提昇台灣國際地位 （上）	陳隆志
 
 講著台灣beh按怎「展開全民外交，提昇台灣國際地位」， che是一個嚴肅koh重要e5問題。我感覺講文化獨立kap政治獨立，政治主體性是ai3同時並進。咱teh講台灣文化再生e5時，有teh講台灣文化e5本土性，但是ma7有teh強調國際化。Ti7現代國際社會，當然台灣文化就是世界文化發展e5一部份，一定用家己e5基礎，家己e5根做基礎來發展。Ti7這個過程中，咱是世界人類文化發展e5一環。
「展開全民外交，提昇台灣國際地位」，咱攏會記得，最近咱陳總統阿扁--a2去中南美洲過境美國e5元首外交，hou7人感覺有相當e5突破。阿扁--a2轉去台灣，to7講「出國拚外交，回國拚經濟」。阮ti7六月十六日有舉辦一個「台灣kap聯合國」研討會。Hit一日，阿扁--a2總統有來致詞，伊強調咱大家tioh8來拚入去聯合國。當我teh ka7伊介紹e5時，我講：「出國拚外交，轉來外交ma7同時tioh8繼續拚」，伊講「好，咱大家做伙來拚，拚入去聯合國」。
咱今a2日beh展開全民外交，che m7是完全是民間e5代誌，ma7 ai3有政府e5努力。「元首外交」這個新突破加上全民e5努力。講著台灣外交e5困境，自1971年聯合國大會2758號決議案將中華人民共和國e5政府承認做代表中國e5政府，將蔣介石e5代表驅逐了後，台灣變做國際e5孤兒。蔣介石這種完全無負責任e5做法，拒絕hit時所提出e5一台一中e5方案。今a2日台灣e5國際處境會chiah-nih bai2，to7是因為過去舊政府，尤其蔣政權時代，一直teh強調中國e5政策。Ti7這種強調中國e5政策之下，強調「漢賊不兩立」，soah變做「賊立我不立」。但是ti7國際外交上，「一個中國」根本就是不通，因為「台灣就是台灣，中國就是中國」。過去e5舊政府kap中國政府就是強強按呢講「一個中國」。到李登輝總統，才發表兩國論，提出「特殊國kap國e5關係」，這時才有真清楚e5覺醒。假使咱若猶koh用「一個中國」這個含糊e5政策，結論會變做台灣無法度做一個國家來存在kap生存。所以「一個中國」，甚至「一個中國，各自表述」攏行be7通。「一個中國」在世界上，大家看起來，當然是中華人民共和國。「一個中國」政策不但ti7過去對台灣有真大e5傷害，今a2日ma7繼續有真大e5傷害。陳水扁新政府e5部會首長，雖然想beh有作為，但是舊勢力e5阻力猶koh真大。不但外交部，國防部，其他真che7部會，經過國民黨五十幾冬來「一個中國」神話tek8 e5統治結果，傷害確實真大。所以到今a2日，台灣ti7國際上所面臨e5是國際上e5孤立，國際上e5困境。這種困境一方面來自中華人民共和國e5打壓，另一方面，是咱家己政府過去「一個中國」錯誤e5政策，自誤誤人，誤著家己。其他e5國家，咱ti7經濟、貿易、文化種種e5關係，實際上攏有往來，但是ti7聯合國或是聯合國體制下面e5組織，無法度thang參與e5孤立，用傳統e5外交無法度來解答。最近馬其頓，ti7過去舊政府to7開始，有兩冬經驗，先天不足，後天koh有真大e5缺陷，到尾--a2，開真che7錢，ma7是斷交。所以咱台灣ti7國際社會，beh拍拚，beh行出去，beh按怎樣？需要一個新e5做法，新e5思維。所以咱不但tioh8 ai3有政府e5參與，也tioh8動員著台灣全民e5力量。今a2日台灣beh真強，to7是民間已經造成公民社會。今a2日e5世界，非政府組織，非營利組織，公民社會e5組織扮演e5角色愈來愈重要。Ti7台灣，這種組織e5重要性大大增加。台灣ti7民間e5力量一定ai3好好ka7伊發揮出來，才會tang3將台灣ti7國際上孤立e5情形改--過-來，拍出一條新e5路 。
全民外交上重要e5目標是beh將台灣建設成一個名實合一，正常化e5國家。今a2日台灣是一個主權獨立e5國家，但是這個國家猶真無完整，欠缺e5所在，相當be7少，尤其名實，聽起來無一致。正常化e5國家，to7是講ti7國際社會會tang3扮演積極參與e5角色，kiau真che7國家有多邊e5互動，ti7國際組織攏會tang3有經常tek8 e5互動，be7常常teh受著一個隔壁e5國家ti7 hia teh軍事威脅，講咱是屬ti7 in--e5。一方面咱亦會使做世界第一流e5國家，不但有用台灣文化做主體，而且展現出來咱ti7民主自由人權方面e5價值，是世界主流價值e5一部份。所以這部份咱ai3 koh加強。咱真大e5願境，to7是講台灣ti7新e5二十一世紀，會tang3變做世界正常化第一流e5國家，有民主自由人權e5文化價值。若beh按呢落去做，一定tioh8有kap傳統無相像e5做法，抑是講ti7傳統外交以外，ai3加強非傳統性e5外交。
有幾點beh發展全民外交e5原則：第一點，全民外交強調，今a2日台灣ti7國際上beh生存發展，已經m7是kan-taN是政府e5代誌。政府e5力量有限，政府kap民間e5力量真正tioh8充分密切結合。第二個原則，是多元外交e5原則，就是不但政府kap政府，外交部kap外交部e5來往，咱民間經貿e5力量，咱文化教育e5力量，咱人權環保各方面e5力量會tang3發揮出來。第三個原則，是經貿外交。經濟貿易e5力量，ai3加強，今a2日陳東璧大使teh致辭e5時，特別teh強調講台灣kap加拿大e5關係，ti7經濟kap貿易如何，我看che是真需要，但是需要beh有效利用，m7是beh做一種金錢外交。第四種to7是人權人道e5外交，這點，阿扁--a2 ti7五二0總統就職演講就特別強調，用民主，自由，人權做立國e5指標，做咱拍拚e5方向，我看che是真正確e5大方向。另外一種，to7是環保外交。環保已經無國界，台灣做為地球村e5一份子，當然ti7這方面ai3盡力，ai3 kiau國際接軌。另外一種是和平睦誼e5外交，beh kiau各國保持和平友好e5關係，不但kap hia e5離咱真遠e5小國家，而且對咱鄰國，大國，咱攏tioh8 ai3來做。 
今a2日beh展開咱e5全民外交，ai3做e5代誌be7少，目標也真大，但是具體上應該按怎來做？有一個真重要，to7是台灣一定ai3積極努力加入聯合國。Ti7這個加入聯合國努力e5過程中，也tioh8 ai3來參加聯合國下腳一koa2功能性e5組織，親像世界貿易組織，WTO，世界衛生組織，WHO這款組織。另外一方面，ai3參與非政府性e5組織，NGO。咱先來講台灣加入聯合國e5代誌，有人講，beh加入聯合國是難度hiah-nih koan5 e5代誌，中華人民共和國一定反對，既然in若反對，to7無法度thang加入，若按呢為啥物koh ai3努力 ？另外一種講，beh加入聯合國，會刺激中國，be7使烏白做。有e5講，咱ai3重視內政，外交m7免管，內政做hou7好，治安做hou7好，經濟發展，其他攏m7免管。另外一種講法，台灣beh加入聯合國是長期e5目標，所以咱等機會chit-ma2攏m7免講啥物。但是我看chia e5態度，chia e5論調攏是似是而非，有需要ka7澄清。 
講著台灣beh加入聯合國，咱tioh8-ai3按怎樣呢？我ti7六月十六日「台灣kap聯合國」e5研討會，做一個專題演講，特別向新政府建議，ti7今年七月八月，應該由政府採取主動向聯合國提出beh做一個聯合國新會員e5申請。1971年，ti7聯合國大會有真che7提案。一個提案就是Albania kap其他二十三國e5提案，用中華人民共和國來取代中華民國。第二個提案是美國kap其他國家提出e5所謂兩個中國案，就是講hou7中華人民共和國入來聯合國，但是中華民國koh留ti7聯合國。另外一個案，就是一台一中e5方案，由Saudi Arabia提出，伊認為中華人民共和國會使入來佔聯合國安全理事會e5席次，但是台灣應該用台灣e5名義身份ti7聯合國內面，而且ti7聯合國e5監督之下，應該舉行公民投票，hou7人民決定家己e5將來，看是beh做一個獨立e5國家，抑是beh保持現狀，抑是beh變做中華人民共和國e5一部份。Albania e5案先通過，承認中華人民共和國為中國唯一合法e5代表。這時，蔣介石e5代表hou7聯合國大會驅逐出來。這個2758號決議所決定e5是中華人民共和國ti7聯合國才會tang3代表中國，但是啥物人代表台灣，並無決定。而且2758號決議也無構成中華人民共和國對台灣領土主張e5承認。台灣屬ti7啥物人，台灣e5主權問題，完全並無ti7這個2758號決議來講著。所以中華人民共和國入來聯合國了後，並無teh代表台灣kap台灣人民。所以到今a2日，台灣ti7聯合國無代表，是khah早講「漢賊不兩立」所造成e5情形，是蔣介石完全無為著台灣人e5前途teh想，所造成--e5。
Ti7 1980年代，1970年代，台灣內面並無beh加入聯合國e5意願e5要求。到1993年，大家開始感覺奇怪，台灣e5經濟chiah-nih8發達，但是為啥物咱ti7國際無咱應該有e5參與？Be7-tang3得著咱應該得著e5尊嚴kap尊重？所以，台灣人民開始表示咱一定tioh8 ai3加入聯合國。政府因為人民e5壓力，ti7 1993年開始看beh按怎才會tang3加入聯合國。但是古早攏是透過咱e5友邦，起初是看聯合國是m7是會tang3設立特別委員會，或者是將1971年e5 2758號決議ka7撤銷抑是修改，最近兩年講是m7是設立一個小型e5工作小組來討論到底beh按怎台灣才會tang3加入聯合國。這款做法，相當消極，相當被動。政府本身這種被動e5做法，到尾--a2，國際社會有e5人根本m7知影台灣m7是聯合國e5一個會員國，也m7知影台灣真正e5訴求?所以，這款做法，一定tioh8 ai3改變過來。咱ai3清楚講今a2仔日台灣一方面需要聯合國，聯合國ma7需要台灣。   
台灣為啥物應該加入聯合國?有幾個重要e5理由。第一，台灣做一個主權獨立e5國家，一定tioh8 ai3參與聯合國。國際外交若無ti7 chia發展e5時陣，到尾--a2，台灣真正會變做中國e5地方區域去。第二，聯合國是國際政治e5大舞台，台灣一旦若會tang3入去e5時陣，也會tang3同時加入其他聯合國各種功能性e5組織，WHO，IMF，種種e5組織。另外一點，台灣若是加入聯合國，等於189個會員國一種事實上e5集體承認，che比咱一國一國雙邊外交，去ti7
台灣語文e5現況kap未來		酒井亨
      ＜2001年加台會演講，許文政節錄＞

各位gau5早，大家好（福佬話kap客話請安）：
真歡喜有這個機會ti7 chia相kap慶祝「台文通訊」創刊十週年紀念。1991年「台文通訊」創刊時，經過鄭良偉教授介紹開始認bat這個刊物。
目前我ti7民進黨中央黨部國際事務部做一koa2對日本交流，有關法律方面，kap翻譯中英文做日文，為民進黨刊物做文宣e5工作。
因為工作上e5關係kap對台灣政治、語言e5觀察，我發現目前ti7台灣少年人，對台灣意識e5提昇有teh增加e5趨勢，對台語e5形象看法有真大e5改變，所以台語使用度也有增加。根據民進黨調查，由年齡層次來分類，屬於35歲至50歲中間e5人，台灣意識上蓋弱；20幾歲以下e5少年人，台灣意識有提昇加強e5趨勢，對台語看法有足大e5改變，認為是真cool，be7曉講台語真是見笑，hit種e5氣氛漸漸普遍化。
立法院對面開南高工高中學生，男生有9成以上，女生有一半以上teh使用台語，光華商場e5少年人也是相像。無一定是三頂埔gin2-a2，男女之間交談真che7 ma7是用台語。Che kap台灣意識e5提昇增加有相關性。根據自由時報e5報導，中山大學bat向國小學生作過民意調查，認為「你是台灣人m7是中國人e5」佔56%，「是台灣人ma7是中國人雙重認同e5」佔30%，「是中國人e5」佔5％或6%。對頂一代（父母年代）所做e5調查，認為「是台灣人e5」只有佔30%，「是台灣人ma7是中國人雙重認同e5」佔40 %，「是中國人e5」佔30%。舊年總統選舉e5時，支持阿扁e5族群中，高中、大學生佔大部份。根據國民黨e5調查，支持阿扁，學生佔51%以上，是領先對其他政黨e5支持。
用台語感覺khah有密切感kap親切感。過去tu2去台灣e5時，民進黨中央黨部少年人義工約20幾歲人，對我攏講北京語，最近講台語比較khah che7。講台語表示有親切、密切感，講北京語表示khah無友善。最近有一位日本人講，伊kap台灣人講北京語，我隨了解，che是因為台灣人對伊無愛表示親切e5關係。
新政府e5困境是tioh8 ai3面對中國國民黨55冬久一黨專制官僚體系e5 che7 che7牽制。蘇聯kap東歐真che7國家ma7有相款情形。舊官僚維持過去e5心態be7-tang3適應新e5政治環境。捷克ti7 1989年共產黨解體落台，但是人民申請辦出國手續猶是真麻煩。台灣政黨輪替後，新政府只有一冬時間，無法將真che7問題攏解決。總是新政府執政，應該會tang3主導台灣語文，對台語文來講，確實是一個發展e5機會。
Ti7台灣e5外省族群霸佔媒體，主控教育，對家己有優越感，真傲慢，是台灣e5文化霸權。中國國民黨長期一黨專制統治台灣，所培養e5官僚猶原控制行政系統，新政府無法度掌握行政機制。每一個一黨專制獨裁政體轉型時攏有類似e5問題，親像蘇聯、波蘭、phou-lo-ti海三小國攏有類似e5問題。不過韓國e5情形to7 m7是按呢，金大中用種種方法，比如檢查、稅制壓制反金媒體。阿扁新政府就無法度按呢做。不但是無法度按呢做，甚至顛倒peng2將愛台灣、親新政府人士列入烏名單，限制in入境，親像對付小林善紀一樣。罵阿扁、李登輝攏無要緊，卻是be7-tang3罵連戰、宋楚瑜、新黨等。無任何其他國家親像按呢。全世界無tang3 koh chhoe7第二個--lah。
Ti7台灣一般老百姓，尤其是下港人，對台灣有強烈e5認同感，有深深e5感情，m7-koh無理論。智識分子(包括獨派)只有理論，卻是be7-tang3 kap民眾khia7作伙，kap大眾融納作伙。Ti7外來政權統治之下，就是透過教育運作，將智識份子kap土地切斷，hou7 in m7知beh認同本土。英國人對愛爾蘭to7是一個典型e5例。
阿扁kap其他政治人物對文化e5了解深度無夠。李登輝過去用民進黨kap民間社會要求改革e5聲音對付保守勢力，台灣民主化才會成功。新政府應該回應民間社會團體力量，比如NGO等團體來反制舊官僚，推行政策。
世界上一種語文e5發展攏有遇著困難，中國白話字發展中，胡適、陳獨秀也有遇著阻力。韓國語文、越南語排脫中文，捷克語脫離德文抑是俄文，ma7是攏有經過相款e5困難。
Beh發展台語文（包括客語、原住民語言），首先tioh8 ai3做台語實際使用意識e5民意調查。最好是面談，討論調查，廣面分析結果，來計劃發展。台灣人普遍欠缺閱讀e5習慣，應該tioh8 ai3多多鼓勵。
為著台文會tang3普遍化，tioh8 ai3發展chiaN5完整e5書面語，to7是『百科全書』e5語言。Ai3創辦台語文e5報紙，ai2有國家母語e5報紙是應該e5代誌。台灣人真好額，財源應該是無問題。其他應該包括各種工具書，基本學術書冊，親像數學、哲學、人文社會學、自然科學等，甚至是色情文學。
最後結論是：m7-thang kan-na等待依靠政府來解決問題。社會民間e5聲音ai3透過管道機制來進迫舊官僚來接受心靈改革，面對新e5政治環境。早期李登輝上台時，就是善用民進黨社會運動e5力量來對付保守舊勢力。Beh醫好民間社會e5 『白色恐怖』症候群，心理外傷需要時間，有可能需要10年久。


『台灣歌詩文學』演講記事
<演講者：胡民祥＞	    張秀滿整理

今年熱天，台文通訊十週年紀念會，原本beh邀請胡民祥先生來鬥鬧熱，但是hit時伊已經受美南夏令會e5邀請。不過，伊講Pittsburgh離多倫多無外遠，秋天--lah！一目nih，樹葉a2已經變黃，樹葉a2 koh變紅，樹葉a2落kah規土腳。想著秋天e5約束，婦女會拜託正玄兄送一個電子批邀請胡民祥先生來演講。伊一下to7答應，所以11月17日，多倫多台灣人e5社團真文學，大家聚集ti7聯合教會，聽胡民祥先生講「台灣歌詩文學」。
胡民祥先生講 --
文學是一種藝術，也是民族發展e5歷史，記載人e5生活狀態，講出咱e5祖先是啥物款人。世界所有e5文學攏是用民族做單位，比較文學主要是比較民族文學e5差別。台灣文學史kap台灣民族發展史會使講平久平長，俗語講「有唐山公，無唐山媽，番婆a2就是台灣人e5阿媽」。這句話講出台灣民族e5二大祖源。有人類社會，就有語言，有語言就有文學，先有口傳文學，親像神話、民間故事kap歌謠，後來有書面文學。原住民有口傳文學，咱e5祖先渡過烏水溝來台灣生thoaN3、開拓，ma7有in e5文學。
	有一個觀念，語言做媒介e5文學藝術，當然是用民族母語來寫，來吟唸。但是台灣tui3荷蘭、清朝、日本時代到國民黨，攏有受著外來e5殖民統治。所有咱e5書面話，往往有走離母語。國民黨統治台灣e5時，ma7壓制咱e5母語，所以有一cham7咱e5台灣文學有走離開母語，但是不時teh giu2倒轉--來。事實上，80年代以來到90年代，台灣文學、台灣詩e5成就，已經贏過70年代e5鄉土文學。台語文學、客語文學，甚至原住民文學攏有人寫，che是一種潮流，世界各民族e5語文絕對是母語。所以我有自信，台灣文學將來e5主流，絕對是台語文學。
	一個新興e5民族，伊e5文學作品往往表現ti7歌詩頂面。台灣民族ma7是一個新興e5民族，所以歌詩真che7，特別ti7 80年代kap 90年代。歌詩也是一個民族文學主要e5型式，所以今暗我就beh用台灣歌詩e5型式來介紹台灣文學。只是台灣e5歌詩非常che7，親像美國、加拿大e5風俗，揀碎布作布錦(quilt)。今a2日我beh揀一koa2台灣詩，織一條詩錦，來向鄉親介紹，看台灣e5社會歷史，看咱e5祖先按怎生活，看台灣人e5夢。
（一）平埔族歌詩
		胡民祥先生介紹六首平埔族e5歌詩，hou7咱看著咱e5祖先e5掠鹿a2、種稻a2，ma7聽著in e5愛情。伊愛咱特別注意1970年代寫e5逢山八社情歌。
	我獨眠
	Ti7半瞑a2 
	聽著歌聲

	心悶悶
	又koh聽著鳥聲叫
	想是情人來

	懷念心急
	起床來看mai7
	無人影

	風吹
	依依歪歪
	竹出聲

（二）	台灣國風
是唐山移民，平地人e5歌謠，也叫作台灣情歌。
	甘蔗是台灣真重要e5一個農產品，都市人有公園、有綠地。對庄腳人，甘蔗園to7是綠地，也是談情說愛e5好所在。
	Kap君約ti7甘蔗溝
	蔗葉拍結作號頭
	夭壽啥人ka7阮thau2 
	害阮一人行一溝

	胡民祥先生koh ka7加一句『拍phaiN2姻緣是無gau5』。 

（三）民謠kap創作歌謠
民間歌謠往往是書面文學e5肥底，伊舉二個例。李臨秋e5『望春風』，雖然李臨秋講這首歌詩e5靈感是tui3『西廂記』，『隔牆花影動，疑是玉人來』出--來，但是竟然kap平埔族200年前『逢山八社情歌』chiah-nih類似，攏是hou7風騙m7知，會使講是鄉土e5民風，透過民族基因e5流傳。
另外一個例是宋澤萊e5『若是到恒春』：
若是到恒春，tioh8-ai3落雨e5時陣，
罩霧e5山崙，親像姑娘e5溫純。
若是到恒春，ai3揀黃昏e5時陣，
你看海墘e5晚雲，半天通紅像抹粉。
若是到恒春，tioh8-ai3好天e5時陣，
出帆e5海船，有時駛遠有時近。
若是到恒春，m7-免揀時陣，
陳達e5歌若唱起，一時消阮e5心悶。

宋澤萊寫這首詩是ti7美國，11月ti7冰天雪地e5 Iowa。在鄉e5人無故鄉，故鄉ti7出外人e5心中。雖然無真仝，但是這首詩有淡薄a2 「思想枝」e5意境。

（四）戰前書面文學時代e5作品
這部份主要是漢詩。漢詩本來就會tang3用母語吟詠，不管是福佬話，抑是客話，是母語e5文學。賴和醫師早期有一首漢詩，吟詠台灣民主國。
旗中黃虎尚如生，國建共和竟不成！
天限台灣難獨立，古今歷歷證分明。
但是後來伊改作：
旗中黃虎尚如生，國建共和怎不成？
天與台灣原獨立，我疑記載欠分明。

Tui3可惜絕望到肯定台灣獨立，態度180度轉變。胡民詳先生另外ma7有介紹蘇太虛e5詩kap楊華e5新詩「女工悲曲」。

(五) 聖詩
長老教對台灣文化kap政治e5影響，非常深。基督教傳教e5原則是本土化、當地化，所以採用各民族e5母語母文，無文伊ma7會替in創造文字。17世紀荷蘭e5傳教師替平埔族創造新港文字。19世紀有台灣羅馬字。駱維道牧師用平埔調寫聖詩，用台灣傳統七言詩e5型式。
	上帝創造天kap地，生成萬物tak8項會。
	功勞極大koh極闊，一世稱呼永無soah。

	鄭溪泮牧師ma7有寫聖詩，而且伊koh進一步用羅馬字寫小說「出死線」，是第一篇用羅馬字寫e5小說。
	Khah近代，有高俊明牧師真出名e5「仙人掌kap刺毛蟲」。

（六）戰後e5歌詩
	玉蘭花是台灣e5花。咱攏會記得街頭巷尾賣玉蘭花e5查某人，顏信星牧師對勞動者、散赤人真同情，寫一首真sui2 e5玉蘭花。

	玉蘭花！玉蘭花！
	三蕊十khou俗俗賣
	過路e5人客
	請恁停一下
	有緣相會
	Nai2會無請阮入去坐
	
玉蘭花！玉蘭花！
	三蕊十khou俗俗賣
	M7是阮無價
	是阮好作伙
	才ti7十字路口kap恁來相會
	
玉蘭花！玉蘭花！
	三蕊十khou俗俗賣
	阮e5青春短
望君相提攜
M7通hou7阮日出
等到日斜西
胡民祥先生另外有介紹林央敏e5『M7通嫌台灣』，是咱攏真熟e5歌，kap蔣為文e5『野薑仔花開』，用野薑花寫革命者e5感情。

（七）北美詩抄
	蕃薯a2真gau5走，生thoaN3各地方，有台灣人e5所在to7有歌詩。Ti7北美州ma7有真che7，簡忠松先生e5『天涯路』，寫咱按怎離開故鄉來到天涯海角chhoe7出路。
	陳雷先生「永遠e5故鄉」，是真sui2 e5一首詩。這首詩e5型式，非常完美，每一節攏有仝款e5造型，有聲、有畫面、寫景、也寫感情，是真藝術e5一首詩。蕭泰然教授有譜作藝術歌曲。

(八) 客家歌詩
	胡民詳先生be7曉客語，kan-na會曉一句細妹恁靚。伊介紹林子淵先生e5『細妹恁靚』，雖然唸be7完整，但是真趣味，ma7 hou7客家鄉親真歡喜。是--lah，客家歌詩是台灣文學真重要e5一環。

(九) 原住民詩篇 -- 高山族e5創造歌謠
有一首詩，是排灣族莫那能e5作品，短短--a2，但是內容豐富，有神話，有婦女問題，有生態，讀著心真痛，是值得咱思考e5一首詩，『百步蛇死了』。
		百步蛇死了
		裝ti7透明e5大藥酒矸裡
		矸a2邊
Khia7著『壯陽補腎』e5字牌
SiaN5著菜店巷口so5來so5去e5男人

亦死了
神話中e5百步蛇
伊e5卵
過去是排灣族信仰e5祖先
Chit-ma2裝ti7透明e5大藥矸裡
變成鼓吹市內色情e5工具

男人藥酒lim落去
一枝硬piang3-piang3
伸入巷內
Khia7 ti7菜店門口
歡迎伊e5
竟然是
百步蛇e5後代
一位排灣族e5
姑娘

(十) 台灣時代e5詩篇
	台灣ti7 70年代、80年代創造經濟奇蹟，90年代有政治民主化e5奇蹟，美國學者真肯定，講是世界e5典範。但是除了經濟，政治民主化e5奇蹟，咱台灣人ma7 teh創造文化奇蹟。最近『時代周刊』 Karl Taro Greenfiled寫一篇陳水扁評論（5-28-2001），內面有按呢寫：『Che是台灣國家意識精神e5時刻，亦是台灣文化開花e5時刻』。咱ai3重視文化e5力量，重視這波e5文化復興。
	胡民詳先生ti7這部份介紹伊e5作品，『牽手傳奇』、『台灣製』、『鄉親免驚』、kap『In按呢講』：
	水牛城e5中國人教授
按呢講：
	台灣m7通講獨立
	為啥物？
	新疆若學步
	阮是beh按怎leh？

	北京城e5老大人
按呢講：
台灣be7使講獨立
若講台灣獨立
我著會變痟狗
		
		台灣e5在野領袖
		按呢講：
		啊！可憐代
		阮台灣獨立暗暗做
		未講也未宣佈
恁免煩惱

台北市e5少年家
按呢講：
阮愛做愛就做愛
敢做敢擔
公公開開
管恁啥代？

（十一）太平盛世e5歌詩
	日本有學者研究台灣文學，得到一個結論，「台灣文學是抗爭e5文學」，我想有伊e5道理。因為台灣民族猶未行到百分之百當家做主，民族國家e5境界。所以，不時攏ti7抗爭中。不過，相信台灣民族有一工會tang3親像北美洲e5美國kap加拿大仝款，有伊太平盛世e5時代。Ti7  chia舉二首詩，路寒袖 e5『日頭溪水相借問』kap伊家己寫e5燈a2花。

以上就是胡民詳先生介紹e5詩錦。Tui3古早到現代，內容非常豐富。胡民詳先生講台灣e5詩非常che7，用車載be7了，用斗ma7量be7了。大家若有興趣，有真che7台灣詩e5冊，會使買來看，買來欣賞。若有時間，作伙來支持台灣文藝復興運動。你若有中年危機，che絕對是一帖上好e5藥方。
	    演講soah，有che7 che7同鄉提出問題，大家真歡喜聽著chiah che7台語詩，tui3台語詩認bat台灣文學，也肯定家己e5文化。Che是一場真無仝e5演講，親像去美術館看展覽，也親像去聽一場音樂會，得著e5是心靈e5雞湯。
	Eng暗聽伊唸chiah che7詩，hou7我想著宋澤萊先生bat講e5一句話：「唸詩to7好，m7免koh去卡拉ok唱歌」。
	Koh一擺多謝胡民祥先生。


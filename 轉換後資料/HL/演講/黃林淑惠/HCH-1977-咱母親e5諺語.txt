咱母親e5諺語
										黃林淑惠/Ng5-Lim5 Siok-hui7
感謝主辦單位hou7我今仔日有機會，e7-tang3 ti7慶祝母親節e5盛大餐會中，kap大家分享咱母親e5諺語。
Ti7我十二、三歲e5時陣，離現今有五十三、四年前，阮e5家庭有真濟親成朋友，常常來阮兜kap阮媽媽開講；我做囝仔e5時定定有聽tioh8 in teh講：「老母疼囝親像長流水，囝想父母親像樹尾teh搖風。」Ti7 hit時聽m7知是啥物意思，心內想beh問koh驚hong5罵：「大鼎boe7-cheng7滾，小鼎khok-khok滾。」
日子teh過真緊，我已經做媽媽ma7做阿媽，所以知影這句諺語e5意思：父母疼囝親像長流水，直直流落去；若是囝想父母親像樹尾teh搖風，有時有陣。這hou7我想起幾若年前讀tioh8 e5兩篇報導：頭一個是考古學家，伊ti7 hou7火山岩漿淹埋e5古城(約1,900年前)，chhoe7-tioh8 ka2-na2中空e5岩層，灌入石膏，等候硬了後挖出來，竟然是一個老母an5-an5攬tiau5幼兒e5石膏像；Hit-e老母知影無法度逃生，猶koh用老母e5疼來保護伊e5囝兒。Koh一個是發生ti7蘇俄e5 Armenia(亞美尼亞)大地動，ti7首都Yerevan(葉里溫)，八日後救出一對母囝，in hou7厝瓦堆蓋teh,囝仔才三歲；真奇妙，hiah-nih8寒e5天氣，iau koh嘴乾(ta)，怎樣e7-tang3活neh?原來是老母咬破指頭仔e5肉，用伊e5血來hou7囝suh。對chia-e5 thang看出老母無限e5疼，to7是俗語所講e5「戇父戇母」。
有一個老母生兩個囝，一個賣冰一個補雨傘。有一日老母看tioh8天氣chiah-nih8好koh熱，心頭開kah嘴笑微微，心想我這個賣冰e5囝一定seng-li2真好，飼母囝無問題；歡喜一分鐘na7-tiaN7，隨時就想tioh8補雨傘e5囝，慘a-lah! chiah-nih8好天無落雨，有啥人beh7 hou7伊補雨傘？Ui3這個故事e7-tang3看出父母心。Koh有一句俗語講：「田螺生囝盡腹肚」，田螺生囝e5時，規個肉身tioh8吐出離開螺仔殼；生了肉身無法度koh進入螺仔殼，所以就按呢死去。這是teh講老母完全e5犧牲，我e5老母bat講過：「生會過雞酒芳，生be7過四塊枋。」猶未結婚be7體會父母心，chit-ma2 「手抱孩兒才知父母時」，天下父母「儉腸凹(naih)肚」儉hou7囝食，chia-e5 to是teh描寫老母e5真情、純潔e5疼e5一幅圖。
時代teh變遷，咱亦ai3 toe3時代來改變家己，符合現今社會e5需要，做一個bat是非e5老母，「知進前，ma7 ai3知退後」。Koh想起古早話：「馬知走，m7知死；牛知死，m7知走。」馬ti7戰爭e5時盡忠順服主人，無顧死活向前衝；但牛明知beh hong5 thai5,伊亦m7走，盡忠到死，父母疼囝e5真情也親像按呢。
四月十九日，阮tiam3 ti7 New York e5囝全家來Boston看父母慶祝母親節；有兩個孫暗時kap阮睏作伙，雖然真吵鬧，總是阮ma7真歡喜快樂koh好睏。Toa3三日ka7阮siaN5-siaN5 leh,尻川poaN7-poaN7 leh就轉去New York, hou7阮想kah真m7-kam。真是「疼花連盆，疼囝連孫」。Koh有一pai2, 我一個五歲e5孫聽我講beh轉去台灣，伊問我講：「阿媽你啥物時beh坐飛機轉去台灣？」我講：「明仔再。」阿孫就講：「你坐hit台飛機會siak-siak落去be7?」聽一下心ngiau-ngiau,總是足疼孫，就想起一句話：「無禁無忌食百二。」
台灣有一個朋友講伊美國e5兩個cha-bou2囝ti7十五日beh轉來台灣，父母兩人一直ng3望十五日緊到，就每兩三日kha3一pai2電話hou7 in cha-bou2囝，問in啥物時beh轉來？cha-bou2囝講十五日lah,koh講爸媽lin2是m7是有老人痴呆症？thai3會問hiah濟遍？但做父母e5就是ai3每兩三工問一遍，心肝頭才會直直爽起來。一下轉來，kap五個孫真鬧熱，樓頂樓腳chong5來chong5去，亂kah厝瓦強beh long3破，吵kah心臟強beh落(lak8)去；總是老e5亦真歡喜，但ma7需要安靜。過幾日後，老e5就問cha-bou2囝啥物時beh轉去？這是kou2-chui e5序大(si7-toa7)人，「老人反起反倒」。
在座濟濟人是阿公阿媽，現在台灣老人會真時行(kiaN5)，有專題演講、唱歌、karaoke、書法等等e5活動。簡單來講，教育老人四項重要事：第一ai3有老身，tioh8是ai3有健康e5身體，「花無百日紅，人無百日好。」第二ai3有包袱仔錢，身邊tioh8 ai3有錢，親像今仔日參加母親節慶祝會，夫婦兩人就40 khou;若家己無錢就ai3 ka7囝theh8錢，做囝e5會感覺真煩。伊已經be7記得向父母討錢e5代誌，但咱做父母e5是真甘願koh歡喜hou7伊討。第三ai3有伴，伴無一定指ang抑是bou2,就是ai3有朋友。第四ai3做kou2-chui  e5老人，有一日阮老父去台中看我e5小弟，小弟因為老父難得來，就chhoa7伊去高級e5西餐廳食一份台幣一千khou e5牛排。過幾工老父ka7我講：「lin2小弟真tho2-che3, gau5開錢，食hiah-nih8貴e5牛排。」俗語講：「儉是師傅，gau5 than3無路用。」我就罵小弟講：「你thai3 hiah gau5開，tho2-che3, 老父講你chhoa7伊去食hiah-nih8貴e5牛排。」小弟講：「heN8h,拜託leh,我因為歡喜伊來，才有chhoa7伊去食，普通時阮ma7 m7-bat去按呢食。」我知小弟個意思，就ka7老父教育講：「你ai3做一個kou2-chui e5老人，序細若chhoa7你去食，你就ai3學習o-lo2。」老人真好教，以後每pai2若chhoa7伊去食，伊long2 o-lo2好食，實在是kou2-chui e5老人，to7是俗語講e5:「老人成細囝」。
咱e5老母留hou7咱真濟sui2 koh有智慧e5諺語，值得咱好好來學習。

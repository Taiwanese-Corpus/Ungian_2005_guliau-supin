縣長e5話    鼓勵台語寫作，彰顯文化自主e5特色      翁金珠

語言是人際溝通kap情感交流e5媒介，更加是歷史文化傳承e5核心，kap族群融合、永續傳衍e5基石。因為有chit款e5認知，所以積極促進鄉土語言教育e5多元發展，落實文學教育，「ka7彰化縣打做chiaN5做一個優質文化e5生活大縣」，一直是 金珠 本人接掌縣政三年以來，全心全意leh拍拚e5教育文化施政重點。
本縣文風鼎盛，是台灣西部平原e5文化重鎮。其中台語（tioh8是Ho7-lo2台語，通常講做閩南語）是使用上普遍、涵蓋面上闊e5鄉土語言，數百年來，已經完全融入縣民e5日常生活，聽起來m7-na7熟似，閣感覺足親切。伊是一種聲調豐富、真有音樂性e5語言，主要e5根源是來自唐山e5漢語系，傳來台灣了後，又閣受tioh8南島語系、荷蘭、西班牙、日本，英美......等多種語言e5影響，已經漸漸發展做一種真有特色e5語言，有伊特殊e5「語言美學」。Ti7白話文學已經成做華語文學主流e5今仔日，有愈來愈濟關心母語生存發展e5有識之士大聲呼籲，認真提倡台語e5白話文學，beh hou7台灣島上上界濟人使用e5母語──Hol7o台語，會當透過文字e5書寫，充分展現伊內蘊e5美感kap性命力！
筆giah8--起-來，「以我e5手，寫我e5口」，ka7內心真實e5感動，包括對性命e5體悟、對社會e5關心、對鄉土e5感恩、對人性e5探求......等等，透過文學之眼，運用智慧e5觀照，kap在地e5文化思維，以tioh8上界接近母族e5言語──Hol7o台語寫出來e5作品，tioh8是上hou7人感動e5「台語文學」！
今年8月，本府文化局邀請幾lo7位熱心推廣文學教育e5知名作家學者，編輯了一套攏總9冊e5「國民中小學台灣文學讀本」，為文學教育e5釘根，盡了一份心力！Chit擺教育局辦理「台語文學」創作徵文e5活動，積極鼓勵國中小及高中職e5師生從事創作，目的tioh8是向望逐家，會當深深體會台語e5 sui2,叫醒關心文化e5心靈，進一步來建立疼惜kap傳承台語文化e5使命感！活動得tioh8 boe7少迴響，參加e5作品ma7真濟，hou7人對台語文學發展e5遠景，充滿期待kap祝福！
希望借tioh8 chit本台語文學徵文優勝作品e5出版，會當彰顯本縣文化自主e5特色，也期待用台語思考kap寫作e5「台語文學」，會當受tioh8閣卡濟縣民e5重視，展現出閣卡豐富迷人e5文學花果！



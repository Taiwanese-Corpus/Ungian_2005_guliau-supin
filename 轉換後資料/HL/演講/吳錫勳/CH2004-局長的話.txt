局長e5話
勉勵kap期待
吳錫勳

落實本土教育，推廣鄉土語言教學，是九年一貫課程語文領域內面相當重要e5一環，本局一向非常重視，除了逐年辦理鄉土語言基礎班kap進階班e5教師研習，以及鄉土語言教學觀摩kap全縣tek e5台語種子教師讀冊會以外，特別ti7本學年辦理全國首創e5國民中小學台語文學創作研習kap徵文比賽，ng3望全縣師生long2會tang3知影台語e5 sui2,hou7台語文化ti7校園受著重視，koh thang落實生根。
台語是彰化縣絕大多數縣民普遍使用e5語言，伊e5聲調有變化、語詞豐富koh優美，而且有「音」就有「字」，是會sai2透過文字（包括逐家真熟sai7 e5漢字以及拼音文字）紀錄書寫--落-來-e5。辦理台語文學徵文比賽，目的是beh拍破長久以來台語hou7人「粗俗、無水準」kap「有音無字」e5錯誤印象，ma7是為著beh鼓勵教師khah熟練來運用台語，ka7見聞、作為kap感受，用活跳e5筆觸描寫--出-來。以在地e5文化思維，講台語、寫台語，hou7生活化--e5、人性化--e5、白話e5台語文學會tang3 ui3可愛e5母土台灣吸收營養分，釘根、puh-iN2，大欉了後，開放出美麗e5花蕊！
拼音文字e5部分，這擺徵文並無做特別e5限制。M7-koh回顧本縣自民國82年bat舉辦鄉土語言研習以來，long2是採用漢字kap教會羅馬字（koh號做「台灣羅馬字」，iah是「白話字」）並用e5方式。91學年度，本縣編印完成《國民小學鄉土語言補充教材》long2總12冊，經過本局召集各鄉鎮學校多次e5討論，ma7有達成採行「漢羅並用」e5共識，以後咱每學期所辦理e5國中、國小各場次e5鄉土語言教材教法研習(觀摩)kap師資培訓，ma7 long2是照這款e5共識kap模式leh推展。
這擺台語文學創作研習徵文比賽，由育新國小承辦。因為che ti7台灣各縣市long2算是首創，所以育新國小誠費心，詳細規劃、密切聯繫協調，ka7活動辦kah chiaN5成功。9月30 hit工已經順利辦理研習活動，成效受著參與e5 200外個教師普遍e5肯定。徵文e5 2個外月期間內，各級教師long2真踴躍參加，學生ti7老師指導下參賽--e5 ma7 boe7少。總計教師組有240篇，國小學生組有135篇。其中詩歌項教師組152篇，國小學生組77篇，是參加件數上che7 e5項目；散文教師組62篇，國小學生組50篇；口說藝術e5腳本(劇本)教師組有26篇、國小學生組有8篇。
Khah可惜-- e5是國中學生組，詩歌kap散文參賽作品long2無超過10篇，口說藝術e5腳本ma7掛零，後擺應該iau2有真大thang拍拚e5空間！高中職學生組kan-na有口說藝術一件參加nia7-nia7,「台語文學」e5創作對in來講，看--起-來iau2 koh 足生疏--leh！
M7-koh總講一句，chit擺e5徵文比賽應該算是成功--e5,部分作品e5水準ma7真chan2!路雖然無好行，咱總--是已經行出第一步，希望後擺口說藝術腳本有khah che7好作品參賽，國中、高中學生組更加是一塊拋荒e5園地，需要逐家拍拚去開墾。
為著評審e5公正客觀，本局特別邀請國內有名e5學者、詩人、作家以及長期關心台語文教學e5母語工作者擔任評審。In是吳晟（吳勝雄）老師，林武憲老師、林清祥教授、廖瑞銘教授、陳明仁教授、丁鳳珍教授、廖麗雪老師、林義和老師kap游麗津老師。12月初5 hit 工，冬颱南瑪都佳哉無侵襲台灣中部，in犧牲寶貴e5假期，用kiong7-beh歸日e5時間詳細評選，真無簡單chiah確定各組e5優勝名單。Ti7 chia，我beh向會tang3得著評審欣賞、肯定e5作者，表達深深e5祝賀kap呵咾！因為名額e5限制，有chiaN5 che7好作品boe7-tang3得獎，致使造成遺珠之憾，我ma7感覺足無彩--e5!Ng3望逐家m7-thang an2-ne來失志，tioh8-ai3 ti7台語文學e5寫作頂面，koh再加倍努力。
優勝e5作品，縣府ka7印做一本專輯，hou7全縣e5師生會tang3共同欣賞台語文學e5幼秀、高雅kap迷人e5美感。期待透過這擺徵文，逐家long2會重視「弱勢e5多數語族」——Ho7-lo2台語chit-ma2 當leh消失e5危機，做夥來疼惜，趕緊來搶救。
第一屆e5台語文學徵文只是一個起步nia7-nia7,ng3望所有關心疼惜母語e5有識之士，long2會tang3認真講台語、練習書寫台語，累積出koh-khah che7好作品，hou7台語文學一步一步，早日行出一條大路。














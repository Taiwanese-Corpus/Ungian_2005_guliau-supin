∮PoaN3-kong2-chhio3
化妝品無效

Homosapiens ACT
1 個hu7-jin5 人坐ti7 梳妝台e5 鏡前teh 化妝，i 4 歲e5 cha-bou2-kiaN2 行oa2 來i 身邊，看著梳妝桌頂奇奇怪怪e5 化妝品，koh 看in a 母無eng5 chhih-chhih teh 抹粉、抹油，cha-bou2-gin2-a2 感覺真趣味，就問in a 母講：「你teh chhong3 sim2-mih？」
A 母ka7 應講：「我teh 妝thaN7。」
「妝thaN7 是sim2-mih？」
「化妝--lah！Beh hou7 我e5 面khah sui2 khah 好看--leh。」
過無joa7 久，in a 母化妝好勢--ah，就問in cha-bou2-kiaN2 講：「我an2-ne 有khah sui2--無？」
這個4 歲e5 cha-bou2-kiaN2 對嘴ka7 應講：「我看hiah-e5 化妝品long2 無效！」

PoaN3 Kong2-chhio3
大舌興thih8
Homosapiens ACT

講有1 個人講話會大舌，i kian3-pai2 若講著話就thi-thi thuh8-thuh8,be7 清楚。厝邊tau e5 gin2-a2 long2 愛ka7 笑，笑i 大舌koh 興thih8。An2-ne，hou7 i 真懊惱。
I 決志beh ka7 大舌改--過來，人報i 去chhoe7 1 個chiok gau5 e5 醫生；聽講hit 個醫生bat ka7 Ia-sou e5 臭耳聾病醫好--去。
到醫生hia，i ka7 醫生講：「我cheng7 細漢就1 工到暗long2 會大舌，kiam2 有可能醫會好？」
醫生ka7 講：「Ia-sou e5 病我都有法tou7 thang 醫，na2 會無chai5-tiau7 ka7 你醫？」
醫生就叫這個大舌--e5 thiah 藥a2 tng2 去食，足足食半年，1 點a2 ma7 無 khah 好。
尾手這個大舌--e5 忍受be7 tiau5,就走去chhoe7 醫生，講：「你m7 是講會 hiau2 醫我e5 病，是an2-choaN2 食半年e5 藥a2,我講著話iau2 是thi-thi thuh8-thuh8,1 點a2 long2 無khah 好--leh？」
醫生坐ti7 i e5 太師椅，kha 骨haiN3--leh haiN3--leh，目chiu koh bui-bui，微微a2 笑，khoaN-khoaN-a2 ka7 應講：「你本底講1 工到暗long2 會大舌，chit-ma2 kan-taN chhun 講話e5 時chiah 會大舌，是an2-choaN2 講1 點a2 都無khah 好--leh？」

∮PoaN3 kong2-chhio3
Sio央ma7有
鄭慶源
有1棟大樓，內底toa3 真che7 對ang-a2-bou2,ang婿long2 行船--e5。In 若出門，緊--e5 個外月，慢--e5 ai3 kui半冬chiah 有thang 落船。
有1工，陳大砲肩kah頭phaiN7 1包包袱a2,嘴--nih leh khou-si-a2,3步做2步行，na2 像有siaN2-mih 好khang--e5?I 行到流籠門口，流籠門tu2 好phah--開。1個人嘴--nih 咬1枝齒thok，歡頭喜面行--出-來，i 叫做秦大條，是陳大砲e5 好朋友，ma7 toa3 ti7 kang7棟大樓。2個人有講有笑，大條--e5 講：「你chit choa7 nah chiah 緊to7 to3-tng2--來？一帆風順houhN？緊起--lih，lin2 bou2 ti7 厝--nih，我tu2 好ui3 lin2 tau 落--來nia5。」
大砲--a2 kha 踏入門，看in bou2 嘴a2 笑kah lih8-sai-sai，包袱a2 phiaN 掉，beh ka7 in bou2 mouh 起來chim，in bou2 soah 講：「擋--leh，今a2日公休，放你去食草。」手--nih hit chi2錢，自an2-ne ui3 in ang 胸前e5 lak袋a2 ka7 chiN--落-去。大砲a2 khi2-mou bai2,to7 來出門。
世間tu2 好e5 tai7-chi3 真che7,大砲--a2 ti7 流籠內tu2 著3樓e5 王太太，to7 an3-ne hou7 i 招去in tau 泡茶。3泡4泡，lak 袋a2 hit chi2錢to7 an2-ne ka7 泡掉。
大砲--a2 頭tom3尾soe5,嘴ma7 咬1枝齒thok，chhim2 入門，in bou2 看著i 胸前e5 lak袋a2 naih-naih，to7 大聲hoah 講：「砲--a2,你hit chi2錢--leh？」大砲--a2 講：「Ti7 3樓王太太hia 泡掉--a。」
大砲--a2 in bou2 oan7-na7 氣oan7-na7 笑：「你實在是gam7 死人，頂幾工a2 王--e5 ma7 chiah 來--leh，人i to7 e7-hiau2 講：“Chit款khang-khoe3,厝邊a2 sio 央ma7 有。”」


天機
范勝雄

1975年，中國國民黨總裁蔣介石往生，入地府佮總理孫中山面會，兩兄弟天人永隔五十冬，「初見憶舊容」，難免講一大堆話。
總理：「五十冬真久囉，賢弟有照我的遺志制憲否？還政予老百姓否？」
總裁：「tng想欲予阿兄知，中華民國第一任總統正是小弟我蔣介石。」
總理：「第二任閣是啥物人？」
總裁：「阿兄，照中華民國憲法，總統亦當連任，猶原是小弟蔣介石。」
總理：「那按呢，第三任下面閣是啥物人？」
總裁老神在在，用浙腔：「第三任台灣吾三連(吳三連)，第四任于又任(于右任)，第五任照例連(趙麗蓮)，第六任俺家幹(嚴家淦)。」
總理並無起疑，問：「第七任閣是啥物人？」
總裁：「毋敢瞞騙阿兄，『內舉不避親』，是小弟犬兒經國啦。」
總理面轉歹看，雄雄peh起來，歹聲講：「賢弟『父傳子，家天下』，有愧於天下的老百姓也。按呢，下面一任是啥物人？」
總裁面真驚惶，thi-thi-thu7-thu7講：「您等會(李登輝)啦！您等會(李登輝)啦！」
總理無奈講：「您等會(李登輝)，您等會(李登輝)，賢弟，緊講也，下面一任閣是啥物人？」
總裁喃喃細語：「阿兄你敢毋知，政黨已經輪退。總統隨便(水扁)做啦，總統隨便(水扁)做啦。」
總理面色轉青，poah坐佇椅也，講：「中國國民黨淪落到即種地步，我有啥物面目見中國父老也？」
總裁連連會毋是，講：「非『戰』之罪！非『戰』之罪！」
總理忍未稠起訐譙：「做代誌那會使隨便，敢講下面閣一任總統閣再按呢隨便做咧？」
總裁趕緊跪落，連連戰戰兢兢磕頭，家己自責：「賢兄英明，賢兄英明，是隨便(水扁)！是隨便(水扁)！」

語言接觸e5笑話
大目降
中國話走來台灣參台灣話接觸，有產生真濟笑話，其中有幾個真心適， 我ka7 記錄tiam3 遮﹕
1. 	教堂
一個年輕e5 媽媽，chhoa7 伊三歲e5 囝仔來東海大學 chhit-tho5 。 東海大學e5 教堂真sui2真有名。 媽媽用華語ka7 囝仔講﹕『你看， 教堂!』 。囝仔就aN3  落去，tiam3 土腳一直chhoe7,伊m7 驚蟲，koh足愛sng3 蟲---e5,chhoe7 攏無， 一支嘴au3-tu7-tu7,講﹕「你講『遮有蟲』，ah無影…」。
2. 	加蛋
阿發ah去食外省仔麵e5 時，頭家麵煮好tioh8 用中國話問伊講：「加蛋，多五元，好不好？」，阿發ah想講按呢加開錢，就ka7 應講：「遮等愛加五箍，無，我出來外口等著好…」。
3. 	李師科症候群
李師科搶銀行了後，全台灣e5 銀行，便看著戴帽仔掩『口罩』e5 老歲仔，攏真驚。有一工，有一個阿伯ah戴帽仔koh掩嘴掩仔來銀行beh領錢。 銀行e5 小姐，看伊e5 打扮，小可驚驚，因為足成李師科e5,tioh8 ka7 阿伯ah講：「阿伯ah，拜託你ka7 帽仔thng3 起來，ma7 拜託你thng3『口罩』一下。」阿伯ah sa攏無liau5-a2-mng5,目頭結結，問講：「是按怎愛koh thng3 褲走一下？」
4. 	宋兮講台語
宋兮為著beh騙台灣人e5 選票，真認真teh學台語。伊會當選台灣歷史上唯一e5 一任省長，講起來實在是講台語e5 功勞。 
伊講，「我是足疼阮彼個台灣某e5,阮某ma7 足疼我leh，逐工我beh去上班以前，我某攏ma7 ka7 我『thng3 衫仔褲』! 」本來伊是講伊某幫伊『燙衣服』，m7-koh人攏掠準講 in 翁仔某感情hiah-nih好，逐工透早攏koh做san2-khui2 chiah分手。查某票koaN7 足濟過去。
伊講：「我來省政府做主席足拚e5,已經做『整整二個年頭』」。逐家想講：做kah二個奶頭腫腫，按呢有夠拚to著，足感動e5。
伊koh講：「人teh做，天teh看，ku7 頭三尺有神明! 」逐家想講這個人天生異稟，『龜頭』三尺，koh有神明，好厲害，一定是天縱英命，出世天子命，應該愛hou7 tiau5,若無，逆天命。
就是按呢，這三句台灣話hou7 宋兮當選省長。


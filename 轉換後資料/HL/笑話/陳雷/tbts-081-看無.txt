【笑話】	看無			陳雷

一個草地作sit人接著伊e5孫仔按美國寄批來，真歡喜theh8批去街仔，拜託hit間藥店e5陳先生讀hou7伊聽。這位陳先生theh8批來看，講：「Che我無目鏡thai3會看有？」Ti7 thoah仔內chhoe7一晡，chhoe7一副厚目鏡，掛起lih講：「按呢m7-chiah讀有。」To7讀批hou7老人聽。老人真歡喜，ka7伊說多謝。行出來街仔，來到一間目鏡店，入去ka7頭家講：「我beh買目鏡。」頭家真好禮，替伊揀目鏡，問：「這支你看有無？」老人目鏡掛leh，theh8批來chin5，講：「看無。」Koh theh8一支來試，ma7是看無。Ti7 hia揀一晡，店內目鏡試了了，無一支會好勢。老人比hit張批，問頭家：「恁敢無一支像藥仔店陳先生hit 款e5目鏡，掛起lih to7讀有e5？」 

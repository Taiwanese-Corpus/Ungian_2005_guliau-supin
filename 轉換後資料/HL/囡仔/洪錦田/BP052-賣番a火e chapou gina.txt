賣番a2 火e5 cha-pou gin2-a2
洪錦田
賣番a2 火e5 cha-bou2 gin2-a2，ti7 烏koaN5 霜凍e5 暗暝，無tiuN 無ti5 雙kha 拔直直，變做天使，chhe7 in 祖公a2 去蘇州賣鴨卵。這個賣番a2 火e5 khang-khoe3，就落ti7 i 幼chiN2 e5 小弟a2 肩胛頭--nih。
Khau 霜風e5 暗暝，cha-pou gin2-a2 koaN7 1-kha 竹籃a2，內底khng3 到chat8-thong2-thong2 e5 番a2 火，ian7-na7 行ian7-na7 hoah 賣。籃a2 重oaiN8h-o aiN8h，hng7-hng7 ka7 看，gin2-a2 e5 肩胛lioh8-a2 重khi peng5。
沿烏koaN5 e5 街a2 路oaiNh-oaiNh-a2 行，嘴齒根咬到kiak8-kiak8 叫。頭 1-pai2 出門做生理，m7 敢大聲hoah 賣，過路人kap i 相閃身--e5 m7 知有joa7 che7--leh，m7-koh 無到1 個肯停kha 落來ka7 交關。這個gin2-a2 1條街行過 1條街，行到雙kha 軟sio5-sio5，就ti7 1間phang2 店門kha 口停--落-來。Hit tang-chun7 是iau 失tng3，kui-sian 人thiam2 到軟kauh-kauh。
Phang2 店e5 頭家tu2-a2 beh 收店--a，看見cha-pou gin2-a2 kiu ti7 壁角邊，chiaN5 可憐tai7，就好心theh8 1-te3 大te3 phang2 beh hou7 止iau，na2 ka7 問講：「Gin2-a2 兄--a，你nah 會ka-ti7 1個toa3 chia teh kiu--neh？Ah lin2 序大人kam2 be7 煩惱haN5？Che phang2 tu2 iau2 燒燒--leh，緊趁燒thang 食。Chiah oaN3--a，緊tng2 厝--nih，khah be7 hou7 序大人煩惱……」
Gin2-a2 chhun 出gi7-gi7-chhoah8 e5 雙手 ka7 phang2 sin5--過-來，就大大嘴咬--1-嘴，目nih-a2 久，1-te3 phang2 隨hou7 食了了--a。店頭家 1下看，be7 過心，又koh ui3 店--nih theh8 2-te3 比頭tu2-a2 koh khah 大te3 e5 phang2，包hou7 這個gin2-a2。Gin2-a2 sin5--過-來了後，連連tim3 頭ka7 店頭家說多謝。
Cha-pou gin2-a2 有食koh 有liah8，就thiong3-chih-chih tng2 到厝--nih。Chhim2 踏入去門，老爸就大聲hau2 問講：「Ah 番a2 火賣有完--iah 無？」Gin2-a2 hou7 hoah 1下，驚到半句話都應be7 出聲，kan-taN 頭le5-le5 thu5 ti7 hia。
老爸看i tiam7-tiam7 無應無答，又koh 聲sau3 gia5 koan5 說講：「我teh 問--你，你有teh ka7 聽iah無？」這tang-chun7，老爸e5 目chiu 駛tui3 kui 籃a2 tiN7-tiN7 e5 番a2 火 1看，隨烏仁tng2 白仁，真想beh kan3 公tuh8 ma2，iau2 m7-koh 頭殼內hiong5-hiong5 浮出賣番a2 火e5 cha-bou2 gin2-a2，展出kou2-chui e5 笑容teh ka7 iat8 手，hiam3 講：「A-pa--a！A-pa--a！Mai3 siuN7-khi3--lah…」老爸 1時吞忍--落-來，m7-koh 猶原kek 1個威風款，說講：「今a2 日這tng3 竹枝炒肉絲sio 寄--leh，bin5-a2-chai3 若koh 賣無出--去，看你會皮liu3 iah be7？Iau2 m7 緊去洗手面thang 食飯kong？」
Gin2-a2 hit 暗a2 目khou 紅紅，倒ti7 眠床頂真緊就落眠--a。Ti7 眠夢中，看見a姊chhun 手ka7 牽--leh，ian7-na7 行ian7-na7 賣番a2 火。
隔tng2 工，gin2-a2 kang7 款koaN7 hit-kha 重oaiN8h-oaiN8h e5 竹籃a2，沿路hoah 賣。I 行ah8 行、hoah-ah8-hoah，過路人對i 身邊行--過-e5 是be7 chio2，khah 輸a2 都m7 知beh an2-choaN2 招生理。Kan-taN 會hiau2 hoah 講：「賣番a2 火--ou！賣番a2 火--ou！」愈hoah 愈細聲。這tang-chun7，i 又koh lok-song5 lok-song5、lau3 肩lau3 肩行來到hit 間phang2 店e5 門kha 口。
Ui3 店--nih 出聲：「Gin2-a2 兄--a，你又koh 來--a，有siaN2 tai7-chi3？」Gin2-a2 致覺--著，緊oat8 1個身ka7 應講：「我……我是出來賣番a2 火--e5-lah……」
「Ou5！原來是an2-ne--ou，是講ah 賣了an2-choaN2？」
「1盒都賣無。」
「來！我教你an2-choaN2 賣番a2 火，我hoah 1句，你te3 我hoah 1句。」店頭家就chhoa7 頭hoah hou7 i 看。「賣~番a2 火--ou！賣~番a2 火--ou！」Hoah 到中氣十足，gin2-a2 ma7 慢慢te3 leh hoah：「賣~番a2 火--ou！」連hoah 幾na7-tau3，gin2-a2 e5 聲勢na2 來na2 koan5，也na2 有自信。來來去去e5 過路人，有e5 就停kha 落來ka7 交關。續--落有樣趁樣，人愈khiN5 愈che7，你 1-long5 我 1-long5，無joa7 久kui 籃e5 番a2 火，隨銷到li7-li7-li7。Cha-pou gin2-a2 這chun7 是賣到興chhih-chhih、熱hut-hut，苦be7 得緊koh koaN7 1籃a2 出來賣。店頭家看i ui3 憂頭結面到kha 鬆手弄，ma7 chiok ka7 i tau3 歡喜--著。Iau2 m7-koh gin2-a2 人iau2 是gin2-a2 人，會顧得做生理，soah be7 記得ka7 頭家說多謝。Gin2-a2 1歡喜到te3--a，生理做煞就kha-chhng poaN7-poaN7--leh，做i 趕tng2 去厝--nih。
隔tng2 暗，gin2-a2 加chiok 有信心，kang7 款koh koaN7 1籃tiN7-tiN7 e5 番a2 火出來賣。I 揀2條人來客去上che7 e5 街a2 路，大聲hoah 講：「賣~番a2 火--ou！賣~番a2 火--ou！……」，時間 1分 1秒一直過--去，m7-koh 連kah 1-lok 番a2 火都賣be7 出--去，心肝底也愈來愈急。這tang-chun7，kui 個庄頭hiong5-hiong5 long2 暗--去-a，家家戶戶long2 無燈火--a。有人teh hoah 講：「停電--a！停電--a！」這款e5 聲說 1家thoaN3 過 1家。
Cha-pou gin2-a2 chiaN5 傷心，就按算beh tng2 厝；m7-koh 想著a-pa 威嚴e5 面chhiuN，恐驚tng2--去會hong5 tiap8，kou-put-chiong koh hiu-hoah 1-pai2 看mai7--leh。「賣~番a2 火--ou！賣~番a2 火--ou！」Oah！Tu2 hoah 煞nia5，1-tin7 人隨khiN5 oa2--來，long2 相爭beh 來ka7 買，he……有影是chhin3 飯tng--人，無 1 時a2 久，kui 籃a2 e5 番a2 火隨賣到空空空。
Ti7 tng2 厝e5 路--nih，看見 １個老a婆kiu ti7 路邊，穿chhah 破lam3 破sam3，頭毛又koh kui-ke2 kui-ke2，san2 koh 無板e5 身體，hou7 人看著chiok 可憐tai7。
老a婆看gin2-a2 行tui3 i chia 來，用 1 種beh 死若haiN7 e5 聲ka7 開嘴講：「Gin2-a2 兄--a，我幾na7 工無食飯--a，kam2 會tang3 hou7 我幾sian2 錢a2？」Gin2-a2 看i chiah 可憐，teh 想講：「想be7 到世界iau2 有比我khah 可憐e5 人ah……」就an2-ne i 就ka7 今a2 日賣番a2 火e5 錢，long2 jim5 hou7 hit 個老a婆。
「Gin2-a2 兄--a！Lou2-lat8--你-ou！你好心的確有好報--e5。」Gin2-a2 聽i an2-ne 講，心肝底koh-khah 歡喜，今a2 日m7-taN7 番a2 火long2 賣到空空空，又koh 幫助 １個老a婆，就ian7-na7 khou-si-a2 ian7-na7 行tng2 厝。
1 到te3，老爸就問i 講：「今a2 日ah 番a2 火賣了an2-choaN2？」
Gin2-a2 實實ka7 回講：「Long2 賣到空空空--a。」續--落就ka7 路--nih tng7--著e5 tai7-chi3，1 點 1 滴講hou7 i a-pa 聽。老pe7 be7-cheng7 聽煞，隨目chiu tng2 lun5，性地一直beh gia5--起-來，雙手拳頭母teN7 到強beh 出汁。這個時chun7，i e5 頭殼內又koh 浮出cha-bou2 gin2-a2 e5 身影，cha-bou2 gin2-a2 像天使hit 款笑容一直ka7 iat8 手。老pe7 強忍tiau5 kui 腹tou2 火，尾手--a chiah 講：「幫助別人是好tai7，iau2 m7-koh 錢long2 theh8 hou7--人，lan2 beh an2-choaN2 過？」Cha-pou gin2-a2 chiaN5 kou2-chui ，應i 講：「Bin5-a2-chai3 我chiah koh 來去賣番a2 火kong……」老pe7 聽了gang7 kui-pou 久，半句話都講be7 出嘴……

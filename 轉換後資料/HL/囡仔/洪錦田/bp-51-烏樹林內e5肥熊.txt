∮Gin2-a2 kou2
烏樹林內e5肥熊
洪錦田
內山tau 底，有 1-chhok 熊窟，in m7-taN7 生做高chhiang5 han3 大，連叫聲ma7 像teh tan5 雷--leh。Kian3-pai2 in 若1 hau2,kui支山就像teh 山崩地裂，連 10里外路e5 小動物ma7 hou7 in 驚kah chhoah 屎--去，甚至有e5 就緊走，走kah 直尾溜。
大熊窟內底，每 1口灶e5 熊隻，個個生做勇健健，na2 siak-kak 選手kang7 款，1-sng5 chiah 大sng5。
In chiah-e5 家族a2,nah 會生做hiah 大欉，tang 時a2 有 1個祕訣──hiong5 心食、mi7-noa7 thui、koh 再食量chiaN5 大。In teh 流傳 1句話，講：「會食chiah 是福、會食chiah 會大」，致使long2 食到肥chut-chut，腰mih8 4桶齊。Koh 講大khou、福相、有重頭chiah 會hou7 族a2 內--e5 尊敬。
In 族a2 內tak8 年long2 會舉辦選美大賽，目的就是beh 選出上大khou koh 粗勇e5 熊，chiaN5 做熊族上kai3 chheng3 e5 榮譽。所有e5 熊為著這 1工，tak8-e5 long2 下性命食，食飽睏、睏飽食。Thang 講是嘴不離食，食到像紅毛塗桶--leh。
Kian3-pai2 若beh oa2 比賽e5 時chun7,眾熊 e5 體格像teh pun5 風--leh，phong3 了真緊。像舊年--無，當選第 1名e5 A-san 哥就chheng3 到liah8 be7 tiau5。這個A-san 哥，大phiaN 身beh 到 2層樓koan5,腰桶e5 闊連 3隻大熊手牽手，都無才tiau7 khou 會oa2,看著活beh 驚倒人。
I 行路「Phong3!」「Hoa3!」「Phong3…hoa3…」，行 1步hioh 喘 1-pai2,棕簑色e5 桶盤面，行無幾步，隨變到像豬肝色e5 面，tak8-e5 看ti7 眼內，long2 為i teh 流chhin3 汗。
ChiaN5 無簡單來到「比賽台」前，chhim2 hoah8 1步，kui 個台a2 隨「ki5-koaiN5！ki5-koaiN5…」搖be7 停，聽候 2 枝kha long2 踏--起-去，柴架無tiuN-ti5 「phong3-a2」1 聲，幾na7 te3 柴枋隨chih8--去-a，lap 1大空。2枝kha 卡tiau5--leh，連peng2 身都be7-tang3。這聲就慘--a！Kui-tin7 soah 無kah 1個敢叫A-san 哥peh 上台a2 頂，眾熊隨踏oa2 來tau3-saN-kang7,ka7 A-san 哥硬拖--出-來。續--落ka7 磅a2 扛--落-來，beh ka7 量體重。Nah 知 1下hou7 i 踏落到te3,磅a2 e5 指針快速連seh8 幾na7 lian3,續--落出火星a2,koh 出煙…指針就an2-ne be7 tin2 be7 動。這是頭 1-pai2 chiah 有e5 情形，世界上也無koh-khah 大e5 磅a2 thang 來ka7 磅--louh。無想到A-san 哥會肥到hit-lo7 款，免koh 講，i 當然是這pai2 比賽e5 冠軍--louh。
競爭是hiah-ni7-a2 激烈，ti7 年年破記錄e5 情況當中，想會到--e5,烏樹林內teh 行踏--e5 是siaN2 款e5 熊--leh！
「Kui 欉好好──無chho3!」In 是 1大chhok e5 大熊、是 1群chiok 有重頭e5 熊。In 除了大phiaN 身、肥燙燙，hau2 聲koh 特別驚--人，siaN2-mih jip--lah、走--lah、chong5--lah、跳--lah、peh--lah…tak8 項ma7 無半步。Kan-taN 食飽睏、睏飽食，比山kha 人teh 飼e5 豬公koh-khah gau5 hau2,hau2 到肥chap-chap。1下大khou 到te3,連peng2 身都lan2-si，行路也lan2-si，行無三五步就phi7-pheN7 喘，siaN2-mih khang-khoe3 ma7 無想beh tin2 動。Ti7 烏樹林內底hng7-hng7 看--去，倒--leh、坐--leh、oa2--leh、phak--leh，全全是熊，thang 講是 1大支大熊山--lioh。
Che koh 無打緊--ou5!Cheng7 到chin2 m7-bat 有e5 症頭，ti7 這chun7 soah 一直puh--出-來。像講高血壓--lah、心臟病--lah、he-ku 喘--lah、糖尿病--lah、尿毒症--lah…chiah-e5 症頭，hou7 熊族 1時起驚惶，面憂面結，荒荒狂狂去chhoe7 熊醫師，ma7 hou7 熊醫師lek8 到半小死，連放屎尿e5 時間都無。
「Be7-sai2!Koh an2-ne 落--去，的確會出熊命…」熊醫師煩惱ti7 chin3 前，i 決定beh 改善這個情況，m7-koh beh 對toh 先做起--neh？
I 發現有 1隻熊特別活跳，koh tiaN7-tiaN7 來醫生館照顧in 熊族e5 患者。I e5 身體勇壯koh 靈活，像人類e5 影星──『史特龍』--leh；棕簑色e5 毛金滑a2 金滑，身軀chhoe7 無半te3 肥肉，i 就是熊族e5 少年英雄──烏熊。Tak8 工看i kha 鬆手弄、kha 手猛liah8,三兩lian3 手隨peh 上樹chhoe7 蜂siu7、ou2 蜂蜜；1 tiap 久a2 ti7 溪a2 邊，「Phong5、phong5」…iah 都無 3-hou3 手--leh，又koh 隨liah8 著魚--a，kha 手liu2-liah8 正港是熊族e5 賺食飯碗。熊醫師決定beh 向i 請教「康健」e5 祕方。先生人連ka-ti7 也tiaN7-tiaN7 腰酸背疼，目chiu ham-ham，tiaN7-tiaN7 ai3 tok-ku koh 會hah-hi3 流目油，這是筋骨teh ham7-sau7 e5 phaiN2 樣相。
「Che--ou3!Ma7 無siaN2-hoe3--lah！」烏熊phaiN2-se3 phaiN2-se3,頭jiau3-jiau3 說講：「我cheng7 到taN 都無想beh 參加siaN2-mih 選美大賽，我有要求ka-ti7,有thang 食就好，mai3 揀食，食 8分飽…iau2 koh 有…」I kek 1下a2 神祕款：「當in teh hiong5 心食、食飽睏、睏飽食，我就ham5 別款動物si3-ke3 sng2,si3-ke3 走跳。Chham 山羊比看siang2 peh khah koan5,chham 鹿a2 走相jiok，chham phong3 鼠比siang2 khah gau5 peh 樹a2,chham 河馬比siang2 泅水泅khah 緊，koh chham 猩猩比握手枝、比氣力…che…比in 1工到暗、kan-taN 知iaN2 hau2-kou，加好sng2 joa7 che7--ou3。」
「無chho3──kui 欉好好…」熊醫師tui3 頭殼tah--1-下，說講：「是都tioh8--a！Che 就是lan2 熊族tng 欠缺--e5-lah！」
就an2-ne，熊醫師就kut-lat8 鼓吹熊族做運動，koh tiaN7-tiaN7 kap 烏熊做筋骨e5 活動。Tauh8-tauh8-a2,熊醫師感覺加chiok 有精神--e5,也加真有氣力，koh 會tang3 涼勢a2 涼勢，上山落水。
Iah m7-koh，這遍烏烏樹林內e5 熊族，in lan2-si 了慣勢--a，chhim2 頭a2,半信半疑，m7 肯kut-lat8 做運動。有--e5 是三做四hioh-睏，iau2 koh 有--e5 ka7 烏熊phi3-siuN3，chhoh kan3-kiau7,講hou7 烏熊chhoa7 頭做運動，誤著in 食飯e5 時間。M7-koh 眾熊ti7 看熊醫師e5 身體改善了後，無相信運動e5 應效ma7 be7-sai2--得。
「行！Tau3-tin7 來做運動、練身體、走相jiok…」就chiaN5 做in kang7 款e5 趣味。
今年e5 選美大賽照常舉辦，m7-koh 無beh 選上有重頭e5 熊。是beh 選gau5 jip、chong5、走、跳、peh、pe5,6項long2 會hiau2 e5 熊。這chun7,ti7 烏樹林內e5 草埔頂、溪a2 底，si3-ke3 long2 看會著in liu2-liah8 e5 kha 手，siang2 敢講烏樹林long2 toa3 1-tin7 chiok 大tin7 e5「大khou 熊」、「lan2-si 熊」--a！

Long5-lian5-liu e5 兔a2
洪錦田
我是 1 隻 chiok kou2-chui 活骨e5 兔a2，kui 身軀e5 毛發kah 白雪雪，目chiu lin-lin koh 紅金a2 紅金，尾liu 肥te2-a2 肥te2，嘴齒ma7 puh kah 尖齊a2 尖齊，kan-taN 頭前2齒有khah 大pan2，soah lioh8-a2 pio-pio，m7-chiah 會hou7 goan2 hoai5 同伴--e5，ka7 我號1個偏名，號做「2齒--e5」。

原底goan2 kui 家口a2 toa3 ti7 1片樹林內，生活真自在ma7 真幸福。無議誤，有1-pai2 做風颱，樹林內kui 大半去hou7 流塗石kham3 tiau5--leh，真che7 家庭就an2-ne 來破碎--去。Hit-pai2 風颱來，hiah tu2 好我偷走厝，走去chhoe7 隔壁山e5 鹿a2 兄chhit-tho5，chiah 來逃過這場災劫。Iah m7-koh，風颱做煞，我也失去我溫暖e5 家庭。就an2-ne，此去過著long5-lian5-liu e5 生活。

為著ko5 腹tou2，chim7 頭a2 我是見青就食，iah m7-koh 食到尾--a2，soah 愈pou7 愈反腹，soah hou7 我siau3 念過去ti7 厝--nih e5 hit 段日子；si7 大人ka7 我chhoan5 e5 紅菜頭kap 包心白……taN，這chun7 想ma7 無khah-choah8，ui3 chit-ma2 起頭，tioh8 趕緊顧嘴孔khah 實。

有1工，我na2 chhoe7 食na2 chhoe7 看有我e5 同伴--e5 無。1下無斟酌，soah hou7 1個khioh 柴e5 a伯a2 影--著。Hit 個a伯a2 假好soe，chhin3-chhai2 khau 1欉青菜就beh ka7 我飼，beh ka7 我「牽龜入甕」，iah m7-koh 我無beh chhap--i，猶原ngi5 做ngi5、ngai5 做ngai5。

Hit 個a伯a2 無beh 放我煞e5 款，1手theh8 籠a2，1手theh8 青菜，1步1步一直逼oa2--來……kou-put-chiong，我就na2 退na2 走。我走1步，i jiok 1步。到尾--a2，kui-khi3 籠a2 kap 青菜long2 phiaN tan3-sak，就gia5 扁擔beh ka7 我ham2，按算講生擒活liah8 無成，beh hou7 我死翹翹e5 款……Aih-ioh，nah 會chiah 粗殘--a，我就na2 走na2 hou7 i jiok，na2 hoah「救人--a！救人--a！」，iah m7-koh，就近a2 long2 無野獸肯出來ka7 我解救。

日頭赤iaN7-iaN7，隨人顧性命，我又koh 走--a2 走，好得ka-chai3，面頭前無joa7 hng7 e5 所在有1-pho7 草欉，我就緊走來去bih，bih kah 密chiuh-chiuh koh m7 敢喘氣。

大概是siuN thiam2 e5 款，我soah 睏--去。Tng 我cheng-sin5 e5 時，soah hong5. 關ti7 籠a2 內，ma7 聽見有1-koa2 ti7-teh 會(he7) 講：「這隻兔a2，m7-chiaN5 猴koh 真tim3-tau2，我看賣真有價--ou！」，koh 另外1個講：「Eh！Cha-hng 林教授kam2 是講，i beh 做實驗teh 欠1隻兔a2。」Oah，愈聽愈起ka-lun2-sun2，雞母皮愈gia5，天--a！TaN，風颱死無去，kam2 soah tioh8 死leh 人e5 手頭--a？

Tu2 an2-ne 聽--著，na2 an2-ne leh 想，tang 時a2 我已經ti7 1個山產店e5 門kha 口--a。Ti7 籠a2 內e5 我，有影chiaN5 可憐tai7，過路人也beh 弄--1-下，gin2-a2 兄ma7 ka7 我liam3--1-下；貓過，貓beh ka7 我haN3--1-下；狗過，狗beh ka7 我吠--1-下……我soah 變成1隻眾人處置e5 兔a2，連niau2 鼠ma7 ka7 我chhong3-ti7！Ah，有夠慘--e5-lah！我看，免照鏡ma7 知iaN2 ka-ti7 chit-ma2 已經m7 是khah 早白肥kou2-chui e5 兔a2--a-lah……的確是1隻khiap 勢、顧人怨e5 兔a2--a-lah……a5...a5...a5...我beh hong5. thai5--a-lah，救人--ou！救人--ou！

Tng 我哭kah 無暝無日，目屎流beh ta--去-a。隔tng2 工，有1個gin2-a2 看見我，就吵in 老pe7 老母講i beh 愛tih8 hit 隻兔a2，要求in si7 大人tioh-ai3 買hou7--i。就an2-ne，我又koh 逃過1-pai2 災劫。

Hit 個gin2-a2 兄有影chiaN5 有愛心，tiau-kang 做1間厝hou7 我toa3，i 看我有2齒pio-pio，頭見面就ka7 我號做「2齒--e5」，koh 講後 日a2 beh kap 我做1個chiok 好、chiok 好e5 朋友，講叫我m7 免驚生份，i 會好好疼惜--我。

有影都tioh8，gin2-a2 兄真知影我e5 輕重，tak8 工long2 theh8 紅菜頭kap 包心白hou7 我食，有tang 時a2 ma7 會換菜色，chun5-pan7 beh ka7 我keng hou7 肥chut-chut e5 款；i koh 3不5時會ka7 我洗身軀、loah8 身軀毛……橫直 hou7 我感覺這chun7 e5 生活，過了像皇帝kang7 款。

有1-tau2，我toa3 e5 hit 間厝，i be7 記得關門，我就偷走厝，ka7 i liu-soan 出去外頭開1下眼界--leh。Oah！Tang 時a2 我toa3 e5 厝，是hiah-ni7-a2 細間，外口e5 厝比我toa3--e5 加幾na7 千倍、幾na7 萬倍hiah 大lioh8...…我1下跳出去門口埕，aih-ioh！無tiuN-ti5「PaN！」1聲，續--落koh 聽見「KoaiN5！」1聲，koh  來連相續聽著1-koa2 人，喊喊hoah-hoah e5 聲，講beh ka7 我liah8，害我驚kah phih8-phih8-chhoah，緊koh 跳入去goan2 厝bih--起-來，這chun7  tu2 像前當時，hit 個a伯a2 teh jiok--我e5 情況kang7 款，hou7 我驚kah long2 m7 敢喘氣。

經過幾na7 pai2 e5 災劫，我決意無愛koh 再long5-lian5-liu--a，ma7 無想beh koh tng2 去樹林內--a，chia kang7 款有花有草，koh 免si3-koe3 去走chong5 chhoe7 食，m7-koh 我1個心願，看主人會tang3 收留我到百歲年老，koh 再ka7 我chhoa7 1個sui2 bou2，hou7 我會tang3 傳宗接代，生1-tin7 mai3 有2齒e5 兔a2 kiaN2，an2-ne 就好--a。

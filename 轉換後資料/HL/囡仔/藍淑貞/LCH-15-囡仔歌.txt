


囡仔歌
藍淑貞


金龜
金龜　金龜
身痀痀
穿青衫　飛過坵
飛去人的厝
予囡仔掠咧倒退lu
唉唷　唉唷
叫阿舅

蚼蟻
蚼蟻　蚼蟻
踅壁邊
Ng3塗孔
真骨力
咧做工
做到面仔紅紅紅
歡歡喜喜好過冬

胡蠅
胡蠅　胡蠅
真驚人啥乜貨　著欲拈
欲食甜閣欲食鹹
欲食狗屎臭
唉唷　真正是眾人嫌



田嬰　
田嬰　田嬰
颺颺飛
欲chhoe7囡仔來講話
哮到目箍紅紅紅
跋落土
兩蕊目睭凸凸凸

肚滾仔
肚滾仔　身長長
腰軟軟
有嘴無目光
無骨真𣘀鑽
土孔做眠床
也無窗　也無門
也無人來相借問

肉丸
肉丸　肉丸
真好食
欲來去chhoe7阿娘
阿娘講無錢
欲來去chhoe7阿爹
阿爹穿木屐
khih  khih  khok  khok
khih  khih  khok  khok
走到無看見影

箍仔粿
箍仔粿
圓輪輪
買兩塊
十箍銀
一塊包紅豆
一塊土豆仁
一塊我欲食
一塊分予恁

紅龜粿
紅龜粿
白豆沙
真好食
khio teh teh
娘仔今年欲出嫁
親像紅龜粿
面仔紅紅真歹勢

蜈蚣
蜈蚣　身長長
水溝仔孔　四界鑽
一莊趖過閣一莊
若乎咬著
唉唷　你著
倩醫生　開藥方


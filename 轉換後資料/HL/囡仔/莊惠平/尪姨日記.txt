尪姨日記
JULY  1 
我上愛食果子凍，早起 teh食 e5 時，m7 知吞啥子落--去，過46分50秒了，煞想beh做尪姨。「我看來去做尪姨！……」想ah想，kaN-na2 chhoe7著人生 e5 目標。
JULY  2
今仔日開始「做尪姨 e5 訓練」，我 e5 尪姨信念：(1)Kap一般人倒peng2 e5 思考；(2)Kap一般人倒peng2 e5 行為。我相信我e5 直覺、ma7 相信我一定 e7 chiaN5 做台灣史，頭一個出名 e5 尪姨。
JULY  3
早起去圖書館查看做尪姨 ai3啥款 e5 ke-si頭仔，e晝走去「尪姨kam2-a2店」，買上基本 e5 ke-si，有尪姨經、符仔、尪姨帽仔、尪姨衫。YES！SO COOL！
JULY  4 
Eng5暗有戲thang看--lou，我準備ti7  eng5-am3 (滿天全金星 e5 暗暝)，做頭擺 e5 法會。希望我iau2 會li ti7 圖書館查過 e5 咒語。Wish we gook luck！當然，我邊仔ma7 有一個助手－－A西teh 鬥相工。
JULY  5
Chang5-am3 e5 法會一直做到透早。Ti7 法會，真濟景象攏是我頭擺看--著，kaN2-na2 是我e5 過去、chit-ma2 kap未來。
JULY 6
今仔日感覺真怪，liam-mi人ti7 三度空間、liam-mi ti7 四度空間，kam2是我e5 法力teh增加？A7 是我 e5 頭殼teh gong5--a？我誠 ngiau疑。
JULY 17
早起起來，A西ka7 我講我昏beh十工--a。人歸身軀軟ko5-sio5,頭殼內直直出現奇奇怪怪、若眠夢 e5 影像，有夠玄！歸箍人，歸工 gong5-gong5。這款 e5 情形iau2 m7 bat tu2 過。
JULY 18
今仔日身軀開始teh變--a。早起 to7 放888個屁，e晝雙腳變kah 無啥會chi3力。Koh會家己會起來旋lin-long。暗時煞攏 be7 睏--li。……真怪異e5 一工！……M7-thang  koh an2-ni！
JULY  19
Chang5暗無睏，m7-na7 be7 ai3睏，顛倒精神飽足，你看我tih-beh會當作尪姨--a。決定明仔再試看我e5 法力e5懸低。Oah8!足讚--e！。
JULY 20
早起做頭擺 e5 試驗。路--ni看著狗仔，心內to7 念「Toe3我行 …toe3我行」，m7-koh狗仔無teh sin3-tau2。An2-choaN2 會an2 -ni？Kam2講伊 ma7 是尪姨？試驗失敗。
JULY 21
今仔日做第二擺試驗。Ka7歸個心神囥 ti7 一枝鉛筆。用意志力hou7 鉛筆振動。我費真濟心神，m7-koh鉛筆共款恬恬 ti7 hia。Kam2講…鉛筆ma7 有法力？
JULY 22
Chang5 kap choh8--jit8 e5 試驗攏無成功，感覺有可失志。Koh 提尪姨經kap魔法出來研究khah chhim--le。冊內有寫講：「Be7 sai2 hiah緊to7 hou7 人打敗，因為你是尪姨--a…」念--le念--le，to7 睏--去-a。
JULY 23
今仔日感覺真稀微、混沌。「我kam2有法度成做尪姨？」這個問題ti7 我e5 頭殼頂seh8 來seh8 去，若一隻烏鴉。Bai2--a，che7 m7 是好吉兆。烏鴉、烏鴉離我khah遠--le。好運、好運khah緊來。
JULY 24
早起A西ka7 我講無beh koh做我e5 助手--a，beh去in a叔e5 修車場做烏手。助手？烏手？攏是手--a。Thai3會chiah緊to7 放棄，kam2講我ma7 ai3放棄？
JULY 25
真無聊e5 一工。無tiam7-cheng7 A西，日子koh khah無滋無味。Che kam2是天光前e5 烏暗。做尪姨e5 夢kam2是無望？Tang時我e5 光明才會來？
JULY 26
今仔日koh真怪奇。暗時beh睏e5 時，發覺頭鬃一工內煞長beh 10公分。真--e，無teh臭toaN7！最近早暗我攏有teh量頭毛。An2-ne講…我iau2有望--le！。
JULY 27
今仔日我試tui3厝尾頂飛落來。煞koh kap我想--e  sio-siang7、tng3-ku、siak一下真大下，好佳哉，無kai3 懸，m7-koh我e5 心ma7 共款siak一下痛痛痛。Koh比身軀khah siong重。
JULY 28
今仔日我ti7 衫櫥內，chiu2 一工，想真濟 問題。Ti7 這內面看著囡仔時e5 chhit-tho5 物，kaN2-na2 是ti7 6歲e5 時，若到衫仔櫥，to7 感覺真安心。M7-koh 這陣  ……
JULY 29
今仔日感覺若chhiN 龍活虎--le。腳步ma7 變kah 愈來愈輕鬆。Kah-na2 行--le行--le to7 會飛--起來…我e5 思考ma7 toe3 leh飛……Kam2講做尪姨e5 感覺就是an2-ni？
JULY 30
人若一段時間，做寡脫線e5代誌，ma7 是be7 bai2。數想做尪姨e5 這cham7, 濟濟 e5 經驗攏是我頭擺 tng7--著-e。我e5 au7-chan若 koh大0.2公分，有玄--bou？ 
JULY 31
今仔日teh beh過--lou。這陣是7/31暗時11點56分過5秒…koh過5秒，到今，我 e5 尪姨夢iau2 be7 完成，無要緊，尪姨做無成，明仔再ma7 會當試看做拳頭師。 
 
美麗kap田嬰
美麗ti7土腳底
田嬰君ti7地面
美麗日--時睏，暗時活動
田嬰君日--時活動，暗時睏
本chiaN5美麗kap田嬰君，歸世人攏 tu2 be7 著
M7-koh
有一工落雨e5黃昏，土hou7雨水沖鬆--去
In ti7一欉百合花hia相tng7 
美麗：「Oah8!I hit對目珠na3 hiah大、hiah迷人！」
田嬰君：「Oah8!圓kun3-kun3 e5 身軀有夠古錐！」
M7-chiah……In兩個相意愛--lou3,koh約講na7落雨e5黃昏，攏toa3 hit 欉百合花hia相會 
M7-koh，續--落幾若工，日頭攏光iaN7-iaN7 
美麗m7-kaN2 bun3出地面，驚 hou7日頭曝礁--去
田嬰君到暗時，想beh chhoe7美麗，
M7-koh攏看be7著
等到有一工，落雨e5 時陣
美麗感覺土底有水tou3--入來
M7-chiah，美麗ka7頭bun3出來地面看看--le，
煞看著田嬰君ti7百合花hia teh哭。
目屎！He m7 是雨水！
He是田嬰君e5目屎……
美麗teh哭
百合花teh哭
日頭ma7 teh哭
 Boe2--a，雲ma7 toe3 teh哭
自an2-ni，雨煞真正落--起來lou3,m7-koh 雨水siuN大--a、siuN大--a，ma7 ka7美麗沖teh走
到第二工
美麗已經ti7別個城市--a。
結局……美麗共款iau2 ti7土底 
田嬰君共款ma7 iau2 ti7地面
Che就是為啥物田嬰總--是ti7水面上「點水」，因為伊teh走chhoe7美麗


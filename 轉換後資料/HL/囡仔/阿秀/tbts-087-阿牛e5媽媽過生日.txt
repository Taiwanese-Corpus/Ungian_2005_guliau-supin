【Gin2-a2故事】	阿牛e5媽媽過生日		阿秀

有一個查甫gin2-a2，伊e5名叫阿牛。
有一日阿牛e5媽媽生日。
阿牛問家己：「我會tang3送啥物hou7媽媽做禮物？」
所以，阿牛行出去外口看伊會tang3 chhoe7著啥物？
行、行、行，伊遇著一隻雞母。
「Gau5早，雞母太太，你敢會tang3 hou7我一項物件，hou7我送我e5媽媽做生日禮物？」
「Kok、kok、kok。」雞母講：「我會tang3 hou7你一粒雞卵送你e5媽媽做生日禮物。」
「真多謝。」阿牛講：「但是我e5媽媽已經有雞卵。」
「Ah無，咱作伙來chhoe7，看會tang3 chhoe7著啥物。」雞母講。
所以，阿牛行頭前，雞母toe3後壁，一路行，一路跳，in遇著一隻鵝。
「Gau5早，鵝太太，你敢會tang3 hou7我一項物件，hou7我送我e5媽媽做生日禮物。」
「Go、go、go。」鵝a2講：「我會tang3送你一koa2真sui2 e5鵝a2毛做枕頭，送你e5媽媽做生日禮物。」
「真多謝。」阿牛講：「但是我e5媽媽已經有枕頭。」
「Ah無，咱作伙來chhoe7 ，看會tang3 chhoe7著啥物。」鵝a2講。
所以，鵝a2行頭前，雞母、阿牛toe3後壁，一路行，一路跳，in遇著一隻山羊。
「Gau5早，羊太太。你敢會tang3 hou7我一項物件，hou7我送我e5媽媽做生日禮物？」
「Me、me、me。」山羊講：「我會tang3 hou7你一點a2羊奶做chhi-suh（cheese)，送hou7你e5媽媽做生日禮物。」
「真多謝。」阿牛講：「但是我e5媽媽已經有chhi-suh。」
「Ah無，咱作伙來chhoe7，看會tang3 chhoe7著啥物。」山羊a2講。
所以，阿牛行頭前，雞母、鵝a2、羊a2 toe3後壁，一路行，一路跳，in遇著一隻綿羊。
「Gau5早，綿羊太太。」阿牛講：「你敢會tang3 hou7我一項物件，hou7我送我e5媽媽做生日禮物？」
「Ba、ba、ba。」綿羊講：「我會tang3 hou7你羊毛做一領毯a2，送hou7你e5媽媽做生日禮物。」
「真多謝。」阿牛講：「但是我e5媽媽已經有毯a2。」
「Ah無，咱作伙來chhoe7，看會tang3 chhoe7著啥物。」綿羊講。
所以，綿羊行頭前，山羊、鵝a2、雞母、阿牛toe3後壁，一路行，一路跳，in遇著一隻奶牛。
「Gau5早，牛太太。」阿牛講：「你敢會tang3 hou7我一項物件，hou7我送我e5媽媽做生日禮物？」
「Mu、mu、mu。」牛太太講：「我會tang3 hou7你牛奶kap牛油。」
「真多謝。」阿牛講：「但是我e5媽媽已經有牛奶kap牛油。」
「Ah無，ai3去問熊先生。」牛太太講：「伊toa3 ti7山頂e5樹林內底。」
「好啊！」阿牛講：「咱作伙來去問熊先生。」
「我無愛去。」雞母講。
「我無愛去。」鵝a2講。
「我無愛去。」山羊講。
「我無愛去。」綿羊講。
「我ma7無愛去。」奶牛講。
所以，阿牛家己一個去chhoe7熊先生。
伊行真久，行去山頂。伊行真遠，行入去樹林e5內底，ti7 hia伊遇著熊先生。
「Gau5早，熊先生。」阿牛講：「你敢會tang3 hou7我一項物件，hou7我送我e5媽媽做生日禮物？」
「Hu、hu、hu。」熊先生講：「我無物件hou7你送你e5媽媽做生日禮物，但是我會tang3 ka7你講一項物件，你會tang3送你e5媽媽做生日禮物。」
熊先生將這個祕密ti7阿牛e5耳空邊，真細聲講hou7阿牛知。
「哦，真好！熊先生，真多謝你。」
阿牛行出樹林外，走落山腳，走轉去伊e5厝。
「媽媽，ioh看mai7，我beh送你啥物做生日禮物？」
伊e5媽媽開始ioh。
「敢是一粒雞卵？」「M7是。」阿牛講。
「敢是一個枕頭？」「M7是。」阿牛講。
「敢是一塊chhi-suh？」「M7是。」阿牛講。
「敢是一領毯a2 ？」「M7是。」阿牛講。
「敢是牛奶抑是牛油？」「M7是。」阿牛講。
伊e5媽媽攏ioh be7出來。
所以，阿牛送伊e5媽媽一個真大e5熊lam2（Bear Hug）做生日禮物。
＜註＞這個故事tui3 Marjorie Flack e5 gin2-a2故事「Ask， Mr.Bear」翻譯e5 ，是我e5查某kiaN2 Janice真愛聽e5一個故事。 


Kap 法蘭西先生過聖誕
頭序
（主題曲開始彈e5時著hou7一個囡仔e5演員來講這個序言，這個主題曲無論是聖詩抑是讚美歌tui3頭到尾攏有teh循環奏出）。
這te3劇報咱知這位ti7義大利e5 阿西西e5聖法蘭西先生真正e5故事。
聖法蘭西先生出世ti7主後1226年。44歲就過身，伊是一位真好額e5 生理人e5子，總--是伊放sak一切，來為人服務，榮耀上帝。伊e5生活真親像咱e5主耶穌e5謙卑疼痛。所以m7-na7當時e5人，現在伊也幫贊咱歡喜親近上帝。
Ti7 chia阮beh做(表演)法蘭西先生當時怎樣教示hiah e5鄉村e5人認bat主耶穌e5出世e5事。
頭一幕是ti7市場，第二幕是發生ti7山--裡一個剉柴e5查某人e5厝e5事。
請列位ti7劇最後e5時參加ti7阮e5行列e5後面te3阮行到馬槽hia，hou7咱koh一遍回想ti7伯利恆城頭一擺 e5聖誕節。
第一幕 Ti7市場
頭序講了就聽見修道士(Thok-Pun2修士)teh唱kap劇情相合e5歌e5聲。設使李湖兄若受選做講頭序--e5,伊就thang提一籃e5 肉。修士行近e5時，伊進前kap伊相tu2,將籃內e5物hou7伊看。Chiah e5修士就集做堆企ti7十字路口。法蘭西先生企ti7 in淡薄遠e5所在。（謝利一直看籃中e5物)。
謝利：李湖兄，你分真濟真好，明仔再咱會thang享受大chheN-chhau。聖誕暝人人攏真慷慨。
仁本：Suh！你看先生teh流目屎。先生你是an2-choaN2樣？你無歡喜阮分物件mah？（提出一塊）。
法蘭西：仁本，下hou7好勢！
李湖：我想禁食e5事be7會hou7你hiah-nih8傷心才著，先生，親像咱攏有份ti7別項事，請你也hou7阮有份ti7你悲傷e5心情。
法：我是teh想ti7伯利恆頭擺 e5聖誕ti7我e5想像內，我明明會看見勇敢e5約瑟ti7客館中受著粗魯無情e5款待e5時，怎樣來保護馬利亞hou7伊無受寒冷。
仁：先生，我也那親像會看見hit e5破舊chhiN凊e5馬tiau5內，只有牛kap馬e5喘氣會hou7 in得著溫暖。
法：是，仁本，我也想像，hiah e5可憐e5動物雖然真枵，iau2-ku2 in無食hiah e5草，來留乾草hou7上帝e5子，做一個溫暖e5眠床。
謝：Ouh！我攏m7知chiah e5事，總--是你hou7 hit e5故事ti7我e5頭腦中koh活起來--lah。先生ah，請你接續koh講。
法：設使上帝為著咱e5緣故，hiah-nih8謙卑來選擇散hiong做伊ti7地上e5頭一個朋友。咱kiam2 m7是著koh較ai3 hit e5散hiong，an2-ni咱若為著上帝e5緣故來歡迎hit e5散hiong，上帝一定會特別koh較疼--咱。
李：Aih，to著m7!莫怪聖經講：「心內散hiong e5人有福氣；因為天國是in e5。」
（庄內e5人吟詩e5聲那大）。
謝：Hiah e5庄社e5人tui3樹林轉來--lah。
仁：In為著聖誕節teh搬in e5火柴kap聖誕樹。
法：兄弟--ah，咱企較邊--仔le3,in有一個習慣就是ai3 ti7鄉村e5十字路口歇睏--一下。
（In攏集ti7邊仔，村民行到十字路口就停止唱歌，koh將物件下ti7塗腳）。
老婦：Ouh！實在真sian7,請大家來歇睏tiap仔久，hou7我e5老骨頭歇睏--leh。
男青：Mai3 lah！老阿姆--a3,日頭iau2 be7落山，咱較緊轉來去，thang布置咱e5厝。
女青：你相信當時基督ti7伯利恆出世e5時e5聖誕節有chiah-nih冷--無？
(Ti7這幕e5中間較好hou7較濟人參加，其中包含乞食、馬利亞、美娜)。
老女：無tu2-tu2 ouh，m7-ku2 he已經是千外年前e5事lah。
男青：每年咱teh布置咱e5厝beh迎接伊，m7-ku2實在有時oh得hou7咱相信，伊真正有為咱來到世間。
女青：實在有影，beh hou7親像咱chiah-nih清寒koh散hiong e5相信，實在oh。
法：聖子e5老母亦kap你相siang5,總是親愛e5姊妹，雖然聖子亦tu2著寒koh散siong，iau2-ku2伊真正有來。
星：Hit e5是是誰？我對這個聲音那親像真熟。
馬：Hit e5是阿西西 e5散hiong人，m7-ku2咱前擺tu2著伊e5時，伊bat hou7咱麵包。
法：馬利亞，你提你e5袋仔來，仁本提你e5肉來。
仁：M7-ku2先生--ah！你講明仔再咱beh食chheN-chhau，今仔日咱禁食。
法：是--lah，m7-ku2這個青瞑人kap囡仔真枵，仁本，將做好--e5 hou7 in(仁本就照an2-ni做)。
男青：先生，請你祝福in e5 lim食。
全體：請祝福--阮，請祝福--阮，hou7阮無tu2著過頭寒。
法：願lin2聖誕快樂。
女青：對ti7 hiah e5有信心e5人an2-ni是真好，總是除了你e5話以外，阮會thang得著甚mih？
法：親愛e5姊妹，che m7是我e5話，是上帝e5話，你亦著有信心，來擒tiau5 ti7向望kap上帝e5仁慈，an2-ni你才會thang chhe7著hit e5聖e5散hiong。
女青：我m7-ai3散hiong。
村民：我也是！我也是。
老婦：我m7知天頂e5主kap散hiong e5人有甚mih關係。
法：Lin2今e5暗beh看著hit e5是真e5疼beh kap散hiong siang7時來，疼beh hou7一切e5事成做甜蜜--e5。
女青：Hou7阮看，阮就beh相信。
村民：是，百聞不如一見。
法：無看--見來信e5人較有福氣。總是對ti7上帝e5疼kap伊e5幫贊，lin2今e5暗beh看著伯利恆。
村民：伯利恆？伊teh發狂--lah。
法：今暝lin2 kap我去敬拜。
老婦：偌遠？我e5骨頭擋boe7 tiau5--lah。
法：無偌遠，要緊親像我講，lin2 ti7靈性上也著旅行去伯利恆。
男青：我beh去。
女青：我也beh。
星：我也無beh落後。
老夫：我也是。
全體：阮攏beh去，去伯利恆。
法：今暝星出來e5時，咱koh ti7 chia相見，lin2著ai3帶lin2最好e5禮物，為著上帝e5疼kap伊e5艱苦人，咱beh上懸來去看聖嬰。今 lin2攏轉去為著這個聖誕e5日子，用歡喜來備辦lin2 e5心。
村民：你請，咱e5昏tiam3 chia相見。
(In提起in e5物就離開，有--e5開始唱歌，那行大家也攏加入去唱。台頂只有chhun法蘭西、修士、美娜，仁本真悲傷teh看伊e5籃仔)。
仁：咱e5腹肚若親像粟鳥仔e5胃hiah-nih細，咱就會tang3開筵席--lah！
法：仁本，至少咱會thang用咱e5目珠來享受筵席。
李：(向仁本)。你若親像粟鳥仔hiah-nih歡喜--lah houhN！(向法)。先生，今咱beh飛去to2位？
法：飛去山邊e5洞內，咱beh教hiah e5人著信上帝e5疼。
謝：除了咱時常ti7 hia祈禱hit e5洞以外，kiam2 iau2有別e5洞？
法：咱來chhoa7 in kap咱相kap祈禱，無論乞食、做穡人、武士、紳士、富人抑是散hiong人，大家結成大行列，手giah8火把來同聲吟詩…
你：咱若到hia，咱會thang看著甚mih？
法：咱beh ti7 hia迎接基督e5出世，山洞beh做馬tiau5,咱beh做一個馬槽，內面beh囥礁草，仁本著借一隻牛kap一隻驢仔來。
仁：好，我若chhe7無牛kap驢，我家己來做。
法：一定會chhoe7著，hit e5員外會供給老牛kap驢。謝利，你kap伊去，ka7伊講咱beh做甚mih，koh求伊幫贊，伊會真歡喜幫贊咱。
謝：好，咱來去，m7-ku2咱若有chhe7著牛kap驢，咱beh去to2位chhe7天使。
法：咱若有信心，咱就會thang用新e5目珠看見咱e5救主ti7 hia，an2-ni伯利恆就beh koh活ti7咱e5心內。(兩個修士出去)。
李：先生，我beh去to2位？
法：你kap hiah e5兄弟去，叫in有e5用小小e5床做馬槽，其他--e5去大街小巷招人來參加咱e5大行列鬥陣來去朝拜咱e5救主，ka7 in講咱beh去伯利恆。(李湖出--去)。
美：先生，阮tiam3 ti7樹林內，阮m7知會thang去--boe7?
法：真歡迎，lin2攏thang來，較緊轉去報hou7 lin2 e5媽媽知，m7-thang siuN晏，快樂e5聖誕近--lah。
(美娜tim3頭就離開。Teh換幕e5時，法行出講)。
你是聖e5主上帝。
是眾神中e5神，行奇事e5上帝。
是堅固有權能，至懸e5主。
有氣力聖e5父。
三位一體e5主上帝。
是好，是好e5神，阮e5好e5上帝。
活活e5主上帝，真理e5神。
慈悲滿滿。
充滿智慧，koh謙卑。
有赦免，關心照顧阮。
是阮安全逃閃e5所在。
是有歡喜kap快樂e5面。
求你用公義來節制我。
Hou7我滿足koh充滿氣力。
你是慈悲kap疼痛。
是阮e5保護者。
是阮e5懸台kap保護避難所。
是阮e5信仰，向望e5施恩者。
Ti7你e5內面有充滿甜蜜。
阮永遠e5性命。
無限e5疼kap偉大e5作為。
權能e5主上帝，有u7疼kap恩典e5救主。
(法行開thang引chhoa7 hit e5大行列，若是幕iau2-be7換好，就thang奏出主題曲，若無就第二幕隨時開始。用羅別進入剉柴e5小厝做開始)。
第二幕。剉柴夫e5小厝。
(羅別入來，唱(hm)劇e5主題曲。伊將柺仔囥下，koh抽出嘴內e5糖仔枝。伊e5老母toa3一kou2牛乳，kap幾若個細盆仔入來，囥chiah e5物tiam3火爐邊烘燒。提後來圍ti7羅別e5頷頸e5圍巾，tiam3台頂補。伊也kap羅別鬥唱伊teh唱e5調。伊e5老父toa3幾枝仔柴轉--來，koh將柴hiat落火，就坐teh開始削柴，刻做thit-tho5物)。
婦：羅別，這條歌boe7歹聽，是甚mih歌？
羅：美娜教我e5,全庄攏teh唱。
母：美娜講這條歌是in tui3 hit e5法蘭西先生kap伊e5學生hia學來--e5,你亦來學--lah。
父：好曲是好，m7-ku2我e5代誌hiah濟，足無閒，無時間thang學，iau2-ku2這條歌實在boe7歹聽，親像hou7囡仔感覺真歡喜e5款。
母：美娜teh做甚mih8,chiah-nih暗iau2-be7轉來，向望伊無tu2著甚mih事故。
父：媽媽，你著會記得今暗是聖誕暝，這個囡仔著ti7庄裡幫贊人去佈置庄社。大概伊ti7 hit e5員外e5厝teh看hiah e5大人物，看in teh備辦大筵席。
羅：媽媽已經將咱e5厝佈置好--lah，我ka7伊鬥做一個花環，beh來迎接救主耶穌。我ka7伊囥ti7門外，爸爸你有看見無？
父：有--lah，伊ka7我鑿一下真疼，總--是hit e5花環實在真好看。
羅：爸爸！媽媽講咱真散，boe7 thang辦chhiN-chhau，m7知有影無？我向望lin2有創真濟好食e5物。
(老父想)。
母：爸爸m7-thang艱苦心，羅別，m7-thang hou7爸爸艱苦，真正有影咱今年boe7 thang辦chhiN-chhau，m7是阮teh騙你。
羅：無ai3-- lah(teh哮)，我beh食chhiN-chhau lah。
父：羅別，m7-thang親像歹囡仔，我知你真ai3有一個筵席來歡喜，特別親像你這款身體無自由e5囡仔……，爸爸亦是真ai3食chhiN-chhau，總是咱有厝thang toa3,有羊奶thang lim，有烏麵包thang食，咱boe7餓死，an2-ni咱就著感謝。

羅：聖誕暝食烏麵包，無ai3 lah，我beh食糖仔kap雞卵糕。好佳哉，我iau2有儉淡薄糖仔，咱thang相kap食。
母：(受氣對羅講)M7-thang哮，羅別，聽我講，明仔再我chhoa7你去禮拜堂看真濟人穿in最好、最sui2 e5衫，你m7-thang哮！
父：我無ai3 hou7囡仔看hiah e5無路用e5 sui2衫。
母：有影，總--是羅別，我ka7你講真心適e5故事。當耶穌降生ti7 伯利恆e5時，雖然伊是上帝e5子，總是人亦無備辦chhiN-chhau來迎接伊，ti7 hia只有一隻牛、一隻驢kap一個破破e5馬tiau5 na7-tiaN7。
(美娜ti7外面teh唱hit條歌，唱真緊，那來那近)。
羅：媽媽，koh講--lah！
母：Hit暝真寒koh真冷，ti7天頂只有星na7-tiaN7。是美娜是mh？
父：大概是ouh。著--lah，伊到位--lah。
(美娜入來，喘大氣koh真激動)。
美：爸！媽！真奇妙e5事beh發生--lah。
母：美娜，你去to2位？
美：媽，我去庄--nih，法蘭西先生有一個好e5計劃，ti7庄裡e5人攏知，in攏beh參加這個鬧熱，in攏beh去山洞裡迎接hit e5耶穌基督e5降生，爸，媽，咱攏來去houNh！

羅：咱攏來去！爸，你亦beh去houNh！
父：今暝咱攏m7-thang去，外面siuN冷，koh siuN晏lah。
美：M7-ku2爸！Hit e5是真要緊e5,lin2 m7知，逐人攏beh去neh！
母：你講hiah緊阮那會明白，較緊褪你e5外衫，提幾枝仔柴來hiaN5，阮留幾個麵包kap羊乳beh hou7你做暗頓。
美：媽，你那會beh hou7我感覺無趣味，今暝是聖誕暝，我beh去，我的確著去(cham3腳)。
父：美娜，無論是聖誕暝抑m7是，你這款態度真m7好！
美：爸，真失禮。(褪外衫，koh囥幾若塊柴ti7火--nih8)。
羅：爸，叫伊講hit e5鬧熱e5事lah，咱ti7 chia攏無鬧熱，koh你kap媽媽出去做工e5時，阮攏無伴。大概有一日美娜會chhoa7法蘭西先生來chia講故事hou7我聽，也講起這個鬧熱e5事hou7我聽！
母：羅別，明仔再咱就會知--lah，今仔日爸爸做工真sian7。
羅：(真悲傷)M7-ku2庄裡逐人攏beh去，爸，媽，lin2會thang chhoa7美娜去boe7?我一人來顧厝。
父：羅別，m7-thang吵，阮逐日為著lint2?外面做工來建立一個家庭，lin2啥事為著beh看hit e5 阿西西人e5 khong e5計劃來吵阮！
(伊iau2 teh講e5,外面有馬e5腳步聲近來。有無熟似e5人來扑門)。
母：聽leh，hit e5是甚mih聲？
羅：一隻馬停ti7咱e5門口。
父：M7知甚mih人ti7這個聖誕暝，chiah-nih晏才來訪問咱(koh扑門)。
客：有人ti7-teh無？
母：細聲，爸爸m7-thang，m7-thang出聲。
美：無的確是賊仔。
羅：M7-thang hou7伊入來。
(愈大聲扑門)。
父：無意思，賊仔來咱chia做甚mih？咱chia亦無甚mih thang hou7人搶。
客：Houh！逐人攏睏--去lah是無？
父：先生，請入來坐，(開門，人客大步行入，老父ka7伊行禮，老母kap美娜也行禮)。
客：兄弟--ah，願主kap lin2 ti7-teh。
父：也kap你ti7-teh，m7知我會thang幫贊你甚mih？
客：我beh請問你hit e5山路m7知ti7 to2落，因為我迷路lah，我boe7 thang失去hit e5好e5機會，我beh參加人人所beh看e5大鬧熱……，你m7知會thang報我路boe7?

父：先生，山洞ti7 hit爿，m7-ku2現在攏無人tiam3 ti7 hia，以前有一個隱士tiam3 hia，總是伊已經死去--lah。
客：朋友--ah！今e5暗ti7 hia beh有看見新e5活命lah，我聽見法蘭西先生e5消息，就騎馬跑去，想beh做頭一個到位e5,總是我煞迷路去。(Hou7父一個銀角仔)che是淡薄意思，今請問hit e5洞m7知tui3 to2位去？
父：先生真多謝，我親身chhoa7你來去報你知hit e5洞。
客：Ouh！m7免koh麻煩你，請你報我路就好，我thang騎馬去較緊(tui3門看出外面庄社)。緊ka7我講，庄社e5人giah8火把beh出發--lah。
父：(企ti7身邊)Tui3 chia直直去，到雙叉路e5時，oat tui3正手爿，到一pho7松樹，樹中有一條路，就一直透到洞口。
客：多謝，向望咱無久會koh相見願lin2聖誕快樂。
(人客出去後，老父企ti7門外到無聽見馬e5腳步聲才關門。Koh看手中e5銀角仔)。
父：媽媽這個是銀角仔，一位高尚e5紳士竟然也beh去山洞，真奇怪伊也m7是修道士。好，將這個錢收起來，明仔日買餅hou7囡仔，也thang ti7聖誕節快樂leh。
羅：(扑手，美娜seh8伊e5身邊跳舞)。Hah！hah！有糖仔kap雞卵糕thang食lah。
美：Hah！hah！有糖仔kap聖誕糕，咱會thang慶祝聖誕lah。(扑門e5聲)。

母：囡仔，較恬leh，有人teh扑門lah。
父：Che m7是賊仔，賊仔boe7 an2-ni扑門。
聲音：開門，上帝e5名請開門。
母：爸爸緊ka7伊開門leh，的確是歹命人，欠用甚mih？咱來分伊淡薄咱所有e5物件，來做伙慶祝救主聖誕。
(老父開門，馬利亞chhoa7青瞑人入來)。
羅：美娜，看這個查某囡仔chhoa7一個青瞑人來。
美：Ah！我bat ti7庄裡看著in，in穩當真寒。
母：好朋友，歡迎歡迎，爸爸請關門。
星：願上帝祝福lin2,請問，hit e5 beh去山洞e5路是tui3 to2位去？雖然我會thang等hiah e5庄裡e5人同齊去，m7-ku2 lin2知我身體無自由，行路慢，jip boe7著，雖然我這個查某囡仔thang chhoa7我去，iau2-ku2暗路hou7伊驚著。
母：好--lah，請lin2代先坐，來烘火leh。(美娜kap老母創hou7 in烘火，koh捧物hou7 in食)
星：多謝lin2,m7-ku2阮著較緊去，扑算，請hou7我一杯茶就好，馬利亞，咱著較緊來去。
馬：小等leh，我真寒lah。
父：敬拜，Ti7 hit e5空空e5洞beh敬拜甚mih？
星：朋友--ah！我雖然boe7看見你e5面，iau2-ku2我知lin2 teh笑--我，我beh敬拜甚mih？我相信你無必要tui3這個散hiong koh青瞑e5老人來ka7你說明今e5暗全庄社e5人e5行動--lah。
父：是--lah，是--lah，我知影--lah。
羅：爸爸，媽媽，m7-ku2 lin2 tu2-chiah講....。
母：羅別，koh囥淡薄柴ti7火--nih8。
星：馬利亞，來，牽我e5手，咱來去。
馬：外面hiah nih暗，我真驚lah。
星：較勇敢le3,咱e5朋友會教咱beh tui3 to2位去，你kiam2無ai3去hit e5快樂e5所在？
母：美娜，你kap in去到hit e5樹林e5入口。
父：無，我家己chhoa7 in去較知影！
星：多謝你，我盡量行較緊，若無會連累你，多謝先生娘。願主祝福你kap小朋友。朋友，你備辦好be7?馬利亞咱來去。
(In出去，門開e5時，唱歌e5聲真大，美娜緊走來看)。
羅：聽，in teh唱歌。美娜你有看著甚mih無？
美：Oh！火把親像teh跳舞，向山洞去lah！Oh，媽，開始迎鬧熱lah。
母：美娜，入來，緊關門(歌聲koh無去)來chia ka7我講in今暝teh做啥物？(In攏圍ti7火邊)法蘭西先生講甚mih？今暝ti7山邊beh發生甚mih代誌？
美：媽，che是真奇妙e5事，hou7我去--lah。
母：你m7-thang家己去，我著ti7-chia顧羅別，爸爸koh真sian7。
美：你kap我來去，hou7爸爸kap羅別顧厝。
母：美娜，你講甚mih？
羅：無要緊--lah，媽媽你chhoa7伊去，爸爸隨時會轉來，lin2去轉來才講hou7我聽就好。
母：Lin2攏恬恬，美娜，法蘭西先生ka7 lin2講甚m-h？爸爸liam5-piN會轉--lah。(外面有談話e5聲)。
羅：爸爸轉來--lah！
母：有人kap伊做伙來，美娜開門hou7 in入來，外面真寒！(老父轉來)。
父：媽媽，美娜，員外來--lah。(員外入)。員外請入來。
母：美娜提椅仔來。
員：M7免--lah，我隨時beh去參加hit e5鬧熱，我已經看hit e5洞，koh攏準備好勢--lah。
美：Ouh！媽媽。
母：美娜，較恬leh！(行禮)。員外請你原諒。
員：Ouh，che，無要緊，這個囡仔真古錐，我tu2著你e5丈夫，所以特別來請安lin2,lin2真gau5疼hiah e5青暝kap散hiong e5人，所以我beh報答lin2,今囡仔你sin5會著boe7?向望lin2用chiah e5來過快樂e5聖誕。(員外那念三位一體e5名那 hiat三個銀角仔hou7羅別)。
Ti7父、子、，聖神e5名。
全家：真多謝，員外真多謝。
羅：M7-ku2我不時teh想講你永遠是真嚴hat e5人……
母：羅別，羅別！
員：是這個囡仔所講e5是真--e5,我以前真嚴hat。願上帝赦免我，今法蘭西先生hou7我變成較仁慈e5人，以前我e5所做感覺真見笑。好，我著來去--lah，今e5暗我beh請全庄e5人來赴我e5筵席，lin2大家亦一定著來赴。
父：是，員外，阮的確攏會去。
羅：M7-ku2爸爸你tu2-chiah講……
母：羅別！聽，in teh唱你所唱e5歌lah。
員：火把teh旋山真好看，taN lin2著趕緊，若無就赴boe7著lah，lin2直接去山洞才好lah。願上帝kap lin2 ti7--teh(出去)。
父：全庄e5人攏teh迎鬧熱--lah(入厝關門)咱今e5暗亦著來去。
羅：設使員外若無來咱就boe7 thang去。
父：是，羅別是hit e5青暝e5乞食e5熱心感動我e5。到底這個法蘭西先生是甚mih人我m7-bat tu2著伊，iau2-ku2怎樣全庄e5人攏te3伊去？
母：美娜bat hit e5人。
羅：伊的確是一個真偉大e5人。
美：M7是--lah，伊m7是親像你所講真偉大e5人，我想你boe7會注意伊，伊講以前是一個真富裕e5好額人，總是因為疼上帝，將家己e5物件攏分hou7人。
母：是，伊是一個好人，以前我bat ti7市場聽見伊teh講道理。
美：伊ti7逐所在幫贊人，koh對in講上帝e5道理，koh教示人著相疼，iau2-ku2是真散hiong e5人，(為著beh傳道理伊也著koh養育家己，爸爸，你一定bat看見伊ti7路裡teh分)。
父：扑算bat看著，m7-ku2我家己真散hiong，所以亦無注意著。
美：咱無親像法蘭西先生hiah-nih散hiong，伊連一項物件to無neh。
羅：Hit e5員外thai3 boe7送錢去hou7伊？
美：有，hit e5員外常常送錢去hou7伊，總是伊攏總去送hou7別人neh。
父：An2-ni好，我真ai3知影今暝thai3-oe7 hiah-nih濟人beh聚集ti7山洞裡。
美：爸爸，今暝是聖誕暝，法蘭西先生ai3每一個人攏參加這個大鬧熱，無論乞食抑是農夫；軍人抑紳士；富人抑是散hiong人，攏toe3火把唱歌去參加。爸爸，法蘭西先生kap伊e5學生beh chhoa7阮去山洞，in ti7 hia beh做一個小小e5聖會，有細細e5囡仔眠床親像馬槽，ti7 hia亦有真e5牛kap驢。爸爸，法蘭西先生beh hou7阮大家看ti7聖誕hit早起，耶穌出世hit時偌冷koh孤單，阮beh帶禮物獻hou7聖嬰，親像hit暝牧者所做--e5…，我也beh帶我e5柴做e5尪仔。
羅：這個是我e5 thit-tho5物，請亦替我獻。
父：羅別，你家己hou7伊，咱大家攏beh做伙去。
羅：Ouh！我真歡喜，真歡喜，美娜，咱會thang看著牧者kap天使boe7?
美：我m7知影，總是法蘭西先生講攏會ou5。
母：好--lah，好--lah，大家較緊leh。羅別，你e5枴仔ti7 hia。
父：伊免帶枴仔去，我beh aiN7伊去。
母：美娜、羅別，我bat ka7 lin2講，若無爸爸，lin2甚mih8 to做boe7成。
父：媽媽，較緊ka7羅別穿衫，你亦較緊穿你e5外衫。
(父母teh ka7羅別穿衫e5時，美娜家己穿好企ti7門邊，到伊上尾句話講了才出去。Chhun e5人攏圍ti7火爐邊，後來kap伊大聲唱歌)。
羅：真佳哉我無將我e5糖仔食了，所以我thang將chhun e5糖仔獻hou7耶穌。爸爸，你有甚mih beh獻hou7伊？
父：媽媽kap我beh送淡薄員外所hou7咱e5錢做禮物，因為上帝對咱太好--lah。
母：咱獻偌nih濟也boe7 thang表達咱歡喜、感謝e5心，實在是真快樂e5聖誕暝。
父：美娜，外面真暗，等阮做伙去。
美：外面有星會chhoa7咱去，咱免煩惱，實在真快樂，咱親像牧者beh去伯利恆--lah。
羅：聽，大家攏teh吟hit條歌--lah。
(全家出去參加大行列，siang5時引chhoa7觀眾旋廳、拜堂或馬槽。法蘭西先生手giah8十字架引chhoa7群眾e5行列。這個劇著用適當e5祈禱來做結束)。

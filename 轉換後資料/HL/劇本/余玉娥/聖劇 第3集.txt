聖劇第三集
作者e5 話
扑算咱會發見著第3集e5 風格有kap前1、2集較無像。這是因為ai3 beh應付地方教會e5 要求來寫--e5,扑算會hou7 咱濟濟教會感覺較適合。人物也m7免著真濟人，ti7 各方面會較實用。
咱中會e5 構成是地方教會佔有三分e5 二分，所以向望地方教會會thang 利用。
若是劇本m7-tiaN7 是beh 演e5 路用，做讀也不止好，親像讀小說抑是故事一般hou7 咱會感覺真趣味。
若是用語無合e5 所在向望家己koh 改正，較好若會thang ti7 野外作佈道用來演是較安全。
向望上帝賜福咱今年有真快樂有意義e5 聖誕節。
1958. 7. 15.黃懷恩 梅山
浪子回頭
浪子回頭  二幕
人物：阿婆、雪花、醫師、英傑、老板、福哥、市民a、市民b、警官。
第一幕出場人物：阿婆、雪花、醫師、英傑
場面：一個赤貧e5 家裡
開幕：阿婆倒ti7 正爿e5 床頂，醫師tu2 好用診察器診察伊，小女雪花ti7 一爿事奉伊，倒爿有一個細桌仔，頂面有醫師e5 皮包。
1. 醫師：Hng，心臟較無力，操勞較過頭e5 款。
 (醫師轉去桌仔收伊e5 物件)
2. 小女：先生，阮阿母e5 病體m7 知有要緊無？你看了怎樣？
3. 醫師：無甚mih 要緊。老人較軟弱，所以若較靜養就liam-piN7 好勢。你chiah來我hia提藥。
4. 小女：好，我chiah 隨時來去提，先生，勞煩你行chiah 遠e5 路，真多謝你。
5. 醫師：Boe7,boe7!(行倚阿婆)阿婆，無甚mih代誌，食藥liam-piN7 就好，著放心m7-thang 煩惱。
6. 阿婆：先生，真多謝你，(起身) 勞煩你行chiah 遠e5 路，實在真boe7 過心。
7. 醫師：你m7-thang an2-ne講，你著是an2-ne gau5 kau7操煩--lah！
8. 阿婆：我今仔日身體會致此an2-ne 攏--是為著我一個不肖子e5 緣故。
9. 醫師：你e5子是an2-choaN2 著無？!
10. 阿婆：我有一個獨生e5後生，大漢續變相，暝日攏放蕩ti7 外面，lam7-sam2做匪類。我若想著我e5子我e5 心就疼痛到beh 死去。(流目屎)。
11. 醫師：Hou，原來是an2-ne。總--是阿婆，你m7-thang 煩惱，你著替伊祈禱，上帝就會改變伊。
12. 阿婆：上帝kiam2 有法度thang 改變伊，he 實在是一個歹到出髓 e5 物。
13. 醫師：阿婆，你若來信耶穌，拜上帝，上帝就有法度--lah 。
14. 阿婆：上帝若會改變伊，我真歡喜來信，實在我是已經進無步退無路--lah 。
15. 醫師：An2-ne好，我禮拜日chiah 來chhoa7 lin2 去禮拜。
16. 阿婆：先生，真多謝，得著你真大e5 幫贊，真lou2力。
17. 醫師：你著多謝上帝，這攏--是上帝e5 疼。An2-ne好我來去，平安。
18. 小女：先生，這個藥錢我另日才來繳納m7 知會使得boe7?因為現在厝內tu2-tng7 無錢。
19. 醫師：無要緊！m7-thang 掛慮hit e5事，著來提藥(醫師退場)。
20. 阿婆：雪花，我著ka7 你講m7免叫醫生來，你thai2 beh an2-ne，你無想咱厝內攏無錢，lian7食飯著boe7 顧--得。
21. 小女：阿母，你m7免掛意這個事，你著放心來食藥thang 趕緊好，以外e5事我才設法，若設使攏無錢我才將我這kha金手指來變賣來納藥錢--lah 。
22. 阿婆：雪花，實在hou7 你真勞苦著磨，阿母攏boe7-thang ka7 你栽培，反轉得著你真大e5 幫贊。設使你e5 阿兄若無歹子，抑是你e5 阿爸若無早過身咱母子著m7免chiah-nih8歹命(哮)。
23. 小女：阿母，請你m7-thang koh 想著hiah-e5 事來家己激心憂悶。你無聽hit e5 先生teh 講咱若信耶穌祈禱上帝，上帝就會改變阿兄，咱要緊著緊緊來去聽道理--lah 。
24. 阿婆：是--lah，除去信耶穌拜上帝以外也無路lah……今你e5 阿兄m7知幾日無轉來--lah houN3？
25. 小女：差不多十外日無轉來--lah !
26. 阿婆：M7 知ti7 甚mih 所在？m7 知有平安抑無？生著hit 款歹囝，實在一生怨嘆。
27. 小女：阿母，你m7 免koh ka7 伊想--lah ，若有生命伊就會koh 轉來--lah，koh hit 款人轉來攏無好代誌，你數念伊有甚mih 路用。(浪子英傑出場)
28. 浪子：人若無錢就行無路……我若來到這個門口，就直直beh 懊惱起來。散到鬼著m7 敢倚來，若想著這款散赤e5 家庭心內真痛恨，看千看萬ma7 無人親像這款e5 家庭，實在出世ti7 這款家庭是衰bai2 到極。……Ou-i2,我轉來--lah，開門--lah！(扑門，小女來開門)。
29. 小女：Ah，阿兄!阿母，阿兄轉來--lah !
30. 阿婆：英傑，你轉來著--無，你是去to2位--lah，chiah-nih8 久攏無轉來。
31. 浪子：我e5 事你m7 免ka7 我干涉，結局你也無thang hou7 你e5子幸福--lah …………有茶無？
32. 阿婆：雪花，你去thin5一杯茶出來hou7 lin2 阿兄飲。(阿花無願意e5 款去捧茶出來)。
33. 小女：阿兄，請你用茶。(chih 茶e5 時忽然看著)。
34. 浪子：Ah，你掛這是甚mih？剝起來，剝起來!!
35. 小女：阿兄，你是beh 創甚mih lah！這個m7 是你e5 --lah ，這是我做苦工所儉來hak e5 物--lah !
36. 浪子：你m7 免加講話，緊剝起來，若無是beh 扑hou7 你死ou5 (兩人相搶，阿婆倚去chiam3 ) 。
37. 阿婆：雪花，剝起來hou7 伊mlah5,剝起來hou7 伊--lah !
38. 浪子：我teh 無錢thang 用，你chiah 將這個掛ti7 手nih8 ，腹肚縛teh 枵你chiah teh 愛水。(手指剝起來)這個最少ma7 有二百外箍。人是錢	teh 做人，若無錢就有翼ma7 無法度thang 飛天，有錢才有親，無錢就m7准你是甚mih人，這就是叫做世間人--lah 。
39. 小女：阿兄，你全然攏無良心，咱家庭現在攏無thang 食，你知無？阿母為著你暝日痛苦致到身體帶病boe7 起床，你知無？你到這個時iau2 m7 知thang 醒悟反轉將阮所倚靠e5 手指ka7 阮剝去，你全然攏無天良。
40. 浪子：甚mih！你teh 加講話! 甚mih叫做良心，甚mih叫做天良，有錢上要緊--lah，親像這款散phi2-phi2 e5 家庭應該受咒詛好--lah，這款e5 家庭有甚mih好thang hou7 人留心？愈看愈懊惱，愈想愈chheh 。
41. 阿婆：英傑，你著赦免我無夠額盡我e5 本分栽培你，hou7 你thang 得著幸福。你ma7 知，lin2 阿爸ti7 lin2 細漢e5 時就過身，阿母就用我軟弱查某人e5 手來養飼lin2 兩人。無論風雨無論寒熱，我攏--是phoe 命來teh 做工，一個背ti7 腳脊，一個牽ti7 手nih8 去ka7 人洗衫，有時著暗暝也無睏來ka7 人做衫，有時著入去深山斗底去拾竹葉出來賣，hit e5 艱苦實在無法度thang 講。卻阿母無怨嘆，因為我真歡喜為著lin2 兩人an2-ne做，是向望lin2 兩人將來會kap人相親像，會thang幸福，總--是無疑誤，會成做今仔日這款e5慘景(哮)，我e5 勞苦攏歸ti7 烏有，我e5 眠夢攏煞去--lah !
42. 浪子： 這款是thang 見笑，thang 厭惡e5 歷史，你m7-thang koh hou7 我聽見這款話，愈聽是愈艱苦心。我beh 來去--lah，我kap 這款受咒詛e5 家庭永遠是無干涉--lah (退場) 。
43. 小女：阿母，今咱beh an2-choaN2，厝內攏無錢，koh 藥錢ma7 續無法度thang納--lah。
44. 阿婆：無要緊--lah，出在天e5 安排--lah，我前世m7 知犯著甚mih大罪，今生chiah 來tu2 著chiah-nih8 歹命。
45. 小女：阿母，你m7-thang 過頭怨嘆--lah，hit e5 先生有beh chhoa7 咱去信耶穌，咱若去信kiam2-chhai2 會thang較好勢--lah。
46. 阿婆：是--lah，今著望耶穌來拯救咱--lah。(吟詩聖詩222首e5 調)
1. 做人tiam3 這世間
實在憂悶苦痛
倚靠耶穌扶持保護
向望心內安樂
2. 想到我e5 子兒
致到暝日哀怨
啥時伊會回頭轉意
只有望主憐憫
					--幕--
第二幕出場人物：浪子、老板、福哥、醫師、市民a、市民b、           警官。
場    面：公園內
開    幕：公園黃昏e5 光影，浪子束手靠ti7 樹身
1. 浪子：人若無錢就行無路，人beh 做代誌無錢就無變步，有錢你兄我弟一大陣，無錢就無人敢倚來，世間實在是太無情………Ah，錢用了心真鬱卒，頭殼想錢想到iN5-tiN5  。今著tiam3 這個樹腳來做看有甚mih 黃金夢抑無。(坐下)
2. 老板：這個人koh 面熟面熟，原來就是英傑仔。Ou-i2,英傑，真chhau3-kham2 ，我tu2-tu2 teh chhoe7 你。
3. 浪子：Ouh，你是菜店e5 老板！你chhoe7 我有甚mih 貴事。
4. 老板：今你續 teh 假憨，你續 m7 知我chhoe7 你beh an2-choaN2，你前日欠hiah-e5 錢到底是甚mih 時才beh 還--lah？!
5. 浪子：老板，你m7免掛慮，我boe7 走你hiah-e5 錢--lah。我另日若有錢就會kap 你算清楚--lah，請你koh hou7 我欠一下--lah。
6. 老板：你所講e5 話無一句會信--得，少年人m7-tam 輸贏，敢做著敢擔當才好，我是hou7 你boe7 騙--得 e5 人，限到年尾你若無來算帳，我就有辦法！(退場) 
7 .浪子：衰運無單行，人無錢心內真鬱卒koh tu2--著這個活鬼來teh 攪擾。Ah，這世間攏--是扶起無扶倒，一旦若失敗就hou7 人看輕，想來想去攏--是怨慼家己e5 境遇。
(福哥仔出場) 
8. 福哥：Aih，兄弟ah，真tu2 好，我久久teh chhoe7 你無，你結局是走無路--lah。
9. 浪子：Oh，阿福兄，久見久見。我最近著去出外續 boe7-thang 去拜訪你，真失禮，m7 知你有甚mih貴事？
10.福哥：你續 m7 知甚mih 貴事，你續 teh 假khong 假憨，前日hiah-e5 kiau2 錢你是按算m7 還著無？少年人做hit 號糊塗事！
11.浪子：阿福兄，m7 免an2-ne 受氣--lah，咱原來kiam2 m7 是結拜兄弟e5 朋友--mah！你ma7帶念一下。
12.福哥：你poah8 輸kiau2 m7 還teh 講甚mih 結拜e5 朋友！朋友也是著照起工，無錢來鋪排就我kap 你無干涉。
13. 浪子：會--lah，我會還你--lah，你m7 免掛慮--lah，我知影這個世間無有一個實在有情e5 人，攏--是利己主義，金錢主義--lah。
14 . 福哥：是--lah，你到今才知影(著無？！) 無論如何你著緊緊提 來還，若無我是有我e5 辦法。(退場)
15 . 浪子：絕情烏暗e5 世界，那想那討厭，人若一旦失敗就親友也變出歹面，續iam3-chian7 咱。Ah，這款e5 世界是太絕情可惡--lah！只有若有錢就會thang 征服這個世界，俗語講：『有錢使鬼ma7 會oe 磨。』 Hia koh 有一個紳士ngeh8 一個皮包tui3 chia 來，扑算 hit e5 皮包是te2 錢才著。Koh 這時攏無人teh 看？？好，我著來ka7 伊搶hit e5 皮包仔。
(醫師出場由倒爿行到正爿)
16.浪子：Aih，慢是--le3 ! 
17 .醫師：甚mih 人，你叫我有甚mih 貴事？
18 .浪子：緊緊將你e5 皮包仔放下--le3 !
19. 醫師：Oh，你是賊著無？!
20. 浪子：趕緊放下--teh，若koh 加講話就beh 扑hou7 你死。(拿銃出來)
21. 醫師：賊ou3,賊ou3 !救人ou3,救人ou3!
22.浪子：你該死--lah！(用銃彈三門，醫師皮包仔hiat hou7 伊，來著傷走去。浪子拾皮包仔teh chhiau-chhoe7 內面。市民a出場) 
23.市民a：賊ou3!賊ou3!!扑死人ou3!
(走倚去kap 伊相扑 ) 
24 .市民b：掠賊ou3!掠賊ou3!
(倚去tau3掠，將浪子掠起來) 
25 .市民a：好大膽，好大膽，長頭白日tiam3 這個公眾e5 所在teh 搶劫，真好膽，真好膽！
26 .市民b：縛起來！少年人m7 討m7 趁，做這款橫霸事，著ai3 大大ka7 伊教示才會使--得。
(警官出場)
27 . 警官：An2-choaN2甚mih 事件？!
28 . 市民a：大人--ah！這個凶犯用銃扑死人來搶伊e5 皮包仔 --lah !
29. 市民b：大人--ah，這著ai3 嚴嚴來ka7 伊處理才會用--得，若無驚了會扑歹人e5 大細。
30 . 警官：可惡到極，縛起來！(Ka7 縛)少年人好大膽，敢做這款可惡e5 事，你是按算m7 ai3 做人著無？你是ai3 chhoe7 死路--mah？！
31. 浪子：大人--ah ，請你赦免我，我以後m7敢an2-ne 做--lah 。(醫師出場) 
32. 警官：你敢 ti7 這個白日e5 時，tiam3 這個公眾e5 路邊開銃扑人，續搶人e5 物，你e5 罪到giah8 惡毒，照律法你著受極重e5 死刑。
33. 浪子：大人--ah，(跪落去)我厝nih8 iau2- ku2一個軟弱倒床久久e5 老母kap一個boe7 成人e5 小妹，請你著可憐我e5 老母，設使伊若知影這個事，驚了我e5 老母會煩惱續來死。
34 . 警官：你m7 免加講話，無論甚mih 事情你攏無法度thang 脫出刑罰--lah，行，來去警察所。
35 . 醫師：蔡警官，勞煩你，勞煩你！
36 . 警官：Oh，劉醫師，是m7 是你是被害人？
37 . 醫師：是--lah，我是被害人，總--是真佳哉，上帝有保守我，hou7 我攏無受著甚mih損害，只有空驚一場。
38 . 警官：An2-ne 真好家在，若無你一命敢著烏呼哀哉。
39. 醫師：蔡警官，果然我攏無tu2 著甚mih 受傷，這個青年e5 罪kiam2 boe7 thang 赦免伊？
40. 警官：He是boe7 用得，特別你是無應該替伊講情，這款e5 犯罪是著嚴嚴e5 處罰，hou7 伊後擺m7敢 an2-ne 做。
41. 醫師：你講an2-ne 亦是著，不過人若m7 是tui3 上帝e5 神來真實改變，就甚mih 法律也無法度，反轉是hou7 人那加添罪惡。若是這個青年我看是有心beh 悔改--lah，伊e5 老母小妹攏暝日teh 求叫上帝緊緊改變伊，我亦是teh 替伊祈禱，所以上帝會聽阮e5 祈禱。
42. 警官：劉醫師，你bat 這個人kap 伊e5 家族--mah？
43. 醫師：是，伊e5 老母是一位真可取，罕得看見e5 婦人人，伊e5 丈夫早就過身，家己一人扑拚來養飼兩個子兒。伊也為著這個青年放蕩e5 緣故，暝日煩惱致到破病，我有去看伊，亦有chhoa7 in 來teh 聽道理。
44. 浪子：(走倚跪ti7 醫師e5 面前)先生，請你赦免我，我險險害死你e5 性命，總--是你iau2-ku2 攏無怨恨我，續替我求情。Oh，這款e5 疼心是比錢koh 較寶貝。你e5 疼有感動我e5 心，我今歡喜反悔來改變，以後的確beh 重新做人來有孝我e5 老母。我e5 老母實在是一位罕得有勞苦e5 老母，我今仔日才深深明白老母為著我e5 犧牲，我今歡喜領受法律e5 制裁，以後beh 重新做人來成做一個基督徒。(哮 )
45. 醫師：感謝主，o-lo2 主！這是主奇妙e5 thau2 放。你e5老母若知影這個事m7 知beh偌nih8 歡喜。(阿婆kap 小女出場)
46 . 阿婆：英傑--ah，你是an2-choaN2 --lah？你扑死人著無？!
47 . 醫師：阿婆你m7 免煩惱，扑無死，只有淡薄傷ti7 手nih8 na7-tiaN7 。
48 . 阿婆：先生，我e5子扑著你著無？！!Ah，你是阮e5 大恩人，總--是阮反轉用這款e5 歹來報你，看我有甚mih 面來見你，我今有甚mih 法度thang 賠你e5 罪。(哮) 
49. 醫師：阿婆，你m7 免苦心，這是上帝e5 好意思，beh hou7 你e5子thang 反悔越轉頭--lah 。
50. 浪子：阿母，你著赦免我過去e5 重罪，我實在tui3 你真背逆，不孝，攏--是行ti7 烏暗e5 迷路，請你著赦免我。今我已經知影我e5 錯誤，我以後的確beh 悔改來盡我做子e5 本分--lah，我著ai3 去關監，m7 知著偌久，總--是阿母你著歡喜來等候我koh 轉來e5 日，你著向望，來照顧你e5 身體。
51. 阿婆：英傑，你真正醒悟--lah！著無！Oh，我e5 英傑，你e5 阿母今死也甘願--lah，我e5 勞苦攏無歸ti7 空空--lah。這thang 講攏--是上帝e5 憐憫kap 劉醫師e5 幫贊，我真歡喜來等候你轉來，無論五年抑是十年。
52. 警官：劉醫師，我會盡量來替這個青年求情，所以向望伊ti7 一年久e5 中間就會thang 轉來，因為我看這個情形hou7 我受真大e5 感動，我以後也beh kap 你來去信耶穌聽道理。若m7 是信耶穌e5 人的確無有這款疼e5 感化力。
53. 醫師：蔡警官，多謝你e5 幫忙，向望請你大大替阮出力，實在感謝上帝e5 疼痛，這個疼e5 氣力是tui3 上帝來--e5。咱若信靠耶穌，拜上帝，咱有無限e5 福氣，歹子變好子，歹人變好人，烏暗變光明，地獄變天堂，災禍變幸福，hou7 咱不時就有快樂歡喜平安e5 生活。
(幕後鳴鐘e5 聲)
Ah，tu2 好今暝就是救世主耶穌降生e5 日，全世界家家戶戶攏--是teh 歡喜慶祝聖誕，今咱也來吟一te3詩來相kap 歡喜。
(吟聖詩十四首抑是二十二首) 
--幕-- 					終
刺中花
刺 中 花    三 幕
人物：阿婆、清香(小女)、秀蘭、金鳳、結祥、清雲、警官a、警官b。
第 一 幕
出場人物： 阿婆、清香、秀蘭、金鳳、結祥
場    面： 一個鄉村e5 家庭內面
開    幕： 阿婆teh 拚掃室內，清香teh chhit 桌仔
1. 阿婆：Lin2 二嫂chiah 晏iau2 boe7會thang 轉來食糜，實在hou7 伊真勞苦。
2. 清香：阮二兄to7 hou7 日軍召去做兵，續攏無轉來，致到hou7 伊著an2-ne 受苦。
3. 阿婆：若無伊一人咱kann2 著iau 死。Lin2大兄kap 大嫂攏toa3 ti7 台北奢華e5 所在，所趁 e5 錢家己to7 用無夠。
4. 清香：阿母，大兄kap 大嫂有聽講beh轉來厝nih8 ，扑算ti7 hia 無thang 好e5款。
5 . 阿婆：K是aNan2-ne，若無，in 的確無轉來。Chim2-ma2 e5 少年人攏是an2-ne ……(沈默) 我若想著lin2 二兄心內就真艱苦。
6 . 清香：阿母，你m7-thang koh 想這個事，已經hiah 久無轉來，咱著按算死來看破。
7. 阿婆：實在是一個可取e5 青年。 (chhit 目屎)我是無要緊，lin2 二嫂較可憐。
        (秀蘭出場) 
8. 秀蘭：阿母，我轉來--lah，hou7 lin2 等真久真失禮，今我緊緊來去phang5 糜出來食。
9. 阿婆：秀蘭，hou7 你逐日an2-ne 勞苦我實在真boe7 過心。
10. 秀蘭：阿母，你m7-thang 講hit款客氣話，上帝hou7 我chiah-nih8 勇健，所以做工是應該e5 事。
11. 清香：阿嫂，聖誕節beh 到--lah ，聽講教會有beh 演劇--neh !
12. 秀蘭：An2-ne！日子teh 過實在真緊。Lin2二兄tu-tu九年前e5 聖誕節離開咱e5 家庭。
13. 阿婆：秀蘭，我想今年若無轉來你就thang 扑算家己e5 路，才boe7 誤著你e5 一生。
14. 秀蘭：我相信上帝會聽我e5 祈禱保守清雲轉來，我無離開這個家庭。
15 . 清香：二嫂，我也相信上帝會聽你e5 祈禱。
16. 阿婆：照探聽e5 情形是死較大面，an2-ne 憨憨teh 等是無利益。
17. 秀蘭：咱m7 免koh 想hiah-e5 事，清香咱準備thang 來食糜。(退場)
(結祥、金鳳盛裝出場，手有行李)
18. 結祥：阿母阮轉來--lah。
19. 阿婆：結祥，金鳳，lin2 chiah 早就到位！？KaN2 iau2-boe7食早頓，續來食。
20. 金鳳：昨暗tui3 台北坐夜行e5 快車，坐一暝真厭sian7,趕緊食koa2 糜thang來去睏。
(秀蘭、清香phang5 糜出場)
21 . 清香：阿兄，阿嫂lin2 thai2 會忽然間轉來？
22. 秀蘭：阿兄，阿嫂lin2 轉來--lah著無！Chiah-e5行李我koaN7入來去。
23. 金鳳：M7 免，我e5 物件lin2 攏m7-thang ka7我摸著。請你phang5 水來hou7 阮洗面。
24. 秀蘭：An2-ne 我來去phang5。(退場) 
25. 金鳳：這款草地所在，逐項看了真boe7 慣勢。親像這款破厝beh 叫我an2-choaN2 toa3。
26. 結祥：請你著忍耐，這是暫時久na7-tiaN7，若有機會咱就會koh 出去都會。
27. 金鳳：今lin2 兩人m7-thang tiam7-tiam7 hia 企，著緊緊去phang5 糜出來hou7 阮食；攏是草地song5,m7 知半項。
28. 阿婆：清香，你去phang5 糜，我來排碗。
29. 金鳳：這款草地，koh 這款家庭，這款人物，看我beh an2- choaN2 忍受會tiau5。(出場)
30 .秀蘭：阿嫂，請你洗面。
31. 金鳳：你提這條烏烏臭臭e5 面巾beh 叫我an2-choaN2 洗？
32. 秀蘭：阿嫂，咱厝nih8 只有一條na7-tiaN7。
 (清香phang5 糜出來排ti7 桌頂)
33. 清香：阿兄阿嫂請來食糜。
(逐人坐桌，金鳳開始beh 食) 
34. 秀蘭：阿嫂，較失禮，阮beh 食飯e5 時著ai3 祈禱，感謝上帝，所以chit-tiap8 咱先來祈禱。
天父上帝阮感謝你，照顧阮一家平安，koh 賞賜阮今早起e5 食物，真多謝，靠主e5 名。阿門。
An2-ne 好，阿兄阿嫂請lin2 用。
35. 金鳳：秀蘭，你是按算beh hou7 這個家庭攏成做入教--e5 著無？阿母，你thai2 會容允秀蘭an2-ne 做？！咱e5 宗族抑是朋友攏無人teh 信，這是thang 見笑e5 事。
36. 結祥：秀蘭，你實在無應該chhoa7 阮kap 你行像款e5 路，因為入教e5 人親像一種e5 災禍，致到清雲才著葬身ti7 海底。
37. 阿婆：結祥，你有聽著甚物消息著無？!
3 8. 結祥：是--lah ，我有tu著清雲e5 一位朋友teh 講伊明明有看著清雲所坐e5船沉落去。
39 . 阿婆：Ah，清雲我e5子，你今無向望thang轉來相見--lah 。(哮，秀蘭也起身退場beh 去哮)
40. 金鳳：阿母來le3 ！(牽阿婆到台前)你著m7-thang hou7 hit 款聽道理e5 人teh ka7 你主意，聽道理是人人所厭惡e5 事，koh 你若死了會去hou7 伊ka7 你挖目珠起來。你若無娶著hit 款聽道理e5 人清雲ma7 boe7 死。今果然子死--lah，hit 款入教人著m7-thang koh hou7 伊tiam3 厝，著ka7 趕出去，若無，的確會害著咱e5 家庭。
41. 阿婆：原來是an2-ne，我攏m7 知影，我想講秀蘭著hiah-nih8 kut-lat8 gau5 幫贊家庭，所以逐項攏隨在伊。
42. 金鳳：Hit 款人才厲害，今著緊緊ka7 趕出去，咱也無應該koh 留伊ti7 厝內。
43. 阿婆：總--是秀蘭na7 出去我kap清香beh an2-choaN2生活？
44 . 金鳳：阿母，阮kiam2 會hou7 你枵死--mah ？你m7 免驚無thang 食--lah ，你若ka7 伊趕出去，你m7 免驚無錢--lah ，今chiah-e5 錢hou7 你。
--幕--
第 二 幕
出場人物：秀蘭、清香、阿婆、金鳳、
場    面：kap第一幕同款
開    幕：秀蘭teh 清掃室內，掃到清雲e5 相片e5 所在，就企ti7 hia teh 看，悲傷忽然衝出ti7 伊e5 心。
秀蘭：清雲，你到底是死抑是活--lah！你放我一人beh 叫我an2- choaN2著好--lah。 (哮)
上帝--ah，你著替我開路，我若是著離開這個家庭，我也歡喜來離開，我已經無法度thang 忍受這個家庭e5 艱苦。(清香出場)
2. 清香：二嫂，你是an2- choaN2？
3. 秀蘭：無--lah ……，忽然看著清雲e5 像……。(koh哮) 
4 .清香：二嫂，我知影你e5 艱苦，特別是tui3 大嫂轉來厝了後你逐日攏著目屎chun2 飯吞……，總--是阿嫂，你著koh 忍受一時仔久，上帝的確無放sak 你，你m7-thang 離開阮去。
5.秀蘭：Lin2 二兄是已經無命thang koh 轉來e5 人，我tiam3 chia 來等候ma7 無目的，反轉是做這個家庭e5 窒礙，…………(哮) 
若m7 是為著小小年紀e5 你kap 年老軟弱e5 阿母，我已經無koh tiam3-ti7 這個家庭。總--是我若想著阿母最近e5 態度我e5 心親像beh 爆裂e5 艱苦。
6 . 清香：二嫂，請你m7-thang khioh 怨阿母，因為攏是hou7 大嫂買收去--lah ！(阿婆出場)
7 .阿婆：清香，你是ti7 hia 講甚mih？！Ka7 你講幾十擺你也boe7 曉聽，臭聾，無志無氣，入去內面！！
( Ka7 伊khiu2 來邊頭)       
Ka7 你講hit 號聽道理e5 查某人是歹物m7-thang 倚去，你攏無teh 聽！ Hit 款歹物出世著帶刀槍，入門就害死翁婿，然後就beh ka7       咱破了了--lah。     
 (二人退場)
8 . 秀蘭：主--ah，我有甚mih 氣力thang 擔當chiah 大e5 責任！
上帝--ah，你著替我開路，指示我應該行e5 路。(金鳳出場，秀蘭緊緊繼續潑水，金鳳看伊真討厭，伊直直teh照鏡搓面，行來中央續hou7 水chhu7倒。)
9 .金鳳：Ai-io，你這個入教查某，我kap 你有甚mih 冤仇，你用這款計謀beh 害死我！Oh，我這領寶貝e5 香港衫攏la3-sap 去，看你beh kap 我an2-choaN2算帳--lah！
10.秀蘭：阿嫂，請你赦免我。(真著急，用桌布beh ka7 chhit 衫，金鳳將伊oe 倒)
11.金鳳：你按算beh ka7 我變hou7 phaiN2著無？！用hit e5 la3-sap 布teh chhit 甚mih！Beh hou7你賠--lah (金鳳去拖阿婆出來)阿母看你beh an2- choaN2設法，這領衫ka7 我害到la3-sap 去--lah，這領是有錢無tang3         買e5 衫，看伊beh kap 我an2- choaN2算--lah！
12. 阿婆：Ai-ia3,你這個真正是害蟲，攏是hou7 你害到悽慘到極，我就ka7 你講現在阮無欠用你，你著出出去，較趕你亦是beh toa3 chia。你這款歹物緊走，阮是緊出頭天，你這tiap8 著出去，m7-thang koh kap 阮ko5-ko5 纏。金鳳你將伊e5 包袱仔ka7 款出來。
13 .秀蘭：阿母，你著帶念你e5 子清雲，容允我koh 等候一時仔久。
14.阿婆：M7 免講，清雲就是hou7 你害死e5 --lah，m7 免koh 等候--lah。		
(金鳳將包袱仔theh8 hou7 阿婆，阿婆就hiat hou7秀蘭)今你緊緊出去，hou7 阮較有平安。
(幕後奏             )
15.秀蘭：阿母，你若是ai3 我出去我也m7敢反對你。(哮)阿母，久久得著你e5 照顧真多謝，若是我做無到e5 所在你著赦免我，我也常常beh 求上帝hou7 你有勇健平安。
16.阿婆：M7 免你lou2力，beh 出去著緊出去。(秀蘭行到門外，清香出場) 
17.清香：二嫂，二嫂，你m7-thang 去--lah，m7-thang放sak 阮--lah ！ (清香去ka7 伊攬tiau5) 
18.秀蘭：Oh，清香！Beh離開這個家庭我e5心是真艱苦到極，總--是我無離開亦是boe7 用--得。請你著乖乖gau5 聽阿母，大嫂e5 話，也著常常替我kap 你e5 二兄祈禱，若有上帝e5憐憫咱就會thang koh 做伙--lah 。
19 .清香：二嫂，你m7-thang 去--lah，m7-thang 去--lah。
20.阿婆：清香，你teh 講甚mih？你這個查某囡仔真hoan-thai2 ，緊入來，緊入來。(阿婆將清香強強拖開，秀蘭才退場，清香大哮)
--幕--  
第  三  幕
出場人物：阿婆、清香、金鳳、結祥、警官a、警官b、清雲、秀蘭、
場    面：kap第一、二幕同款
開    幕：阿婆teh 洗衫，那洗那槌肩頭。
1.阿婆：清香m7 知an2- choaN2 iau2 boe7 轉來。可憐e5 子逐日攏著出去ka7 人洗衫趁錢。Ah，阮母子那來那歹命。(Chhit 目屎續槌肩頭。清香出場) 
清香：阿母，你thai2 teh 洗衫--lah，你攏無想你e5 身體hia-nih8 軟弱，囥teh 我chiah洗就好--lah 。
阿婆：阿母若想著你e5 勞苦我beh an2-choaN2無出力--lah 。
清香：阿母，boe7 用--得 an2-ne 做，設使若有甚mih 不幸e5 事，你beh 放我一人，我beh an2- choaN2！？(阿婆企起來，槌肩頭)
5.阿婆：你an2-ne 講，總--是無做tioh8 boe7用--得，前lin2 二嫂ti7 厝nih8 伊攏會替咱做，今伊出去咱無做是boe7 用--得。
Ah，咱母子e5 命運那慘--lah！(哮)		
(金鳳出場) 
6.金鳳：Lin2 母子ti7 hia teh 創甚mih？Iau2 boe7 晏著無？代誌無照起工做，beh an2-choaN2照起工食飯--leh！潦潦草草，洗這款衫beh an2- choaN2穿！(將洗好e5 衫koh hiat ti7 洗盆內，退場，幕後奏          )
7.阿婆：我這個老命無hou7 伊害死是boe7用--得。Oh，上帝ah，你著有靈有聖	thang 救阮母子脫離這個困苦e5 家庭。
8.清香：阿母，你m7 免an2-ne kek 心，無要緊，我chiah 洗--lah ，天父疼憨人，伊害咱boe7 死--lah 。
9.阿婆：我若想著你e5 二嫂，我e5 心就真艱苦，我實在真愚憨，我e5 罪真重，今仔日才會an2-ne 受苦
10.清香：阿母，我早起ti7 拜堂有遇著二嫂--neh！伊講ti7 信徒e5 厝teh 幫贊。伊有teh 問阿母e5 事，亦有十箍銀hou7 我。
11.阿婆：可憐，歹命e5 新婦，實在是一個罕得有可取e5 查某囡仔，hou7 魔鬼害到著來相離。
12.清香：阿母，大兄已經誠月日無轉來--lah ，m7 知是an2- choaN2 ，最近e5 態度真奇怪。
13 .阿婆：Hou7 hit 款歹某連累到無好地步。(結祥出場) 結祥！你是去叨位chiah-nih8 久攏無轉來是teh 做甚mih 事--lah。
14.結祥：我teh kap 人做事業，真無閒，所以才boe7-thang 轉來。(金鳳出場) 
15 .金鳳：你有甚mih 面thang koh 轉來？你攏m7 免轉來好--lah ，我家己有法度thang kap 你扑算--lah。查埔子無thang chhi7 一家，有甚mih 面teh 做人。
16.結祥：金鳳，你m7 免受氣，我最近kap朋友teh 做一件大事業，無久就會趁大錢，你著諒解。
17.金鳳：你攏是用hit 款話beh 來瞞騙我，我今hou7 你boe7 騙--tit，今仔日看是beh 死你抑是死我，若無來解決boe7 用--得。(Giah8 槌仔beh 扑伊)
18 .結祥：金鳳，慢si7 le3 ，慢si7 le3 ! 我錢hou7 你，錢--lah，錢--lah 。
19.金鳳：(停手) 提來，我若無變面你攏m7 驚，an2-ne 好，iau2 有無。(chhiau 袋仔內)
20.結祥：無--lah，無--lah。( tui3 袋仔內chhiau 著真濟錢)
21.金鳳：你thai2 有chiah-nih8 濟e5 錢？！是tui3 ta2落來--e5?!
22.結祥：這是我做事業趁 e5 錢--lah，m7-thang hou7 人知影。(警官a,b出場) 
23.警官a:王結祥有ti7--teh 無？
24.結祥：害--lah，警察來--lah，看我beh an2- choaN2 ？
25.警官b：你今無法度thang 逃脫，來，縛起來。
26.阿婆：大人ah，lin2 是縛伊an2- choaN2，伊是做甚mih 事？
27.警官a:王結祥假冒是一個大商人，ti7 台北e5 所在詐欺hoaiN5 人e5 財。
28.阿婆：結祥ah，你原來就是teh 做這款大事業ou3。
29.警官b：阿婆，你e5子無有正業，逐所在欺騙人e5 錢來宴樂奢華放蕩，所以我beh 掠伊來去關監。
30 .金鳳：結祥，親像你這款e5人我真討厭，我beh kap 你離婚，以後咱是無干涉--lah 。
31.結祥：金鳳，我今仔日會做這款e5 事kiam2 m7 是攏為著你--mah，你無憐憫我，反轉ti7 這個災難e5 時就beh kap我離婚，an2-ne 實在太殘忍--lah。
32.金鳳：親像你這款無路用e5 查埔人，我攏無有甚mih thang 留情，我beh kap 你離婚。
33 .結祥：金鳳，若m7 是你暝日tui3 我吵錢，我就無做這款e5 事，我e5 收入無法度thang 應付你e5 奢華e5 生活，一切攏是為你，你攏無良心。
34.警官a：An2-ne 你是幫贊你e5 查埔人犯法--e5,照律法你也著應該受重罪，來縛起來。
35.金鳳：大人你縛我beh an2-choaN2，我e5 丈	夫犯e5 罪kap 我有甚mih 干涉。
36.警官b：有，親像你這款e5 查某人，暝日奢華thit-tho5 是無合ti7 國家總動員e5 法則，致到連累丈夫生活上e5 負擔來犯罪，你這款人著嚴嚴處罰。來，攏縛起來!! 
37.金鳳：大人ah，赦免我--lah！ (清雲koaN7行李轉來)
38.清雲：Oh，阿母，阿母我轉來--lah！
39.阿婆：你是甚mih 人，你是清雲著無!？Oh，清雲，我e5 清雲!
40.清雲：阿母，你那會hiah nih 老--lah，你e5 頭毛攏白去，你e5 身軀攏是骨頭	，阿母，hou7 你久久勞苦，實在我是真不孝，我e5 心也歡喜也艱苦。
41.阿婆：清雲，你是真正轉來--lah 著無？抑是我teh 做夢--leh ？Ai3 ah，惡夢kap 好夢thai2 會交接ti7 我e5 身上。
42.清雲：阿母，咱攏m7 是teh 做夢，koh 因為好夢來到，所以一切e5 歹夢的	確會消散去。
43 .阿婆：清雲，你kiam2 無看著lin2 阿兄kap 阿嫂。
44.清雲：是an2- choaN2，in 是犯著甚mih 事？
45.清香：二兄，大兄有詐人e5 錢倒人e5債，所以hou7 人beh 掠去關--lah。
46.清雲：甚mih！大兄，你thai2 會做hit 款不義e5 事？大人ah，m7 知我e5 大兄所欠人e5 負債有偌濟？
47.警官a：差不多有八萬銀。
48.清雲：大人，我歡喜支出hit條錢，m7 知lin2 會thang 放in 抑boe7 ？
49.警官b：錢若有kap 債主清楚自然ti7 法律上就無罪，我也會	放in 去。
50.清雲：An2-ne 請lin2 放in，我ti7 chia 隨時寫八萬銀e5 支票hou7 lin2 去銀行領錢。
51.警官b：An2-ne 好，今王結祥，我放你去，你實在真有福氣，若無tu2-tng7 你e5小弟轉來lin2 扑算無法度thang 走閃法律e5 制裁。(兩人退場) 
52.結祥：清雲，真多謝，你e5 阿兄實在不配你這款e5 疼痛。
53.清雲：阿兄，這攏是上帝e5 疼，咱應該著感謝上帝。
54.阿婆：阮攏按算你已經死--lah，今仔日ti7 這個災難e5 時你會thang 轉來續救一家脫離艱難，這攏是上天	e5 庇佑，扑算我著來燒香拜佛。
55.清雲：阿母，咱著tui3 天頂e5 上帝來感謝。因為上帝才是會幫贊人真e5 神，咱e5 生死攏ti7 伊e5 手內。
56.阿婆：Hit e5 上帝是耶穌教所teh 服事e5 上帝著無？
57.清雲：是--lah，耶穌教e5 上帝才是人應該著感謝服事e5 上帝。若無這位偉大e5 上帝，我已經死ti7 海底，佳哉上帝e5 權能hou7 我4暝4日飄流ti7 海面，到尾hou7 美國船救著，後--來到新加坡，ti7 hia 我有服務	ti7 一間石油公司，hit e5 老板是一位	虔誠熱心e5 基督徒，伊有引 chhoa7 我bat 上帝，續牽成我ti7 hia 建立事	業。上帝有大大祝福我hou7 我ti7 hia 真發達，koh 我也為著教會做工來報答上帝e5 疼。阿母，我轉來，最要緊就是beh hou7 咱e5 家庭攏會thang 信這位上帝。
58.阿婆：An2-ne 信耶穌拜上帝是真好e5事，阮攏m7 知影，今實在著感謝上帝，o-lo2 耶穌，若無伊，阮一家就慘。
59.清雲：阿母，秀蘭thai2 會攏無看著？是去to2位？(大家aN3頭m7 敢應)
60.清香：二兄，二嫂已經久久就無ti7 厝nih8 --lah。
61.清雲：秀蘭是an2- choaN2，我相信伊的確無放sak 咱，因為伊是一個可取e5 基督徒。
62.阿婆：清雲，請你赦免我，我有	將秀蘭趕出去。(哮)伊實在是一個可取盡忠e5 新婦，我若想著伊心就疼痛。(清香退場) 
63.金鳳：(走到清雲e5 面前跪--teh )清雲，這攏是我e5 罪。我是一個怨恨聽道理e5 人，tui3 聽著你	死去e5 消息，我就直直怨慼秀蘭，kap 伊作對敵，hou7 伊到ti7 姑不chiong著離開家庭，這攏是我e5 m7 著，請你赦免我。今我今仔日明白聽道理e5 人是真有忍耐，有疼心koh寬容，我也決心beh 來信耶穌拜上帝來改變我e5 生活。
64.結祥：清雲，我也明白天頂有一位真神，實在會賜福氣hou7 敬畏伊e5人，我今歡喜離開我過去一切歹e5 所行來信靠上帝，hou7 	全家攏會同一條路。
65.清雲：感謝主，o-lo2 主！我無想咱e5全家hiah-nih8 緊會thang 來拜上帝，這實在是上帝e5 權能kap 憐憫。
(清香chhoa7 秀蘭出場) 
66.清香：二兄，我有chhoa7 二嫂轉來--lah。
67.清雲：秀蘭，我轉來--lah ，久久hou7 你真受苦，真不住。
68.秀蘭：清雲，我會thang koh看你e5面，我真歡喜，一切e5 艱苦攏退到天邊海角。烏暗暝過去--lah，今光明歡喜e5 早起時到--lah。實在見若chhoe7 上帝--e5,的確無tu著見笑。伊是hou7 死人復活，hou7 失落--e5 koh chhoe7 著--e5 …。感謝主，o-lo2 主！
69.阿婆：秀蘭，請你著赦免阮，你tui3阮an2- choaN2 盡忠，總--是我續用歹來報你e5 好。
70.金鳳：秀蘭，一切攏是我e5 m7 著，我實在真見笑，請你著赦免我。
71.秀蘭：阿母，阿嫂，請lin2 m7-thang 為著這個事來艱難，這攏是上帝e5 好意思beh 救咱一家，咱應該著歡喜感	謝主。
72.清雲：是，今暝tu2-tu2是救主聖誕，全世界逐邦國家家戶戶攏teh歡喜慶祝聖誕，咱也相kap 吟詩來歡喜聖誕。
(吟聖誕e5 詩)	
幕	終                

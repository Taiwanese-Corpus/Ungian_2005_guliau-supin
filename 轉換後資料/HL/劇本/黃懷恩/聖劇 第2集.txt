聖劇第二集
作者e5話
這篇「迷路e5人」是作者ti7土庫教會牧會e5時做--e5。本來beh ti7 土庫演，卻因為規模大，著需要真濟人物，真濟設備e5關係，感覺無法度thang演這te3劇。這篇若m7是ti7都市e5教會，較有人物，較有服裝e5準備，我想ti7弱小e5教會有困難。
不過內容真有趣味，真有特色e5心理劇，其他有「賣權」這篇是十外年前，日治時代e5作品，是tui3日文koh翻--過來e5。Ti7喜劇e5形体中有包真大e5家庭慘境kap矛盾ti7--leh。這te3劇ti7新港、北港、土庫bat演了。「燒瓷師父」這篇，m7是我直接e5作品，是bat看人teh演，我就照hit個意思，koh寫hou7主日學生演e5。導演e5人盡量考慮人物、体格、才調、以及服裝、背景來演。
關係教會kap演劇e5事，我ti7第一集有講了，所以無ai3 koh重複，總--是向望會thang參考hit個，續有hit個精神來演。
以上chiah e5劇本，m7-tiaN7 kan-taN做演e5路用，也會thang做讀e5 路用。請利用做聖詩科、聖經科e5 白話字課本也是不止有利益，hou7 學生ti7讀e5進行中有趣味來較快bat字。
請列位教員採用ti7你e5學級hou7 你e5學生讀抑是演。
請教會e5青年向望有機會thang ti7無信e5人e5面前來演，續引chhoa7 in bat真理。其中「富人kap 拉撒路」、「迷路e5人」是beh ti7佈道用--e5。
願主e5祝福ti7第二集e5頂面。
黃懷恩    1957.5.21

迷路e5人
1幕3場:
   1 場  人生街頭
   2 場  巴比倫 
   3 場  勝利e5 凱歌
A.人物:盲人、靈子、占卜、和尚、私慾婆、惡魔、財神、市民(老夫人)、市民(紳士)、市民(乞食)、女神(名聲)、女神(地位)、酒漢a、酒漢b、賭徒a、賭徒b、虛榮太太、虛榮小姐、死神、牧師、天軍(聖歌隊)
B.主題歌: 聖詩169頁
第一場    人生街頭
闊大e5街頭，有路燈抑是石像、樹木、做背景。
幕後聖歌隊吟詩聖詩169 首。
出場人物：盲人、靈子、占卜、和尚、私慾婆、惡魔。
1.盲人：我是一個可憐e5青瞑人，ti7這個人生街頭teh chhoe7求活命正路。行來，行去攏chhoe7無真實平安安歇e5所在。Ah！人生實在是真空虛，攏是憂愁、勞苦、重擔。Giah8目四圍chheN-chhin3,無有拯救，只有是烏天地暗，行迷路na7-tiaN7。
靈子ah！咱今著緊緊koh進行咱e5路，看會thang chhoe7著一個所在hou7咱thang安穩企起抑無。人生實在是一個烏暗e5大海，風湧若哮獅，除死以外攏無路。
2. 靈子：阿爸，那行那無路，那chhoe7 那看boe7著，攏是真荒廢拋荒。
3. 盲人：實在有影咱已經chhoe7到腳軟手酸--lah！Iau2 ku2咱boe7用得絕望，咱著繼續努力來行，來chhoe7 hit個平安e5所在，若無咱就永遠沉淪ti7這個苦痛絕望e5 世間。今咱著koh行，你著chhoa7我e5路，因為我攏是倚靠你e5 引chhoa7。
4. 靈子：阿爸，總--是前途真烏暗，茫茫霧霧，我ma7 boe7曉得beh行to2位一條路。

5. 盲人：Chhin3-chhai2行--lah！若有較好行e5路就ka7行--lah！Koh 若有tu2著人著ka7 請教--lah。Chhin3-chhai2 toe3人e5後面行煞be7曉--tit。
6. 靈子：阿爸，我真厭sian7,攏無氣力thang行--去lah！咱來tiam3 chia淡薄歇睏好--無？
7. 盲人：可憐e5子，你toe3我an2-ni 逐位teh行seh8,實在hou7你真勞苦，總--是，攏是為著咱e5幸福。今咱tiam3 chia 歇睏，你著m7-thang 離開--我，著ai3 khiN5 tiau5 ti7我e5身邊。
(兩人坐落歇睏，占卜出場)
8. 占卜：看命！看命！抽韱、卜卦！若有人ai3 beh得著成功、富貴、將來e5幸福著來就近--我。我是八卦山頂e5 理智占卦，專專ti7這個人生街頭teh chhoe7 chiah e5行迷路e5人。來--lah！抑是有人心內憂悶無平安，著來就近我，抑是前途有甚mih無明e5事，攏thang來到我chia來相命。
9. 盲人：先生--ah！你kiam2會thang報我e5路？
10. 占卜：你是甚mih人？
11. 盲人：我是一個青瞑人，kap我e5子ti7這個人生街頭teh行迷路。我是ai3 beh到一個活命、平安、快樂e5 所在，thang閃避這世間e5風波、苦痛，m7知你會知hit個所在著tui3 to2位一條路去才chhoe7會著？
12. 占卜：好！你是ai3 beh到hit個活命、平安、快樂e5所在--oh？！請你伸你e5手hou7 我ka7你講你著tui3這個街頭行到hit個街尾，ti7 hit個街尾有兩條路，請你照你e5意志來行hit中間e5一條，因為ti7 hit兩條路e5 路尾攏有你所teh chhoe7求e5所在。
13.盲人：多謝你e5指導，若無你e5幫贊阮父子著tiam3 chia憨憨仔teh seh8無路。
14. 占卜：願你前途光明，得著你e5幸福，你若有koh tu2著甚mih，thang來chia問我，今請你順路平安。看命！看命！抽韱卜卦！  
 （退場）
15. 盲人：靈子ah！咱今著緊緊來--去，m7-thang koh延chhian5,你著ai3 照hit個老人所講chhoa7我來去，咱teh beh得著安歇，快樂e5所在--lah！ (吟詩169首)
16. 靈子：阿爸！咱已經來到hit個兩條路頭--lah！ 
17. 盲人：Ah！到位lah著--m7!今to2位一條較好行，koh前途光明你著ai3斟酌看。
18. 靈子：正爿這條是隘隘koh崁khiat8 e5山路，ti7 hit個路尾有大沙漠。倒爿這條是平坦koh好光景e5大路，總--是前面是霧霧烏暗。
19. 盲人：今beh an2-choaN2扑算，也無人thang問thang koh引chhoa7咱！  
 (和尚出場)
20. 和尚：南無阿彌陀佛，南無阿彌陀佛！兄弟--ah！你beh去toh位? 
21. 盲人：我是一個可憐e5青瞑人，ti7這個路頭teh行迷路，m7知影著行toh一條路才會thang到hit 個安歇、快樂、平安e5所在，你m7 知會thang 指導阮抑無？！  
22. 和尚：若是an2-ni，請你tui3這條隘隘koh崁khiat8 e5來，我是這條良心路e5和尚，見若有人ai3 beh追jip8到hit 個平安、快樂e5 所在著tui3 這條路有修行e5樹林，也有禁慾e5 水池，有成佛e5小山，路尾就是西藏e5沙漠--lah！Ti7 hit 個西藏有你所chhoe7 e5平安、安歇、快樂ti7 hia。
23. 盲人：An2-ni真好！請你緊緊chhoa7我入--來去。
24. 和尚：慢是--leh！你若beh入這條路著ai3褪你e5俗衫、俗褲，也著剃你e5頭毛，koh著用腳頭u來爬--入去，你e5手也m7-thang bak著這世間e5俗物。
25. 盲人：an2-choaN2，著an2-ni才會thang入--去著--無? 
26. 和尚：是lah，tui3古早見若有人beh入這條路，攏著照這個法度才會thang入--去。
27. 盲人：我完全無hit個氣力，我是一個軟弱e5青瞑人，thai3會thang 來照這個法度。請你憐憫我hou7 我m7免an2-ni做thang入這條好--無? 
28. 和尚：Boe7用--得，你若有心beh求你將來e5福氣，你著m7-thang驚艱苦。

29. 盲人：我家己無hit個氣力thang 得著西藏e5快樂，我是一個腳軟手酸e5人，an2-choaN2有法度--neh? 
30. 和尚：可憐e5人，你e5心神軟弱，攏無有忍受e5力，無有刻苦e5 心！ 今你請，我beh來去。
（唸經退場）
31. 盲人：靈子ah！今咱beh an2-choaN2，hit個西藏果然著經過hiah-nih8 大e5犧牲kap勞力才會thang入--去，koh 咱攏無有甚mih氣力，今有甚mih辦法？
(私慾婆出場)
32. 私慾：兄弟ah！Lin2 ti7這個所在teh chhoe7甚mih？你是beh去to2位? 
33. 盲人：Oh！這位老阿婆，你是甚mih人？
34. 私慾：我叫做私慾婆，攏是這個大路頭teh chhoa7人e5 路。
35. 盲人：若是an2-ni請你chhoa7 阮e5路好--m7?阮是ti7這個路頭teh 行迷路e5人。
36. 私慾：Lin2是beh去甚mih所在？ 
37. 盲人：阮是一個苦無安歇e5 人，ai3 beh chhoe7一個平安、快樂e5所在，m7知這條大路是beh到甚mih所在？  
38. 私慾：這條大路是世間人大部份所teh行e5 所在，攏是真妥當，koh真有幸福、快樂e5所在，你若入去看，你著知hit個快樂到an2-choaN2。
39. 盲人：若是世間人大部份所teh 行e5路的確是真妥當，真確實才著。
40. 私慾：Ti7這內面也有榮華e5巴比倫，也有享樂e5羅馬，也有富貴e5埃及，世界一切e5幸福、快樂包含ti7內面。
41. 盲人：An2-ni請你緊緊chhoa7 我入--去，我e5心聽了真火熱。
42. 私慾：An2-ni請你toe3我e5後面來，著出在我chhoa7路。
  今hit間就是虛假宮，hit層是虛榮樓，hit座是享樂塔，hit個就是名聲殿，koh hit個就是黃金城。
43. 盲人：總--是，真可惜我e5目珠攏無看見甚mih。
44. 私慾：是--lah！你e5目珠的確無看見，因為有無智e5烏雲teh遮phe3--leh，你著ai3去拜求撒旦王來ka7你開你e5無智。
45. 盲人：撒旦王是甚mih人，伊會開我e5目珠著--無？ 
46. 私慾：撒旦王是這世間e5王，你若歡喜降服伊，就beh將伊一切e5榮華kap快樂hou7你有份thang享受。
47. 盲人：我為著我e5生命e5幸福kap快樂歡喜降服ti7伊e5面前，請你緊緊chhoa7我來去chhoe7--伊。

48. 私慾：若是an2-ni，你koh toe3 我來。
(魔王出場。私慾婆，盲人，靈子跪下)
49. 魔王：私慾婆，你koh ka7我chhoa7人來--mah！！感謝你e5勞苦，你hou7我e5國度開闊，hou7我e5權柄加添，你實在盡忠ti7我。
50. 私慾：王--ah！你m7-thang過度褒獎我，因為che不過是我e5本份na7-tiaN7。
51. 魔王：這位世間是tui3 to2位來e5。
52. 私慾：Ti7人生路尾teh行迷路e5人，我就引chhoa7伊入來chia。
53. 盲人：王ah！我是一個可憐e5青瞑人，ti7世間teh行迷路，chhoe7無有一所在thang安穩、快樂企起。王ah！我知你e5權柄kap榮耀，請你hou7我有份ti7你e5國度e5內面，thang逃閃今世e5絕望、痛苦來享受快樂kap平安。
54. 魔王：Hng3,你是一個迷路e5人，你m7免koh傷悲、掛慮，我beh hou7你專心我e5國度e5內面來安歇快樂。總--是，你著ai3萬事降服我。
55. 盲人：王--ah！我歡喜照你e5旨意來行。
56. 魔王：An2-ni，你所chhoa7 hit個囡仔來交代ti7我。
57. 盲人：王--ah！請你m7-thang分離阮，這個我所疼e5子，時常結連ti7我，是我生命e5幫贊，請你m7-thang分離阮。
58. 魔王：你著降服我e5旨意，我所歡喜--e5 tu2-tu2是這個。私慾婆請你將囡仔拖入去禁ti7我e5監牢。

59. 私慾：囡仔，我beh縛你ti7監牢，toe3 我來。
60. 靈子：阿爸！阿爸！救我！救我！
61. 盲人：M7-thang分離阮--lah！ 請你m7-thang縛我心所疼e5子--lah！ 
62. 魔王：迷路e5人，你著ai3服從我，才會thang享受福氣kap快樂ti7我e5國--nih8,若是你e5子是beh成做你享受快樂e5 that礙，你著交代伊ti7我e5手內。
63. 靈子：阿爸！阿爸！救--leh-lah！你kiam2無聽我e5聲teh喉叫你著m7,我續尾e5聲你kiam2無聽--著mah？！
64. 盲人：我e5子，有--lah，總--是我攏無法度thang挽回你--lah，我e5子，我e5子！
 (哮，私慾婆，靈子退場)
65. 魔王：迷路人，你m7免為著你e5子來啼哭，你著toe3我來，我beh chhoa7你來去看世間e5榮華。
66. 盲人：Ah！我離開我e5子有甚mih幸福，有甚mih快樂？
67. 魔王：你著ai3專心享樂，m7-thang koh想著你e5子，若無，結局你著ai3 趕出ti7 hit個永遠烏暗e5迷路。
68. 盲人：王ah！我beh順趁你--lah！ 
69. 魔王：An2-ni著，你著安心倚靠我，我beh 開你智慧e5目珠，hou7你有看見一切e5美色。Chiah有一領烏衫，你若moa這領ti7你e5身軀，你著隨時會看--見。（moa衫）
70. 盲人：有影，攏有看見就著！滿滿攏是世間e5榮光！黃金城，奢華e5巴比倫、羅馬、埃及，攏是真sui2 e5光景。
71. 魔王：有心適--無？今我ka7你講chiah e5 攏是我e5所有，你會thang 照你e5旨意去享受，到你e5心滿意足，你e5心所愛--e5 m7-thang禁止伊。我koh chhoa7你來看我e5國度e5百姓e5生活。你toe3我來。
第二場  巴比倫之引誘
出場人物：財神、市民(老婆)、市民(紳士)、市民(乞食) 惡魔、盲人、女神a、女神b、虛榮太太、虛榮小姐、酒漢a、酒漢b、賭徒a、賭徒b
(財神phaiN7錢袋，走出場，teh ia7 錢，有四個市民phoe命teh拾錢。)
1.財神：錢--oh！錢--oh！Beh ai3 e5人著緊緊來--oh！見若來拜我e5人，我beh hou7伊發財成富。搶--落去oh！搶--落去oh！
2.市民(a,b,c)：Che我e5--lah！Che我e5--lah！
3.財神：錢是世間萬項e5源頭，是人人心內e5偶像。若有錢家庭、社會、朋友才有平安、快樂。錢是一切e5原動力。有錢使鬼也會oe磨！來--oh！ 來--oh！來就近我，我beh hou7你發財大好額。
4.市民(老婆)：朋友ah！你真無采，時間tiam3 hia teh企，m7著趕緊來拾錢！你攏m7知影錢e5寶貝，若有錢攏m7免驚咱e5子兒不孝--咱。
（企起來講，講m7免 koh khu5--落去，換別個企--起來。）
5.市民(紳士)：兄弟--ah！緊來kap阮相kap拾錢--oh！若有錢才有尊貴，人看咱才有上目，若無，著會hou7人看輕。
6.市民(乞食)：有錢才有飯thang 食，無錢著仆teh餓，看beh食山珍海味抑是企高樓大廈，抑是穿綢緞紡紗，攏是著錢才有--lah。
7.盲人：這個錢是甚mih物件人人 thai2會chiah-nih8意愛。（拾一張錢票起來看。）到底人是為著錢來存在抑是錢為著人才有，攏boe7明。人向望tui3錢來得著氣力kap尊貴、快樂，卻m7知影，為著錢e5緣故已經失落伊攏總e5人格了--lah！ 
8.魔王：你看ti7我e5國內人人攏是teh追求錢財。因為人生e5幸福、歡喜攏是根據ti7這個錢，錢就是代表人e5生命kap快樂，所以人人攏phoe命teh拾錢，錢也是一切平安kap安樂e5條件。今我koh chhoa7你來去看一所在。
(二女神比舞出場，比舞一lin3了後。)
9.女神a：兄弟ah！你ai3世間e5名聲--無？若ai3著來阮e5名聲殿求。
10.女神b：你若ai3世間e5地位，才來阮chia。
11.盲人：Lin2是甚mih人? 
12.女神a：我是名聲殿e5女神。
13.女神b：我是地位殿e5女神。
14.女神a：留ti7世間只有這個世間na7-tiaN7，所以古早人講：虎死留皮，人死留名。人若有好e5名聲，就ti7世間m7免驚無幸福。
15.女神b：你若ai3幸福著愛有世間e5地位，你若是只有有錢財，也無地位，是無甚mih利益，世間e5錢，不過是beh到ti7這個地位e5手段na7-tiaN7。
16.盲人：名聲kap地位有影chiah-nih kah好--無？ 
17.女神a：是--lah，真濟人放sak in e5家產、事業、家庭、甚至生命來teh追求這個幸福。
18.女神b：請你若beh ai3 世間最大e5幸福才來阮hia，看你ai3 beh做市長抑是縣長、鎮長、省議員、縣議員，阮攏會thang hou7你。 （退場）
19.魔王：這兩個女神是姊妹，常常相跟toe3--teh，in ti7 這世間e5勢力那來那強。你看最近濟濟人攏teh 競爭地位。今我koh chhoa7你來看虛榮市。
（虛榮太太kap小姐出場）
20.虛榮太太：(那看鏡那出場。)我抹粉，抹an2-ni m7知有好勢抑無？我e5衫m7知有好看抑無? 
21.小姐：有--lah！太太。你這領洋裝真正sui2,是ti7 to2位一間洋裝店做--e5 leh？
22.太太：這領是ti7流行洋裝店做--e5 leh，現在e5物件真正濟，真正濟種，hou7我穿到攏boe7了。
23.小姐：是--lah！Chit-ma2 e5 chng-thaN7品ma7真濟，你看hou7我掛到歸身軀。
24.太太：是--lah！咱e5虛榮市近來有koh較奢華--起來lah！ 
25.小姐：Toa3 ti7虛榮市實在真心適逐日攏為著chng-thaN7、為著thit-tho5真無閒。
26.太太：Toa3 ti7這個虛榮市e5人無時間thang傷心抑是掛慮甚mih，thang講攏是真幸福。
27.盲人：Lin2兩個婦人人是to2位 e5人，才會裝到chiah-nih sui2? 
28.小姐：兄弟ah！你m7-bat阮著--m7?阮就是toa3 ti7 虛榮市e5人，這位是摩登太太，我叫做虛華小姐。
29.盲人：虛榮市是甚mih所在？ 
30.太太：虛榮市就是世間最鬧熱、最娛樂e5所在，ti7 hia e5人攏無憂悶。
31.小姐：逐暝、逐日攏有戲、有電影thang看，也有sui2衫thang穿，有濟濟物thang chng-thaN7，逐日攏為著chiah e5事真無閒。
32.盲人：婦人人--ah！Lin2所toa3 e5 虛榮市敢會thang hou7 人得著心內e5平安kap幸福。我是一個無安樂e5人，ai3 beh chhoe7安樂e5所在。
33.太太：若是an2-ni，請你來阮e5虛榮市做阮e5虛榮市民，你的確ti7阮e5虛榮市會thang得著滿足才著。
34.小姐：請你才來--lah！人e5錢kap地位不過也是為著虛華、娛樂na7-tiaN7。(退場)
35.魔王：虛榮市是一個奢侈koh 鬧熱e5所在，ti7 hia e5人逐日攏為著外貌kap快樂teh無閒。人ti7這個世間若m7 是為著chiah e5事來teh做安慰，就成做一個無味無素e5所在。
36.盲人：總--是ti7 hit款e5所在kiam2會thang得著安慰mah？！Kiam2無別e5法度確實hou7人得著平安、快樂e5滿足mah？
37.魔王：你iau2-ku2 teh giau5疑甚mih？我koh chhoa7你來看享樂街e5人。
（二酒漢出場手提酒矸，顛顛醉醉。）
38.酒漢a：Lim--落去oh！Lim--落去oh！！某子、田園、厝宅攏lim--落去oh！只有酒會解人e5心悶，hou7人忘記一切。
39.酒漢b：家伙ti7 ta2落，產業有甚mih路用！暝日lim hou7 顛顛倒倒，求慾望e5滿足就夠額--lah！ 
40.酒漢a：世間是ma2-ma2 hu-hu，lim酒解心悶以外有甚mih路。
41.酒漢b：人生是親像草花，無lim酒明仔日beh死也無的確，lim--落去oh，lim--落去oh！！一滴紅酒會hou7五体齊樂！ 
42.盲人：兄弟--ah，你lim hit個是甚mih？
43.酒漢：Che oh，che叫做酒--lah，心內憂悶無平安e5人lim了會解心悶--lah，你m7知著--無？！
44.酒漢b：Lim這個落--去攏m7知天地幾斤，只有hou7心歡喜，逐項攏m7知了了。
45.盲人：An2-ni這個是解心悶e5藥--mah？
46.酒漢a：是--lah，che是無平安、絕望e5人最好e5藥，lim了隨時得著醫治。
47.酒漢b：阮攏m7-bat放下阮e5酒矸，所以不安無機會thang koh害阮。
  （酒漢退場，賭漢出場，手提poah8-kiau2牌仔）
48. 賭徒a：Poah8-kiau2是人所發明最大e5趣味，是一個致命e5娛樂。Kiau2若poah8落去，就無暝無日，連睏也無時間。有時poah8到著賣家伙，有時連某子ma7 poah8無--去。
49.賭徒b：連生命ma7著poah8--落去。人人攏知poah8 kiau2 e5厲害，iau2-ku2 boe7-thang離開這個thang 驚e5娛樂，人生是如此如此，娛樂過日以外無路。
50.盲人：兄弟--ah！Lin2是甚mih人，lin2 teh做甚mih？ 
51.賭徒a：你m7知著--無？阮是teh poah8 kiau2--lah！就是toa3 ti7 娛樂街e5 poah8 kiau2水仔--lah。
52.賭徒b：我e5小名叫做烏魚kiau2仔，阮老爸叫做烏魚poah8仔。
53.賭徒a：我是toa3 ti7 麻雀路，烏魚kiau2仔是toa3 ti7妓女巷，請你來去阮娛樂街仔thit-tho5。
54.賭徒b：阮hia甚mih款e5娛樂都有，看beh poah8麻雀、抑是beh競馬、撞球、poah8牌仔攏有。
55.賭徒b：來去oh！生如此如此，娛樂以外無安慰--lah。
56.賭徒b：你若beh得著人生e5幸福，著來去阮e5娛樂街--lah。
   （退場）
57.魔王：娛樂hou7人e5心攏集中--起來，致到無機會thang數念伊e5靈魂，想到伊e5生命。你若beh得著幸福著ai3專心來享樂。
今請你緊緊去，m7-thang koh躊躇，看你ai3甚mih所在，你攏thang去享樂。
58.盲人：王--ah！ 請你容允我去chhoe7理智占卜，來kap伊參詳好--無？ 
59.魔王：Boe7使--tit！你已經ti7我e5權力下，你若無降服ti7我，來專心ti7這個國享樂，你的確會受趕出ti7永遠烏暗e5陷坑，ti7 hia咬牙切齒。
60.盲人：我離開我e5子攏無有一時刻e5平安。
61.魔王：你著ai3 趕緊決斷，m7-thang兩樣心。你看頭前有一片e5烏雲直直teh來，ti7 hit個內面有大風颱，beh來包圍你，也無偌久死神teh beh來chhoe7你，也beh chhoa7你到ti7絕望e5深淵。我今beh來去--lah！ 
62.盲人：王--ah！慢是--leh，王--ah！慢是--leh！！
(消電，換青綠色e5電球。)
第三場  勝利e5 凱歌
出場人物：盲人、死神、牧師、靈子、天軍（聖歌隊）。
1.盲人：看我beh an2-choaN2扑算就好，到底ti7 to2位才會thang chhoe7著真實e5平安kap快樂，所看e5人是真無妥當koh是無確實。Ah！我beh an2-choaN2會thang 決斷我e5去向。我e5心真急、真憂苦。你看風颱已經到--lah，烏雲密佈直直近倚--來。四圍chhiN chhin3風siok-siok。Hit個是甚mih聲！奇奇怪怪，親像海湧gong2 gong2響！Ah！Ah！！Hit個烏影是甚mih，是甚mih奇怪！手giah8大刀，拖鐵鏈。有千千萬萬e5死骨頭toe3 ti7 hit 後面。你是甚mih人？ (死神出場)我kap你有甚mih干涉！請你離開我--去，請你離開我--去！！
2.死神：我就是死e5神。
3.盲人：甚mih叫做死？
4.死神：死就是一切活命e5破壞，死就是萬不幸e5不幸，死就是完全e5滅無，死就是永遠e5烏暗。
5.盲人：Oh！可怕e5死，我kap你有甚mih干涉，請你離開我--去，請你離開我--去！！
6.死神：你m7免驚，無有一個人會thang閃避我e5手，我beh破壞一切，我beh chhoa7人到ti7絕望e5深淵。
7.盲人：請你m7-thang來破壞我e5平安，m7-thang來搶去我e5幸福。
8.死神：世間e5平安ti7 ta2落！世間幸福ti7 ta2落，kiam2 m7 是攏是掠風、掠影--mah？
9.幕後聲（聖歌隊e5聲）：人生e5快樂ti7 ta2落，人生e5福氣ti7 ta2落，攏是掠風、掠影，hit個榮光親像花，快謝親像草。
(幕後奏莊嚴e5 音樂) 
10.盲人：Hit個是甚mih e5聲？親像海湧hoah8-hoah8哮！ 
11.死神：Hit個就是絕望e5深淵e5 全靈魂呼叫e5聲，ti7地下teh吐氣哀慘！今我也beh chhoa7到hit個絕望e5深淵。
(消電，死神退場，盲人在黑暗中)
12.盲人：Aih-ah，我e5心艱苦到極！攏無有活命e5 向望，攏是死e5 siong7-bun7,絕望e5相叫，m7知有甚mih人beh救我脫離這個thang驚e5絕望抑無。我e5心親像擔重擔，我e5腳手攏無力。烏天地暗e5深淵，tui3 ta2落有我e5拯救！Ah，有甚mih人beh 救我脫離這個痛苦e5所在。
13.歌聲：(獨唱 聖詩169首 第三節) (電光照在盲人身上)
14.盲人：Hit個是甚mih聲音！好聽親像天頂e5樂器。hit個聲敢m7是我所teh 向望、所teh期待e5聲音mah。Hit個聲滿滿感動我e5心，hit個歡喜e5聲音koh一擺hou7我e5 向望koh hok8-to3 倒轉--來。Hit個聲音親像微光照ti7我烏暗、絕望e5心！ 
(牧師提聖經出場)
15.牧師：兄弟--ah！你thai2會坐ti7這個烏暗所在？你ti7 chia teh創甚mih？  
16.盲人：我是一個絕望無路e5迷路人，行seh8 ti7這個世間，ai3 beh追chhoe7真實e5平安，kap快樂，卻那chhoe7那無，反轉陷落ti7這個烏暗e5深坑，chhoe7 無拯救。
17.牧師：兄弟--ah！請你m7免koh絕望，因為耶穌有為著攏總絕望迷路e5人來世間，hou7見若求叫伊e5名e5人會thang得著平安、快樂。
18.盲人：耶穌是甚mih人？Thai2會有這款事？
19.牧師：耶穌就是上帝e5獨生子，為著世間人e5罪，來受死ti7十字架頂，beh救見若信伊e5人m7免沉淪會thang得著永遠活。
20.盲人：先生--ah，hit個耶穌kiam2會救我脫離這個絕望e5深淵mah？ 
21.牧師：會！人ti7魔鬼e5手內，沉淪ti7罪惡e5內面，致到絕望、無平安、光景非常悽慘，卻耶穌beh救ti7罪中teh絕望痛苦e5人，伊chhun開雙手teh叫講，見若勞苦背重擔e5人著來就近我，我beh hou7你得著安歇。兄弟--ah，你著信hit個救世主耶穌。伊就beh 隨時救贖你脫離這個絕望e5罪惡，kap烏暗e5死亡。(天軍出場，靈子gia5十字架企ti7天軍e5中央)
22.盲人：先生ah，我歡喜來受耶穌，續得著伊e5救贖。請你引chhoa7我。
23.牧師：感謝主，請你企--起來。（天軍細聲吟聖詩159 首。）你著反悔認罪來除去你一切e5罪惡，koh 續thang領受水kap聖靈e5洗禮，hou7你成做新創造e5人。（盲人跪teh祈禱，牧師ka7 伊行洗禮。）咱人出世既然toa3罪，就屬魔鬼，逆天e5輩照天擬斷著受刑罰。佳哉上帝至大恩惠，差遣聖子擔當坐掛，hou7咱永遠免得受死，反轉會得永活福氣。
你有甘願認上帝做你e5天父，主耶穌做你e5救主，聖神做你e5 保惠師；koh beh盡心信靠伊抑無？ 
(盲人，tam3頭)
你有誠實反悔你e5罪，決意信靠十字架e5福音，來得著社會e5平安，kap信e5活命抑無？ 
24.盲人：我beh an2-ni信！ 
(烏衫脫離)
25.牧師：An2-ni好，請你企--起來，感謝主、o-lo2主！
26.盲人：Oh！有看見--lah，何等e5光明！Sui2 e5日頭，青翠e5草埔，偉大e5穹蒼，攏是賢明上帝e5權柄kap榮光，天頂地下有真理kap真實滿滿。

救恩親像杯滿流！哈利路亞，感謝主、o-lo2主。你看天開，天使群吟詩o-lo2。Oh，榮耀e5十字架，哈利路亞！Oh，我也有看著我所疼e5子，靈子ah！靈子ah！你今轉來ti7我--lah著--m7!  
（兩人攬倚。）
27.靈子：阿爸ah！主耶穌e5十字架有thau2放咱e5鎖鏈。這支就是咱得救e5記號，是耶穌死來摃破魔鬼e5頭--e5。
28.牧師：今lin2 m7免koh tu2著分離，thang永遠ti7上帝疼子e5國來享受快樂kap平安，請lin2永久khiN5 tiau5 ti7這支十字架，你若khiN5 tiau5,撒旦就無法度thang koh害--咱、死失，烏暗也無koh管轄--咱！
請逐家來吟詩o-lo2主（聖詩 169首4 節）  
**完**

賣  權
2幕6場：
       1 幕   1場  賣權
              2場  父與子
              3場  母與子
              4場  祝福
              5場  逃走
       2 幕   1場  曠野
A. 人物：1.雅各、2.以掃、3.以撒、4.利百加、5.天使a、6.天使b、
         7.天使c。
B. 主題歌：1. Jno. R. Sweneg;“Nearer My God to Thee” 
           2. 聖詩277 首。
第一幕    第一場    賣權
場所    屋內
雅各ti7舞台正爿食豆仔湯。以掃tui3倒爿出場，手有提扑腊e5器具。
1.雅各：Oh！真好食，真好食。食著脾thou2開，目珠koh 會金。
2.以掃：雅各，你teh食甚mih？
3.雅各：An2-choaN2--lah，我 teh食甚mih kap你有甚mih干涉--lah。
4.以掃：無lah，我今仔日hohN，跑曠野跑一日想講beh 掠看有甚mih精牲thang 來煮chheN-chhau請--你，koh煞真歹運掠攏無半項。
5.雅各：Oh-ah，今仔日阿兄你是hou7甚mih ka7你感動著thah chiah-nih8 親切--leh，cheng7到今我若流嘴齒瀾teh看你食e5時陣你連一塊骨仔都m7-bat扑ka落。今你是beh ai3我ka7你做甚mih?
6.以掃：無--lah，我都為著an2-ni跑歸日，跑kah軟sio5 sio5腹肚真正枵--lah。
7.雅各：An2-n是ian2-choaN2？你是叫我beh ka7你創甚mih貨。你腹肚枵kap我有甚mih關係。
8.以掃：好心--leh lah，雅各，阿兄腹肚非常e5 枵--lah。親像teh beh死--去，拜託--leh-lah，hou7 我食一下好--無? 
9.雅各：無--lah，我無teh食甚mih貨--lah。阿兄你真監囚e5款。Ah！真好食，真好食。這個湯氣味非常e5好。食著連舌亦強beh落--起來。
10.以掃：甚mih貨--lah？Hou7我食一嘴看mai7仔好--m7?
11.雅各：Be7 tang3--lah，hou7你食一嘴煞了大錢。
12.以掃：無，看一碗beh賣偌濟我ka7你買--lah。
13.雅各：我m7賣--lah。
14.以掃：連偌濟你亦m7賣著--m7?
15.雅各：當然--e5 noh8。
16.雅各：我用一支豺狼e5腳ka7你買--lah好--m7?明仔再我若掠著khah ka7你納。
17.雅各：Hng2!凍霜猴，將山--nih8 攏總e5豺狼ka7我買我ma7無ai3。
18.以掃：你有影無ai3著--m7,好an2-ni我beh ka7你扑，beh ka7你用搶--e5。我是你e5兄哥你m7知著--m7?是上帝所祝福e5大子，若無beh聽我e5嘴我是有權利thang ka7扑死oh。
19.雅各：好--lah，慢且--leh-lah，tu2著你這個土人無法度。
20.以掃：An2-ni今用豺狼腳一支beh 賣--我hoN3。
21.雅各：無--noh8,he是be7 tang3-- noh8,a7有hiah-nih8 siok8--e5。
22.以掃：無著用甚mih貨tah beh賣我--neh，較緊--leh-lah，我枵kah大腸teh告小腸你m7知--hohN。
23.雅各：An2-ni--lah hohN，你若是甘願將你chim2-ma2所講hit個大兄e5權來ka7我買，我才beh甘願賣--你。
24.以掃：你講甚mih貨！用大兄e5權ka7你買hohN。Hng3!Che有夠額奇怪e5買賣。Ti7這個時代也有人teh用名份做生理。總--是無要緊--lah，腹肚若kah枵--到底lah，用甚mih ma7著ka7你買。結局也是無甚mih損害--lah。今較緊捧--來leh，beh用大兄e5權ka7你買--lah。
25.雅各：SaN慢且--leh，我若買--你，你tui3今仔日起著叫我阿兄--hohN，也無權利thang扑--我lah hohN。你以後就m7是上帝所祝福e5大兄--lah hohN。An2-ni你也甘願著--m7。
26.以掃：Hng3!無妥當，無妥當。總--是無要緊--lah，ka7你買--落去ah。枵Kah半小死teh ham7你膏膏。
27.雅各：HoN3！An2-ni--hohN，無來試叫看mai7-- koh，叫我阿兄看mai7仔。
28.以掃：Hng3你這個有影實在有狡怪。腹肚枵--到底，hou7你較pheN--leh無要緊。今beh叫，你著聽hou7斟酌--hohN。 “阿兄。” An2-ni好--lah hohN 今較緊捧--來。
29.雅各：An2-ni好，真爽快，真爽快。天地開祖m7-bat有e5爽快，今捧去食，捧去食，我這個小弟仔e5面thai2會生作chiah m7 較憨koh kham2--leh。
30.以掃：甚mih貨--ah！好好你著ka7我記--leh hohN。較停仔tah koh hou7你叫救人。有影真好食都著，原來就是紅豆仔湯，攏hou7你騙騙--去。腹肚枵實在是有夠艱苦。所以才著hou7你請kah飽koh醉，今你著ka7我記--leh hohN。(以掃退場)
31.雅各：Hng2!真爽快，真爽快。無小可ka7教示--leh 攏be7使得。定講伊是大子也用大子e5權來beh欺負--我，無小可教示--一下攏be7使得。總--是m7-thang hou7伊過頭受氣。若hou7伊起土癖--起來就費氣。今我著來去幫贊我e5阿母e5工。(退場)
第二場  父與子
場所同樣   以撒出場
1.以撒：咱若食老實在是歹過日。2、300年早前我少年e5時陣，kap我e5老父阿伯拉罕漂流一國過一國到今仔日已經成做一個老人。老kah be7喘氣。目珠也無看見。食kah chiah-nih 仔濟歲亦是艱苦。今只有時間等候死，上帝召我等去見我e5祖先na7-tiaN7。細漢e5時陣我e5老父阿伯拉罕用柴hou7 phaiN7 ti7 ka-chiah-phiaN7 chhoa7我到ti7摩利亞e5山hit個代誌親像cha-hng e5事iau2-ku2 ti7目珠前hou7我無be7記得。實在日子teh過是真緊。Ti7 hit時應該著死e5,受上帝e5恩惠有活到今仔日，總--是結局亦是著死。無死亦be7煞--tit。只有是浪費人e5氣力na7-tiaN7，實在人生是空虛，是掠影，佳哉tui3天有賞賜，以掃kap雅各thang做後嗣hou7我淡薄安心。今總--是阮e5時代是已經過去--lah。我好thang ka7以掃祝福，亦thang來去做我e5墓，永遠thang歇睏。今以掃今仔日是an2-choaN2 kah iau2未倒--來，m7知有tu2著甚mih代誌抑無。我著來ka7伊叫看mai7仔。「以掃--ah！以掃--ah！」
 (以掃出場)
2.以掃：阿爸甚mih代誌--lah，hiah-nih8仔大聲是an2-choaN2--lah？你身体艱苦抑無？抑是你ai3食甚mih是--無？ 
3.以撒：以掃ah！你看阿爸chiah-nih8仔老，今仔日beh 死，明仔日beh死ma7 m7知影，所以我想講今仔日ai3 ti7上帝e5面頭前ka7你祝福，若無ma7是be7安心。今你去giah8你e5槍kap你e5武器，也去山野，ka7我掠一隻肥肥e5鹿kang2來煮煮--leh捧來hou7你e5阿爸食。Hou7我e5心神食hou7爽快thang祝福你e5前途。今較緊去thang較緊倒--來。
4.以掃：阿爸kiam2有影，ah！真歡喜，阿伯拉罕e5上帝，以撒e5上帝今beh 成做我所獨佔e5上帝--lah hoN3。Ah！我e5上帝，以後世間人也beh 叫以掃e5上帝--lah hohN。
5. 以撒：M7-thang緊急，著ai3自在時是iau2未到--lah。到阿爸beh ka7你祝福e5時陣你著ai3緊慎。M7-thang an2-ni放放，今較緊去。
(利百加出場)
6.以掃：Ah！真歡喜，今我成做一個人--lah。Beh 成做濟濟國民e5父，beh 做濟濟百姓e5王--lah。我e5子孫beh親像海e5沙，亦beh親像穹蒼e5星無數不止。今我較緊來去thang 較緊倒來受祝福。
(以掃與以撒退場)
第三場  母與子
1.利百加：雅各--ah！雅各--ah！這個囡仔m7知ti7 toh位teh作孽。實在是真正無法度。雅各--ah！雅各--ah！
2.雅各：甚mih--leh 阿母，出kah hit 號柴耙聲beh hou7人驚--死是--無。是甚mih代誌著--m3?阿爸teh艱苦著--m3?
3.利百加：你這個囡仔有影真無路用。大代誌--lah你知--m3。你iau2-ku2憨憨。

4.雅各：甚mih貨，大代誌--hohN。Ti7 咱這個原始時代大代誌是真罕得，若是toa3 ti7 hit個20世紀e5時陣有世界大戰抑是原子彈beh tui3頭殼頂ka7你跋落來，che扑算是大代誌。總--是ti7咱這個時代是會當安心過日子才著。是tui3天--nih8落火--落來著--m3-neh。抑是地面piak開--nih8?
5.利百加：你這個囡仔是teh講甚mih貨。你恬恬聽阿母無e5話，tu2-chiah我有聽見你e5阿爸叫以掃著煮好食e5料理捧來hou7伊食。伊beh thang ka7 祝福。Ti7上帝e5面頭前e5祝福是一個thang驚e5大代誌，你知影--無。所以你e5阿爸ti7伊未死e5以前ai3 beh緊緊ka7以掃祝福。
6.雅各：An2-ni是an2-choaN2--neh，阿母你是真正急性你講大代誌hou7我掠準是tui3天落火抑是天君落--來leh。原來就是為著這個代誌--hohN。害我驚一tio5。
7.利百加：你就是這款e5,所以萬世都be7出脫。今恬恬聽我ka7 你講，阿母是較疼你，所以才beh 為著你an2-ni來掛慮。若是以掃hit款e5野性我就驚，所以我千萬ai3你ti7上帝e5面前得著祝福。
8.雅各：Ti7上帝e5面前，得著祝福是有甚mih利益--leh，敢會永久be7死著--m3。
9.利百加：你這個囡仔真正lou2。Ti7上帝e5面前得著祝福是親像得著上帝一樣。阿伯拉罕阿公e5上帝，以撒阿爸e5上帝chit-ma2就成做你e5上帝--lah，上帝若有kap你ti7--teh，你e5生涯會thang得著伊e5祝福kap報賞。
10.雅各：有影都著，an2-ni be7 bai2。
11.利百加：上帝到to2位都beh kap你ti7--teh。Beh保護你脫離危險kap災厄。Beh hou7你成做世界e5王。Hou7你成做人類e5父。
12.雅各：An2-ni我明白--lah，阿母今咱著an2-choaN2做較好？
13.利百加：你著聽我e5嘴緊緊去豬tiau5 ka7我掠兩隻肥e5豬仔來hou7我。阿母beh thang料理到真好食，hou7你thang捧去hou7你e5阿爸食thang tui3以掃來搶奪伊e5祝福。
14.雅各：總是阿母雖罔阿爸目珠無看--見，總是伊會用摸--e5,以掃是真濟毛，我攏無毛，所以若hou7阿爸看破e5時陣，我就m7是beh受祝福，煞hou7咒詛一個永遠be7超天，衰kah落頭毛倒費氣。看若hou7阿爸咒詛--著我就費氣。
15.利百加：M7免驚--lah，你若受咒詛阿母tah ka7你擔當，不而過你恬恬聽我所ka7你講--e5去做。
16.雅各：你若是講an2-ni我來去。
17.利百加：較緊來--leh hohN，扑算以掃亦liam5-mi teh beh倒--來-lah。
18.雅各：真無妥當，以掃若知影這個代誌m7知beh到偌nih8受氣，兩爿嘴phoe2著hou7伊搧kah 腫腫--起來，hit個毛--先生我是真正驚。今我來去。阿母你緊緊備辦hou7好勢。
19.利百加：好--lah，較緊--leh，較緊--leh。(雅各退場，利百加準備起火，雅各出場)
20.雅各：阿母--ah！這兩隻有優秀--無，che是中國特產e5好種。
21.利百加：較緊ka7我掠入去灶腳m7-thang走，thang kap我鬥腳手。
第四場  祝福
1.以撒：以掃m7知是an2-choaN2 khah iau2未轉--來。伊m7知有掠了好勢抑無？抑是有tu2著甚mih災厄抑無？Ti7今仔日，ti7這個歡喜e5日子若hou7伊tu2著甚mih不幸e5代誌，我就對上帝看beh an2-choaN2講。今仔日是祝福e5日。若m7是上帝e5意思無人會搶奪這個福氣。以掃是我所倚靠e5子。伊hou7 我得著野生e5趣味，hou7我e5嘴有福氣thang 享受山珍。以掃是我所歡喜e5子，扑算伊會liam5-mi轉--來。會掠來hou7我e5心歡喜thang祝福伊。今我著siaN2 tiam3 chia倒--teh等候伊轉--來。
  (利百加、雅各出場)
2.利百加：An2-ni好勢，an2-ni好勢，你ka看chiah e5肉煮kah chiah-nih8仔芳，看著到攏beh流瀾--出來，你e5衫穿有好勢--無？手e5皮縛有好勢--無？An2-ni扑算你e5老父be7認得你--lah。今趕緊去。著ai3 較細膩--leh。M7-thang siuN青猴。煞撞破代誌，阿母亦beh ti7你e5邊仔。
3.雅各：好--lah！我知--lah，我知--lah！
4.雅各：阿爸，阿爸。
5.以撒：HaN3？你是甚mih人。
6.雅各：我--lah，阿爸？你e5大子以掃--lah。我m7是雅各--lah！ 
7.利百加：害--ah，m7免講an2-ni--lah。
8.雅各：我是以掃--lah。照阿爸e5命令，我有去豬tiau5掠兩隻豬仔子。
9.利百加：Ai2--ah，m7是--lah，m7是豬tiau5--lah，去山野掠e5鹿--lah。
10.雅各：Ah，有影都著我有去山野掠一隻肥e5鹿仔子也有叫阿母ka7 我料理。
11.利百加：著講家己煮--e5 lah。
12.雅各：Ah！講m7著--lah，我為著阿爸煮kah真好食，捧來ti7 chia請你起--來，因為真好食，所以你m7-thang食到下頦續落--起來neh。我先ka7你通知--leh。
13.以撒：Ou3?！你是以掃著--m3,你chiah-nih8快倒轉--來著--m3。
14.雅各：是--noh8,咱內面有牽無線電信你m7知影--mah。今仔日耶和華為著我beh較緊得著你e5祝福有特別賞賜我較快得--著。今阿爸--ah 請你食也thang趕緊ka7我祝福。
15.以撒：An2-ni真好，真正thang感謝。今你企倚來我e5邊仔thang hou7我ka7你摸，看你是以掃抑m7是，因為祝福是要緊e5代誌be7使lam7-sam2--tit。若祝福m7著人to7真費氣。Hng3!你手to7是以掃e5手都著。總是你e5聲音有小可較各樣。
16.雅各：He是an2-ni--lah，阿爸--ah，頭tu2仔我teh試食料理e5時陣，一塊骨煞khe3 ti7嚨喉--nih8,所以講著話煞各樣--lah。
17.以撒：An2-ni你是我e5大子以掃無m7著--hohN。
18.雅各：無m7著--lah。
19.以撒：若是an2-ni hohN，ka7我捧你所煮e5料理來。Hng3,hng3,有影都著，真正芳。
20.雅各：請你寬寬仔用。Chia也有葡萄酒我ka7你thin5。
21.以撒：有影真好食都著！真正新鮮e5氣味，你是真好e5子，猶原是我e5大子，今ka7你e5阿爸chim--一下。An2-ni好，an2-ni好。(雅各跪落，以撒企起來，手囥在雅各頭上) 你e5阿爸心肝真滿足，你扑算也真歡喜。你看你這個歡喜是親像上帝所祝福野中e5草一樣，上帝親像降落ti7山野e5樹木kap草花一樣beh保護你，也beh將地球e5運命hou7你。濟濟百姓beh就近你。Ti7你e5面前 aN3頭敬拜你。上帝也beh kap你e5同胞相kap ti7--teh。Beh hou7你e5同胞攏降服ti7你e5面前。咒詛你e5 beh受咒詛，祝福你e5 beh受祝福。今koh ka7你e5阿爸chim--一下。An2-ni好--lah，我今也thang安心瞌目--lah。
22.雅各：阿爸--ah 多謝！向望你長長活--leh。今an2-ni 就好--lah hoN3? 以掃突然提料理出場。
利百加、雅各恐懼退場。
23.以掃：阿爸--ah！ 
24.以撒：你是甚mih人？
25.以掃：阿爸e5大子以掃--lah。
26.以撒：甚mih你是以掃--m3?
27.以掃：是--lah，照阿爸e5命令我有去做真好e5料理來--lah。請你食也ti7上帝e5面前thang ka7我祝福。
以撒：Ou！An2-ni頭tu2仔捧料理來hou7我食e5是甚mih人？阿爸已經tu2-chiah食以掃e5料理也ka7祝福了--lah na7-tiaN7。
28.以掃：總--是我tu2-chiah轉--來na7-tiaN7--neh，照阿爸e5意思去掠鹿仔來煮料理煮了taN2-chiah 捧--來na7-tiaN7。是an2-choaN2--leh！是an2-choaN2--leh！ Khah有這號代誌an2-ni。
29.以撒：An2-ni你是以掃無m7著--neh?
31.以掃：阿爸請你摸我e5手我kiam2會騙你著--m3! （摸）
32.以撒：Ah！你果然是我e5大子以掃無m7著。總--是無法度--lah。我boe7 thang koh ka7你祝福--lah！ 
33.以掃：阿爸，khah會使hou7你講an2-ni！你著ai3 ka7我食--lah！也著ka7我祝福--lah。阿爸較緊--leh lah！阿爸較緊--leh lah！你也著ka7我祝福--lah，若無祝福我是be7 thang活ti7這個世間--lah，較緊ka7我祝福--lah，較緊ka7我祝福--lah！ 
34.以撒：你講an2-ni也是已經無法度。阿爸已經無有hit個能力--lah。你e5小弟雅各已經tui3你搶奪hit個祝福去--lah！今我攏無法度--lah。
35.以撒：Boe7使--tit-lah! Boe7使 tit-lah！你也著ka7我祝福--lah。小可也無要緊--lah，你煞攏無ka7我留一屑仔著--m3?
36.以撒：我將你e5一切攏hou7雅各--lah，將你一切e5同胞hou7伊做奴隸，將地上一切e5五穀kap清酒攏hou7--伊lah！今我攏無chhun甚mih--lah！以掃--ah！你beh叫我ka7你做甚mih。
37.以掃：An2-ni是過頭殘忍--lah，我be7 thang hou7 你講an2-ni--lah。我是阿爸你e5大子khah會當hou7你講an2-ni。你亦著ka7我祝福，ka7我祝福。
38.利百加：以掃，你khah會hiah土，an2-ni你beh ka7阿爸催--死著--m3?Ai-ioh！你看lin2老父e5目珠煞一直teh轉--lah。Ai-ioh！煞真正死--去lah，Ai-ioh Ai-ioh！以撒--a3!以撒--a3!
39.以掃：真正奸鬼這個雅各若無hou7死扑算be7使--tit！自到今攏是beh kap我做對敵。伊ham7我ti7老母e5胎e5時就已經是一個奸詐e5人--lah。我beh代先出胎e5時伊也kap我ko-ko-tiN5，m7 hou7我代先出--來。煞對我e5腳ka7我khiu2--leh，m7 hou7我出--來。Tu2仔才也強強ka7我買大子e5權去，這tiap8也ka7我搶奪祝福--去。好！你若是chiah-nih8 kah非法，我也有我e5覺悟。詐機、奸鬼，我指天咒誓，我今仔日的確beh hou7你死，beh害死你e5生命。(以掃呼叫退場)
40.利百加：今害--lah，看beh an2-choaN2著好，khah會tu2著chiah-nih8 kah僥倖！Ah，上帝--ah，救人--leh oh！阿伯拉罕e5上帝，以撒e5上帝--ah！ 你著救我e5子雅各--oh！我e5丈夫煞死死--去！Ou3!看我beh an2-choaN2著好！我所疼e5子--ah。雅各！雅各！緊來--leh lah。
(呼叫。雅各出場)
41.雅各：Ai3-ioh！阿爸是an2-choaN2！到底是甚mih代誌--leh。
42.利百加：聽阿母e5話較緊--leh，較緊--leh。
43.雅各：阿母，是an2-choaN2--leh，你khah會青猴到an2-ne--neh。勻勻仔講--lah。
44.利百加：較緊--leh，較緊--leh，大代誌--lah，大代誌--lah。
45.雅各：阿母是甚mih大代誌--leh，ai3-ioh，ai3-ioh！煞暈lun7 --去！今che有影大代誌都著。我著緊緊來去提看有水--無。.
46.利百加：M7免--lah，今無要緊--lah。你著較緊去準備thang走--lah。若無較緊--leh你就無生命--lah。
47.雅各：到底是甚mih代誌--leh。阿爸死死ti7 chia你beh叫我走去to2位。
48.利百加：走去哈蘭--lah。較緊去--leh。Ti7 hia有你e5阿舅拉班 toa3 ti7 hit所在，你著較緊去chhoe7--伊。若無，你e5阿兄teh beh 來害死你e5生命。因為你tui3伊搶奪祝份。現在真正憤慨。所以著較緊走，好心--leh較緊去--lah。
49.雅各：今有影是費氣e5代誌--lah。Ah！看我beh an2-choaN2。我的確會hou7伊thai5--死。
50.利百加：M7免驚，你乖乖聽我e5話，我所疼e5子，你趕緊提你e5包袱走去哈蘭chhoe7你e5阿舅拉班。暫時bih tiam3 hia等候你e5阿兄e5氣較消--leh，你tah koh轉--來。路中也著較注意--leh。An2-ni 你知影hohN。
51.雅各：知--lah！知--lah！阿母你e5身体著較照顧--leh。我不時祈禱耶和華hou7你長長活--teh。扑算咱無有機會thang koh相見。總--是你也m7免煩惱。今阿母beh來去--lah。再會，再會。
合唱二七七首
52 利百加：今好，今好。若無較緊--leh，時若遲就害。阿母有ka7你準備寡食糧thang hou7你帶--去，你路中著較注意--leh hahN。再會，我所疼e5子。
53 雅各：再會阿母，你著勇健--hahN，再會，再會。
54 利百加：再會，我所疼e5子，你今去--lah著--m3。你離開你e5阿母一個去--lah著--m3。(哮) 
第二幕    第一場    曠野
1 雅各：今仔日走一日e5路走到真厭sian7,今扑算到chia安穩--lah。實在有夠額lou7--khi3,無代無誌也來tu2著這個事。
今日頭已經落西山--lah，烏暗暝暫暫到，我e昏m7知beh tiam3 toh位過暝。所看四圍是chheN-chhin3 e5山地，石頭滿路，無人絕影悽慘e5境界。我e昏今著孤單ti7這個曠野過暝。Tu2好chia有一塊石頭，真好勢，我著用這塊石來做枕頭tiam3 chia來歇睏。
你看星辰滿天親像天使群集。今我beh跪落ti7耶和華e5腳位e5下面，我beh開聲o-lo2。耶和華，求你赦免我一切e5坐掛。我有去騙我e5老父，我有搶奪我e5大兄e5福份，求你赦免我，因為我知我需要你e5同在，需要你e5扶持，若無你ti7我e5身上，我一生是落空、衰敗。
耶和華--ah，求你無放sak我，求你ti7我身上來照顧幫贊我，hou7我e5腳會thang企在ti7攏總e5 對敵e5面前，攏總e5災害e5頂面。阿們。 
(雅各入睡，開始奏樂，JVO. R. SWENEG e5  “Nearer My God to Thee”。有三個天使出現ti7舞台，然後照歌e5調跳舞。二部唱e5時兩個天使跳，一個天使停，一部唱e5 時兩個天使停，一個天使跳，四部唱e5時三個天使攏跳。)
****完*****

燒瓷師父
A.人物：燒瓷師父、茶甌、oe仔、痰壼、肥缸。     
B.主題：羅馬 9：20-21，
        以賽亞 29：16
        耶利米 18：1-6 
C.Pi-liok：照茶甌、Oe仔、燒瓷師父、痰壼、肥缸e5 順序排列khu5 ti7 台頂。Pi7 造 e5四人有掛in e5圖畫ti7胸前。然後照發言e5順序企--起來。
燒瓷人：我是燒瓷e5師傅，我逐日ti7我e5店內用泥塗來做各種e5器具。有花矸、有碗、有茶甌、有phiat 仔，我做chia e5攏是ai3 in照in e5本份去利益人。
其中也有較粗俗、下賤，也有高尚尊貴，卻攏是真有路用，真有需要，無一項特別看輕抑是特別看重，逐項攏著盡in e5本份來榮光in e5主人。 (退場)
茶甌：Ah，真慘，真慘！我e5主人無代無誌ka7我做成一塊茶甌，hou7我真不幸，暝日怨心慼命。因為我ti7受造e5 中間是一個最m7成物--e5..., 短短koh肥肥，真歹看相。甚至人客若來，攏lu我做頭前，hou7我做人e5古董，m7-tiaN7 kan-taN an2-ni koh常常用滾chhiang5-chhiang5 e5滾水ka7我thin5--落去，hou7我燒到半小死。Ah，我真歹命！我忍受攏boe7-tiau5 lah！
Oe仔：茶甌兄--ah，你e5歹命，無我e5歹命。主人chng-thaN7你sui2-sui2,囥你ti7桌頂，你iau2 teh喝慘，你攏m7知我e5慘境。主人造成我這個oe仔，ka7我賣到乞食姆e5灶腳。伊逐日用柴草ka7我薰，ka7我燒，hou7我m7成樣相，m7成面目，烏ma3-ma3到beh出汁，無人敢用手摸我。 
Ah，我實在，歹看到無面thang見人，m7-tiaN7 kan-taN an2-ni，我逐日hou7火燒到擋boe7 tiau5。Ah，我ti7受造e5中間是一個最不幸--e5...，無別人會比我較慘。
痰壼：Oe仔兄--ah，你m7-thang an2-ni 講！你e5慘攏boe7比我e5慘。主人ka7我做成這個痰壼，煞賣我到一個肺癆病院去，下我ti7病房e5中央hou7人呸痰呸瀾，我逐日著食歸肚e5垃埽，歸肚e5害菌。Ah，我實在悽慘到極--lah。我真怨恨我e5命運，受造e5中間我是第一不幸--e5...。
肥缸：痰壼兄--ah，慢是--leh！你e5不幸也m7值著我e5不幸e5萬份e5一份。我是一個極受厭賤e5肥缸，創造中我是第一下賤--e5...。我e5悽慘無te2講。
我e5主人ka7我賣hou7作穡e5人，作穡e5人ka7我拖到田園e5邊角，koh開空將我活活埋，只有chhun一個嘴na7-tiaN。我e5受苦m7-tiaN7 an2-ne著會準過，作穡人逐日去chhe2池，拾集大肥小肥來tui3我e5嘴空piaN3落到滿滿，hit 個氣味攏boe7曉thang講起。我攏激到tu3 boe7 tiau5--lah！Oh，我e5慘是講boe7盡。
燒瓷人：(出場) lin2逐家ti7 chia teh 議論甚mih，teh怨慼甚mih！Lin2 m7-thang看別人來厭賤家己。我創造lin2有hou7 lin2一個使命，是逐個照in e5本份來利益人、榮光in e5主人，m7是hou7 lin2來互相相怨慼致到絕望。Lin2看，lin2逐人e5工作an2-choaN2大利益人，hou7人得著幸福。所以lin2著為著lin2 e5職份來歡喜快樂，hou7 lin2 e5主人也得著榮光。Lin2受創造--e5...，不過著降服lin2 e5主人e5旨意。An2-ne lin2明白--無？
茶甌，oe仔、痰壼、肥缸：我明白--lah！
燒瓷人： (暗唸羅馬 9：20-21。以賽亞 29：16。耶利米 18：1-6) 
吟詩，趁你旨意，主，趁你旨意，你是瓷師傅，我是泥塗。
 (培靈詩歌第1 集第9 首)


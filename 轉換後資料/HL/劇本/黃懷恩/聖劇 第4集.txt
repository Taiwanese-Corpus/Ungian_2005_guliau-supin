聖劇第四集
作者e5話
Ti7濟濟困難e5 中間聖劇第四集koh勇敢來出版，因為本人身體欠安，所以經過一年久e5冷藏，ti7今年才koh付印。今本集是聖經故事所改編--e5,雖是通俗猶koh真生動逼真，ti7讀e5時就hou7人感覺趣味ong2-ek8。
經過幾年久e5著作經驗，所以比較前e5作品也是較充實老練。這個劇本 m7 若kan-ta適合ti7 咱台灣教會路用，若做讀本也是真好，koh近來公報事工e5發展，若利用做公報話劇e5路用是真好。Ti7本人e5作品中攏是真明顯e5目的kap中心，就是hou7人bat耶穌，只有明確e5主題kap中心，才會thang分明宗教文藝e5特色，濟濟作品親像有混亂這個事，所以真俗氣無有嚴肅e5氣氛，向望咱ti7台頂beh演e5時，猶會thang tui3重hit-e5原作者e5精神。
用an2-ni來祝大家有快樂e5聖誕。
1960.10.15.黃懷恩ti7水上



好e5撒瑪利亞人 二幕
人物 ：
撒瑪利亞人  希百
猶太人      巴拿
巴拿之父    迦米
巴拿之妻    西西拉
祭司        約西
利末人      謝拉
強盜        a
強盜        b
第一幕
出場人物：迦米 西西拉 巴拿
場面： 一個猶太e5散hiong家庭，奧後有一位破病在床e5老           人，正爿面一個中年婦女aiN7嬰仔當teh織布。
開幕：老人倒ti7眠床leh嗽、喘，有艱苦e5 聲，中年婦女一面搖背後e5嬰仔，一面織布。
1.迦米：(那嗽那厲害，就起來坐ti7 床頂) Ai-ah，天氣又koh 轉冷lah (嗽且喘)，真討厭，m7知beh koh 寒到ti7 時才準算(嗽) 。
2.西西拉：(站起來，走近老人) 阿爸，你an-ni艱苦hiah 久，無請醫生來看是boe7用--tit lah(loah8老人e5背後)。聽講耶路撒冷有一位醫生，叫做 Ma2-kiat，咱來去請伊來看病m7知好--無？
3.迦米：Mih使著an-ni浪費，咱e5 家庭也m7是teh好過，三頓就teh boe7 顧--tit，放出在伊去。(嗽且喘)。
4.西西拉：阿爸，你攏是an-ni客氣，主耶和華的確會替咱開路，無論an2-choaN2無請醫生來看是boe7用--tit。
5.迦米：主耶和華若施落慈悲，緊召我e5 靈魂跪ti7我e5 祖，an-ni就m7免加添lin2 e5 重擔kap困難，hou7 lin2 有前途e5 向望(嗽且喘)，我an-ni無死是真拖累著lin2 。
6.西西拉：阿爸，請你m7-thang an-ni講，巴拿kap我攏真需要你，你對阮有真大e5 幫贊kap指導，(看嬰仔)約翰ma7 真愛阿公，你有kap阮ti7--teh阮才有快樂kap幸福。
7.迦米：多謝，西西拉，我知影巴拿kap你e5 孝順，che 是我ti7 這個困苦e5 人生中最大e5 安慰。願上帝報答lin2,來賜福lin2。今好，今好，我較快活lah，m7 免koh 勞煩你--lah 。(西西拉放手，老人行倚台前，西西拉扶之)。
8.西西拉：阿爸，你穿an-ni有夠燒--無？你ai3 lim 淡薄燒茶--無？
9.迦米：西西拉，你m7免為著我掛慮甚mih，我已經hou7 你夠額受苦--lah。你an-ni無一時刻e5 安歇teh織布，幫贊家庭，實在hou7 你夠額勞苦，我實在真boe7 過心。
10.西西拉 ：阿爸，你攏是講hit款客氣話，che 攏boe7-thang算做甚mih勞苦。我真歡喜an-ni做工，為著咱這家，為著beh穿這領衫e5人。(回到原位，再開始織布，老人行倚小婦的機邊)
11.迦米：真sui2,真美妙e5 色緻！逐個線結攏有疼kap情e5 記號，穿chia-e5 衫e5 人實在有福氣。
12.西西拉：我這領織了就3領--lah；這3 領是beh送hou7 阿爸e5 禮物。
13.迦米：你講an-ni是甚mih意思？
14.西西拉：將這3 領衫所賣e5 錢去請醫生，提藥，向望阿爸趕緊好--起來。
15.迦米：Boe7用--tit，我無允准你an-ni做！用你e5 心血來做我e5 藥錢，oh，我寧可死，也無愛lin2 為著 我an-ni犧牲，che kan-ta 是hou7 我e5 病愈沈重。(嗽且喘) 
16.西西拉：阿爸，請你緊緊去倒--leh，an-ni siuN冷lah！(扶助老人到床邊，且撫他背後)。阿爸，你m7-thang an-ni客氣，阮看你an-ni艱苦是真傷心。
17.迦米：An2-ni好--lah，人生總是勞碌苦痛，an-ni好--lah，無要緊--lah。(西西拉停手)。巴拿thai2 iau2 boe7轉--來？Chiah nih8寒山野e5 北風是真冷。
18.西西拉：阿爸，你緊倒--leh，m7免掛慮巴拿，伊扑算liam5-piN會轉--來lah。(老人臥床，小婦給他施棉被，然後回到原位，開始織布。 巴拿出場) 
19.巴拿：(解他覆在頭上的布，和背後的羊皮) 真寒，真寒，山野e5 風若刀會割人e5 肉，連羊群著 想beh轉來tiau5內bih燒。(去探嬰孩) 約翰你會寒--boe7?！Hiah-mih8古錐teh睏。(問西西拉) 阿爸an2-choaN2，有較好勢--無？
20.西西拉：嗽到真厲害hoh 真喘，我想無請醫生是boe7用--tit，這擺是比以前較傷重e5 款。
21.巴拿：我想也是著請醫生(沉默片時) 。總是beh an2-choaN2設法藥錢？！賣咱所有e5 羊，che是絕路，阿爸一定m7肯，賣了明仔日起就無有羊毛thang賣--lah。
22.西西拉：巴拿，你真小信，上帝kiam2會放sak 咱--mah！(西西拉拿織布起來) 你thang將chiah-e5 衫提去賣來換藥錢。
23.巴拿：這擺kiam2 m7是為著咱這家e5 人所織e5 衫？An2-ni kiam2會用--tit，咱e5 衫攏真舊--lah？！
24.西西拉：有甚mih boe7用--tit，我會thang koh 開始來織，今年e5 寒天無thang穿，咱較忍受--leh，到明年就有thang穿--lah。
25.巴拿：(接衣布過來) 織了真sui2,an-ni是真犧牲你！西西拉，我真感激你e5 疼。(吻衣服) 
26.西西拉 ：(微笑，後來開始整理織機)聽講有一位撒瑪利亞e5 生理人，叫做希百專門行seh8 ti7 這個四方teh 買集婦人人所織e5 衫，咱thang chhoe7 hit e5人來賣hou7伊。
27.巴拿：撒瑪利亞人希百！？An2-ni是boe7用--tit，你kiam2 m7知咱e5 宗族是絕對無kap撒瑪利亞人來往，抑是做買賣，che 是見笑e5 事，侮辱咱祖先e5 名聲。
28.西西拉：巴拿，這款e5 想法是最可憐e5 偏見，最愚憨e5 觀念，撒瑪利亞人kiam2 m7是上帝e5 子類？Kiam2 m7是猶太人e5 骨肉？
29.巴拿：撒瑪利亞人是上帝所棄sak--e5 …，是背逆e5 子。咱e5 祖大衛e5 王國就是hou7 in 搶奪去，來致到分離，撒瑪利亞人是咱e5 kiu仇！是咱e5 對敵！無論如何咱絕對無kap in來往，咱也厭賤hia-e kap in來往e5 人。 
30.西西拉：che 是人類e5 悲劇最矛盾、最thang傷心e5 錯誤，我boe7-thang理解這款e5 kiu冤是正當e5 事。(老人由床起身)
31.迦米：我向望主耶和華緊hou7 我死，m7-thang致到hou7 我e5 子孫行著犯法e5 路，我絕對無允准咱去交chhap任何e5 撒瑪利亞人，因為in是背逆敗lou7 e5 子兒，咱e5 祖已經受盡了in e5 困苦--lah，你知甚mih人破害咱e5 祖tui3千苦萬苦所建立兩千外年希伯來王國e5 眠夢？！Kiam2 m7是撒瑪利亞人e5 祖先。甚mih人聯合不信e5 外邦來攻擊，攪擾咱e5 祖kap聖城耶路撒冷！？Kiam2 m7是可惡e5 撒瑪利亞人！？為甚mih緣故大衛e5 王國今仔日成做這款e5 敗落，hou7 外邦人做食物，受盡in e5 凌辱kap困苦--ah？就是撒瑪利亞人e5 祖e5 背叛！咱e5 祖咒誓無beh koh kap撒瑪利亞人往來，嘴齒賠嘴齒，目珠賠目珠！咱向望有一日，這個背叛e5 人民會tu2著主耶和華e5 大受氣來滅亡！
32.西西拉：阿爸，我boe7-thang理解，雖然是an-ni，我boe7-thang理解ti7 咱e5 祖先所做e5 代誌，有關係ti7 咱kap撒瑪利亞人希百e5 事。咱是上帝e5 子，總是撒瑪利亞人也是上帝e5 選民，撒瑪利亞人若受棄sak來滅亡，che kiam2 m7是咱e5 悲哀kap煩惱，咱是同一個祖先e5 骨肉，同一個上帝e5 選民，同命運e5 同胞。
33.迦米：西西拉，我總無想著你ti7 這chan5事hou7 我chiah-nih8傷悲koh 做塞礙，an-ni我beh an2-choaN2對得起我祖先！！( 嗽且喘) 
34.巴拿：西西拉，你無應該koh giau5疑，因為che 是傳統，是遺命，咱只有著繼續咱e5 祖所hou7 咱e5 精神。(向迦米)阿爸你所講--e5 是著，阮的確無違背你e5 意思，請你放心，也緊緊倒leh歇睏，m7-thang koh 寒著 。
35.(老人臥床，嗽且喘真厲害) 
36.西西拉：(對巴拿) 若是an-ni咱iau2有甚mih法度thang得著 錢？！阿爸hiah-nih8艱苦無緊緊請醫生是boe7用--tit。
37.巴拿：(想無辦法teh沉思) Kiam2 m7 是iau2有一個耶利哥人叫做Sui-li7猶原teh收買這款e5 布件--mah?！咱thang chhoe7 伊來賣hou7 伊！
38.西西拉：(親像真失望koh 行倚去beh收拾伊e5織器)Sui-li7有teh ka7人買，總是已經成月日無koh 看伊ti7 耶路撒冷--lah，m7 知有甚mih變動。
39.巴拿：(結目koh沉想)An2-ni我帶chiah e5衫來去耶利哥chhoe7 伊，無an-ni做是boe7 解決，我這tiap 隨時出發，an-ni今暝我就會thang到hia，ti7 明仔日中晝我就會thang koh 倒轉--來lah。(開始koh teh穿皮衫，西西拉著驚)。
40.西西拉：甚mih！你beh去耶利哥！？巴拿，你kiam2 m7 知耶利哥e5 路上真危險，常常有強盜埋伏ti7 山腳teh搶劫人！你kiam2 thang an-ni做？何況這個時陣已經beh暗--lah，巴拿你為著阮e5 緣故m7-thang an-ni做！
41.巴拿：Che 是為著阿爸最後e5 一條路，我向望主耶和華無放sak 咱，咱e5 祖既然咒誓無beh kap撒瑪利亞人往來，咱著淡薄食苦也決斷m7-thang有所違背先人e5 精神。(穿好勢koh 縛[pak8]頭巾)
42.西西拉：巴拿，咱kiam2無有別e5 法度？你beh去耶利哥我e5 心真boe7-thang放心，koh無一定你chhoe7 會著 Sui-li7,kiam2-chhai2你chhoe7 會著伊，總是伊已經改業換職--lah，巴拿你koh 想看an-ni太危險，咱kiam2無別e5 法度？
43.巴拿：西西拉，你kiam2 boe7 記得主耶和華是咱ti7 患難中及時e5 幫贊？若有出事，上帝的確會行奇事神蹟來拯救，你著放心，我明仔日就會轉--來lah，若chhoe7無Sui-li7咱才koh 扑算別e5 法度？
44.西西拉：我猶原真boe7 曉理解！上帝kiam2愛伊e5 子兒因為互相抱怨來食無應該食e5苦，che是愚憨到極，真理kiam2是生做an-ni？！
45.巴拿：你又是這個款式！咱厭賤撒瑪利亞人，che 是根本e5 精神！咱厭賤in，m7驚甚mih損失kap犧牲！我的確著去耶利哥，che 無thang koh考慮，西西拉，你對阮太好請你m7-thang koh 有甚mih giau5 疑，請你安心來等候我，好好照顧阿爸，我beh來去--lah！
46.西西拉： 我已經知影我無法度thang阻擋你，我只有將你交託ti7 上帝e5 手，我的確通暝為你祈禱直到koh 看你e5 面，向望上帝帶領你，保守你一路平安。巴拿請你著較小心leh ！( 巴拿chim 嬰仔，看西西拉就退場，西西拉心情恐懼不安送伊ti7 門口，後來跪teh祈禱)。
-幕-
第二幕
出場人物：巴拿 強盜a 強盜b 祭司約西 利未人謝拉 撒瑪利亞人希百
場  面：耶利哥e5 山路
開  幕：黑夜淒然e5 山林中，( 用佈景，電光，音樂表示) 
1.巴拿：日頭已經落山--lah，烏暗包圍四境，chheN-chhin3 e5 山野，四面攏是樹林，雜草，寒冷e5 北風siu7-siu7哮，頭前一望無際e5 烏暗，山路險要，che 就是出名神沒鬼出e5 耶利哥山頂，路iau2 真遠，已經走到真厭sian7 lah，總是m7 敢停腳，那行心內那著急驚惶，願主耶和華e5 憐憫chhoa7我平安脫離這個危險e5 所在，hou7 我e5 老父我e5 某子m7 免tu2著悲慘e5 境遇。(強盜二人出現在前面)
2.強盜：兄弟ah，beh 去to2位？有甚mih大事，hiah-nih8 thang 緊急。
3.巴拿：He！Lin2…，lin2 是甚mih人？有甚mih代誌？
4.強盜b：你kiam2 m7 知阮是甚mih人！阮是這個山e5 主人，見若經過這個山e5 人應該著ai3 bat 阮。
5.巴拿：可惡e5 強盜！！
6.強盜a：你e5 手所提 e5 物件kap你e5 身軀所有e5 錢攏交出來hou7 阮！
7.巴拿：我攏無帶錢ti7 身軀，lin2 看錯--lah！我為著要緊e5 事情的確著ai3 到耶利哥，請lin2莫得攪擾我。
8.強盜b：阮的確boe7 攪擾你，設使你若歡喜服從，將所有--e5 放ti7 阮e5 腳下。
9.巴拿：我指耶和華咒誓，我絕對boe7-thang an2-ni做！
10.強盜a：憨人--ah 你知影耶和華早就定著你著入ti7 阮e5 手內，你攏m7 知！你若無ai3命才來試看你e5 膽量！
11.巴拿：兄弟--ah，lin2著想看mai7 leh ，上帝e5 奴僕大衛e5 家an2-choaN2淪亡到這款e5 地步，國敗民亡，處處是強暴kap相殺e5 光景，信心敗落，良心麻痺，疼心冷淡，成做極端e5 利己主義！請想看che kiam2 m7 是以色列e5 末尾mah！！
12.強盜b：甚mih，好大膽e5 小khoe！敢辯駁，你！！（開始角鬥，巴拿被打倒在地上，東西被奪掠去）
13.巴拿 ：（HaiN-chhan，滿身重傷，強爬--起來企--teh）甚mih人想會到亞伯拉罕e5 子孫，大衛e5 後裔今仔日成做相殺e5 對敵。Ah，ah，主耶和華，你著可憐我，著拯救我。Oh，滿身攏是刀傷，我kaN2會死ti7 這個山頂。（Koh倒--落去。祭司約西出場）。
14.約西：主耶和華是患難e5 時e5 避難所，是驚惶e5 時e5 高台，是危急e5 時e5堅固石盤！耶和華若kap我ti7-- teh甚mih人敢對敵我！阿們，阿們！這個山頂是出名e5 賊siu7,四面無人，烏天地暗，驚惶掠tiau5 ti7 我e5 信。上帝--ah，你著可憐我，因為我是你所差用e5 奴僕，你所立e5 祭司，求你hou7 我無陷落ti7 歹人e5 手中！
15.巴拿：Oh，oh，憐憫我，救我！
16.約西：He！He 是甚mih？人e5 聲，抑是鬼e5聲？（發見著巴拿）。Oh，你是甚mih，我kap你有甚mih關係！？請你m7-thang 來害我！
17.巴拿：上帝e5 祭司約西--ah，約西--ah，我--lah！可憐受傷e5 子巴拿lah！請你可憐我tu2著這個災害，來帶我轉去耶路撒冷，我e5父e5家。
18.約西：你是迦米e5 子巴拿著--無？！你an2-choaN2 tu2著這款thang 驚e5 事！（倚--去）Oh，滿身攏是血！阿們，阿們！！ 
19.巴拿：可惡e5 強盜將我傷害，續搶奪我所有e5 物。感謝主，佳哉你有tui3 chia 經過，若無我就會死ti7 這個chhiN-chhin3 e5 所在。
20.約西：Oh，強盜！烏暗thang 驚e5 世界！願上帝憐憫以色列。阿們，阿們！！我，我beh緊來去，我無法度thang 為你做甚mih，我驚到神魂攏beh 散--去lah，我著緊來去，若無連我也走boe7 出強盜e5 手。
21.巴拿：(爬起身起--來)上帝e5 祭司約西！請你憐憫我，m7-thang 講hit款絕情e5 話。請你帶我轉去見我老父e5 面。
22.約西：哪會用得an2-ni做？我有甚mih氣力thang帶你轉--去！che 是愚憨e5 所做，驚了我也逃boe7 出歹人e5 毒害。願上帝kap你ti7--teh！我boe7 用得 koh 延chhian5,我會通知hou7 你e5老父知，in會叫人來扛你轉--去，平安！阿們，阿們！！(退場)
23.巴拿：(爬--起來，企--teh)上帝e5 祭司約西--ah，神人約西--ah，為著耶和華e5 名，請你…，請你來可憐我…，請你…。Ah，走到無看--見lah，絕情烏暗e5 世代，我e5 拯救beh 對to2位來，連上帝e5 奴僕也逃避我，今有甚mih人thang koh 救我。Oh，滿身痛疼，我e5 頭殼親像火teh燒！(倒--落去，利未人謝拉出場)。
24.謝拉：那行續那暗，安靜，到會chhiN-chhin3,向望ti7 iau2 boe7 入更e5 時會thang 緊緊行出這個險要e5 山頂。上帝--ah，至大e5 耶和華，我是你聖e5 百姓，是你用疼特別tui3以色列家所分別出--來，beh 做你e5聖工e5 子類，求你照顧我，hou7 我無tu2著危險災禍，求你撥開一切歹人e5 計謀。
25.巴拿：兄弟--ah，救命--leh，救命--leh ！
26.謝拉：Oh，he 是甚mih！？甚mih人teh叫？
27.巴拿：我--lah，我是受重傷teh beh 死e5 耶路撒冷人，因為tu2著強盜受搶劫，續滿身e5 重傷。
28.謝拉：He！！你是受災難e5 耶路撒冷人？！(行倚--去)你kiam2 m7 是迦米e5 子巴拿？！
29.巴拿：Oh，利未人謝拉！An2-ni真tu2 好，感謝上帝！謝拉阿伯，請你幫贊我轉去耶路撒冷，我會真感激你。
30.謝拉：我有代誌beh 去耶利哥chhoe7 人，真失禮，我無法度thang koh 帶你倒轉去耶路撒冷，我著趕緊我e5 路，我有真要緊e5 代誌。
31.巴拿：謝拉阿伯，你kiam2忍心看我無幫贊來死ti7 這個絕境e5 山頂？我哀求你，請因為上帝e5 名，你m7-thang 放sak 我，我若是ti7 chia 我e5老父kap某子就陷落絕境，in e5悲慘會真大。
32.謝拉：( 行離開，忽然koh 企恬，面向伊e5 路) 我真愛幫贊你，總是che 是我做boe7得到e5 事，反轉我若an2-ni ti7 chia 延chhian5,驚了我也會受連累來tu2著慘害。你請，我會祈禱上帝保守你平安。(退場) 。
33.巴拿：(起身)謝拉阿伯--ah ，我e5 兄弟，我e5 骨肉；上帝聖e5 百姓ah！請你開你e5 慈心……，請你憐憫我，……ah，去lah ，無向望lah，我kaN2 著死ti7 chia。Ah，真嘴礁，ai3 lim水！心臟phok8-phok8-chheng2,歸身軀攏無力--lah。Ah，ah！(giah8手向天)。上帝--ah，求你照顧我可憐e5 老父，kap你所賞hou7 我e5 婦人人受苦e5 西西拉，(哮) 西西拉請你赦免我！我hou7 你e5 心破碎！我親像有看見你流目屎e5 面，有聽見你祈禱e5 聲，西西拉，你為著以色列不幸e5 遭遇，為著百姓e5 背逆流偌濟目屎，總是ti7 你慘叫e5 面前以色列家已經漸漸沈落去。我e5 生命也kap這個以色列同一樣e5 命運，beh 消滅去lah 。(倒--落去，撒瑪利亞人希百出場)。
34.希百：(那行那講)上帝kiam2 真正會放sak 伊e5百姓，tui3埃及chhoa7--出來，ti7 曠野訓練40年，後--來chhoa7 入迦南，建造榮光燦爛e5 希伯來王國，將這個四千年e5 歷史e5 以色列民族來放sak ti7 外邦凶惡，可惡e5 手中！？上帝kiam2甘心看伊e5 百姓e5 沈淪kap滅亡？！的確無這個事，上帝既然tui3巴比倫e5 手koh 回復猶太家，kiam2 會ti7 羅馬人e5 手來滅亡伊mah？！上帝的確會拯救，會行神蹟，最近ti7 猶太kap撒瑪利亞地方所teh風聲e5 奇異e5 人物耶穌kiam2 m7 是顯然e5 兆頭？！無有先知親像伊e5 權柄，伊bat 責備風kap海，叫死人復活，hou7 跛腳、pian3-sui7--e5起來行。青瞑--e5 得看--見，逐所在傳講天國近--lah，著悔改，che 實在是彌賽亞e5 出現，是以色列e5 向望！
35.巴拿：( HaiN-chhan) O！o！o！
36.希百：Oh！是甚mih？？？( 發見--著 ，緊走倚--去)有人著傷倒ti7 chia！？( Khu5--落去beh ka7 伊扶) Oh，滿身是血！iau2-ku2 有活e5 向
望e5 款，我著緊緊來救伊。(tui3伊e5 身軀倒水來chhit 伊e5 傷，thiah 破伊e5 外衫來包伊e5 身軀) 。  
37.巴拿：(Koh haiN-chhan)Oh！o！o！
38.希百：兄弟--ah，你精神起--來lah 著--無？  
39.巴拿：你是甚mih人？你是約西？抑是謝拉？
40.希百：(繼續teh ka 包傷)兄弟--ah，我攏m7 是你所講e5 人。
41.巴拿：你是耶路撒冷人著--無？你是猶太人e5 族親著--無？ 
42.希百：可憐e5 兄弟ah，我攏無屬你所講--e5 。  
43.巴拿：我攏m7-bat--你，你是甚mih人？
44.希百：我是撒瑪利亞e5 生理人叫做希百，beh 去耶利哥做生理，chhau3-kham2 tui3 chia 經過。 
45.巴拿：HaN5，撒瑪利亞人希百！？
46.希百：兄弟ah，你an2-choaN2著驚？(沉默) 今扑算無要緊lah，若有趕緊治療liam5-piN會回復才著。 
47.巴拿：(起身)你…，你知我是甚mih人--無？我是猶太人！是米迦e5 子巴拿！ 
48.希百：(笑笑)我無管你是甚mih人，我只有知影你需要我e5 幫贊，所以我有義務ai3 幫贊你，無論你是猶太人抑是撒瑪利亞人攏是相像。
49.巴拿：你kiam2 m7 知猶太人kap撒瑪利亞人是絕對無來往e5 關係？你an2-choaN2 beh 救我，我已經對你講，我是猶太人，你an2-choaN2無放sak 我做你去。
50.希百：可憐e5 兄弟ah，這款e5 抱怨糾紛是真thang 傷心e5 錯誤，猶太kap撒瑪利亞kiam2 m7是攏屬ti7 亞伯拉罕e5 子孫mah？！Kiam2 m7 是攏屬上帝e5 選民mah？這款e5 偏見若無解消，大衛e5 王國的確boe7 得 koh 復興，不幸kap悲慘的確永遠toe3 ti7 這兩個百姓e5 頂面。
51.巴拿：哀io3!哀io3!真疼，真疼！！
52.希百：細子ah，你e5 傷真傷重，你著ai3 較吞忍leh，hou7 我thang ka7 你抹藥。(ka7 伊繼續抹藥)
53.巴拿：你將你e5 酒用盡ti7 我e5 身軀，將你e5 藥攏抹ti7 我e5 傷痕，將你e5 衫拆破來包我e5 身體，你到底有甚mih意思，我boe7-thang 理解！
54.希百：細子ah，請你放心hou7 我幫贊你，若無驚了你e5 傷會致到死，我無有甚mih意思，只有是你需要我ka7 你an2-ni 做，後來我會扶持你到耶利哥e5 旅館去，你thang ti7 hia 繼續治療，到完全回復，我會去請較有出名e5 醫生來替你醫病，hia-e 費用我會設法你m7 免掛意。我iau2 有淡薄事情ti7 耶利哥e5 城外，所以我會將你交託ti7 旅館e5 主人kap醫生，後來我tui3城外e5 各庄社轉--來e5 時我會帶你轉去耶路撒冷。

55.巴拿：你an2-choaN2無親像tu2 chiah tui3 chia 過hit e5祭司kap hit e5利未人來放下我做你去，因為你若an2-ni 做才是應該--e5,總是你反轉用這款來對待我，我boe7-thang 理解！
56.希百：有甚mih thang hou7 你boe7-thang 理解？細子--ah，你kiam2 無愛生命mah？！你kiam2 愛an2-ni無人幫贊來死ti7 這個chhiN-chhin3 e5 所在mah？你kiam2 無父母兄弟mah？你kiam2無某子mah？若有你知in an2-choaN2 teh思念你，teh 掛慮你。無論有甚mih祭司抑是利未人an2-choaN2看待你，我總是boe7-thang 無幫贊你，che 是上帝e5 旨意，是人人e5 義務。
57.巴拿：感謝你e5 好意，多謝你e5 幫贊，che 是ti7 以色列e5 一件奇事，也是撒瑪利亞人中頭一個搖動我e5 心念e5 人。
58.希百：你講an2-ni 也是著，總是你應該知影以色列e5 第一件奇事是tui3 拿撒勒人耶穌e5 所做來開始--e5,卻搖動你e5 心e5 算m7 是屬ti7 撒瑪利亞人，應該是猶太人耶穌，因為耶穌bat 用伊e5 疼kap真理，用伊e5 死kap受苦來感動我，感動濟濟以色列百姓，beh hou7 in thang koh 倒轉到ti7 起初e5 疼心。  
59.巴拿：你所講hit 位耶穌kiam2 m7 是木工約瑟e5 子？
60.希百：是！總是伊確實是上帝所應允e5 救世主彌賽亞！因為tui3 伊奇妙e5 復活thang 知……，an2-ni 好，請你倒ti7 我e5 肩頭，已經真暗lah，咱著趕緊出這個險要e5 山野。(扶chhah 伊起來，phaiN7伊ti7 kha-chiah頂 )
61.巴拿；哀io3!哀io3!我無法度thang 振動lah，歸身軀攏真痛疼。
62.希百；請你忍耐，liam5-piN會到位，用你e5 手pan ti7 我e5 am7-kun2,an2-ni著，an2-ni著！(行幾步)  
63.巴拿：撒瑪利亞人希百，你若知你所救，所幫贊e5 人tui3 你所抱e5 仇怨，m7 知你會照an2-ni 幫贊伊，aiN7 伊ti7 你e5 kha-chiah 頂抑boe7?
64.希百：耶穌講你著疼厝邊親像家己，ia7著疼你e5 對敵，甚mih情形著boe7-thang 改變我e5 心。
65.巴拿：撒瑪利亞人希百，請你代先hou7 我坐ti7 這個所在，我有話ai3 beh tui3 你講明。
66.希百：你有甚mih代誌beh 講？( 放落伊ti7 邊角e5 一塊石頂hou7 伊坐ti7 hia )
67.巴拿：我e5 心真艱苦，我真懺悔我是an2-choaN2 e5 愚憨錯誤，這個錯誤若m7 是ti7 這個犯難受傷e5 耶利哥山頂chhau3-kham2 有tu2著你，就永遠是無法度thang 收拾，thang 解消。我對不起你，請你赦免我！(跪落去phou伊e5 腳)，我以前怨恨一切e5 撒瑪利亞人，遵照祖先e5 精神，絕對無beh kap撒瑪利亞人交往，這個糾紛也做成今仔日這teng2-ho7 e5災難！總是你反轉表明你e5 疼來幫贊拯救我，tng 我所敬疼所尊重e5 祭司kap利未人攏放sak 我ti7 死地，無憐憫我e5 時，獨獨我ti7 心內所厭賤所怨恨--e5,你續來救我，m7但救我。你也有救我e5 全家，我beh an2-choaN2 來tui3 你陪罪？我真見笑，我真對不起你，請你赦免我。(哮)
68.希百：感謝主有叫醒你e5 心，救世主耶穌，用伊e5 疼kap伊e5 死來beh 改變這個腐敗妒恨e5 世界。Ti7 耶穌疼e5 內面無有糾紛，無有隔膜，beh hou7 以色列復興，的確著有接受耶穌e5 疼是tui3 咱開始，後--來到ti7 全國，甚至到全世界，耶穌e5 疼bat 感動我搖動我改變我，親像an2-ni 你若接受耶穌，你也beh 得著hit-e 疼e5感激，搖動kap改變，向望這個疼無久會征服全國，征服全世界，hou7 上帝e5 國緊緊thang 臨到ti7 這個地上。
69.巴拿；我真歡喜接受耶穌ti7 我e5 心內，我也 beh 好膽對我e5 家庭來干證這個疼e5 消息。
70.希百：感謝主，o-lo2 主！！Che 是奇妙e5 安排，今好已經入更lah，咱著緊緊進咱e5 路。
(希百扶持伊行seh8,了後退場)
-幕-

吝嗇的財主  一幕
人物：
王富來  (財主)
福來    (雇工)
劉牧師  
金葉    (女婢)
老婆
乞食
老病婦
死神
匠夫
場面：財主華麗莊美的接客廳
開幕：財主坐在他的辦事棹邊正在打算盤且用指頭算著
1.財主：三萬斤e5 chhek-a2,約新台幣三萬銀，五萬斤e5 番薯，約新台幣三萬銀，洋麻有兩萬斤，甘蔗有八萬斤……。Ai-ah 今年是特別e5 豐收，感謝上帝！實在上帝真gau5 疼我，hou7 我逐項攏順序恆通。(僕人福來出場) 

2.福來：頭家ah，hiah e5 chhek-a2攏無所在thang he7 lah，chhek倉攏滿滿lah，hiah-e5 番薯攏ti7 外面teh 吹風曝日，若無緊設法所在來收--起-來，驚了會臭去。
3.財主：甚mih！？(面結結teh想)ai-ah，你真憨，真飯桶！煞boe7 曉得將hiah e5 舊柴料提--來，家己tah-tah 釘釘leh，憨到an2-ni，煞boe7 曉扑算，a7 thang 將hiah e5 寶貝e5 收成ka7 he7 teh hou7 歹。
4.福來：頭家ah，你hiah-nih gau5 扑算，總--是你會曉算boe7 曉除，hiah-e5舊柴料攏歹lah，koh 我也m7是木工師傅，thai2會曉ka7 你做雜差koh 兼起厝，若是起了無堅固，來hou7 賊有空縫來偷提，kiam2 m7 是koh 較無采。所以你m7-thang beh 省倒損本，著去請起厝師父，來hou7 伊ka7 你起一座磚造koh 堅固e5 倉庫，也hit-e 舊e5 倉庫已經siuN隘koh 破lah，著續拆拆--起-來攏起新e5 。 
5.財主：甚mih，連hit-e 舊e5 也beh 拆--起-來！？Hit-e iau2-ku2 會用得，kah扑損，少年人想hiah e5 攏m7 是事，我boe7-thang an2-ni 做。
6.福來：頭家--ah，你m7 an2-ni做我也無管你，物是你e5,你若m7 驚損失就無話講，總是你應該知影咱隔壁沈先生in e5 chhek-a2,ti7 一瞑e5 中間hou7 賊put了了，致到現在沈先生也 teh 起一座磚造e5 倉庫，續設一個鐵門kap大鎖，來beh 防止賊偷。
7. 財主：有影有這款代誌！？( koh aN3頭teh想) 若是an2-ni 雖然真扑損總--是無an2-ni 做也是真無穩當。今好，今好，你thang 緊緊去ka叫塗水師傅來，趕緊thang 動工，a7 thang 囥到hou7 賊來接收去。
8. 福來：An2-ni 我來去叫師父來kap你計畫一切e5 工事。(福來想 beh 退場)。
9. 財主：慢si7 leh！慢si7 leh！你去著m7-thang hou7 知影是我這個好額人beh 起--e5,著ka講是你beh 起--e5,koh 你著hou7 知你是散赤人，thang chhu2 伊e5 工錢，m7-thang hou7 伊趁siuN濟去，會曉--得-boe7 ？
10. 福來：(面結結)會lah！我知影頭家你是真gau5 扑算盤e5 人，有滿肚e5 手段，ai3 俗koh 有額，大碗koh 滿墘e5 人。
11.財主：憨人！錢歹趁，無an2-ni liam5-piN ma7 破產。
12. 福來：頭家--ah，你hiah 有錢，an2-ni gau5 扑算是beh hou7 好額到tu2天著--無？你e5 一箍是比hiah e5 散hiong人e5 十箍koh 較寶貝，an2-ni an2-choaN2 會破產，請你免煩惱會破產lah，枵別人會著，枵你是boe7著lah 。
13. 財主：加講話！！好大膽！你無想你e5 飯碗是ti7 我e5 手內，你敢批評我甚mih！你按算beh 轉去食家己是--無？
14. 福來：頭家--ah，親像你這款khiu5 koh 凍，枵鬼koh 雜唸，驚人phiN，驚人趁siuN濟，an2-ni hou7 人磨歸瞑歸日，一月日才趁三百銀，較加ma7 無人kap你toa3 會tiau5 轉來食家己就轉--來去，有甚mih thang 欣羨！(面越邊仔去)
15. 財主：福來--ah，你teh受氣lah 著--無？(企--起來，行倚伊)我m7-bat 倩著親像你an2-ni hiah歹性地，奴僕teh歹頭家，今好lah，你若繼續ka7我認真做，我明年才ka7你升50銀hou7你，你若ai3錢著講，著m7-thang用an2-ni teh使phiah。今你趕緊去，m7-thang扑損時間。
16.福來：你攏是an2-ni 有濟濟手腕，也beh suh 人e5血，也beh phui3 hou7人食，為著利益也敢跪--人，也敢拜--人，無人teh ai3你e5錢，ai3你e5錢較輸來去ka7乞食pe5 kha-chiah。我來去，我liam5-piN會轉來，hou7你e5 時間無扑損。(退場) 
17.財主：(提桌頂e5物起來摔)Hng2,倩著這款少年人真歹脾氣，等候若koh倩有tu2好e5人，著來ka免職，無hou7伊小可食苦--一下，攏boe7 用tit，全全me5-kak，無ka磨hou7金滑是boe7用tit。(koh坐teh算數)Beh koh起一間倉庫最少限度ma7 著開五萬銀，實在真無彩，hit間舊e5 beh拆歹是真扑損，總--是以外著也無法度。今扑算這間倉庫若起好勢就m7免koh開甚mih錢lah，an2-ni tauh8-tauh8 teh開用錢是boe7用--tit，舊年才起好這座大樓，一寡錢攏開了了，tui3今了後無小可積聚--起來清閒富貴e5生活是boe7用得，人生攏是有錢享清福，無錢就hou7人看輕。(牧師出場)
18. 牧師：王--先生平安。
19. 財主：Oh，劉牧師，平安！你真罕行，有甚mih貴事？！
20. 牧師：無甚mih事，m7 知會攪擾你抑boe7? 
21. 財主：Boe7 lah，boe7 lah，請hia坐，hia坐！(牧師坐椅)
22. 牧師：我就想講你扑算是真無閒，thai3 會hiah 久攏無來做禮拜，ai3 beh來ka7你探安。
23. 財主：是lah，是lah，我著因為起這座樓續真無閒，連禮拜日ma7 攏boe7 記得，真失禮，真失禮。 
24. 牧師：Hou3,起到chiah sui2 (觀看室內)KaN2 著開真濟錢leh？
25. 財主：應該著ai3 七十萬才起會起--來。總--是我只有用五十萬就ka 起--起來。家己計畫，家己監工，續家己做小工，若無an2-ni gau5 扑算是起boe7 起--來，hiah-e5 師父真無歡喜，總--是咱e5 錢若會省，ma7 無驚去得罪in lah ！Che 是金錢e5 世界，m7 是teh 趁人情e5 時代。
26. 牧師：王--先生，你實在真聰明，你逐項攏會，你e5 頭殼是特別優秀。
27. 財主：是lah，做人若無較巧，較嗇leh，攏ma7 會去hou7 人phiN蓋去。Chit-ma2 e5 社會，你ma7 知影，若無不時teh 計較，不時teh ti7防 ，gau5 用頭腦才boe7 去hou7 人食song5 去。
28. 牧師：有影，有影，你講an2-ni 真有理！Boe7 免得王--先生是這個地方最有錢，有勢e5 大人物，阮攏真欽佩--你。
29. 財主：豈敢，豈敢！你過頭褒獎我！
30. 牧師：今王--先生，上帝an2-ni 祝福你，hou7 你所欣慕e5 厝宅也建設了，m7 知你會thang 來去做禮拜抑boe7 ？
31. 財主：Ai-ah 真可惜，我是真無閒才無去禮拜。Koh 我現在teh beh koh 計畫建築一棟e5倉庫，你ma7知，無我一人是無法度thang 起--e5,koh 田園e5 事，精牲e5管理，攏是真boe7-thang放心，倩工人究竟是倩工人，hou7咱是boe7-thang過頭信任tit。我會lah，若有tu2好e5 機會我就會去做禮拜lah，我雖然無teh 做禮拜，我ma7 是攏有teh 祈禱，我若beh 睏攏祈禱講：「上帝ah，求你著賜福ti7我e5家庭，hou7 我所做e5 攏會大亨通，hou7 我e5 家伙財產攏會thang平安，求你也責罰hiah-e5歹類、惡黨。」我是絕對boe7 放sak上帝--lah。
32. 牧師：卻你an2-ni是真好，總--是……今加話mai2講，我來iau2有一個目的，就是咱e5 教堂已經真舊相，koh 無合用，所以決定beh koh重起，為著an2-ni向望信徒大大出力，m7 知王先生你會thang 鬥協助a2-boe7?你算是教會內最好額e5人，koh上帝也an2-ni 祝福你，hou7 你e5 大子也已經teh beh 畢業醫專，你算是攏無甚mih拖累，koh 每年e5 收成是hiah-nih 豐盛，請你這擺著為著beh 報答上帝，為著疼教會來大大出力。
33. 財主：Oh，是an2-ni！我……我……我無，我e5 好額是會看--tit，總--是boe7 食--tit，只有外面teh 好看na7-tiaN7，所以我……我kaN2無法度thang 做甚mih。
34. 牧師：王--先生，che 是好事，請你m7-thang an2-ni 講，若無現金to 無要緊，你會thang 先寫hit-e 數額ti7 冊--nih，後來若有便才來tauh8-tauh8仔繳納就好。( tui3 皮包仔提一本冊出來) 今ti7 chia，請你寫--一下好--無？
35. 財主：我這mai2 to 開錢開到攏空空lah，thai2 有法度thang koh ka7 lin2 做甚mih！
36. 牧師：王--先生，che m7 是為著人e5 所做，che 是為著上帝，上帝會記念你為著伊e5 所做，這款e5 奉獻並m7 是了去，抑是扑損，是存ti7 天nih，濟少to 無要緊，請你m7-thang 推辭。上帝hou7 你e5,kiam2 m7 是boe7 算--tit 設使上帝若無歡喜，來收回伊e5 恩典，將你e5 財產攏遷徙hou7 別人，an2-ni kiam2 m7 是iau2 較虧損。
37. 財主：Kiam2 有這款代誌！(gong5-ngiah8,提冊來面前，讀hiah e5 簽名e5 人kap合錢額) A好叔a3 五千箍，火爐兄八千箍，水牛仔嫂一萬箍，(著驚)這個水牛a2 嫂kiam2 m7 是hit-e ti7 路邊teh 賣甘蔗e5 寡婦mah？伊是中著獎券著--無，抑是拾著家伙？ 
38. 牧師：王--先生，你想錯去，一個熱心e5 基督徒是無買獎券，也無貪別人e5 錢財。A好叔、火爐兄，水牛仔嫂攏是真散hiong e5 人，in攏無有甚mih財產，總--是in真gau5 疼主，kap疼主e5 教會，所以in ti7 無e5 中間也歡喜khiN5-khiN5 khiam7-khiam7 來鬥協力ti7 這個工作。
39. 財主：較失禮，我…我無法度thang 寫，我隨時提現金hou7 你。
40. 牧師：An2-ni iau2 較好。
41. 財主：(去開錢庫，提錢hou7牧師) 我an2-ni 淡薄ka7 lin2 鬥腳手就好，也我e5 名m7 免ka7 我報出來無要緊。
42. 牧師：真多謝！(接錢來算)一百箍！！An2-ni真多謝，願上帝報答你e5 疼心。今真失禮，我攪擾你，我beh 來去lah ，願上帝kap你相kap ti7 teh，平安！！(牧師退場) 
43. 財主：(大受氣，提物起來摔)今仔日是衰e5 日子，ti7 無疑誤e5 中間koh 了一百箍。金葉ah 來leh ！(女婢金葉出場)
44.金葉：頭家ah，beh an2-choa2?
45.財主：我著ka7 你講幾百擺lah，若有人beh 來chhoe7 我，著先ka 問看beh an2-choaN2，m7-thang 隨便hou7 伊入來，你是攏無teh 聽著--無！？
46.金葉：頭家--ah，你講an2-ni，我一個人kiam2 會拆做兩身是--無？我也beh 煮飯，洗衫，拚掃內面，飼精牲，是beh an2-choaN2 有法度thang koh 去接待每一個人客？To teh 無閒到無一下時間thang 喘氣，你ma7 著體貼阮做工人e5 艱苦。
47.財主：甚mih？！你做人e5 女婢teh 驚甚mih艱苦？著koh 體貼你甚mih？你若beh 閒著轉--去siang5 閒，無人會差用你！總--是你果然beh 趁我e5 錢，著守我e5 規矩。你知，我因為lin2 e5 過失著了偌濟錢--無？！親像an2-ni一tau2 久仔，我已經了一百箍去lah ！ 
48.金葉：He 真奇！你了錢kap我有甚mih干涉？好事攏無阮e5 份，若有甚mih歹事攏牽拖阮chia 來，好額人幾chiam錢hou7 人趁，著hiah gau5 chau-that人！(退場)
49.財主：真可惡！倩倩chiah e5 攏是an2-ni 狡怪，gau5 辯駁，攏無beh 聽嘴，若有較好著ka辭辭掉。(沉默片刻，後--來行到金庫，tui3金庫提一箱e5 錢出來) chiah-e5 錢那看那歡喜，已經beh 十萬--lah 。( 一疊一疊e5 錢提teh 看)總--是chiah-e5 錢若beh ka收ti7 厝內是驚liau2 著賊偷，koh 現在物價hiah-nih 波動，驚liau2 將來kaN2 買無一箱餅，iau2-ku2若beh ka 借人來趁利息，是驚liau2 去hou7 人倒去，koh 社會e5 人若會知影我有積chiah 濟e5 錢，續來beh kiau-so我ma7 是boe7 用--tit，放去是驚飛去，gim7 teh 是驚了teN7死，想來想去攏無tu2好e5 法度thang 設法。(聽著有人來，趕緊將錢包好勢，koh 收ti7金庫e5 內面。老婆出場)
50.老婆：叔a3 m7 知有ti7 teh 無？ 
51.財主：甚mih人？Beh 創甚mih？ 
52.老婆：我lah，lin2 大嫂lah 。
53.財主：(面結結)原來是你，有甚mih代誌？
54.老婆：真失禮，忽然來攪擾你，我有淡薄事情ai3 來拜託三叔a3,你鬥幫忙。
55.財主：Ai3 我鬥幫忙？！你kiam2 m7 知影我是真無閒！
56.老婆：我知，我本來是m7 敢來攪擾你，想講我chiah 散，來ma7 hou7 你驚。總--是事情逼到，四面無路，續尾無an2-ni 好膽來chhoe7 你是無變步lah 。
57.財主：今你是ai3 我ka7 你做甚mih，趕緊講，m7 免lou5-so。
58.老婆：因為lin2 大兄已經死hiah 久lah，家庭那來那悽慘，koh lin2孫仔秋貴最近也帶病，續boe7-thang koh 去趁錢，所以家庭是非常悽慘，連三頓to teh boe7 顧tit，自然無法度thang 醫治秋貴e5 身命，總--是阮所倚靠e5 是只有秋貴一人，伊若來死，看阮兩個查某人beh an2-choaN2 來養飼hit 大陣e5 孫仔。(哮)三叔a3,請你帶念骨肉e5 親，提五百銀來借--阮，thang 醫治秋貴e5 病，阮的確會還--你，續kap你算hit-e 利息，請你開你e5 慈心。
59.財主：Lin2 這款散鬼來攏是無好代誌！我看著你e5 面我就知影你是beh ai3 我e5 錢，總--是我ka7 你講，我無錢！Ka2隨便，beh ai3 就會thang 有。
60.老婆：三叔a2,我m7 是beh 求你e5 捨施，是beh ka7 你借用，阮的確會還你，續kap你算利息，阮無意思beh 克虧你。
61.財主：我已經ka7 你講無錢，你是boe7 曉聽？！無論beh 討，抑是beh 借，若ka2 無錢是有甚mih辦法？
62.老婆：三叔a3,你昨日kiam2 m7 是一萬銀借二叔a3 mah？因為我tu2-chiah去伊hia，伊才teh 講起，伊也叫我tui3 chia 來。 
63.財主：二叔a3 是二叔a3,你是你，boe7 用tit 同一e5 講tit ！！二叔a3 伊有田園厝宅，我無驚伊，總--是你有甚mih？！你若提厝契抑是田契來，看beh 一萬抑十萬，攏ma7 隨時會thang 應你e5 利便。
64.老婆：三叔a3 ，你kiam2 m7 知我就是無半項，所以才著an2-ni 來teh ka7 你求情，若有阮就m7 免來麻煩你，也m7 免chiah-nih 悽慘。(哮)請你帶念你e5 大兄，來開你e5 慈心，hou7 阮m7 免陷落ti7 絕境死路。
65.財主：這ma2 e5 社會，無koh 有人teh 對重親人情lah，ka2 是知我有淡薄錢，你才有來teh 三叔a2 長，三叔a2 短，若無驚了連相碰頭也續m7-bat--咱，總講日頭赤iaN7-iaN7，隨人顧生命。我也無時間thang koh kap你ti7 chia teh 議論，請你緊緊轉去，我真無閒。
66.老婆：你chiaN實絕情到an2-ni，扶起無扶倒，真失禮，攪擾你！(退場)
67.財主：可惡到極，目珠毛sa 無起！看我是chiah-nih ka2 好賺食e5 人著--無？！出出hit 款敗類teh oe3-soe3 四方，衰bai2 到極。(koh 一擺去開金庫，提出錢箱起來koh 看)Ai-ah，這條三萬銀e5 支票已經到日lah，今仔日若無提來清楚，明仔日thang 叫福來去ka討。(金葉提包袱出場，財主緊收拾錢)
68.金葉：頭家--ah ，我beh 轉--去lah ，請你將我e5 工資算hou7 我，我已經無法度thang koh toa3 ti7 lin2 這款e5 厝內。
69.財主：HaN5-，你beh 轉--去！？你toa3 無一月日就beh 轉--去，我boe7-thang 錢hou7 你。
70.金葉：你這款無疼心e5 主人，看錢若生命leh，看別人做牛馬精牲teh 款待，我無法度thang 擔當，beh 轉--去kiam2 boe7 用得？
71.財主：我無管你轉--去，總--是我倩你是照月算--e5,你toa3 無到一月日，我boe7-thang錢hou7 你！
72.金葉：你an2-ni lek8-sek--人，剝削--人，phiN kham3--人teh 好額有甚mih路用，親像你這款錢奴e5 錢，我也 m7 ai3 tih8,捨施你，無要緊，hou7 你積hou7 濟濟，thang 生蟲。(退場)
73.財主：賤婢，好大膽，敢hiah-nih 無禮數！(沉默) 憨人，若koh kap我計較--一下，我就按算beh 提淡薄hou7 伊，hou7 我ti7 無疑誤e5 中間koh 省淡薄錢起--來。總--是今beh an2-choaN2扑算？今瞑昏 e5 飯甚mih人beh 煮ah？實在有費氣lah ！(福來出場)  
74.福來：頭家ah，hit 位師傅今暝才beh 來kap你參詳工事。
75.財主：HaN5，你憨到an2-ni，chiaN實tiau直到an2-ni！我著ka7 你吩咐講m7-thang hou7 知影是我beh 起e5,an2-choaN2 你beh hou7 伊來chia kap我參詳！若無，kaN2 想講我hiah 好額，beh 來數想我e5 錢。Ai-ah，你這個憨人，我會hou7 你氣死，你an2-choaN2 無講是你beh 起e5,hou7 伊到lin2 兜去參詳？
76.福來：頭家--ah，你m7-thang 想講大家攏是kap你像款，boe7 lah，無人teh 數想你e5 錢lah，你m7 免hiah-nih 驚心lah 。你hiah-nih好額，小可hou7 人phiN，ma7 無甚mih要緊，人有e5 to teh 賑濟喪hiong人leh，你m7-thang hiah-nih 驚心lah。
77.財主：是，我真驚心，我若無an2-ni teh勞心苦節計較chiah e5 財產，我若食老beh an2-choaN2？我e5 子孫若不孝beh koh 倚靠甚mih？人就是有錢才有尊貴，有錢講使鬼ma7 會e 磨，喝水講ma7 會堅凍，若無錢著hou7 子孫看輕，hou7 人厭賤，若有錢，子孫著服從咱，外人ma7 m7-kaN2 看輕咱，有錢才會thang ti7 這個世間，ti7 人e5 中間占便宜e5 位。Koh 事實上有錢才會thang 清閒，享樂這個世間，你憨憨攏m7 知錢e5 寶貝！
78.福來：頭家ah，你只有知影金錢e5 寶貝，總--是m7 知影情義e5 價值。你hiah 有錢總--是boe7 曉beh an2-choaN2 做人，就辜負你e5 富有，人ti7 這世間，若別人攏是了了，kan-taN 你活teh 也的確真無趣味。人應該相疼來圖謀人類e5 幸福，有錢e5 人是最有機會，hou7 伊thang 去表明伊e5 疼心。咱人ti7 世間，不過是暫時，何苦著hiah gau5 計較，hiah gau5 掛慮將來e5 事，致到hou7 濟濟人為著咱來受克虧？巧--e5 食憨--e5,有--e5 食無--e5,tui3 an2-ni hou7 這個人類社會不時著充滿不幸kap悲慘，咱e5 生命果然無偌久，咱ma7 著死hou7 人有所thang 數念咱，m7-thang 死hou7 人歡喜扑手，臭名留到萬古。設使上帝若召咱e5 靈魂，咱e5 厝宅，家業，錢財kiam2 m7 是攏著放離ti7這個世間，歸屬ti7 別人e5 手？
79.財主：你teh 講甚mih！？你是teh 對我說教著--無？你ka7 我講起hit 款歹彩頭e5 話！好，我的確beh hou7 你轉去食家己！Ka7 我走開！(福來退場，財主真憂鬱，ti7 hia teh徘徊)我e5 錢kiam2 會離開我，去落ti7 別人e5 手mah?！(趕緊koh 走去提錢箱來抱teh )設使上帝若召我e5 靈魂，chiah e5 厝宅，家業，財產，kiam2 iau2 會tit thang 保守ti7 teh mah？只有我一人若離開這個世間，一切的確攏會分散去。若是an2-ni 我e5 努力，我e5 計較攏歸ti7 空空。( koh徘徊)可怕e5 死！我用錢e5 權力kiam2 boe7-thang 征服死mah？Boe7!Boe7!絕望，完全e5 絕望！我無法度thang koh 想這個事，我愛錢，che 是絕對e5 原則，(攬錢teh徘徊)無論死，你今暝beh 到ti7 我，我也是無放sak 我e5 錢財。(Koh 行seh8,了後摸伊e5 心頭)我感覺心頭真無爽快，頭殼也真各樣，( koh 去坐--teh ) 福來ah，福來ah！！(福來出場)
80.福來：頭家--ah，有甚mih代誌？ 
81.財主：你去藥局ka7 我提淡薄鎮靜e5 藥來hou7 我，續捧一杯水來。
82.福來：好，我來去。(退場)
83.財主：死kiam2 真正會臨到ti7 我mah？總--是iau2 有甚mih別e5 事實比死，較確實會到ti7我！可憐e5 王富來！你e5 勞苦，你e5 計較beh 歸ti7 空空。(福來出場)
84.福來：頭家ah，藥kap水提來lah，頭家ah，你an2-choaN2面色hiah-nih 青白？
85.財主：你ka7 我走閃，我已經hou7 lin2 連累到真thiam2 lah ，我beh 淡薄歇睏。(福來退場，財主服藥了後，仆ti7 桌頂teh 睏)  (消電，用音樂表明淒暗幽靜，照青綠色的色燈在財主身上，場上已有一個形容醜陋可怕的老乞食站在財主身邊。) 
86.乞食：王富來，請你開你e5 慈心，來可憐捨施淡薄hou7 我。
87.財主：(醒起了，吃大驚，緊抱他的錢箱)你是甚mih人？An2-choaN2 入來我chia？
88.乞食：我是一個悲慘到極，四面絕路e5 乞食，請你憐憫來捨施我！
89.財主：甚mih，捨施你？你是ai3 我e5 錢著--無？(吃驚抱錢箱退後)
90.乞食：是lah，我真ai3 你e5 錢，我需要你e5 錢，只有你e5 錢才會thang 來解決我e5 悲慘！
91.財主：你teh 數想我e5 錢，我boe7 當hou7 你，chiah e5 錢是我e5 ，你ka7 我走開！
92.乞食：我boe7-thang 走！我beh phoe5 命kap你爭取，因為hiah e5 錢是關係ti7 我e5 活物，hiah e5 錢是我e5,hiah e5 錢是我e5!你suh 人e5 血食人 e5 肉！
93.財主：(一直退後，乞食伸手迫近之) 你這個歹類，賊頭！我e5 錢boe7 當hou7 你！
94.乞食：你才是賊頭，眾人e5 對敵，社會e5 害蟲，上帝e5 咒詛臨到ti7 你lah！(財主恐懼被乞食迫而退場，二人完全退場)
95.財主：(在幕後)你是甚mih人？你chhoe7 我beh 創甚mih。(財主再被一個白髮形容可怕的老病婦人壓迫出場)
96.老婦人：王富來，請你可憐我這個悲慘到極e5 老婦人人，我身體帶重病，無法度thang 受醫治。 
97.財主：你e5 病疼，你e5 悲慘kap我有甚mih干涉？(退後，老婦人伸手迫之)
98.老婦人：有，我e5 悲慘只有你會thang ka7 我解決，你e5 錢囥teh 生蟲，生sian，總--是你kiam2 無憐憫我！請你e5 錢分hou7--我！
99.財主：boe7 用tit ，我e5 錢boe7 用tit hou7 你，你ka7 我走開，ka7 我出-去！
100.老婦人：(威脅他說) 你kiam2 無聽聖經an2-ni講，富人beh 入天堂是比駱駝beh 穿過針鼻koh 較oh tit。也講，lin2 富人著為著beh 到ti7 lin2 e5 苦難來啼哭喉叫。Lin2 e5 錢財已經敗壞，lin2 e5 衣裳著蛀蟲。    Lin2 e5 金銀生sian，hit-e sian beh 做干證來攻擊lin2,也beh 食lin2 e5 肉親像火燒。(財主被迫再由一端退場老婦人隨而退之)
101.財主：(在幕後) 你…，你是甚mih人！？是…，是甚mih妖怪，是甚mih歹物？！我…，我kap你有甚mih干涉！！(財主再被一個黑束裝，被黑大衣，覆黑頭布，面部愴白可怕，腰束草帶的死神壓迫而出場)
102.死神：(壯重的聲音) 我就是死神，奉上帝e5 命令beh 來chhoa7 你到ti7 死滅e5 深坑。
103.財主：甚mih？死神！Oh，thang 驚e5 形容！Oh，我m7 敢看你，我e5 五體攏振動，我e5 神魂因為驚惶beh 消散去，請你m7-thang 倚近我！你是萬不幸e5 不幸，是悲慘中e5 悲慘。你是最大e5 破害者！ 
104.死神：王富來，你想beh 逃閃我mah？無人會thang 逃閃我，萬不幸e5 不幸，悲慘中e5 悲慘的確不時著ti7 人e5 門口teh 等候。    Tng人teh 得意，人為家己備辦濟濟生存e5 條件e5 時，我也會忽然到伊hia，伊e5 痛苦kap絕望beh 比hiah e5 攏無為家己備辦甚mih生存e5 條件e5 人koh 較大。所以聖經講：「人若得著全世界來失落伊e5 生命有甚mih利益。」王富來，你ai3 世間e5 錢財贏過你e5 生命mah？
105.財主：無，無，我也ai3 我e5 生命，為著我e5 生命e5 幸福，我才ai3 世間e5 錢財。
106.死神：你kiam2 無聽見講，無人會服事兩個主人，因為伊會怨恨這個，疼hit-- e5;lin2 boe7 會服事上帝續服事錢財。王富來，你既然貪愛世間e5 錢財物質，只有顧你家己，硬你e5 心刻薄別人，你無法度thang 逃避上帝e5 審判lah。你beh ti7 永遠e5 滅亡中來痛苦悲慘。  
107.財主：請你慢si7來leh！An2-ni我王富來kiam2 m7 是太可憐，我iau2 boe7 享受甚mih富貴e5 歡喜，只有tui3 今起才想beh 小可來享福一下，卻無疑誤上帝hiah 緊就beh 召我靈魂，an2-ni kiam2 m7 是太可憐，太殘忍。
108.死神：你kiam2 無讀著聖經an2-ni講：「因為人e5 活命不在伊所積聚e5 豐盛」，koh 講：「人活，m7-na7 倚靠餅，就是倚靠tui3 上帝e5 嘴所出攏總e5 話。」死不時著ti7 人e5 門口teh 等候。
109.財主：Oh，可憐e5 王富來，你一生勞苦、著磨、勤儉、計較，今hiah e5 勞苦攏beh 歸ti7 空空。請你，請你可憐我這個王富來，有勞碌，總--是攏iau2 boe7 享受leh，ma7 著容允我koh 活幾十年a3,請你憐憫我，m7-thang 倚近我！
110.死神：憨人，你想上帝若收回伊e5 恩典，你有發度thang 加活一時刻mah?
111.財主：我e5 錢hou7 你，我用我寶貝e5 錢攏hou7 你，請你留我e5 活命！
112.死神：你用你e5 錢kiam2-chhai2 會thang 買收人e5 心，會thang 去管理世界e5 濟濟人，會thang 做濟濟代誌，總是tui3 ti7 上帝國hiah e5 不過是塵埃、che7-tai2。你用你e5 錢也無法度thang 買你e5 生命，你e5 錢boe7-thang 救你！
113.財主：請你停手，m7-thang 來掠我！我真驚死！我m7敢去，(錢箱攏拋在地上)Oh，甚mih會thang 救我e5 生命！？
114.死神：上帝an2-choaN2 好款待你，賜福ti7 你，是ai3 你用這個機會去憐憫人，幫贊人，榮光上帝，無扑算你將上帝e5 恩賜來蓋bat8 起來，反轉lek8-sek--人，剝削--人，phiN蓋--人，suh hiah e5 喪hiong人e5 血汗來teh 滿足你e5 私慾，今上帝的確beh 數念你一切無疼心e5 生活來刑罰你。
115.財主：Ai-ah ，我真驚，我無ai3 死lah！救人leh ou3!救人leh ou3 ！(照光消滅，而後死神退場，電光復元時，財主如常臥在棹上，在他身邊匠夫站立著)
116.匠夫：(財主還在夢中叫救命) 頭家--ah，你是an2-choaN2 leh？歸身重汗，teh 叫救命，是teh 做夢著--無？ 
117.財主：(醒起來，真驚，真喘)Oh，我無死著--無？！我…，我是teh 做夢著--無？抑是上帝有憐憫我，koh 留我e5 活命leh ？！你是甚mih人？你是死e5 差使著--無？
118.匠夫：頭家--ah，你是teh 講甚mih？我是起厝e5 師傅lah，你敢m7 是講beh 起倉庫mah？
119.財主：Oh，你是師傅著--無，你來真tu2好！感謝上帝，好佳哉你有來chia，若無我一命敢著ou-ou哀哉，今請你ka7 我thin5 一杯冷水來hou7 我。(匠夫去倒水，捧來hou7 伊，財主lim伊 )
120.匠夫：頭家--ah，你這擺講beh 起倉庫，福來ah 去teh 叫我，我原來是無ai3 允你e5 工課，因為人人攏知影你是第一好額，卻也是第一凍霜koh 是真lo5-so，所以我先ai3 來kap你講條件，就是除去你有相當e5 價錢hou7 阮趁，koh m7-thang ti7 現場囉嗦，我才beh 答應你。因為喪hiong人是趁食趁食，hou7 你an2-ni ka7 阮囉嗦，連趁水lim to 無！
121.財主：師傅--ah，你做你ka7 我起，m7 免koh 掛慮一切e5 事，我的確會照你所講e5 去行。
122.匠夫：頭家--ah，我知影你e5 人真巧koh 占便宜，所以用講e5 boe7 安心，請你著kap我寫ti7 紙上。
123.財主：師傅--ah，何苦著an2-ni 麻煩……，總--是好，你若boe7 安心也會thang 照你an2-ni做。
124.匠夫：頭家--ah，你變真好參詳，我感覺來有達目的。
125.財主：(叫福來)福來ah，福來ah！(福來出場)
126.福來：頭家--ah，你叫我beh an2-choaN2？
127.財主：我有代誌ai3 你趕緊ka7 我做，(到金庫拿錢出來)，你將這萬銀e5 支票提去hou7 牧師，講是beh 做建堂e5 路用，續講我後來會koh 扑算，koh 將這千箍提去hou7 我e5 大嫂，ka7 伊講m7 免還，若欠用才koh 來。Koh 這三百箍提去hou7 金葉，ka 講是伊e5 月俸，續ka7 伊講，頭家beh對伊chhe7 不住，向望伊會thang koh 來做工。
128.福來：(真gong5-giah8 )！
129.財主：Koh 你若去牧師hia-e 時續ka 講，我tui3 這禮拜起，的確會thang 去做禮拜，an2-ni 好，請你去。
130.福來：頭家ah，你是an2-choaN2？！你有醒起來抑無？你an2-ni做有妥當抑無？因為阮總m7-bat 看見你有這款e5 肚量。
131.財主：福來ah，我有醒，我確實tu2-chiah才醒--起-來。以前我是真愛錢，因為我真愛我家己，我一切e5 精神kap光陰攏是為著世間e5 錢財來無閒，今我知影人若那愛家己，那顧伊家己e5 生命，反轉是會失落伊，koh人e5 活m7是倚靠物質，是倚靠上帝e5 話，我知影這個人生除去將來e5 得救，是真空虛無價值。我因為過去行著錯路，所以boe7-thang 得著人e5 歡喜，人人攏咒罵我，對我phui3 嘴瀾，我攏知影，總--是我向望tui3 這tiap8 起我會thang 做一個得人和，也實在有疼心e5 生活。因為，為家己e5 著磨攏beh 歸ti7 空空。獨獨疼心e5 生活kap效果攏boe7 無去，beh 永遠chiaN 做sui2 e5 冕旒戴ti7 咱e5 頭殼頂來發光。 
132.福來：頭家--ah，我本來按算明仔日就beh 來辭職--lah，今，今我真歡喜koh toa3 ti7 chia，我也決定beh koh 較盡心，盡力來奉事ti7 你e5 家。
133.匠夫：頭家--ah，今請你m7 免寫甚mih無要緊lah，我已經明白會thang 信任你lah，我也會盡本分去替你做工，請你thang交代我。
134.財主：人若悔改了後全世界會變成一款sui2 koh 燒lo7 e5 所在！疼e5光已經照ti7 咱e5心內，hou7 我生出真大e5 歡喜kap感激。(向眾人) 
列位兄姐，上帝是疼，上帝是仁慈，伊an2-choaN2 常常teh 關心hiah e5 軟弱無倚靠e5 人，全聖經e5 內面有偌濟教示，是teh 叫人著tui3 疼--人來表明疼上帝，只有疼e5 所做會tit thang toe3 咱入ti7 上帝e5 國，其他無一項會thang toe3 咱到永生e5 所在。一切攏著放下ti7 這個世間。請咱大家koh 較出力ti7 疼上帝kap疼人e5 生活。(三人輪唱「Hou7--人e5 比提--e5 較有福氣」吟二四)
-完幕-





作者e5 話

Ti7 咱 e5 教會，聖誕節kap  復活節 e5 聖劇表演是成做1個普常e5 現象；卻雖然有濟濟教派 teh 反對這個事，iau2-ku2 這個聖劇表演是一個oh得分離 e5 事。
聖劇，原來 e5 意義是 ai3 beh 代替說教、證道，是講道 e5 另外1個方式，就是beh 用幾若人 e5 行動來 beh hou7 這 cham7 聖經 e5 教示得著闡明。聖劇若有根據 ti7 這個意思，koh 續 會 hou7 人加添 bat 上帝 e5 話，我想是無 m7著 e5 事。總--是若失落以上 e5 精神，是不止有危險性。
親像咱無隨便掠人來hou7 伊企 ti7 聖 e5 地位來 tui3 咱證道，因為咱驚了伊會敗壞咱，親像 an2-ni ，關係教會演劇 e5 事，最要緊咱著揀劇本，就是實在是會幫贊咱 e5 劇本，m7-thang 隨便演，koh 話語、行動也m7-thang 過頭下賤、粗俗；演 e5 人也著存 驚畏 e5 心，存 beh 引chhoa7 人 bat 上帝 e5 教示e5 心，tu2-tu2 親像說教者 e5 心思態度，用祈禱來演就無m7著。
所以咱 e5 教會關係這個演劇 e5 事 iau2 有真濟點實在著 ai3 改革-- e5 ……
今我有將淡薄 e5 材料 ai3 beh hou7 逐家 做參考。其中這篇「富人與拉撒路」今年 e5復活節 e5 時我臨時看需要來編，續 hou7 青年演--e5……
Tui3 頭到尾 e5 時間有 1 點 30 分以上到2 點鐘久，thang 講是真長，言詞著逐句真 明；行動也著真自然；演員 e5 人物、配役也真要緊。較好是有tu2好 e5 導演者來引chhoa7。著有相當 e5 時間做準備，開始練習 到出演著需要1月半久。服裝也擔當真要緊 e5 責成，所以著有準備。
「我明天要尋你」是 tui3                  故事來編e5 ……， hou7 聖經科 e5 學生來演tu2仔好。
願上帝祝福 ti7 這個頂面。
1957. 5. 22
黃懷恩

富人 KAP 拉撒路
  六幕
A. 人物：
富人、米勒、以東、夫人、拉撒路、小爺、醫師、
市民a、市民b、天使a、天使b、亞伯拉罕。
第一幕
出場人物：富人、米勒、以東、夫人。
場面：富人華美 e5 客廳
開幕：奴僕米勒和以東teh 拚掃，整理室內。
1 以東：（Ha3-hi3)A…a2 ！真ai3 睏，早起天未光就做工到這時，真厭sian7 lah，著淡薄來歇睏--一下…（坐椅）
2 米勒：以東，你真好膽，以東你真好膽！你無想咱是做奴隸 e5 身分，死活攏在 ti7 主人 e5 手，你 koh 敢貧憚。特別你昨日才險險著 hou7 主人 ka7 你吊死 ti7 樹頂，你今仔日 iau2 也無謹慎！
3 以東：有影 to-著！KaN2 一 擺若 koh 犯著主人 e5 意思，一命kaN2 著烏乎哀哉，死 ti7 樹頂（企--起-來）。實在萬世著m7-thang 出世做奴隸。阮 e5 祖先 m7知犯著甚mih重罪，害阮今仔日著chiah 受苦。
4 米勒：昨暝咱 e5 主人kap 小爺 teh 議論家業、財產 e5 事，議論到真受氣，今早起的確 iau2 真無爽快，咱若無特別e5 注意來侍候伊 boe7 sai2--tit 。
5 以東：你真目色巧， gau5 觀主人e5 面目，所以才會得著主人 e5 恩寵。人 ti7 心內若無平安kap 喜樂，結局外nih8 kah 好額也是無路用。
6 米勒：實，實！！主人來-- lah，緊緊做工！
（富人出場，手提紙、筆 teh 算數。）
4,000隻 e5 牛 tau3 6,000隻 e5 羊，tu2-tu2 10,000隻。驢仔有1,500隻，豬有
2, 000隻，田園有105甲，有 12 個牧場，奴僕、女婢共有700外個…，oh ，我無法度 thang koh 算--lah，我 e5 頭殼 beh 烏暗 hin5--lah。（坐--落去）
7 米勒：尊貴、仁慈 e5 主人-- ah，你卑微 e5 奴僕 ti7 你 e5 腳下請安你，今早起天懸氣清，m7知主人有心滿意足抑無？
8 富人：Hng ，米勒，你實在有盡忠，順服ti7 你 e5 主人，將來我會thau2放--你，續大大 報賞--你。
9 米勒：仁慈 e5 主人--ah，卑微e5 器具 ti7 你 e5 面前得著chiah 大 e5 恩典實在不配，你e5 仁慈感動我到流目屎！ 
10 富人：Ah ，退後，m7-thang koh 攪擾我，早起我 e5 心神非常無爽快。
11 以東：尊貴、仁慈 e5 主人--ah ，你卑微 e5 奴僕 ti7 你 e5 腳下請安你，今早起天懸氣清，m7知你有心樂意足抑無？
12 富人：退後！你著謹慎你 e5 所做，若無的確 beh 吊死你 ti7 樹頂！
13 以東：我 e5 主人--ah，求你憐憫我這個卑微e5 虫豸 ！
14 富人：M7-thang hou7 我 koh 聽著你 e5 聲！主人今早起心內悶悶不樂，你來掠我e5 肩頭，米勒去提一杯冷水來 hou7 我 lim。（米勒退場，以東掠脈，富人koh 開始算數。）
15 富人：黃金、白金有 28 箱，印度鑽石有20 箱，紅瑪瑙，有 14 箱，沒香有 40 盒……，ah 以東，你 e5 手親像鐵，你是按算beh 害死我著--無？可惡，可惡！
16 以東：主人--ah，請你赦免我！
17 富人：你若無謹慎，我的確吊死你ti7 樹頂。退後去後間受刑罰。
（以東退場，米勒出場）
18 富人：（Lim 水了）這杯涼水 e5 功效真 大，lim 了心開氣消，感覺真爽快--lah。米勒請你去請夫人出--來。
19 米勒：遵命！（退場，夫人出場）。
20 夫人：尊貴、仁慈 e5 主人，願你清早 快樂！你 e5 寵愛企 ti7 你 e5 面前，m7知有甚mih貴事？
21 富人：Ou2,夫人，你 m7免客氣，請你企倚--來，我今早起有淡薄事情 ai3 beh kap你參詳。
22 夫人：主人，你有甚mih 代誌請你講。
23 富人：我最近，因為財產、家業 e5 事，掛慮 ti7 心--nih8,致到暝日鬱卒，心神不止艱苦，想攏無有甚mih 法度。
24 夫人：主人--ah，你是 chia e5 以色列 e5 子孫中 1個最富有 e5 人，你 e5 財寶比山，你 e5 榮光比天，你 e5 智慧比海，你1 個開聲天地攏振動，你若命令萬物攏順服，你今仔日為著 chiah e5 產業財產來精力消mou5、心神不安是不合該 e5 事。你應該著 sok手來享受你 e5 富有、你 e5 權力。
25 富人：你攏m7知，（企--起-來）咱 e5 倉庫已經無夠額 thang 囥今年度所 beh 收成 e5 五穀，咱 20 位 e5 牧場已經無法度 thang 收養共有13,000外 隻 e5 牛羊。咱 e5 奴僕女婢攏大大增加，致到管理 e5 人大欠缺，有--e5 就偷提我 e5 時間，偷提我 e5 物質，hou7 我 e5 家業 kiong5-kiong5 beh 破產--去。
Koh 咱今年度也無有 tu2好 e5 人物 thang 派去印度 thang 交換鑽石寶珠，只有我 5 個小弟為著 chiah e5 事暝日奔走，iau2-ku2 是無法度 thang 管理好勢，我為著chiah e5 事 beh an2-choaN2 無有掛慮 neh，beh an2-choaN2 會放心 ah！？
26 夫人：主人，你無聽見古早人 teh 講，生不帶來，死不帶去，你掛慮、操心 chiah e5 事 kiam2 有甚mih 利益？ Che kiam2 m7是加--e5 mah ？富有 e5 先決條件 kiam2 m7是 beh 享受快樂，若親像你 an2-ni 操心 peh 腹，你 e5 好額 tui3 ti7 你完全攏無路用。你著放心，將一切 e5 事放下 hou7 你 5 個小弟 kap chiah e5 管家 e5 人去辦理就好，你是一家e5 主人，無應該有份 ti7 chiah e5 雜事，來攪擾你 e5 心。
27 富人：夫人，你 an2-ni 講實在真有理氣！卻最少限度來講，咱現實 chiah e5 困難無設法 hou7 好勢 beh an2-choaN2 放心？
28 夫人：這款 e5 現象不過是大事業家、大業主 e5 平常 e5 事 na7-tiaN7，你若想講 beh 設法 hou7 好勢，到死都無法度thang 過著幸福 e5 日。你著即時放心，來享福你 e5 富有。
29 富人：夫人，你所講 e5 實在真理，你不止有高明 e5 眼光。卻你講著追求享福，咱 kiam2 m7是逐日所食 e5 是山珍海味，食到攏厭--lah，咱所穿 e5 kiam2 m7是綢緞紡紗，咱所 toa3 e5 kiam2 m7是高樓大廈、phong3椅 phong3床，咱 e5 生活 kiam2 有人會比上咱，an2-ne 咱 kiam2 iau2 有甚mih 享受無著e5 事 mah？
30 夫人：你想講有這款 e5 生活已經夠額 著--無？若是 an2-ne 實在辜負著你 e5 富有。咱 iau2 有真濟事，實在咱 iau2 做 boe7 到。
31 富人：Ah 甚mih 我做無著 e5 事，請你緊緊 ka7 我講，m7-thang ti7 百姓中 tu2著見笑？
32 夫人：名聲 kap 地位著 ai3 toe3 ti7 富有 e5 後面來。 總--是你 e5 名聲 iau2-ku2 隱bat8 ti7 這個偏僻 e5 山谷中。你應該著利用你e5 財富來播揚你 e5 大富有 ti7 世界 e5 頂面。
33 富人：這個是一個奇妙 e5 大發見，卻若是 beh 到達到這個目的，有甚mih 具體 e5 法度抑無？
34 夫人：有，咱應該籌備一個未曾有 e5 大筵席， 近 tui3 以色列 e5 中間招待 chiah e5 貴人君主，遠 tui3 外邦 e5 王國羅馬來招待 hia e5 文武百官來參加這個筵席，hit 時你 thang 將你 e5 富有展出 ti7 in e5 面前，hou7 你 e5 榮光會thang 普照全國 kap 主國羅馬去，hou7 你 e5 名聲 thang thang3 京城。
35 富人：這個大發見實在親像火燒著 ti7 我 e5 心內，這款 e5 名聲 kap 榮耀實在 thang 欣望--e5…，an2-ne 好咱 thang 設法進行這個計劃。
36 夫人：An2-ne iau2 m7是完全。今日羅馬帝國是全世間文化 e5 中心，無論 in e5 政治、建築、藝術，攏是世界所注目--e5…
37 富人：是，羅馬是世界 e5 君王，伊 e5 權柄已經 管轄地球，咱猶太民族也是無例外，成做伊 e5 殖民地，伊 e5 官長滿滿 ti7 咱 e5 國內。
38 夫人：羅馬 e5 奢華、榮光已經有吸引世界 攏總 e5 富人 kap 高貴 e5 人。 Ti7 伊 e5 街市 有出名 e5 元老院、公共浴場、鬥技場，以及 chiah e5 賢明 e5 哲人、貴氣 e5 女人。
39 富人：聽講羅馬 e5 女人攏是用牛奶 teh 洗身軀，in 所 toa3 e5 厝攏是大理石起--e5…
40 夫人：主人--ah，咱應該著來去羅馬thit-tho5,thang 加添咱 tui3 世界 e5 見識。若無，咱猶原是1個古井內 e5 水雞，m7知大海。咱 e5 財產 tui3 ti7 咱也攏無有利益。
41 富人：這個建議 iau2 較振動我 e5 心！An2-ne 好，咱 thang 代先來進行 hit 個大筵席，然後準備thang 出發去羅馬大旅行。
42 夫人：咱 thang 召集 5 個小爺 kap chiah e5 攏總 e5 管家 e5 人出來相kap 計劃進行 e5 事。
（幕）

第二幕
出場人物：米勒、以東、市民a、市民b、拉撒路。
場面：富人莊大 e5 大門口。
開幕：二市民扶助拉撒路出場。
1 拉撒路：我 e5 上帝--ah，我 e5 上帝--ah！你著憐憫我，可憐我！
2 市民a：到位--lah，到位--lah！Ti7 以色列 e5 子孫 中最富有 e5 財主 e5 厝到位--lah，咱 thang 將拉撒路囥 ti7 這個門口--nih8。
3 市民b：拉撒路，阮 beh 將你囥 ti7 這個富人 e5 門口--nih8,hou7 你 thang 拾 in 桌腳所 ka落e5 屑仔來度飽。
4 市民a：願咱 e5 祖亞伯拉罕、以撒、雅各 e5 上帝憐憫你、照顧你，早1日召你e5 靈魂歸 ti7 伊。因為 ti7 以色列中無人tu2著你所 tu2--著 e5 事。
5 市民b：Ti7 這個大門口，扑算無枵死e5 事，富人桌腳 e5 屑仔是比一般人桌頂e5 物 iau2較好，koh ti7 富人 e5 厝逐日攏有 大筵席，hou7 你也 thang 享受 in 所 ka落 e5 屑仔。
6 市民a：An2-ne 好，阮今已經有盡阮 e5 責任--lah，阮 beh 去--lah 。
7 市民b：願你食 hou7 飽，穿 hou7 燒！平安！
(二人退場)
8 拉撒路：兄弟--ah，兄弟--ah！咱 kiam2 m7是平平 ti7 一個祖 e5 下面，受耶和華 e5 引chhoa7 tui3 埃及、紅海、沙漠來到這個迦南地 mah？你著帶念你 e5 骨肉，m7-thang 放sak 我 ti7 這個孤單、冷凊 e5 街路受苦。
你著開你慈心，m7-thang hou7 耶和華 e5 子民有凌辱伊 e5 聖名。
Ah，我 e5 主，我 e5 上帝--ah ，你著憐憫 我，你知我 e5 日子是 an2-choaN2 e5 困難，只有皮肉 bat 受痛疼 e5 約伯知我e5 悲慘以外無人知，卻約伯有回復伊e5 氣力、回復伊 e5 一切，若是我 ti7 chia 親像一葩 beh hoa e5 火，一枝受傷 e5 蘆葦，無有活命 e5 向望。
Oh，我 e5 主，我 e5 上帝--ah ，你 ti7 你永遠 e5 國著紀念我。（身軀痛疼） 
雖然著行過死蔭 e5 山谷我也無驚災害，因為耶和華kap 我相kap ti7--teh 。 雖然人拒絕我，全世界放sak 我，我也無驚災害，因為耶和華 kap 我相kap ti7--teh 。
（身軀痛疼，米勒、以東捧屑仔e5 盤 ti7 頭頂出場。）
9 米勒：你知咱昨日 e5 大筵席有 thai5 偌濟牛羊--無？
10 以東：我攏無要緊 hiah--e5,我所要緊 e5 就是 ai3 淡薄時間 thang 歇睏，因為昨日e5 大筵席，無暝無日 e5 勞動太厭sian7--lah 。
11 米勒：共有 thai5 10 隻牛、15 隻羊，為著昨日所用 e5 錢是 3,000外銀，tu2-tu2 是 300 外個奴隸 e5 價錢。
12 以東：萬世 to m7-thang 做奴隸，因為奴隸 m7是屬 人，是屬 ti7 精牲。
13 米勒：客人 e5 中間，ti7 猶太方面也有 hun-hong e5 君王。A-ki-phaN3 王，以及chiah e5 議員、ti7 羅馬方面有總督彼拉多 kap chiah e5 地方 e5 千總、把總，約略有 3,000 外人。
14 以東：咱 e5 主人 kiam2 m7是真無 ai3 羅馬人--mah？常常講到羅馬人 e5 時就憂頭結面，這擺會請羅馬人是不止奇怪。
15 米勒：卻主人已經有變換這個觀念。 因為主人已經 kap 夫人計劃 beh 上到羅馬去拜候羅馬皇帝該撒，也 beh ti7 hia 遊賞羅馬。
16 以東：有影--無，主人 an2-choaN2 有這款 e5 放心！若是有影，咱實在就 thang 出頭天--lah！
17 拉撒路：願耶和華 e5 憐憫 ti7 lin2 e5 心內，hou7 lin2 憐憫我這個可憐無依倚 e5 乞食拉撒路。我遍身生thiaN3 ，無法度 thang 求生，人囥我 ti7 富人 e5 門口，向望拾 in 桌腳 e5 屑仔 thang 度飽，請 lin2 憐憫我！
18 米勒：（2人相看）。Ti7 以色列 e5 子孫中 m7-bat 看見這款 e5 人，連聽--見也m7-bat。
19 以東：若 m7 是伊 e5 祖公有犯著耶和華e5 大受氣，就是伊本身有得罪主，若無，的確無這個事。
20 米勒、以東：可憐 e5 人--ah，chiah e5 屑仔 hou7 你！
21 拉撒路：多謝，多謝！！
22 以東：做奴隸 e5 人應該咒詛父母來割腹肚來死，總--是這個人是應該咒詛天地來 ka7舌死 chiah 合該。
23 拉撒路：耶和華，以色列 e5 上帝--ah，你是應該尊崇，應該 thang 驚畏--e5 …，因為萬項事攏是出 ti7 你 e5 旨意。
24 以東：乞食拉撒路--ah，你 iau2 有甚mih 向望留 ti7 這個世間，hou7 你貪生怕死--ah？
25 拉撒路：以色列 e5 上帝--ah，你知你受苦 e5 子 an2-choaN2 giah8目仰望你 e5 國。世間 e5 一切 攏是親像花、親像草，早起時發茂盛，暗時就謝掉 kou-ta5,只有耶和華你 e5 國是永遠無改變--e5 ……
26 米勒：你悲慘 e5 現實 hou7 你夢想將來，你有信將來--mah？
27 拉撒路：若無將來，耶和華就 m7是公義 e5 上帝。Ti7 hit 個將來義 kap 不義才有真實 e5 分明。耶和華 beh 照逐人 e5 所做來報答行公義。
28 以東：惡有惡報，善有善報，這個真理 kiam2 m7是 ti7 現世來實行才有意義 mah，若是 ti7 來世，甚mih 人beh 趁這個道理，死就歸 ti7 無--mah！
29 拉撒路：死若是人 e5 終局，耶和華絕對無 koh ti7 伊 e5 百姓中受尊崇。撒都該人無信將來，同時也棄sak上帝，行 ti7 烏暗 e5 不信中。
30 米勒：阮 e5 主人也是撒都該黨 e5 人，伊無信將來，卻伊是 ti7 以色列中最幸福最富有 e5 人，總--是你有信將來，卻 你 e5 現實，hou7 人掩面 m7 敢看。
31 拉撒路：人ti7世間 e5 艱苦不過是暫時na7-tiaN7，ti7 hit 個永生 e5 將來才有真實 e5 福氣，人 ti7 這世間 e5 幸福也是暫時na7-tiaN7，卻 ti7 將來 beh tu2著永遠 e5 痛苦。人 e5 幸福 kap 快樂若 boe7-thang 成 上帝 e5 義，hit 個結局是 thang 驚 e5 事。
（起身吟聖詩 256 首第 1 節，吟了爬 出來台前祈禱。）
我 e5 上帝 ah，你著憐憫你 e5 百姓 an2-choaN2 陷落 ti7 不信 e5 世代，忘了你早前 e5 恩惠，成做外邦 e5 凌辱。我e5 主，我 e5 上帝-- ah ，你 beh 放sak 你 e5 百姓到 甚mih 時--ah ，你所應允 beh 救贖以色列e5 彌賽亞 an2-choaN2 iau2 boe7 來？（仆倒 ti7 地--nih8)
32 米勒：這個不幸 e5 人 e5 靈魂向望將來 熱熱 teh 燒著，這個熱切 e5 向望已經證明一半有一個來世 e5 事實。
33 以東：Ti7 這個門做隔界有 2 個人是 tu2-tu2 對反--e5 …，1個是世上最富有 e5 幸福人，1個是世上最悲慘 e5 不幸者。
34 米勒：這 2 個確實有真大 e5 差別，因為1個有現世卻無來世，1 個無現世，卻有來世。今這 2 人 to2位 1 人較著，是1個不止嚴重 e5 問題。
35 以東：若設使真實有將來，你 beh 選 to2位 1 個…，beh 選富人 e5 路，抑是拉撒路 e5 路？
36 米勒：若設使有將來？自然我是 beh 選 拉撒路 e5 路，也你 beh 選 to2位1 條？
37 以東：我 iau2 m7敢講甚mih！因為我想有將來無將來是先決問題。
（幕）

第三幕
出場人物：富人、米勒、以東、夫人、小爺、醫師。
場面：富人的客廳。（和第一幕相同）
開幕：富人坐在安樂椅，以東 teh 掠伊 e5 脈，米勒 teh 掠伊 e5 腳。
1 富人：米勒，最近 ti7 咱 e5 國內有甚mih 消息抑無？
2 米勒：Tui3 這擺 e5 大筵席以來，ti7 猶太中濟濟人 teh 議論我 e5 主 e5 富有 e5 事。
3 以東：我 e5 主人 e5 富有，近 ti7 猶太族中，遠到羅馬，大大得著人 e5 注目。
4 富人：Che 是一個絕妙 e5 機會，我今 ti7 世界 算 m7是小可 e5 人--lah ，Iau2 有甚mih 消息抑無？
5 米勒：最近 ti7 咱 e5 國內有發生另外1 件大事，就是 tui3 拿撒勒有木工約瑟 e5 子耶穌出來 ti7 國內 e5 逐地方 teh 傳天國 e5 福音，叫人反悔。
6 以東：伊也會行神蹟、會趕鬼醫病。伊 e5 風聲已經振動全國 e5 百姓，致到百姓攏跟toe3 到 ti7 海邊、到 ti7 曠野。
7 米勒：Ti7 以色列 e5 歷史中 iau2-ku2 m7-bat 看著有甚mih 先知親像伊 e5 權柄 kap 能力。
8 以東：有風聲講，伊是 beh 來 e5 彌賽亞，beh tui3 羅馬人 e5 手來救贖以色列 e5 百姓。
9 富人：Che 確實是 1 件 thang 相比 e5 大事。總--是木工 e5 子會thang 做甚mih，不過是暫時 e5 稀罕na7-tiaN7。Iau2 有甚mih消息--無？
10 米勒：人有將1 個乞食囥 ti7 咱 e5 大 門口， hit 個乞食名叫做拉撒路，是半遂 koh 全身生thiaN3，是向望拾咱桌腳 e5 屑仔來度飽。
11 以東：Hit個乞食是1 個敬虔信奉耶和華 e5 人，也是1 個熱熱 e5 來世主義者。
12 米勒：伊講現世 e5 艱苦是暫時，卻 ti7 來世有永遠 e5 幸福 kap 快樂。親像 an2-ne 現世 e5 快樂也是暫時，卻 ti7 來世 beh 受著永遠 e5 痛苦。
13 以東：伊講人 ti7 現世 e5 所做攏 ti7 來世 beh tu2著審判，hit 個來世才有真實 e5 文明。
14 富人：愚憨 e5 蟲豸，應該咒詛天地來死才著，有甚來世-- noh ，審判--noh ？
（小爺出場）
15 小爺：大兄，願你清早快樂。
16 富人：Ah，原來是小弟，你 chiah-nih8 早來 chhoe7 我 是 m7是有甚mih特別 e5 事發生--mah ？
17 小爺：是--lah ，昨日有接著羅馬總督府來 e5 消息，講 beh tui3 咱一切 e5 家業來抽稅金--lah 。（提紙 hou7 伊看，富人接紙就企--起-來。）
18 富人：你 teh 講甚mih ！Kiam2 有這款 e5 事實--mah ！
19 小爺：連咱 e5 房屋、土地、財寶以及 hiah e5 牛羊、奴隸也攏 beh 照數額來 ka7 咱抽稅，照 an2-ne，咱每年 e5 總生產來 hou7--in tu2仔好。
20 富人：那裡有這種野蠻、無理 e5 事！羅馬政府有意思 beh 搶奪我 e5 財產--lah！羅馬是賊--mah！是凶犯--mah！Ah，我 e5 一切今 到 chia--lah ，我 beh koh 講甚mih，我 e5 全身 攏 gi7-gi7 chhoah lah。（坐--落-去）
21 小爺：大兄，你 m7-thang hiah-nih8 憤慨著急，羅馬政府並m7是有意思 beh 搶咱 e5 財產，是 ai3 beh 抽咱所有--e5 e5 稅金 na7-tiaN7 。
22 富人：你 m7免講，你 m7免講！我攏明白，我攏明白！Che 是頭1 步，結局是會 hou7 羅馬搶奪去，（哮）ah ，我 e5 祖公所留 hou7 阮 e5 業到 chia 完--lah 。阮久久所努力、所建立--e5 到 chia 攏煞 lah，oh，可惡受咒詛 e5 羅馬，我 kap 你有甚mih 冤仇！我 e5 生命的確會 hou7 你收拾去--lah ！（夫人出場）
23 夫人：到底是甚mih 代誌！我 e5 主人--ah，我 e5 主人--ah，你是 an2-choaN2？
24 小爺：羅馬政府查出咱 e5 財產，ti7 咱 所有一切 e5 物 e5 頂面開始 beh ka7 咱抽稅金。（將紙 hou7 伊看，夫人看了）
25 夫人：我 e5 主人--ah，an2-ne 有甚mih thang hou7 你憤慨絕望，你想看咱 e5 財產今仔日會thang 得著保全 e5 頭1 個原因 kiam2 m7是因為羅馬 e5 致蔭，若無羅馬政府ti7 咱 e5 國內 teh 幫贊咱 e5 治安。你想咱 e5 財產 beh an2-choaN2 tui3 chiah e5 以色列 e5 同胞，以及外邦人 e5 土匪來得著保全，所以果然是羅馬 e5 致蔭咱 tui3 咱所有 e5 中間來抽淡薄 hou7 in，親像 ka7 in 說多謝 e5 意思，an2-ne kiam2 m7是真當然 e5 事。Tui3 早到現今無有一個富人會thang tui3 土匪凶犯 e5 手來保全 in e5 財產、寶貝，除去現今咱 ti7 羅馬 e5 保護下才有這個安穩。所以 m7-thang 為著這個事來生出甚mih 不幸 e5 事。
30 富人：（企--起-來）我攏無 teh 聽你 e5 話！羅馬 tu2-tu2 是土匪、是凶犯！我 e5 所有的確會為著羅馬來無--去！我今無 beh kap 你去羅馬看 in e5 賊頭，看 in e5 賊siu7。我會氣死，我會氣死！（倒--落-去）
31 夫人：米勒，緊緊去請醫生來。以東，你kap 小爺扶老爺起來床--nih8。
32 醫師：老爺有甚mih 無好勢 e5 事？
（開始摸脈，檢查身體）
33 夫人：醫生，m7知有要緊--無？
34 醫師：沖著腦筋，病勢不止嚴重，著絕對 e5 安歇。（富人醒--起-來）
35 富人；我 ai3 lim水，緊緊 hou7 我一杯冷水。（夫人令米勒捧水來，lim-了)夫人 ti7 to2位？
36 夫人：我 e5 主人--ah，我 ti7 chia，你有甚mih 代誌 beh ka7 我講--無？
37 富人：Tu2-chiah 你所 ka7 我說明 e5 事，實在有理氣，我不止佩服你 e5 高明，我實在無應該來 chiah-nih8 kah 受氣。總--是你知，我為著我 e5 財寶暝日掛慮無平安到an2-ne，我實在真憨！我 beh 照以前咱 e5 計劃，來去周遊羅馬，若無 thit-tho5 享受驚了無機會-- lah。請 lin2 hou7 我企--起-來。 我今真爽快--lah。
38 醫師：老爺，請你 m7-thang 振動，你著 ai3 絕對 e5 安靜，若無驚了有甚mih 不幸 e5 事。
39 富人：原來是 Ho5-li7,請你幫贊我企--起-來，我著 ai3 重新來活，為著我 e5 幸福 e5 緣故，我需要我 e5 活命。
40 醫師：老爺，你若 ai3 活命你著 ai3 尊重醫學上 e5 規矩，m7-thang 振動，著絕對 e5 安靜。
41 富人：我現時無 hit 個餘地 thang koh 聽任何 e5 學說。請 lin2 hou7 我企--起-來。（企--起-來） 我實在真憨，我 an2-choaN2 努力來建立 我 e5 家業，設使我若 an2-ne 來死，我 e5 做人 kiam2 m7是真 m7值 mah？所以我需要重新 e5 活命，thang 享受人生，tu2-tu2 照我 e5 夫人人所建議--e5……
42 夫人：我 e5 主人--ah，卻現時咱姑不chiong 著放sak 這個建議，現時咱所著關心 e5 m7是 beh an2-choaN2 來享受活命，就是 beh an2-choaN2 來保守活命--lah。
43 醫師：人 ti7 這世間 e5 榮光，譬喻草花，快謝；譬喻海湧，無時定。人應該著追chhoe7 hit 個永久 e5 活命。老爺你 kiam2 m7知 最近 ti7 咱 e5 國來所發生 e5 事？就是上帝有 tui3 伊 e5 百姓中興起一個救世主，來 beh tui3 烏暗、不信 e5 外邦中來救贖咱。伊 e5 風聲已經到 ti7 全國。我平常也攏 teh 跟te3--伊，伊 e5 名叫做耶穌。
44 富人：伊是甚等號 e5 人，ti7 百姓中 teh 做甚mih？
45 醫師：是木工約瑟 e5 子，伊 ti7 百姓中 teh 傳天國近 lah e5 消息，koh 叫百姓著反悔來信上帝 e5 救贖。
46 富人：木工 e5 子會thang 做甚mih？Ti7 咱以色列中 kiam2 m7是有摩西 kap 律法 mah，Ho5-li7,你也信伊 mah？
47 醫師：是，因為伊若 m7是 tui3 上帝來，的確無 hiah-nih8 大 e5 權柄 kap 能力、智慧。Koh 實在咱也著醒--起-來來信上帝 e5 國 kap 伊 e5 救贖。
48 富人：請你 m7-thang hou7 我有份 ti7 hiah e5 好笑 e5 憨人 e5 中間。你也的確知，我是撒都該黨 e5 人。
49 醫師：我知老爺你原來是無信將來 e5 人。總--是我想事實上若有來世，hit 個來世 boe7-thang 為著咱 e5 無信來變換。Koh 我看ti7 老爺你現實 e5 面前信、不信是 1 個最重大 e5 問題，因為若無 tui3 信就無有得救 e5希望，將來 tui3 ti7 你是 1 個烏暗、驚惶 e5 世界。
50 富人：請你 m7-thang koh hou7 我聽著你 hiah e5 憨話。我 boe7-thang 忍受 koh 想 ti7 以色列中親像你這等號 e5 人也去跟toe3 hit 個木工 e5 子耶穌，koh 煞信伊攏總 e5 話。Che 是以色列 e5 終局，是以色列 e5 滅亡！
（幕）

第四幕
出場人物：拉撒路、天使a、天使b、米勒、以東
場面：富人的大門口（和第二幕同樣） 開幕：拉撒路ti7 黑暗 e5 雪夜中ti7 祈禱吟聖詩236首 e5 第四節
1 拉撒路：耶和華我 e5 祖亞伯拉罕、以撒、雅各 e5 上帝--ah，你在早 an2-choaN2 用你 e5 權能奇事引chhoa7 你 e5 百姓脫出埃及e5 刑罰，引chhoa7 阮 e5 祖經過紅海、歷遊 40 年 ti7 炕旱 e5 沙漠中，tui3 對敵 e5 手，tui3 濟濟艱難你有引chhoa7 in 到 ti7 你所應允 e5 迦南來，ti7 流奶、流蜜 e5 迦南地，你 hou7 阮 e5 祖大大興起，續 ti7 這個地建立in e5 王國。你有舉起你 e5 百姓，親像榮耀 e5 旗 ti7 列邦中。卻 ti7 恩典 e5 日阮 e5 祖煞背逆你，去跪拜外邦e5 偶像，kap 不信 e5 百姓相親、結約，致到惹著你 e5 受氣，國亡、民敗，到今仔日煞ti7 外邦 e5 手下，成做外邦所 thun2踏 e5 物。
Ah，我 e5 主，我 e5 上帝--ah，你 beh 放sak 你e5 百姓到甚mih 時--ah！求你 koh 一擺用你 e5 chhoe5 來 鞭扑--in，hou7 in 會悔改醒悟來歸向你。求你緊緊救贖阮。
求你也記念你受苦 e5 子兒攏總 e5 喉叫，求你赦免我 ti7 這個活人 e5 地所有boe7-thang 榮耀你 e5 生活。
求你接納我 e5 靈魂歸 ti7 你永遠疼子 e5 國。阿們。
（吟聖詩244首第一節，吟了開始痛疼）
我 e5 主，我 e5 上帝--ah，求你接納我 e5 靈魂。Oh，我有看見天開榮光燦爛 e5 土地，天使聚集 ti7 hia。Oh，我所欣慕e5 祖家！（拉撒路死，聖歌隊繼續吟244首2節，有2個天使出現）
2 天使a：受苦 e5 子拉撒路，耶和華，你 e5 主，你e5 上帝，已經鑒察你困難 e5 日子，看見你 e5 忍受。你 ti7 極其悲慘 e5 日 iau2-ku2 熱熱 e5 心信仰主你 e5 上帝，giah8目向天等候伊e5 國，今主你 e5 上帝 beh 接納靈魂到伊疼子 e5 國。
3 天使b：兄弟拉撒路--ah，你 e5 受苦、你 e5 悲慘 攏煞--lah。你 m7免 koh ti7 這個 chhiN-chhin3 、冷靜 e5 街路上孤單困苦 --lah。你攏總 e5 目屎也煞--lah，你應該入 ti7 你 e5 祖亞伯拉罕 e5 懷內，來得著安歇。
（聖歌隊幕後繼續吟第三節，天使引拉撒路 e5 靈魂昇天， 米勒、以東提屑仔 e5 盤出場）
4 米勒：到今早起大雪 iau2 攏無煞。
5 以東：猶太山脈 hou7 雪 kham3-bat8 發出真sui2 e5 白光色！ 
6 米勒：Tui3 昨暝起老爺 e5 身體有 koh較傷重。
7 以東：周遊羅馬 e5 大旅行已經無向望--lah，過去 e5 向望 kiam2-chhai2 是周遊陰間。
8 米勒：腦充血是一種 e5 死病，只有是時間 e5 問題 na7-tiaN7。
9 以東：咱 e5 艱苦也無偌久--lah，koh 謹慎也無偌久--lah！
10 米勒：做奴隸 e5 人 m7免想有甚mih 出脫e5 日子，到死才是真實 e5 thau2-放。
11 以東：事實是 an2-ne，iau2-ku2 ti7 這個困難中 boe7免著向望。
12 米勒：昨暝 e5 大雪，拉撒路 m7知有平安--無？歹命人較常攏是較耐命。
13 以東：拉撒路，起--來 oh，你有驚寒抑無？起來食你 e5 早頓 oh。
14 米勒：奇怪 ，攏無應。Ah，拉撒路寒死-- lah！你看，全身攏 boe7 振動 lah，koh 伊 e5 肉冷凊凊。
15 以東：有影 to-著……，拉撒路結局 ti7 伊 e5 受苦中來死--lah，無 1 個親人、朋友ti7 身邊，完全 e5 孤單，這種 e5 慘死是先代未有 e5 ……可憐，可憐！！ 
16 米勒：卻咱 m7-thang 隨便斷定伊是一個可憐 e5 人。企 ti7 懸樓大廈，滿滿 e5 親人朋友圍倚 ti7 床邊 e5 人 e5 死也無一定會比伊較無慘。因為拉撒路有伊 e5 上帝，有伊 e5 將來。你看伊 e5 面有顯出奇妙 e5 平安 kap 歡喜 ti7-leh。
17 以東：這個死到額證明有 1 個將來，若無，實在這世間 e5 不義不公平 hou7 人會絕望到 ti7 m7-ai3 活。只有信有將來，才會thang 忍受得。
18 米勒：咱 ti7 這世間所有 e5 束縛，若 m7是 tui3 這個向望，也是 hou7 咱所擔當boe7起--e5…，tui3 ti7 濟濟方面，咱也無較贏拉撒路。因為伊有自由，卻咱永遠失落 hit 個自由。
19 以東：咱緊入--來-去，將這個事報 hou7 主人知影，向望設法來 ka7 伊埋葬。
（幕）

第五幕
出場人物：富人、夫人、醫師、小爺、米勒、以東
場面：富人華美 e5 客廳 開幕：富人倒 ti7 安樂椅，醫師 teh 診斷--伊，夫人、小爺企ti7邊仔。
1 夫人：Ho5-li7,老爺早起情形 an2-choaN2？Tui3 昨暝攏無醒 e5 款，m7知有要緊抑無？ 
2 醫師：照看是不止嚴重，若有安靜是較好，若無驚了是真危險。
3 夫人：Kiam2 無有甚mih 較好 e5 藥抑是醫法 thang 救--伊 mah，你知若是錢阮攏無欠缺。
4 醫師：是，我有盡我 e5 本分 teh 照顧--伊，卻俗語所講：「真仙也 boe7 thang 救無命人。」生命若該終，錢財也是 boe7 救人。
5 夫人：小爺，照看這個情形咱著請5 個小爺攏來聚集 ti7 老爺 e5 身邊 thang 侍候--伊，以及召集 hiah e5 序大、序細，kap 攏總 e5 親族朋友來。
6 小爺：大嫂，beh 召集 chiah e5 人最少也著用 7 日 e5 工，以及 500 外人 e5 人物。
7 夫人：果然是 an2-ne，請你隨時開始設法hou7 逐人攏 thang 出發--去。（小爺退場）
（米勒、以東出場）
8 米勒：主母，咱大門口 e5 乞食拉撒路因為昨暝 e5 大雪寒死 ti7 hia。
9 夫人：拉撒路寒--死 mah，死是應該 e5 份額。Lin2 設法 thang 將身屍提走。
（兩人退場）
10 夫人：Ho5-li7 醫師，拉撒路是 1 個將來 e5 主義者，今伊死，你想伊 e5 靈魂現時 ti7 to2-位？ 
11 醫師：伊 e5 靈魂上到 ti7 上帝永遠 e5 國去，是人 e5 肉眼所看 boe7 著--e5。
12 夫人：你 beh an2-choaN2 證明，拉撒路 e5 靈魂現在 ti7 上帝 e5 國？ 
13 醫師：Tui3 ti7 阮共同 e5 信心，我確信拉撒路 e5 靈魂 ti7 上帝 e5 國。信心以外ti7 世間無有別個物會thang 證明這個事。
14 富人：Ah，ah，lin2 beh 來害我著--無！我 kap 你有甚mih 干涉，離開我去，離開我去！！
 15 醫師：老爺你是 an2-choaN2，你是 an2-choaN2？
16 富人：Oh，我原來是 teh 做夢！Hit 個夢是何等 thang 驚惶、thang 厭棄 e5 夢。
17 夫人：我 e5 主-- ah，你 e5 心有甚mih 無平安 mah， 若無那裡有這個惡夢來攪擾--你。
18 富人：我有夢見真濟 thang 驚 e5 歹物ti7 我 e5 四圍 teh 攪擾--我。Che 是 1 個歹兆頭。
19 醫師：老爺，你現在也信這款 e5 事 mah！老爺請你著放心，請你著有平安、著安靜。
20 夫人：Tu2-chiah，hiah e5 奴僕有來報講，ti7 咱大門口 e5 乞食拉撒路昨暝 hou7 霜雪寒--死 lah。我 tu2-tu2 將這個事 teh 問 Ho5-li7,是 m7是拉撒路 e5 靈魂照伊 e5 信心到天堂去。
21 富人：甚mih，拉撒路死--去著--無？！ 
22 夫人：拉撒路 e5 死是極其應該 e5 事，若無，伊 e5 活一定是比死較 hou7 伊 oh得忍受。
23 醫師：拉撒路 ti7 世間有 tu2著逆境 kap 不幸，伊 teh 向望將來 e5 幸福，今伊到ti7 hit 個疼子 e5 國去，che 是不止合真理 e5 事。
24 富人：請 lin2 m7-thang koh 聽著 chiah e5 事，我忍受 boe7-tiau5,請 lin2 hou7 我企--起-來，hou7 我企--起-來。
25 夫人：我 e5 主人 ah，你 boe7 用得 企--起-來，an2-ne 會害著你 e5 生命。
26 醫師：老爺，請你絕對安靜！Boe7 用得企--起-來。
27 富人：Lin2 m7-thang 阻擋--我。我 e5 心 beh an2-choaN2 有安靜、有平安，我 e5 心若無安靜、無平安，beh an2-choaN2 禁我 e5 身體 m7-thang 振動，請 lin2 hou7 我企--起-來。
（夫人、醫師幫助富人企--起-來）
28 夫人：主人--ah，拉撒路 e5 死 kap 你有甚mih 干涉，你為何為著伊 e5 事來搖動、不安。伊是 1個無應該受記念 e5 人。
29 富人：我 kap 拉撒路完全無面熟，我 m7是為著伊，是為著有 1 個事實……，這個事實是最 thang 驚惶 e5 對敵。
30 夫人：主人ah，你所講 e5 是甚mih，我攏 boe7 thang 明白。
31 富人：我本身也 boe7-thang 明白 hit 個…，我 tu2-tu2 ai3 beh 請 Ho5-li7 來 ka7 我解答 hit 個事。
Ho5-li7,你是久久 ti7 我 e5 厝 hou7 我所信仰e5 醫生，你 kiam2 會thang 解答我續尾這個問題。
32 醫師：老爺，hit 個問題是甚mih？
33 富人：甚mih 叫做死？死是甚mih？這個事是我boe7 thang 明白--e5…
34 醫師：老爺，這個問題確實是真 oh得理解 e5 事，iau2-ku2 是每 1 個人所應該著問來得著解答 e5 問題。
Tui3 醫學上來講，死是活命 e5 結束，就是活命 kap 肉身 beh 分離，無活命 e5 肉身就開始腐敗，無偌久就消滅伊e5 形體。Tui3 世界上就完全消無去，離開某子、離開財寶、離開家業、離開一切心所疼--e5…來消滅去，永遠到永遠無人會 koh 記念--伊。Che 是現實上 e5 死。卻 tui3 ti7 信仰上來講，死是 tui3 現世 beh 到ti7來世 e5 一個門關。就是物質世界 beh 入靈性世界 e5 1 個橋。也是暫時世界 beh 續接永遠世界 e5 1 個進口。
所以人 boe7免著信有將來，若無死，這個完全烏暗、完全無智的世界是 1 個thang驚、thang 絕望 e5 事。
35 富人：An2-ne 好，我已經明白--lah，請你 m7-免koh 講。我尊崇人高貴 e5 理智來講，我是 boe7-thang 信有將來 e5…所以 ti7 我完全是 hit 個現實上 e5 部份 na7-tiaN7。Hiah e5 我信。
我也 beh kap 一切 e5 無神主義、唯物主義者來相 kap 怨嘆、吐氣人生 e5 空虛。
死-- ah，你將我一生所努力、建立--e5 ka7 我搶奪 chhia-倒--去！ 
36 醫師：老爺，請你冷靜想，的確 m7-thang 硬你 e5 心。
37 富人：你 m7免講，我 e5 時到--lah。我 e5 身軀 teh phi7-phi7-chhoah，我 e5 目珠漸漸 teh 烏暗--lah。
38 夫人：Ho5-li7,你 kiam2 無法度 thang 救--伊？請你緊緊救--伊 lah。
39 醫師：除去上帝以外，無人會thang 救--伊。
40 夫人：阮 e5 錢 kiam2 boe7-thang 救--伊，請你替阮設法--一下！
41 醫師：除去上帝以外無 1 項物件會thang 救--伊。
42 富人：可惡 e5 死，我 kap 你有甚mih 干涉！你是破害者！你是凶犯！你是強盜！ Oh，我 e5 家業！我 e5 財寶！我 e5 一切攏beh ti7 這個驚惶、怨慼 e5 中間來煞lah！烏暗到 lah，ah，ah！！ （富人倒--落-去，夫人、醫師，連叫--伊）
（幕）
 
第六幕
出場人物：富人、拉撒路、亞伯拉罕。
場面：薰火 e5 地獄。
開幕：富人散頭毛、thng3-theh ，身軀有血 kap 蟲，薰火 e5 地獄內，屈身，雙手繼續轉giah8,teh 苦悶。
1 富人：苦痛、絕望 e5 地界！蟲 ka7、火燒e5 地獄！Che7 就是不信 e5 結局！
甚mih 人 beh 救--我！我 e5 目珠終日giah8懸，teh chhoe7求拯救，我 e5 手 chhun-出呼救無煞！ 痛苦 e5 地獄，你用你 e5 炎火時刻苦楚我 e5 生命！Oh，甚mih 人知，這個痛苦 e5 深、懸、闊！若設使知，人用萬般 e5 法度 beh 逃脫這個刑罰。有甚mih 人會thang 忍受這個永遠 e5 痛苦。
Ti7 chia 已經也無死 thang hou7 人 thang 逃閃這個痛苦。Ti7 這個地界死煞成做thang 欣慕--e5……Ah，ah，ti7 天有甚mih 拯救，ti7 地有甚mih 幫贊！Oh，我 e5 嘴內礁燥燥到忍受攏 boe7-tiau5。我 e5  全身攏是蟲 ka7 e5 傷痕，我 ti7 chia 成做地獄 e5 火柴、惡蟲 e5 食物！（亞伯拉罕、拉撒路吟聖詩255首出場，企 ti7半空中，in 排 ti7 倒爿，亞伯拉罕抱拉撒路 ti7 胸前。半空中用長椅排列，椅 e5 前面用白布 掩--起-來。In 才行 ti7 長椅頂。吟詩了。）
2 富人：Oh，hit 個是甚mih？天堂讚美 e5 聲！有濟濟天使 ti7 hit 個懸懸 e5 天空 teh 遊行。Oh，hit 個 kiam2 m7是我 e5 祖亞伯拉罕mah，koh 抱 ti7 伊 e5 胸前 hit 個人是甚mih 人，thai2會面熟面熟？ Ah，hit 個 kiam2 m7是在生 ti7 我 e5 厝 e5 大門口 hit 個乞食拉撒路 ah！Oh，ti7 這個地界有何等 e5 差別！ 我 e5 祖亞伯拉罕--ah，你著帶念你 e5 子 e5 受苦，求你 chhun出你 e5 手來救--我！可憐我 e5 喉叫！ 
3 亞伯拉罕：子-- ah，你 ti7 hia7 teh 怨嘆甚mih，teh 求叫甚mih？你無想，你在生 an2-choaN2 奢華享樂過日，企起 ti7 不義不信 e5 罪惡中，你現在 ti7 hit 個炎火痛苦 e5 地界是應該 e5 事。
4 富人：我 e5 祖 ah，你著帶念你 e5 子 an2-choaN2 ti7 這個火炎中痛苦悽慘，請你hou7 拉撒路用伊 e5 指頭仔 un3水來溼我e5 嚨喉，因為我礁燥到 beh 絕--去--lah。
5 亞伯拉罕：我 e5 子--ah，你 m7 應該來攪擾著拉撒路 e5 平安。你無想在生拉撒路ti7 伊 e5 受苦中你 ti7 你 e5 富有 e5 死，你 bat 用你 e5 指頭仔來幫贊--伊抑無？ 拉撒路 ti7 你 e5 大門口，受盡了百般 e5 艱苦，伊現時入 ti7 伊 e5 安歇，che 是應該--e5…不所以你 m7-thang 來攪擾伊 e5 心。Koh ti7 你 e5 大門口 e5 時你會thang 隨時到 ti7 拉撒路 hia 去，卻 ti7 chia 有 1 個大深淵隔開 ti7 你我 e5 中間，無法度 thang hou7 阮到你 e5 位。
6 富人：Ah，我 e5 慘 beh 用甚mih 話來表明，我 e5 痛苦 beh 用甚mih 言語來講出。我 kiam2 thang koh 看甚mih 別人 ti7 這個地界受痛苦--mah！
我 e5 祖亞伯拉罕--ah，請你 koh 聽我最後這個要求，果然這個地界是離開了一切 e5 向望，koh 是 chiah-nih8 痛苦，請你差遣拉撒路去我父 e5 家，因為我有 5 個兄弟 ti7 凡間，thang hou7 拉撒路 tui3 in 做見證，叫 in 信，著信將來，m7免hou7 in 也 kap 我 tang5 一樣過了不信、不義e5 一生，致到來到這個痛苦、哀慘 e5 火湖內。
7 亞伯拉罕：我 e5 子--ah，你何苦為著凡間 e5 人來擔憂 neh？Ti7 in e5 中間，耶和華上帝kiam2 無預備了摩西 kap chiah e5 先知 thang 教示--in，續叫 in 行敬虔得救 e5 路 mah？你 e5 兄弟 kiam2 無聽摩西 kap 先知 e5 教示 mah？
8 富人：我 e5 祖--ah，若設使有人 tui3 死人中復活，去 tui3 in 見證 chiah e5 事 in 就 beh 反悔來信 lah。
9 亞伯拉罕：無采工，人若是硬心，雖罔有人 tui3 死人中 koh 起，去 tui3 in 見證， in 也是 m7 信。
敬疼 e5 兄弟姊妹，上帝有差遣伊 e5 子耶穌來到世間 teh 傳天國 e5 道理，hou7 見若信伊 e5 人會thang 得著永遠活，m7免 tu2著滅亡，koh ti7 今仔日上帝有用濟濟無數 e5 傳教 e5 人 ti7 街頭巷尾teh 傳這個得救 e5 路，請咱著趁 iau2有 機會來信這個道理，thang 閃免將來 e5 刑罰。咱若忽略 chiah-nih8 大 e5 救恩，咱將來 beh ti7 to2位來閃免這個 thang驚 e5 刑罰-- ah。列位兄姊，ti7 這世間有 2 條路，就是信 kap m7信。Ti7 將來有 2 個地界，就是天堂 kap 地獄。列位兄姊，你 beh 揀 to2位 1 條，抑是你現時 teh 行 to2位 1條 e5 路，你知影--無？（幕後聖詩隊吟聖詩103首）
（幕）完
 
我明仔日 BEH CHHE7 你


A 人物：
幕後人、和平伯、路人a b、天使、老乞食、小兒、寡婦。
B 主題：
馬太 25：34-40。
（和平伯坐 ti7 店內 teh tiam  皮鞋）
第一幕
1 幕後人：Ti7 這個城內，有 1 個阿伯--a3 teh 修理皮鞋。伊逐日攏坐 ti7 伊 e5 細細 e5 店內 teh ka7 人補皮鞋。這個阿伯--a3 也是 1 個敬虔服事上帝 e5 基督徒。伊疼主 e5 心真大。伊做工若厭sian7 e5 時就讀聖經吟詩。
（和平伯 hah-hi3,起來讀聖經，約翰 3：16。 然後就吟詩，最親愛e5 救主，使我心滿足、主e5 恩愛在我心內口舌難得說明）
有時就出來外面 kap 人講話。
2 路人a：和平伯--a3,平安。天氣真冷 lah，親像 beh 做大雪 e5 款你 kiam2 無驚寒 mah？
3 和平伯：仁愛兄--a3,平安。上帝有hou7 我 1間細細 e5 厝 thang bih 寒，m7知有偌濟人無厝 beh ti7 這個大雪 e5 街路上無依倚來 hou7 大雪苦楚。
4 路人a：和平伯--a3,你真有疼著 hiah e5 無依倚e5 歹命人，願上帝鑒察你 e5 心。
平安。（退場）
5 路人b：和平伯--ah，平安。聖誕節近 lah，無久就新年--lah，你扑算真歡喜 teh 準備才著。
6 和平伯：仰望兄，平安。世間 e5 日子 teh 過親像流水，實在真緊。總--是咱攏 boe7-thang 為主做甚mih。
7 路人b：你實在有仰望上帝 e5 國，koh 有為主 teh 活，願主施恩 hou7 你。平安。（退場）
8 幕後人：然後阿伯--a3 就關門來入伊 e5 店內。已經真暗 lah，伊感覺真孤單，就想 beh 來祈禱。
9 和平伯：主耶穌--ah，我感謝你照顧我今仔日 1 日 e5 路。主 ah，天氣真冷親像beh 做大雪 e5 款，你著照顧 hiah e5 可憐無厝 e5 人。主--ah，聖誕節到 lah，你為著我卑微 e5 人來出世，若是我攏無thang 好款待你，我 e5 心真艱苦。我真 ai3 報答主你 e5 疼，求你著 hou7 我會thang 報答你 e5 疼，若無，我 e5 一生就辜負你，靠主。阿們。
10 幕後人：後--來阿伯--a3就睏--去。Ti7 hit-暝伊有夢見 1 個天使企 ti7 伊 e5 身邊 ka7 伊講話。
（聖歌隊幕後吟聖詩193首1節，天使出場兩手舉高順詩 e5 調步行到阿伯 e5 身邊）
11 天使:：和平伯--a3,你平常敬虔服事上帝，常常仰望主，koh 疼主 e5 心真大，主已經鑒察你。今主耶穌知影你 e5 心真疼伊 ，所以伊 ti7 明仔日 beh 來到你 e5 厝 chhoe7 你，請你才準備心等候--伊。
12 和平伯：真奇怪，真奇怪！我 chiah 會夢見這個事？主耶穌 ti7 今仔日 beh 來 chhoe7 我，kiam2-有這個事？扑算是無影，主耶穌thai2 會thang 來 chhoe7 我這個微細 e5 人！？總--是若有影leh！Oh，我就真有福氣，真 thang 歡喜！主耶穌今仔日 beh 來 chhoe7 我，講著備辦心等候--伊。我著緊緊來拚掃內面。（開始拚掃）
An2-ne 好勢，總--是今仔日真寒親像 beh 落大雪，我著來起火 ti7 爐--nih8,主耶穌若來 thang 烘火。
（開始起火 ti7 爐--nih8)
An2-ne 好勢，總--是主耶穌若來我攏無餅 thang 請--伊，伊扑算會真枵，我著備辦餅 ti7 chia 來等候--伊。（提餅 kap 衫、錢出--來）
我iau2-ku2 有 1 領大衫，主耶穌 beh 轉--去若寒 thang moa--轉-去。Koh 我也有積聚淡薄錢，主耶穌若無所費 thang 用 chiah e5 錢thang hou7 主耶穌用。
13 幕後人：阿伯--a3,將伊所有 e5 攏提--出-來 teh beh 款待耶穌。伊 tauh8-tauh8 行到門外去看有來抑無，看無伊就 koh 入內面坐 ti7 伊 e5 位來開始伊每日 e5 工作。
14 老乞食：真寒，真寒！逐間厝攏關關--起-來，hou7 我無路 thang bih 寒，我扑算會寒--死。（開始嗽 hong3,hong3)
Ah，上帝 ah，求你憐憫--我，我今無氣力 thang 行 lah，我 e5 全身攏冷--起-來 lah。 倒--落-去）
上帝--ah，救我這個無依倚歹命 e5 老人。
15 和平伯：甚mih 人，我 e5 主耶穌來 lah 著-- m3?Oh，老人--ah，你緊緊入來我 e5 厝，無你會寒--死！老人--ah，你 chiah 寒，chiah敢出--來 neh？你 m7驚寒--死著--無？ 
16 老乞食：感謝--你，感謝--你，上帝有救--我，若無你開門出--來我就寒--死 lah。Ah，我是一個無依無倚 e5 歹命人，ti7 街路 teh 求乞，今仔日 chiah 寒攏無得著半chiam，koh tu2著這個大雪煞boe7-thang 轉--去，人若食老親像我 an2-ni 實在真無路用。
17 和平伯：老人--ah，你 m7-thang 失志絕望。人ti7 世間不過是暫時 na7-tiaN7，ti7 天--nih8 才有真實 e5 福氣，你著忍受世間 e5 歹境遇。今我 chia有火，也有淡薄食物請你無客氣來用。
18 老乞食：真多謝，真多謝！你實在真有疼歹命人 e5 心，你無看輕無依倚 e5 人，反轉好款待我，實在真多謝你 e5 疼。
19 和平伯：老人--ah，你 m7免 an2-ne 客氣，che 不過是盡我 e5 本分 na7-tiaN7。請你提起來用。
20 老乞食：真多謝。（食）我食了真飽--lah，koh 身體攏回復真燒lo7 lah。今雪也較tiam7 e5 款，我著緊緊來去。
21 和平伯：老人 ah，你 m7-免 hiah-nih8 趕緊，慢慢仔才轉去著好。
22 老乞食：An2-ne 著好，趁這時無落雪，我著緊緊來去。Oh，真寒，真寒！人若食老實在無路用。
23 和平伯：你 hiah-nih8 驚寒，an2-ne 我 chia 有 1 領外衫 hou7 你 moa--轉去。請你才較小心--leh。願上帝 kap 你相kap ti7-teh。
24 幕後人：老人離開了後，這個疼主 e5 阿伯就 koh 關門入伊 e5 店內。伊親像真失望孤單 e5 款，因為所數念 e5 主無來，koh 所有 e5 餅 3塊chhun 2 塊，火柴也直直beh 了 lah，1 領外衫也無看--見lah。 伊就 koh 坐--teh 來繼續伊 e5 工作，心內卻攏 teh 注意外面。
25 小兒：火chhe3 oh，買火chhe3 oh！真寒，真寒！看我 beh an2-choaN2 著好，我的確會寒--死。我今仔日出來賣火chhe3 攏賣無半lok ，我 m7敢轉--去，我 e5 老父真歹，若無趁錢轉--去，伊會扑死我。Ah，我 beh an2-choaN2 著好，我會寒--死lah，我會寒--死 lah！！
26 和平伯：囡仔，你是 an2-choaN2 才倒 tiam3 ti7 chia，趕緊入來，趕緊入來！ 
27 小兒：阿伯 ah，多謝，多謝！！Ah，真寒，ah，真寒！！ 
28 和平伯：囡仔，你 chiah-nih8 寒 ti7 這個街路 teh 做甚mih？你 m7驚寒著--無？ 
29 小兒：我是 1 個歹命囡仔，teh 賣火chhe3,今仔日真寒煞賣無半lok，所以我 m7敢轉--去，若無趁錢轉--去，我 e5 老父會 ka7 我扑--死。（哮 ）
30 和平伯：囡仔你 m7免哮，hiah e5 火chhe3 我 ka7 你買，chia 有 10 箍攏 hou7--你，m7免找錢，koh 這塊餅 hou7 你食，你 tiam3 chia 烘火食餅，若食了才轉--去就好。
31 小兒：阿伯--a3,hou7 你真多謝！你有解決我 e5 困難，真多謝！我今真歡喜敢轉--去 lah。（食餅）
阿伯--a3,我食了--lah，我 beh 轉--去 lah，hou7 你真多謝，真多謝！！ 
32 和平伯：你著緊緊轉--去 m7-thang 去別位 thit-tho5,著較小心--leh！
33 幕後人：阿伯--a3,關門入來看伊 e5 餅 3塊chhun 1 塊，柴也 beh 無 lah，koh 錢也 chhun 淡薄，伊就真失望。因為所疼 e5 主攏iau2-boe7 看--著。伊就 koh 坐--teh 來繼續工作。
34 寡婦：Ah，上帝 ah，你著替我開路！我是1 個可憐 e5 寡婦，因為 beh chhoe7 我 1 個子來到這個異鄉 e5 所在， 1 寡所費攏用了了，koh 煞tu2著這個大雪，ah，我 beh an2-choaN2 著好！主耶穌 ah，你著憐憫我這個受苦 e5 女婢！（倒--落-去）
35 和平伯：甚mih 人？！Ah，姊妹--ah，你是 an2-choaN2，緊緊入--來，緊緊入--來！！ 
36 寡婦：多謝，多謝！！好心 e5 兄弟--ah，hou7 你真多謝！ 
37 和平伯：姊妹--ah，你是 an2-choaN2 才倒 ti7 chiah e5 大雪 e5 街路 nih8?你是出外人著--無？！ 
38 寡婦：是--lah，我是 1 個受苦 e5 寡婦，早丈夫就死，（哮）只有 1 個獨生子 thang 倚靠，總--是無 gi7-gou7,我 e5 子長成了煞放蕩，放sak 我四界去飄流。我為著beh chhoe7 我放蕩 e5 子，所以來到這個所在，所費也攏用了了，koh 煞tu2著這個大雪。
39 和平伯：受苦 e5 婦人人--ah，你 m7免失志，絕望。你著為著你 e5 子祈禱，上帝知你 e5 艱苦，的確會改變伊，hou7 伊轉來 ti7 你家己 e5 厝，只有倚靠主來替伊祈禱就好。
40 寡婦：多謝，多謝！！我今全心 beh 倚靠主，m7 ai3 koh 去 chhoe7 伊--lah。
41 和平伯：今請你用 1 塊餅，你扑算真枵，chia 也有火，也 chia 有淡薄錢，是我所積聚 e5…，hou7 你做所費 thang 轉去你家己 e5 厝。
42 寡婦：多謝你疼寡婦 e5 心，你無看輕我這個無依倚 e5 婦人人，koh 將你所有 e5 幫贊我，實在真多謝你，願上帝報答你e5 疼心。今我 beh 去--lah，真多謝你，我的確無 boe7 記得你 e5 疼心。平安。
43 和平伯：願上帝安慰你，早 1 日 chhoa7 你 e5 子轉--來。上帝的確無放sak 你孤單。平安。
44 幕後人：阿伯--a3 著 koh 關門入內面。伊看見桌頂 e5 物件攏了--lah，koh 火也 hoa--lah，錢也無 lah，就心內大傷心，因為想講主若來攏無物 thang 款待伊--lah。
總--是日已經落山，暗暝已經到-lah。 阿伯--a3 著抱憂傷失望 e5 心來祈禱 beh 睏。（睏）
（吟詩265首，天使出現，慢慢順詩 e5 調行到阿伯 e5 面前，
雙手著 giah8懸。）
45 天使：疼主 e5 阿伯--ah，你平常疼主，主有記念你 e5 疼，特別今仔日主有來到你e5 厝得著你 10 分 e5 好款待，主耶穌beh ka7 你說多謝，請你久久長長 tiam3 ti7 主疼 e5 內面 hou7 主 e5 國緊緊來到 ti7 地面上親像 ti7 天 一 樣。
（天使放手，越向眾人暗唸馬太 25 章34 節到 40 節。）
（幕）
完                                         

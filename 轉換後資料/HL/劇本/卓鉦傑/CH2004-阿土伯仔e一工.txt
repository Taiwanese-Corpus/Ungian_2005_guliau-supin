國小學生組口說藝術 第二名

阿土伯仔e5一工   

大安國小 卓鉦傑
指導 蕭志青老師

阿土伯--仔一透早就出門去公園運動，ti7半路拄著一個搶劫e5大賊古，後面有一個警察leh ka7伊jiok,賊仔對阿土伯仔e5身邊行--過-去，ka7皮包仔hiat對阿土伯e5身軀。
賊仔：阿伯，接hou7好喔！
阿土伯--仔掠準是賊仔e5物件落--落-去，就拾--起-來beh提hou7--伊。
阿土伯--仔：少年--e5,你e5物件lak--去-a!
後面e5警察看著皮包仔ti7阿土伯--仔e5手--nih,就ka7阿土伯--仔掠轉去警察局。Ti7警察局經過詳細e5解說，阿土伯--仔chiah hou7人放--轉-去。
康康kap Nono兩個人是假做破相--e5,ti7街路leh賣公益彩券，hit一工康康kap Nono拄leh唱阿吉--仔e5 歌。
康康kap Nono:我比別人khah認真，我比別人khah拍拚，為啥物，為啥物，比別人khah歹命，…淒涼e5吉他聲，…
Nono:Mai3唱--a-啦，chia無人--啦！
這個時陣，阿土伯--仔來到公園散步，拄著康康kap Nono。
Nono:康康，phan3仔來--a。阿伯，買一張彩券好--無？
阿土伯就ka7 in買「刮刮樂」，一下對獎竟然中著兩百萬，阿土伯--仔歡喜kah想beh食一頓仔m7-bat食--過e5物件，就去「麥當勞」。
到「麥當勞」e5時，阿土伯--仔尿緊想beh去便所，m7-koh因為伊m7-bat來過「麥當勞」，所以忍--咧，kap人排列，有--一-下-仔chiah輪著阿土伯--仔。
服務生：阿伯，你beh幾號餐？
阿土伯--仔：我beh一號。
服務生：「外帶嗎」？
阿土伯--仔：m7是--啦！我是beh ti7內面用--啦。
服務生：九十九箍。
阿土伯--仔：啥物！上便所ma7著九十九箍喔！ 
阿土伯--仔ti7 beh轉去厝進前，kap 朋友先lim一攤，結果醉倒ti7車路邊。過路e5人替伊叫救護車送到病院，醫生為著beh確認阿土伯e5身份。
醫生：阿伯，你是林啥貨？
阿土伯--仔：林啥貨，啊都lim高粱--e5-啦！
醫生：M7是--啦！我是問你叫啥貨？
阿土伯：哪有叫啥貨，啊都叫海帶kap豆干。
醫生：阿伯，我是問你e5名--啦！
阿土伯--仔ti7病院hia舞一暫仔，等酒退就準備beh轉--去。
提藥仔e5時
護士：『藥效四小時』，轉--去『多喝水』。
    護士驚阿伯仔聽無，koh用台語強調一擺。
護士：阿伯，聽有--無？吃飽三粒--喔…
    阿伯仔tim3頭…提著藥仔就趕緊轉去到厝，就坐ti7門口…koh過兩、三點鐘久了後，in新婦感覺無啥著，行到門口一下看，kan-na in
乾官坐ti7 hia。
阿土伯--仔：哈、哈、哈…
新婦：阿爸是leh創啥物？
    阿伯仔：mai3吵--啦，護士講『藥效』四小時，我chiah笑三點鐘nia5...
    經過新婦e5解說，阿伯仔chiah停止大笑。Koh想著護士特別交代e5話：「阿伯--仔轉--去要『多喝水』！」所以阿伯--仔乖乖仔倒落去眠床頂。
      新婦：阿爸，你m7食藥仔，kan-na倒--咧是啥物意思？ 
阿土伯仔：都hit個病院護士叫我轉--來愛倒好勢--啊！
新婦koh一直ka7伊解說，阿伯--仔chiah知影是leh講愛『多喝水』。
了後，伊家己去食藥仔，chiah食落去30分鐘久nia5,就koh hou7救護車送去病院。這擺阿伯--仔e5一條老命差一點仔就報銷--去，ti7急診室緊急洗胃後，總算保tiau5伊e5命。
阿伯--仔忿忿不平抗議講：「啥物leh我食m7著藥，是hit個護士ka7我講--e5啊！伊講藥仔愛食百（吃飽）三粒--啊！」
阿土伯--仔真受氣，去尋護士來理論，經過護士e5解說了後，阿土伯仔chiah了解，m7-koh因為拄仔koh食m7著藥，所以阿土伯--仔又koh昏倒--去-a。


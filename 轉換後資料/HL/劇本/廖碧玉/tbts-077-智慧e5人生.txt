智慧e5人生
廖碧玉

劇中人物

阿母仔，胡羹嫂，圓仔嫂，阿菊姆，紅龜粿姆，肉粽姆，囝仔

第一幕

一陣老人ti7公園teh散步，做早操。圓仔嬸突然坐ti7土腳，一寡老人圍teh看，kan-na7紅龜姆ti7遠遠hia繼續做，無看著。

胡：圓仔嬸，你是按怎，軟kau3-kau3？
圓：Chang暗規暝睏無好啦？
菊：是koh按怎睏無好，kau7操煩！
肉：Chang暗看恁一家圓圓圓，去啥物「米蘇蘇花」食料理，to好勢溜溜。
圓：少年e5，好意講是我生日，chhoa7我去食外國料理。
胡：奇怪，che是好代誌，怎樣會睏be7去？
菊：我想是太歡喜，我攏ma7希望少年e5，khah常常招我出去食飯。
圓：是講，叫hit種天霸王e5牛排，我一支刀仔to m7知beh tui3叨位切起…
肉：Ai-ioh，你假嘴齒ai3 khah保重leh，舊年，阮就是去食了以後，嘴齒ai3重換。
圓：少年真緊就食完ah，chhun我一個人慢慢仔鋸，我就愈食愈緊，雄雄，倒旁齒怪怪。
胡：嘴齒敢是斷去？
圓：斷是無斷，m7-ku2規排歪去，後來去便所重裝裝leh才好去。轉去後，koh發現兩旁齒槽酸kah beh死，哺了siuN大力，四分之三攏無食，真無彩 
菊：你這個圓仔嬸，就是按呢圓圓圓，以後坦白ka7少年人講，咱是有歲e5人，be7 tang3哺hit種硬e5物件。
圓：阮孫仔愛食西餐；囝新婦又koh hiah-nih好意，m7好hou7 in phaiN2做。
胡：是講，怎樣會睏be7去？
圓：數單一theh8來，貴kah驚死人，我e5份差不多無食，真討債。 
肉：少年人有孝上要緊；以後若beh叫你，就去食比較咬會振動e5料理就好。

圓仔嬸e5孫仔入來。
「阿媽，我來接你啦」…「好，大家明仔chai3見面」
圓仔嫂iat8手入去。

紅龜羹嫂這時停止運動，na2拭汗，na2加入。

紅：你攏會tang3孫仔長，孫仔短，我上phaiN2命。（aN3頭哀傷）
胡：我看你第一清，怎樣會phaiN2命？
紅：阮新婦入門已經十外年，想盡辦法，be7生to7 be7生，又koh單單這個囝nia7-nia7，以後怎樣傳宗接代，看怎樣對會起祖先？
菊：少年人e5代誌，你煩惱啥物？
胡：時代teh變了，生生一大堆，顧be7來也是一個大問題。
肉：像我古早gong7 gong7，連續生「七仙女」，就是為著beh生一個查甫囝，顧kah「會khou雞，be7 pun5火」。
紅：少年有e5講beh去分一個，是講別人生e5，m7知會變啥款？
胡：Be7啦，囝仔若自細漢就好好疼惜，栽培，就像家己生e5，be7會有啥物無相像。
紅：是講，會送去等人領養e5家庭，攏ma7加減有問題，大部分攏khah 「phaiN2種」。
菊：Be7啦，囝仔生出來攏是無辜e5，就看咱按怎教伊，一分天生，九分栽培，就看咱按怎栽培啦。
肉：Hit日去教會，牧師有講「Ti7上帝e5面前，人人攏平等」。
胡：耶穌ma7攏愛囝仔，叫咱ai3像囝仔e5無辜，才會tang3入天國。若按呢想，咱就khah會接受別人e5囝仔做咱e5孫仔啦！
紅：是講，ai3接受kap好好疼惜，敢會真困難？
菊：講起來，恁加真好命。我e5問題加真複雜囉。
胡：阿菊姐ah，你真愛講笑。我看你tak8日穿kah sui2 sui2 sui2，生活ma7真好過，na2有啥物好命、phaiN2命？
菊：來到這個加拿大，真正na2青盲koh啞口，有夠悽慘！
肉：Chiah-nih可憐，講出來分阮聽。
菊：阮hit個Mu-su-meh，講阮規日ti7厝無聊leh-siok8，就買一台thou-teh-mou ou-ki2 e5 The-leh-bih hou7我看。Aih，一拍開，攏ma7 ah-nouh Eh-gouh-nouh Fran-gouh-nouh，Haih，Sim-pai2 leh-suh；Souh-leh-teh-neh；電話，aih，真hou7人驚，m7敢接。
胡：就是按呢，才會有時拍電話hou7你，你攏無接。
紅：接電話真簡單，第一句就講：「Hello」。萬一若是講英語e5，咱就叫伊「Just a minute please。」
       就是日本話：「Chiok8-touh mah-teh」。
菊：Ah！這個有通，Chiok8-touh mah-teh。以後，若厝裡無人，beh按怎辦？
肉：He真簡單，就講：「NO speak English，Sorry。 Message please。」
紅：肉粽姆，你英文進步真che7 neh？
肉：是恁m7甘嫌，有時beh kap阮孫仔講一句話，去查筆記簿仔，koh用ham3鏡，查著e5時，孫仔m7知走去叨位ah…

這時，阿母仔坐輪椅入來。

母：胡粿嫂，咱趕緊beh來去啦…
菊：恁beh去叨位？
胡：去病院做義工。
肉：是講阿母仔你腳敢方便？Beh按怎做？
母：我頭仔也是按呢想，不過，我看著另外一個查某囡仔游泳以後受傷，也仝款做主e5工，我就khah認真啦。
菊：是m7是hit個Joni？Hit日ti7電視看著e5，伊全身pian3 sui7 ，kan-na7 am7-kun2以上會tin2動，卻照常會tang3用嘴咬筆作畫。
胡：Tioh8。
母：Chit-ma2，因為伊e5模範，真che7腳手殘廢e5人攏受著鼓勵，產生真che7藝術家。
肉：Ah你beh做啥？
母：我去病院摺批紙，long入去信封；整理報紙。
胡：我去ka7病人飼飯，洗頭；去病院走一choa7，咱對人生e5看法會變真che7。
紅龜粿嫂突然拍胸kham2一聲。
紅：我想著ah，古早中國有一個詩人講：「天生我才必有用」。咱食到老，一定ma7會有老e5好處kap路用。
母：是ah，有一寡少年人siuN無閒!想無周到e5代誌，咱經驗khah che7，時間也khah che7，一定會比in有khah有智慧e5做法。
菊：是講，少年人敢聽會落去？無三兩下，講咱老，m7 bat，be7曉順應時勢，敢m7是真無好？
胡：慢慢講，順khah好e5機會講。in總也是咱教出來e5，會聽咱講。
肉：是啦，少年e5做生理，食頭路，早出晚歸，無時間聽咱，不過，若是tioh8 e5，有理e5，in會順咱。
母：失禮，阮beh準時去，若無會hou7人笑咱台灣人「拖沙」。胡粿嬸，緊來去。大家平安！

幕落



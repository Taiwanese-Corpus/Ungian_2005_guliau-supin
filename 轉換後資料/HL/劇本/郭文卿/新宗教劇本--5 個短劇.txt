新宗教劇本--5 個短劇
1953
嘉中青年部發行
*	*	*	*	**	*	*	*	**	*	*	*	**	*	*	*	*
屬嘉義中會各教會公鑒：
青年部有準備這本慶祝聖誕e5劇集，雖然細細本，向望會thang做大家e5參考。
頭這個，〈望香歸〉是台中柳源教會陳甘果長老原作有人koh添足--e5。第2 te3 〈真實e5疼〉是托爾斯泰原作，西門T.K.C.音樂部長施明德兄kha-sek--e5。Koh落--去-e5 3 te3是埔里羅文福牧師寄來--e5,深深ka7大家說多謝。
這本e5印冊有得著西門T.K.C.施明德、曾登陽、鄭睦興3位兄弟e5著磨，深深說謝。
1953、12、1 嘉中青年部
陳光輝、詹添木、陳金川、李德發、江吉成、許水露、鄭章義、劉德輝。

願大家迎接真有意義e5聖誕節kap幸福e5新年。


望香歸
概略：因為火車e5事故，hou7阿香in母子分離，上帝e5疼看顧ti7患難中e5百姓，引chhoa7 in母子平安相見。
人物；阿香，.......H
阿香e5阿母，.......M
黃醫師，................I
女傳道劉先生，.......L
台北e5鄭牧師，.......T
育幼院e5黃先生，.......N
賣大麥糜e5老伯a3,.......P
仁愛姐，.......J
教會e5青年3個.......（C1、C2、C3）
護士A愛慧.......A
B美蓉.......B
育幼院e5老師.......S
出外人.......G
第1幕
（黃內科e5病室）
開幕：阿香e5老母，著傷嚴重，人事不醒，倒ti7病床，醫師護士ti7床邊。
I：這個姊妹受傷chiah重，.......流血hiah濟.......到今iau2未精神.......實在有危險，不過若有人beh血hou7伊kiam2-chhai2 iau2有向望。
A：先生阮koh來去拜託牧師，向望會koh得著牧師e5幫忙好--無？
I：好…若m7是有上帝e5疼實在是絕望，總是咱都有，.......請你去拜候牧師。
A：An2-ni我chit-ma2 beh來去。
I：美蓉你koh去準備強心劑來ka7伊注。
B：好。（醫師對患者koh摸脈續替伊祈禱）
B：先生拜託你ka7注好！
I：好。
L：黃先生平安！
I、B：平安！
B：劉先生請chia坐。
L：好，tu2仔聽著愛慧小姐teh講，有一個姊妹，不止傷重，實在真可憐，牧師都隨時叫人去聯絡幾位青年向望會好勢。
I：Hou7你真好工，教會hiah無閒，你也liam5-piN to7來到位，多謝。
L：豈敢！豈敢！這個姊妹雖是傷重，有你這款e5技術kap醫德，koh有上帝e5幫贊，我信liam5-piN會好。今伊都iau2未精神，也be7 thang kap伊談論，an2-ni我to7另行chiah koh來。
I：費神！費神！
L：咱來替伊祈禱.......平安！
A：先生我轉--來-lah。義勇兄in這3位聽著牧師講，隨時志願續kap我來。
C：（1，2，3）黃先生平安。
I：平安，多謝lin2 e5犧牲。
A：（1，2，3）豈敢！豈敢！
I：Ti7這個烏暗e5世代，iau2有親像lin2這款e5青年，不止受安慰。
C：豈敢！代先有主e5疼.......阮是盡所會na7-tiaN7。
I：愛慧，你chhoa7 in去驗血看是屬甚mih型--e5。
A：好。（相chhoa7退場，醫師也退場koh上台，提一張紙那teh看，愛慧亦上台）
I：義勇君是A、克己君是O、正義君是O。An2-ni kai3 tu2好這個姊妹伊是A，an2-ni 3個人有合。愛慧chit-ma2先抽義勇君--e5 200 oa2,來ka7注，後來若有必要chiah koh來拜託in 2位，今你去準備。
A：好。
第2幕
（大麥糜店）
P：來--o3,燒e5大麥糜，3角to7好，來來，食燒較be7 tio7,甜koh tiN7，大碗koh滿墘。
J：大麥伯仔ka7你買1碗。
P：Hou3來。（J：捧--leh beh下台）HeN3 beh捧去to2位？
J：Beh捧來去hia hou7一個囡仔食--lah。（Chhoa7囡仔出來姑成伊食）今beh啥步，tu2仔又直直哭，chit-ma2又m7食，大麥伯a3,你ma7來鬥姑成--leh。我看一個囡仔哭kah無聲--lah，的確腹肚枵，in e5人m7知ti7 to2位，ka7問也be7曉應。
P：E3,囡仔姐，人我che大麥糜kai3好食neh。（用湯匙ka7伊飼）（仁愛姐去買thit-tho5物hou7伊）
J：這個thit-tho5物續hou7你，食食--leh，我chiah chhoa7你來去chhoe7 lin2媽媽houN7！
P：囡仔姐lin2厝ti7 to2位？
J：你ti7 hia哭外久--lah？
P：Ah！你thai2會ka7問an2-ni？Lin2爸爸號做甚mih名？你有媽媽無？
H：有。
J：Lin2媽媽ti7 to2位？
P：Ah！人都teh-beh應--lah，hou7你問一個煞koh恬--去。
J：Ka7 chhoa7來去派出所報noh，ah無beh an2-choaN2？
P：阮這間店仔子，無，我to7 ka7拾起來飼。
G：這個囡仔是an2-choaN2？
J：Ti7火車路邊teh哭--lah，khah ka7問都m7應，我chhoa7伊來食大麥糜--lah。
P：都m7知伊e5父母抑是厝。
J：扑算火車相chong5自an2-ni kap in e5人分離e5款。
G：Lin2有beh ka7拾起飼--無？
P：我這經店仔又chiah a7間--仔，也這個仁愛姐a3又iau2未做kheh，想--著to7誠費氣。
G：我toa3 ti7台北，阮隔壁有一間育幼院。所以我ka7 chhoa7來去hia，這張是我e5名片，若有人chhoe7,叫伊來我chia chhoe7。
P：Hioh-noh！拜託！拜託！
G：大麥糜e5錢外濟？我續hou7你。
P：M7免noh。
J：我chiah hou7伊to7好！
G：好！無，我ka7 chhoa7來去，若有人chhoe7,chiah報伊來hoN3！
P：Hioh noh，hioh noh。

第3幕
（黃內科e5病室）
開幕：傳道師靜靜teh看阿香e5媽媽。醫師teh摸脈。
I：不止較好，打算liam5-piN會精神--lah。
L：真佳哉上帝有聽咱e5祈禱也是咱有盡咱所會。
M：Ai-ioh，chia是to2位？我哪會來chia？
L：平安！你會得著好，真感謝上帝。
M：我e5子neh？阿香仔，阿香仔。
I：請你m7-thang起來。
L：你是火車相chong5 e5時著重傷，人ka7你扛來黃先生chia，今佳哉精神--lah，你慢且起來，你若iau2有甚mih代誌請你講hou7阮聽，阮chiah替你設法。
I：你危險e5中間，我不止掛慮。今已經精神--lah，你liam5-piN會好，若有甚mih代誌後來chiah來講，你m7免著急。
M：我e5查某子--lah，我e5查某子--leh？Lin2講火車相chong5是--無？我e5查某子扑算hou7火車kauh死--lah。
L：人扛你來e5時，都無講起囡仔e5代誌。
L：你e5查某子偌大漢？
M：5歲--lah，瘦瘦a3,頭額有細漢跋倒e5 khi5。
I：美蓉，你趕緊去火車頭附近問看狀況，火車事故後，有人看著這款囡仔抑--無？
B：好！這位太太請你安心，我會來去問hou7好勢。
L：請你安心，ti7無相bat e5中間，親像黃先生也an2-ni照顧你，教會e5青年也將血送你，你e5細子的確會chhoe7著，請你m7免掛意。
M：多謝！實在真佳哉，hou7 lin2真多謝。
L：你bat聽著基督教e5道理抑--無？
M：Hou3!Hit號耶穌he是--無？
L：是，見若信耶穌e5人有平安，koh有上帝e5疼，無論tu2著甚mih事，後來也是攏會變做福氣。
I：這擺你ti7我chia得著身軀醫好，我也向望你續來信耶穌拜上帝。
M：拜上帝he我m7 noh，年仔節仔也boe7用得拜，he m7-no！
L：黃先生kap chiah-e5護士小姐chiah-nih8 ka7你照顧，這3個青年無條件歡喜血hou7你，che攏是上帝e5疼e5感覺，in攏無teh想beh tui3你得著甚mih，只有為著beh救你，in歡喜犧牲一切，這個精神kiam2無寶貝？
M：有--lah，真多謝，總是che kap拜上帝to7無關係。
L：若無上帝e5疼，in boe7曉an2-ni疼你，設使若逐人攏信耶穌，這個世界的確會真幸福。所以我無論對甚mih人，我攏ai3報伊知這個消息，我也向望你有一日會來信主耶穌。
B：先生，我去火車頭問，也有去派出所問，無人看見，有hit款囡仔，到beh轉來ti7越角hit間賣大麥糜hia chiah問著講有。
M：Ia7你無ka7 chhoa7來是--無？
B：To7講有食一碗大麥糜，後來hou7一個紳士chhoa7去台北--lah。
M：Ai-ioh！Thai3會beh ka7我chhoa7去hiah遠--lah。
L：美蓉小姐，來費神你去請hit個賣大麥糜e5老阿伯來一下好--無？
I：是，是ka7請大麥伯仔來，咱就有法度，你著坐三輪車去ka7載來haN5！
B：好，我隨時chhoa7伊來。
L：這個姊妹，你e5細子kah會食大麥糜，kah會tang3去到台北an2-ni大概是無著傷，不過咱向望hit個紳士是一個真好e5人。若阮信上帝e5人，這個時陣著求上帝照顧細子開路；an2-ni交代伊e5手，攏免掛慮。
I：人扛你來e5時，我看你hiah siong重，也替你祈禱，這個傳道先生來探你，也替你祈禱，真正上帝ka7你備辦hiah e5青年歡喜血送你，你chiah得著好，所以阮an2-ni信，將這個報你知，向望你也會知上帝e5疼。
M：好--lah，有一日我會kap lin2來信上帝。
L：向望會thang ti7緊緊e5中間你來迎接主ti7你e5心內。
B：先生，大麥伯a3來--lah！
I：Oh！勞煩你，請坐。
L：請chia坐。
I：今來請你講這個囡仔e5代誌hou7阮聽houN3。
P：都仁愛a3 chhoa7一個囡仔來，身軀ko7 kah全塗，哭kah無聲，te2大麥糜hou7食，ka7問過來問過去也攏m7應。
M：Hit個囡仔生做甚mih款？
P：瘦瘦a3 chiau細漢仔。
M：頭額有一khi5無？
P：無張持看著，poh kaN2有--o。
I：Hit個仁愛小姐有講tui3 to2位chhoa7來抑--無？
P：講ti7火車路邊teh哭，伊ka7 chhoa7來--e5。
I：Hit個紳士是an2-choaN2講ka7 lin2 chhoa7囡仔去？
P：我chham仁愛仔toa3 hia招呼伊攏be7好勢，有姑成伊食一碗大麥糜，以外問頂問下，攏m7應，阮都誠無法度，tu2想beh ka7 chhoa7去派出所e5時，一個穿西裝e5紳士問阮是an2-choaN2，後來伊提一張片單hou7阮，講伊toa3 ti7台北，m7知講in厝toa3 ti7甚mih院e5隔壁。講伊beh ka7 chhoa7去，若有人chhoe7 chiah報去伊hia，我都想講這間m7成店仔太細間leh，koh人仁愛仔也iau2未做客 。
L：Hit張片單你有提來無？
P：A3好講，講kah阮hit個老三八--e5,見有字紙，攏ka7你sa sa去起火，早起連hit張片單做一下ka7你燒燒掉去，chiah teh費氣，m7是啥。Tu2仔lin2這個護士小姐去問了後，chiah hou7我搧嘴phe2,m7是啥。Koh hit號腳色。
M：（流目屎）Ah！今我beh啥步？
P：這位to7是查某囡仔e5老母是--無？
I：是，今無要緊，kah人iau2 ti7--teh，緊慢會hou7咱chhoe7著，這中間chiah來聯絡，hit個人若有koh來嘉義，請你chiah報我知。
P：會--no3,會--no3。
I：美蓉你koh用三輪車ka7載大麥伯a3轉去，也費神你真濟時間，che一sut仔貼你。（這句是對P：講--e5)
P：He2,m7-thang noh，hou7我坐三輪車，我都想夠本--lah。
I：請你收，m7免客氣。
P：先生，你真gau5做人，hou7你大趁錢。
L：今請你安心koh知影ti7台北，快chhoe7--lah，你若好，我會介紹你去chhoe7台北e5牧師--lah，阮的確有辦法thang幫忙你，無，我失禮，我會常常來探你，也會替你祈禱。
M：真多謝，實在lin2真疼我。
L：平安。
I：平安！Chiah koh來。

第4幕
（鄭牧師府上）
M：牧師有ti7--teh無？
T：有，請入來坐。
M：我是tui3嘉義來--e5,阮hia e5牧師介紹我來拜候你，m7知這陣你會真無閒抑be7?
T：Be7,be7!請坐（提介紹狀起來讀。）
T：好！An2-ni好，向望我會thang幫贊你。
M：牧師，我真見笑，頭仔真ngeh8心，今算聽道理無外久，逐項攏be7曉得，向望得著你e5指導。
T：豈敢，今照我想都做2 cham7行。
M：好。
T：代先來chhoe7你e5頭路，後來chiah chhoe7細子houN3！
M：向望得著牧師e5指導。
T：你會做甚mih工藝？針車洋裁，hit方面你甚mih款？
M：Ham-ban7!Ham-ban7 a7,若有樣著會曉，親像che，也是我家己做--e5。
T：好，an2-ni好，來拜託陳長老hit間店一爿hou7你做洋裝，也來借針車。Hou3!An2-ni這個問題大概無問題。
M：我對囡仔衫特別有趣味，所以請你也替我借囡仔衫e5樣。
T：好，囡仔衫也特別是較有欠缺e5款，後來我chiah來招一寡女青年hou7你指導囡仔衫e5做法，你e5店號beh號做甚mih？
M：請牧師ka7我想。
T：你e5子e5名是號做阿香hoN3，向望阿香轉來，所以來號做望香歸服裝店好--無？
M：好好，hou7牧師真多謝。
T：向望你一發熱心thang得著上帝e5疼。
M：請牧師替我祈禱，也常常指導我。
T：咱來祈禱。

第5幕
（育幼院）
開幕；老師kap學生，唱歌，唱歌煞。
S：Lin2大家真gau5唱歌，koh真gau5比遊戲，an2-ni上帝kai3歡喜ou。救主誕teh beh到--lah，lin2有歡喜無？
U：有。
S：今仔日tang時？
H：12月12日。
S：救主誕是12月25，an2-ni iau2幾日？
A：5日。
B：10日。
C：15日。
H：iau2 13日。
S：阿香較著，lin2大家攏真gau5,中間阿香上gau5唱上gau5比。Lin2都攏an2-ni進步e3!
S：阿香，這擺也beh特別hou7你做lin2這間e5代表，去教會赴救主誕ou。
H：M7-ah，阮也無sui2衫。
S：Sui2衫老師chiah chhoa7你來去做。
H：Ma7都續做hou7 in。
S：好，咱代先做一領chiah公家穿hoN3？Lin2 ai3甚mih款--e5?
U：阮ai3紅--e5,我ai3黃--e5。
S：好！An2-ni e晡阿香chiah kap我來去做hoN3！咱koh來唱一條歌好。

第6幕
（望香歸服裝店）
M：（Teh做車仔）
S：平安！
M：平安！
S：你kaN2 be7認得我hoN3？頂日有聽著牧師紹介，講你tui3南部來ti7 chia，teh開囡仔衫e5店。Oh！設備了真好勢。
M：豈敢！豈敢！受大家e5疼痛。
S：真無閒e5款hoN3？
M：得主e5恩典，攏是咱e5會友來注文 。
S：是大家相幫贊，我今仔日ma7是想beh來拜託你做一領。
M：多謝。M7知ai3甚mih款--e5 hoN3？幾歲beh穿--e5?
S：5歲，都ti7阮hit間成績上好，這擺beh做代表去教會，所以teh想講來ka7伊做一領sui2衫hou7伊穿。
M：親像你chiah nih8好，hou7你疼e5囡仔真幸福，我ti7這個店口若看著老母chhoa7囡仔過，我to7心肝ju5-chheng2-chheng2。
S：Ai！我有聽著講你有teh chhoe7一個囡仔hoN3！Chhoe7 iau2未著loh？會--lah，台北太闊--leh，所以be7-thang liam5-piN chhoe7著，有一日的確會chhoe7著，請你免掛意。
M：我逐日都teh求，向望上帝會賞賜阮緊相見。
S：是，上帝的確會聽你e5祈禱。
M：Chit-ma2這款--e5,上時行--neh，來做che好--無？
S：好！
M：囡仔tang時beh chhoa7來量？
S：我ma7有ka7 chhoa7來--neh，ti7隔壁teh看thit-tho5物，阿香來ou3。
H：好，老師，柴e5雞ma7會cheng無脈。
M：Ah！阿香，我e5子阿香，阿香你會認得媽媽抑--be7?
H：媽媽。
M：我e5子--ah！感謝上帝！感謝上帝。


真實E5疼

第一幕.......（招募工人）
登場人物：1、前科犯（J）
2、失業者2個（S1、S2）
3、廠長.......（T）
配置：台頂正爿椅、桌、辦公廳e5款式。
開幕：（廠長teh看新聞。一失業者登場）
S-1：近來頭路真歹chhoe7,每一個機關都滿員，連粗工亦無tang3 chhoe7。逐日chhoe7 kah這兩支腳攏軟--落-去。好--ah，今仔日koh罔來去chhoe7,看會tu2著機會無。（台頂seh8一lian3。S2登場）
S-1：EN！Khok頭仔伯。你beh去to2位？
S-2：Ai！你kiam2 m7是扁頭仔兄。久見。
S-1：久見，久見（相握手）近來攏著用握手--e5。你七早八早是beh去to2位？
S-2：我都昨暗聽見隔壁e5尖頭伯講洋齊廠有beh倩臨時工，想beh來去看mai7--leh。
S-1：HaN5！有人beh倩臨時工ouh。
S-2：是--lah。近來生理真歹做，見做見了錢，giong7-giong7 beh倒店，想無法度，著chhoe7頭路thang來度腹肚。
S-1：著--lah！著--lah。實在生理真歹做，食頭路較妥當，tu2-tu2好我亦teh想看有甚mih工thang做無？Ia7無咱做伙來去好--無？
S-2：好nou3。行，來去。
S-1：Khok頭伯，洋齊廠聽見講teh beh倒beh倒，thai2會beh koh倩工leh？
S-2：你攏m7知近來攏有美援teh來，扑算有beh koh擴大建設e5款。
S-1：HeN！若是美援穩當待遇boe7 bai2 ouh。
S-2：有人teh講一日e5工錢是箍半銀美金，若是台票算有25箍以上。
S-1：An2-ni算起來boe7 kah偌bai2。
S-2：照看身體著ai3勇koh大箍亦koh有力e5人較有向望。你hiah-nih大箍扑算較有希望。
S-1：我che是大箍好看na7-tiaN7。
S-2：Ah！到--lah，你聽候，我入來問看mai7 leh。（進入室內）先生kiam2 m7是chia有beh倩臨時工人？
T：是。時間iau2未到，tiam3外口聽候，鐘tan5才入來。（S-2退出）
S-1：有beh倩無？
S-2：有--lah！伊講時間iau2未到，叫咱聽候。（J登場，S-2看著就對S1講）你看hit人（J走倚來in e5身邊）。
J：朋友，你m7知有beh倩工無？我hou7你倩。
S-1：阮to7想beh hou7人倩--leh。
J：是有人beh倩是--無？（2人m7 ka7伊講）Lin2 ti7 chia teh聽候是--無？（這時室內有鐘e5聲）
S-2：Hou3!鐘tan5--lah，我先入來。（J看著in e5態度，知是招募工人，就企teh聽候）
T：代先登記，你甚mih名？
S-2：李Khok頭。
T：甚mih，我khok頭，亂來，我是teh問你名姓。
S-2：我都姓李，名Khok頭。（T，奇怪號這款名。掠伊看一下，koh問。）
T：幾歲？
S-2：三八（38）。
T：三八是teh講38歲是--無？
S-2：是--lah，是--lah。
T：Toa3 ti7 to2位？
S2：山仔頂
T：門牌幾號？
S-2：103號。
T：前teh做甚mih？
S-2：做生理。
T：你會tang3 mouh偌重e5物？
S-2：七、八十斤。
T：好！後--來才koh ka7你通知。
S-2：先生！拜託！拜託！Ka7我倩hoN3。（就退場，向S-1講）今換你ouh！（這時，J放下1個行李，想beh入去，總是S-1爭做前）
S-1：先生！萬事拜託！
T：甚mih名？
S-1：烏雞屎。人人叫我扁頭。
T：HaN，姓烏，是--無？
S-1：M7是姓胡，名號做雞屎。
T：HoN3，號做雞屎ouh，幾歲？
S-1：今年25歲，減一歲。
T：24歲是--無？亦著講kah hiah nih囉唆，toa3 ti7 to2位？門牌幾號？
S-1：山仔頂，門牌28號。
T：前teh做甚mih？
S-1：攏無做甚mih工課，所以今仔日特別來拜託先生牽成。
T：Hng3!看起來身體都也boe7 bai2,好，tui3後--日來。
S-1：多謝！多謝！（退場）
J：（行李也toa3入室內）
T：你甚mih名？幾歲？
J：我叫做Janval Jan (廠長大驚)
T：Hng5!這個名常常聽見，身份証提起來看。（J tui3 lak8袋仔提hou7伊）HaN2！前科犯。竊盜罪，有期徒刑4冬，第1次脫獄罪，有期徒刑3冬。第2次脫獄kap抵抗罪，增刑5冬，第3次脫獄罪未遂3冬，第4次再脫獄，再增刑3冬（廠長金金相伊kap看身份証）1953年12月23赦罪。HoN3，這款e5重罪e5人，阮chia無beh倩，轉去，轉去。
J：先生。拜託--leh，請你同情我，雖然我是一個重罪e5前科犯，我有悔改beh行正直e5路，無論甚mih款e5工，我攏願意做，請你採用我。
T：無同情e5餘地，這款e5人boe7用得倩。（J跪ti7桌仔前懇求）
J：先生。我無beh要求偌濟e5工錢，只有hou7我食就夠額，求你hou7我有頭路，求你可憐我。
T：無法度！無法度。
J：Kiam2攏無辦法mah？
T：無論怎樣，無辦法就是，親像你這款e5人，m7若阮chia m7採用，去到to2一位亦是siang7款--lah。無人beh採用。
J：先生，較拜託--leh。
T：無法度，無法度。（提身份証還伊）
（J 非常失望，慢慢企起來，行出門外，提伊e5行李kap枴仔來退開）（關布簾）（J退出布簾外吐氣講）
J：Ah！今我beh怎樣！世間e5人對我chiah-nih8冷淡，chiah-nih8無情，看我是一個廢人，....前科犯....確實ti7過去e5生活有m7-tu2好hou7人厭惡看輕，總是kiam2有人一生愛行烏暗不自由e5路mah？我今仔日tui3無自由e5中間受thau2放，成做自由e5身軀，koh我決心beh進入光e5路，圖謀好e5生活，親像早前我未犯罪以前一樣....
但是今仔日e5世間人，現在e5社會tui3我看做永遠e5罪人攏無憐憫e5心反轉用歹對待我，hou7我行無路。Ah！Che明明是beh迫我跳入深坑，koh一擺行罪e5路。好！到chia來無koh做歹亦無法度，已經枵3日--lah，行，koh來去。（退場）

第2幕
地點：牧師e5家
登場人物：牧師（B）、牧師娘（N）、工役（K）、前科犯：Janval Jan（J）
配置：舞台中央囥桌kap椅，正爿囥眠床，倒爿有細隻桌仔。（工役（順信）teh整理內面，牧師登場，是tui3街--nih轉來e5服裝）
K：Oh！！牧師你轉來loh！
B：是，你teh無閒loh。
K：牧師娘！（向內面teh叫）牧師轉來--lah。（Ka7牧師收拐仔、帽仔。牧師娘出來迎接）。
N：Hou7你真著磨，扑算真厭sian7才著（替伊褪外衫）你今仔日去甚mih人hia？
B：我去忠信伯e5厝ka7看看--leh，伊這2、3日去寒--著，teh艱苦倒ti7眠床。
N：HoN3，有較好抑--無？
B：有，熱有較退--lah，總是咱要緊著替伊來祈禱。後來有去誠實兄e5厝，in大家攏平安，亦伊e5囡仔真活潑熱心teh準備救主誕e5節目。
N：是，伊hiah e5囡仔真乖，koh真扑拚，an2-ni真好，今趕緊去洗浴，燒水已經燒--lah。
B：Hou3,我來去。（牧師退場）
N：順信--ah，咱來準備食暗頓houN3。
K：好！！（兩人相kap款thang食暗頓）
N：（牧師上場e5時）今咱著來食暗頓，你腹肚kaN2真枵--lah。
B：To7-a7 be7 kah偌枵，m7免趕緊，這幾日那準天氣漸漸冷，若無注意就會寒--著。
N：是，有漸漸冷，北風也cham2然thau3。所以我大門攏ka7關tiau5 leh。
B：Ti7這款e5天氣穩當濟濟人無thang食無thang穿teh枵寒。
N：是，實在真可憐。Ah！我今仔日有tui3順信聽見一個消息，就是伊去街--nih買物e5時所聽--e5,講：「有一人面形真hou7人thang驚--e5,嘴鬚留真長，戴一頂帽仔揹袋仔，手--nih gia5一支枴仔，所穿e5衫是破破，逐人看著伊就驚閃避伊，街--nih e5人攏teh議論，穩當今eng暗會發生意外e5事----------，所以大家早早就關門。（Hit時有人teh扑門）
N：甚mih人？請入來坐。（牧師娘趕緊去開門）（Janval Jan入來）
J：我叫做Janval Jan，是一個前科犯，ti7監獄19年久e5生活，4日前才出獄，ti7黃昏暗行到這所在，想beh toa3旅館總是無人beh hou7我toa3,連beh買物來止飢，亦無一個beh賣我，m7若an2-ni，四界求職，亦無人beh倩，姑不chiong無thang toa3,就睏ti7路邊e5石頭頂。
N：Ah！！真可憐。
J：Hit時有一人對我講著來chia問，所以我才來，較失禮，chia m7知是旅館是--無？我有錢，你是主人是--無？我會算錢hou7你，請你hou7我toa3暝，我今仔日行12哩e5路，真厭sian7 koh腹肚真枵，m7知你會tang3 hou7我toa3抑--boe7?（順信聽伊e5話，kap看伊e5款就真驚）
B：今hia坐ouh，順信--ah，你著koh加準備一個人份，續提hiah e5銀器。
出來向J講：朋友，扑算真枵hoN3！？今暗頓liam5-piN好勢，請你忍耐tiap仔久。（對牧師娘）Ai，一支燈火看著真暗，koh提hit兩支銀燭台來點。
N：好。（續退場）
J：Ah，我知--lah，因為我是一個犯罪e5人，所以人人看我就閃避，連馬槽無beh hou7我toa3,請你馬槽角借我窩一暗hoN3，拜託！拜託！（牧師娘提銀e5燭台，點火出來）
B：有，我有眠床thang hou7你toa3,（對牧師娘）今你也著去準備眠床。
N：是，我已經準備好勢--lah。（就坐ti7椅仔）
J：HaN！？你真正beh hou7我toa3是--無？
B：是！！
J：我chia有錢看你ai3偌濟，我攏beh hou7你。（Tui3袋仔內提錢袋，囥ti7桌頂）你chiah-nih8 gau5憐憫人，到底你是甚mih大名？
B：我是這間教會e5牧師。
J：牧師！！Oh！偉大e5牧師。
B：請你m7免掛慮做你安心toa3,今hiah坐，暗頓liam5-piN會備辦好。
J：你真有疼心hou7我toa3,hou7我食亦無beh ka7我提錢。
B：Che是盡我e5義務，因為咱ti7主e5內面是兄弟姊妹，所以m7免客氣。Chiah e5錢你著收去。
J：牧師，你m7-thang細膩，我toa3 chia應該我著錢hou7你，chiah e5錢是我19年久所得--e5。
B：好！！19年久所得--e5有偌濟錢？
J：有2300箍，總是chiah e5錢現在我亦無甚mih路用。
B：19年久2300箍。-------我看你是一個忠實e5人，怎樣你受著這款無自由e5生活？
J：牧師。我ti7細漢e5時，父母離開世間，因為an2-ni ti7阿姐e5厝生活。總是25歲e5時，姐夫留7個子，大--e5 8歲，細漢--e5 1歲，就離開世間。Chiah e5囡仔e5生活就起問題--lah，姑不chiong就替姐夫來養飼chiah e5囡仔。阿姐本身亦著磨，勞苦做工來加添淡薄e5費用....可惜這個狀態boe7 tang3維持久久，寒天到，我就無工課，致到無物thang食，我看著hiah e5囡仔teh枵，心真艱苦，就出去街--nih看著一間餅店tu2-tu2 beh關門，就行倚long3 破玻璃偷提一塊phang2,煞hou7人發見掠我去法院，hou7人定5冬e5有期徒刑
B：HouN3！！是an2-ni，後來怎樣？
J：Ti7監獄中，常常想著hiah e5囡仔e5生活，我e5心艱苦擋boe7-tiau5,chhoe7機會thang脫出這個艱苦，所以ti7第4年，機會到，就脫獄。總是無成功，煞增刑3冬，我e5心愈艱苦，所以後來有3擺e5脫獄攏無成，到今仔日才hou7人赦罪。
B：Ah！！實在thang同情e5事。
J：總是，牧師，我有認我一時e5錯誤，今有beh悔改成做新創造e5人，若是世間人iau2-ku2看我是一個犯人，無beh chhap我。
B：是，你e5心情我攏知，ti7過去，你e5錯誤誠做今仔日e5你，總是無要緊。今你著boe7記得後面過去e5事，來致意此去beh行e5路。
雖然濟濟人beh拒絕你，你亦m7免失望，你著迎接基督耶穌做你e5朋友，做你e5安慰者，你若靠伊、信伊，常常kap主交陪，你穩當會得著主e5幫贊才著，因為主耶穌基督是全人類e5救主，伊ti7世間e5時有教示人亦講：「求就得著，chhoe7就tu2著，扑門就ka7 lin2開。」今你穩當有濟濟欠缺，你亦著求，主beh ti7耶穌基督來補足你一切e5欠缺。向望你信chiah e5話，thang得主e5恩賜hou7你e5前途光明。今an2-ni好，經過太久--lah，扑算真枵--lah。順信趕緊準備。
K：好！！（捧料理出來大家圍lui5)
J：牧師，你hiah-nih好，我tu2仔入來e5時真枵，總是聽你e5話煞boe7枵--lah。
B：咱相kap來祈禱。親愛e5主，感謝你e5皇恩，留阮e5活命到這時，亦e暗阮有迎接一位朋友ti7阮中間，求你看顧伊，hou7伊beh行e5路得著平坦光明，這時koh賞賜米糧ti7阮e5面前，阮beh享受e5,代先，ka7你感謝，靠主e5名，阿門。今m7免客氣，便菜飯。
J：真多謝。（J 親像搶食.....）牧師真多謝。
B：你食有飽無？M7-thang細膩ou！！An2-ni好，順信，chiah e5 phiat仔收去洗洗leh，亦囥tiam3 hit個櫥仔內，就是平常teh囥e5位。（順信收hiah e5銀具，J teh注意伊收囥e5所在）
K：牧師，hit兩支燭台beh收--無？
B：M7免，有beh koh用leh。（對J講）今扑算著來歇睏，時間亦無早--lah。你一定真sian7才著。（Chhoa7伊到有床e5所在）Chia hou7你睏，請你免細膩。
N：無甚mih好所在，請你安眠。
J：Oh！！這款e5眠床19年久m7-bat睏--lah！
B：今請你安眠。（咚、咚。時鐘摃2點，J精神爬起來坐，想想leh koh睏，總是睏be7去，翻來翻去，有時koh爬起來，有時koh倒--落-去。咚，tan5半點e5鐘，peh起來穿鞋，戴帽仔勻勻仔liam去倒爿e5桌仔hia，提hiah e5銀器落布袋內，枴仔扑ka落，著驚走去眠床位，內面無有甚mih動靜，伊就將hiah e5銀器等，攏提，就逃走）。

第3幕
登場人物：牧師、順信、J、2個警官。
配置.......一塊桌仔2塊椅仔。
開幕：（牧師teh讀聖經。順信對內面，大聲喝。）
K：牧師！！牧師，你有看見te2 hiah e5銀器e5箱無？
B：HaN，是甚mih，是te2銀phiat仔e5箱是--無？
K：是，是。
B：若是hit個箱，我有看見，早起我teh散步e5時，ti7門口看見囥ti7 hia，所以我就ka7提入來。（企起來）
K：Hou3!Oh，真佳哉，（行去箱e5所在著一驚）HaN！Hiah e5銀phiat仔提去to2位？
B：Oh，你所teh chhoe7 e5是銀phiat仔mah？若是hiah e5我亦m7知。
K：牧師，你亦m7知？Ah！穩當是hit個人客偷提去。
B：Hit個人客出去a7是--無？
K：是，早起我真早就起來，就無看見伊，我想一定是伊提hiah e5 phiat仔走去。
B：Ah！！無要緊，咱iau2有輕銀仔e5 phiat仔thang用。
K：總是hit款phiat仔會生sian，liam5-piN就會歹去koh一個味。
B：無要緊咱有thang用就好，今咱著來食早頓，你著去準備。（順信退場）（Hit時有人扑門）（2個警官拖J登場）
C1：牧師。（牧師看著J就倚去）
B：Oh！Jan！我見著你真歡喜，你怎樣無toa3較久ah？
C1：牧師，這人是前科犯，出獄無偌久，早起阮teh巡更e5時，伊看著阮真驚e5款直直走，阮看有嫌疑e5所在，就jiok去掠伊。
C2：果然有影，伊e5袋仔內有銀phiat仔，伊講是牧師你hou7伊--e5。
C1：所以掠來chia問牧師。
B：是，無錯，hiah e5是我hou7伊--e5。（Koh對J講）你怎樣無提hit兩支銀燭台去--ah，我kiam2無囥ti7 hia mah？（向警官講）今hou7 lin2兩人真著磨，an2-ni lin2 thang轉去。（警官退場）
J：牧師，真多謝你這款e5疼痛，我m7知著怎樣做才會tang3報答這款e5恩情。
B：今你m7免失志，你若有真實認你家己e5罪ti7主e5面前，主的確beh赦免你。因為主疼世間人，臨到世間是beh救罪人，伊為著咱犧牲伊e5寶體，流出濟濟血，來贖罪咱，hou7咱e5靈魂免得沈淪。今你著重頭生，成做新創造e5人，亦來得著主e5疼。
J：牧師，真多謝這款e5恩，我永遠boe7 be7記得。我決心tui3今仔日以後無beh koh行以前e5路，m7-na7 an2-ni，我beh信耶穌基督是我e5救主。
B：是！！願上帝kap你ti7--teh，順信--ah，緊出來，咱著為著伊相kap歡喜，因為伊是上帝失落koh得著e5羊，咱相kap來吟詩。（聖詩199首）
結束


世間第一要緊--e5是甚mih？

（較大漢--e5 8名）
列位親愛e5兄姐平安。阮這幾個是同學，阮e5老師有出一個習題hou7阮，就是講：「世間第一要緊--e5是甚mih」？今阮各各有準備好--lah，ai3 beh一個一個講hou7大家聽，向望得著各位e5指教。
A）：我想世間第一要緊是錢，俗語講：「有錢駛鬼會e磨」，抑是講：「錢若無，人就趖」。請你想較真，無論beh做甚mih，kiam2有一項m7免錢會用得--e5,無錢就行無路，金錢是萬能。所以我大漢e5時，beh拚勢趁錢，thang成做大富翁。
B）：我想世間第一要緊著有學問，俗語講：「一字值千金」，有錢真濟，若m7-bat字，ma7是青瞑牛，「人不學，不知義」人若m7-bat字，寫批也真不便。所以我beh拚勢讀冊，後來做博士，做gau5人.......
C）：我想身體健康勇健第一要緊，有錢有學問，若lam2身命，逐日teh食藥，thai2有甚mih幸福？所以我beh顧我e5身軀hou7伊勇健，thang食到老khok-khok。
D）：我想世間thit-tho5上要緊，古早人講：「人生若夢，為歡幾何？」意思就是，人生若親像一場e5眠夢，歡喜e5時，無幾擺，所以我beh拚勢來thit-tho5,因為一世人無偌久。
E）：我想世間第一要緊著留名聲，俗語講：「虎死留皮，人死留名」，有錢、有學問、有勇健e5身軀，thang逐日thit-tho5,死了後，若歹名聲，是真無價值。所以我beh出力修養，留名聲到後世代。
F）：我想世間腹肚會飽上第一要緊，名聲無路用，俗語講：「食落腹，穩tak-tak」，逐日若有魚、有肉，hou7我thang食到飽，我就真滿足，若beh死--lah，ma7 beh食hou7伊一肚飽飽thang做飽鬼。
G）：諸位，我看lin2 chiah e5攏是現世主義，物質主義kap享樂主義，攏無teh想後來e5代誌....我想世間第一要緊著信耶穌才有永遠e5福氣。有錢、有學問、勇健、好名聲，逐日thang食魚、食肉，死了後靈魂下落地獄，有甚mih利益？
今仔日是救主誕，我苦勸lin2逐人著來信耶穌。因為在生信基督，死後才會thang到天國。
列位親愛e5兄姐，阮chia e5好朋友所講--e5 to2一個較著，ta2一項是第一要緊？願咱會揀著真正第一要緊--e5。
請咱大家相kap來吟：「來信耶穌」e5詩。
（完）
（注意：著「F」代先講，「E」路尾）

 
驢仔e5歡喜

（細漢--e5 8名）
厝鳥仔 5、兔仔 1、天使 1、驢仔 1。（細隻鳥仔5名唱歌，ti7樹枝teh hiN3來hiN3去）
C：（兔仔ti7中央teh跳，到歌唱了e5時，攏總講）真gau5,真gau5。
C-1：兔仔兄，你thai2會hiah gau5跳舞ne？
T：無--ah，lin2真gau5唱歌，我聽了真歡喜，所以才直直跳--lah。
C-2：今真晏--lah，咱著緊來去。
L：（趕緊出來）好朋友--ah，lin2 beh去to2位？
C-3：阮beh來去猶太國e5伯利恆。
L：Beh去創甚mih？
C-4：你m7知haN5？今仔日ti7 hia基督出世，阮beh來去慶賀。
L：基督是甚mih人？
C-5：是世界人類e5救主。
T：阮攏beh來去拜伊。
C：（攏總）阮beh去唱歌hou7基督聽。
L：Hou7我toe3好--m7?
T：你kiam2會曉跳舞？
L：Be7--ah。
C-1：亦--無，你kiam2會曉唱歌？
L：小可。
C：（攏總）唱看mai7 le3。
L：Hi hi.......Hu hu.......
C：（攏總大笑）An2-ni be7用得la3。
T：今咱緊來去，無，會siuN晏。（C kap T 那唱歌那跳入去.......主日學聖詩34）
L：（流目屎）
S：驢仔兄，你ti7 chia teh哮an2-choaN2？
L：今仔日救主耶穌出世，細隻鳥仔beh去唱歌hou7伊聽，兔仔beh去跳舞hou7耶穌看，我be7曉唱歌，也be7曉跳舞，in m7 hou7我toe3,做in去。
S：驢仔兄，你免煩惱，我beh chhoa7你來去。
L：有影無？
S：有影noh，koh無幾日約瑟beh chhoa7嬰仔耶穌落去埃及，我teh chhoe7 1隻驢仔thanghou7 in騎。
L：Chhoe7著抑--be7?
S：Chhoe7著--lah，就是你。
L：有影，kai3歡喜我thang kap救主相見。
S：今咱緊來去。
（完）
 
耶穌e5職業

A：近來基督教真昌盛，逐所在都有教會，常常聽見teh佈道，總是到底耶穌e5職業m7知是甚mih？Kai3 tu2好木生兄ti7 hia teh來，來ka7伊問看mai7。
木生兄，kai3 tu2好，我beh請教你。
B：豈敢！甚mih代誌？
A：M7知耶穌e5職業是甚mih hoN3？
B：Ah，煞m7知是木工師父，伊e5養父約瑟是拿撒勒城出名e5木工，所以，煞to7 koh想？
阿：我臆伊是顧羊--e5,因為伊bat講：我是好e5牧者，我beh為羊放sak生命。
B：我臆--e5較著，你臆--e5 m7著--lah，m7信有成兄ti7 hia teh來，來ka7伊請教。有成兄，到底耶穌e5職業是甚mih？
C：M7免講嘛是醫生，因為耶穌bat醫好真濟破病e5人，也有青瞑--e5,跛腳--e5,半遂--e5,ma7 bat hou7死人復活，亦--無，lin2是講甚mih？
A：我臆是牧者。
B：我臆是木工。
C：Lin2臆--e5較m7著，我臆m5e才著，m7信丙申兄ti7 hia teh來，咱來問伊看覓。丙申兄，阮大家teh臆，看耶穌e5職業是甚mih，一人臆一款，今ai3請教你，m7知你臆是甚mih？
D：耶穌是teh做餅，lin2 kiam2 m7-bat聽著耶穌ti7曠野用餅hou7 5000人食到飽，koh chhun 12筐，若m7是teh做餅thai2有thang hou7 hiah濟人食，koh chhun hiah濟。
A：有影都著，總是我bat看著尪仔圖畫耶穌抱羊仔，較講也是牧者較著。
B：我臆木工，有成兄臆是醫生。
D：Lin2臆--e5攏m7著--lah，我--e5才著--lah。
C：海湧兄ti7 hia teh來--lah，咱來問伊看mai7?
D：海湧兄，我講耶穌e5職業是teh做餅，in講m7是--lah。
C：我臆耶穌是teh做醫生。
B：我臆耶穌是teh做木工。
A：我臆耶穌是牧者。
E：Lin2攏m7著，耶穌e5職業就是teh掠魚。Lin2 kiam2 m7-bat聽講耶穌叫學生拋網落海，liam5-piN圍著魚真濟，到網beh裂。若m7是掠魚專家，也會tang3 an2-ni，土想ma7知。
B：老師ti7 hia teh來，來請教伊上著。
*：（攏總）老師平安！
S：平安！Lin2做伙ti7 chia teh談論甚mih？
E：老師，阮大家teh臆耶穌e5職業到底是甚mih？一人臆一款，今m7知甚mih人較著？
S：好！An2-ni kai3好，著常常an2-ni研究才會進步。今lin2所臆--e5是甚mih？
A：我臆是牧者。
B：我臆是木工。
C：我臆是醫生。
D：我臆是teh做餅。
E：我臆是討海人。
S：An2-ni lin2所臆e5攏無m7著。因為耶穌是好e5牧者，teh照顧咱，親像牧者照顧羊仔，也是gau5 ka7咱修整咱歹看e5品行，成做極好看e5木工。也是gau5醫咱靈魂e5病症e5大醫生；也是將活命e5餅，beh hou7咱--e5;也是親像討海人gau5掠魚。伊真gau5招學生。總講伊上根本e5職業就是beh救人，iau2-ku2是tui3濟濟方面e5表現，lin2 chiah會臆hiah濟款--lah。
A：An2-ni我大漢beh做牧師，來有份ti7耶穌e5救人，來照顧上帝e5羊群。
B：我大漢beh做木工，來起禮拜堂。
C：我大漢beh做醫生，lin2若腹肚疼、頭殼眩、臭腳鼻黏攏來chhoe7我，免錢beh ka7 lin2奉侍，減少人人e5艱苦。
E：我大漢beh掠魚，也beh為主來傳道理。
D：我beh開餅店，來hou7枵e5人thang得著飽。
S：An2-ni真好，e昏tu2好是主e5生日，也是lin2 e5決心e5日，lin2著常常會記得。請來吟一首詩來o-lo2主。
（主日學聖詩第2部20首）
完


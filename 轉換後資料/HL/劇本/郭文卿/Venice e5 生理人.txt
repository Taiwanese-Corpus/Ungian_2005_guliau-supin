「Venice e5 生理人」
陳清忠譯
（法庭）莎士比亞
序
這本是淡水純德女子中學校e5校長陳清忠先生，tui3 SHAKESPEARE <<THE MERCHANT OF VENICE >>翻譯--e5。Ti7 chia深深ai3 ka7伊說多謝。
這幫青年團契臨時總會聚集ti7台中e5時，有議決ai3將這本緊緊印，ai3赴年尾，向望濟濟位e5團契e5文藝部，ti7救主誕e5時會注文來用。
明有德
T.K.C.名譽總幹事
台北1950年10月12日

「Venice e5 商人」概要
Venice e5 生理人 Antonio 看見伊e5親友 Bassanio ai3 beh去 Belmont 求婚ti7一個真好額，尚且真sui2 e5小姐名叫 Portia，有欠用錢項，心肝真艱苦，不止同情伊，總是tu2-tng7伊本身無現金，所以有去ka7伊平時不止厭惡，hit個放重利e5猶太人，叫做 Shylock ，beh ka7伊借3000 Ducat來hou7伊。總是這個 Shylock 常常bat hou7 chiah e5基督教徒侮辱，蹧踏伊、罵伊放重利；所以心底真無歡喜，chhe7機會beh ka7 in報冤仇。真tu2好，tu2-tng7 Antonio來beh ka7伊借3000 Ducat，伊隨時答應伊，講伊無beh ka7伊提重e5利息，kan-ta著立契約寫明，若是過期限e5時，著將伊身軀e5肉一斤來做kho-liau7 。
後來 Bassanio 求婚ti7 Portia e5小姐e5事，得著成功，續成婚，也siang7 hit時伊e5朋友 Gratiano 也 kap Nerissa 結婚。大家teh歡喜e5中間，忽然收著 Antonio e5批講：--伊e5商船有摃破，有tu2著破產e5運命，尚且tui3 Shylock 借hit條債務也滿期，boe7得thang還，所以Shylock有訴訟ti7法庭，要求beh取伊身軀一斤e5肉。Bassanio 為著beh救伊e5親友 Antonio，就趕緊轉去Venice。伊e5某 Portia 心內也有扑算e5所在，就假裝男子，稱做 Padua e5 Bellario e5 代理；帶 Nerissa 假做伊e5書記，也趕緊起身去Venice e5 法庭，Portia用甚mih奇智來救伊e5丈夫e5親友Antonio。Ti7這場真出名e5場面，就是Venice e5法庭teh-beh來解決。這齣猶原是英國e5文豪Shakespeare作--e5。

Venice e5 法庭
公爵、貴族、Antonio、Bassanio、Gratiano、Salerio以及其他出場。
公爵：Antonio有出庭抑--無？
Antonio：有！閣下！Ti7-chia。
公爵：我替你真可憐，因為你為著beh答辯這個boe7會憐憫人，無一屑仔慈悲心，非道e5惡漢，無情e5原告，chiah著來法庭。
Antonio：聽見講閣下為著這層事不止出力來苦勸原告，總是伊一屑仔beh聽，尚且不論如何法律上e5手段，boe7得thang救我脫出伊e5毒心e5範圍，所以我已經十分忍耐窮志來抵抗伊e5亂步，用冷靜e5心肝，大e5覺悟beh忍受伊e5殘逆e5非為。
公爵：Lin2一個去召hit個猶太人入庭。
Salerio：伊ti7門外teh等。Ah！閣下，伊這陣入庭--lah！（Shylock入場）
公爵：閃開，hou7伊thang企ti7本官e5面前。（對Shylock）Shylock --ah，人人都teh想，我也是an2-ni，ti7這個事尾，結局你teh-beh改換你到今所囥歹e5所想，比hit時你所請求，看了真奇怪，真殘忍e5事；你teh-beh用koh較奇怪e5款式來表示你e5慈悲kap憐憫；也你所要求e5 kho-liau7,就是一個信實e5生理人e5肉一斤，不但你無beh強請，到尾續受人情慈愛e5感動，來免除hit個kho-liau7,m7若an2-ni，原金你也beh ka7伊減少大部份。近來被告e5身上，陸續累集e5損失，你beh用憐憫e5目珠來看；實在kan-ta an2-ni e5失敗已經夠額壓倒這個身傷，連hit款心肝無情親像鐵石e5人，抑是無慣勢ti7慈悲親切e5事，hiah e5頑強e5土耳其人，抑是韃旦人，若看見這款狀態，穩當beh生起一片同情e5心念！本官以及一同teh期待你teh-beh用真溫純e5話來答辯啥款？猶太人--ah！
Shylock：論我e5存意，已經上身了！我有 ki2 聖日來咒誓，定著要求照証書面所記明，就是人肉一斤。假使閣下若是拒絕無beh hou7我e5時，就閣下你對外國人所hou7 in e5特許，以及你所管轄Venice府自由e5頂面，穩當會發生大e5危險。Kiam2-chhai2閣下teh-beh問，啥事我m7-tih8三千「Ducat」，反轉beh tih8一斤無路用e5肉也kaN2！總是che我卻m7免應答，若ai3知，thang講是我e5心肝一時所ai3,an2-ni kaN2有了解！？假使我e5厝有hou7一隻老鼠苦楚，為著beh毒殺hit隻老鼠，我歡喜來消費三千Ducat e5時，啥款？！你beh怎樣來答辯？！有人無ai3看開嘴e5豬；也有人看著貓會起痟，koh再有人聽著風笛e5聲也會發狂，che究竟是人e5性癖，也照hit個人e5性癖e5指揮看伊e5所ai3是甚mih，伊e5氣氛就向hit爿，若無ai3--e5,就越方向ti7別位。所以tui3 ti7閣下我也beh an2-ni來答辯。啥事人看見開嘴e5豬，就擋boe7-tiau5?啥事，不但是無害，反轉有益e5貓也無ai3看？也聽著羊毛做e5風笛怎樣就擋boe7-tiau5?總講，家己e5感觸受阻礙e5時，穩當會陷落ti7 oh-tit閃避，會害著別e5感觸e5恥辱，an2-ni論hit點，boe7得thang來確定hit個理由；siang7一樣，我也無有甚mih理由thang講，尚且也無想beh答辯！我對被告提出要請一款蝕本e5訴訟，究竟是我tui3 ti7被告有囥宿怨kap liam惡ti7--teh，出這項以外，是無有甚mih別款e5理由ti7--teh！An2-ni kaN2有了解才著！？
Bassanio：你這款無情e5人！An2-ni kiam2會做你答辯你殘逆e5雄辯e5辯解mah！？
Shylock：我無hit款義務著答辯hou7你歡喜！
Bassanio：人kiam2攏總害死in所無ai3--e5 mah！？
Shylock：人逐個kiam2有怨恨in所無ai3--e5 mah！？
Bassanio：不快e5感情kap怨恨e5感情無的確是siang7一樣！
Shylock：EhN！你ai3 hou7毒蛇ka7你咬兩遍mah？
Antonio：Bassanio，你著想，你是teh kap無情、刻薄e5猶太人議論！你若會說服伊e5心肝，你也可以企海邊命令大洋e5大湧變做細e5湧；也thang kap豺狼計較，看伊啥事咬死羊母，也放據在羊子哮beh chhe7伊e5老母！亦ma7會thang禁止山頂尾溜e5松柏樹，hou7大風吹來出大e5聲。其他無論甚mih為難e5事也會成！實在ti7這個世間無一項比beh融和猶太人e5心肝較為難e5事！所以無必要koh講起，莫得koh議論較好，寧可取簡單e5手續趕緊來受裁判，thang hou7猶太人滿足伊e5所ai3!
Bassanio：Beh還你e5 3000 Ducat，ti7 chia有帶6000來，beh收--無？
Shylock：假使你e5 6000 Ducat e5中間，每一個Ducat剖做6片，也各片成做一Ducat我也無想beh收。我要求照證書面來履行，
公爵：你無行慈悲，hit-tiap8你若欠用慈悲e5時beh怎樣？
Shylock：人若無oai-ko chhih8-chhoah8,有甚mih thang驚裁判e5事？我所要求一斤e5人肉是真高價來買--e5,是我e5所有物，所以無得著boe7滿意。你若是講m7 hou7我e5時，就你e5國家所定e5法律，是kap無siang7一樣！也Venice e5政令是歸空空！
公爵：我用國主e5權力，聽好命令閉庭，總是有請一位博學e5博士，叫做Bellario，來解決這層事，伊今仔日會來。
Salerio：閣下！Tu2-chiah tui3 Padua 有使者帶博士e5書信來ti7門外teh聽候。
公爵：若是an2-ni，書信提--來，也請使者入--來。（Nerissa，裝做法律家e5書記入--來）。
公爵：HouN7！你是tui3 Padua，Bellario hia來mah？
Nerissa：是，閣下，Bellario beh ka7你請安，（進前將書信獻hou7公爵）。
Bassanio：啥事你hiah出力teh磨刀？
Shylock：Beh割肉koh8!企ti7 hia hit個破產者e5胸坎肉！（比家己e5胸坎）。
Gratiano：硬心e5猶太人，你用鞋底磨刀，m7 tat8著用你心底hit塊teng7石來磨，kam2 m7是較會利mah？總是無論甚mih款利e5刀器，抑是斬頭殼e5斧頭，若用li2 toe2石來磨，實在thang驚人！猶太人--ah，無論甚mih祈願，kiam2果然boe7貫徹你e5心肝mah？
Shylock：Boe7,若是相應你e5智慧e5祈禱，是無法度--lah！
公爵：照Bellario這張批，伊有推舉一位年少e5法學博士來咱e5法庭。伊ti7 to2位？
Nerissa：伊teh聽候閣下允准伊入庭。
公爵：真歡喜歡迎--伊，lin2幾若人，照禮數去an3-nai7伊來這個所在！（Portia入場，穿法學博士e5服裝）。Oh，先生就是tui3 Bellario 老翁hia來--e5 mah？
Portia：正是，閣下！
公爵：真勞煩你來，請坐！現時當法庭teh審議e5案件，關係原、被告兩爿所陳述e5事，m7知你已經聽著mah？
Portia：我已經知真詳細！被告e5生理人ti7 to2位？原告e5猶太人ti7 to2位？
公爵：Antonio kap Shylock，兩人攏出來頭前。
Portia：你就是Shylock？
Shylock：是，Shylock是我e5名！
Portia：這幫你所提出這個訴訟，thang講是奇怪--e5 lah！總是手續上無一屑仔m7 tu2好e5所在，所以tui3 Venice e5法律表面上來看，是無thang嫌！（對Antonio）。你e5生死著ai3一任ti7原告才會用--tit。
Antonio：是，伊an2-ni主張！
Portia：Tui3 ti7證書，有異議抑--無？
Antonio：無！
Portia：若是an2-ni，猶太人著ai3施捨慈悲才會用--tit。
Shylock：是hou7甚mih強迫--著，我著施捨慈悲？請講明。
Portia：所為稱做慈悲者，m7是強行e5性質e5物。著親像微細e5雨，tui3天落來地面，來潤澤土地！慈悲有兩重e5福氣，就是hou7人--e5,kap領受--e5,慈悲若是tui3偉大e5人來出，就會顯出最偉大e5效果；koh再慈悲是比王冠koh較會hou7君王得著榮光。君王所gia5 e5奏板（笏＝hut）是表示俗界e5權力，是驚惶、威嚴e5外面的e5記號，就是表示君王是可畏e5意義。若是慈悲是比君王所gia5 e5奏板koh較有力，是居佔ti7較懸e5位置，就是居佔ti7君王e5心座是屬ti7天帝性質e5一部分，而且慈悲來調和公道e5時，hit時才會實現俗界e5權力kap天界e5權力合一。所以猶太人--ah，雖罔你e5辯論是屬ti7公道，iau2-ku2你斟酌來想一層事，就是ti7公道e5路上，無論甚mih人是boe7得thang贖罪，咱對天帝ai3得著伊赦罪，著ai3求伊e5慈悲。就是猶原教示咱著學伊施捨慈悲。我為著beh融和你所辯論e5公道，所以才an2-ni來辯論。但是你若強調你e5主張e5時，Venice嚴正e5法庭，的確著ai3對hit個商人來宣告才會用--tit。
Shylock：我家己所做e5事，我家己beh擔責成！所以我beh請求合法e5裁判，我要求照證書應當得e5 kho-liau7,人肉一斤，an2-ni就滿意。
Portia：被告是boe7得thang還hit個債務mah？
Bassanio：會，ti7 chia beh還--伊，尚且beh還原金e5兩倍！An2-ni若iau2不滿，我歡喜將我e5全身做抵當，的確還伊10倍；若koh boe7滿足，an2-ni就thang知伊e5「歹意」，已經壓倒伊e5道義心，著看做原告趁伊e5惡意e5縱行，來ai3 beh害死被告而已…（對公爵）閣下，懇願你，用你e5職權，kan-ta一遍就好，來at-chih8法文，為著大善來做小惡，將這個殘逆無比e5大惡漢嚴辦處分！貴意如何！？
Portia：的確m7-thang at-chih8法文！An2-ni是boe7-用--tit。一但制定e5法文，不論如何ti7 Venice國內，無一人有hit號權力thang ka7伊變更，若是一擺做不當e5例，就an2-ni做原因，會續出濟濟e5錯誤，為著an2-ni，國家會生起種種e5難事，所以斷斷是boe7-用--tit！
Shylock：Daniel 來審判--lah！Daniel --lah！賢明e5裁判官--lah！
Portia：將證書hou7我看！
Shylock：Ti7-chia，ti7-chia！真實e5法律博士--lah！Ti7-chia，請你看！
Portia：Shylock --ah，這條債務講beh兩倍還你，你想啥款？！
Shylock：咒誓！咒誓！我已經指天來咒誓--lah！Kiam2 thang hou7我e5靈魂來擔背咒誓e5罪mah？就得著Venice全國，也是boe7用得騙家己--lah！
Portia：這張証文已經過限，所以猶太人可以對生理人正當來要求，tui3伊e5胸坎，近心臟e5所在取肉一斤，總是 Shylock --ah，著施恩典--lah！講原金e5兩倍，啥款？！也hit張證書hou7我thang拆破！
Shylock：照証文面來還債，了後就可以拆破！照看你是賢明e5裁判官，有精通ti7法律，你e5解說是真正確；thang講你就是最聰明國家法律e5柱石--lah！請你照法律來進行你e5裁判！我指我e5靈魂來咒誓，無人會用伊gau5辯論e5辯舌來變換我e5決心--lah！不論如何，我主張照証書面來裁判。
Antonio：Chhiat原法庭就近判決言道。
Portia：若是an2-ni，被告著ai3準備胸坎，覺悟thang hou7原告下刀！
Shylock：Oh，高貴e5判官--lah！絕世e5名裁判官--lah！
Portia：Tui3法律e5精神kap目的來看，這張證書已經過限，也kap hit個kho-liau7,就是人肉一斤，有密接e5關係ti7--teh，攏無一屑仔錯誤kap矛盾ti7--teh！
Shylock：同感！同感！Oh，賢明koh公道e5裁判官--lah！
Portia：今Antonio，著準備你e5胸hah8!
Shylock：是，胸hah8證書an2-ni寫明，是寫an2-ni hohN？可敬e5判官--lah！「第一近倚心臟」，tu2-tu2寫an2-ni！
Portia：是，也你有帶秤仔thang秤肉抑--無？
Shylock：有，有，我有準備來！
Portia：Shylock 你有請外科醫來抑--無？Thang治療傷嘴，若無，出血過多會致命！
Shylock：Hit項kam2有寫ti7證書mah？
Portia：卻是無，總是做an2-ni e5好事，kiam2有甚mih阻礙！？因為tui3慈悲來做這款事，是做你e5利益！
Shylock：Tui3證書boe7得發見這項，證書無寫！
Portia：生理人--ah，你有beh吩咐甚mih無？
Antonio：無甚mih thang講，我tui3早早就覺悟了。Bassanio，伸你e5手，最後e5頓手--lah！我為著你致到an2-ni e5悲慘，m7免為著an2-ni來傷悲！運命e5神tui3 ti7我都iau2有真親切ti7--teh，因為伊e5習慣較常是ai3 hou7不幸e5人墜落，也續剝伊e5財產，hou7伊失志，想寧可死較好；也hou7 in e5面皮皺，目珠塌空，來看伊e5貧困過日，che是伊平常e5做法。總是伊hou7我免tu2著這款e5悲慘。今ka7你所疼e5夫人請安，報伊知 Antonio an3怎樣死，也怎樣疼你，我若死了後，一一講明hou7伊聽，hou7伊thang判斷 Bassanio 在生也bat有這款信實e5朋友。也你kan-ta傷悲你有失落一個信友，m7免傷悲你e5信友有擔你e5債務。因為猶太人若chhak8我e5胸hah8夠額深e5時，我歡喜隨時將全心肝來還--伊。
Bassanio：Antonio，我有一個某，我疼伊若我e5生命，總是，若是tui3 ti7我，你e5生命，我是看做比以上所講e5活命，以及我e5某kap全世界koh較貴氣。我是較愛放sak所有--e5,將所有--e5做犧牲來救你e5生命，thang脫離這個惡魔e5手頭！
Portia：（對家己細聲講）。你e5某若ti7你e5身邊，你所講chiah-e5話，穩當無歡喜聽！
Gratiano：我ma7一個某，我猶原真疼--伊，若是已經死m7真好，因為ti7天頂會thang直接直訴ti7天帝e5面前，來求伊改換這個親像豺狼e5猶太人e5心肝！
Nerissa：（對家己細聲講），講這款e5話，著ti7某聽boe7著e5所在來講，若無，家庭會生起風波。
Shylock：Hngh！這兩個丈夫攏是基督徒！我e5查某子結局著來配hou7巴拉巴e5後裔，m7-thang揀基督徒--lah (越邊仔家己講)....（大聲喝）。扑損時間--lah！請趕緊宣告！！
Portia：Ti7 hia hit個生理人e5肉一斤是你e5!法庭承認，法律將hit個權利hou7你！
Shylock：Ah！光明正大e5裁判官！
Portia：你著本身tui3伊e5胸hah8來割一塊肉！法律許可你！法庭承認你！
Shylock：第一gau5 e5裁判官--lah！宣告--lah！今 Antonio，準備褪衫！
Portia：請等--cheh，我iau2有話beh講，這張證書無寫「血」beh hou7你，是kan-ta肉na7-tiaN7，明明寫肉一斤。所以著照證書所寫，an2-ni來取一斤e5肉。萬一取肉e5時，若流出一滴基督徒e5血e5時，就beh照Venice e5國法來沒收你所有e5土地kap財產來歸國庫！
Gratiano：Oh，光明正大e5裁判官--lah！Oe2,猶太人--ah，有聽見無？果然是博學e5裁判官--lah！
Shylock：煞有an2-ni e5律法！！
Portia：較好你著親目來看這張條文！究竟，你既然要求照証書面嚴重e5裁判，你著ai3覺悟會受照你所ai3以上峻嚴e5裁判才會用--tit！
Gratiano：Oh，博學e5裁判官！Oe2,猶太人--ah！實在無錯，賢明e5裁判官--lah！
Shylock：若是an2-ni，你所講，原金重倍e5額hou7我，我就放Antonio無事！
Bassanio：早早就ka7你講：錢ti7 chia--lah！來提--lah！
Portia：慢--cheh，猶太人，無hiah隨便！著ai3照公法才會用--tit！無趕緊e5必要，猶太人所應當得e5 kho-liau7以外，伊boe7用得半項！
Gratiano：Ah！光明正大e5裁判官--lah！博學e5判判官--lah！Oe2,猶太人--ah！
Portia：所以著ai3準備thang割肉，m7-thang hou7伊流血，也著tu2-tu2一斤，boe7用tit加，抑是減少！假使割比一斤較加，抑是較少，雖極微細，一分e5二十分一，會hou7肉差輕重，就差一支頭毛e5重e5時，就beh ka7你處死刑，也beh ka7你沒收所有e5財產！
 Gratiano：你看第2個Daniel --lah！Daniel --lah！Oe2,猶太人--ah，啥款？今m7緊下手！
Portia：啥事猶太人iau2 teh延chhian5?趕緊取你e5 kho-liau7!
Shylock：原金還我，hou7我退庭！
Bassanio：Ka7你講我都有帶--來，chiah，ti7-chia來提！
Portia：你ti7公開e5法庭，既然拒絕m7提，所以照公法，除去証書面，人肉一斤以外，boe7得要求別項物！
Gratiano：Ka7你講，Daniel --leh，第2個Daniel --lah！猶太人--ah，我ka7你說謝，因為這句是你教--我-e5 lah！
Shylock：Kan-ta原金，也boe7用得mah？
Portia：你賭生命，所ai3取e5 kho-liau7以外，boe7用tit提半項！
Shylock：Ngh！提去hou7歹鬼做路用ah！無beh請求你半項--lah！
Portia：聽候！Tui3 ti7你e5裁判，iau2-be7清楚！著斟酌聽！假使若有外國人，直接，抑是間接，計謀用手段ai3 beh陷害Venice人e5生命，hit個証跡若是明瞭e5時，hit個加害者，抑是計謀e5人，in所有e5財產，著ai3一半hou7被害e5人chiah會用tit，iau2 koh一半，著受沒收ti7國庫，也本人e5生命著隨在公爵閣下辦理，無容允別人來干涉。Che是法律所規定--e5。你e5罪狀就是相當ti7這條，你有直接、間接beh陷害hit個商人，che是真明瞭e5事實，所以你斷然boe7得thang閃避以上所講e5罪狀。因為an2-ni e5理由，你著ai3趕緊跪落對公爵閣下來求慈悲！
Gratiano：較好著求吊tau7 e5許可--lah！你e5財產既然受沒收，就無錢thang買吊tau7索，結局著開政府e5費用才會用tit！
公爵：咱e5精神kap伊無siang7款，伊be7求--e5代先，伊hit條生命beh赦免--伊lah！也財產e5一半歸 Antonio，一半歸國庫e5收入，但是伊若是真心悔悟e5時，kiam2-chhai2 kho-liau7會受免除也無定著。
Portia：有影！國家沒收hit部份，kiam2-chhai2用罰金來替，總是 Antonio hit部份boe7用tit an2-ni！
Shylock：M7若財產，生命續hou7你！無必要赦免我--lah！閣下若hiap8我e5厝e5柱腳起來，就歸間厝續hou7你是siang7一樣。支持我e5生活e5財產若ka7我沒收--去，就我e5生命續hou7你是當然！
Portia：Antonio！你有beh施慈悲hou7這個人無？
Antonio：閣下以及列位諸賢！伊e5財產e5一半hit條罰金，請ka7伊免除！Beh hou7我e5一半也免，無得著hit半我也是滿足，總是hou7我保管就好，因為 Shylock 若過身了，thang hou7 hit個最近娶伊e5查某子走hit個紳士。其他iau2有兩條，希望法庭命令伊著ai3約束來履行，就是伊隨時來做基督徒（Christian）。Koh一項，伊若過身了後，著ai3將伊所有e5財產hou7伊e5查某子夫婦，也這項著ai3 ti7法庭來寫財產讓渡書，續簽名。
公爵：贊成！Beh照an2-ni來命令伊，若m7順趁，就隨時取消赦免！！
Portia：猶太人好mah？Beh順趁抑無？
Shylock：An2-ni好！姑不chiong！
Portia：書記，請你寫一張財產讓渡證書。
Shylock：這陣hou7我退庭，因為破病！證書，後來才提來hou7我簽名。
公爵：退庭thang，總是著ai3照命令來履行！
Gratiano：Shylock--ah，你beh受洗來做基督教徒e5時，著ai3兩名e5教父來會才會用--tit！假使我若是判官，我beh命令加添10名，共12名，總是m7是beh chhoa7你去受洗e5所在，是beh押你來去絞首台--lah！（Shylock入場）。
公爵：請先生同道敝宅奉上粗餐。
Portia：感謝你e5好意！總是e昏我著ai3轉去 Padua，所以ti7-chia ai3 kap閣下相辭來出發。
公爵：真遺憾，因為你e5時間m7容允你，…（對Antonio）Antonio，你著ka7這位先生說謝。因為你有受著伊e5恩義真大！
Bassanio：可敬e5先生。我kap我e5友人 Antonio，tui3 ti7你e5才智，會得thang脫離這個有關係生命，殘忍e5 kho-liau7!Ti7 chia有3000 Ducat beh還猶太人--e5,阮真歡喜表示阮報答先生懇切e5努力，向望先生歡喜收！
Antonio：今仔日e5恩情，以後久久無boe7記--tit！Thang做敬愛先生你e5誠意。
Portia：家己滿足e5人已經得著報賞--lah！我會thang救你e5生命，家己真滿足，an2-ni已經得著--lah。我m7-bat向望ai3得著較加e5報酬！請會記得我，到再會e5時，望lin2康健，lin2請！！
完。


尼羅河邊
出演者 
摩西之母：麗華 
友人：慈敏、秀熹 
姊姊：美廉、慧姿 
天使甲、乙：芳玉、玉珠 
隊長：秀娥 兵士（甲、乙）：玉敏、蒼英 
法老王女：玉雲 
婢清玉、清蘭：麗嫦、虹英 
母親：（對慈敏姊講）咱走來到chia m7 知有安全--無？我e5 心真正煩惱。 
慈敏：（Koh小心注意四圍看看）扑算無要緊，兵隊無koh 追--來。 
母親：（出真悲哀e5 聲調）慈敏姊，在我teh 想我e5 嬰仔定著無法度 thang 脫離這擺e5 危險。（講了仆ti7 嬰仔 e5 身軀啼哭） 
慈敏：（安慰摩西e5 老母）我真體貼你做老母e5 心e5 艱苦。總--是m7 免過頭掛慮，上帝定著會看顧、保護--你。 
母親：慈敏姊仔，嬰仔出世已經3 個月發育真好 又生做也真清秀，扑算這擺難tit 隱密逃閃法老e5 炯戒。 
慈敏：你m7-thang chiah-nih8 悲傷。上帝的確會做你e5 幫贊著放心m7-thang 失志（2人chhit 目屎） 
美廉：（青狂走入場）阿母！慈敏姊仔！！Lin2 2 人走來chia hou7 我四界chhoe7 攏無。
慈敏：你teh chhoe7 阮是--無？
美廉：是，我去四界chhoe7 攏無，我也有轉去厝chhoe7,也是chhoe7 無，厝關--leh，內面攏無人ti7--teh。 
慈敏：因為兵丁teh 追chhoe7 嬰仔，我就緊緊chhoa7 你e5 阿母走到chia 安全e5 所在。美廉，你有遇著兵隊--無？ 
美廉：有！Tu2 tui3 阮門腳口過，所以我真驚真煩惱。因為我想我e5 老母kap 我e5 小弟仔的確是hou7 兵丁掠--去（走到老母e5 身邊就tui3 老母抱嬰仔，流目屎講）Ah！我所疼e5 小弟仔，你 kiam2 thang kap 姐姐分開--mah！！（Koh tui3 老母講） 阿母，以外kiam2 無甚mih 好e5 辦法thang 來救我e5小弟--mah？
母親：美廉！並無甚mih 好e5 辦法。（2人頭殼chhih chhih 無講話……美廉kiah8 目看河中 kah-na2 有好計策……就講） 
美廉：阿母！我有想好計智thang 將我所疼e5 小弟仔來ka7 伊藏tiam3 河邊蘆葦e5 內面，你想an2-choaN2。Kiam2 m7 是真好e5 辦法。 
慈敏：美廉！蘆葦e5 內面？你扑算beh an2-choaN2 藏？ 
美廉：（將小弟抱hou7 老母才koh 講）蘆葦e5 草發起真懸koh 茂盛，（手比蘆葦）來設法藏hit 內面是真妥當。兵隊來也chhoe7 boe7 著。 
慈敏：（Tui3 摩西e5 老母講）美廉chim2-ma2所講e5 真有理氣，咱若照伊所講來設法的確boe7 失敗。 
母親：（面kiah8 懸）總--是著ai3 設法1項物 thang hou7 嬰仔睏。 
慈敏：（Tui3 美廉講）厝--nih8 kiam2 無籃仔mah？
美廉：阿母厝--nih8有1 kha 用廬竹做e5 搖籃將小弟囥tiam3 hit 內面，你想chaiN2-iuN7？ 
母親：好！好！這kha 搖籃是beh hou7 嬰仔睏，完全是用廬竹做--e5,外面來漆油。河水boe7 會走入籃，是koh 較妥當。 
美廉：阿母，我趕緊轉來去提。請lin2 tiam3 chia 等候。（退場） 
母親：設使若是照an2-ni來設法，我想的確真安全。
慈敏：是！若藏tiam3蘆葦內面的確真妥當。
母親：現在我e5 心感覺真平安。
慈敏：因為永活e5 上帝定著會看顧嬰仔hou7 伊會thang 脫離法老e5 雄手。 
美廉：阿母，搖籃我提--來-lah。（手提搖籃看看--leh ）  
慈敏：（手接搖籃看看--leh）真好勢，真好勢，緊將嬰仔囥這內面。 
母親：（老母將嬰仔囥ti7 搖籃內）嬰仔真古錐beh an2-choaN2 會thang 放心來kap 伊相離。（悲傷流目屎） 
慈敏：今m7-thang koh 煩惱浪費時間。兵若來就oh-tit收尾。
母親：今緊緊來設法。（就將搖籃放下ti7 河邊蘆葦內面） 
慈敏：（Tui3 蘆葦四圍看看）真妥當，真妥當，完全無看--見。 
母親：美廉，你thang bih tiam3 chia 看，日暗我就會koaN7點心來hou7 你食。 
美：阿母，我beh bih tiam3 蘆葦e5 邊仔看顧我e5 小弟，請你放心轉--去。 
母、慈：願上帝保護嬰仔。今咱著緊轉--來-去。
（2人退場。美廉bih ti7 蘆葦邊這時2個天使出來跳舞，若有曲盤用曲盤，若無用風琴奏平安夜。2個天使ai3 跳舞2節，跳了就行倚河邊tui3 摩西祝福） 
天甲：願主賜福保護你。（用手比摩西） 
天乙：願上帝e5 榮光遍照你（手比摩西） 
天甲：又用慈悲款待你。 
天乙：願耶和華看顧你。 
天甲乙：（2人做伙講）常常賞賜你平安。 
美：（聽著嬰仔teh哮e5 聲就緊走--出-來） 姊姊來--lah！M7-thang 哮。M7-thang 哮。（Tui3蘆葦中抱 嬰仔出--來）惜，惜，惜。M7-thang 哮。M7-thang 哮。（吟搖籃歌，搖籃歌唱了e5 時，聽著pi 仔teh tan5,美廉知兵丁趕到位，就著大驚講）兵到lah！兵趕到位lah！今beh an2-choaN2（真著急，真青狂，嬰仔囥攏無路，囥hia也m7 是，囥chia 也m7好，後--來才想著ka7 囥蘆葦內面就走去bih ） 
隊長：（出場行東往西，目珠金lui2-lui2,四圍 chhiau-chhoe7看看）（這時兵甲出場） 
兵甲：（行近倚隊長e5 面前，用不動e5 姿勢報告） 隊長報告。（大聲講）
隊長：快快講明。 
兵甲：奉隊長命令，走到街內、山間、草地，抄 chhoe7 希伯來人所生e5 查甫囡仔。 
隊長：Chhoe7 了結果chhoe7 有抑無？ 
兵甲：Chhoe7 攏無。 
隊長：An2-choaN2無？奇怪！ 
兵甲：因為希伯來e5 婦人人攏生查某囡仔。 
隊長：豈有此理！（講這句話ai3 較大聲）豈有此理！講憨話！你去四界賣油，無認真 chhoe7,論罪該慘！（手比beh ka7 伊ham2 頭殼） 
兵甲：Ai！Ah！隊長恩典--leh！後擺我m7 kaN2 koh 賣油，請赦免。 
兵乙：（緊緊出場企無四正就報告）隊長，報告！！ 
隊長：立正！（用國語大聲喝）（兵乙著驚隨時企正） 
兵乙：奉隊長e5 命令去城內家家戶戶chhoe7希伯來人所生e5 查甫囡仔。 
隊長：Chhoe7 有抑無？ 
兵乙：所有希伯來e5 查甫囡仔to 攏hou7 王thai5 死了了，beh an2-choaN2有。 
隊長：你無用心chhoe7 家家戶戶e5 眠床腳，你有chhoe7 --無？ 
兵乙：有灶腳、水缸腳、溝am5空攏有斟酌chhoe7。 
隊長：Chhoe7有抑無？ 
兵乙：又是chhoe7 無？ 
隊長：Kiam2 無有聽見嬰仔leh 哮e5 聲？ 
兵乙：攏無。 
隊長：恬恬，lin2 2人攏無認真chhoe7。 
（2人相chhoa7 去河邊四界chhoe7相招去河邊chhoe7。）
兵甲乙：隊長，報告。河邊也chhoe7 攏無。 
隊長：立正！（用國語）起步走！（用國語） 
（隊長做頭前兵2人toe3 後，這時法老e5 王女kap 2個女婢同toe3) 
清玉：王女，咱來這個河邊thit-tho5,kiam2 m7 是真好。河水清，景緻好。 
王女：Kai3好，kai3好，總是咱來hit 爿小歇睏chit-tiap8 仔久。
（3人chhoa7 到有石頭個所在就坐。王 女坐中央，清玉坐內面，清蘭坐外口） 
清蘭：王女！你有聽著風聲--無？Tui3東方今仔日有1陣e5生理人來咱chia。 
王女：你有聽著提甚mih寶貝e5物件來--無？ 
清玉：有聽見講有提真濟奇巧e5寶石kap 芳香，也有真珠、寶玉、金器，也有真sui2 e5 綢緞、布匹，以外iau2-ku2有真濟e5 iau2 m7-bat 看見，稀奇e5物。 
王女：若是an2-ni 我beh tui3王請令，thang 買來送 lin2 做記念。清玉！！我想beh 買真珠phoa7鍊 kap金e5手環來送你！ 
清玉：（企--起-來，真歡喜e5款式）Mah！王女真多謝，我kiam2-thang 得這款e5 福氣mah！真珠phoa7鍊（用手比頷頸）金e5手環（比手掛手環e5所在）實在王女做人真好。（坐） 
王女：清玉，你e5 聲真好，你吟聖詩來hou7 我聽好--無？ 
清玉：好！！順趁王女e5命令吟王女ai3 聽e5 聖詩22首好m7 好？ 
王女：Kai3好，請你緊吟hou7 我聽。（企起來吟） 
清蘭：（清玉曲唱了e5時，清蘭越頭看尼羅河tui3 蘆葦中有飛1 隻白色e5鳥起來，用指頭仔比講）（這時bih ti7 蘆葦內e5人著開線利用滑車將所ut e5大隻白鶴 khiu2 真懸）Ah！請看！！（手比tui3 河邊） Tui3河面有白色e5鳥飛--起-來，真sui2,真好看。 
清蘭：是甚mih鳥neh，毛真白，kah-na2雪。 
清玉：恬！恬！Koh飛--落-來-lah！（所khiu2 e5線放較 leng7 hou7 鳥降低） 
王女：Lin2 2人thang 近倚去看。（2人走前行到 蘆葦e5所在） 
清玉：Ah！Li2看蘆葦會振動，扑算有作siu7 ti7 hit 內面也無定著。 
清蘭：（tui3 蘆葦e5內面tham 頭看）王女，蘆葦e5 內面有紅嬰仔teh 睏。 
清玉：（探看才講）王女，事實紅嬰仔是ti7 搖籃內，生做真sui2,真古錐。 
王女（企--起-來）紅嬰仔！！藏ti7 蘆葦e5內面，我來看看。（行到蘆葦e5所在） 
清蘭：（用手比）你看，koh teh 哮！！扑算腹肚teh 枵--loh！ 
王女：真可憐！緊緊ka7 伊抱--起-來。（清玉tui3 蘆葦 內抱嬰仔出--來）（抱hou7 王女）惜！惜！惜！m7- thang 哮。（嬰仔kha-chiah ka7 伊tah-tah--leh ）（趕到台 前，嬰仔e5面看看才koh 講）真sui2,真古錐， 真得人疼。惜！惜！ 
清玉：王女，這個嬰仔是希伯來e5婦人人所生--e5。（手摸嬰仔e5衫）看嬰仔所穿e5衫就會知影。 
王女：希伯來人e5嬰仔！啥事m7 ai3,來囥ti7 河邊？ 
清蘭：扑算驚咱e5王ka7 伊害死，伊e5 老母才ka7 藏ti7 chia。 
王女：總是這e5 嬰仔ai3 做我e5 子，ai3 抱來到宮殿養育。 
美廉：（聽著這句話緊走--出-來）王女，我替你 來叫希伯來婦人人來做你e5 乳母好m7好？ 
王女：你有啥bat e5人是--無？ 
美廉：是，我有相bat e5人，iah我所ai3 介紹e5婦人人的確會認真來照顧你所拾著e5嬰仔。 
王女：請你緊緊chhoa7 伊來我chia。 
美廉：好。（退場） 
清玉：王女！國王看希伯來人所生e5紅 嬰仔來做對敵，ai3 beh 害--死，你若chhoa7 嬰仔入宮內，的確國王真無歡喜。 
王女：清玉，你所講e5話有道理，我e5 老父thai5 死真濟希伯來人所生e5查甫囡仔，我也知影。總是國王真疼惜--我，我若tui3 國王所求--e5,伊攏beh 聽。所以我ti7 河邊所拾e5嬰仔，國王的確m7 kaN2 害--死，因為嬰仔是beh 做我e5 子，是國王e5孫。 
清蘭：Beh 隨時chhoa7 入宮內飼抑m7 是？ 
王女：M7是，到嬰仔大漢beh 請希伯來e5婦人人替我養育，用王子e5衫hou7 伊穿，也hou7 伊讀高等教育。 
清蘭：王女，嬰仔beh 號甚mih 名？ 
王女：號名做摩西，因為tui3水拾--e5。（這時美廉 chhoa7 老母出場見王女） 
王女：請2人企--起-來。 
母：受著王女e5好意聘請，實在我擔當boe7 起。（2人企--起-來） 
王女：你是希伯來e5婦人人，歡喜做我e5 乳母是--無？ 
母：是，若是王女e5命令，我歡喜做這個工。 
王女：An2-ni 萬事拜託。 
母：總是我是希伯來人e5婦人人，所以驚了兵丁會害嬰仔。 
王女：請你安心，特別我beh 致意叫兵看顧，命令兵m7-thang 害死嬰仔。總是若大漢ai3 照約束chhoa7 來還--我。 
母：我盡所會--e5 ka7 你看顧，請你放心。 
王女：清玉、清蘭，日已經暗，緊轉來去宮殿。 
美廉：阿母，感謝上帝替咱開路，救嬰仔脫離危險。 
母：來祈禱感謝上帝e5大疼痛。 
 

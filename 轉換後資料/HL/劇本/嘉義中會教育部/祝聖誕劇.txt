祝聖誕劇

慶祝聖誕
布景：牽國旗、結綵、妝thaN7。Ti7 邊 a 有一塊細桌仔，桌頂有禮物 6 包，kap 濟濟好食物桌邊 一liau5 椅仔。  
人物：A. 基督徒，衣服樸素整潔。 B.M7 是基督徒，服裝較sui2 。青瞑。跛腳。乞食。服裝 bai2-bai2。  
開幕前會眾齊唱（聖誕快樂） （A.B.做伙出場，A.扑手真快 樂 e5 表情。B.莫名奇妙 m7 知 意思）。  
A：Oh！真歡喜，你看真鬧熱，你看，che 內面所掛--e5 紅--e5,黃--e5,青--e5,hiah濟 e5 物件。  
B：你是teh 歡喜甚mih，是甚mih人teh  做好事？ 講 hou7 我聽，我也beh kap 你歡喜。  
A:甚mih teh 做好事。  
B：M7 是做好事，無啥事牽國旗結綵，的確是甚mih人teh 祝壽。  
A：真gau5 猜，真gau5 猜。  
B：是甚mih人e5  祝壽？
A：M7 是叫做祝壽，是叫做祝聖誕。  
B：祝--聖--誕。  
A：著--lah，祝聖誕。  
B：甚mih叫做祝聖誕。  
A： 祝--聖誕就是耶穌e5 生日。  
B： 甚mih耶穌 e5 生日？  
A：是耶穌降生 e5 日。  
B： 耶穌是甚mih人？ Lin2 厝 e5 人我攏 bat，怎樣以前攏 m7-bat 聽見講。  
A：這個耶穌，不但是我e5 厝e5 人，也是 lin2 厝e5 人。  
B：（驚一tio5)耶穌阮厝e5 人？咱兩家也m7 是結親， 也m7 是有甚mih緣故，你 teh 講甚mih？  
A：我問你，你知「天下一家」這句話 mah？  
B： 知 --no7,不時ma7聽人講，ma7講「四 海之內皆兄弟。」  
A：An2-ni我koh 問你，「天下一家，四海之內皆兄弟」，若是an2-ni in e5 老父是甚mih人？  
B：（手jiau3 頭殼）我m7 知。  
A：Hou7 你猜看？  
B：（haiN3 頭）猜be7 著。  
A：我講hou7 你聽，這個老父m7 是別人，就是天父上帝，伊看世間人因為罪受苦，就差伊e5 獨生子耶穌降世替人贖罪，除去一切e5 艱 苦，叫凡若信伊e5 人攏得永生。  
B：（kiah8 手阻止講）慢chiah 慢chiah mai3 糊塗，你講：四海之內皆兄弟」e5 老父，就是天父上帝？  
A：無錯。  
B：這天父上帝有一個獨生子，就是耶穌。  
A：無錯。  
B：Koh 再耶穌是天父上帝e5 子。   
A：無錯，也是世間人e5 救主。  
B：你講這個耶穌bat 降世救人。  
A：無錯，今仔日就是紀念伊降世救 人e5 日子。  
B：我cheng7 到今iau2 m7 bat 聽著有這號甚mih耶穌降世，若是講觀音佛祖顯聖救人che 就有。  
A：無--lah，che 是妖言，koh 耶穌降世m7 是親像觀音顯聖hit款，無經歷--e5,因為耶穌是借老母e5 胎所 生--e5,kap 平常e5 囡仔像款。  
B：Kap 平常e5囡仔像款，怎樣知伊是救世主。  
A：你m7 免著急，聽我慢慢講hou7 你聽，這個耶穌tu2-tu2 1959 年前，出世ti7 猶太國e5 伯利恆，hit時猶太國是羅馬e5 屬國，羅馬國王命令猶 太人轉去本城造戶口，耶穌e5 父母是伯利恆城e5 人，所以著轉去 hia 報名，tu2好hit時伊e5 老母身孕，較慢到，就chhoe7 無客館thang tiam3,後來 toa3 ti7 一間馬tiau5--nih，甚mih人會知hit 暝，就ti7 che 馬tiau5 內生了耶穌。  
B：HaN5！Che 就是救世主，飼ti7 馬tiau5 內，奇怪！！  
A：不但是an2-ni，伊ti7 馬tiau5 內也無眠床，也無被，只有老母用白布包伊he7 ti7 馬槽內。  
B：照你an-ni講，因為伊生ti7 馬tiau5 內睏 ti7 馬槽--nih，an-ni就是救子。  
A：M7 免著驚，我講iau2 boe7 了。  
B：好koh 講。  
A：耶穌出世hit暝昏，有幾若個顧羊e5 人ti7 城外守更顧羊，忽然看著主e5 天使tiam3 ti7 in e5 身邊，主e5 榮光四面照--in，chiah e5 顧羊e5 人著驚，總是天使安慰in 叫in m7 免驚，koh ka7 in 講：「今仔日ti7 城內有一個救主降世，用布包囥 ti7 馬槽--nih。」天使講了，有一大陣e5 天兵圍lui5唱歌。  
B：Hm7,hm7,che 歌扑算真好聽。  
A：著真好聽，我ma7會曉唱。
B：你也會曉唱，唱hou7 我聽好--m7。  
A：可以（唱聖詩24 首）。  
B：有影好聽，我問--你，hiah e5 牧者聽見天兵ka7 in 講，城內生一個救主，in 有去拜in --無？  
A：當然去，in 趕緊入城去。  
B：Chhoe7 有著囡仔無？  
A：有，chhoe7 有著。  
B：除去chiah e5 人以外，iau2有別個人看著無？  
A：有，也有3 個東方e5 博士tui3 真遠來。  
B：In 也是聽見天兵講e5 mah?  
A：M7 是，chiah e5 博士攏是有學問e5 人，bat 天文bat 地理，有一暝昏，in 看著有一粒星kap 別個星無像， 就知ti7 猶太國有出一個救世主， 就帶黃金、乳香、 but8藥kap 寶貝，無 嫌勞苦，不遠千里，來貢獻hou7 耶穌，所以阮今仔日，慶祝聖誕，送好物hou7--人，也是學這個，紀念同日hia e5 博士tui3 耶穌e5 舉動。  
B：HouN3， 我看lin2 通日攏穿sui2-sui2,去禮拜堂，koh 提大包細包e5 物hou7 --人。  
A：可惜咱台灣iau2真少人，明白聖誕e5 意思。  
B：若an-ni，你講慶祝聖誕e5 意思是甚mih。  
A：HouN3，慶祝聖誕e5 意思，是紀念耶穌甘願tui3 天頂e5 尊榮降世做人，放sak 家己e5 生命，做世間人e5 罪e5 代價，hou7 世間人得平安。  
B：Ah，我明白--lah，lin2 今仔日點燈結綵請人客，原來是beh 學享樂e5 方法--oh。  
A：慢chiah，慢chiah，我teh 講e5 慶祝聖誕e5 意思，講iau2 boe7 了--leh 。  
B：A2無你e5 桌頂hiah 濟食物是beh an2-choaN2。  
A：我ka7 你講了--lah，chiah e5 禮物，m7但表示阮e5 快樂，也愛hou7 別人有份 ti7 快樂，koh hou7 hiah e5 艱苦人。  
青瞑人：（kiah8 一枝枴仔，thok --一下，thok-- 一下）。借過--leh ，借過--leh，hou7 我這個青瞑人過--leh ，聽講西洋人ti7 chia teh 過冬節，我也來鬥 鬧熱--一下，… ouh，歹行歹行。  
A：（伸手去牽）請來坐，行hou7 好。  
青：勞力，勞力（枴仔放下ti7 腳前） 阮青瞑人，目珠無看著是 chiaN 艱苦，出門，真無利便，所以日日著坐ti7 厝內，聽講你chia 有西洋人teh 過冬節真鬧熱，所以來行行--leh 。
A：Che m7 是西洋人teh 過冬節，是基督徒teh 慶祝耶穌e5 聖誕。
青：Hou3-hou3,我無讀冊所以m7 知。
A：你講逐日真鬱卒厭sian7,an2-ni我教你一條歌好--無？
青：好好，多謝，多謝，iau2 m7 bat 唱歌--leh 。
A：你toe3 我唸：「我雖青瞑真艱苦」。
青：我雖青瞑真艱苦。
A：全能救主指示--我。
青：全能救主指示--我。
A：醫我破病開我心。
青：醫我破病開我心。
A：Hou7 我天路認得真。
青：Hou7 我天路認得真。
A：叫我警醒無想歹。
青：叫我警醒無想歹。
A：免得愛虛華所在。
青：免得愛虛華所在。
A：我雖青瞑真艱苦。
青：我雖青瞑真艱苦。
A: 全能救主指示我。
青：全能救主指示我。
A：你聽這條歌好--無？
青： 好，真好，真好意思。
A： An2-ni我教你唱，（調用聖詩 132 首青瞑toe3 唱幾若擺後來家己唱）， 你學歌真gau5,今仔日是慶祝聖誕，我送你一包禮物。  
青： 歹勢，歹勢，多謝，多謝。 
A：你koh 加提一包去，thang 分hou7 別 人，hou7 伊kap 你相kap 歡喜。  
青：可以可以，我一定會分hou7 別個。（退場那唱歌）。  
B：（奇怪e5 面看看）你kap 這個青暝hiah 好，是甚mih意思，青瞑人講嘴真毒，這等號人我真無愛 kap 伊交陪。  
A：朋友，你講an-ni是大錯誤，青瞑人因為無看見，心內時常憂愁， koh 人ai3 看輕伊，所以伊e5 心就不平，設使你若好款待--伊，体量--伊，伊的確心就be7 毒，古早耶穌醫好in e5 目珠，可惜咱無辦法。  
跛腳：（手kiah8 枴仔，顛顛）我碰著一個青瞑ka7 我講，今仔日ti7 lin2 內面有甚mih teh 慶祝聖誕，koh 有物beh hou7 --人，請問我來會siuN慢--be7 ？  
A：Be7--ou3 be7--ou3,請你入來坐。（牽伊入--來）  
跛：真慘，真慘，我e5 腳攏be7 企，行路真費氣，tiam3 厝--mih是真鬱卒，想講出來pai2-pai2--leh ，碰著我e5 隔壁e5 王青瞑--e5,提2 包物hou7 街路e5 散hiong 囡仔，koh teh 唱歌真快樂，伊ka7 我講che 物是tui3 你chia hou7 伊--e5,歌也是tui3 你學--e5,所以我也想講來學歌--lah 。  
A：好，我也教你一條歌，你toe3 我唸，「我雖跛腳真艱苦，全能救主扶持我，叫我起來toe3 伊行，軟弱e5 時牽我手，火柱雲柱 向前看，烏暗世間無久長，我雖跛腳真艱苦，全能救主扶持我」。（唸hou7 跛腳--e5 toe3,調kap 前--e5 相像）。  
A：你koh 唱一遍。  
跛：我e5 聲音真歹聽。  
A：無要緊，你toe3 我唱就會。  
跛：這條歌真有意思。  
A：你真快會，好，我這2 包送--你。  
跛：Hou3-hou3 會曉就有賞mah。  
A：M7 是an-ni，因為今仔日是慶祝聖誕，所以阮才送你物，請你也送hou7 別人，hou7 in 也歡喜。  
跛：好，好，我明白lah，我beh 來去。（提枴仔行）。  
B：耶穌kiam2 也好款待這號跛腳--e5。  
A：An2-choaN2，比che 較艱苦--e5 也好款待--伊。
B：（驚惶e5 面）比che 較艱苦--e5,… thai2 會hiah 好，你講hou7 我聽。  
A：有一擺有一個人不但是跛腳，並且全身半遂一步也be7 行，伊聽講耶穌e5 名，就叫4 個朋友扛伊到耶穌hia，求耶穌醫治伊，總是hit時厝內已經滿滿e5 人，be7 thang 入--去，後來就扛到厝頂，拆瓦起來，將半遂e5 tui3 厝頂lui7 落--去，耶穌看著an-ni，不但無罵伊拆厝頂，顛倒o-lo2 伊e5 信心，就醫好伊。你看耶穌好款待艱苦人，到chaiN2-iuN7。  
B：無錯無錯，若我做be7 到。  
乞食：（有病e5 款，行著路艱苦艱苦）聽講這內面有物beh hou7 --人，有影--無？ 我也愛。  
B：Ai3 討飯去別位--lah。  
A：（真趕緊講）M7-thang 趕--伊，伊是可憐人。（去牽hit個乞食）M7 免驚，請你hia 坐。  
乞：你這個阿伯--a3 真好，hou7 你發財發福，子孫濟濟。（直直ka7 伊tim3 頭）  
A：好好，你也向望發財。  
乞：Hah hah，hah hah，你會笑我，我若會發財發福，就m7 免an-ni--lah ，散 hiong真艱苦，食早頓就煩惱e晝頓，逐日著走東往西，討一嘴飯。  
A：我ka7 你講，m7-thang 煩惱，因為人ti7 世 間，攏是相像，有--e5,有有--e5 艱苦，無--e5 有無--e5艱苦，古早人講：「知足常樂」。  
乞：你這個阿叔--a3,講無錯，我也知， 總是我歸日食be7 飽，穿be7 燒， beh  an2-choaN2知知足。  
A：Che 是因為你e5 心中無得著安慰--lah 。 耶穌講：「散hiong e5 人得聽福音」，是若信耶穌，你就會得安慰，koh 知足。  
乞：福音是甚mih物件。  
A：福音就是… 我教你一條歌，這個歌就是福音，你若是發憂愁e5 時， 請你唱這條歌，包你得快樂。  
乞：到底是甚mih歌--leh ，hou7 我來學。  
A：你先toe3 我唸一擺。 「我雖散hiong真艱苦，全能救主補足我，賜我嗎哪 kap 活水，be7枵 be7 嘴礁 be7 sian7,一路向望主保護，趕緊起來無回顧，我雖散hiong真艱苦，全能救主補足我」。（2 人同齊唱，  A. 唸乞食toe3 ， 調kap 前--e5 相 像）。  
乞：真好聽，我明仔再beh 討飯e5 時，也beh 唱。
A：討飯m7 是正當e5 事業，你應該著去chhoe7 一項事來做，趁錢生活。  
乞：好，我著來去chhoe7 看有甚mih 工做，趁錢。  
A：我chia  iau2有2 包點心，你提去食。 （幫贊伊行路thang 慢慢行出 去）。  
乞：多謝多謝，向望耶穌保護你發 財，發福，濟子濟孫。（想想--leh ） A2 無你留teh --no3,我一個人食be7 了。  
A：無要緊，你攏theh8 --去，若是食be7 了，thang 分hou7 別人食，教別人也會曉快樂。  
乞：多謝，多謝。（退場）  
B：我tui3 今仔日起，bat 慶祝聖誕 e5 意思--lah，m7 是向望人送物件hou7 我，我也beh 送物件hou7 --人，hou7 hiah e5 人所看m7 見--e5,無朋友e5 人，教in 也kap 咱快樂。（牽A. e5 手）我tui3 今仔日起beh 做基督徒。（A. 表示真歡喜相kap 退場）。
閉幕

聖子耶穌
第一幕
(馬利亞跪在室內椅子前祈讀聖經，祈禱後忽然一位天使出現向她說話)  
天：得著大恩e5 人--ah，平安，主kap 你 ti7 teh 馬利亞--ah，莫得驚因為你得著上帝e5 恩典。今你beh 懷孕生子，著 ka7 伊號名叫耶穌伊beh 最大，稱做至高--e5 e5 子，主上帝beh 用伊 e5 祖大衛e5 位hou7 伊，伊 beh 做王ti7 雅各e5 家到代代，伊e5 國也無窮盡。  
馬：我be7 有嫁--人，chaiN2-iuN7 beh 有這個事？  
天：上帝e5 能beh 臨到你，至高--e5 e5 權能beh 致蔭你，所以tui3 你生--e5 beh 稱做聖，做上帝e5 子，上帝所 講e5 話，無一句無力。  
馬：我是主e5 女婢，願照你e5 話應驗 ti7 我。（天使離開）
 (合手祈禱之姿勢，面向天使去的方向，舉頭向上)。  
馬：我e5 心尊敬主最大，我e5 信因為救我e5 上帝來歡喜，因為伊看顧女婢e5 卑微，tui3 今以後萬世代beh 講我有福氣，因為hit個有權能--e5,為著我做大e5 代誌，伊e5 名是聖，敬畏伊e5 人伊憐憫in，到代代，伊bat 用伊e5 手 出氣力，甚至驕傲e5 人伊有趕散--in，有權能e5 人伊lut in e5 位，卑微e5 人，伊升in 做懸。枵 e5 人伊beh 用 好物hou7 --in 食夠飽，富e5 人伊hou7 --in 空空倒去，伊扶助伊e5 奴僕以色列，來紀念憐憫，來施樂hou7 亞伯拉罕kap 伊e5 後裔到永世代。  
第二幕
 (在幕後說明路加2:1-7)  
(在伯利恆的曠野地有好幾個牧者照顧羊群)  
牧1：Ou！真寒，真寒，真寒，寒kah 連腳手koh 會跳舞，實在擋攏 be7 tiau5,oeh！Lin2 甚mih人有火chhe3 --無？  
牧2：Thai3有？咱攏kheh 做伙就會較燒--la3,來--la3,較倚來--la3,kiu 頭腳吐， kiu 腳頭吐，無kiu 是雙頭吐，a3 好 --a3,攏總kiu--nou3 kiu kiu hou7 --伊一腹肚。  
牧3：Oe3!兄弟--ah ，你看，寒罔寒天清清，月圓圓，星koh 光光--ou3!Ouh！hia koh 有一粒特別大e5 星。Ouh2!你看你看真光真光，sih --1 下sih --1 下實在有夠大，有夠光。  
(忽然天使到四面發亮牧者懼畏俯伏於地上登場)
 (天使長導約四五名天軍)  
天長：莫得驚，因為我報lin2 大歡喜e5 好消息hou7 百姓攏有份，因為今仔日ti7 大衛 e5 城已經為著lin2 生一個拯救--e5,就是主基督，lin2 beh 看見一 個嬰仔用布包，睏ti7 槽nih--e5,這個就是hou7 lin2 做記號。 
天軍一同：Ti7 極懸e5 位榮光歸ti7 上帝， 地上和平ti7 伊所歡喜e5 人e5 中 間。（天使長與天使離開他們退場）  
牧1：Ou3!驚一下險死，nai2 有hiah 燦爛e5 光--houN3，目珠攏peh be7 開，eN3！hit個聲講甚mih，lin2 會記得--be7?  
牧2：甚mih講「報咱大歡喜e5 事，hou7 攏總e5 人知影，」甚mih講「在大衛之城--lou3,一個救主叫做耶穌--e5 出 世，講用布包睏ti7 馬槽nih--e5,這個就是記號。」  
牧3：Oeh！大衛 e5 城我知，我細漢e5 時ti7 hia，bat kah 有chhun --le3,來--去，我chhoa7 lin2 來 --去，hiah e5 人真久以前著 一直teh 聽候一個世間e5 救主出世，來--去，咱也來拜--伊。
第三幕
 (希律王坐於寶座，人臣二人在旁仕奉另外一個人臣恐肅地進入來)  
臣：王ah 萬歲！王ah！外面有三個博士 tui3 東方來beh 拜見萬王e5 王萬 主e5 主。  
王：甚mih！三個博士beh chhoe7 我，是甚mih要事，隨時chhoa7--來！  
臣：Hah！尊命，願王國興旺到萬世。（人臣chhoa7 三個博士入宮）  
臣：萬王e5 王，萬主e5 主，這三個就是。  
王：U--m--！Lin2 是博士，有甚mih代誌？  
博1：拜見尊顏，無上光榮，願王萬歲，（三博一齊鞠躬）阮三人， 是博士，專門研究星，這日天頂出大星，發出大光照暗暝，阮三人就起身，沿路直直進，chhoe7 到這個猶太地才知新王chia 出地。  
博2：Che 新王，名耶穌，聖經記清楚古早先知所預言，到這時才大顯現。  
博3：阮三人，用誠心提寶貝禮物黃金，乳香kap 沒藥，獻hou7 新王無保惜。
王：XXXXX…有智慧e5 博士，啥事經過沙漠來到chia iau2 m7 知新王（大聲喝講）憨人（忽然站起來博士三名退後旁邊人臣懼怕的樣子）萬王e5 王，萬主e5 主新e5王kiam2 m7 是ti7 lin2 e5 目珠前！緊ka7我出--去，若無lin2 就無命（三個博士退場）。
（台上seh8 1 lin3愈走愈說）
王：世間iau2有這款憨博士，ti7 王e5面前iau2想beh 求甚mih新王。哈哈哈哈哈哈......（王teh笑e5 中間幕慢慢關）。
第五幕
約瑟, 馬利亞, 耶穌, 天使, 天使, 牧者, 博士  
幕前: 聖詩19. (唱、彈都好，若唱oe7 著 ai3 真明較好)  
牧者登場拜耶穌: 聖詩23第一節  
博士登場拜耶穌: 聖詩23第二節  
最後除馬利亞以外一同站起來向會眾唱"普天同慶"  (這幕要真壯嚴koh裝飾好)
閉幕

我 BEH  反悔
布景：桌仔頂囥冊，簿仔共5 本，2 個冊包囥 ti7 2 張椅仔頂。  
人物： 阿義、信雄、天使、兩個查甫囡仔13歲，1個查某囡仔。  
第一幕
開幕e5 時，阿義表示tui3 信雄e5 冊包偷提 10 箍，囥 ti7 伊家己e5 冊包內，就離開學校門，行真大步beh  緊轉去。（幕就關起來，電火chhong3 hou7 較暗）。  
A：（就那行那講）慘--lah，慘--lah，天teh 烏親像beh 落雨，我無雨傘beh an2-choaN2！（電火chhong3 hou7 sih--le3 sih --le3,親像sih na3,koh ian 桶 chhong3 hou7 親像雷teh tan5 e5 款，阿義就真驚e5 款式，）那行那叫媽媽，媽媽我真驚。（就緊將冊包piaN ti7 塗腳，人續仆落去）媽媽緊來，我m7 敢--lah 。（hit e5 時天使才出現）。
 T：阿義，阿義你teh 驚mah？  
A：我真驚，你是甚mih人？（hit時就 giah8 頭看hit個人）你是甚mih人 我m7 bat 你，你beh 來kap 我作伴是m7 是？你著救我。 
T：你有欠用我是m7 是，若有你著悔改，(hit時雷就tiam7)頭一項你常常ai3 ka7 朋友，父母偷提錢，偷提物，今仔日ti7 你冊包內有10 箍 是你e5 好朋友信雄--e5,這10 箍是in 爸爸sak 車來趁e5 錢beh hou7 伊提來交學校費，你an-ni ka7 伊偷提--去，真 m7 著今你著緊越倒轉去，伊這陣 ti7 hia teh 哮teh chhoe7 無。第二項你m7 去赴主日學愛做歹囡仔，為著an-ni你 e5 父母常常teh 替你祈禱。  
A：(天使teh 講chiah e5 話e5 時阿義勻勻仔 peh --起來坐ti7 塗腳天使講了e5 時阿義就tui3 天使講)。你是tui3 天--nih來，叫做天使是m7 是？請你赦免--我，我這時beh 倒轉去學校將10箍 heng5 可憐e5 信雄（hit時天使tui3 伊e5 手ka7 牽起來了就離開。阿義tui3 冊包內將10 箍提出來冊包phaiN7 --le3 就入去。）
第二幕
幕開e5 時信雄tui3 袋仔內直直teh 提伊e5 冊出來chhoe7 伊10 箍，ti7 這個時表情著 hou7 伊會親像teh 著急teh chhoe7 e5 款，tu2-tu2 hit e5 時陣阿義入場，tui3 信雄e5 手ka7 牽--le3 那哮那講。  
A：信雄你teh chhoe7 甚mih？  
S：阮爸爸10 箍beh hou7 我交學費我會記得是囥 ti7 這冊包內，續 teh  chhoe7 無。 
A：信雄…（hit時阿義哮kah boe7 講話停tiap8 仔久）你hit 10箍是我ka7 你提--去，今 ti7 chia heng5 你，請你m7 thang 受氣也著赦免--我，我今beh 反悔tui3 這 tiap8 以後beh 改變，也beh 去赴主日學 --lah 。（hit時信雄tui3 阿義e5 肩頭ka7 hoaN7--le3)。  
S：阿義－我真歡喜你若有影beh 反悔我beh 真疼你也beh 逐禮拜去招你讀主學，(信雄tui3 阿義ka7 伊牽 --起來)an-ni好mlah5今緊轉來--去。(2人那行阿義就將伊所tu2著e5 攏講 hou7 信雄聽2 人那講那退場)。  
閉幕


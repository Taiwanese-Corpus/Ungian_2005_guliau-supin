
第十二屆南瀛文學獎得獎感言
/李勤岸 Li2 Khin5-hoaN7
感謝咱故鄉台南縣e5縣政府chiah-nih有文化素養，會曉撥經費出來設立文學獎，鼓勵文學創作。Ti7全國所有縣市當中是gia5頭旗e5,ti7 chia,beh ka7台南縣縣政府恭喜！Ma7 beh 感謝ka7我推薦e5菅芒花語文學會，特別是理事長方耀乾先生。伊家己有資格thang theh8 chit-e5獎，卻提名我出來競爭，這是心胸曠闊，真有腹腸e5作風，chit號時代，chit款人無che7。我ma7 beh ka7 伊恭喜！
聽講chit-e5文學獎競爭非常激烈，tak8冬long2有真che7人被推薦來參賽，今年聽講ma7有七個人。可見咱台南縣人文興旺、作家輩出。台南縣e5文學風水的確是特別好，建議縣長會使ka7這當做台南縣e5地方名產來推銷，ka7包裝做那像「桐花祭」、「蓮花祭」e5 地方文化慶典，咱會使ka7 叫做「南瀛文學祭」lah、「南瀛詩之祭」lah ，抑是「作家之鄉」lah、「詩人生產地」lah ，這就真有特色。無定著，以後真che7人相爭beh 移民來台南縣，抑是beh來台南縣生囡仔，台南縣soah變做「文學之旅」e5觀光聖地，凡勢，台南縣e5婦產科seng-li2會變真好！
有人講我chit-chun7才theh8-tioh8 chit-e5獎，有khah 慢一屑仔。In e5意思可能是講平平十五萬，若是khah早theh8-tioh8新台幣khah有票面e5價值，Chit-chun7才theh8,錢toh8薄去lah,算khah be7 ho5。我e5看法e8是an-ni,我認為第「十二」屆e5南瀛文學獎beh theh8-tioh8 khah 無簡單，「十二」屆neh,十二是一打neh,kui打e5,m7是lan-san e5 neh。無，你ka7我講，咱to2一屆e5得主會tang3像我an-ni,一khun3 me kui打e5文學獎？
以上是真正經e5第十二屆南瀛文學獎得獎感言，m7是teh講笑話。感謝大家。

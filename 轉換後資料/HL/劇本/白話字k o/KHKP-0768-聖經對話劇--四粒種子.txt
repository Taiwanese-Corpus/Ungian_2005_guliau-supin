聖經對話劇--四粒種子
（根據馬太13：4-9，18-22，為著幼年e5學生寫--e5)。
人物：10名。
朗讀：聖經馬太13：4-9，（然後作穡人上臺，kiah8鋤頭，koaN7籃，beh去園--nih8 e5款）。
我是卑微作穡人，  
逐日瞭望伊大欉；  
勞苦著磨做園工，  
人力有限無法度，  
勤犁壅肥也無步；  
只求天父降甘露，  
對天落雨鬥幫助。  
日出日落照次序，  
涼風活氣靠得住；  
五穀收成囥粟倉，
感謝天父滿厝光。
今ia7 種e5 時到--lah，著做工，m7-thang想sian7,（吟聖詩217首1節，seh8臺到中央）。我有4粒種子，今著細膩來ia7 。
第1粒e5種子去--ah！（1人照伊所比e5方向走--出來，khu5 ti7角仔）。
第2粒e5種子去--ah！（第2個學生出--來）。
第3粒e5種子去--ah！（第3個學生出--來 )。
第4粒e5種子去--ah！( 第4個學生出--來 )。
Ia7種已經明白，今聽候大欉。（就koh吟五穀收--倒來……seh8臺退場）。
第1粒種子（peh 起來企）。我是好種子，thai2 會ka7我ia7 ti7路邊？Ah ! 我知，我e5 主人溜手--去，將我ia7 對chia來。今我ti7 chia著釘根發芽。
烏鴉。Khah，khah，khah。今仔日攏iau2-boe7食飯，腹肚枵，飛攏be7行，to2位有好食物--ah？Ouh！Ti7 chia有一粒粟。感謝，感謝。
第1粒。烏鴉兄，烏鴉兄，你beh來食我--mah？請你離開我，容允我ti7 chia大欉。
烏鴉：憨e5種子。你tiam3 ti7 chia thai2-tho2 會大欉。你看，chia是路，人teh行，車teh過，牛馬teh往來。你若會出世，也會hou7 in踏死--lah。若beh in lap8--死，m7 值著chim2-a2 hou7 我腹肚飽。
第1粒：Ai--ah ! 救人--leh，烏鴉強強beh ka7我吞食--去，扑算我是好e5種子。( 烏鴉拖第1粒種子退場 )。
第2粒：( 起--來 )。我是第2粒e5好種子。主人ia7 我ti7 石格，塗淺e5位。Ti7 chia我也beh來出力，向望大欉。可惜下面是石格，根放攏be7落去。
日頭：( 穿白衫，戴紅帽，手kiah8燈 )。我是日頭，我用我e5 燒lo7 e5熱hou7萬物生長，若無我，萬物be7存在。Ti7 chia有sui2-sui2 可愛e5種子teh長成，我著用燒lo7 e5熱度hou7伊較gau5大（用燈照ti7 種子e5頭殼tiap仔久，就退場 )。
第2粒：Ah，ah，真燒，真熱，tui3腳底直直熱起來，我擋be7 tiau5,擋be7-tiau5,我kiong7 beh死--lah，我e5 根無水thang suh，我嘴礁，嘴礁，我hou7日曝beh死--lah。救人--leh（就頭殼tam3-tam3,那準枯ta5)。
第3粒：我是第3粒e5種子，我ka落ti7刺phe3中，我m7輸刺phe3,beh出力向天大欉。雖然in kham3我，我beh long3 hou7伊過，thang開花結子。
刺phe3。（提被單來企ti7 第3粒e5後面）。
Oe2:好種子，chia甚mih所在，你知--mah？Chia是我e5 地界，你啥事佔入我e5 所在。你可惡e5種子，我thai2 會放你干休，我e5宗族極濟，我e5 手有力，不論甚mih hou7我見--著，我就無放開，直直遮蔽伊，束hou7伊死。你e5 運命正是an2-ni。（就將被單漸漸ti7第3個種子）。
第3粒。Ai--ah ! 救人--leh，我beh無氣--lah，暗眠摸，請容允一角仔分我企。請你手放較leng7。
刺phe3:無放你干休（出力束）。
第3粒：Ai--ah，ai--ah（就企黃死e5款）。
第4粒：感謝主人囥我ti7肥koh鬆e5土地。我著ti7 chia長成，結子來報答伊e5 勞苦。
露水：（穿白衫，手kiah8水choaN7仔），我是天頂e5露水，暝--時人睏靜e5 時，我就tui3天落--來，ti7攏總e5露水潤澤--伊，hou7伊青翠大欉。Ti7 chia有可愛e5五穀，我e5 好朋友--ah！你thang得著甘露來勇壯（choaN7水e5款ti7伊e5 頂面）。
第4粒：多謝，多謝（露水退場）。
日頭：我所疼e5好朋友，願你得著燒lo7 e5熱度thang長成結實（用燈照ti7伊e5 四圍）。
第4粒：多謝，多謝（日頭退場）。O3--ah ! 我e5 氣力我e5 心內直直beh沖--出來，我e5 心充滿歡喜，穩當有好e5結實beh吐出--來。Che攏是主人e5 gau5照顧kap日光，甘露e5幫贊。
農夫：我今著來去巡田。我e5 種子ti7 to2位？第1粒e5種子ti7 to2位？穩當ti7烏鴉e5腹肚內。第2粒枯ta5 --去，無地thang hou7伊釘根--lah。第3粒，企黃--去，hou7刺phe3遮蔽，可憐，可憐。（到第4粒）。O3--ah ！結穗--lah！100倍e5收成--lah。我雖然扑損3粒種子，但是為著你來be7記得一切e5艱苦，我beh將你收入粟倉來保惜。（吟五穀收--倒來……就退場） …
朗讀：馬太 13：18-32
(台灣教會公報第768號，1952年12月)

話劇--宋尚節 博士
蔡愛義
編者：這篇宋博士傳e5話劇是台南東門e5蔡愛義長老所編--e5。
宋博士ti7 25年前來台南奮興e5 時是toa3 ti7 蔡長老in 兜。蔡長老到hit tiap8 iau2 m7-bat當職，總--是看宋博士伊e5 行為敬虔，信仰熱烈，真受感動，自an2-ni禁薰，也續對教會加真熱心，了後當長老，今也已經teh-beh 20年--lah。
最近蔡長老koh加入基甸會，頭擺ti7基甸會做見證e5 時，有用對宋博士e5回顧做題目來講起，在座本報記者不止感動，極力鼓舞伊將chiah e5回顧寫來落公報。蔡長老前bat編幾若擺劇本，親像巴博士傳，蘭醫生傳，其餘幾若篇攏真出名。所以這次tu2著東門教會teh beh慶祝60週年，就koh將宋博士傳編做話劇，準備ti7 10月13號暗ti7東門教會表演。這次演員會超過30外人，時間著倚兩點半鐘。宋博士本身是許興仁長老beh主演，以外歐進安牧師beh演王明道牧師。陳金然牧師夫婦beh演宋博士e5父母。梁秀德牧師beh演宋博士e5丈人，丈姆，其餘濟濟是學士、大學生、神學生beh表演，到時穩當會真精采。這次會收入場料，每人10箍，teh驚了到時會無夠坐位thang收容。照所計劃向望會thang得著15, 000銀，thang寄付後甲支會，hou7 in thang獨立做堂會。蔡--先生所編e5劇，文辭內容相當有特色，所以接續出ti7 chia，向望hou7讀者也續得著利益。

演員
宋牧師，宋博士e5老父。
宋牧師娘。
宋尚廉（大兄）。
宋主恩（尚節）。
宋家姊妹3、4個。
興化中學e5校長。
宋尚節夫婦（錦華）。
宋博士長女。
宋博士中學e5同學兩個。
宋博士丈人夫婦。
花教授夫婦。
宋尚節美國e5朋友。
神學院同學3個。
協和神學院e5院長。
精神病院e5醫生。
護士男女各一名。
福歷博士。
Ohio大學化學系主任。日本、德國，西班牙留學生各一名。
菲律賓華僑。
新加坡華僑。
台灣姊妹。
王明道牧師。
提郵便--e5。

第一幕：宋牧師客廳
佈置：交椅6 liau5,四角桌1塊。圓桌幾若塊，壁頂吊10條誡kap耶穌e5像。
出演人員：宋牧師夫婦、吳校長、宋家兄弟姊妹kap主恩（尚節）e5同學。林親家夫婦。
幕後放送：Che是興化城宋牧師e5家庭，1917年6月10號，宋牧師為著第3子主恩beh出國留學，teh舉行送別禮拜。（全員企--起來，吟聖詩63首1節，吟詩中布幕漸漸開--起來，吟了全員坐--落來。）
宋牧師：吳校長，林--先生kap夫人，主恩e5同學。今暝昏為著主恩出國舉行送別禮拜，得著諸位撥駕光臨，不但是主恩e5光榮，同時是寒家全家族e5感激kap榮幸，深深說謝。論起主恩出國留學e5事，完全是出ti7上帝特別e5恩賜。我做牧師十數年，養飼子兒6、7個，所積聚e5 m7上100箍，總--是主恩家己愛去美國留學，一味祈禱，上帝果然聽伊e5 祈禱，兩月日前tui3北京一位美國宣教師無相bat e5康姑娘，寄一張批來講，伊已經替主恩ti7美國Ohio州衛斯理大學請獎學金kap入學e5事，koh也得著大學長批准--lah。而且主恩若到美國以後，食，toa3 e5事，伊也替主恩設法幫忙。雖然接著一張批，但是船錢thai2有辦法--neh？總--是經過主恩kap阮e5祈禱，tui3美國咱教會e5兄弟也有人寄錢來，koh咱e5 會友e5餞別，現在錢已經夠額--lah，所以決定明仔再beh出發去上海，tui3上海坐船去美國，實在是真感謝上帝e5所在（講了坐--落來）。
吳校長：（企--起來）。宋牧師，宋牧師娘kap主恩真恭喜，這pang主恩你會thang出國留學，我信你e5前途是榮光燦爛--e5,將來一定是出類拔萃e5人物，日後若轉--來，一定會為咱e5民族大大貢獻。我回想半年前，主恩畢業興化中學e5 時，當日伊e5 榮耀m7是小可，代表全體畢業生領畢業證書kap致辭，tui3我領校長賞，tui3縣長領優等賞kap獎狀，實在是真恭喜e5事。主恩是本校有史以來最優秀。最好--e5學生。若m7是當時伊e5 四姊過身，主恩放棄，無去考金陵大學；今仔日已經是金陵大學e5學生。總--是雖然無ti7國內讀大學，去美國留學我信對主恩是koh 較有利益，望主恩出國中保重身體，努力用功，是我最希望e5所在。（講了坐落來食茶）。
主恩e5同學：（企--起來）。宋牧師娘，宋牧師娘（夫人）真恭喜！我kap主恩同學5年，我會信耶穌教是受主恩兄e5引chhoa7 kap鼓勵，阮3人畢業後時常去田庄佈道，每擺講道了都有3、5個，有時10數個志願beh信耶穌，人人都是稱呼主恩兄做小牧師，實在是真感謝主。這擺主恩兄出國--去，阮實在真無伴，向望伊將來轉--來e5時koh受伊e5 教示，千望主恩兄無放sak 阮chiah e5無長志e5兄弟，（講了坐落來食茶）。
宋牧師：因為這pang主恩出國今後幾年才會thang koh轉--來，實在是真oh得料e5事。但是現在我ai3發表一關係主恩終身e5大事。就是主恩e5親事，（逐家攏扑手）。主恩自ti7兩歲e5 時，就已經得著林--先生kap先生娘無棄嫌我做牧師e5清寒，將伊e5 千金小姐beh匹配hou7主恩，實在是真感謝e5事。自今日起林--先生是我e5親家，林夫人是我e5 親姆，錦華是我e5 新婦，主恩你若去美國，的的確確著苦心用功，m7-thang去交陪，去愛美國e5女子，因為你e5 婚姻是父母主婚，是上帝配定--e5,所以著絕對遵守上帝kap父母e5命令，將來結婚到百年偕老才好。
林親姆：（企--起來）。宋牧師，牧師娘kap諸位，論起這層親事，主動是我。原來阮會信主入教是牧師e5勸勉來得--著e5,我看牧師原來是一位秀才，家庭也真富裕。但是做牧師以後，漸漸貧寒，傳道也真食苦。不過我信。上帝的確會保庇伊e5 家庭。主恩兩歲e5 時我看伊大頭，大khok-khok，耳仔bok-bok，面是真ou-hng，一暝哭到光，宋牧師笑牧師娘，講thai2會生這個囡仔bai2 koh khiap-si3,總--是我看了真合意，所以kap我e5 丈夫商量，將錦華來配hou7主恩看怎樣。我e5 丈夫贊成，以後我才對牧師娘講起這層事。牧師娘kap牧師商量了後，也贊成，這e5事經過15年，今仔日牧師就是親家，實在是真合時有意義。Tui3今仔日主恩是阮e5 子婿，主恩，你出外著gau5保重身體最要緊。（講了坐落來食茶）。
牧師娘：（企--起來）。林親家，親姆，真多謝，將你e5 千金來送我e5 子主恩。Tui3今日起我會真疼錦華，親像疼家己e5查某子。
林親家：主恩子婿，你求學求功名上進，實在真恭喜，錦華我也的確管教責督，叫伊今後著學琴，學裁縫kap料理，等等。向望將來會成做一個賢妻良母，che一點仔ka7你順風（送紅包）。願上主照顧你平安到美國。（講了坐--落來食餅）。
主恩：阿爸，阿母，丈人，丈姆，吳校長kap諸位同學，逐家真多謝。我自細漢得著lin2養育，疼惜e5情親像山hiah懸，海hiah深，用話講boe7了，今後出外，應該家己斟酌身體，努力讀冊，希望無koh辜負lin2 e5恩情，也當時請lin2保重身體，將來平安相見（講了koh坐--落來）。

兩位同學：企--起來。宋牧師娘，林--先生lin2兩家恭喜，阮kap主恩兄同窗5年久，攏iau2 be7 bat聽著這層喜事。今日聽--著實在歡喜，臨時無備辦禮物，只有阮兩人來唱一節詩祝福lin2兩位未婚e5夫婦前途幸福快樂！（吟聖詩216首第4節，吟到尾站布幕漸放--落來。咱決意相疼e5歌iau2有聽--見）。
第2幕：宋主恩e5房間。
佈置：一台眠床，3 liau5椅，一塊桌，桌頂有冊，電燈臺一塊食桌，桌頂有杯盤，果子。主恩ti7室內行來行去，唱「蘇武牧羊」e5歌。
幕後放送：主恩ti7美國衛斯理大學讀冊，得著花教授，就是Dr. Walker 真gau5愛顧，真gau5幫助。
花教授：（扑門）。主恩，gau5早。
主恩：花教授gau5早，請來相kap食早頓，請坐！（花教授坐--落來，主恩捧杯、碗hou7花教授）。
花教授：我已經食飽，多謝。主恩，我今仔日來報你一個好消息，昨昏有教授會議，眾教授都稱讚你e5 成績優秀。本來逐人都著4年才會得著學士畢業，總--是你讀3年就會得著畢業--lah，真恭喜。我替你想，你畢業了後iau2是ti7咱e5 州立大學繼續讀碩士較好，我也已經替你申請獎學金--lah，而且咱這個所在對你e5 健康是真好，beh chhe7工作e5機會也真濟。一面我kap我e5 婦人人也會時常kap你見面，我也會thang kap你時常繼續做傳道理e5工，因為你e5講道真有力量，真受美國人e5歡迎。
主恩：花教授，真多謝！自我來衛斯理大學，得著你kap師母e5愛顧kap款待，無微不至，精神上、物質上e5安慰真大、thang講你是我ti7美國中e5父母。我會遵照你替我所安排，一面攻讀碩士學位，一面也會tui3教授得著聖經中e5教示真理，當時也會kap Su-mi-su等等e5朋友組織佈道隊去農村傳道。因為阮e5佈道隊非常受歡迎。Ah ! 花博士，我昨昏有接著我e5 未婚妻tui3中國寄--來e5批，我讀hou7你聽：
『親愛e5主恩！我逐擺接著你e5 批，深知你e5 疼我，真多謝感激你e5 批，逐家都是非常歡喜興奮快樂，特別大姑歡喜到peh起來跳。你ti7美國一面用功讀冊，成績優秀；一面食苦做工，得著美國濟濟好心人e5幫助，kan-ta一個歇熱就會thang趁600箍thang做一年e5生活費，而且也有300箍thang寄轉來hou7大哥去美國留學，全家實在非常歡喜感謝上帝。大哥近日中會出發，這張批你接著e5 時，大概大哥也已經到美國--lah。現在爸爸因為小牧師無ti7--teh，所以教會e5工非常忙，我逐日練琴，幫贊禮拜e5彈琴，向望你將來轉--來e5 時，你唱，我彈，會thang琴瑟和鳴。夫唱婦隨，家庭和平快樂。現在爸爸、媽媽kap家內大細都攏平安，請你放心，特別替爸爸、媽媽請安花博士kap夫人，也傳達全家e5感謝。祝你健康kap快樂。』
提郵便--e5:（忽然扑門）。Oe2 ! Oe2!宋--先生ti7 厝--nih8無？電報！電報！（主恩接電報讀）。
主恩：頂晡10點，請來車頭接--我，宋順理。花教授，阮大兄10點就會到車頭，我beh來去接--伊。
花博士：真恭喜！真恭喜！時間過得真緊，你也beh出發--lah，我先失禮，另日才kap lin2令兄來阮兜坐。你請----（閉幕）
第3幕：國際學生宿舍晚會。
佈置：長桌兩塊、椅仔10 liau5,演員有e5 穿日本衫、中國衫、西裝等。
宋主恩：今暝咱逐家ti7 chia開國際學生晚會，小弟做主辦人kap主席，感覺真榮幸，咱逐家會聽著逐國e5音樂，實在是難得e5機會，諸位盡量發揮逐人e5音樂才能來表演，hou7咱會得增加國際間e5親睦kap友誼。請諸位原諒我指名e5來唱in e5國家e5出名e5歌曲。第一番請日本姑娘來唱。
日本姑娘：（穿日本衫）。（唱日本歌，唱了逐家喝彩扑手）。
主恩：第二番請德國老同學Schubert先生來唱你家己做e5世界名曲。
Schubert:（唱「Linden-Baum 」，唱完大喝彩）。
主恩：第三番請西班牙姑娘唱。
西班牙姑娘：（唱「西班牙姑娘曲」，唱完扑手）。
主恩：最後請大兄唱中國曲。
宋順理：諸位！我beh唱--e5叫做「蘇武牧羊」，蘇武是一位漢朝e5名將，出征去蕃國，hou7匈奴掠去關ti7北海，ti7 hia顧羊19年久，伊e5 某ti7厝內思念伊e5 丈夫e5曲就是「蘇武牧羊。」我e5小弟ti7國內也有一個未婚妻，大概也是時常teh數念，時常唱這條歌才著。（唱了逐家喝彩扑手）。
主恩：今暝咱實在真快樂，雖然是無像e5民族，會得逐家相kap食逐國不同e5山珍海味，聽逐國e5名曲，實在真幸福。總--是人生總有時有離散e5痛苦，機會boe7 tang3 koh來，咱逐家若肯信耶穌，認伊做咱e5救主，我信將來咱beh ti7天堂相見，享受永遠e5福氣時間已經無早，今暝到chia閉會。祝逐家晚安。
第四幕：Ohio州立大學門口。
佈置：大學建築物遠景。
幕後奉送：宋主恩27歲畢業。Ohio州立大學同時得著化學博士。
（宋博士手提博士文憑。華教授，Su-bi2-su kap宋博士in大兄，4人同行）。
Su-bi2-su：宋博士，我今仔日實在真歡喜快樂--ah，kap你做朋友，受你招待參加你e5畢業典禮，聽校長e5報告，才知你是一位絕世e5奇才，對Ohio大學設立以來，未bat有人比你e5畢業成績較好，你佔3百個學生中e5第一名。又koh你e5化學論文，教授會議得著通過，大學授與你化學博士，實在你e5榮耀，你e5歡喜，m7是我所會形容會表現--tit，今後你e5名聲令人欣慕不盡，實在真恭喜。
宋博士：Su-bi2-su兄，受你e5 o-lo2實在當boe7起，萬事攏是上主e5安排kap恩賜，只有感謝na7-tiaN7。不過我現在所掛心--e5,是今後e5方針boe7定--lah。總--是最近透暝研究kap論文，感覺真厭sian7,最好時間睏一禮拜上好。

宋順理：賢弟，我平素知你愛食雞，所以我已經備辦一隻人蔘雞，咱轉來宿舍就有雞thang食。今仔日beh是咱父母來看著你e5畢業典禮m7知beh怎樣e5歡喜--leh，特別beh是順美有ti7 禮堂--leh，的確hou7人拖起來chim！
花博士：宋博士，真歡喜，實在真恭喜，你e5 苦工已經得著報酬--lah，你頭腦e5優秀，過得lin2中國人動不動就誇口講lin2是黃帝e5子孫，講lin2中國民族就是出世ti7世界中央，所以才叫做中國。今你有表現lin2 e5民族e5優秀，實在真恭喜。
宋博士：華博士，真失禮，真失禮。事實中國古代已經出真濟聖人，賢人，哲士，比其他e5民族國家文化較早發達，總--是論起近代阮中國實在真落後，不比歐美。今後真濟方面須要歐美國家來援助，世界e5人類若肯接納基督e5疼，互相相理解，相疼，世界才有實在e5和平，人類才有幸福快樂。華教授，我有今仔日e5榮譽，完全是你培養e5功勞，深深感謝。
華教授：宋博士，我後月日就beh去歐洲，約略一年久，向望明年轉--來才koh相見，請你保重身體，有甚mih困難e5時才kap師母參詳。你請。
宋博士：多謝，再會。（華博士退場化學系主任教授登場）。
化學系主任：宋博士恭喜，真恭喜，tu2-tu2想beh去拜候--你，無扑算ti7 chia tu2著你。

「讀者e5批」
主筆先生惠鑒。東門教會e5 60週年紀念kap蔡愛義先生編劇「宋博士傳」e5演出。我tui3公報有讀--著，感覺不止懷念，也boe7得去欣賞，實在真遺憾。因為東門教會是我受接納入教會e5所在。宋博士e5奮興也hou7我不止受感動，我當時（1935）有買伊e5《說教集》kap伊e5 《我e5見證》，總--是我有懷疑伊e5超人e5智慧kap拔群e5成績，kap ti7美國大學跳級升年e5代誌。
總--是有一日，我有ti7無扑算e5中間得著解答。所以我扑算你若ka7我落ti7蔡愛義先生e5宋博士傳e5後面做一個附添說明，kiam2-chhai2對hiah e5 kap我相像有懷疑e5人做一個真好e5證明。
Ti7 1939年冬天，我有去參加日本長崎市e5日本基督教團聯合禮拜ti7大埔町日本基督教會e5時，我ti7聖經kap讚美歌以外iau2有一本《宋尚節道集》。Hit本e5後面有宋博士e5像，總--是無伊e5名ti7 hia。有一個日本牧師千葉胤雄。伊是Methodist教會e5牧師kap我坐做伙，有看著hit張像。那親像感覺真奇怪。到禮拜煞，伊才問：「Che是甚mih冊？」我講：「是一個中國人e5說教集，」「這個人我真面熟，是宋博士？」我講：「是。你thai3 bat--伊？」伊講：「Bat，我kap伊ti7美國大學同學，總--是伊是讀化學，我是讀神學。」我問伊：「宋博士ti7學校有gau5讀冊--無？伊應講：「Hou2,這個人真厲害，學生逐個 bat伊。Beh工讀koh提頭名，實在真優秀。轉去中國了後teh做甚mih官。」我應講：「無--ah！伊無做官，是teh傳道，是中國出名e5奮興家，這本是伊e5說教集。」千葉牧師才講：「上帝beh用人實在奇妙，an2-choaN2化學家會變傳道人。」可惜千葉ti7 1945年8月9日e5原子炸彈離別世間。
康佳音 寫

宋博士：福歷牧師，你看我e5面親像傳道人e5面，是事實--mah？昨暗我beh睏e5時，我祈禱了，有聲對我講，人若失落生命得著通世界有甚mih利益--ah？Che聲kap你所講，看我e5面親像傳道人，實在是相符合。Hou2!我決意beh做上帝e5工人，我決意beh來去入紐約協和神學院--lah。我願意放棄世間e5榮華富貴，一味做上帝e5僕人--lah。
福歷牧師：（握手）。宋博士恭喜，你會曉選擇這條活命路，實在恭喜。願主祝福你直到永遠，我beh去--lah，你請。
（閉幕）
第5幕：暗暝路上。
幕後放送：1926年9月，宋博士入協和神學院發見著在學e5學生無到額敬虔e5態度，以及新派神學e5單調無味，續對信仰發生懷疑。對an2-ni開始翻譯佛經，道德經，一方面也坐禪，唸經。但是始終心內boe7 thang得著平安。有一暝kap 3、5個同學做陣去浸信會e5各各他教會赴奮興會，非常感激，會煞轉來到半路。
神學院同學：今暝昏e5聚會好笑到極--ah，kan-ta一個15歲e5查某囡仔e5講道，歸千人，也有白頭毛e5紳士，也有學者，都攏流目屎反悔認罪。根本是好笑到極--ah。
神學院同學：大眾心理實在thang驚到極。Kan-ta一個15歲查某囡仔，就會操縱歸千e5聽眾，hou7 in有e5啼，有e5笑，根本民眾是憨大頭，無一個體統，實在可憐到極，m7知宋博士你甚mih見解？原來你是科學家博士，為甚mih理由來入神學。
宋博士：Ah！可憐e5神學生--ah。Hit e5女子今暝昏所講--e5,句句都是聖經來--e5,伊講耶穌e5疼，耶穌e5十字架，完全是為著救贖人類，hou7見若信--伊e5人免沈淪會得著永遠活，連che話你都也m7 信--mah？
三個神學生：宋博士，你也是hou7 hit個女子迷--去e5一個。事實hit e5女子生做真sui2,活潑，宋博士，你e5名聲遍傳美國，真濟人bat你，你若是愛hit 個女子，我來去探聽，替你跑走，可能好事有成功e5向望。Hah8!Hah8!...............................................................
三個神學生離開宋博士家己轉去跪ti7床前拚命祈禱，後臺有聲teh放送…
放送e5聲：1927年2月10號半暝後，宋博士跪ti7眠床前祈禱。
宋博士：我e5上帝，我e5 天父，我e5心靈e5重擔日日漸漸加添，我e5罪惡重重，疊疊hou7我無法度thang thia5贏魔鬼。我細漢e5時e5祈禱，每次都有得著你e5應允，我雖然揀選這條beh為你傳福音e5路，來讀神學院，總--是ti7 chia教授所教e5聖經親像是邪術異端，hou7我感覺讀神學真無意義。我無領受你e5靈kap你e5寶血來洗我e5罪，反轉懷疑主耶穌你e5教訓，就是聖經。
因為中了魔鬼e5詭計，翻譯佛經，道德經，而且去坐禪，誦經，想beh求解脫。但是結局是加添我e5痛苦kap目屎而已，主耶穌求你可憐你e5子兒。我是放蕩子。我已經決意反悔認罪--lah。求你用你e5寶血洗除我e5罪，hou7我成做重頭生e5人。求你e5聖神永遠tiam3 ti7我心內，做我e5主。
我若無得著無得著主e5神tiam3 ti7我心內，我beh怎樣有能力thang做傳道e5人。主--ah，求你顯出你e5大慈悲，大憐憫，看顧痛苦流目屎到beh死e5子兒，hou7我有重頭生e5恩典，終身來奉獻hou7你，做你盡忠e5奴僕（忽然室內有大光）。
放送e5聲：細子，你e5罪赦--lah，自今仔日起，我ka7你改名做約翰，因為行洗禮e5約翰一生為我做干證，你一生也beh為我做見證傳福音。
宋博士：我e5主，我感謝你，o-lo2你。你e5恩典賜我平安。A3-beng7。
編者註：宋博士ti7協和神學院讀了boe7 thang滿意，心內有煩悶，che是有影；因為無論甚mih所在，既然是人所辦--e5,就有thang犯嫌e5所在；總--是協和神學院也有伊e5貢獻kap益處。所以年年對咱e5教會也有真大e5幫贊。自ti7早前劉振風牧師去留學，就是這間神學院e5前身。到ti7戰後，黃主義、許興仁、黃彰輝、劉華義、宋泉盛、張德香、高昭良、陳室宗chiah e5牧師抑是先生，kap本報主筆攏是ti7 chia得著獎學金受造就--e5。Chiah e5人所做雖然m7是齊備會hou7人滿意，iau2-ku2對咱教會也是用心用工beh將ti7協和神學院所接受著e5好處thang來利益咱e5 教會。所以親像宋博士e5偉大kap貢獻咱著多多學習，像時對協和神學院會thang貢獻e5益處，也向望讀者也學習會著，是所向望。
第6幕：協和神學院e5校門。
佈置：布景，大學e5遠景。
幕後放送：宋博士聽著主e5聲講：「細子，你e5 罪赦--lah。你e5 名改做約翰。」以後心中e5快樂boe7 tang3形容。總--是ti7協和神學院e5煩悶iau2-ku2未消散。
協和神學院長：宋博士，我看理近來身體真衰弱。你入學以來半年久，你一人實在做3個人e5工，讀了3人份e5冊。為著體念你精神肉體e5疲勞，我有替你辦理城外一間病院hou7你去休息靜養。
宋博士：Kiam2有che事--mah ?
院長：實實在在--lah，你去休息一禮拜，等候精神飽足以後才koh轉來讀冊。
宋博士：多謝院長e5幫忙，我入來去提我e5 日用品。
院長：病院一切會借--你，無須要，無須要，這位朋友會kap你去。
第7幕：精神病院。
佈置：病室內眠床一張，椅仔3 liau5,桌一塊，桌頂有藥水矸仔、茶罐、茶甌。（醫生kap護士行入房間）。
醫生：宋博士，昨暝好睏--無？你有出大聲吟詩--無？
宋博士：真好睏，我無大聲吟詩。
醫生：宋博士，你e5父母兄弟姊妹bat人患著精神病--無？
宋博士：醫生，你是看我做痟人是--m7?請你測驗我e5頭腦，就會明白。你thang調查我所讀過去e5大學教授，也thang看我e5 博士論文kap我翻譯e5佛經，道德經kap我所著英國孤兒院e5歷史，kap舊約耶利米e5註解。
醫生：宋博士，你實在真聰明，但是須要休息靜養。
宋博士：醫生，甚mih時陣才會tang3出院？
醫生：大概40日就夠額，請m7-thang著急。（兩人出--去，宋博士大聲讀聖經，讀2，3擺。醫生kap護士koh來）。
醫生：宋博士，今仔日精神有爽快--無？昨暗好睏--無？
宋博士：醫生，你精神爽快--無？你昨暝好睏--無？醫生你實在真無禮，你iau2-ku看我做痟人，滿嘴白賊，我來病院hit日，你講40日就會hou7我出院，現在已經150日，iau2-ku2 m7准我出院，到底甚mih時才beh hou7我出院？
醫生：宋博士，前日你若無偷走--出去，hou7人掠轉--來，大概已經hou7你出院--lah。
宋博士：醫生，我toa3這間病房，根本無法度thang活--lah。幾日前tu2好我入院126日，我想beh自殺，thau2了褲帶，想beh吊tau7 e5時，忽然上帝e5聲臨到我講：「細子，你是我用寶血贖回--e5,怎樣beh行短路自殺--neh？」Tui3 hit日起，我就加倍敬畏上帝，勤讀聖經。現在新舊約已經讀30遍--lah。上帝安慰我講：「著忍耐，到193日我所背e5十字架就會解除，所以我e5 心已經平安--lah」。
醫生：宋博士，真恭喜，向望你e5上帝庇佑你，hit日thang恭喜出院。
第8幕：精神病院e5會客室。
佈置：椅，桌攏齊備，宋穿整齊e5衣服行入室內，花博士，醫生，護士企--起來。
華博士：（Kap宋握手）。宋博士平安！無扑算我kap你離別了後去歐洲，到昨日才轉--來，tu2-tu2是一年，這中間，雖然寫真濟張批hou7你，但是攏無接著你回批。昨日去協和神學院chhe7院長，才知影你ti7 chia，聽講已經193日--lah。上帝庇佑你平安，真恭喜。
宋博士：華教授，真多謝，我hou7痟院長kap痟醫生關toa3痟人病院，足足193日，但是我ti7病院讀新舊約有40遍，hou7我得著上帝e5恩典kap聖經中e5啟示真大，感覺真快樂kap感謝。痟醫生真多謝。（企起--來kap醫生握手）。
醫生：華博士，m7知你肯做保證人chhoa7宋博士出院--無？但是有一個條件，就是出院後馬上送宋博士坐船轉去中國。
華教授：院長，我肯做保證人，請你隨時辦理准宋博士出院。
醫生：（護士提卡片hou7醫生，醫生簽字）。宋博士，我准你出院，恭喜。
華夫人：宋博士恭喜，請來去阮兜行行。（逐家握手離開）。
第9幕：宋牧師客廳。
佈置：Kpa出國前像款。
幕後e5放送：宋博士離開鄉里、本國kap父母已經7年半。1927年11月8日，身軀穿一領粗布長衫，手koaN7行李轉來故鄉踏入客廳。
宋牧師：你是啥人？
宋博士：阿爸，我是約翰。
宋牧師：Hou3!你正正是主恩，果然起khong，甚mih你是約翰。
宋博士：阿爸，以前e5主恩已經死--lah，現在是有活命e5約翰轉--來e5。
老母：主恩，主恩，我所疼e5子主恩，你轉--來lah。感謝主！O-lo2主！我趕緊來thai5你所愛食e5雞，也順續通知林親家，親姆kap錦華來（老母退出）。
宋牧師：主恩，你這件行李，以外有甚mih物件--無？
宋博士：阿爸，我所有e5物件就是這個行李，內面是破koh舊e5衫褲na7-tiaN7，因為我所讀過去e5冊一切都燒了--lah。
林親家：主恩恭喜，你平安轉--來。（兩人握手）。
宋博士：阿爸，平安！恭喜！
林親姆：主恩恭喜！
宋博士：阿母，平安！（逐家握手）。
宋博士：錦華平安，真多謝，我出國中父母得著你e5幫忙，真多謝。（兩人握手，錦華流目屎，吳校長行--入來）。
吳校長：宋博士恭喜！
宋博士：吳校長平安，（握手，像時老母捧飯菜入--來，錦華馬上ka7幫忙，逐家坐做伙，宋牧師起來感謝）。
宋牧師：多謝天父上帝，我e5嘴著稱讚你e5 權能，你e5疼痛，你e5憐憫hou7阮boe7測度--tit，你賞賜我e5 子兒主恩，7年半久出國，今仔日平安轉--來，全家歡喜相見，阮深深感謝不盡，今後一切e5事求你ka7阮安排。現在阮beh享受你所賞賜e5 一切，be7享受e5代先靠耶穌e5名感謝。阿們。（逐家盡力食，食了後博士企--起來）。
宋博士：敬愛e5校長，阿爸，阿母kap諸位。我kap lin2離別7年半，今日平安轉--來，看見逐家平安，真快樂，感謝上帝e5宏恩。我雖然ti7美國得著化學博士，也得著金匙獎章。但是博士e5文憑kap獎章已經ka7 tim3落去太平洋--lah，我所讀過e5冊全部ka7燒了--lah，只有帶一本，是我讀40遍e5聖經轉--來而已。以前e5主恩已經死--lah，現在是救主耶穌ka7我改名e5約翰teh活。今後一切攏是趁主e5命令，指示來活而已。
宋牧師：主恩，你已經提博士轉--來，也著替我趁一點仔錢來幫贊家內e5生活費，因為現在我e5 月給才有35箍na7-tiaN7。
宋博士：阿爸，我得著化學博士e5 時。北京大學e5醫學院長有扑電報來beh請我去教冊，年奉beh一萬箍，我有ka7伊拒絕--lah。我畢業e5大學叫我去北京大學，專攻化學，我有ka7伊拒絕。世間一切e5名，離我無緣，只有為主傳福音是一生e5使命。
吳校長：宋博士，你e5 名聲傳遍美國，我攏知影，不過現在iau2-be7決定方針。暫時來母校教化學好--無？自然我boe7阻止你向學生傳道e5事。
宋博士：既然校長e5好意，我歡喜接受。自然我也有意思向學生傳道。
老母：主恩，你今仔日轉--來，逐家是真歡喜，你已經25歲，錦華也是25歲，我想近日中來舉辦結婚典禮是最好，最要緊e5事。
宋博士：阿母e5疼痛恩深無極，雞煮了真好食。結婚e5事請阿爸，阿母設法就是，我無意見。
老母：M7知親家，親姆怎樣，甚mih意見？
林親姆：當然阮無意見異議，贊成，也會儘量趕緊幫贊錦華備辦嫁妝。
林親家：親家，親姆真多謝，hou7 lin2請真飽，請主恩你chiah常來阮兜thit-tho5,阮先失禮。錦華你chiah chia幫忙親姆，工課做了才轉--來。你請。

第10幕：廈門查經奮興會。
佈置：椅，桌齊排，演員全部參加。
幕後放送：1936年7月，宋博士ti7廈門開查經奮興會，參加e5人有1600名。Tui3哈爾濱、北京、南京、漢口、福州、台灣、新加坡、菲律賓、南洋、馬來亞等等e5所在，攏有真濟人來參加。會期是一個月，thang講是空前未有e5盛況。（會眾齊聲唱「最親愛e5恩愛ti7我心內」。吟詩中幕漸漸開，吟了，宋起立）。
宋博士：最親愛主內兄弟姊妹，咱已經相kap生活敬拜上帝，吟詩，祈禱，話劇查經將近一個月--lah，koh無幾日就會結束，逐人，隨人東西南北去，啥時才會相見，除起上帝以外，無有人會知。上帝若肯特別管顧，向望今後有第3次查經會。咱這個查經會到結束e5時。全本聖經共1189章，攏會thang查完，以後向望咱逐家轉去逐人e5地方做一個基督e5精兵背主e5十字架，將來咱逐家ti7天頂相見，享受永遠e5福氣。這時我愛聽海外來e5兄弟自我kap lin2離別回中國以後lin2怎樣活動e5報告。代先請新加坡來e5兄弟，第二請菲律賓e5兄弟，第三台灣e5兄弟來報告。
新加坡兄弟：宋博士及諸位兄弟，我真光榮來報告，宋博士來新加坡頭尾6次，所得著e5慕道友約5千名，阮e5佈道隊有兩百連隊，隊員攏是肯食苦學宋博士e5腳步。向望將來有機會koh請宋博士來堅固阮逐家e5信仰。
菲律賓兄弟：我是tui3菲律賓來--e5,宋博士來菲律賓有三擺，每擺聽道理e5約有兩千外名。宋博士beh離開菲律賓e5時，一千外名e5兄弟送到碼頭唱離別詩e5時。主賓全部都痛苦流目屎，m7甘離別。Che是菲律賓碼頭空前未有e5親密e5情景。今阮也有組織一百外隊e5佈道隊到處佈道。請眾兄弟時常替阮祈禱。
台灣姊妹：阮是tui3台灣來--e5,kap我相kap來--e5有一百外人。宋博士ti7台南神學院講道e5時，每次都有5千名以上e5人來聽，會眾聽了攏認罪，反悔痛苦流目屎，教會復興。現在組織295隊e5佈道隊，積極宣揚福音。可惜日本政府歧視基督徒，有時干涉，壓迫，請諸位兄弟姊妹替阮祈禱。
宋博士：真歡喜e5好消息，願榮光歸主e5名。阿們。今日特別beh講五個餅兩尾魚e5事。耶穌ti7世間e5時，真濟民眾愛看伊，愛聽伊e5 傳福音，愛伊醫好有病e5人。Hit日約略有5千人ti7曠野，因為時已經暗，民眾枵餓擋boe7 tiau5,耶穌可憐in，叫學生hou7民眾食，總--是腓力講，假使有二十兩銀來買餅，民眾太濟，根本也食無甚mih。總--是拿但業講，有一個細子帶五個餅兩尾魚，耶穌叫伊帶--來，向天祝謝剝破提hou7學生，學生分hou7民眾。每人食到飽，收拾所chhun e5餅脆iau2有12筐。Tui3這項事thang看出耶穌e5權能，疼心，kap枵餓e5民眾是太濟。現在咱e5同胞也是枵餓e5人滿滿是，lin2也著hou7 in食。Lin2逐人也五個餅兩尾魚，lin2 e5五官，鼻目及lin2 e5五指，五趾就是lin2所有e5五個餅，lin2 e5兩支手、兩支腳、兩蕊目睭，兩個耳就是兩尾魚。你若肯奉獻hou7主，主會改變lin2成做飼五千人，或是數萬人e5精神米糧。千萬m7-thang想beh保留你e5餅kap魚，就是lin2 e5五官，腳手做家己e5路用，也m7-thang想民眾當枵餓e5時，將餅賣懸價，趁大錢，親像你想我是一個學者，科學家，有地位，有材幹，人若請你傳道，你就beh真濟e5年奉，若無就m7做。也千萬m7-thang想家己e5才能kan-ta留--teh，用ti7親情，或是想講枵餓e5民眾hiah濟，根本五個餅兩尾魚有甚mih作用，不如袖手旁觀，任意放蕩享樂，無利益家己，也無利益世間，人如果an2-ni，就是該死！親愛e5兄弟姊妹，耶穌快來--lah！聖工當忙，若無及時趕緊做工，hit時企ti7主e5面前那會thang得著主講：「你是好koh盡忠e5奴僕，thang入ti7主人e5快樂--ah？」親愛e5兄姊！時是日--時，著做工，暝--時若到就無機會--lah !願咱將全身獻hou7主，做活活e5祭，主會改變你做偉大e5器具。咱逐家來唱我e5生命獻hou7你，做你差用到一世e5詩。
第11幕：北京西山宿舍。
佈置：病床一個，椅衫，四liau5,桌頂藥罐，水瓶，宋妻及第三查某子企ti7床邊。
幕後放送：1935年，宋博士坐船ti7揚子江e5時，有一暝望見伊e5老父企ti7伊e5 身邊，對博士講：「主恩，我代先你去見天父，總--是你iau2有7年e5聖工」，講了形影就消散。隔日船長提一張電報hou7宋博士，果然是伊e5老父已經去世。宋博士到1942年聖工就完滿，12月14號病重ti7北平協和醫院第一擺手術，1943年3月27日ti7天津第二擺手術，1944年6月12日ti7北平德國病院第4次手術，手術後無久退院，kap某子ti7西山宿舍靜養。
宋博士：最親愛e5賢妻，我自第一次手術以後，得著你暝日e5照顧及每日e5祈禱，我e5心真平安，我信我e5靈魂受主召以後，你也是繼續信靠上帝，照顧孤兒，實在感謝你e5恩愛無盡。我一生為主勞苦，攏無積聚財產留hou7 lin2,而且生前也無充分e5時間企ti7厝--nih享受夫妻，父子天倫e5幸福kap快樂，而且兩個子兒患病沉重死--去，埋葬，也無時間來見一面，參加喪葬，實在做老父，做丈夫大失落本份，家己也是痛苦萬分。總--是咱e5主有講，疼父母較過頭ti7疼我--e5,boe7堪得ti7我；疼子，查某子較過頭ti7疼我--e5,boe7堪得ti7我，這點也是你明白e5所在。我e5 聖工已經完--lah，中國35省無有一省，一城及鄉鎮我無到e5所在；現在教會已經奮興--lah，我e5 心願，我e5使命已經完--lah，只有等候主召na7-tiaN7。喪葬e5事我所疼e5王明道會設法，免掛意，著安心。
宋妻：親愛e5約翰，我明白你是上帝盡忠e5奴僕，你e5勞苦。你e5著磨是平常人無法度做kah到--e5,你e5身體會扑歹--去，也是tui3我無法度跟隨你，暝日照顧你e5所致，實在真過boe7得起。總--是che也是注定e5運命，上帝e5旨意，我也願意。Kap你食苦e5一切事已經變成一場e5眠夢，請你安心，m7 thang傷心。
宋博士：我所疼e5查某子，我ti7世間是無久e5人--lah，我去了後，你變成無父e5孤女，你著乖乖，疼小妹，有孝老母，將來若做女傳道也是真好e5事。
宋女：阿爸，我明白你e5 疼。我會疼小妹，有孝阿母，請你安心。阮雖然是孤兒，無父e5女子，總--是阮深信你是去天堂朝見天父，享受天堂e5福氣；阮信阿爸你是這世間最偉大e5老父，我kap阿母逐日teh替你祈禱無煞，請阿爸你安心。（王明道，醫生及護士行--入來）。
醫生：（摸脈了搖頭），宋博士，我已經盡了我e5 本份，koh注一支滋養射就好。
宋博士：親愛e5醫生，護士及我所疼e5明道，真多謝。我頭尾病兩年，手術四次，我身邊無一分五釐錢，對你e5疼痛kap賢明koh好e5設法，一切tui3疼主e5兄弟寄來幫贊。我e5心中會感謝kap快樂無法度thang表現。願主祝福疼伊e5一切e5人。昨暝耶穌對我講，約翰，你著轉--來lah。今早起耶穌再來企ti7門口，所以我e5 心真平安歡喜，請你m7免驚，免煩惱，著深信救主耶穌；為主見證傳福音，（出演人員進入）。
醫生：宋博士靈魂已經離開世間--lah！
王明道：諸位親愛e5兄姊，上帝盡忠e5僕人，咱最敬疼e5宋博士，伊是咱中國有史以來e5佈道家，奮興家，已經受主召靈魂歸天--lah！伊一生為主食苦，褪赤腳，穿粗布長袍，有時受人凌辱，誹謗，窘逐，陷害，總--是上帝庇佑伊。伊傳道18年，絲毫無貪人一箍銀，伊e5某子貧困艱苦，只有上帝知na7-tiaN7。伊雖然身體帶病，總--是全國e5同胞切望伊，愛聽伊e5 講道，愛伊替in e5病人祈禱，伊靠耶穌e5名醫好真濟e5病人，伊驚了聖工做boe7完，拖病暝日講道理，安慰數百萬心中痛苦e5人，hou7 in有救主耶穌e5救恩thang得著平安。最後伊e5 病是肺結核e5病，總--是伊逐時kap主同在，戰贏病魔。現在伊已經得著主賞賜榮光e5冕旒，永遠享受天堂e5福氣。伊為著咱同胞犯罪所流e5目屎，上帝已經替伊拭--lah。向望咱逐家堅固信心，來學伊e5腳步傳福音，將來會kap宋博士相kap ti7天堂相見。這時咱來吟天堂是我家，倒--來ah，世間免掛意， 天堂是我家，倒--來ah，世間免掛意。
（降幕）。
幕後放送：親愛e5兄弟姊妹，最後e5報告是宋博士1944年8月18日上午7點7分，靈魂受召歸天。伊e5 棺木是用最好e5香材來做。8月22日出葬e5 時，全國各省攏有代表來會葬，真濟佈道團e5團長；來扛伊e5 棺木，出山e5 時是沿路吟詩，送到宋博士生前常常單獨所愛去祈禱e5草埔，tihia7安葬。伊e5 大千金名做創世紀（天子），現在iau2熱心做傳道，為主傳福音，是咱最歡喜受安慰e5所在。最後祝諸位健康。再會！
（台灣教會公報第919-921、922、924-928號，1963年10月~1964年2月）

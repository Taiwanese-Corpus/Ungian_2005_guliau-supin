
拾著e5生命
廖瑞女
人物
西文，碧姍：夫婦。
佐志：Geroge（童年kap成人）。
瑪莉：西文夫婦e5奴隸，佐志e5老母。
土匪：A.  B.  C.
小學生數名。
先生：學校e5老師。
俊毅：大學生，是好額子弟。
麗娜：大學生數名（若干名）。
大學校長。
農民： A.  B.  C.  D.
囡仔兩人。
省長。
縣長。
總統祕書。
十字會會長。
第一幕
西：碧姍！今仔日我ti7十字路口看著一張e5告示，叫人著注意，小心保護家己e5奴隸，因為土匪已經到咱e5 境界--lah！
碧：著，我也有聽--見，菜市仔內e5人攏teh講起這項代誌。
西：近來土匪較gau5 算，in知搶掠奴隸比搶提別項物較好。
碧：我想e暗著叫瑪莉kap 伊e5子，chhoa7來chia睏較安全。
西：M7免--lah！咱無查甫e5奴隸，土匪一定m7 掠查某--e5 kap囡仔。In值無三chiam  錢，土匪無hiah憨。
碧：M7-ku2我boe7放心，瑪莉實在是一個可取e5奴隸，有伊管顧咱e5 農場實在真好，伊雖然女--e5(查某--e5)，總--是所做無輸查甫--e5。
西：有影！瑪莉是堪tit hou7人o-lo2 e5奴隸。已經暗--lah，咱來去睏。
（攏總落台）。（遠遠狗teh吠，3個土匪kap一個女奴隸抱一個嬰仔上台）。
土匪A：掠這個女--e5,我想真麻煩。Kiam2-chhai2咱3人會為著這個女--e5起冤家。
土匪B：相扑都有--ouh！帶念你是老大，你若有意思阮beh讓你。（逐家笑）
土匪A：請你m7 thang誤會，我是講這個kaN5  一個細漢囡仔，hou7咱e5 行動真無利便。我想將in母子放hou7--去，koh來掠別個。
土匪C：M7 thang，城市女--e5奴隸較值錢。
土匪B：注意聽！有馬腳蹄e5聲。Aih！穩當是城內e5民兵beh來掠咱，今著趕緊走。
（攏總落台，奴隸滾liong3 才落台。西文kap兩個青年上台）。
青年A：Ti7 chia，ti7 chia！有新e5腳蹄號，實在真gau5走，咱已經chhe7 3暝日--lah，iau2-ku2 jip  boe7著。
西：（向兩個青年人）。Lin2較少年趕緊去chhe7,一定無真遠--lah，若chhe7--著kap in講條件，若是姑不chiong著用我hit上好e5馬，也無要緊，he是最後e5條件。我真thiam2,無法度koh再行路--lah，我ti7這欉大樹腳等lin2(Tui3相對e5方向入）。
（土匪A上台企ti7這爿，兩個青年上台，企ti7 koh一爿）。
土匪A：Lin2兩人beh做甚mih？將lin2 e5武器囥--leh，進前來講條件。（小停）。阮已經看著hit e5女奴隸e5頭家hit隻烏色e5馬，lin2若將hit隻馬牽--來，in母子阮就beh放in轉--去。
青年A：用別個條件怎樣？因為阮e5 主人hit隻馬是全縣第一好e5馬。伊疼hit隻馬親像伊家己e5子。
土匪A：Boe7用--tit！阮愛hit隻馬就是。Lin2去將hit隻馬縛ti7 hit欉大樹腳，然後lin2著離開，阮會將lin2所愛e5人toa3 chia還lin2。若hou7阮發見著有欺騙e5所在，就lin2攏會無命。今趕緊去。
（青年人落台，土匪A pun5 pi仔  ，眾土匪瑪莉母子上台）。
土匪A：我已經kap in講條件，就是用hit隻烏馬來換這兩個母子。（向瑪莉）。今lin2 thang koh倒轉去頭家e5厝--lah。有歡喜無？
瑪莉：真多謝，hou7我會thang koh轉--去，我頭家kap頭家娘是一個真好e5人。
土匪B：小等--leh！我ti7烏人e5中間m7-bat 看著chiah-nih8 sui2 e5查某人，親像你，我想愛留你來做我e5 某。（向土匪A）。老大--e5!你m7-thang放伊轉--去。
瑪莉：（向土匪B）。拜託--leh！我已經有兩個囡仔，請你著好心--leh！放我轉--去。
土匪B：免講，你著te3 我行。（牽瑪莉e5手）。將你e5 子tan3 toa3 chia，（將囡仔搶--起來，ka7 囥ti7土腳）。
瑪莉：Oh！M7 thang hou7我kap我e5 子離開，著放我轉--去……
土匪B：緊行。
瑪莉：你若m7 hou7我kap我e5 子做伙，著將阮thai5 --死，m7 thang hou7阮活活來相離。
土匪B：緊行……
土匪A:（開3門銃做信號就離開）。
（西文kap兩個青年上台）。（三人做聲喊喝瑪莉）。

西：（大聲叫瑪莉）。真奇怪，等攏無。
青年A: Eh！你看，hia有一包物，m7 知是甚mih，咱來看。（進前拾起來看是嬰兒）。
西：Oh！可憐e5子，枵，嘴礁koh破病，親像beh死e5款。Oh！可憐e5子，你chiah-nih8細漢就經驗著人生e5大悲劇。你m7 知tui3 to2位來，也m7知beh tui3 to2位去。我m7 知你e5 老父ti7 to2位，總--是知你e5 老母，今仔日也離開你無koh倒轉--來。Tui3這時起你beh做我e5子，beh姓我e5 姓，kap我生活，也beh得著一個好e5老母。今咱著轉--來。瑪莉e5失蹤（失落）親像一個夢，其實人生就是夢。
……幕落……
第II幕
人物：西文夫婦，佐志（George10歲男童）。
第一場：地點西文e5厝，碧姍teh補thiN7，西文kiah8鋤頭對外面轉--來。
碧：你今仔日轉--來攏無相像，是有甚mih無心適e5事，連看都m7愛看我。
西：無甚mih大代誌，是hou7佐志問到走無路。這個囡仔真奇怪，問題特別濟，我teh考慮kiam2-chhai2著chhoa7去hou7精神科e5醫生看。
碧：是m7 是你無把握thang教--伊，才走來我chia閃避（笑）？
西：有影，我感覺beh對付這個囡仔，你較有辦法，所以伊常常愛ka7你洗碗koh鬥煮飯，thang kap你講話。
碧：這個囡仔真聰明，伊有問題就是表示伊有追求知bat。伊m7 是普通愛講話e5囡仔，有時我看伊靜靜觀察一項物，bat一日無講話，總--是也bat看伊ti7花園內家己講話。
西：這個囡仔常常ka7我講，伊若有問題就問我，我若boe7 thang ka7伊應，伊就問上帝。有時hou7我感覺真頭疼，伊已經真bat也會曉--得，我想著設法hou7佐志去讀冊，hou7伊會曉看，bat字，來讀聖經，koh較bat咱e5 上帝。（佐志入厝）。
碧：Oh ! 佐志真好，阮tu2 teh講你e5代誌。Eh ! 你e5 袋仔內te2甚mih？軟軟！！
佐：你提起來看就會知。
碧：Oh！Tou7蚓，tou7蚓！！你袋這款驚人e5物beh做甚mih？
西：你kiam2 m7 知，che就是伊e5 趣味。你有看見伊hit間小房間--無？歸間攏是蟲--lah，草--lah，花--lah，koh有逐款無相像e5塗kap石頭。
佐：我m7 是teh辦ke-kou he2仔。我teh看上帝做chiah e5有甚mih thang利益人。
碧：佐志。你真聰明總--是真可惜你m7-bat 字，你有想愛讀冊--無？
佐：我真愛bat字，會thang親像lin2 an2-ni 讀冊kap聖經，koh會thang寫批。總--是我是烏人，beh去to2位讀冊。
西：咱ti7附近有一間學校你去chhe7老師，向望咱e5 上帝替你開路。
-----------O--------------
第III幕
（一群e5小學生6-8名。佐志tui3一爿出）
學生A：老師。你看，hia有一個烏人e5囡仔，tui3 chia直直來。
學生B：老師，這個囡仔beh做甚mih？一身烏so5-so5,koh無穿鞋，看著真驚--人。
先生：逐家安靜（向佐志）。小朋友，你有甚mih代誌走來chia。
佐志：老師，我愛讀冊真愛會曉寫字，請你hou7我kap chiah e5囡仔做伙讀冊。
先生：你是怎樣hiah-nih8愛讀冊？
佐志：我看別人會曉看報紙，koh會曉聖經也會寫批，我真愛。
先生：Oh！an2-ni真好。你叫甚mih名？
佐志：我e5 名叫做佐志華盛頓．葛爾。（眾學生大笑）
學生A：Oh！Thia3有hiah-nih8長e5名，驚死人。
佐志：因為我有兩個姓，所以較長，總--是人叫我佐志。
學生B：先生，阮媽媽講烏人e5身軀臭kou-kou，kiam2有影？我來鼻看--leh。
先生：無--lah！烏人只有皮膚烏na7-tiaN7，boe7臭臭。你e5 肉雖然白，總--是若無常常洗身軀，就會臭臭neh。
學生C：老師，我聽人講若kap烏人做伙thit-tho5會hou7穢--著neh，阮若hou7伊ti7 chia做伙讀冊，阮hou7穢一個，逐e5攏變烏囡仔to害--lah（逐家大笑）。
佐志：烏肉就是烏肉，白肉就是白肉，boe7相穢。我看你有讀冊，總--是比我較憨（逐家koh笑）。
先生：（向佐志）小朋友，我看你真可取，歡迎你讀冊，向望你扑拚讀，將來一定會做一個gau5人。各位小朋友，甚mih人beh kap伊坐做伙？
和美：老師，我beh kap伊坐做伙。阮媽媽常常ka7阮講，無論散抑是好額，無論烏人抑是白人，攏著做朋友。我看著真濟小朋友ka7笑，真可憐（牽佐志e5手講）來我chia坐。
先生：佐志，和美是咱這班e5級長，伊真gau5讀冊koh真乖，向望你以後真gau5 讀冊。
佐志：老師真多謝，我一定beh認真讀冊。
第IV幕
幕後說明：經過15年，佐志tui3小學進到大學，攏是那做工趁錢來完成學業。
大學生俊毅：麗娜，今仔日是畢業e5日子。你感覺怎樣？
麗娜：我無特別e5感覺，只有感覺驚惶排ti7面前，就是實際e5出路e5問題。
俊毅：麗娜。你m7 免為著chiah e5來煩惱。我tui3小學到現時，m7 知甚mih叫做煩惱。你看！我e5 老父有錢koh有地位，電影館有6間，水泥工廠兩間，製藥廠，貿易行，hou7你算boe7了。只有你同意，我thang hou7你月俸做好，也做輕鬆e5工作。
麗娜：你講有thang食，有thang用，也免經驗煩惱e5事，這款e5生活kap其他e5動物無各樣，這款e5人生有甚mih目的？
俊毅：你m7 thang用這款e5話來刺chhak8我。4年來我對你e5 愛情無變換，你常常故意為難我。麗娜。我已經等4年--lah。今仔日請你著同意我e5要求？
麗娜：我已經ka7你講，我絕對無同意你e5 要求，請你m7 thang koh 來ko5-ko5 纏。總講，你kap我e5人生觀無相同。
俊毅：我知你為何m7愛我。你e5心已經hou7 hit 個烏人所迷。4年來你常常chhe7機會kap hit 個烏人講話，kiam2有影我這個百萬富翁e5繼承人會較輸佐志--mah？麗娜。我e5 心已經碎--lah，為著你碎--lah！
麗娜：是，我e5 心已經hou7佐志--lah，因為伊有夠額e5人格kap sui2 e5人生觀，koh伊有超越e5智慧（佐志kap另外一個同學上台）。
佐志：今仔日是逐家所期待e5畢業e5日子。
麗娜：佐志恭喜！我已經看見成績報告，你是第一名，實在真難得，親像你這款智慧e5人我未bat看--見。
佐志：多謝你e5 o-lo2,實在真boe7堪--tit。
大學生A： 咱e5 同學漸漸來--lah。時間也到--lah，校長也teh來--lah。（4位同學上台）。
大學生B：逐家恭喜！今今仔日以後就是隨人行家己e5路--lah，想著beh入去社會才知4年e5大學教育真無夠額。（向前看，校長出場）。Oh！咱e5 校長來--lah。
（學生排ti7一爿，形成beh開會e5隊形）。
校長：諸位同學，每年這個時陣咱攏有相像e5畢業式，增差畢業e5人無相同na7-tiaN7。總--是每年我攏用這句話來勉勵逐家，「人生以服務為目的。」向望lin2出去會大大利益人。這時我beh發證書kap獎狀。這屆e5第一名有打破歷年來e5記錄，4年總平均是98分，實在真難得。Koh伊所發表e5畢業論文是「土地kap人類e5關係」。伊e5 論文kap實驗有大大貢獻全美國。不但改良，就是對塗（土壤）發見染色（染料），這個人就是佐志同學。（眾人扑手o-lo2)。同時我代表本校董事會kap教授會聘請佐志同學，tui3今仔日起做本校農學院e5教授。Che是頭一代e5烏人教授。這時請佐志同學發表演說：
佐志：我boe7會講甚mih，我e5目屎已經替我應答--lah。我就是用一隻馬換轉--來e5生命，親像一欉野玫瑰生長ti7樹林內，後--來受搬徙到ti7花園。Oh！我e5 心充滿感激kap感謝e5目屎。（一個提批--e5出）。
郵差：Lin2 chia有一個叫佐志，華盛頓．葛爾先生--無？Che是伊e5 掛號。
佐志：四年來我未bat接著一張批，怎樣會ti7 chia接著掛號e5批？（拆開）。
「佐志先生，咱兩個無相bat，總--是tui3濟濟方面，我知你是一個傑出e5青年，也是小數e5烏人受大學教育e5一個。你ti7社會上所beh得著e5名譽，地位kap金錢是無限量。總--是我ai3用一句懇切e5話對你哀求，『請你過來幫贊我。』我是一個烏人，ti7美國南部為著烏人teh奮鬥，chiah e5人m7 知beh怎樣犁田，ia7 種子kap收割。Koh我對chiah e5是外行；我會thang教in寫字，讀冊kap怎樣起厝，我boe7會幫贊in實際e5問題，所以in常常枵餓。向望你，的確著來幫贊阮。我所會thang hou7你e5 是工作，困難e5工作。就是beh將這個落後，貧困kap可憐e5民族chhoa7到ti7豐富e5人生。
阿里瑪州  德斯基基督教農業改進學院
主辦人：慕克 敬上。」
（佐志看了，ti7台頂行來行去，然後對lak袋仔內提一張e5紙來寫「我beh去。」用沉著e5態度）。佐志進前對校長講話）。
佐志：校長真失禮，我boe7 thang接受你e5聘請。我ai3即時去美國南部為著我e5民族服務。
校長：佐志，你無hou7我失望。你著勇敢堅持你e5信仰。雖然你beh放sak金錢地位名聲，總--是你thang得著sui2 e5果子。你去，上帝kap你ti7--teh（握手再會，校長落）。
（其他e5同學進前來相kap握手再會。台仔頂只chhun麗娜kap俊毅兩人）。
俊毅：麗娜，逐個人攏轉--去lah，你iau2 teh想甚mih？今仔日是快樂e5畢業紀念日，我請你來去國際大舞廳跳舞慶祝。
麗娜：請你離開，我m7愛koh聽你hit款糖甘蜜甜e5話。（俊毅搖頭離開）（佐志上，koaN7皮箱）
佐志：麗娜，che是boe7 thang閃避e5事實。咱著離開。人生常常boe7 thang照理想來生活。麗娜，這張是我最得意e5油畫，送你做紀念。
麗娜：佐志，請你chhoa7我去。（流目屎）。
佐志：麗娜，m7是hiah-nih8簡單e5代誌。南方烏人e5地界，m7是你所想像會到--e5,ti7 hia充滿枵餓，散赤，破病kap死亡。我boe7 thang奉事你，siang7時奉事我e5民族。你若常常替我祈禱，就是疼--我e5表現。（佐志chim麗娜雙手來離開）。
-----------------幕下-------------
第V幕
農民A : 佐志先生，你來chia是beh指導阮，改善阮e5生活。你看！阮所種e5棉花一年一年減少收成，看阮beh怎樣to7好！
農民B：佐志先生。我3甲e5田園攏種棉花，總--是今年棉花著蟲真厲害；我e5資本攏下--落去，總--是收無一半。
佐志：兄弟，我ka7 lin2講，lin2年年種棉花，就棉花所須要e5滋養自然一年不如一年，koh棉花e5虫害，lin2無消毒ti7蟲，蟲怎樣會死？Kiam2 m7是koh較厲害--mah？今我ka7 lin2講，lin2著用輪作e5法度來增加生產。Lin2去將園犁hou7清氣，後--來種蕃薯。
農民A：蕃薯是精牲e5食物，無值錢。你beh叫阮食蕃薯來過日是--mah？（佐志落去提一kha箱）
佐志：朋友請你看。Che是我用兩禮拜久e5時間ti7實驗室所知e5蕃薯e5用途。（佐志提一罐，講che是甚mih？）
農民B：（鼻看--leh ）Oh ! che是酒，che是醋，是麵粉，是糖，是咖啡，糖漿，澱粉，koh有油，烏鞋膏，糊仔。Oh！iau2 koh有，算未了。
佐志：Chiah e5攏是對蕃薯所得--著e5物件。
農民A：Oh！Koh有真好食e5餅類，總共有118種，實在真奇妙。佐志：莫得掠做奇怪，chiah e5攏是主beh hou7 咱--e5,咱著用感謝來承受。（兩個農夫手攏提一袋土豆出）。
農民C：佐志先生，阮tui3南爿e5懸山地，來行3暝3日才來到chia。過去阮e5土地攏種棉花，總--是蟲害真厲害，兩三年前阮e5地方有聽你e5 建議攏總種土豆，頭一年阮有得著真好e5價數。總--是今年土豆大豐收，致到價數真bai2,幾若百噸e5土豆hiat ti7田--nih8無人beh買。
農民D：阮若mai3聽你e5話，ma7 iau2有淡薄e5收入。土豆做飼料是無值錢；做人e5食物真好食，總--是食boe7飽。看beh an2-choaN2？你著替阮想辦法，若無阮就beh chhoa7某子來hou7你飼。
佐志：請lin2攏離開我，我須要安靜e5時間。（佐志以外e5人攏退）
佐志：Oh！我e5上帝，你著幫贊我，我用濟濟方法beh幫贊農民，總--是今仔日所tu2--著e5就是反對kap怨言。主--ah！你啥事創造土豆？你既然賞賜阮夠額e5土豆，你一定beh tui3土豆賞賜阮濟濟物。主！請你一定將奧妙指示我。
（靜默，沉默，農夫C.  D. 上台）。
農夫C：佐志先生，你teh想甚mih？著趕緊替阮想辦法。
佐志：（起身，提一袋土豆）請你莫tit攪擾我，我beh入去ti7我e5實驗室聽候主（停一時仔，有兩個囡仔抱一隻狗仔來）。
囡仔：佐志先生有ti7--teh無？
農夫C：你beh chhe7伊創甚mih？伊入去ti7實驗室，無愛kap人講話。
囡仔：我beh抱這隻狗來hou7伊看病，阮這所在若有狗抑是豬破病，攏著chhe7伊才有法度。
農夫C：總--是囡仔，阮已經ti7 chia等伊幾若日--lah，伊iau2-boe7 beh出--來（停一下仔佐志出）
農夫C：有甚mih價值e5發見--無？看你e5面有笑容，穩當有好消息。
佐志：我beh證明hou7 lin2看上帝無放sak咱。請lin2來搬物件（來去提真濟款e5物）。
佐志：Chiah e5攏是ti7阮實驗室所做--出來e5物件。
農夫C：先生，你kiam2 m7是家己ti7實驗室--mah？
佐志：M7是，有我e5上帝kap我合作，請看che是甚mih。
農夫C：Oh！Che是牛乳，koh有麵包（一項續一項）che是茶，糖，咖啡（那講那分hou7囡仔kap其他e5人食）。
農夫D：佐志先生親像teh變奇術，tui3無變有，tui3土豆變濟濟想boe7了e5物件。我來算看--leh，攏總幾項：牛乳、麵茶粉、茶、醋、土豆醬、墨水、強力糊、油漆、樹油、火油、芳水、芳雪文、染料；oh！Iau2-ku2有，我算boe7了。
佐志：Koh一項是最高貴e5藥品就是嬰兒e5皮膚膏。
農夫C：今仔日佐志先生chiah-nih8大e5發見，有替咱e5 民族ti7社會上吐一個大氣。

佐志：請你m7 thang講起我e5名，就是著將一切e5榮光歸hou7主。
農夫D：Oh！你真正是上帝kap你同在e5人。
（縣長，省長，十字會代表，總統祕書出--來）。
總統祕書：我代表羅斯福總統向你表示敬意。你tui3土豆所發見有大貢獻人類。你一生服務e5精神是全美國e5榮光。（進前將一條紅色e5勳章結ti7佐志e5身上）。
縣長：你e5貢獻有大大提高烏人e5社會地位，我ti7 chia 愛向你表示敬畏（賞伊玫瑰勳章）。
省長：你是模範e5公民，我代表全省e5人民表示敬畏（將一條藍色彩帶送hou7 伊）。
十字會代表：你雖然m7是醫生，總--是你所發明用土豆油所做e5藥品有真大e5貢獻（提一包錢）。Che是國際十字會e5最大獎金（將金錢送hou7 伊）。
囡仔：（進前）你所做e5土豆餅kap牛乳真好食。我看著真濟人攏teh ka7你o-lo2 koh送紀念物；我也ai3用這隻古錐e5狗送你做紀念。
佐志：（行到台前，面向頂面）。主--ah！我是用一隻馬換--來e5生命，你iau2無看輕我。Oh！感謝主，o-lo2主，著將一切e5榮光歸hou7耶和華，歸hou7耶和華。
眾人：願一切e5榮光歸hou7 耶和華。阿們。
--------------The  end----------------
(台灣教會公報第959號，1965年6月)
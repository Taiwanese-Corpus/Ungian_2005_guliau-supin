風颱雨
陳明仁

開頭詩：

風颱是ui3 toh 位來
Nah e7 tiaN7-tiaN7 空襲台灣
是島嶼e5 風氣苦悶生成
Iah是上帝食飽siuN eng5

*音樂起。

序  幕
人物：A 國（cha-pou--e5)、A 霞（cha-bou2--e5)
*音樂chun7 細聲，漸收煞。

國：Ti7 iau2 無真古早e5 古早時代，照南島曆是Lan2-lang5 520年，離chit chun7 ma7 m7 知joa7 久，lan2 台灣to7 有做風颱e5 記錄，有人講是台灣人e5 先祖背教，犯著天條，天公祖khi2-mou2-bai2，用風颱來教示--lan2;先祖是信siaN2-mih教、背siaN2-mih教，講bong2講，ma7 是無人真知。總--是，自an2-ne 台灣to7 kau7 風颱。
霞：A 國--a2，你nah e7 ka-ti7 ti7 chia seh8-seh8念？
國：是A 霞--ou！Soah m7 知台灣「活力旺」聯線e5 節目ti7 煞尾e5 時講beh 做1 個廣播劇，我想講，無，to7 來講風颱e5 故事。
霞：我ma7 beh chhap--1-kha。
國：做廣播劇無hiah 簡單，m7 是講beh 做to7 e7-sai2 做--e5。我先ka7 你考試。
霞：TaN 我cheng7 細han3 hong5 考到大，nah有leh 驚你考！
國：Tu2-chiah 你有聽我講--過，風颱kam2是lan2 祖先犯著天條，天公專工beh leng5-ti7--lan2-e5？
霞：天公be7 hiah phaiN2心毒行ka7 lan2 chhong3-khang 找麻煩，我想是lan2 台灣人久年來怨天怨地，1口khui3 be7 得thau2，結做風雲ti7 天頂滾絞，tu2 著溫度變化，to7 化做風颱。
國：若照你e5 意思，風颱是台灣人e5 苦悶、怨氣造成--e5？
霞：台灣kau7 風颱，m7-taN7 天然e5 風颱，koh 有經濟、政治、文化、戰亂種種e5 風颱，來1 pai2 to7 傷重1 pai2。
國：A 霞，你e5 風颱koh 做kah 真闊，若an2-ne，lan2 to7 開始講「風颱」e5 故事。
*音樂起。

頭1幕    頭1場
人物：A 公、pe7、母、孫
*音樂tiam7，風雨聲起。

公：Cha-hng beh暗a2 時，紅霞(he5)出kah 真sui2，厝角e5 kau2-hia7 leh 搬siu7，我看有風颱beh 來，ai3 先準備--chit8-下。
孫：A 公，看電視e5 氣象報告to7 知--a。
公：Gong7 孫，lan2 chit-ma2 是leh 演古早e5 廣播劇，m7-thang 漏khui3。
孫：好，我知--a！想講la-ji2-ouh ma7 有leh 報。
母：Khong kiaN2，hit chun7 beh nah 有la-ji2-ouh？
孫：講--來，古早人實在真可憐，ka-chai3 我m7 是古早人。
Pe7：Mai3 koh 講che--a，a-pa，taN beh 準備siaN2 mih8？
公：Tai7 先，tak8-e5 去khioh 石頭、磚a2 角，thang 好teh 厝頂。
母：Tioh8--lah，lan2 厝頂是kham3 茅(hm5)a2 草--e5，若無teh hou7 tiau5，厝koa3 e7 hou7 風颱hian--去。
Pe7：Ma7 tioh8 phah koa2 草soh-a2 iah 是亞麻(a2-moa5) soh-a2 ka7 厝頂liau5 hou7 an5，soh-a2 尾chiah 縛大粒石頭，an2-ne khah 在穩。
母：Hiah-e5 cheng牲a2 beh an2-choaN2？
公：雞tiau5、鴨tiau5 long2 地勢ke7，我看long2 趕入去厝內5間尾。
Pe7：Che long2 m7 是上kai3 要緊--e5，田--nih hiah-e5 chhek-
a2 kap 番藷beh an2-choaN2？
公：先去搶收，e7-tang3 收joa7 che7 算joa7 che7！
孫：He 稻a2 m7 是講koh 1 個月chiah e7 割--得？
Pe7：若無搶收--起-來，風掃--落，大水淹--落，連siaN2 long2 無。
母：風愈thau3--a，kan-taN 講m7 是辦法，tak8-e5 緊分頭去拚。
公：棕簑穿--leh，ka-ti7 e5 安全tioh8 斟酌。
*風聲愈大，音樂起。

第2 場
人物：王--舍、公、pe7、母、孫（A 明）
*風聲tiam7，音樂起。

王：有人ti7--leh-無？
公：Siang2？Ou3，是王--舍！Nah hiah 罕行？
王：Chit pian3風颱lin2 chia an2-choaN2？
公：你看，si3-ke3 厝long2 歪--e5 歪、倒--e5 倒，kam2 有1戶e7 toa3--得！
母：豬a2 淹死了了，cheng 牲a2 ma7 long2 ti7 5間尾kheh-kheh--死。
王：Lin2 田--nih m7 是有搶收--koa2？
Pe7：He chhek-a2 to iau2-boe7入米--leh，long2 phaN3-phaN3。
王：若an2-ne，無，今年租a2 lin2 交8成to7 好。
公：8成？你是無目chiu hiouh？連1成ma7 交be7 出--來，我iau2 leh 想beh ka7 你借koa2 今年e5 食糧--leh。
王：田是lin2 ka7 我pak8 去choh--e5，無hou7 我租a2 beh nah e7-sai2。
Pe7：Che 風颱an2-ne 掃，kui phian3掃kah 清清氣氣，goan2 是beh 用siaN2 過日？
王：田是我稅lin2 choh--e5，1冬ai3 交我joa7 che7，long2 有契約ti7--leh，風颱也m7 是我e5 關係，lin2 soah beh chhoe7 我出水！
公：王--舍，chit 幾坵田自古to7 是goan2 e5，goan2 a公e5 a公to7 choh到taN，你1個外鄉人ti7 chia nah 有hiah che7 土地？
王：Koh會che beh ni5？土地你講lin2 e5，khah輸to 無lin2 e5 名。
Pe7：He 是你bat 字--e5 食goan2 m7 bat 字--e5，交結官府去偷登記你e5 名，kui phian3地無tiuN 無ti5 soah long2 變你e5。
王：若beh 吵che，lin2 去衙門吵，看e7 hou7 大人(tai7-jin5) liah8 去kong3 kha-chhng--
be7？
公：我知iaN2 你靠勢kap 官府有交陪，beh 食goan2 苦命人，kam2 chiaN實世間long2 無天理？
王：天理？Thai3 e7 講無？天理是khia7 ti7 有勢chit peng5--e5，你想講天公真正e7 thiaN3 gong7 人--ouh，mai3 koh gong7--a-lah。
母：你an2-ne 逼--goan2，ma7 無khah-choah8，goan2 koh 來e5 日子beh an2-choaN2 過to iau2 m7 知--leh，有是死hou7 你看。
王：母--e5 soah 比公--e5 khah chhiah，lin2 beh 死beh 活是lin2 e5 自由，橫直欠--我e5 租a2 to7 是ai3 還--我。
*孫入--來。
孫：A 公，牛無hou7 大水流--去，我縛ti7 thiau7-a2 kha。Chit 個人客是siang2？
公：Che--ouh，地獄來--e5-lah。
王：Koh 有1 隻牛！我先牽--tng2-來，theng3候chhek-a2 租繳--來，chiah 還--lin2。
母：地獄來--e5，緊tng2 去地獄，A明，lan2 koh 來番藷園巡看有siaN2--無！
*音樂起。

第2 幕  插花a2 場
人物：國、霞
*音樂細聲，漸tiam7。

霞：Hit 年e5 風颱有iaN2 真惡，ui3 台灣頭到台灣尾，ka7 土地清kah 空空空。
國：風颱恐怖無m7-tioh8，m7-koh toe3 風颱尾來e5 經濟風颱koh-khah 害。
霞：Che 叫做風颱雨，風颱掃了，toe3 後piah chaN2稻a2 尾，厝to 倒了了--a，雨水koh 淹kah si3-ke3 是，看beh an2-choaN2 過日？
國：Chit 口灶看an2-ne m7 是勢面，thau3暝kui家lau3-phau5，盤過驚天嶺，到深山林內bih 厄兼討食。
霞：Ah 尾--a2-leh。
國：你koh 聽續--落-去。

風颱是ui3 toh 位來
Nah e7 tiaN7-tiaN7 空襲台灣
島嶼e5 風氣苦悶生成
Iah是上帝食飽siuN eng5

鳥a2 無種也無收
自然有thang 食
Goan2 kian3種long2 hou7 風颱
chaN2--去
Kam2 是先祖犯著天條
叫goan2 擔原罪
 
*音樂起。

第2 幕 頭1 場
人物：明、bou2
*音樂tiam7。

明：我tng2--來-a！
Bou2：我先thin5 1 au 滾水hou7--你，sio2 等chiah 食飯。
明：山kha 人炮a2 放kah pin3-piang3 叫。
Bou2：今a2 日也m7 是做醮，kam2 是有好giah8 人teh 嫁娶？
明：講是降伏--a，祖國beh 來接管--a。
Bou2：Lan2 choh山--e5，kap 平洋離hiah hng7，siaN2-mih消息long2 m7 知。你講祖國e5 天皇beh 來hiouh？
明：無--lah，日本a2 to 走--去-a，beh nah koh 有天皇，祖國是中國--lah。
Bou2：你講--e5 kam2 是人講是Chi-na2 e5 唐山？
明：HeN3--lah。
Bou2：An2-ne kam2 m7 是真好，lan2 有ka-ti7 e5 政府，免koh hou7 日本a2 khioh 重租兼蹧躂。
明：Chit 個新政府好bai2 是iau2 m7 知，m7-koh 我感覺便若「政府」long2 無leh 好khang e5 款。
Bou2：你想siuN che7--lah，有人to7 有政府，好bai2 ma7 無i 法tou7。
明：古早，goan2 a公bat 講起，in a公e5 a公e5 時代，看若toh 位有土地to7 ka7 開來種choh，ka-ti7 收、ka-ti7 食，kui 年thang3 天免驚e7 去餓--著，尾--a2 政府來--a，講土地是公--e5，beh 種tioh8-ai3 繳大租、小租，an2-ne ma7 iau2 e7 得過。
Bou2：你講幾na7 pai2--a。
明：Koh 聽我講--1-pai2 應該無敗害。尾--a2 koh 有bat 字--e5 去衙門ka7 goan2 leh choh e5 土地，登記過i e5 名，goan2 to7 koh ka7 稅來choh，koh 加1手頭家，hit 年做風颱大水，goan2 租a2、稅金chhek-a2 付be7 起，chiah tioh8 走路來做山頂人。
Bou2：Hit chun7 你chiah 6 歲gin2-a2 nia5。
明：當初時，che 山--nih ma7 無人toa3，goan2 a-pa、a母in kut8 來choh田園，我gin2-a2 人ma7 kap 人choh kah 歪腰--去。
Bou2：山a2 地全是大石頭，kut8 1層koh 1層，kut8 20~30年，chiah 有chit 幾坵園。
明：你koh 講kah 比我khah soah-phah！
Bou2：聽你講久to7 順--a，人講「曲館邊e5 豬母e7 phah拍(phek)」。
明：你nah e7 ka-ti7 keng-the2 是豬母。
Bou2：無愛kap 你gou7-si3-saN--a，我beh 來煮飯--a。
*音樂起。

第2 幕 第2 場
人物：明、清、bou2
*音樂tiam7。

Bou2：A 清兄，你nah e7 hiah 罕行！
清：A 明兄--leh？我有tai7-chi3 beh chhoe7 i 參詳。
Bou2：I 去kut8 水路，iau2-boe7 to3--來，你sio2 坐--chit8-下，我phang5茶hou7 你lim，phah算liam-mi to7 e7 so5 tng2 來食暗。
明：我m7 是liu 講…，beh nah e7 so5？
清：A 明兄，你有聽著消息--無？
Bou2：Lin2 2 個na2 話，我入去煮食。
清：政府講beh ka7 lan2 e5 土地收--tng2-去。
明：土地是lan2 e5，i pheng7 siaN2 mih8 beh ka7 lan2 收。
清：政府講是做土地清查，lan2 chia ti7 日本時代是大學e5 實驗林地。
明：騙siau2--e5，goan2 來e5 時chun7，chia 是1 phian3荒荒荒，nah 有siaN2 樹林？
清：講是日本政府有安排beh hou7 大學做森林e5 實驗，iau2-boe7 做，日本戰敗to7 走--a，國民政府講che 土地無登記ti7 私人e5 名，應該是公有地。
明：Goan2 幾10冬e5 phah拚、開墾，m7 to7 long2 了白工？
清：Goan2 ti7 chia bu2 40~50冬，koh-khah 淒慘。
明：若an2-ne beh an2-choaN2？
清：我想beh 結合lan2 chia e5 山頂人，tak8-e5 合齊做夥來去省政府陳情、請願。
明：我聽講lan2 是戰爭時，be7-sai2 聚集陳情、請願neh。
清：行到chit 個地步--a，be7-sai2 ma7 ai3 行！無，beh an2-choaN2？
明：你講e5 消息kam2 有確實？
清：應該是無m7 tioh8--lah。
明：Beh 去，lin2 ka-ti7 去，he 若tioh8-tiau3 hong5 liah8 去關to7 害。
清：我問過10外戶--a，tak8-e5 long2 an2-ne 應--我。
明：Lan2 是小百姓，beh an2-choaN2 kap 政府gia5 起gia5 落做對頭！
清：Lan2 若無合齊出聲，田園土地一定e7 hou7 政府收--去。你考慮--chit8-下，我koh 來去chhoe7 別戶講看mai7--leh。
明：無eng5 cho3 你，順行！
Bou2：Thang 好食飯--a-lah，ah A清兄走--去-a？
明：我beh nah 食e7 落飯？
Bou2：無，ma7 tioh8 chhin3-chhai2 pe--2-嘴，我看西peng5 出紅霞，ka2-na2 風颱koh beh 來--a，ai3 斟酌--1-下。
*音樂起。
煞  尾
人物：國、霞
*音樂tiam7。

霞：看--來，政府ma7 na2 像風颱--leh。
國：He 是khah 早民主iau2-boe7 開化e5 時代，ti7 今a2 日e5 社會，政府m7 是風颱，m7-koh e7 防颱。
霞：Che siaN2-mih 話？
國：我chit chun7 講--e5 是『防颱』，預防風颱，無論政治、經濟、文化、農工漁業若tu2 著親像風颱hit 款e5 危機，long2 e7 ka7 lan2 tau3-saN-kang7，幫chan7 lan2 渡過難關。
霞：聽你講話e5 口氣，be7輸是leh 做『政令宣導』--leh，chit 齣戲是leh 裝siau2--e5？
國：Ma7 m7 是an2-ne 講，風颱是e7-tang3 先預防，m7-koh 有koa2 人專門toe3 風颱尾leh 收割，chaN2 稻a2 尾，ka2-na2 風颱雨--leh，png7 風颱e5 福氣teh 發國難財。
霞：Lan2 mai3 講che--a，ah 尾--a2 A清kap A明in e5 山a2 地an2-choaN2？
國：Hit phian3山a2 地long2 ma7 收去做公有林地，A明chhoa7 in bou2 落來平洋做工，生活過了無thang 好。
霞：你nah e7 知iaN2？
國：A明to7 是goan2 老pe7。
霞：Ah A清in--leh？
國：I chhoa7 頭去省政府抗議，hou7 人關2個月，尾--a2，hou7 人買收做中人，叫山頂e5 住民領chit8-sut-a2 補償金，chit8-koa2 m7 是公有地--e5 ma7 騙人講是公地，i ka-ti7 siok8-siok8-a2 買，goan2 tau hit 幾坵根本ma7 無ti7 公有地e5 範圍。A清in 後代chit chun7 joa7 好giah8--leh，koh 有人leh 做議員。
霞：Chit 款--e5 真正是台灣e5 風颱雨。
國：無要緊，台灣上ou3尾pian3 e5 風颱做了--a，免驚--lah。
*音樂起。
*煞。






BONG報戲劇
世紀尾e5 ham7 眠
（世紀末狂想曲） （中pha）
陳明仁 編劇

ACT 1 SCENE 2	             廣告時間
人物：廣告演員、電視報告員
場景：幕前
道具：
*廣告－－
1.Chhia 拚、chhia 拚、大chhia 拚！烏星--e5、『烏滋』(ut-chut)--e5 long2 無夠看，根據台灣關係法引進米國製e5 機關chheng3,革命運動iah 是烏道拚注(tu3)上合用，比銀行、銀樓、保全--e5 khah 先進，廣告期間優待顧客，買1 支送300 粒chheng3-chi2,買1 打以上送貨到府，無另外收費用。心動khah 輸隨就行動，請聯絡行政院國防部武器採購團。
2.你kam2 有想beh 有1 個世界藝術e5 家庭？世界名畫會tang3 掛ti7 lin2 tau 客廳e5 壁頂，『達芬西、米開蘭基羅、梵谷』kap 『塞尚』無稀奇，文化建設委員會特別聘請台灣國寶級畫家數十名，專門仿世界名畫，比原作koh-khah sui2,chai2 起時目chiu peh kim，『蒙娜麗莎』就ti7 眠床邊leh ka7 你微微a2 笑。所有作品long2 有版權，請ka7 文建會購買，chiah be7 買著假畫。
3.青春少年兄，向前行！免煩惱性e5 苦悶。政府為解決青少年e5 性需要特別開放幼齒e5 公娼，貨色chhiN 價siau3 公道，有a 母e5 愛心、a 姊e5 體貼kap 女朋友e5 pi3-su3,包君滿意。另外徵求未滿14 歲e5 女性服務員，免學歷、免經驗，食好做輕kho2,有勞保，會tang3 先借錢解決困難。請kap 兒童福利委員會chih 接。
*廣告後，電視報告員上台。
報：續--落來，lan2 做夥來關心文學新聞。為beh 迎接新e5 世紀，文化部特別邀請國內上出名e5 4 個經典文學家替下1 個世紀e5 台灣文學做造型設計，請收看本台記者e5 採訪報導。
第3 幕：ACT 3 SCENE 1台灣經典文學
人物：記者、洪冬日、胡白輝、王百年、劉千古、報告員
場景：會議廳
道具：桌a2、椅a2、麻雀ji2-a2。
*記者用文藝腔口出場念詩。
記：百花chiau5 開e5 花園，詩人chhoe7 著1 隻無愛唱歌e5 鳥a2,hioh ti7 1 叢無色彩e5 玫瑰。詩人tiam7 靜，kan-taN 聽著雲飛--過e5 聲。
*念煞，記者改用講話e5 腔向觀眾。
記：親愛e5 觀眾朋友，lin2 tu-chiah 聽我念這首chiah-ni7 文學e5 詩，就thang 知影我beh 來採訪國內上權威e5 詩人kap 文學家。
*洪冬日上場。
*記者看著，向觀眾。
記：這chun7 行--來e5 這個是文學國寶，500 年chiah 出1 個e5 詩人，洪冬日，姓洪，i 寫e5 詩na2 親像寒--人e5 日頭，讀了會hou7 人感覺溫暖，chiah 會叫做冬日。
*洪行oa2--來，記者招呼。
記：冬天e5 日頭出現e5 時，心中浮現地中海，藍青e5 海泳也真歐洲。洪大師，我是電視台e5 記者。
洪：做1 個記者也會hiau2 念我e5 詩，莫怪人講「有閃光燈e5 所在就有我洪冬日e5 詩」。我chai2 起出門臨時看著1 隻貓a2,ti7 路--nih koh 新寫1 首詩，我念hou7 你聽。
記：會tang3 做洪大師新詩發表e5 頭1 人聽眾是我一生上大e5 榮幸。
洪：金sih-sih e5 目chiu kiu ti7 烏暗，山林e5 虎無i 輕鬆e5 kha 手，niau2 鼠--ah，lin2 siang2 敢來ka7 我掛lin-long-a2!現此時e5 威風long2 hou7 主人e5 溫柔化解--去，壁爐前，我安hioh 親像天堂。
記：Chan2,有影是第一流e5 詩，kui 首詩long2 無講著「貓」，m7-koh tak8-e5 long2 知影是leh 寫貓，koh 引用動物學，虎kap 貓是kang7 科--e5,ma7 有童話故事，講toh 1 隻niau2 鼠敢去ka7 貓a2 掛lin-long-a2,iau2 koh 用西洋文學『左拉』貓a2 天堂這款e5 典故，真正是世界超越物類e5 文學。
洪：記者先生，你真正是內行，你應該改途去做詩評，比當今所有e5 評論家koh-khah 有內涵。
OS：（胡白輝e5 聲）人間總是惹是非，不聞不問be7 剋虧。
洪：胡白輝，專門做7 字a2 詩e5 胡大師也來--a。
*胡上場，繼續念。
胡：有山有水就kou2-chui，khah 輸si3-koe3 ou-peh8 hui。在下正正是胡白輝。
記：各位觀眾朋友，lin2 今a2 日真有福氣，這當今詩壇上有聲望e5 2 個大師，現代詩e5 洪冬日kap 傳統詩e5 ou-peh8 hui long2 ti7 chia，beh 會tang3 hou7 in 2 人做夥，會sai2 講是自古到今難得e5 盛會。
胡：記者先生，請你發音khah 清楚--leh，我姓胡，名白輝。明白e5 白，光輝e5 輝，是胡白輝，m7 是ou-peh8 hui。食飽siuN eng5 m7-chiah 會loa7-loa7-so5,ou-peh8 hui。洪詩翁，久年不見，猶原健在，可喜可賀--也。
洪：胡公，罕見！若m7 是為這個迎向新世紀e5 文學會議，siang2 ma7 無可能請著lan2 文學界e5 四大天王出面。
記：講著四大天王，小弟初出社會，有眼不識玉山，請教，另外2 位m7 知是siang2?
OS：（王、劉e5 聲）Ngo2-sin（我身）來--也！
*王百年kap 劉千古2 人tau3-tin7 上場。
胡：講人人到，這2 個kap 洪公冬日、在下胡白輝，文壇稱呼goan2 是四大天王。
記：四大天王m7 是leh 唱歌--e5?
洪：記者先生你有所不知，各界有各界e5 四大天王，無論歌壇、藝界、體育、政治、金融，文學界當然ma7 有，我ka7 你紹介--1 下。正手peng5 這個是小說家兼金石家，王百年，王大師。
記：你就是頂頂大名兼大名頂頂e5 王百年(pah-ni5)？久仰。你舊年寫e5 hit 本「南京尿桶人人soan7」聽講賣幾百版，聽講你beh ka7 筆名改做「王百版」，kam2 有影？
王：失禮，我e5 名雖然是百年，意思是講我寫e5 小說會tang3 流傳kui 百年，m7-koh 做人名e5 時應該讀文言音「pek-lian5」。我hit 本「南京尿桶人人soan7」han2 講賣幾百版，實在無影，chiah 賣3 百42 版nia5,iau2 khah 輸米國hit 本「飄」--leh。我e5 筆名並無beh 改，若無，我這時teh 寫e5 這本冊，有可能會賣超過1 千版，an2-ni 就koh 改1 pai2 筆名，kam2 m7 是真費氣。
洪：最後這個是散文大師兼書法家……
記：司法家？無簡單，做法官--e5 koh 會寫散文，真正是難得。
洪：I m7 是法官，也m7 是檢察官iah 律師，i 是寫毛筆字hit 款e5 書法，m7 是法律界e5 司法。I 叫做劉千古。
記：我知影你e5 大名，頂pai2 我去採訪李登基總統，i 辦公室e5 壁頂就有吊1 幅劉大師寫e5 毛筆字。請教劉大師，你號名叫做千古，是m7 是beh 疊過王百年，小說流傳100 年無算稀罕，你e5 毛筆字會tang3 流傳kui 千年？
劉：記者先生，你an2-ni 講我就真phaiN2-se3,我叫做「千古」，並m7 是beh 贏「百年」，若an2-ni 講，後pai2 koh 有人號名「萬世」就ka7 我疊--過a。我這個名是有特別意義--e5。
洪：記者你是Y 世代e5 人，m7 知影劉千古大師是得過國家文藝獎e5 國寶，i 掛ti7 總統府hit 幅字，「功追人間千古業，德配天地萬世名」，內面hit 2 字「千古」寫了上kai3 有力，連當年e5 蔣總統都特別o-lo2,i 自hit 時改名，千古這2 字會sai2 講是萬歲爺聖上御賜--e5。
記：這時是民主時代，na2 iau2 有萬歲聖上這款封建時代e5 稱呼？
劉：總統就是古早時代e5 萬歲爺，che 是萬世一脈相傳e5 道統，政治界會改變，民間也會改變，m7-koh goan2 書法藝術界be7-sai2 toe3 leh 改變，若m7 是goan2 有所堅持，世間na2 會iau2 koh 有藝術！
胡：劉大師一席話，hou7 我勝過讀10 年e5 冊。確實有影，goan2 這tin7 寫傳統詩--e5上堅持--e5 就是傳統，無傳統beh na2 有傳統詩，ui3 詩經、楚辭、漢賦、唐詩到宋詞，會sai2 講是文學上寶貴e5 傳統，這chun7 若beh ka7 優美koh 押韻tau3 句e5 五言、七言律詩kap 絕句改掉，文學就失去意義--a。
洪：胡大師an2-ni 講就m7 tioh8--a，我真尊重你ti7 傳統詩e5 成就，m7-koh 文學有i e5 時代性，脫離時代e5 文學是古文學，當然古文學猶原是文學，你tu-chiah 講了真有理，ui3 詩經到宋詞，ma7 因為時代需要一直leh 改文體，若無，lan2 到這時ma7 ai3 寫詩經hit 款詩就好，na2 有siaN2-mih 漢賦、唐詩、元曲？
胡：失禮，我m7 是leh 講洪大詩人e5 詩，洪大詩人e5 詩雖然無固定字數無押韻tau3 句，m7-koh 文字有古風，並無違背傳統，是ka7 傳統e5 物件用現代方法表現--出來，若親像洪冬日e5 詩，我是百分之543 e5 敬佩。
記：百分之543？Che siaN2-mih 意思？
洪：I 是leh keng5-the2 我寫he 詩是543--e5,明o-lo2 暗khau-se2。
王：若che 是洪詩翁誤會，胡大師e5 意思是自五四運動以來，i 所敬佩e5 現代詩人kan-taN 3 個nia5,chiah 會講百分之543。
胡：生我--者，pe7 母，知我--者，王公百年--也！真不愧是文學大家，我所敬佩e5 現代詩三大家是胡公適之、徐公志摩kap 洪公冬日，並稱三大詩翁。
洪：我看今a2 日lan2 聚集e5 目的m7 是beh 討論個人e5 問題，是受國家e5 委託beh 替lan2 e5 文學界chhoe7 出造型設計，記者ti7 chia ma7 是beh 採訪這款新聞，iau2 是ka7 討論回歸主題。
王：若beh 講文學造型，我想我小說中long2 有講清楚--a，若ka7 我e5 小說讀斟酌，今a2 日e5 會議就免費心神--a。
劉：我所寫e5 散文內容long2 是leh 塑造下世紀lan2 e5 民族個性，若用我e5 書法ka7 我e5 文章寫--出來，教hou7 全國e5 學生，免驚未來chhoe7 無文學出路。
胡：我看，che 是真嚴肅e5 議題，iau2 是坐--落來khoaN-khoaN-a2 講。
*4 人行向舞臺邊e5 桌a2,坐--落來。
記：各位觀眾朋友，台灣文學e5 經典beh 出現--a，文學界e5 四大天王beh 開始研討，che m7 是普通e5 tai7-chi3,我ai3 chim-chiok 聽，我敢保證che 是驚天動地e5 大新聞。
*記者也行tui3 桌邊去。
洪：今a2 日lan2 受文化見笑委員會e5 委託beh 來評選會tang3 代表台灣見笑文學e5 經典作品，講--來有影真見笑，我洪冬日有冊讀gah 無冊e5 人，kan-taN m7 知影這個主題真正e5 定義是siaN2-mih？
胡：這個題目根本就m7 tioh8--a，莫怪洪詩翁m7 bat。台灣這款落伍兼野蠻e5 所在，講文學有khah ham3。
劉：失禮，lan2 今a2 日m7 是beh 討論文學，lan2 應該ai3 討論--e5 是台灣e5 見笑文學，見笑這2 字特別要緊。
王：小弟王百年枉費是文學大家，soah m7 bat 見笑2 字。
劉：見就是「見面、看--著」e5 意思；笑就是「chhio3」--lah。見笑文學就是hou7 人讀了會哈哈大笑e5 文學。
洪：Hou7 人讀了會哈哈大笑e5 文學？若an2-ni 就是真bai2 e5 文學，文化見笑委員會na2 會叫lan2 評選這款無水準e5 文學？
王：我知--a，文見會e5 意思是叫lan2 選1 koa2 寫了無好e5 作品出--來，列出1 份警告學生be7-sai2 讀e5 文學烏名單。
劉：Lin2 long2 講m7 tioh8--去a！見笑e5 意思是hou7 人看了會笑無m7 tioh8,m7-koh 真正e5 意思是hit 款寫了有趣味，親像講笑話這類e5 文學。
胡：我贊成劉千古兄e5 解說，lan2 ai3 選出經典e5 笑話文學。若an2-ni，親像goan2 這款寫7 字a2 傳統詩e5 人soah be7-tang3 入選。世間kam2 有人用詩leh 寫笑話？
洪：Ma7 有1 款1 句long2 是7 字，koh 有押韻tau3 句e5 詩，人long2 稱呼做「tah 油詩」，可能是賣油e5 人na2 tah 油hou7 人客e5 時嘴--nih na2 leh 念e5 詩。
胡：我是寫7 字a2 詩e5 大師，na2 會m7-bat 聽過有hit 款專門tah 油hou7 人客leh 念 e5 詩？
記：失禮，我記者小chhap 嘴--1 下kam2 會sai2?
王：我聽人講文字bai2 e5 人chiah 會去做記者，這個記者先生kam2 bat 文學？
洪：王百年兄言--之有理，m7-koh 這個記者先生m7 是普通e5 記者，i 是1 個真好e5 詩評家，hou7 i 講--幾句，應該無siaN2 敗害。
記：洪詩翁講e5 tah 油e5 詩，一般叫做『打油詩』--lah，有e5 有影寫gah 真心適。
胡：Lin2 ka7『打油詩』theh8 來beh kap 我e5 詩比pheng7?我無法tou7 接受這款侮辱。這款物件也叫做「詩」，實在是文學e5 見笑！
劉：白輝兄，lan2 今a2 日beh 選e5 本底就是見笑文學e5 經典，你soah boe7 記--得？
胡：寫這款見笑物件--e5 long2 是文壇e5 無名小卒，na2 有siaN2-mih 經典thang 選？
洪：若an2-ni，lan2 今a2 日就真oh 完成文化見笑委員會交代e5 任務--a！Lan2 寫e5 文學雖然long2 是經典，m7-koh 欠見笑這項，有見笑--e5 long2 是無名作家，有影是真麻煩。記者先生，你ma7 tau3 想看有siaN2 好辦法？
記：Lin2 chiah-e5 大師寫e5 文學是be7 見笑，會見笑--e5 文學家koh 無知名度，che 確實真phaiN2 排解。
王：問題m7 是an2-ni nia5,koh tioh8-ai3 選台灣e5 文學，che 台灣自來是化外之地，無siaN2-mih 文學kap 文化，lan2 寫e5 物件若m7 是因為無台灣，beh na2 會變做經典，文見會叫lan2 選台灣經典文學，若m7 是專工beh 為難--lan2 就是文見會 e5 主委siuN 外行。
洪：台灣無文學，見笑文學無經典。Tai7-chi3 hiah 複雜，我看lan2 kui-khi3 散會來去摸--2 雀a2,khah 贏ti7 chia 頭殼痛。
劉：洪冬日詩翁m7-tiaN7 是文壇e5 頭兄，ma7 真有見解，我贊成。
王：Cha 暝我phah 16 chhiong3 麻雀無摸gah 半tau2,今a2 日無hou7 我討1 個過運--e5,絕對m7 放lin2 煞。
胡：講著kiau2 我就khi3,這聲無去beh na2 會sai2。
洪：若an2-ni 今a2 日lan2 就散會。
記：小等，小弟今a2 日是奉電視台e5 命令專工來採訪--e5,lin2 無討論1 個結果，我 tng2 去be7 得交代，拜託各位大師，手se giah8 koan5……
洪：講siaN2-mih「Tai7-su」，我這個人便若poah8-kiau2 上ge-siau5 人講這字「輸」，koh 是「tai7-su」，「tai7」就是「toa7」，今a2 日若poah8 tiaN7-tioh8 是會大輸，iau2 是先mai3 去poah8 ka7 見笑e5 台灣經典文學討論hou7 煞。
王：若an2-ni，我cha 暝輸--e5 beh chhoe7 siang2 討？
胡：我看iau2 是緊討論，真緊就好，chiah 來去摸麻雀。
劉：我有1 個辦法，lan2 beh hou7 文見會kap 社會有1 個交代，重點m7 是見笑kap 台灣這2 個所在，應該是「經典」khah 重要。我想lan2 4 個人e5 作品絕對是經典無問題，chhun--e5 koh 揀幾個a2 平常時a2 有leh kap lan2 phah 麻雀e5 kha，tau3-tau3--leh，就解決--a。
洪：有影是「劉千古」，這pian3 選e5 作品雖然是見笑e5 台灣經典文學，總--是經過文見會ti7 各媒體宣傳，以後e5 tai7-chi3 koh 會交hou7『殯儀館』替lan2 hoat8-loh8……
王：洪詩翁iau2 hiah 勇健，na2 tioh8『殯儀館』hoat8-loh8?
洪：專門leh 編各學校教科書e5『殯疑館』--lah。
記：PhaiN2-se3,洪冬日詩翁講--e5 是『國立編譯館』，國立編譯館，m7 是siaN2-mih hoat8-loh8 喪事e5 殯儀館。
胡：Hiah 好khang！Koh 會編做教材hou7 學生讀！若an2-ni chhap-chhap i 有台灣iah 無，ma7 免管i 有見笑iah be7 見笑，選lan2 ka-ti7 e5 就tioh8--a。
劉：Lan2 4 個無算，1 個koh 提名2 個khah 有leh 交陪e5 朋友，long2 總12 個，1 打tu2 好，就是今年台灣見笑文學e5 經典作品--a。
王：我贊成，tak8-e5 緊寫2 個文壇e5 朋友出--來，緊寫寫--leh，thang 好來去phah 麻雀，e-hng 摸--8 chhiong3 iau2 會赴。
洪：我beh 提醒各位文友，beh 推薦e5 人iau2 是ai3 有koa2 知名度，若無，文見會對立法院會phaiN2 交代。
胡：放心，這期開始，立法委員long2 是不分區--e5,全ma7 是烏道--e5 kap 財團leh 做，siang2 食飽siuN eng5 chhap lan2 che 文學e5 tai7-chi3。
*4 人na2 寫。
記：各位全國e5 觀眾朋友，本台獨家報導，本年度文學界上大e5 新聞，文化見笑委員會委託文壇四大天王精心評選e5 台灣見笑文學e5 經典beh 產生--a，雖然選--出來e5 作品無台灣koh be7 見笑，m7-koh 保證long2 是現此時文壇上有知名度e5 作家，日後國立編譯館ma7 會編做教材hou7 lan2 e5 gin2-a2 讀，台灣文學beh 起飛--a，未來國際上，無人敢koh 笑講「台灣無文學--a」。這12 個經典作家e5 名單liam-mi就出--來。請繼續收看本台後段e5 新聞報導。
*舞臺頂4 人long2 寫了，ka7 麻雀ji2-a2 倒桌頂，beh phah 麻雀。
*幕落。報告員上場。
報：台灣見笑文學e5 經典作品評選了後，文見會感覺選--出來e5 文學作品有影欠koa2 見笑，發表e5 時決定取消「見笑」這2 字，廣告了後，本台公佈「台灣文學經典作品」入選e5 名單。請m7 thang chun7 去別台。
【後期繼續】


228台語舞台劇
等紅霞e5 日子

陳明仁 編劇
首   演：1999 年2月28 t? 台北市二二八記念館廣場
人物表：陳文（40 歲）頭幕、第2 幕。
	A 明（7 歲）頭幕、第3 幕、尾聲(OS)。
	美子（beh 40 歲）頭幕、第3、4 幕、尾聲。
	塗炭松--!（35 歲）第2、3 幕。
	福州伯（50 歲）第2 幕。
	緝私員（40 歲，穿中山裝）第2 幕。
	賣肉粽--?（插花! 演員）第3 幕。
	清水先--?（55 歲）第4 幕。
	後台應聲--?(OS)第4 幕。
 音樂表：賣肉粽演奏曲（上揚）、雨中鳥演奏曲（上揚）、卜卦調（吳晉淮，亞洲）。phah chh?ng ? 聲。
道具表：紙袋! 1 堆、糊!、b?n-!、茶k￡、2 t? 甌!、賣麵茶? sak 車。(1)
	10 t? 碗、khat-!、有t? 餅? 罐! 3 個。(2)
	鐵馬、賣肉粽? 箱!、有t? 滾水? 甌!。(3)
	桌!、算命? 布招、籤筒。(4)
 服裝表：終戰了hit 時台北人? 穿chhah、中山裝1 su。
 佈景表：陳家? 門嘴、大樹kha、街! 邊算命桌!。
 職員表：監製＼台灣教授協會  出品＼TNT寶島新聲廣播電台  
製作＼張素華 
導演＼寶  兒  
編劇＼陳明仁  
顧問＼林如萍
策劃＼張正修 
佈景＼陳嘉仁  
道具＼施文琳  
服裝＼吳溪瀨
 演員表：劉秀庭＼美子  
黃提銘＼塗炭松  
陳憲國＼福州伯 
王文祥＼緝私員
	Loonng X＼清水 
林思嘉＼陳   明 
兵介仕＼陳   文  
施文琳＼賣肉粽--?

頭  幕：來去看紅霞

人物：陳文（40 歲）、A 明（7 歲）、美子（beh 40 歲）
場景：陳--家e5 厝門嘴，邊--a2 1 台賣麵茶e5 sak 車。
道具：紙袋 a2 1 堆、糊 a2、bin2-a2、茶 kou2、2 te3 甌a2、賣麵茶e5 sak 車、chheng3 聲。

OS：（A 明聲）Hit 工，a-pa ti7 門嘴leh 糊紙lok-a2,我ti7 邊--a2 tau3-saN-kang7,he 是1 個beh暗a2 時，天邊有紅霞。A-pa 喊a 母講「Mikhouh（美子），緊出來看，紅霞，真sui2!」

*幕開，文kap A 明ti7 hia 糊紙lok-a2,美子koaN7 茶ui3 內底（舞臺中央）出--來。

美：我知影你leh 嘴ta，茶米早就無--a，白茶bong2 lim--lah，na2 有紅茶！
文：我是報你看紅霞(he5)，你看，有sui2--無？

*美thin5 1 甌滾水hou7 翁婿ma7 1 甌hou7  後生A 明。看天邊，看1 khun3。

美：紅霞，確實真sui2。
文：奇怪，chai2 起都iau2 濛罩真重，天色phu2-phu2,na2 會beh 暗soah 出紅霞？
美：我chai2 起tng7 著清水先--e5,講i 有peng2 曆日a2 冊，講今a2 日phaiN2 日，上好bih tiam3 厝--nih，mai3 出門。
文：曆日a2 冊講--e5 beh na2 會準，有1 pian3,日a2 冊講是「不利交易」，hit 工我麵茶賣3 桶。若phaiN2 日，紅霞koh hiah sui2!
美：你就是鐵齒，人若講，lan2 就加減聽，無siaN2 bai2--處。
文：時機hiah bai2,銀票pheng7 lan2 leh 糊e5 紙lok-a2 khah m7 值，我看bai2 也bai2 盡磅--a，beh 有siaN2-mih bai2--處ma7 真oh。
美：你出--去上好mai3 ou-peh8 講話，這個政府是不比4 kha-a2 政府。
文：Chhoa7 尿--e5 換siam3 屎--e5,土牛a2 chhoa7 這tin7 gia5 phun 桶--e5,無leh 好khang。
明：土牛a2 是siaN2-mih？Gia5 phun 桶--e5 是siaN2？
文：土牛a2 都陳a2 儀--lah！豬m7 chiah 會gia5 phun 桶。
美：A 明--哥，gin2-a2 人有耳無嘴，出--去m7-thang 學話。紙lok-a2 緊糊，liam-mi 人beh 來收。看有thang 換1 kng2-a2 米--無！

*遠遠有chheng3 聲。

明：He siaN2-mih 聲？
美：Na2 有？Kai3 成是人leh 放炮？
文：Ka2-na2 無成，放炮是連續pin3-piang3 叫，na2 有2、3 聲就tiam7--去。

*人聲喊喝，遠遠傳--來。

美：紅霞有影真sui2。
文：He toh 位e5 聲，m7 知leh han2 siaN2-mih？
美：Na2 有？
明：有--lah，ka2-na2 是大稻埕hit peng5 傳--來e5。
文：我來看--1 下。
明：我ma7 beh 去。
美：無時間--a lah，等--leh 就beh 來收糊好e5 紙lok-a2--a。
文：紅霞真sui2,我來去散步--1 下，隨tng2--來。

*文隨離開，A 明beh toe3。

美：明--哥，你be7-sai2 去，ka7 a 母tau3 糊，a 母e-hng sah8 麵線hou7 你食。

*幕漸落。

OS：（A 明聲）曆日a2 冊講--e5,phaiN2 日上好mai3 出門。Hit 工 a-pa 出去大稻埕，就無koh tng2--來 。Koh 來，beh 暗a2 時若有出紅霞，a 母就long2 ti7 門嘴看，等a-pa to3-tng2--來。

第2 幕：無走私e5 杏仁茶

人物：陳文、塗炭松--a2(35 歲）、福州伯（50 歲）、緝私員（中山裝）。
場景：路邊樹a2 kha
道具：麵茶車、10 te3 碗、khat-a2、有te2 餅e5 罐a2 3 個。音樂【賣肉粽】演奏曲。

OS：（文e5 聲，喝賣）麵茶、杏仁茶、酥餅、鹹光餅！來--ou！

*音樂【賣肉粽】演奏曲tan5。
*幕開，文sak 車喝賣，車頂有「麵茶、杏仁茶」e5 漢字。
*文sak 車seh8 舞臺1 lin3,sak 到樹a2 kha，ti7 hia hioh-khun3。
*福州伯kap 塗炭松上場，行向樹a2 kha e5 茶車。到位，音樂tiam7--去。

文：塗炭松--a2,你beh 去toh？這個kam2 m7 是phah 菜刀e5 福州a2 伯？
福：（福州腔台語）是--lah，nng--a2 專門phah 菜刀e5 福州人。
松：A 文兄，今a2 日生理好--無？
文：時日chiah-ni7 bai2,今a2 日到這時麵茶iau2 chhun kui 半桶，beh 若eng2 過，這chun7 我3 桶賣了了，早就tng2 去Khiu-khe2--a。
松：無，goan2 交關--2 碗，1 碗請福州a2 伯。
福：免細膩--na，nng--a2 ka-ti7 出錢就好。Nng--a2 kah-i3 杏仁茶。
文：好，ah 就1 碗麵茶，1 碗杏仁茶。Kam2 tioh8 酥餅iah 是鹹光餅做茶配？
松：免，an2-ni 就會sai2。

*文theh8 2 te3 餅，1 人1 te3。

文：TiaN7-tiaN7 hou7 松--哥 ka7 我交關、照顧，che 餅算我割引--e5。
福：Nng--a2 傍(png)松--哥福氣，nng--a2 就無細膩。

*文theh8 碗na2 te2 麵茶na2 問。

文：你去送塗炭hiouh？
松：舊年起就無人leh 買塗炭--a，錢leh 薄na2 牛車駛落崎，一直liu--落去，薄gah na2 沙螺a2 殼--leh，市草chiah-ni7 bai2,真che7 人koh ka7 封--起來e5 灶重koh ou2 開，khioh 樹oe 柴a2 枝 bong2 hiaN5。
福：Nng--a2 菜刀賣hiah 久，long2 無tai7-chi3,前幾工警察來，講菜刀ma7 是刀，算是武器，ka7 nng--a2 收--去，講theh8 tng2 去檢查，nng--a2 去討，講是管制品，無beh 還nng--a2……
松：我有聽人講ti7 榮町買著菜刀，在來hia 都無人leh phah 菜刀，我想講kam2 是福州伯e5 菜刀，tu2-chiah chhoa7 i 去認，tak8 支long2 有福州伯做e5 記號。問--起來，chiah 知是警察賣--出來e5 貨。
文：這班人會sai2 講無所不至，無天無地，我tiaN7-tiaN7 tng7 著麵茶食了無beh 納錢--e5,koh haN2 我講衛生無好，beh ka7 我sa 去官府。衛生無好koh ka7 我kui 碗hau3-kou 了了。真匪類！
松：這款tai7-chi3 講kui 擔，講be7 了！行gah kha 酸，goan2 來坐hia 食。

*文ka7 2 碗捧hou7 人客，in 捧去坐樹kha 食。
*緝私員上場，看樹kha 有人，行oa2--來。
*緝私員看茶車頂e5 漢字。文假無看--著。

緝：（重腔e5 華語）『麵茶，你在賣麵茶？』
文：我leh 賣麵茶--lah，siaN2-mih「免柴」，免柴水beh na2 hiaN5 會滾！無，ma7 tioh8 ka7 A 松買塗炭。
緝：『你說什麼？』oa2(我）聽.無。
文：oa2 廳beh na2 有，oa2 灶kha chiah 有leh hiaN5 柴。我leh『有聽沒有懂』leh。
緝：『囉哩八嗦！給我1 碗麵好了。』
文：免就mai3,我也無ngi7 kou-chiaN5 你ka7 我交關。

*福、松ka7 食了e5 空碗捧tng2--來，松jim5 錢hou7 文。

文：多謝！這個講話iN-iN oN3-oN3，m7 知beh chhong3 siaN2？
緝：『叫你下麵給我吃！你聽不懂？』
福：I 講beh 食麵--lah。（向緝）『這裡不賣麵。』
緝：『這裡明明寫麵，還有賣茶，我吃碗麵，喝杯茶，又不是不給錢。我堂堂是個緝私員，你以為我不認識字？』
文：I 講siaN2-mih leh「chhi2-su-ian5」，kam2 是「氣死人」？
松：是專門leh liah8 走私--e5 lah，m7 是「氣死人」--lah。
福：『老鄉，麵茶不是麵也不是茶，這是……，我也不會講。』
緝：『那不是掛羊頭賣狗肉？寫麵茶，沒有麵也沒有茶。那，杏仁茶該不會又沒有杏仁了吧？』
福：『他的杏仁茶味道確實沒話說，我剛剛才吃了一碗，味道真濃。這個杏仁是加在裡面的味道，當然吃不到杏仁。』
緝：『這個杏仁，台灣應該沒有生產杏仁，很可能是走私的，我要檢查一下。』
文：福州a2 伯，ah i 是leh 講siaN2？松--哥，你kam2 聽有？
松：I 講beh『煎茶一下』，大概kioh-si7 你leh 賣茶，beh 叫你煎茶。
福：M7 是--lah，nng--a2 ka7 你解說，i 講你e5 杏仁是走私--e5,beh ka7 你檢查。
文：我e5 杏仁走私--e5?Chhin3-chhai2 ou-peh8 chiang5(『講』），chiang5-chiang5--phaiN2，我是去三橋町hit 間ta 料貨店koah--e5。Beh liah8 走私去chhoe7 hit 間店。
緝：（問福）『他說什麼？』
福：『沒有--lah。』（向文）我看mai3 kap i ju5,麵茶1 碗請--i，khah be7 tiam3 hia ko5-ko5 纏。
文：請--i？我tiaN7-tiaN7 tu2 著這款ngi7 beh kha3 油--e5,我甘願倒hou7 豬做phun 食，都m7 hou7 in hau3-kou 死人！
松：我出錢--lah，A 文兄，khat 1 碗hou7--i。
文：Na2 thang koh hou7 你破費！我m7 是凍酸kiat-a2-ko，chhiang5-chai7 leh hou7 in 蹧躂實在chiok m7 願。我koh 了--1 碗，當做是飼豬！
緝：『他說什麼「飼豬」？別以為台語我都不懂，他當我是豬，我馬上抓他回去。』
福：『不是--lah，他說「試甜」，意思是給你試吃看看甜不甜。他要請你吃一碗！』
緝：『這還像點話，死老百姓，不懂得尊敬政府官員。』
文：SiaN2-mih leh「koan-ian5」，你有肝癌，我這te3 碗hou7 你摸--過，後pai2 m7 敢koh 用。來--lah，hou7 你食食--leh 致肝癌--lah！

*文捧麵茶hou7 緝私員。

緝：『你知道我是官員，還不錯。』（食1 嘴）『我幹緝私員的，嘴巴最靈光，這碗杏仁茶一吃，就知道這個杏仁不是走私貨。』
文：哭iau，這碗是麵茶！
緝：『你說什麼？』
福：『他說，趕快吃一碗才不會餓。』
緝：『說到餓，是有點，來塊餅吧。』
松：我都知--leh，tiaN7-tioh8 koh beh 討餅。
文：人m7-chiaN5-kiaN2，m7 食餅。豬soah leh 食餅，theh8--去lah！

*緝私員連碗連餅long2 theh8--leh，離開－－，落場。
*眾人看緝私員走--去。

文：豆油借in un3,soah 連碟a2 都捧--去！Kan2!
松：好，goan2 ma7 beh 緊來tng2--a。
文：松--哥，福州伯--a2,多謝--lin2 ou！
福：你e5 杏仁茶nng--a2 真愛食，來去--ou。

*福kap 松離開，落場。
*文sak 車seh8 場喝賣。

文：麵茶、杏仁茶、酥餅、鹹光餅，來交關--ou，無參走私貨e5 杏仁茶！

*音樂【賣肉粽】演奏曲tan5。
*幕落。

第3 幕：紅霞m7 知是希望iah 血色

人物：美子、A 明、塗炭松--a2、賣肉粽--e5(插花a2 演員）
場景：陳--家e5 門嘴
道具：鐵馬、賣肉粽e5 箱a2、賣麵茶e5 sak 車、1 te3 te2 滾水e5 甌a2 。音樂【雨中鳥e5 演奏曲】

*音樂續頂幕e5【賣肉粽】。音樂煞。

OS：（喝賣）燒肉粽！燒肉粽！買燒肉粽！

*幕開，賣肉粽--e5 騎鐵馬載肉粽箱seh8 場，落場。
*麵茶車邊，A 明目chiu 金金看，看賣肉粽--e5 離開。
*美子ui3 內底（舞臺中央）出--來。

美：A 明--哥，kam2 lin2 老pe7 tng2--來a？
明：賣肉粽--e5 lah。
美：賣肉粽--e5 出--來，long2 是10 點thong2-a2,lin2 a-pa 出去幾na7 點鐘--a，講是beh 散步，紅霞早就無--a，m7 就ui3 永樂町行到馬場町hit peng5 去--a。Na2 會m7 知thang tng2 來食暗？Kam2 會koh 去祖師廟看人行棋？

*塗炭松--a2 上場，用走--e5。

松：A 文嫂--a2、A 明--哥……（喘）
美：A 松兄，siaN2-mih tai7-chi3 走hiah 洶狂？明--哥，你ai3 叫a 叔。
明：A 叔！
松：A 文嫂，tai7-chi3 m7 好--a！
美：你先坐--leh，khoaN-khoaN-a2 講。A 明，去thin5 1 甌茶hou7 a 叔lim！
明：好！（beh 入內）
松：免、免--lah，A 明--哥，你先mai3 入--去，我ai3 koh 去別位。A 文兄i……
明：Goan2 a-pa i an2-choaN2？
美：明--哥，mai3 ka7 催，hou7 a 叔liau5-liau5-a2-si7。
松：A 文兄hou7 人liah8--去a！
美：Hong5 liah8--去？Na2 會an2-ni？去散步也會有tai7-chi3!
明：Goan2 a-pa 是去散步看紅霞。
松：我m7 知影，我是ti7 圓環邊tng7 著A 文兄--e5,i 講ma7 是有聽著chheng3 聲，chiah 會chong5--來……（嘴ta，講be7 落）明--哥，iau2 是ka7 你討1 甌滾水。

*明入內。等松喘氣khah 順。

美：這chun7 i 人ti7 toh 位？
松：頭起先是ti7 公賣局，尾手han2 講送去警察局。我koh si3-koe3 探聽，koh 有人講是關ti7 東本願寺。

*明捧滾水出--來，hou7 松。松隨就lim。

美：是犯著toh 1 條？
松：我是聽人講大稻埕hit 間食茶店附近出tai7-chi3,緊就拚去，到圓環邊tu2 著A 文兄；I 講聽著chheng3 聲，來關心。去到茶房，chhun 無幾個人，講是公賣局liah8 私薰--e5 欺負1 個賣薰e5 cha-bou2 人，路見不平氣死eng5 人，真che7 人本底就hou7 A 山--e5 食夠夠，m7 放hit 個liah8 私薰e5 A 山a2 煞，han2--起來……
美：大稻埕e5 茶房？Kam2 是goan2 附近這間永樂座戲台hit 個做辯士天馬先--e5 開hit 間？
明：Goan2 a-pa 講hit 個詹--先生上興食麵茶，tiaN7-tiaN7 ka7 goan2 交關。
松：是--lah，我kap A 文兄ui3 後壁jiok--去，路--nih koh 聽人講A 山--e5 hong5 jiok gah 起tioh8 驚，開chheng3,soah 彈死lin2 厝邊hit 個kap A 文兄堂--e5 兼半gio5--e5 hit 個陳文溪。
美：文溪兄？彈--死？Hit 個hiah-ni7 好e5 人！
松：就是an2-ni，A 文兄m7-chiah 會liah8 狂，jiok 愈hiong5。到公賣局門口，kui tin7 人long2 圍ti7 hia，叫in ka7 開chheng3 phah 死人e5 兇手交--出來。原本A 文兄是kap 我toe3 ti7 人群後壁，尾--a2,公賣局有1 個人giah8 chheng3 出--來，ka7 眾人haN2 講「若tak8-e5 koh m7 散，beh 開chheng3」。A 文兄na2 起siau2--leh，chiN3 前--去。
美：無tai7 無chi3 A 明in 老pe7 na2 會an2-ni？
松：Soah m7 知hit 個ma7 是專門leh liah8 走私--e5,頂pai2 bat ka7 A 文兄kha3 油--過。
明：A-pa tng2--來有講起--過，講食麵茶食餅koh 連碗都捧--去hit 個。
美：就是hit 個--ou，莫怪，i tng2--來，為減1 te3 碗氣gah 一直罵。
松：A 文兄chiN3 去頭前，ki2 hit 個一直le2,罵i 咬柑a2、長嘴管、gia5 phun 桶--e5,眾人ka7 A 文兄phah-phok8-a2,o-lo2 i 勇敢。I 愈好膽，行愈頭前，hiong5-hiong5 1 tin7 警察衝--出來，A 文兄走無過手，hou7 棍a2 kong3 幾na7 下，koh chang 入去公賣局。
美：Hiah che7 人ti7 hia，tak8-e5 目chiu 金金看goan2 翁hou7 人liah8--去？
松：本底tak8-e5 ma7 想beh 先ka7 救--出來，m7-koh 對方警察kap chheng3 愈來愈che7,無先閃--1 下ma7 無i e5 法tou7。Chhun 我1 個ma7 無chai5-tiau7 救--i，就kap in 去長官公署beh chhoe7 陳儀。
美：Kan-taN liah8 1 個nia5 hiouh？
松：你講我chiah 想--著，走無離--e5 koh 有幾na7 個，我koh ai3 1 個a2 1 個去報 hou7 in 厝--nih 知。無，我先失禮。
美：A 松兄，多謝你1 choa7 工來ka7 goan2 通知，若an2-ni 就無eng5 做你。
松：明--哥，我來走，lin2 a 母你ai3 照顧--1 下！
明：我知。

*松離開，落場。

明：A 母，taN a-pa tang 時chiah 會tang3 tng2--來？
美：真oaN3--a，你ai3 去睏--a，等你睏cheng-sin5,a-pa 就ti7 厝--nih a！
明：有影--ou？若an2-ni，我就緊來睏，khah 早起來看a-pa。A 母，Ouyasumi nasai！
美：好好a2 安眠。

*明ui3 中央舞臺落場。
*美看天邊e5 星，ka-ti7 講話。

美：清水先--e5 講--e5 有影準，phaiN2 日m7-thang 出門khah 好。紅霞sui2 是sui2,紅霞出愈sui2,愈會變天！

*音樂【雨中鳥e5 演奏曲】tan5,幕落--來。

第4 幕：算看台灣人有命iah 無

人物：美子、清水先、後台應聲--e5(OS)
場景：清水先 e5 卜卦桌前
道具：桌a2、算命e5 布招、籤筒。音樂【卜卦調，吳晉淮唱--e5】。

*音樂【雨中鳥e5 演奏曲】tiam7--去。

OS：（清水先e5 聲）抽靈籤，卜聖卦，籤靈卦聖，合姻緣看風水兼算命！

*音樂【卜卦調－－吳晉淮唱】tan5。
*幕開，清水theh8 籤筒ti7 舞臺頂，搖筒跳舞。
*1 分鐘，音樂煞。

清：有相bat--無？
OS：（後台應聲）無--leh！
清：Lin2 若m7 bat--我有影飼be7 活。我是頂港有名聲，下港真出名e5 算命先--e5,人稱呼我「清水先--e5」，會sai2 講是名聲透京城！
OS：（後台應聲）名聲臭kiaN5-kiaN5。
清：是透京城，m7 是我名聲臭kiaN5-kiaN5，若我e5 鳥a2 卦有影準。
OS：（後台應聲）Na2 會無看著鳥a2?
清：夭壽，soah m7 知環境污染siuN 嚴重，1 koa2 鳥a2 ma7 tioh8 病，soah 教be7 會。我m7-taN7 卜鳥a2 卦準nia5,頂日a2 有1 個姑娘來beh hou7 我看姻緣，i 講有影準gah 無chhau3 無siau5。
OS：（後台應聲）無，是an2-choaN2 準--e5?
清：我隨ka7 chhiang3 講i 現此時iau2 未嫁翁。
OS：（後台應聲）若嫁翁--e5 na2 tioh8 來看姻緣？
清：我ka7 i 講，講i 若過30 歲iau2 未嫁就是……（停）
OS：（後台應聲）就是an2-choaN2 m7 就緊講。
清：我ka7 i 講你若過30 歲koh iau2 未嫁，就是叫做「慢婚」。
OS：（後台應聲）哭iau！火車m7-chiah 會「慢分」，siuN che7 歲iau2 無結婚是「晏(oaN3)婚」！
清：晏婚ma7 好，慢婚也會sai2,總--是hit 個姑娘a2 o-lo2 我清水先--e5 確實有影是『麥克喬丹』leh khian 籃球。
OS：（後台應聲）SiaN2 意思？
清：確實有影準！Ka2-na2 有人客行m7 知路，行ui3 chia 來--a，koh 穩lian2--e5!

*美上場了，行向算命桌。

清：姑娘，（看清楚）失禮，是A 文a2 嫂。
美：清水先--e5,goan2 A 文hou7 人liah8--去a。
清：我有聽著福州伯--a2 leh 講起，hit 工我m7 是有ka7 你講--過，講上好m7-thang 出門khah 平安？你kam2 無ka7 A 文--哥講？
美：有--lah，你都知影，i 在來就chiok 鐵齒。TaN，koh 講che ma7 未赴--a！
清：這chun7 人關ti7 toh 位？你有見著面--無？
美：Be7 tang3 看著i e5 面，我si3-koe3 去探聽，知影確實是關ti7 東本願寺，真che7 人long2 關ti7 hia，我有去，兵a2 kap 警察long2 顧真an5,行khah oa2 nia5,就chheng3 giah8--起來，beh kho2--落e5 形，無人敢koh oa2--去。
清：陳儀這班人真搭纏(tap-tiN5)，bu2 豬bu2 狗，台灣hou7 in bu2 gah beh peng2--a，賣麵e5 玉英--a2 本底leh 賣e5 豬肝麵，ka7 改名叫做「陳儀麵」。
美：陳儀有影是豬官，我拜託goan2 大稻埕e5 議員去beh 討goan2 A 文，連議員hou7 i 押tiau5--leh，loa7 講是i 煽動goan2 A 文去亂公賣局--e5。
清：講--來A 文--哥性地ma7 是siuN 直，lan2 做老百姓--e5 本底就是ai3 hou7 官府管--e5,國有國法，日本政府有日本規定，中國政府當然就有無kang7 款e5 法律，做百姓--e5 若無體貼政府，免講ma7 會tioh8-tiau3 hong5 liah8 去關。
美：無法tou7--lah，i 就是這款性地，我ma7 ka7 講幾na7 pai2--a，i 若beh 聽我勸，就m7 是i--a。我是專工beh 來請教--你，taN koh 有siaN2 法tou7 thang 救goan2 A 文，望你指點我1 條明路。
清：這款tai7-chi3 chhoe7 我算命--e5 ma7 無效，你iau2 是去央看有siang2 熟sai7 A 山--e5,kheng5 koa2 錢去ka7 in ou-se--1 下，hoan7-se3 iau2 koh 有救。
美：你也無法tou7--ou！我有chhoe7 後頭厝e5 人tau3 kheng5 koa2 金a2,m7-koh，ma7 m7 知chhoe7 siang2 去chiah 有lou7-iong7?
清：我會sai2 tau3 探聽--1 下，你ka-ti7 ma7 tioh8 保重，A 明--哥有乖乖--無？
美：有--lah，想講，kam2 好拜託你ka7 我推算看mai7,goan2 A 文有危險--無？
清：放心--lah，我早就看過A 文--哥e5 面相，i 是長歲壽e5 命相，tiaN7-tioh8 有好尾。這關若脫會過就順事--a。
美：清水先--e5,多謝--你。這sut-a2 hou7 你食茶。
清：免--lah，你ka-ti7 留leh 利用。
美：禮數生成ai3--e5。我koh 來去bong2 問看有siang2 khah 有夠力。
清：我貪財ka7 你收--起來，會替A 文--哥求保庇。

*美離開，落場。
*清看美離開，koh 看天邊。

清：天頂koh 有紅霞，m7 知是福運iah 是災厄，beh 變天--a！

*幕落，音樂【雨中鳥e5 演奏曲】tan5。

尾  聲：等紅霞e5 日子

人物：美子、A 明(OS)
場景：陳--家e5 門嘴
道具：音樂【雨中鳥e5 演奏曲】

*音樂【雨中鳥e5 演奏曲】連頂場。
*幕開，美ti7 門嘴看向天邊，人gong7 神gong7 神。
*音樂chun7 細聲。

OS：（明e5 聲）過無幾工，goan2 a-pa 就hou7 人liah8 去chheng3 殺。Goan2 a 母便若出紅霞e5 beh 暗a2 時，long2 會ti7 門嘴等a-pa to3-tng2--來。

美：紅霞真sui2,A 文，你有看--著無？紅霞真sui2 neh！

*音樂koh chun7 大聲，幕漸落。
 【煞戲】


布袋戲劇本
馬 偕 過 台 灣
劉進春大師kap吳清發大師  指導
Boston 台語進步社  創作演出

第二幕	傳福音路坎坷
 (淡水街仔透早不止清靜，....音樂：至好朋友就是耶穌)
嚴清華：(四唸白)「人有縱天之志，無運不能自通；馬有千里之行，無人不能自往。閹雞翼大飛不如鳥，蜈蚣百足行不如蛇；時也，運也，命也，非我之不能也！」
(自白)小弟嚴清華，漢文讀不止仔深，也無法度得tioh8清國e5一官半職。M7-koh最近kap 馬偕牧師chih接了後，to感覺真有意思ti7-teh,taN koh kap伊toa3作伙，我學習道理也加真方便。
馬偕：(行oa2來)阿華，今仔日天氣hiah好，咱來去五股坑傳福音
嚴清華：真好！五股坑hia-e5人真認真追求道理。
			*		*		*
(天氣炎熱ti7五股坑，海風微微吹來....馬偕kap嚴清華ti7路邊佈道....音樂：至好朋友就是耶穌.....)
村民: 牙齒痛m7是病，m7-koh痛起來kah-na2 ai3我e5命leh!緊來去chhoe7 馬偕牧師挽嘴齒，若無命去hou7伊無去，toh8 khah m7好loh!
(chong5倚去馬偕，馬偕放落聖經....)
村民: 馬偕牧師ah!緊lah!緊lah!救救liu3-liu3,無救你會夭壽！我e5嘴齒痛lah!
馬偕：來！嘴phah開！Ai-ioh!thai3會kui嘴紅kih-kih?
村民: A2-toh8...a2-toh8食檳榔lah!
馬偕：我ka7 lin2講過，食檳榔嘴齒會phaiN2去！敢koh食，koh敢來chhoe7我！？
村民: 緊挽lah,痛kah beh死去，你kam2無看tioh8?Mai3 toa3 hia lo5-li2-lo5-so好無！？
馬偕：(theh8挾仔出來挽嘴齒)挽好lah!
村民： Hiah緊oh!tu2-chiah有感覺痛一下，taN long2 be7痛lah,偕牧師真gau5(phah phok仔)，實在有夠gau5 toh8-tioh8,lou2-lat8兼感謝！再會！
(音樂：至好朋友就是耶穌....)
			*		*		*
(透中晝....)
馬偕：阿華，台灣熱天實在有夠熱，一chai2 e5佈道有夠thiam2,無簡單tng2來到厝，thang好來歇睏食一下仔中晝leh。
嚴清華：小心！注意oh!大蛇來佔咱e5厝！緊giah8棍仔來ka7伊摃死！
(兩人合力ka7蛇kong3死。)
			*		*		*
(隔工透早，馬偕踏出大門........)
馬偕：透早起來，空氣真好，吸(suh)tioh8真爽快.......
阿華，緊來lah!門腳口koh有一尾大蛇lah!

嚴清華：Chit尾是昨昏hit尾e5翁，koh khah大尾！緊giah5棍仔來ka7伊kong3死！
(兩人合力ka7大蛇摃死。)
*		*		*
馬偕：阿華！TaN緊koh來去艋舺傳福音，hit所在人濟koh複雜，真需要咱去傳福音。
嚴清華：偕牧師，mai3去hia lah!Hia-e5人hiah phaiN2，in會ka7咱潑屎，koh會phah人，我會驚！
馬偕：免驚lah,咱是基督e5精兵，tioh8繼續向前kiaN5！新起好e5禮拜堂tioh8繼續去ka7 in關心。
嚴清華：好！你講行，我toh8 toe3你行toh8是lah!
			*		*		*
(艋舺街仔真鬧熱，雜chhoh人來來去去，馬嚴兩人來到艋舺教會前，音樂：咱tioh8來吟詩....)
馬偕：阿華，實在無簡單，ti7暴民e5反對中間，chit間禮拜堂ti7 chia起起來。
神壇主：(雄雄chong5 oa2來)你chit-e5烏鬚番真可惡！本來我e5信徒對我心服口服，想be7到你來chia傳hit lo7「番仔教」，害我連食飯to有問題，實在有夠可惡！
馬偕：人e5信仰是自由e5選擇，我無去搶你e5信徒！
神壇主：明明你搶我e5信徒，koh強詞奪理講無。兄弟！phah落去！
(馬嚴敗陣逃走。)
神壇主：Kah人to走去lah,tioh8放火燒燒教堂！
(禮拜堂被燒....)
*		*		*
馬偕：(吐大氣)實在是無法無天！無chhai2我費盡苦心建設e5教堂，hou7 chiah-e5無講道理e5人火燒教堂，使我非常心痛。
嚴清華：咱來去報官廳！
			*		*		*
(馬嚴兩人到清國衙門....)
清國官：(四唸白) 苦讀寒窗數十年，做tioh8大官紅包ni;升官發財第一好，管thai3 in-tau死無討。
本官宋如盼，坐守公堂，有事才來通報。
衙役：報告大人，外口有人擊鼓申冤！
清國官：帶進來。
(馬嚴入公堂........)
清國官：Lin2兩人擊鼓申冤，有何冤屈，老實說來？
嚴清華：稟報大人，阮e5禮拜堂hou7暴民燒了了，請大人主持公道！
清國官： Siang2叫lin2 beh來chia傳hit-lo7啥物「番仔教」，我無法度lah!
馬偕：阮是正式受批准來lin2 chia傳教，貴國政府應該ka7阮保護！
清國官：無lah,無lah,he是lin2 tau e5代誌，kap我無關係lah!
馬偕：An2-ne好！你既然kah無beh辦，阮只好請阮e5領事來討回公道！請！ (憤慨退場........)
清國官：我m7相信你chit-e5「烏鬚番」有才tiau7請lin2 e5領事來！守駐公衙，等候消息！

 (衙門....音樂....)
衙役：報告大人，英國領事已經來到公衙，請大人定奪！
清國官：(大驚一tio5)啥物英國領事到，開中門迎接！
(領事入....)
清國官：有何貴事？
英領事:  貴事是不敢當，自古無事不登三寶殿，lin2 chia-e5暴民ka7馬偕牧師e5禮拜堂燒掉，你為啥物無稟公處理？
清國官：Oh,真正有chit款代誌！我趕緊下令查辦！阮會照事實賠償錢項toh8是。
英領事: 多謝你e5關照，希望以後對阮e5馬偕牧師khah照顧leh。告辭了！
清國官：奉送起程！
			*		*		*
(清國衙門......)
被告鱸鰻：(自白)實在真phaiN2運，phah無兩下，hit e5人toh8死去。TaN緊來用chit包khah大包e5紅包來ka7 hit位食錢官虎烏紗一下。
清國官：殺人者死罪！
被告鱸鰻：(送紅包起lih)大人，chit包hou7你紅。
清國官：An2-ni真好！你chit包koh be7細包，e7-tang3買你e5死罪lah。
被告鱸鰻：感謝大人賜我無罪。告辭了。
*		*		*
(艋舺街頭......)
受害者家屬：PhaiN2命lah!一個心肝囝無代無誌去hou7 hit-e5鱸鰻phah死，厝裡散赤無紅包thang去烏紗，結果一sian2賠命錢to無，taN beh叫我按怎才好？PhaiN2命lah!
馬偕：兄弟ah!你免怨嘆，我來替你講情，我chhoa7你來去衙門討公道！
受害者家屬：感謝，感謝偕牧師。 
			*		*		*
(重新起好e5艋舺禮拜堂前........)
會友A(受害者家屬)：阿發ah,佳哉有偕牧師chhoa7我去討回公道，得tioh8淡薄仔賠命錢，才e7-tang3來買棺柴埋葬我hit-e5寶貝囝。
會友B：我hit-e5 cha-bou2囝tioh8-tioh8 hit-lo7寒熱病，ma7佳哉偕牧師theh8金雞納霜hou7伊食，食了toh8隨好去。
會友A:聽講hit-e5鱸鰻hou7 koh khah大尾e5鱸鰻欺負e5時，偕牧師ma7有chhoa7伊去衙門討回公道。TaN伊ma7 long2有來teh聽偕牧師e5道理。
會友B：咱大家若long2 e7-tang3相疼，就有平安。
(馬偕歡歡喜喜出場......音樂... 咱tioh8來吟詩... )
馬偕：列位兄姊，大家平安！大家gau5早！感謝主e5大恩典，咱e5禮拜堂重新ti7-chia koh再起造起來，e7-tang3繼續傳福音。咱tioh8齊聲來吟詩o-lo2創造萬物e5主宰！
							(劇終)
結果如何，請期待續集《台灣e5囝婿──馬偕》

布袋戲劇本
馬 偕 過 台 灣
劉進春大師kap吳清發大師  指導
Boston 台語進步社  創作演出
第一幕	野外台語教室
(翠青e5淡水風景sui2,三月天e5港邊罩濛霧，馬偕落船 ....。)
馬偕：(四唸白)他鄉熟似無半人，茫茫渺渺tioh8做工；專心一意beh傳教，神有帶領平安到。
(自白)在下馬偕，故鄉是Canada東部Toronto附近e5 Zolah村，hia ma7有一個小所在e5地名叫做Formosa,所以來到lin2 Formosa e5淡水，ti7祈禱中有聽見上帝講，這toh8是我傳福音e5好所在。
萬里thiau-thiau來到chit-e5生疏e5所在，目的是beh來傳基督教e5福音。TaN孤單一人，需要先chhoe7厝，安定落來，要緊走chhoe7安居之處。
       			*		*		*
(Tiuh-tiuh銅仔輕鬆歡樂e5音樂....飼牛囡仔ti7淡水河邊teh飼牛....)
(飼牛囡仔A+B (跟toe3輕鬆e5音樂，腳跳手舞，tui3左右peng5入場....)
飼牛囡仔A:(唱)....飼牛飼kah li2-toh8 a-ma2-li2-toh8 tiuh8 ai-ioh淡水來，淡水飼牛li2-toh8 tiuh8-tiuh8-tang5-a2 li2-toh8 a-ma2-li2-toh8 tiuh a2-li2-toh8 真歡喜lah!
飼牛囡仔B：(唱).... 淡水飼牛li2-toh8 tiuh8-tiuh8-tang5-a2 li2-toh8 a-ma2-li2-toh8 tiuh a2-li2-toh8真趣味oh!
*		*		*
(馬偕出場.......)
馬偕：(自白)真無簡單，chhoe7四工才租tioh8原來清國兵e5馬寮(tiau5)。厝主陳阿順人真好，送我一個舊e5蠟燭燈，koh有英國領事送我眠床kap桌仔，an2-ni就e7-tang3安定loh。
      TaN toh8 ai3先ka7 chia-e5台灣話學hou7伊khah liu2-liah8,才有法度做傳福音e5 khang-khoe3。今仔日天氣be7 bai2,出來去行行leh,chhoe7看有人thang交陪來做朋友無？！Aih,hiah tu2好，頭前有兩個飼牛囡囝，進前來ka7伊看bai7 leh。
			*		*		*
(飼牛囡仔出場....看tioh8馬偕...)
飼牛囡仔A:你看hit-e5 「紅毛番」對咱chia行來，聽講會挖人e5心肝去食neh。
飼牛囡仔B：An娘oeh,驚死人，緊soan oh!
馬偕：(吐氣....)Ah!實在感嘆， 連飼牛囡仔看tioh8我to驚kah走去bih。Chhoe7無人thang做朋友，beh kap甚物人學台灣話才好？
   			*		*		*
(第二工[電火熄]....，馬偕koh來chhoe7飼牛囡仔........)
飼牛囡仔A:最近hit-e5紅毛番常常tui3咱chia經過，看起來to無影講會食人；若koh來e5時，咱tioh8 ka7伊看腰裡hit-e5金sih-sih e5物件是甚物？
飼牛囡仔B：是ah! 我ma7 m7-bat看過hit-lo7物件。

馬偕： (行向飼牛囡仔去 ....)囡仔兄，gau5早！lin2食飽be7?
飼牛囡仔A:Eh! 你m7是阮e5人，na2會曉講阮e5話？
馬偕：我beh來lin2 chia chin3前，有學幾句仔台灣話lah!
飼牛囡仔B：你身軀帶hit-e5金金e5是甚物？
馬偕：這叫做 “WATCH”(錶仔)，hou7咱e7-tang3知影時間。
飼牛囡仔A: 人阮看日頭toh8知時間，na2 tioh8 ai3 he甚物 “WATCH” ？
馬偕：Ah 有時烏陰天，a2是暗時ma7無日頭， “WATCH” toh8有路用loh!
飼牛囡仔B：是houN8h，真sim-sek,(phah phok8-a2)實在有夠趣味！
馬偕：囡仔兄，an2-ni我明仔載chiah koh來hou7 lin2看khah詳細chit-e5 “WATCH”。
飼牛囡仔A: 將an2-ni決定，再會！
			*		*		*
(第三工[電火熄]....，日頭赤iaN7-iaN7，馬偕koh來chhoe7 飼牛囡仔朋友........)
馬偕：(自白)最近kap chiah-e5囡仔兄做朋友不止仔sim-sek,hou7我e5 台灣話進步真濟，taN緊koh來去chhoe7 in講話。)(嘴笑面笑行向草埔....音樂繼續....)
囡仔兄，gau5早！lin2食飽be7? kap lin2講話，hou7我e5台灣話有進步，koh kap lin2做朋友，我真歡喜！
飼牛囡仔A: 學阮e5話koh做朋友，an2-ni「摸蜊(la5)仔兼洗褲」，真gau5!
馬偕：啥物？lin2 beh ka7我洗褲oh?免lah,我家己洗toh8好lah!
飼牛囡仔A: M7是lah! Chit句話e5意思toh8是講去溪底摸蜊e5時，順續洗褲lah!
飼牛囡仔B：阮chia-e5溪底真濟hit-lo7有兩個殼，內底e5肉煮薑絲湯，真好食！
馬偕：Ou-oh!toh8是he “ CLAM”. oh!我知，我知。An2-ne,我toh8 beh每工來kap lin2「摸蜊(la5)仔兼洗褲」，我e5台灣話一定會有大進步！Chan2!Chan2!Chan2!
飼牛囡仔A: 天已經暗loh,阮beh來tng2 lah, 再會。
馬偕：(自白)`我交陪chiah-e5囡仔兄教我台灣話，taN我khah有自信, e7-sai2來去傳福音loh!
(待續)

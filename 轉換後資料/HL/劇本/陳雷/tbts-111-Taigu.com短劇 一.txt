			Taigu.com短劇（一）			陳雷

美：阿母，我有一個日本人朋友，伊真gau5講咱e5話。
母：有影？
美：真--e5。伊名叫作Sakai先生。
母：Sakai先生？我ti7電視頂bat看著伊。生作chiah koan5，少年koh緣投。（比手勢）
美：To7是伊，少年koh緣投。
母：Ah伊是teh作啥代誌？
美：伊是學者兼記者。會曉講台語，koh會曉寫台文。
母：Ai-ioh，比咱khah gau5！Ah你thai3會bat伊？
美：阿母，頂回我去參加第七屆世界台語文營…
母：Ouh，ti7淡水真理大學開--e5 hit le5會。
美：是--lah。阮ti7 hia熟sai7--e5。伊足親切，kap我講真che7話。伊講咱台灣話足好聽，講話be7輸teh唱歌--leh。
母：He有影。Hmh，這個Sakai先生真內行ou5。
美：伊有念一首詩hou7我聽，成（chiaN5）實be7輸teh唱歌--leh。
母：你念來我聽看mai7。
美：我kan-na會記得頭前hit幾句，叫做[永遠e5故鄉]。
	（念）看著是茫茫e5海水，思念是遠遠（hng7-hng7）e5故鄉，
		  三十年飛鳥teh流浪，故鄉，我e5故鄉。
母：這條歌我bat聽--過，我唱hou7你聽。
	（唱蕭泰然作e5曲[永遠e5故鄉]）鼻著是芳芳e5花味，風吹是靜靜e5故鄉，
 一二欉蓮霧teh開花，故鄉，我e5故鄉。
美：好聽，好聽！阿母，你敢知影是按怎會按呢？
母：會按怎？
美：講話be7輸唱歌，唱歌be7輸講話。
母：Ah生成to7是按呢。咱台灣人愛唱歌，所以講話ma7像teh唱歌。
美：M7是--lah。是咱台灣話聲調真豐富e5關係。
母：啥物號作聲調？
美：聲調to7是話e5 koan5低聲，親像中國話有四個聲調，
a(1)，a(5)，a(3)，a(2)，（數字是台語LMJ e5聲調數字）。
母：我知，我知。親像pa(1)，pa(5)，pa(3)，pa(2)；ma(1)，ma (5)，ma (3)，ma (2)。
美：Tioh8，tioh8。
母：Ah這個聲調，咱台灣話有幾個？
美：你ioh看mai7。
母：5個？
美：（搖頭）
母：6個？
美：（搖頭）
母：7個？
美：Tioh8 --lah。有7個聲調！
母：雞母oe5，7個聲調是beh按怎學？khah學ma7學無。
美：阿母，你to已經會曉--a，na2會講學無？
母：我已經會曉--a？
美：Ah你tak8日teh講台灣話，7聲分kah清楚清楚，家己m7知影nia7-nia7。
母：這個7聲你講來我聽看mai7。
美：真簡單，你斟酌聽。Si（詩），si2（死），si3（四），sit（失），si5（時），si7（是），sit8（實）。
母：聽--起-來攏仝款，詩，死，四，死，時，死，死。
美：M7 tioh8--lah。Koh一擺。豬，狗，兔，鱉，牛，象，鹿。
母：Che我會曉。豬，狗，兔，鱉，牛，象，鹿。
美：（笑）Tioh8--lah！
母：（笑）簡單，簡單。我會曉--a。
粿：（按外面入--來）恁teh講啥？講kah chiah歡喜。
美：粿--a，你轉--來-a。我kap阿母teh講7聲。
粿：7聲？啥物號作7聲？
母：我講hou7你聽，你斟酌聽。豬，狗，兔，鱉，牛，象，鹿。
粿：阿母，人講--e5是12牲相（seN-siuN3），你chiah講7個，內面koh有一隻鱉！
美：Che to7是咱台語e5 7個聲調。
母：聲調若是講無準，人to7聽無。
粿：Che我知！我tu2-chiah坐公車轉--來，一個阿tok a2用台語問--我…
母：阿tok a2講台語？
粿：美國大學生，來台灣學台語。伊講：『請問chia敢有死路e5公車？』
美：Ai-ioh，死路e5公車nai2通坐！
粿：我ka7伊講：『 死路e5公車m7通坐。你坐4路--e5 chiah好。』
母，美，粿：（3人大笑）

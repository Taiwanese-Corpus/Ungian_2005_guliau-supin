A祖‧A公
鄭玉鳳
(5) Siau3念A公
感覺tioh8 koaN5, goa2 chiah知iaN2溫暖.
A公(1908～1995)明治41年12月24出世. A公過身chin3前2年, 身體種種機能就開始明顯teh退化, 胃肝膽long2 be7爽快. 有1-pai2胃出血koh檢查出膽結石, tioh8-ai3去toa3院, che是a公人生頭1-pai2 toa3院, ma7是i kui世人siong7尾1-pai2.
對80外歲e5 a公來講, toa3院是拖磨, kui工the ti7眠床頂be7-tang3 tin2動, koh注射koh吊大tang5, 天地生成, 自然chhiaN5養大han3 e5 a公, 根本無法tou7忍受. Toa3院無1禮拜, a公就變kah真無精神, kui-e5人long2消san2--落-去.
A公m7願乖乖to2--leh ku3在人hoat8-loh8, 有1工, 輪tioh8 goan2 kang7-thiau7小弟ti7病院顧a公, a公設計chit-e5小弟講beh lim椰子水, 叫i去市場買, i ka-ti7 soah poaN 1齣「偷走院」. A公失蹤e5時, chit-e5衰尾e5小弟hong5罵kah beh臭頭. A-pa3 a叔si3-koe3 chhoe7, koh去報警察, kui2點鐘後, goa2看a公真su3-si7坐ti7警察車內, hou7大人(警察)載tng2來厝--nih. Tak8-e5看tioh8 a公long2緊oa2--過, a公有tam7-poh8-a2 phaiN2-se3, 續--落, 用雙手phah i e5雙kha講:「是goa2 chit 2隻kha beh偷走, goa2本人無hit-e5意思.」Tak8-e5聽--tioh8笑kah beh死, a公正港是「老hoan-tian」--a.
A公boai3去病院, a爸long2叫鎮--nih e5老醫生來ka7 a公注射, 當然, a公ma7有ka-ti7 e5祕方kap信仰. 半暝, 疼kah睏be7去, a公會起來燒hiuN, ti7門口埕面taN ng3天, 誠心誠意teh拜, 嘴na2唸:「地基主, goa2人無爽快, 請li2保庇goa2緊好, 若好, 就會款1副牲禮來答謝......」
有1暝, a公講i kha真酸, 酸kah kiong7-beh死--去, goa2就去大廳ka7 a公kha腿liah8-leng5, 大廳暗暗, kan-taN公媽頂koan5 e5蠟燭火teh chhio7光, a公坐ti7大枋椅a2頂, goa2坐1隻椅頭a2, 真出力ka7 a公liah8-leng5, a公hiong5-hiong5感慨講:「世間人無論有joa7 gau5, 總--是有死e5 1日, 人是天地生成, 親像野草, ku3在風吹日頭phak8.」
A公phoa3病chit 2年, goa2 ti7台北e5大都市無eng5 ka-ti7 e5事業, koh沉迷ti7愛情e5甜蜜--nih, 虧欠a公真che7. Hit段時間, a公na2像行出goa2 e5世界, 雖bong2 goa2心內猶原孤單空虛, soah m7知ai3 oat8頭to3-tng2去chhoe7 a公, chhoe7 1份siong7熟sai7 siong7溫暖e5安慰kap力量.
A公是goa2性命中真重要e5人, 看a公一向強健e5身體, 1日1日消san2--落-去, goa2 chiaN5 m7甘, 到a公已經無法tou7認--人, 無法tou7講話, goa2 chiah警覺--tioh8 kiong7-beh失去--i-loh.
有1工, goa2 tiam7-tiam7 peh起lih a公e5眠床頂, ka7 a公ta koh san2 e5手握tiau5--leh,「A公! A公!」一直叫一直叫. Goa2心內teh祈禱, 天公伯--a2, 媽祖婆, 地基主kap a公無熟sai7 e5上帝, 請lin2減輕goan2 a公e5痛苦, hou7 i平靜ka7性命e5路行了.
聽tioh8隔piah大廳piah頂e5老時鐘, 發出 “tin2-tong7” “tin2-tong7” e5聲, goa2想tioh8 a公教goa2看時鐘e5時, theh8長長e5柴棍a2, 指大廳chit-e5烏烏e5老時鐘, 1格1格教goa2看......
1995年7--月, 蘭陽平原au3-hip e5熱--人, a公結束i 87年e5世間歲月, 告別i開墾種作e5土地kap田園, ma7 ui3世間e5人情世事解脫, tiam7-tiam7睏ti7 ka-ti7雙手起造e5舊厝--nih. 熱--人e5風bi5-bi5-a2吹, 吹過舊厝4邊e5竹欉, 竹a2發出 “iN-iN oaiN7-oaiN7” e5聲, na2像teh ka7 a公sio辭.
A公e5喪事辦kah真鬧熱, goa2 e5心情toe3司公唸經kap祭拜e5儀式teh起起落落. 出山了後第2工, 坐北迴線e5自強號火車tng2去台北上班, oa2 ti7車門邊, 車頭1站1站過, 風1-chun7 1-chun7吹--來, 火車聲, 風聲, 海湧聲thau3-sio-lam7, 龜山島平靜phak ti7太平洋, 火車加緊速度衝入去pong7孔, 龜山島ti7 goa2頭前消失hit-chun7, goa2擋be7 tiau5--a, ti7暗bin-bong e5 pong7孔內, goa2大聲哭--出-來.

後記: 半暝, 想tioh8 a公, ka7心內e5 siau3念寫--落-來. 當goa2人生tu2-tioh8無順利, 困難ah是病疼, 想tioh8 a公行--過e5大時代, 就會得tioh8力量. 日子過kah真緊, 7年1-e7-a2就過--去-a, goa2 ma7離開kau7雨e5台北都市, 來到溫暖e5島嶼南peng5. Goa2 e5 kha步, 離北peng5 e5故鄉na2像愈來愈hng7--a, m7-koh對a公e5 siau3念顛倒na2來na2深......

(6)冷水坑e5 A本伯--a2
真che7年前, 1-e5 6--月thau3早, 天漸漸teh光, 露水iau2-boe7 ta, 白霧iau2 tah ti7稻埕--nih, 竹圍內e5舊厝, 猶原tiam7-chih-chih. Hiong5-hiong5聽tioh8 1-chun7 cha-pou人e5哭聲, ka7 4周圍e5 tiam7靜phah破, 哭聲ui3門口e5石頭路口1路傳--入-來, 最後tiaN7 ti7稻埕頂, cha-pou人雙kha跪ti7 goan2 a公面頭前.
Ah! 是A本伯--a2 e5後生──A番--a2, i來ka7 goan2報A本伯--a2 cha瞑過身--去e5消息.
A公面色嚴肅, 輕輕ka7 A番--a2扶--起-來, ka7 kau-tai3講:「Goa2知--a, chit-ma2 li2緊tng2去無eng5, hoat8-loh8大細項tai7-chi3, 出山e5日子看hou7好chiah koh通知--goa2, 好--a, mai3 koh hau2--a, 緊tng2--去, 緊tng2--去.」送A番--a2離開了後, a公ti7門口埕坐kui chai2起, 目chiu金金相ng3厝外e5小路, 親像teh等siaN2-mih人.
A本伯--a2是a公siong7親e5結拜小弟, goan2 a公是私生子ma7是孤kiaN2. A本伯--a2 kap a公siong7好ma7 siong7講有話. A本伯--a2無toa3 ti7 goan2庄頭, i toa3 ti7真hng7 e5山頂, hit-e5所在叫做「冷水坑」. 路途遙遠, a公kap A本伯--a2真久chiah會tang3見1-pai2面, m7-koh A本伯--a2會騎hit台50 c.c.牛奶色e5速克達, 騎超過1點鐘e5路, ui3冷水坑來礁溪chhoe7 goan2 a公. Tak8-pai2看tioh8 A本伯--a2 ti7 goan2 tau路口出現e5時, goa2就會真歡喜koh真大聲hoah:「A公! A公! A本伯--a2來--a!」60外歲e5 A本伯--a2, 生做真lo3 ma7真san2, toa3 1副黑框目鏡, i正lui2目眉頂生1粒細粒肉瘤, 尖尖thong2--出-來. 細han3 e5時m7-bat tai7-chi3, goa2 long2會斟酌看hit-e5細粒肉瘤.
A公看A本伯--a2來厝內坐, 心內真歡喜, 會真熱情來ka7款待, 留i食中tau3飯, koh thin5酒請--i. 2 e5人坐--落-來就講be7煞, 總--是1-choa7路lo3-lo3長, 真無簡單chiah見1-pai2面.
Goa2問過a公, 是an2-choaN2 A本伯--a2 in tau會ti7 hiah hng7 e5山區--leh? 平地m7是toa3 kah真su3-si3? 原來, A本伯--a2少年時ti7太平山chho3柴, oa2山食山, 年久月深就ti7 hia落塗生thoaN3, 變kah kap山地人kang7款--a.
冷水坑離Tayal (泰雅族) e5部落真近. 細han3, a爸bat chhoa7 goa2 kap a姐去過A本伯--a2 in tau, 厝起ti7 1-e5 tam7-poh8-a2 thong2--出-來e5 koan5地, 厝前看--出-去會tang3看tioh8開闊e5溪埔kap青leng-leng e5山, ti7 in tau就聽會tioh8 Tayal族人ui3山頂部落傳--來e5歌聲kap呼hoah聲, 聲ti7山kham3內tng2-seh8.
會記得hit-e5暗暝goa2睏be7去, 吵beh tng2--去, A本伯--a2就ka7 goa2嚇驚:「Mai3吵, 若無, 山頂e5 chhiN番會落來liah8 gin2-a2去thai5頭.」Goa2驚kah m7敢哭--出-來.
讀高3 e5時, goa2就搬去離學校khah近e5市內稅厝toa3, hioh-khun3時a2 chiah騎鐵馬tng2來厝.
會記得8月半(中秋)前1-e5禮拜日, goa2 tng2去厝--nih, chhim2入門就看tioh8 a公手cheng2頭a2夾1支薰坐ti7廳門口, 人gong7神gong7神, goa2 chiaN5有精神大聲hiu:「A公, goa2 tng2--來-loh!」A公na2像無siaN2心情, chhin3-chhai2應1聲「Ouh」了後, 大嘴koh suh 1嘴薰. Goa2 ka7鐵馬chhah好, 搬1隻細隻椅頭a2坐ti7 a公kha邊:「A公, li2人無爽快是--無?」A公chiah講:「Lin2 A本伯--a2出車禍--a! Thau3早ui3冷水坑騎outoubai beh來lan2 tau, 過省道去hou7車撞--tioh8......」
A本伯--a2過身, 看會出a公e5寂寞, 對A本伯--a2 che7-che7 e5思念, long2 tiam7-tiam7 khng3 ti7 i心肝底, goa2 ma7永遠會記得hit工thau3早, A蕃--a2跪ti7稻埕, 淒慘e5哭聲.
A公kap A本伯--a2 chit-ma2會tang3 ti7天頂繼續開講.

補記: 聽a-pa3講, A本伯--a2 in tau na2像無法tou7脫離車禍e5暗影. I e5大han3後生A蕃--a2, 長年ti7梨山種高山冷菜蔬, A蕃--a2 e5孤kiaN2A義--a2, 娶bou2了後ma7去梨山ka7老pe7 tau3 kha手. 有1工, A義--a2 thau3早駛thoulakuh載高麗菜落山, 行山路, 山頂tah-bang5, soah poah8落溪kham3, A義--a2就an2-ne走--a, 放tu2結婚無joa7久有身e5 ke-au7 (家後)孤1人.


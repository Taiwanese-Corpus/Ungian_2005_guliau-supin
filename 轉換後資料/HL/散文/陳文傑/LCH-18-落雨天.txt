落雨天
陳文傑

窗外雨水落歸眠
想起永過細漢時
雨水落到滿田墘
毋知當時落會離
會記哩細漢e5時陣，本來阮兜厝頂是蓋瓦e5,彼當時一到落雨e5時，去阮兜著會當看著瀑布，ui3懸懸e5厝頂落落來，阿母to7叫我這個gin2仔提面桶也是其他水桶來承雨，有當時也棉被嘛會去乎雨沃澹去，to7愛望天公伯呀鬥腳手，趕緊給天頂e5烏雲趕趕去。
gin2仔時陣無煩無惱，一到落雨天，兄弟姐妹to7去房間內底將被單幔起來，來演歌仔戲，恰若家治是楊麗花仝款，講起楊麗花，伊是阮員山e5國寶，足濟人攏看伊演歌仔戲，伊是阮員山人e5驕傲。有當時阮嘛會提枕頭來相掔，掔到呣知影通煞，想起來嘛真趣味。永過欲去學校愛ui3溪底過橋去，便若落大雨抑是做風颱，溪底to7淹水也，而且溪水滇滇滇，學校e5先生便若看著按呢，to7喊阮免去學校，我著加歇人一工，講實在嘛未bai2啦，免閣乎老師踅踅念順續摃尻川。
讀國中時，我逐工攏踏鐵馬，去宜蘭市讀冊，因為宜蘭厚雨水，所以常常嘛愛chah雨傘，無哦，一到落雨時厝內e5人是無人欲睬你哦，啥叫你雨傘毋提。毋知影是毋是天公伯a3欲處罰我這種無頭神e5人，便若今也日未記哩chah雨傘，欲轉去e5時一定落到大大大，乎你恰若一隻落水e5雞仔仝款，歸身軀是澹糊糊，有當時透風，鐵馬踏未去，有當時閣有熠爁雷公，毋知敢會ui3阮e5頭殼頂摃落去，毋通乎阮父母白頭毛送黑頭毛才好，鐵馬愈踏愈緊，愈踏愈緊，轉去厝裡洗身軀順續唱山歌。 
大漢了後，來到府城台南讀冊，便若到落雨e5暗暝，to7想起故鄉e5景緻，尤其是故鄉e5落雨暝，毋知宜蘭敢有落著綿綿e5小雨，故鄉e5父母敢已經食飽坐去胖椅看電視抑是去眠床頂睏也，哎! 落雨落雨落雨 引起阮對故鄉e5思念，嘴內底唱出媽媽請你也保重，歸面e5目屎giong7欲滴落土，雨呀雨呀，望你將我e5思念講乎我故鄉e5親人知，有一工我一定會轉去故鄉，希望故鄉猶原是落雨e5暗暝。

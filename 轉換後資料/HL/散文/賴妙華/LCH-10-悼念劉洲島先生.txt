
悼念劉洲島先生
賴妙華


西元2001年2月11，阮佇蓮蕉花台文雜誌社 e5 辦公室有一個聚會，洲島兄亦來參加。真難得 e5 是，伊佇會中表演一段歌也(a)戲，扮老娼e5角色，又唱又比，表演到真成(seng5)，亦真趣味，予(hou7)逐個看到笑hai hai。即一幕活生生e5景像，無想著竟然成為絕響。2月19，朋友佇電話中講洲島兄已經無佇咧也(a7)，chiah 短短 e5 八工，to7 聽著即個消息，實在予人毋(m7)敢相信。為著洲島兄對台灣文化所做 e5 無私 e5 奉獻，特別佇遮為文紀念。
劉洲島先生是一個草根性 e5 人物，伊關心台語、台灣文化佮台灣 e5 前途。佇濟濟 e5 場合攏會當(e7 tang3)看著伊 e5 身影，親像各類台灣文學營，演講會，佮台灣文化抑是獨立建國有關 e5 活動，遊行等等。伊佇台中海洋之聲電台亦主持一個台灣民間文學 e5 節目，將台灣傳統 e5 七字也詩歌謠、歌也戲等等介紹予聽眾朋友；有時佇演講會錄 e5 精彩演講亦會放予逐個聽。伊 e5 用心 to7 是欲 chhoe7 回台灣文化，喚醒台灣人關心家治 e5 文化，關心台灣 e5 前途。
有一擺，我提家治寫 e5 一本台語冊「台灣之戀」佮錄音帶送予伊，伊真歡喜，講欲 tam7 電台放，予逐個知影講用台語嘛會當寫文章寫到真好勢，聽起來 koh 加(ke)真親切，伊問好否(bou3)？我當然歡喜to7未赴也(a3)，有人欲宣揚台語文學，我求之不得。後來著伊介紹佇南鯤鯓文學營學著 e5 七字也歌謠，我請伊唱予我聽。伊唱兩、三首，我聽到直直 tim3 頭。啊！這敢(kam2)毋是細漢 e5 時，咱tiaN7 tiaN7 聽著e5台灣歌謠，為啥物chiah濟年來攏罕哩聽人teh唱？我問伊欲去叨買錄音帶，我想欲學。伊講伊有加買一份，就按呢送予我。伊特別吩咐，希望有機會to7 佇公開場合唱，而且佮逐個同齊唱，koh愛唱予大聲，這to7 是洲島兄令人感心e5所在。伊希望所有台灣人攏來唱正港e5有台灣味 e5歌，所謂正港e5台灣歌，to7是詞、曲攏是台灣人寫e5,聽起來有濃濃e5台灣味，會予人產生對台灣深深厚厚e5 感情，剝未離，拆未開，外來政權無法度給咱分化 e5 彼種感情。
劉洲島先生是台灣 e5 寶，伊對台灣 e5 關懷，宣揚台灣文化、推動台語 e5 熱誠實在使人敬佩。伊 e5 離開，意味台灣又koh減了一個寶；伊e5離開，嘛是teh警惕(thek)咱，人生無常，人生苦短，咱想欲做e5代誌毋通拖沙，應該竟加認真去做，chiah 有法度對先賢先輩佮囝孫有所交代。


台語文寫作e5思考佮問題（下）
賴妙華
五．外來語 e5 應用佮外國語 e5 翻譯。一般外來語攏是直接借用外國語 e5 音，所以上好用標音 e5 羅馬字書寫，音較接近，嘛較方便。如：Oa-sa2-bih (哇洒篾)，Sa-si2-mih (沙始乜)，Ou-tou2-bai2 (烏肚bai2)，Thou-ma2-touh (柑也蜜)。至於翻譯，一般名詞照意思翻，專有名詞如人名、國名、多數 e5 地名盡量用原音翻。如：Clinton，應翻做「科林頓」，抑是「科恁頓」，或者是直接寫羅馬字 Kho-lin3-tun3。(註：英文 ton，台語無此音，會當用較接近 e5 音代替。)若直接用中譯，「柯林頓」to7 愛唸做「Koa-lim5 tun3」，按呢 to7 咸原來 Clinton e5 音差甚 (siuN) 濟。
六．「也」e5 用法。「也」會當做字尾助詞，語尾助詞，佮連接詞。這 ui3 古文文獻中，抑是口語中會當看出。

子曰：「賢哉！回也（a3)。一簞食，一瓢飲，在陋巷，人不堪其憂，回也（a3)不改其樂。」
「落花流水春去也（a3)，天上人間。」
「醉翁之意不在酒，在乎山水之間也（ia3)（a3)。」
「大勢已去也（a3)！」
「有當時也（a2)」。
「一下也（a2)」。
「知也（ia2,iaN2 ，影）抑不知也（影）？」
「阿芬也（a3)，緊來食飯喔！」
「宏也（a3)，好起來也（a3)，日頭曝尻川也（a）。」
「魚也（a2)」，「椅也（a2)」，「歌也（a2)戲」。
「一率也（a2)」，「雨毛也（a2)」，「寬寬也（a2)」，
「恬恬也（a2)」。
「久久也（a3)」，「笑笑也（a3)」，「土土也（a3)」，
「𡧛𡧛也（a3)」，
「倯倯也（a7)」，「恬恬也（a7)」。

以上 e5 「也」，若用「仔」代替，會用講不倫不類，坊間用「仔」代替「也」，是真無妥當 e5 寫法。佇古文中，「仔」即字，讀「chu2 」。意思是任也，如仔肩，責任也。仔細，詳細也。咱常看著聽著 e5 「仔」是廣東字，發音「chai5 」，含有細佮輕視 e5 意思。若講「阿本仔」，「阿共仔」，「阿卓仔」抑是 「gin2 仔」用「仔」道較合理。
「也」當作連接詞用 e5 時，讀「ia7」，意思同「亦」。

七．莫 (mai3)用無合邏輯e5用字。以下e5例，箍也內e5字chiah是正確e5。

大陸（中國），兩岸（台、中兩國），本省（本國），全省（全國），咱中國人（咱台灣人），國語（北京語，華語）。比如若寫全省經銷商，會予人誤會，叫是台北市、高雄市除外。若講風颱籠罩全省，按呢是毋（m7)是表示台北市、高雄市無風颱，會當（e7 tang3)出去郊遊？若是講大陸，毋知到底是 teh 講非洲大陸？抑是美洲大陸？，如果是欲指中國，to7 講中國，因為世界並無「大陸」即個國家。

若講兩岸，毋知是毋是 teh 講太平洋兩岸---美國佮中國，抑是巴士海峽兩岸---台灣佮菲律賓，抑是大西洋兩岸---歐洲佮美洲，實在予人捎（sa）無。實際上，毋講台、中兩國，而講兩岸，是 teh 貶低台灣 e5 地位。政治人物按呢講，是表示心虛，愈來愈感覺中華民國毋是一個國家；統派媒體按呢講是陰謀，欲將台灣定位佇「台灣是中國 e5 一部份」；台灣人若 toe3 咧講，to7 是無知。

若講國語，to7毋知是teh講叨一國e5國語？世界並無一種語言e5名稱叫做「國語」e5。若有，彼 (he) 只是殖民國留落來e5產物，除非家治承認家治是三流民族，若無，無應該給北京語叫做「國語」。

若欲講「咱中國人」，按呢失禮，請你莫（mai3 ）強迫別人也做中國人，你會使講「阮中國人」，未使講「咱中國人」。不過，你敢（kam2)真正是中國人？你出國敢提「中華人民共和國」 e5 護照？若毋是，你嘛毋是中國人。

八．發音問題佮特殊詞句，應當尊重作者 e5 腔口佮地方用法。如果是講話，則尊重講話者 e5 腔口。親像「椅條」即兩字，漳音讀「i2 tiau5」，泉音讀「i2 liau5」，兩種讀法攏著（tioh8)，毋通為這諍（cheN3）到拍歹感情。猶 koh 有恬生生（tiam7 chhiN chhiN）是台中市地區 e5 用法，但是真濟外地人毋捌聽過，鋛攏講恬 chih chih 。又台中人講「電火柱」，高雄人講「電布柱」；中部人講謝（sia7)先生，高雄人講謝（chia7) 先生。近代因哩交通、資訊 e5 便利，各地方無仝腔口 e5 人交流頻繁，逐個有機會聽著過去毋捌聽過 e5 發音佮用詞，這是真好 e5 代誌，不但會當增加見聞，koh 會當增加可用 e5 詞句，台語用詞會比以前 koh 較豐富。

九．羅馬拼音字 e5 選用。這是一個講麻煩真麻煩，講簡單真簡單 e5 問題。目前台語羅馬拼音字真濟套，之會產生 chiah 濟套 e5 原因，當初是因為歷史上悠久 e5 教會羅馬拼音字有一寡缺點，其中上大 e5 缺點 to7 是有 e5 字電腦拍未出來，怎 (choaN7) 按呢，一大陣人熱衷改良，個個勇於做發明家，其實講發明家甚（siuN）沈重，應該講改良家。

問題是改良以後 e5 羅馬字是毋（m7)是攏無缺點？若有，按呢毋是失去改良 e5 意義？而且因為甚（siuN） 濟套，反而造成學習者 e5 困擾，甚（sim7)至遭著頑固者 e5 抵制，鋛講等恁台語統一了後，我 chiah 來學 to7 好。恁看！按呢台語羅馬字 e5 改良家抑是發明家到底是 teh 推動台語？抑是 teh chhiuN7 台語 e5 後腳？

教會羅馬字毋是未使改，若欲改 to7 逐個坐落來好好研究討論，等有共識了後 chiah 來同齊改，曷（ah）無你改良一套，我發明一套，改良家抑是發明家愈濟，台語 to7 愈奧（oh）推動。當初時，逐個所講 e5 教會羅馬字未當拍電腦 e5 問題，佇科技發達e5 現代，早 to7 解決也。有人講教羅雖然會當拍電腦，但是須要灌軟體甚（siuN）麻煩，鋛發明e5 毋免灌軟體 to7 會當拍，對於外國人來講加（ke）真方便。咱來看代誌到底是啥物情形？外國人若是未曉台語e5 人，伊根本 to7 未想欲去拍台語電腦，抑是看台語電子郵件。若是會曉台語e5 人，欲拍台語e5 時，只要去網路頂頭 to7 會當掠著代表教羅拼音字e5 『HOTSYS 台語文系統 』，彼是免費e5 ，按呢對於外國人抑是佇外國e5 台灣人欲拍台語電腦有啥物困難？

Koh 再講，若是無灌軟體 to7 會當拍出台語，彼只是會當拍拼音字而已，至於台語漢字敢拍會出？當然一定有人講拍會出，只要透過大易、內碼、倉頡、無啥物（無蝦米），抑是ㄅㄆㄇ文字系統 to7 拍會出。問題是用 chiah 個文字系統拍出e5 時，恐驚矣文思會被打斷，抑是無法度用台語唸出來，尤其是ㄅㄆㄇ系統是用北京語發音，若是用ㄅㄆㄇ拍出台語漢字，這將使台語淪為北京語e5 附庸，欲學台語進前，須要先學會曉北京語，按呢算啥物台語推動家？台語專家？若講鋛嘛有軟體會當用台語發音拍出，這當然真好，但是按呢，又何必 koh 發明抑是改良，直接用歷史上久，文獻上濟，又會當用台語發音拍電腦e5 教羅拼音字 to7 好也，敢毋是？教羅e5 小缺點 to7 等以後逐個有共識 chiah 來改。畢竟，目前猶是即套上理想，嘛較符合世界文字e5 習慣。目前世界文字，無一種是用阿拉比數字來表聲調e5 。當然 TLPA hit 派e5 人會講鋛e5 羅馬字只是作拼音用，無作文字用，但是台語有音無漢字e5 字未少，即部份若是無用拼音字，漢字e5 部份毋是借音 to7 是愛造字，借音字用甚（siuN）濟，意 to7 走去。造字嘛，你造一字，我造一字，你造e5 ，干那你彼（hit）陣人看有；我造e5 ，干那我即陣人看有，按呢對台語有啥物好處？Koh 再講，台灣人敢有必要浪費時間學 hiah 濟漢字？套一句現代用語，這會降低台灣人e5 競爭力。

所以有關羅馬拼音字e5 選擇，講麻煩 to7 是發明家、改良家甚濟，而且個個真執決，認為家治彼套上好。講簡單 to7 是逐個莫（mai3 ）koh 做台語文字e5 發明家、改良家，直接用歷史上久、文獻上濟e5 教會羅馬字，然後認真寫作，認真推動台語上實在。

最後期待台灣人攏會當用台語寫作。透過台語寫作，將台灣人e5 心粘做伙；透過台語閱讀，會當溫暖台灣人e5 心。
無知 to7 是罪
賴妙華


希臘哲學家蘇格拉底講過一句名言：「無知 to7 是罪。」講起來西方人普遍較有求知 e5 精神，對任何毋捌，抑是有懷疑 e5 問題，一定想辦法研究、了解，企圖 chhoe7 出答案。所以in辦事效率懸，無論自然科學，抑是社會科學、人文科學 e5 領域攏有真好 e5 成果。in對政治、法治觀念，對環境 e5 愛護, 對藝術、音樂、文化等等 e5 認知佮重視，使in會當過著高品質 e5 生活。
反觀台灣人亦有一句名言：「不知不罪。」敢按呢？敢誠（chiaN5）實對任何代誌 e5 無知to7 是無罪？一句台灣俗語「不知不罪」to7 會當使台灣人佮西方人有天壤之別 e5 命運。
咱來看台灣人是按偌（noah）無知。
台灣人上大 e5 無知，to7 是無正確 e5 國家觀念。因為咱毋是世界承認 e5 正式獨立國家，所以無法度加入世界 e5 國際組織，包括聯合國、WHO（世界衛生組織）等等，致使台灣人無法度受著聯合國 e5 保護，時時愛驚惶惡鄰中國 e5 威脅，也致使咱失去真濟做一個國際社會應該有 e5 權益佮尊嚴。因為毋是正常獨立 e5 國家，咱 to7 無正常 e5 外交關係，欲外交 ，to7 愛開大錢，koh 未當保証對方永遠是咱 e5 朋友；欲國防，to7 愛開比別人較濟 e5 錢買武器，買 tng2 來 e5 ，卻真濟是二手貨，抑是有瑕疵 e5 貨，有時因為中國 e5 阻擾，猶無一定買會著欲愛 e5 武器。因為台灣人 e5 無知，聽信邪惡政客佮無能政客 e5 恐嚇，誤叫是維持現狀是台灣人惟一 e5 一條路，咱 chiah to7 愛開 chiah 濟錢買外交，買武器，猶無法度過著安定佮有尊嚴 e5 日子。中國拍一個咳唱，咱著重感冒。人講一句話，咱 e5 股票市場著親像落屎仝款落未止。
至於主張咸中國統一 e5 人，猶 koh 較無知識。 in認為做一個大國家 e5 國民較光榮，較有安全感。其實，ui3 歷史上來看，大國 e5 國民無一定較幸福。尤其是中國，三年一小亂，五年一大亂，戰爭 e5 日子比和平 e5 日子較長；專制、獨裁、封建、鬥爭 e5 政治使人民時常過著水深火熱 e5 生活，時常愛舉家大逃難。五十外年前來台灣 e5 中國人敢毋是為著逃避戰亂 chiah 走來台灣？中國若 hiah 好，chia2 e5 中國人佮咱 e5 祖公為啥物毋留佇中國而欲走來台灣？中國佇歷史上，兩度淪亡於異族，一擺是被蒙古人拍敗，一擺是被滿州人拍敗。到了清末，又被列強侵略，割讓土地，簽下喪權辱國 e5 不平等條約，像按呢，做一個中國人又 koh 有啥物光榮可言？當台灣割讓予日本，受日本 e5 高壓統治 e5 時，中國敢有派兵來保護台灣人？既然無能力保護台灣，統派人士豈可奢言做一個大國 e5 國民較安全？
無國家保護 e5 台灣人，去中國做生理，性命財產無法度得著保障；出國旅遊處處受刁難，受歧視。這攏是台灣人欠缺獨立建國 e5 認知佮意志造成 e5 。
台灣人 e5 第二大無知 to7 是對政治 e5 無知。真濟人認為政治佮我無關係，無論啥物人統治，啥物人執政，咱攏是愛過日子，愛趁錢，愛拍拚 chiah 有通食。所以啥物人做攏仝款，只要 hou7 我有錢好趁，有飯好食 to7 好。To7 是因為 chit 種觀念，chiah 造成烏金 e5 猖獗，社會充斥不公不義，歹人出頭天 e5 現象。選舉 e5 時，五百、一千 to7 將家治 e5 選票賣掉。抑是無經過觀察、思考，只聽柱仔腳、鄰里長 e5 話。抑是被候選人好聽 e5 hau siau5 話， 坊間 e5 謠言、烏函、媒體 e5 不實言論所迷惑。結果一寡歹人、烏金、反台灣 e5 人毋是靠買票，to7 是靠 hau siau5 ，靠開空殼支票而一個一個被送去議會，甚至做父母官。當in當選 e5 時，正是選民付出代價 e5 時。in靠特權包工程、包 khang 課，趁取回扣，將偷工減料留 hou7 下游包商，公共工程品質欲好亦難；in制定出圖利財團 e5 法律，使破壞山林，破壞水土保持，污染環境 e5 人未受著制裁；in靠特權佇銀行非法貸款，造成天文數字 e5 冇帳，影響金融 e5 安定佮社會 e5 公平；in竊佔國土，不但無代誌，koh 會當就地合法；in無心於推動母語，發展本土文化，教育台灣化 e5 khang 課，使台灣人欠缺台灣文化 e5 滋潤，欠缺對台灣 e5 認同感，欠缺台灣意識。所以 chiah 會對同胞無愛心，對土地未痛惜，國家觀念錯亂。這一切 e5 一切，攏是咱對政治 e5 無知造成 e5
台灣人 e5 第三大無知 to7 是對人生觀 e5 無知。由於過去台灣人攏是務農為生，生活本來 to7 困苦，加上幾百年來，攏是外來政權 teh 統治，in e5 高壓政策，佇政治上本來 to7 無愛台灣人參與，尤其是中國國民黨政權，更以救國團 e5 活動來麻痺青年人，hou7 in對政治冷漠；佇經濟上，是無停 e5 剝削，所以生活更加困苦。佇政治未插哩，經濟艱苦之下，每一個台灣人攏恬恬拚勢做 khang 課，拚勢趁錢，想辦法改善生活。趁錢無啥毋著，毋著 e5 是台灣人 siuN 重錢，重到有時趁錢不擇手段；重到有時忽略家庭，忽略對家人 e5 關心、陪伴；重到無閒看冊，無閒追求知識；重到忽略文化 e5 重要。最後台灣變成田僑也（a2)e5 社會，精神卻非常 e5 空虛。
台灣人 e5 第四大無知，to7 是對環境土地 e5 無知。外國人常常講：「世界干那有一個地球。」意思是當咱給地球 e5 環境土地破壞了，to7 無第二個地球好去也（a3)，所以外國先進國家愈來愈重視環境 e5 保護。回頭看台灣，咱嘛會用（eng7)講：「世界干那有一個台灣。」但是咱對保護台灣 e5 環境土地 e5 認知有 goa7 濟？咱敢知影污染土地、污染農地、污染空氣、污染水對咱 e5 健康有 goa7 大 e5 傷害？咱敢知影破壞水土保持對咱 e5 生活有 goa7 大 e5 影響？幾個月無落雨 to7 無水好飲，無水好灌溉；干那連續落幾點鐘 e5 雨 to7 做水災，海水倒灌，山區土石流。咱敢知影土地一旦污染，欲 koh 恢復原來 e5 面目愛 goa7 久 e5 時間？尤其核子 e5 污染更是人類 e5 浩劫。咱敢知影糞掃倒佇溪底，工廠廢水排去溪裡會有啥物後果？in會污染溪水，間接污染田園，最後使咱食著有毒 e5 農產品佮無清氣 e5 飲用水；in嘛會去塞著排水孔，使落大雨 e5 時做大水；in嘛會流去海裡，然後海湧 chiah koh 將糞掃溢 tng2 來海邊，送 hou7 咱 e5 遊客做禮物，若無小心去踏著針筒，可能會著著 AIDS，抑是其他啥物病。各位！這敢無可怕？
台灣人 e5 第五大無知， to7 是對宗教 e5 無知。台灣是一個自由信教 e5 地區，毋管信啥物教，信徒加起來，難以計數。認真論起來，佇台灣，欲 chhoe7 著無神論者，恐驚矣（i3)真少。所以信教、崇拜神會用講是全民運動。問題是真濟人扭曲宗教信仰 e5 意義。宗教上大 e5 功能，應該是人民精神 e5 寄託，教導人行上正途，莫（mai3 ）為非亂做，愛修身養性，愛慈悲，愛關心他人。所有 e5 教義攏是以慈悲為出發點，勸人為善。但是事實上，大部份 e5 人攏較重儀式，如夯香拜拜，燒金紙，做法會，做禮拜，甚至捐錢救濟 to7 認為家治是真虔誠，真善良。如果是按呢，台灣應該是一個低犯罪率，社會和諧 e5 人間天堂 chiah 著，但是敢有？有人夯香拜拜，嘴唸阿彌 tou7 佛，抑是耶穌、基督，背後卻貪污、拐錢、倒帳；有人唸經唸到真虔誠，對人卻常常口出惡言；有人捐錢幫助他人，認為按呢將來 to7 會當上天堂，但是對親人卻冷漠無關心；有人捐錢 hou7 宗教團體，背後卻大肆污染土地，抑是詐欺他人金錢；有人口口聲聲慈悲為懷，卻反對照顧弱勢者 e5 福利政策；有人常常去聽道，知影愛做好人，毋通做歹人，但是選舉 e5 時，卻選一寡金牛烏道、不學無術、花花公子 chit 類 e5 人，家治等於 teh 為虎作倀，成了歹人 e5 幫兇。試問，chit 款 e5 信仰，對個人，對社會有啥物幫助？
由於台灣人對國家觀念、政治、環境、人生觀佮宗教 e5 種種無知，佇咱 e5 社會，已經產生真大 e5 傷害，chit 種 e5 無知，咱敢會用講咱無罪？咱毋免負積任？所以希臘哲學家蘇格拉底講了真著：「無知 to7 是罪。」咱應該向西方人學習，對任何代誌，愛本著懷疑、求証、求知 e5 精神，認真追求知識，而且知行合一。按呢 chiah 會當改善咱社會 e5 種種弊病，進而提高咱 e5 生活品質。

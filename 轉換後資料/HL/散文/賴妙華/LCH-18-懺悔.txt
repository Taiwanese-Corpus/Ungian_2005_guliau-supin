懺悔
賴妙華


我迭迭（tiaN7）佇山區 e5 電火柱 a2 頂頭看著下面 e5 標語：「我有罪」。每一擺看著，我 to7 真受氣，我即世人毋捌偷，毋捌搶，毋捌害人，為啥物講「我有罪」？但是佇2000年總統大選了後到即陣，我總算了解耶穌講 e5 即句話，一點也（a2)to7 無毋著。
西元兩千年台灣總統大選，我做了一個錯誤 e5 選擇，即個選擇對台灣 e5 各方面起了真大 e5 變化，甚至 hou7 我懷疑台灣 e5 舵手失去方向，親像欲將台灣人𤤳向危險 e5 境地，我心內真後悔，真懊腦，亦欲借即篇文章作一個懺悔。
話講西元2000年台灣總統大選，有五組 e5 候選人，五組 e5 候選人，我攏無 kah 意，其中有四組是明顯 e5 中國派，只有一組 e5 候選人是台灣人之子。照講，目睭 kheh kheh 嘛著 tng3 台灣人之子，那著費 hiah 濟精神考慮東考慮西。但是我猶是真慎重，我考慮 e5 是欲投廢票抑是毋投廢票，to7 佇我猶疑不決 e5 時，陳水扁提出一項政見：伊若當選，欲開放銀行去中國。即項政見一發表，我 to7 感覺代誌嚴重，心內 e5 氣憤無法度形容，choaiN7 按呢，決定欲投廢票，而且抵著人，to7 警告in毋通盲目支持阿扁，若無，to7 會後悔。但是我孤軍奮戰，每一個人攏給我講：「毋投 hou7 阿扁，敢講欲投 hou7 連 e5 佮宋 e5 ？」確確實實，這是一個痛苦 e5 決擇，我 e5 內心有兩股力量 teh 相戰，一股力量給我講：「阿扁變也（a3)，伊 teh 向統派表態，選 hou7 伊佮選 hou7 連 e5 ，宋 e5 有啥物差別？」另外一股 koh 給我講：「若投廢票，to7 好著連 e5 ，宋 e5 。到時，烏金愈猖獗，台灣會 hou7 in即陣人挖空；政治上，犯勢會 koh 恢復獨裁專制。」
To7 按呢，兩股力量互相 giu2 扯（chhe2)，內心掙扎，迭迭為著即項代誌想到失眠。有一工，規家做伙食飯，人知影我無欲投 hou7 阿扁，有一位親人 to7 義正詞嚴，giong7 欲用罵人 e5 口氣指責我，講：「台灣人毋選 hou7 台灣人，敢欲 koh hou7 中國人繼續耀武揚威，繼續 tam7 咱台灣人頭殼頂放尿放屎？」即位親人講 e5 道理我攏知，但是想著阿扁 e5 中國政策，to7 hou7 我投未落 i3 。後來選戰變化真大，國親兩黨垃圾步盡展，最後，我佇五粒爛 lin3 gouh 中，選彼粒爛較少 e5 ，投 hou7 陳水扁。
陳水扁當選，我心內真矛盾，安慰 e5 是無 hou7 中國派 e5 著著，鬱卒 e5 是阿扁 e5 中國政策顧問是一位傾向大膽西進 e5 經過偽裝 e5 統派份子。
當支持阿扁 e5 選民猶 koh 因為阿扁 e5 當選而歡喜 e5 時，五月二十真緊 to7 到也（a3)，彼一工，真濟獨派 e5 人去總統府前參加總統就職典禮，外縣市 e5 支持者亦攏守佇電視機前，欲看台灣人歷史 e5 一刻，光榮驕傲 e5 一刻。彼一刻，阮毋敢離開電視機，一目 to7 無 nih ，目睭金金看咱 e5 新總統一舉一動，聽伊 e5 演講。佇電視前，會當看著禮台前 e5 觀眾，in是 goa7 呢 chiaN5 歡喜，目神中帶有真大 e5 期望。即個時陣，阿扁總統突然講出：「佇我 e5 任內，我絕對未宣報台灣獨立，…」。在場觀眾聽著即句，有人 gang7 去，表情扭曲。我咧？我無臭耳人，嘛無重聽，我應該無聽毋著，我有一種被欺騙 e5 感覺，嘛親像被重重 sian2 了一嘴 phe2 ，足想欲將桌也頂 e5 物件捎（sa）咧 to7 ui3 電視機 phiaN 去。但是我無，我只是馬上將電視機關掉，ou7 -tou2 -bai2 騎咧，奔向山林，去發洩心中 e5 憤怒。 
坐佇石頭頂，看白雲，看遠處濛濛 e5 都市大樓，我給家治講：「未啦，咱 e5 總統應該是有智慧 e5 ，伊講 hiah  e5 話，只是欲安搭統派 e5 人而已，伊應該未欺騙伊 e5 支持者，嘛未出賣咱台灣人 chia2 著。咱應該 hou7 伊時間，莫 hiah 緊 to7 下評論。」按呢想想咧，心中 e5 憤怒 to7 漸漸消去。
如今已經坐滿兩年外，tit 欲三年也（a7)。兩年外來，在野黨 i7 輸起蝦龜，規氣為反對而反對：欲罷免總統，封殺法案，侮辱官員，逼政府三通，開放銀行去中國，開放企業去中國，種種背棄台灣利益，資助敵國 e5 政策，不一而足。毋知是阿扁總統 e5 抗壓性無夠，抑是智慧無夠，抑是另有企圖，伊 e5 政府團隊佮政黨竟然隨在野黨而起舞，無顧伊 e5 支持者 e5 諍言佮反對，對企業去中國投資採取積極開放 e5 政策。嘛無視國內失業率愈來愈懸，無視四百外粒 e5 飛彈面向台灣；koh 較無想著中國不斷封殺台灣 e5 國際活動空間，阻擾咱 e5 外交活動。積極開放猶嫌不足，續落開放 O. B. U. （海外銀行）去中國，方便中國台商借錢。進一步 koh 對錢進中國，債留台灣，失業留台灣，稅金又 koh khioh 未著 e5 台商體貼到無得講，竟然無顧國家安全，國家主權佮尊嚴而開放包機直航，為著幾十萬心向中國，心內無台灣 e5 生理人，而作出違背台灣利益 e5 政策。Koh 較嚴重 e5 是，欲將台灣高科技之寶 e5 八吋晶圓廠放行去中國。天下，真 e5 ，無得 chhoe7 著 chit 種善待敵國，資助敵國，壯大敵人 e5 政府。
天啊！阿扁總統是咱選出來 e5 ，伊無欲宣報台灣獨立 to7 算也（a3)，最少嘛愛恬恬也（a2)做，但是伊卻明 e5 、暗 e5 攏是一步一步欲將台灣 sak 向被併吞 e5 路途。當伊喝（hoah）出：「台灣、中國一邊一國。」獨派 e5 人 to7 歡喜到毋知人。第二工，伊 e5 部長 to7 宣報開放銀行去中國， hou7 咱措手不及。當伊喝出：「三通毋是經濟 e5 萬靈丹。」台灣人又 koh 歡喜到未顧哩，若親像被注了一射興奮劑。但是過無幾工，伊 e5 內閣 to7 宣報欲允準包機直航，台灣人又被重重㳜一下。當伊喝出：「根留台灣，投資台灣優先。」等口號 e5 時，伊 e5 財經團隊馬上宣報：「台積電八吋晶圓投資中國，原則同意。」台灣人，台灣 e5 勞工、小生理人，台灣 e5 失業者內心 e5 感受，毋知執政團隊知否？關心否？啊！阿扁總統一再給咱講欲拚經濟，阮亦有感覺著，只是阮感覺伊是 teh 拚中國經濟，欲給中國經濟拚 hou7 好，給台灣經濟拚 hou7 倒。
阿扁總統對獨派喝口號，對統派卻實惠，伊想欲統獨通食，to7 親像欲巴結上帝，亦想欲巴結撒旦仝款，這敢有可能？伊傷害台灣人真深真重，自從伊當選了後，獨派 giong7 欲消聲匿跡，伊抄襲許信良 e5 大膽西進。十幾年來，不斷對忠實支持者承諾欲建立東方瑞士 e5 台灣國，早 to7 拋置腦後。黨綱寫欲台灣獨立，竟成為騙選票 e5 工具。台灣人做總統嘛無想欲建立台灣主體性 e5 文化佮教育，任由統派份子透過國會，透過媒體，透過舊體制 e5 教育制度佮教材，不斷對台灣人洗腦、毒化、愚化。攏二十一世紀也（a3)，chiah e5 欺壓台灣人 e5 無合理情形竟然猶 koh 存在，台灣人 e5 總統無想欲去改變，敢講中國人會替咱改變？
Tit 欲三年也，兩年外來阮心內 e5 失望佮痛苦一工一工深，我不得不反省家治，2000年彼一票，我到底投了著抑毋著？我欲講我錯了。如果無投 hou7 阿扁，而 hou7 宋楚瑜著，按呢，犯勢宋楚瑜 e5 霸道佮向中國 e5 傾斜，顛倒會激起台灣人 e5 敵愾同讎，抗爭遊行難免，宋 e5 to7 毋敢大膽西進。但是阿扁 e5 大膽西進，台灣人若起來抗爭，to7 會 hong5 講是 teh 破壞台灣人 e5 團結，使得台灣派 e5 人干那會當著急、艱苦、鬱卒，佇心內幹譙而已。按呢想起來，我即票投錯了，因為我 e5 毋著，間接 hou7 真濟台灣人痛苦。佇遮，我深深 e5 懺悔，希望今後，會當 koh 較謹慎，如果無具有台灣心，堅強 e5 意志佮智慧 e5 候選人，我甘願 tng3 廢票，以示抗議。

		

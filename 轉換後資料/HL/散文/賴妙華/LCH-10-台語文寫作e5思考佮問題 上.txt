
台語文寫作e5思考佮問題（上）
賴妙華

歷史給咱講，咱曾經受著各種無仝e5異族殖民統治，致使到語文亦受著嚴重e5壓迫，尤其以中國國民黨政府五十外年來，有計劃e5「滅族政策」為甚（sim7)。所謂滅族政策並無須要殺其命，而只須要滅其語to7會當完成。今也日，台灣島內各族群母語流失嚴重，不但少年人未曉講未曉聽，連濟濟e5知識份子to7以講母語為恥。第二次世界大戰了後，真濟殖民地紛紛獨立，同時致力於語言文字化e5工作，期使以家治獨特e5語言文化來區分咸殖民國e5無仝，以培養民族意識、國家意識，進而產生保家衛國e5意志，免於再度被侵略，被殖民。親像亞洲e5韓國、越南。但是真不幸，台灣無坐著即班獨立e5列車，致使到台語e5文字化猶佇沐沐泅e5階段，台語文寫作比華語較辛苦，不但身負e5任務較重，碰著e5問題亦較濟。

一般寫作e5方法佮原則，無論啥物語言會用（e7 eng7)講大同小異，比如講如何起頭，如何結束等等，台語嘛無例外。但是從事台語寫作卻有別種語言所無e5困擾，因為到目前為止，台語文字符號猶未統一，猶未普遍化，台語猶未成為官方語言，亦猶未成為學校教育使用e5語言。所以寫作e5時，會碰著真濟問題，如拼音符號佮漢字e5選擇。另外因為五十外年強勢e5北京語教育，使台語流失嚴重，寫作e5時，面臨台語詞e5貧乏，加上前人e5台語作品猶無濟，欠缺參考資料而難以落筆。To7算提筆來寫，亦愛面對北京語詞e5干擾，毋知家治寫e5是台語抑是北京語？完成e5作品，koh愛面對 chhoe7 無發表e5園地，亦是chhoe7無讀者。一般台語文e5寫作攏無稿費，寫冊賣冊會當趁錢e5寥寥無幾，即條路行起來真辛苦，但是無行落去，敢講欲目睭金金看家治被同化掉？看台灣文化自地球上消失掉？看台灣人繼續過著二等國民e5生活？過著無尊嚴e5生活？

由於台灣人特殊e5歷史經驗，欲從事台語寫作e5時，有幾項代誌是須要咱去思考e5。
一、  五十外年e5外來中國國民黨政權高壓統治，台灣人e5苦衷佮不滿，台灣人e5喜怒哀樂只會當吞落腹肚內，即五十外年e5台灣文學會用講是開天窗e5時期，咱所看著e5作品全是用中文寫 e5,而且是徛佇中國主体意識e5立場teh寫作，若毋是反共八股文，to7是無關 chiuN7 痛脫離台灣即塊土地e5風花雪月e5文章。一直到解嚴前後，chiah 開始有本土文學e5作品，可惜e5是嘛是用中文寫e5。用中文寫，只會用講是翻譯作品，看起來若像隔一層，無法度產生親切e5民族感情。所以添補即段台灣人生活、思想佮感情e5空白時期，盡咱e5記憶，用台文描寫即段時間所發生e5代誌，是咱無法度推卸e5責任。但是有人講台語e5作品真幼稚，干那會曉寫細漢時代e5代誌，這真正是欲打壓台語文學何患無辭？而且是打壓者e5陰謀，因為咱細漢時代所發生e5代誌，若訴之於筆墨，等於是 teh 揭發打壓者e5不義， 撞破統治者e5神話佮雞 kui ，台灣人為啥物 boaih 寫咧？而且人e5感情、思想、生活佮歷史仝款攏是有連續性e5。咱e5少年人若是毋知家治e5父母，抑是阿公阿媽過去是按偌生活？鋛 teh 想啥？按呢少年人敢有法度產生對台灣即塊土地深深e5感情？佮對伊e5關心？若講咱e5作品真正真幼稚，彼（he）只會用講咱無夠努力，寫了無夠好，並毋是講寫細漢時代e5代誌攏是幼稚e5。過去，發生佇咱身軀邊e5代誌，有真濟感動人e5故事，請逐個寫出來咸所有台灣人分享，抑是分擔痛苦。

二、 五十外年e5人種改造，大中國毒素e5灌輸佮中國國民黨文化e5污染，造成台灣人e5國家意識、價值觀錯亂。台灣人已變成是非不明，善惡不分，無重倫理，無重法治，毋知家治是啥物人e5人種。由於中毒太深，污染嚴重，欲解除中國毒素，去除中國國民黨文化，正是台語作家應該去思考佮去做e5代誌。換一句話講，揭發不義政權e5邪惡佮白賊話，透過台語作家e5文筆，予台灣人認識一切，認識社會e5不公不義，認識台灣人家治e5弱點，認識台灣人佇國際社會e5處境，進而自我反省，排除中國毒素，最後回復台灣人原來e5純樸、可愛e5面目，而且建立正確e5國家意識。

三、 發揚台灣人e5固有美德，如勤儉、骨力、禮貌、敬老尊賢、互相關懷、互相幫助等等，以挽救頻臨崩盤e5道德。抒（su2)發描寫台灣e5美景，以培養台灣人愛鄉愛土e5心。宣揚台灣藝術文化，以培養台灣人對台灣e5情感。認識家治e5傳統文化、美德、鄉土，chiah 會當重拾台灣人e5驕傲佮被醜化、被打壓所造成e5崩潰e5自信心。

四、 不但愛用台語創作文學作品，亦愛用台語寫論文，寫教材，寫廣告，寫批，寫日誌，任何領域e5知識新知攏用台語寫作，使台語早日躍升為國際語言。

當（tng）咱了解台語文寫作e5重要了後，道會想欲認真寫，但是筆一夯起來，問題 to7 toe3 咧來，以下是咱較會抵著e5問題，佮我個人對 chiah 個問題e5淺見。
一、 如何選用漢字？我認為第一原則是音意皆顧。未當（be7 tang3)兼顧e5時，塌（thap）音塌意e5字毋好（m7 houN2）用甚（siuN）濟，若用甚濟，走音走意嚴重，會予人看到霧 sa3 sa3。對於台語e5推動真不利。

二、 抵著未曉寫e5字欲按怎處理？咱會當先用羅馬字代替漢字，然後 chia2 peng2 字典。Khioh 來用e5時，上好經過思考，本著音意皆顧原則，如認為字典e5字無理想，會當先按下，有機會咸台語界朋友研究探討。若是真正 chhoe7 無適當漢字，to7直接寫羅馬字to7好。

三、 台語有議論e5漢字真濟，這須要咱共同來探討研究，然後 chhoe7 出共識，以期台語早日統合，便於推動。以下是常抵著較有議論e5字：
好孔（好康），未（袂，𠕇）曉，毋（不，唔，吥，呣）知，即馬（即嘛，今嘛，職滿），欲（卜）創啥，佮，kah （kap，合），予（乎，互），相仝（相共），ui3(位，惟，唯），khang khoe3 （工課，空課），chhoe7 （尋，揣），bih（匿，微，閟），chiah（者，則，才），即個（這個），giong7 欲（強欲，強必，量欲，量必），chia（遮，者，這），hia（遐，許，彼），toe3(綴，𣎴，逮）。
最近逐個有 teh 討論，抵著有議論e5字，抑是須要造漢字e5字，上好用羅馬字寫較方便，嘛較省事。

四、 如何區分台語抑是華語？不可違言，台、華語會當相通e5字詞未少，但是無仝e5字詞嘛真濟，如果無欲認真探討台語字詞e5用法，只一味用華語代替，結果會予人講你寫e5毋是台語，是華語。至於欲按怎做 chiah會當寫出正港e5台語咧？第一：平常時愛加減看台語諺語佮俚語、台語辭典、台語民間文學，以增加台語e5用詞能力。第二：不三時用台語思考代誌，用台語講話。只要手寫嘴講心想e5話，然後選用適當e5用字 to7無毋著。以下舉幾個較會犯錯e5字詞予逐個做參考，頭前e5字是著e5,虛線後壁e5字是毋著e5,如：

愛（ai3)---要，噯		佇（ti7 ），置--- 在
道，to7---就			佮（kah）---和，與，跟
無（bo5)---不			chhoe7 ---找
阿媽（a ma2)---阿嬤		未用（be7 eng7)---不能
毋捌（m7 bat）---不識		尻川（kha chhng）---腳瘡
毋著（m7 tioh8)---不對		嘴瀾（chhui3 noa7)---嘴爛
𡧛（sui2)---水，美		食飯（chiah8 png7)---呷飯
欲（beh）---要			禮拜（le2 pai3 ）---拜日
相仝（sio kang7)---相同	較好（khah ho2)---卡好
沖沖滾（chhiang5 chhiang5 kun2)---搶搶滾，強強滾
飽到欲死（pa2 ka3 beh si2)---飽甲欲死

至於詞句，只要文法會合（hah8)台語講法道會使用，若未合道未使哩用。會合e5如：欣賞，注音，精神，天氣，山水，遺產，東風，溪水，音樂，政治，經濟等等。未合e5如：
	
台語		華語			台語		華語
	
搧嘴 phe2 	打耳光		早暗		早晚
歸氣		乾脆			早慢		遲早
病囝		害喜			叫是		以為	
暗光鳥		夜貓子		落雨		下雨
未記哩		忘記			未曉		不會
拜六		星期六		開錢		花錢
秘結		便秘			破脰		聊天
						（開講）
諺語方面，台語若有家治e5講法，to7用台語諺語，如：

台語						華語
	
時到時當，無米 kun5 蕃薯湯		船到橋頭自然直
龜腳趖出來				露出狐狸尾巴，露出馬腳
食緊弄破碗				欲速則不達
食碗內洗碗外（飼鳥鼠咬布袋）	吃裡扒外
啞口硩（teh）死囝			啞吧吃黃蓮
好天愛積雨來糧			未雨綢繆
無米koh抵著閏月			屋漏偏逢連夜雨（下一期繼續）

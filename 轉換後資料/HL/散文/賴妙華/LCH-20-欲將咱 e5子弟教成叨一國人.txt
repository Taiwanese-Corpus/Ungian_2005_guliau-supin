
欲將咱 e5 子弟教成叨一國人？
賴妙華

佇十七、八世紀 e5 時，世界強權國家，因為航海而發現新大陸（其實，對當地人來講，根本 to7 m7 是新大陸） ，從此展開侵佔美洲、亞洲、非洲 e5 新紀元，同時開始殖民政策。殖民政策 e5 特徵 to7 是侵佔土地、資源，奴役當地人。欲順序奴役當地人，上好 e5 方法 to7 是消滅當地人 e5 母語，同時強銷殖民國 e5 語言，以便改造當地人 e5 思想。所以，現今 e5 非洲國家官方語言毋是英語，to7 是法語；美洲國家 e5 官方語言m7是英語，to7 是西班牙語、葡萄牙語；亞洲亦不落人後，部份國家 e5 官方語言 m7 是in e5 母語，而是英語、華語（北京語）。
回頭看咱台灣家治，十七世紀 e5 時，有荷蘭人、西班牙人佔領而施以荷蘭語、西班牙語 e5 教育。十九世紀 e5 時，有日本人 e5 佔領，日本人施行基礎教育，強迫台灣人學日本語，並將日本語訂為「國語」。所謂「國語」to7 是國家 e5 語言，既然國家 e5 語言是日本語，當然是欲將台灣人教成日本人，視日本為祖國，按呢台灣人 chiah 會效忠日本國。台灣人被改造成日本人了後，認真拍拚，繳稅 hou7 日本政府；二次世界大戰，又被徵調做軍伕，為日本效勞。
第二次世界大戰了後，日本戰敗，放棄台灣。但是台灣真不幸，又被新 e5 殖民者---中國國民黨軍佔領，經過二、二八大屠殺 e5 洗禮，中國國民黨開始佇台灣進行殖民政策，思想大改造。首先模仿日本人 e5 做法，佇學校施行「國語政策」，只是in e5 國語 m7 是日語，而是北京語。北京語是中國國民黨欲推行 e5 中國官方語言，當然in to7 是欲將台灣人改造成中國人。中國國民黨佇學校一面推行「國語政策」，一面禁止台灣島內各族群 e5 學生講家治 e5 母語。同時透過學校老師、媒体、戲劇醜化台灣人 e5 母語，講啥物講方言（台灣母語）是無水準 e5 ，講北京語是介高尚 e5 ，使台灣人以講家治 e5 母語為見笑代，台灣人 e5 寶貴文化遺產---母語，to7 按呢一步一步，一代一代漸漸被消滅。
Koh 較惡毒 e5 是所有文史教材全攏是以中國為主体 e5 教材，將中國 e5 地理、歷史講做是我國 e5 地理、歷史，將中國 e5 文學、音樂講做是我國 e5 文學、音樂。完全 m7 hou7 台灣人讀台灣 e5 歷史，台灣 e5 地理，台灣人用母語寫 e5 文學作品。如果有講著台灣，嘛將台灣講做是中國 e5 一部份。除了英語以外，所有教材一律用中文書寫，企圖欲徹底改造台灣人成為中國人。
經過五十外年外來政權---中國國民黨 e5 改造，台灣人真正悽慘，國家意識錯亂，將敵人---中國---當做家治 e5 祖國，所以 chiah 會生理人相爭提錢去中國投資；政治人物無顧台灣安危，相爭欲討好中國，壓迫政府趕緊三通、直航、開放銀行去中國。政黨輪替了後，教育部猶是無想欲改教材，繼續以殖民中國為主体 e5 教材教咱 e5 學生，hou7 咱 e5 學生大漢了後，多數攏自認家治是中國人，嚮往中國，而未痛惜佮認同家治腳踏 chit 塊土地---台灣，甚至 thun2 踏伊，背叛伊。學校老師多數對推行母語無要無緊，一率也 to7 無關心，繼續我行我素，用北京語教學、交談，無想欲製造母語 e5 環境，無想欲搶救奄奄一息 e5 母語。
最近教育部迫於民意，開始佇學校教母語，一禮拜干那兩節，實際上真濟學校只上一節，另一節由無受過母語訓練 e5 老師教，hou7 in than3 鐘點費，上課只是應付應付，有 e5 甚至用北京語教。由此可看出教育部對於推行母語會 eng7 講真無誠意，m7 情 m7 願，hou7 人有歧視母語，消極壓迫母語 e5 感覺。in m7 好好培訓母語老師，大學 m7 廣設台灣語文學系，任令中小學欠缺母語老師；又 m7 嚴格監督各級學校是 m7 是有落實母語教育，嘛無願意將母語列入成積考核；至於目前 e5 母語支援老師，佇學校親像新婦也仝款，未當得著公平 e對待，in無法度取得專任老師資格，只會當領鐘點費，無基本薪資，嘛無任何福利，包括公保、退休金、婚喪補助佮子女教育補助。
To7 佇母語教育猶徛未在 e5 時，連 mi 講無經費，連 mi 講學生負擔 siuN 重，言猶在耳，多數學校竟然自小學一、 二年 to7 開始教英文，講著經費、時間攏無問題，講著負擔，家長 e5 聲音攏無去。可見上自教育部，甚至最高領導者，下至各級學校校長、老師攏無重視母語教育，m7 知母語教育 e5 重要。北京語、英語等外國語言拚勢教，家治 e5 母語卻未曉聽，未曉講，這到底是欲將咱 e5 子弟教成叨一國人？
兩千年總統大選了後，台灣人做總統，goa7 濟關心台灣前途 e5 人歡喜從今以後，台灣人會當出頭天也(a)，台灣人子弟會當接受母語教育，會當讀台灣 e5 歷史地理，會當讀母語文學作品，會當接受台灣文化 e5 洗禮。而且，上重要 e5 是，未 koh 再給中國講做是我國，咱 m7 免 koh 再精神分裂，講我國包括中華人民共和國、蒙古共和國，害外國人給咱看做痟 e5 ；嘛未 koh 再講我國人口有十四億人。台灣人 e5 人格將恢復正常，欲建立咱台灣主体性 e5 獨立國家是指日可待。
但是三年過去也，咱無看著教育政策、教材有 goa7 大 e5 改變，只看著枝枝節節 e5 「教育改革」，「主菜」無改變，只改方法有啥物路用？教出來 e5 猶是中國人，這是當今台灣上危險 e5 代誌。如果咱 e5 子弟教出來變成中國人，按呢 m7 免中國 e5 飛彈，台灣人 to7 會自動投降。敢講台灣人欲 koh 再一次淪為被奴役 e5 人，而繼續四百年來悲慘 e5 命運？每一擺外來政權一來，to7 一擺大屠殺，然後改造咱 e5 囝孫，hou7 in m7 知影統治者 to7 是屠殺台灣人 e5 兇手，亦 hou 咱 e5 囝孫以講兇手 e5 語言為榮，這敢 m7 是一件真諷刺 e5 代誌？咱 e5 祖先地下 m7 願，咱 e5 囝孫敢有法度安居樂業？
人講：「心防 to7 是上好 e5 國防。」而上好 e5 心防 to7 是靠教育，將咱 e5 子弟教成認同咱滯一塊土地 e5 台灣人。這是台灣人最高領導者上大 e5 責任，嘛是所有從事教育工作 e5 老師上大、上光榮 e5 責任。
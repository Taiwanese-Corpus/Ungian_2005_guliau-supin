
見學 地thai3會振動？
調查地動e5發生，世界逐國e5 普遍極無平等；所發現e5 回數kap伊e5強弱，逐所在cham2然無像。親像ti7日本kap南亞美利加e5西爿岸，地動最第一濟。俄羅斯西比利亞e5北部kap阿非利加中部是最少；就若有，也是真微弱。所以U-tek8-su 先生，將世界e5地振動，分做三大區域。 
1.濟震（多震）。發生地動最第一濟e5 所在。
2.少震(寡震)。發生地動最第一少e5 所在。
3.無震(無震)。是無地動e5 所在。
地動最第一濟koh 強e5 所在是太平洋e5 周圍，kap橫過奧國歐洲kap中美e5 地中海。世界e5 地動，統計做十份。地中海全体約佔5份。太平洋周圍約佔4份，其餘一份散散分ti7世界逐國。Tui3 an2-ni 來看，大地震帶，kap活火山pun5出最激烈帶kap khut曲e5山嶺地，有最密切e5 關係。
世界，有一choa7路，近ti7 hia e5地方，常常tu2 著地動，號名地震帶，帶，解說是toa3,親像腰帶、褲帶hit號，意思，是hit choa7 e5 地方。

(台灣教會公報第699號，1947年3月)

見學
地thai3會振動？
本應該著liam5-piN印清楚，總是為著 beh hou7 所應答e5刊明，較有趣味。所以著先講hiah-e5 kap地動有干涉--e5記 ti7 chia。
頂面有講：「地震帶」hit 句話，ai3來講較詳細。地球面有一choa7極大e5 pit 裂，ti7時才pit，be7 thang 稽考。這choa7 e5 pit裂，差不多ti7地球e5半面劃一choa7,tu2 好成做一條大溝。這個pit裂e5 所在，每擺若崩--落去，地殼的確因為an2-ni來搖choah。Koh逐擺，hit條溝e5全体，就是tui3 地球e5半面，傳伊e5 振動到別所在。地震學e5先生，稱這條大溝號做地震帶。
這choa7地震帶，延長到甚mih所在？就是順南阿美利加e5西海岸，到北阿美利加 e5阿拉斯加，經過海底上北，tui3倒爿越--過，經過Pi2-leng7海峽e5 A-ni-iu5-hiong 群島，koh經過千島，落南，通過Pong5-chong2 e5 半島，伊豆e5半島，紀伊e5半島，kap四國e5海面。然後經過台灣到廣東。Koh再上陸，經過西藏，喜馬拉亞e5山腳。又koh入 ti7海--nih8,經過地中海，出西到歐洲e5大陸為止。
地震學e5先生，分別走ti7海--nih8 e5大溝，號做太平洋e5地震帶；走ti7陸地e5 大溝，號做歐亞e5 地震帶。名，雖是an2-ni號，總是兩條攏相連。Ti7 1923年9 月1日，東京大地動，ti7奧國e5京城維也納也有感動--著，離東京兩萬里e5遠。An2-ni，是証明海底e5大溝kap陸地e5大溝有連絡。Ti7 像一條線e5頂面，地動若略仔大，搖choah e5力，一秒久，會行兩里外，傳到歸條e5 地震帶。
1.地球teh kiu。
極古早，地球是熱phok-phok，親像火爐。後來漸漸冷，就變做兩款，就是塗kap水。塗，勻勻仔teng7。塗teng7,就成做一ian5一ian5,che號做地層。堅teng7 e5塗，包地球，叫做地殼。.
地球冷，就會kiu，hou7地殼皺koh pit裂。地層順pit裂e5 choa7,有e5 chheng3 懸，有e5落低，抑是pit-choa7 相磕，攏會振動，tui3 an2-ni，才有地動。以後地若koh kiu，會koh pit裂，地動就koh 起。
2.洞空lap--落去。
Ti7 地層內，有大e5洞空。  
地面e5水，浸入洞空。洞溶--去。頂面e5 地，大力teh--落去，洞殼be7 thiN3力，tui3 an2-ni 洞殼lap，地就振動。
3.火山爆裂。
地球e5 內面，有火，也有水。地內e5 水ian積--teh，伊e5 tiong3力會爆破，地殼e5一部份，khu7-khu7哮，起地動。
Chiah e5粉碎e5石kap破片，摻 ti7 水 ian5 ，懸懸pun5 出ti7 空中。電光、石頭e5光，飛滿天。Koh因為燒熔e5石pun5出，火煙e5塵埃降萬丈，火灰e5雲反射e5情形，致到暗，無看著日光。所以hiah e5飛火走石所到e5所在，就起火災，燒到光光。             
(台灣教會公報第700-701號，1947年4-5月)
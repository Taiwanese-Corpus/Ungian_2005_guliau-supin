人道主義
陳添旺
人道主義就是博愛、自由、平等。這3 個大問題是tui3基督教生出。基督降世替人受死贖罪，疼對敵，替害伊e5 人祈禱求天父赦in e5 罪。教示人，對敵著疼伊；loe2罵lin2--e5 著祝福伊；窘逐lin2--e5 替伊祈禱，an2-ni 會得lin2天父e5 報賞。Che 是博愛。
自由。是無受壓制，pe2-pak8、驚惶，凡事有自主e5 權限。主有講：「真理thau2放lin2,免受魔鬼pe2-pak8,無做坐掛 e5 奴才。」保羅講：「著用自由趁聖神，m7-thang 趁私慾，che 是真正e5 thau2放。」
平等。基督至尊降低做人，家己款待做奴僕，ka7 學生洗腳，是留伊e5 模範hou7 人學謙遜。伊講：「我無款待lin2做奴僕，因為奴僕m7 知主人e5 所行；是用lin2做朋友，做天父e5 子。」Che 是信徒第一好e5 地位，iau2 無thang 比--lah。有道理e5 國就用這3 項做要緊。美國建立是人道主義，無ai3侵佔別人e5 地，ai3 保護人。早 in e5 國內有奴隸；後--來林肯總統血戰來釋放in。前年華府會議，有人宣言美是ai3佔中華e5 地，後來Harding總統tui3議會說明，若有佔地，就無人道主義。後--來無人koh濫糝宣言。
英、美，到異邦傳真道，就是為著疼主，疼人e5目的；反轉有人生起毀謗e5 話，講in ai3愛買人心、佔土地；結局就無影。中國，台灣e5 舊慣無天道，所以人道主義有失落，對重利己主義，金錢主義e5 思想真在深。第一無人道是娶細姨--e5,買人做奴才，查某kan2,hou7 in 終身boe7 成人。Che 是有害人道，也滅無天道。政府領台以來，有用真濟方法ai3截止chiah-e5 歹風俗；m7-ku2 也是未li7,人真gau5 鑽法律縫。
政府節制細姨，人就造同居人，生子用讓度入戶。也有hit號甘願做下賤e5 妾。節制買查某kan2,就用養女e5 名義，實在猶原是teh 做查某kan2。節制養女--e5,是為著娼妓e5 人，分真濟來趁食，m7-ku2 iau2 有一屑仔路thang 入。有准人分1、 2 個來傳後嗣，總是人順這個機會，又真濟teh 做無人道e5 事。若無子，實在分來養成做後嗣，che 是真合人道，因為咱是家族主義，大家ai3有續接後世代e5 思想。M7-ku2 有人後生、查某子真大陣，iau2 買散hiong 人e5 查某子來做差用，che 明明有查某kan2 e5 証據。
早有查某子出嫁，有kah老婆、查某kan2;今就分養女隨去做差用。Che 敢m7是無人道主義--mah？An2-ni 來看人e5 良心是損人利己較濟，gau5 體貼艱苦人--e5是少。做這號是無公德心，pe2-pak8人，出在in 苦毒boe7逃閃--tit。若有欠用來用倩，實在是較好名聲，才會生起自由平等e5 疼心。
論這層養女做查某kan2 用，咱同信主e5 兄弟姊妹不止著小心ti7防。若無，na2 準直直teh 流行e5 款，因為會外e5 人teh 批評咱，所以著小心。咱信主男婦老幼，富貴貧賤是平等主義，m7-thang an2-ni 無人道，會hou7會外e5 人chhoe7 空縫；也驚了先知咒詛e5 話有應驗。以賽亞、耶利米，不時責備猶太e5 百姓無疼散hiong人，所以in 有罪--lah ！拿但業對大衛講：「有好額人，牛羊真濟；人客來m7 甘thai5;散hiong 人只有一隻羊仔母，就ka7 伊牽來thai5,伊e5 罪著怎樣辦？」大衛應講：「著thai5,thang 除歹風俗ti7百姓e5 中間。」先知講：「做這號事就是你。」Hit 時大衛才認罪，知是有大失落伊e5 良心，受咒詛。照天理來論，著有人道主義才合理。若看西國有人道主義攏較發達。
An2-ni 不論國家、宗教、社會、家庭、個人，著有人道主義，hou7 chiah-e5 不法e5 風俗會除去，才有實行基督所建博愛，自由，平等e5 目的。若違反是辜負主e5 大恩真深。
(台灣教會報第469卷，1924年4月)
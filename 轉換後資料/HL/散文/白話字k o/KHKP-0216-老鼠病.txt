              
老鼠病
H. 周
這號病是有一種幼幼 e5物，（有人講細鱗蟲，抑是講毒），入人 e5 身軀，toa3 ti7血內生湠。這號物 e5 身軀--nih8有毒；這號毒，會hou7 人 e5 臟腑出血，佮身軀發熱來致到死。病人 e5 糞、尿、痰，以及伊所用 e5 物，攏有毒。 
論傳染。老鼠第一gau5傳這號毒。因為老鼠快快染--著，後來傳 hou7人。Hit號toa3 ti7 老鼠身軀e5 ka蚤咬老鼠 e5 血，食入腹肚內，後--來來叮--人 e5時，伊有吐出，才koh suh，就將hit號毒親像來種ti7 人 e5 身軀。胡蠅也會傳毒，因為伊愛四界歇，就伊 e5 腳快快tiau5 毒，來傳下ti7別位；總--是伊若染著毒，就會死。其餘蚊仔、bat蝨、kau2-hia7,猶原是照頂面所講 e5 款；或是咬人，或是帶毒來下ti7人 e5 食物，抑是人身軀破空 e5 所在，攏是這號款。論這號毒入人 e5 身軀，較常是tui3 食物以及鼻孔，抑是人身軀有破空 e5 所在。
  論持防這號病。照項面所講來看就知，就是第一要緊著掠老鼠。若掠著老鼠，伊 e5 身軀所有e5 ka蚤m7-thang hou7 伊走--去，著用火ka7伊燒--去。（自然著第先ka7伊扑--死，然後thang用火燒。）食物著細膩；賣ti7 街路 e5 物 m7-thang濫糝食。食物的確著過煮，若過煮滾是較妥當，因為驚了胡蠅、kau2-hia7,四界so5、歇，會toa3 毒來ka-lauh8 ti7 hit項物。所在著創清氣相；身軀著洗；衫仔褲也著清氣；被、蓆著曝。厝內著hou7 日照--入去，也莫得佮hit號病人溝通。日光盡有力，m7是日 e5 燒，是日 e5 光來照，就會hou7 hit號蟲死。總--是用藥水來洗，也會hou7 蟲死。總--是藥e5 事誌我m7免記，若照頂面所講來關防，向望會除去hit號病。俗語講：「無病較好bat 藥。」  
日本官叫人掠老鼠，扑藥水，抑是hoe水，厝內清氣，照an2-ni 看卻是好意。世俗人m7知影；咱信主耶穌 e5 人若知，卻著ka7 人講，免得hou7 in 驚惶，抑是受氣 m7歡喜這號事誌。
（台灣府城教會報 第216卷，1903年3月） 
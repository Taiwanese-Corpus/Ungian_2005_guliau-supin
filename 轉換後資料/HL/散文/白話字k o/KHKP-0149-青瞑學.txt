青瞑學

Ti7 這近日有接著日本 e5每日新聞雜報；其中有講起音樂會 e5 事情，今 ai3將較要緊e5 大意摘起來報hou7 逐家知。咱台南府幾年前甘牧師設一間訓瞽堂 beh 教青瞑人學讀冊，亦有叫幾若個青瞑囡仔來讀。照甘牧師 e5意思ai3差幾個去日本 e5 青瞑學thang讀較深，向望後來較大路用；m7-ku2 無夠額所費。有寫批問台北teh 管學 e5 官看怎樣。這個管學e5 官無偌久倒去日本有講起這層事；有一個青瞑 e5 樂師聽見大大體貼這個事誌，就舉議著召音樂會聚集來作樂hou7人聽，所趁 e5 錢攏幫贊台南青瞑囡仔。所以台灣管學e5 官佮幾若位 e5 先生，也有西國e5 先生一位，in 攏大出力設法 hou7 這個音樂會聚集。這個音樂會，就是日本有人刁持去學習音樂到真精光來設成這個會；凡若有甚物好事ai3 贊成，in 就聚集作樂 hou7 人聽，所趁 e5 錢就thang做成好事。人若 beh 去聽樂 in 著出錢買一張單才有位thang去聽。這pang聚集作樂有濟濟百姓去買單，也有皇宮內e5 王親去買上等位e5單100 張。Tui3 an2-ni這koe3 e5 音樂會所趁 e5 錢有500外箍，攏寄去東京青瞑學，beh做甘牧師tui3台南差去 e5 青瞑囡仔 e5 所費。Hiah-e5主事佮贊成e5人，看著皇宮內e5 王親也買hiah濟張單，in 大歡喜到極，因為皇帝常常愛開恩賜來贊成好事。 
當hit日台灣管學 e5 官姓伊澤名修二也續起來講：「甘牧師是前咱日本人tui3 地理冊 bat 台灣 e5 名，伊就來tiam3 chia e5 海嶼，出力慇懃教示這海嶼 e5 人；25年久tiam3 chia 若親像1日久，今伊e5 年歲濟是老成 e5老大人。」Ti7 6月20日甘牧師所差3個青瞑囡仔已經落船去日本；就是屬府城入教 e5陳春、蔡溪、郭主恩。咱有時著數念in，求上帝hou7 in 進步，別日做主 e5 大路用。
(台灣府城教會報 第149卷，1897年8月) 
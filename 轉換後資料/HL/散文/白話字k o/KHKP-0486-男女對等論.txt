男女對等論
陳瓊琚
論這個問題是不止複雜，koh亦是真oh得論e5事，koh再論者若無像，就所論e5內容自然亦有各樣。10人e5論有10人e5說，就是逐人有伊e5 方向，有伊e5 目的，有伊e5 意見；親像心理學者，伊就tui3心理hit方面論起，若是生物學者是tui3生物e5方面來論起；其實若beh論這個問題，著ai3 tui3幾若方面來研究說明，才會用得。譬喻講tui3歷史就說明，抑是用男女e5頭腦佮體格來相比，抑是tui3心理狀態等等來比較說明。總--是若beh親像an2-ni說，的確著寫真長，所以ti7 chia無機會。Ti7 chia所論--e5,是thang講beh做男女對等e5感想論na7-tiaN7；所論e5話是逐人攏看會曉--得，就是淺現e5話。
論人teh主倡權利，扑算tui3古早就有。雖然tui3早就人會曉主張權利，iau2-ku2無這世代親像現時才大出力。Koh再tui3早所teh主倡這個權利，較濟是男子e5中間na7-tiaN7：無親像現今講女子teh tui3男子主倡in e5權利。
今in所要求e5權利，就是講男子著平等待遇。Tui3早到今，論女子e5地位真低。就是無論甚物方面攏受男子e5壓制，攏boe7會伸腳出手，抵抵是親像男子e5寄生虫一樣。
今照儒教e5教示，論婦德是「順從」兩字na7-tiaN7；親像講：「在家從父，出嫁從夫；夫死從子。」看這個三從e5教示就知婦女tui3出世到入墓，kan-ta hou7這字「從」--字縛teh 圓圓go5,永遠無超生e5日子，就是無自由e5時陣；既然無自由，thai3有甚物權利？已經無有權利，thai3有向望平等e5日子？已經無平等，自然著順趁人，伊e5 身體自然是屬別人，m7 是屬家己e5;已經屬別人e5,自然著出在hit個主人扑算。
孔子講：「君子之道，造端乎夫婦，及其至也」。這個意思是講君子e5道理beh通行天下e5第先，是tui3翁某e5關係起點；所以若beh造成理想e5家庭，著夫婦有協和，大細相親相疼，才會用--得。
我常常teh想一家e5內面怎樣有冤家相爭e5事誌真奇怪；家己e5家庭尚且boe7會和平，beh thai3會教人做和平？論家庭boe7會和，hit個原因有真濟款，總--是大概第一大e5原因，是為著權利無平均惹起，親像序大濫糝壓制序細，抑是丈夫歹款待伊e5 婦人。若會曉學親像耶穌ka7學生洗腳hit號精神，扑算m7若ti7 家庭中有和平，就是ti7 逐所在攏平安無事誌；總--是親像這款號做慈愛，m7是號做平等。
今，論男女若beh平等待遇，所要緊有兩項e5條件，一項是女子e5教育著進步到boe7輸男子；koh一項是經濟方面，家己著有獨立生活e5氣力，m7 免倚靠查甫e5幫贊也會得生活。
其實若有十分e5教育，beh獨立生活是較快。咱有一項弊病，就是女子一般e5錯誤，就是較濟攏想beh hou7 人飼。我常常bat聽見講：「嫁翁beh食翁。」這款e5思想真 m7 著。俗語講：「食人飯，患人問。」女子若無自覺，tiaN7-tiaN7囥這款思想，自然親像我頂面所講，女子是做男子e5寄生虫。若是an2-ni，是kan-ta做男子e5娛樂品na7-tiaN7；原來男子是各一爿na7-tiaN7，kan-ta男子抑是kan-ta女子，的確boe7會成做完全e5人。看漢字「人」，是兩撇結合來成，kan-ta一撇 m7 成人。論人格，無論男女，無分別彼此，所有差別--e5是職務上na7-tiaN7，就是男子有男子e5天職；女子有女子e5天職。論這個天職，是造物主配合好好，所以絕對boe7會相侵犯--得。若是論別項親像講男子治外，女子治內。Che是大約an2-ni講，總--是 m7 是絕對e5定理，論女子體格會輸男子，是為著無活動，亦無運動所致；koh頭殼較輸查甫--e5是為著tui3無機會thang親像男主an2-ni受教育e5因端。請看tui3細漢e5 時無論男抑是女，攏hou7 in受像款e5教育，佮像款e5運動，就in後--來會那平等，無論身體抑是智識。總--是我teh講平等，意思 m7 是講男子若5尺懸，女子猶原會5尺懸。若平平hou7 in受像款程度e5教育，就男子成做理想e5男子，女子成做理想e5女子，自an2-ni就thang講是平等。
我愛引一句Tennyson e5詩來做結尾：
「Either sex alone Is half itself, and in true marriage lies. Nor equal, nor unequal; each fulfils Defect in each。」
Hit 個大意是講kan-ta男抑是女算是一半na7-tiaN7。tui3真e5結婚了後，亦boe7會講得是像款抑是無像款，kan-ta是各爿著相補各爿無到e5所在。
(台灣教會報第486卷，1925年9月)

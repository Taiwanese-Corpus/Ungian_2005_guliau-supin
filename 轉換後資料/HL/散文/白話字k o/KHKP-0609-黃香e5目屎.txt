


 
黃香e5目屎
林金柱
故黃香是舊城教會最初e5信者，就是開基祖。43 歲e5時因為小弟ai3 ka7人偷牽牛，雖然兄弟分居，iau2-ku2 人beh牽伊e5牛tu2數。本身生做小枝骨，用武力擋人be7-tiau5,就想步去旗後聽道理，靠西洋人e5勢頭，經過1年久平安。A. D. 1872年chhoa7李庥牧師來設教會ti7現時e5舊城；城內崎腳觀音亭廟e5倒爿稅一 kham2店聚集。Hit時ai3靠勢e5人真濟來聽。同年9 月15 日，只有黃香 1 人領洗禮，其他無 1個有誠實反悔e5心，致到教會無好名望，be7 興旺，擋無5年就關--起來。
今黃香逐禮拜著行舖路去旗後，楠仔坑抑是鳳山四界禮拜；經過27 年久無厭sian7,無放煞。這庄e5中間只有伊1人信主，m7 知 tu2著濟e5窘逐誹謗；真gau5忍耐，無掠an2-ni做艱苦。反轉一生所be7 thang 放心--e5是舊城無人beh趁道理，某子無人beh toe3伊e5腳步。
帝國領台e5時，見若領洗禮e5信徒分1枝鐵印e5韱仔做証據。黃香流目屎，因為伊e5子孫m7信才無thang 得著這個福氣。領台後甘牧師四界巡視信徒。有1 日kap黃能傑先生來到伊e5厝，見面e5時黃香直直哮。牧師問伊講哮mih8代? 就應講：「是我這個m7 成人iau2 it7--leh lin2才beh來chhoe7」，若無就牧師e5腳步be7 koh踏著這個所在。以後黃香e5信仰那進步，數念伊e5子孫e5情那切，就用種種e5法度獎勵，苦勸in著信主。若歡喜kap伊去禮拜e5人就ka7 in 鬥chhoa7囡仔，若m7順趁--e5就kap in 較頂真。
可惜無人ai3就近光，只有第2新婦kap第6後生bat kap伊去1半擺。黃香逐禮拜早起be7食飯，第一早就到楠仔坑禮拜堂。較常禮拜堂e5門be7開，就ti7門口啼哭流目屎祈求上帝救伊一家出死入活。當時黃能傑先生娘親切待遇，逐早起若煮熟，就想著黃香穩當已經來ti7禮拜堂e5門口啼哭，就去開門用道理相安慰，請伊kap in 食早頓。黃香e5目屎滴tam5耶穌e5腳，就感激楠仔坑e5先生以及長執。Ti7 A. D. 1903年，黃能傑先生就任牧師後，來設福音堂ti7 黃香e5厝。所以對A. D.1904年起，舊城教會就成立家己聚集。感謝天父，黃香e5希望成--lah!Iau2-ku2 有thang 7 年久ti7 幼幼舊城教會做元老，對an2-ni伊e5第2子、第6子kap煞尾子e5家族也漸漸ti7信仰e5路；以外庄中也有10外人來信道理。照咱想，黃香著感謝上帝講：「主--ah！今thang 放你e5 奴僕安然過世。」
總--是到beh死e5 時，iau2-ku2 teh 掛慮chiah-e5 m7 信e5子孫，所以叫 in逐家來ti7 眠床邊，留1句遺言講：「Lin2若趁道理就beh親像天星海沙e5茂盛，若m7順趁beh親像hou7人chho3了e5竹柄、竹頭山。」就ti7 A. D. 1910 年10 月17 日別世，享壽82 歲。可敬！黃香e5信仰！可慰！黃香e5遺言到今仔日攏著現。第2子kap新婦上早信道理，到今仔日伊e5子孫上興旺。有齒科舉士黃東尚君，有長老黃東紀君，有be7來e5牧師黃東錫君；以外有男女執事幾若名。
現時伊e5子孫共144名個生存者。長房18名，二房48名，三房6名，四房無，五房24名，外孫9名。第1、3、4無信道理，到今近ti7滅無；其他攏有趁道理。In e5 興衰攏是照in信e5 份量，應驗黃香e5遺言。
(台灣教會公報第609卷，1935年12月)
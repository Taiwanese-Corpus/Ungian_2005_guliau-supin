盡忠到死
從前ti7 亞美利加hit 州e5百姓不止歹風俗，就是in bat買人做奴才。Chiah e5 奴才有e5 真艱苦，因為in 主人惡心歹款待in。
今ti7 某所在有一個查甫囡仔hou7 人做奴才。有一日伊有聽見一位牧師teh 講起耶穌e5 道理；心liam5-piN 受感激，欣羨意愛這個耶穌做伊e5救主。伊無甚mih明白道理e5 意思；不過有受牧師e5 苦勸，就是講著疼耶穌，tauh8-tauh8 祈禱上帝，求伊幫贊。聽了hit 個囡仔心內teh 想beh照an2-ni 行，心就得著安慰，因為知ti7 天--裡有一位朋友會體貼伊e5 艱苦。
Tui3 hit-tiap8以後hit個囡仔gau5祈禱，那久那疼耶穌，常常數念伊，kap伊交陪。總--是伊e5 主人不止m7 歡喜，m7 准伊來趁道理，放刁放轉講：「你若去祈禱，我就beh扑--你。」
Tui3 an2-ni-siN 囡仔雖然是餒志，m7-ku2 m7 敢放sak 祈禱；反轉是那熱心疼耶穌。逐日食下晝了，伊就去偏僻所在暗靜去祈禱，求上帝幫贊伊。
有一日teh 祈禱e5 中間伊e5主人對hit-tah過，有聽見hit個囡仔koh再teh 祈禱，就真受氣，近倚來喝--伊，來罵，續講：「你m7-thang祈禱，我敢無禁--你？你若koh祈禱，我beh扑到hou7 你死。」
Hit 個囡仔聽--見，心猶原是執訣，的確beh疼耶穌，beh做伊e5學生，家己想若phoe生命亦敢，總--是無beh 放sak 耶穌。
所以逐日照舊e5 款式去hit 所在祈禱；又koh hou7 主人聽--見，hou7 伊扑到不止傷重。Hit個人續譏刺伊講：「耶穌thai2 會無來幫贊你，m7-thang hou7 我扑？Che是an3-chaiN2-iuN7--leh ?」
囡仔應講：「頭家--ah ! 我thang出在  你扑。我就hou7你扑到死，教我 m7-thang toe3耶穌，我亦是be7做--tit；我實在beh 疼耶穌，實在beh疼耶穌。」Hit句連連講兩過 。
主人聽見che話koh較大受氣，扑較傷重；koh流血，囡仔跋倒ti7 塗腳，親像teh beh死e5款式。主人koh譏刺：「耶穌thai3會無來幫贊你，m7-thang hou7 我扑，che是an3-chaiN2-iuN7-- ah ?」
Hit-tiap8 囡仔暈--去，lian5-chun2 be7講話，kan-ta用細仔聲應講：「頭家--ah ! 我iau2-ku2 beh 疼耶穌，iau2-ku2 beh疼耶穌。」講了，對hit-tiap8 就死--去。
今問看ti7 教會內有甚mih囡仔，抑是大人疼耶穌到an2-ni--mah ?」
咱e5主耶穌有bat講：「凡若ai3 救生命--e5,就的確會失落；因為我，來失落生命--e5,的確會救--伊。」路加 9: 24 又koh講:「若是lin2雖罔受艱苦，莫tit驚惶，著盡忠批死；我的確beh hou7 你永活e5報賞，親像戴冕旒。」默示錄2: 10。
照an2-ni 看，這個做奴才e5囡仔，伊為著失落伊e5生命，所以穩當得著報賞，親像戴冕旒之e5款式。望上帝幫贊咱逐家做盡忠親像an2-ni-siN。
(台灣府城教會報第66號，1890年10月)
敬弔廖三仲君  
東京帝國大學 林茂生
廖君三仲，ju7名道修，是嘉義廳西螺教會廖承丕長老e5第3小弟。
君自細無父，受寡母kap大兄用基督教家庭e5教育。12歲就入新樓中學，歷年考試攏列優等，在學中受洗禮。君天資明敏，議論縱橫，hou7當時e5先生kap朋友所器重。不才kap君同窗兩年久，受著無棄嫌看做知己，m7但疼惜君e5才情，也一發敬服君e5做人。君15歲失落第一疼e5寡母，16歲卒業中學。Hit-tiap8心有所感動，看破世情，決意入新樓福音書院，講究神學beh備辦做傳教e5工。是知ai3拯救同胞、振興文化，無m7是beh鼓舞基督教e5精神，君e5心志對an2-ne顯明。
君在神學中家己知iau2-boe7有夠額，真致意ai3 koh 留學內地，bat幾若擺對我講出hit號志氣。可惜雖然學資饒裕，若是四邊e5境遇 m7允，時boe7到志boe7成。M7知是因為勤讀siuN過頭，抑是因為失意無chhun-chhoa2,在神學e5第3年致腦病，過澎湖也koh 轉去厝--nih8調養。過年病較好，才koh來台南接續讀冊。卒業後，君無失落往日e5志氣，得著大兄kap教士會e5允准來東京讀明治學院。君是台灣神學e5學生頭一個來留學--e5。 
明治41年2月11號紀元節，就是君神戶(Kobe)上岸e5紀念日。Hit時君23歲。君到東京了後過兩禮拜，我也來京都，接著君e5批講：「我e5心願雖然足，若是我 e5上好e5時陣已經teh beh 過。」Ou-hou！君e5苦心thang知。明治43年3月就卒業明治學院e5普通部。翻轉年4月入早稻田（Waseda）大學文科。君在東京4年久無be7記tit引chhoa7 hia e5同班來就近道理，就kap陳牧師相kap設成高砂基督教青年會。逐禮拜會員聚集ti7富士見町e5教會。我43年春天來東京探問君，有親目看見這個會e5活動。到今會e5形式雖然改換，若是精神iau2 ti7--leh。君所做e5工be7無--去。是君平生看信主做眾智識e5源頭，一道e5靈火不時ti7心內teh 著。可惜會e5人kau7著磨，45年春天舊病koh發作，姑不choing著休學轉來台灣調養。了後病情反起反倒，koh來九洲福岡（Fukuoka）試入大學病院打tiap8。不幸食藥無應效。大正3年8 月12 號孤身過往ti7做人客e5所在。享壽29 歲。Ou-hou！哀哉！君e5死穩當m7-tan7-na7君e5兄弟、家眷、親戚teh傷悲。30歲號做壯，放sak半世e5生涯勤苦用工。背冊箱東奔西走，也向望beh thang將所得著滿腹e5經綸，來獻做上主振興本島文化e5路用。若是beh thai3有「出師未捷身先喪，長使英雄淚滿襟。」（出征boe7贏身軀代先死，久久hou7英雄目屎流到滿胸前）。君e5死是台灣聖會e5大損失。
看君雖然學問tu2才成iau2-boe7出來大經營ti7社會，m7-ku2 君e5一生thang講是代表現代台灣青年e5境遇，時勢e5反動，好學無機會；有人為著學資e5阻擋，有人為著家庭、社會e5 m7允准，致到半世坎坷，看學問親像海洋無船thang過，親像活馬縛ti7死樹，對an2-ne空空囥大志氣un2-bat8 ti7山林，這kiam2 m7是現代台灣青年e5境遇--mah？道修君e5死是境遇e5 犧牲e5 一個。Ou-hou！用君e5才來出世ti7 50年以前e5台灣，無hou7外國文明e5壓迫，專心ti7詩文漢學，的確是踏青e5雲直直上。用君e5才來出世ti7 50年以後e5台灣，hit 時本島e5教育kiam2-chhai2 較振興，讀冊e5門kiam2-chhai2 較開，thang順志氣、順年歲用功，kiam2-chhai2無各樣利鑽仔出皮囊外，會thang得志ma7 ku-kaN2。Ou-hou！君串串出世ti7這tiap8 e5台灣，三纏四纏時陣過choah8去。況兼東西洋e5學問那煩雜，ai3研究少時陣，空空抱有為e5才、囥遠大e5志，?悴過一世人。Ou-hou！ 我深深為著君e5死惜，續為著君至愛e5朋友黃君惠我、張君添丁e5死惜，續為著現代台灣e5青年流1 phong2同情e5目屎。
第18世紀e5中葉德國有1個出名e5先生名叫Le5-sin3(Lessing)著出名e5詩人古萊思德(Kleist) e5傳記，中間有1 cham7 teh講，人ti7世間有三等號，頭一等號 是天資真好，koh有齊全e5機會thang 培養到成物，到尾建立be7朽爛e5工程ti7地面上；這號人罕tit有；Gi-seng3(Goethe)就是這款e5人。第二等號是雖然有真好e5才，iau2-ku2境遇無順利，身体m7做主，到尾無thang chhun-chhoa21伊e5才調，不過所boe7 bat行e5路hou7伊踏過，開1條仔路痕仔；這號e5人較濟；尼采(Nietzsche)抑是古萊思德(Kleist)是親像這款。第三等號是雖然才調較平常iau2-ku2有真好e5境遇thang幫贊伊踏頭前e5人e5路hou7伊較大條，現時e5學者tu2-tu2是an2-ne。廖君三重 e5境遇thang講是屬ti7 頂面所講e5第二等號。甚mih人會扑無 ti7草刺仔e5中間開路痕e5人e5功勞？Toe3後壁行路e5人無hiah快，做頭前開路e5 koh較oh。若將台灣現時精神界e5反動比並戰爭，廖君e5死無各樣，山東半島上陸後為著去探溪流，一個上等兵為著名譽戰死，雖然開路e5人死，是beh勉勵後身e5人，To7-siu君e5死，會koh生出濟濟e5 To7-siu，這是草這篇文e5時傷悲中生出一種e5 向望。To7-siu君e5死m7是無意思。願天父安慰祝福去hou7廖君三重 e5兄弟、家眷kap親戚。
頂面所記廖君e5履歷是照我細漢kap伊做伙所聽見e5來寫，kiam2-chhai2有無齊備e5所在，望看報e5列位寬容。
(台南教會報第355卷，1914年10月)

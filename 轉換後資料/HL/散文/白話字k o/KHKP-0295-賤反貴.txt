
賤反貴
Ti7印度國e5海墘濟濟人去hia做拾珍珠e5工藝。Hiah e5珍珠是結ti7螺e5殼內。Hiah e5人設使去chhoe7 sui2 e5螺就穩當無thang得著珠，因為珠是結ti7粗魯e5螺殼。若已經tui3海底糊--起-來，著下ti7岸頂ka7伊曝到螺肉朽爛。Hit時就漚koa3臭，無人ai3跟倚去看因為真歹味m7好看。到後來取起來了洗清氣；hit時寶色燦爛真sui2,人提去做珍寶掠做大榮光e5物。
Che thang譬喻人原底歹品行，臭名聲，hou7人厭賤，無ai3近倚。若hou7救主拾起來，牽伊上道岸；雖然底致無路用，iau2-ku2 tui3 hit e5 la5-sam5 e5物thang取伊來做成寶器，續大榮光救主e5權能，就是歹變做好，la5-sam5變成清氣。親像拉撒路在生當時是乞食，身軀生痛皮肉臭爛。後來天使扶伊上天堂，hit-tiap8是親像tui3污穢e5中間拾著一粒寶貝e5珍珠，來排ti7亞伯拉罕e5胸前。Che是應驗聖冊所講，我用清水ka7 lin2洗，hou7 lin2成清氣。（結。36:25）。
(台南教會報第295卷，1909年10月)
酒精
閔--氏安
較早e5 時英國有定著e5風俗。若有人客來，抑是有甚物鬧熱，親像娶某e5筵席、大生日e5紀念，所teh歡喜e5事，若無用酒杯e5禮數來款待人客，算是失體面。現時猶原有人趁hit個風俗，總--是ti7 英國，以及外邦真濟人已經有入戒酒會，本身攏 m7 敢食酒；設筵席e5 時，也無捧酒杯e5禮數。連hiah-e5 細漢囡仔in卻 m7 知影酒e5滋味，也那濟家己歡喜入戒酒會。
啥事an2-ni ? 酒敢m7 是好？Lam2身e5 人食葡萄酒，敢無調養身軀--mah？酒精有甚物阻礙？看濟濟人對 m7 知影hit個厲害，所以我對特別e5意思beh排列幾若項，大向望看報e5會友會那明白hit個理氣。
1.酒精果然有養飼身軀e5有益抑無？Ti7 英國第一出名e5醫生專工注意bat試驗酒e5質，愛知hit個內底有甚物一項thang養飼身體抑無；外國e5先生也an2-ni驗看，驗了就決議酒精 m7 但有無利益e5質ti7--teh，反轉有損害，因為酒會礙著人所食--e5,致到較oh得消化。
Beh討hit個憑據著將一粒鹽浸酒，hit粒攏無溶，若浸落水，liam5-piN 會散去。抑是一塊肉已經煮到真thiam2,若浸酒就會變做堅teng7難得消化。可見若攏無食酒，是嶄然較有利益胃腸e5消化。
2.酒精有甚物損害？
( 1 ) 人食到tiau5是敗壞伊e5心志，愈食愈癮be7會撙節。 
( 2 ) 酒有火酒e5質ti7--teh，以及別物會害人e5類，致到食了那中毒，續礙著腦筋，hou7 伊be7趁人e5意思，腳be7行，手gi7-gi7 chhoah，嘴講無明；若食醉，就盪著腦髓，有時跋倒 m7 知天地。
酒精 m7 但若會傷害腦髓na7-tiaN7，是續連累心佮肝，以及五臟六腑。看英國入醫館e5人額，in所染--著e5症頭較濟是對gau5 食酒e5因端。若是beh hou7 醫生手術，hit號人較oh得醫好，失心e5人較濟是食酒所連累e5害。
( 3)  Iau2 一項e5損害，人食酒到tiau5,真快失落仁慈，無憐憫某子teh餓死。錢開了就將厝內e5家私逐項去當，連眠床椅桌攏賣--去也敢。婦人人食過頭koh較害。若be7 曉撙節，癮酒e5 時，be7料你家內，無惜家己e5子，趕in做乞食替伊討捨施thanghou7 伊lim那濟。
( 4 ) 論罪惡e5事。英國e5先生對伊所研究，就知hit個害不止濟是對好酒e5引誘，致到人趁私慾、害死人、行姦淫、做賊，不孝父母，冤家相害，惡心毒行，逐等號e5歹事是出對hit個根源。
論酒精e5損害頂面所寫夠額顯明。濟濟人也家己知hit個厲害；赴筵席食酒e5了後，到明仔再頭殼真疼，身體鬱卒艱苦，m7 愛tin2 動做工，kiam2-chhai2著幾若日才有自然e5款式。Che 敢無真有顯明酒毒e5厲害？ 
Ti7 倫敦城有一間大間醫館，在院e5病人無論著手術e5大關係，抑是染著逐樣e5症頭，hiah e5醫生攏m7 bat用酒hou7 in食。今將hit間醫館佮幾若百間e5病院來相比。Hit間無倚靠酒e5力無較輸，人死，也無較濟。
列位e5會友，我用真特別e5意思寫頂面e5論。請lin2無嫌，不過斟酌來想來研究。現今台灣e5風俗較 m7 好。逐所在做生理e5 人teh賣葡萄酒，以及濟濟款e5酒。人那久也那慣勢來食。又koh設筵桌e5鬧熱，若無捧杯e5禮數算是真歹勢，抑是hou7 人請e5 時較 m7 敢推辭 m7 食，驚失禮見笑，續 hou7 人笑。
對an2-ni濟濟少年人受迷去酒樓lim酒chhit-tho5,佮朋友teh坐，愛講起hi3-hiauh m7好聽e5話，對hia快趁私慾陷落罪，喪失心術。Che是應驗聖經所記載講：「是誰抵著災厄？是誰生起相爭？是誰結怨？是誰目珠紅，身軀著傷出ti7 無因端？獨獨愛食酒--就是an2-ni。莫得看酒做快樂，伊e5 色愛紅---m7 知路尾，酒e5傷害親像蛇，伊e5 毒e5傷害親像蛇。」( 箴言23：29-32) 。人若興lim極好酒，也的確有災厄(以賽亞5：22) 。
今台灣e5教會已經有這號大對敵ti7 咱中間，愛害信耶穌e5人，hou7 伊離開上帝，冷淡倒退，抑是背謬道理也敢。
Iau2有一項方法thang做警戒。若是逐樣e5會友那甘願ti7 主e5面前立約家己 m7 食酒，也無beh排酒請人客，che真正有除去所礙著人e5毛病。主所贖回e5聖會也會進前，那做光利益人。
聖經有一句話teh講：「順趁上帝較過頭ti7順趁人(所設e5風俗) 是合宜。」(行 5:29)。保羅kiam2無講：「Lin2 an2-ni得罪兄弟傷著in軟弱e5良心，就是得罪基督。所以食物 ( 抑是酒) 若hou7 我e5 兄弟跋倒，我就往往 m7 食肉 ( 抑是酒 ) 免得hou7 我e5 兄弟跋倒」( I哥林多8：12, 13 ) 。
現時美國e5百姓照例禁酒，國法真嚴，m7 准人賣，也 m7 准人食，通國一概除棄。看美國現今較中興，百姓也嶄然有安靜e5福氣。加拿大較大半有禁酒e5例。看in少年人真勇壯，面色赤赤，目珠金金，人材好看。In較濟攏 m7-bat食酒，身體才勇健。
An2-ni看，酒會傷害咱e5 身軀佮神魂，敢thang食？
(台灣教會報第437卷，1921年8月)

積極消極e5兩方面
陳清忠
萬事有積極消極兩方面e5款式。Ti7 宗教e5生活也有這兩款e5方面。宗教e5積極方面，就是傳道，說教，社會奉事hit款對外面活動e5方面。消極方面，就是祈禱、冥想、修養，hit款修整內面來受聖神hit方面。這兩方面攏是要緊；若看輕一爿，就boe7得thang經營真實e5宗教生活。若kan-ta 向外界活動，就到路尾hit個活動會無力，變做俗化( 世俗同化 )；無論怎樣來活動，也 m7 是真實e5活動。Koh再kan-ta祈禱、修養，也無實在來活動，也是會生起tu3-tau2。
總--是若看古早hiah e5偉大e5宗教家e5生活，就會知in較濟，到這個時代，有煩悶 ( 煩惱憂悶 ) in e5罪過，為著心肝艱難e5因端，差不多親像痟e5人e5款式來修養。An2-ni到一個時機轉換做活動，hit款e5人是較濟。路德佮U-su-le2是第一好e5例。路德入修道院e5 時逐日關ti7 房間內禁食，為著beh拯救靈魂來煩悶；有時想聖經e5字句幾若日e5久，也有時bat倒ti7 眠床人事不省，hou7 伊e5 朋友發見--著來救--伊也bat。奧古斯汀派e5副總長斯投畢切切苦勸--伊，心肝也boe7開，kan-ta無創甚物，定定坐ti7 hia來苦行，來煩悶。到路尾赴任去大學了後，伊e5 苦鬥 ( 艱苦奮鬥 ) 猶原無煞。總--是到成活動出來e5 時，伊e5 活動e5勢力真thang驚。伊有tiam3兩間e5教會，ti7 大學著講義hou7 濟濟e5學生聽，著巡回地方，實在真無閒e5活動。對反對羅馬教以後伊e5 活動是koh較非常。到晚年有較leng7 e5款，che kiam2- chhai2是對ti7 伊e5 心肝e5高漫消極的方面，就是修養hit方面有較缺乏e5因端。
Koh再U-su-le2佮路德tiam3 ti7烏礁斯堡e5 時，猶原為著家己e5靈魂來艱苦，逐日讀「基督e5模樣」，去教會守晚餐，宛然那ti7 修道院生活e5款。Hit時受聘請去老父tiam3 e5小教會，總--是攏無有hit款e5勇氣thang去。後--來有去美國e5 Joe7-a-na2州傳道，總--是去hia猶原是beh為著救家己，m7 是beh救別人。路尾失敗，hou7 人趕出beh轉去英國e5 時，有抵著毛禮米安e5人，受著in e5信仰；忽然轉換入活動e5時機，大聲叫講：「世界是我e5教區！」來開始大e5運動。
聖奧古斯汀e5生涯佮頂面所寫hit兩人卻無抵抵相親像，iau2-ku2伊猶原ti7 青年時代求真理無煞；有時去這款e5教來chhe7,有時去hit款；到路尾ti7 基督教才實在發見著完全e5真理。前半世人奧古斯汀是做真實真理e5探求者，久久e5中間經過智識上e5煩悶；所以後--來伊才會得thang做偉大e5大神學者，hou7 世人真實來了解基督教。
親像an2-ni，樹若愈大欉，根就愈深e5款式；愈老實beh承受基督e5真理e5人，伊e5 心底ti7 久久e5中間，愈有艱苦e5戰爭。An2-ni這個消極的方面佮積極的方面宛然是那車lian3,boe7會減一個--得。
所以若照順序來講，第先著為著家己e5罪來苦悶，抑是智識上e5煩悶，然後這個活動期自然到。
全然家己無有這款苦悶，受拯救e5 經驗，委身 ( 放sak 身軀 ) ti7 宗教e5人，kan-ta會得thang成做職業的宗教家而已。
以上所舉這3人，攏是大e5宗教家，總--是普通無有一款e5區別e5人也是真濟。
總講，無論ti7 甚物時陣，這兩方面對ti7 宗教生活，大必要是明。可惜ti7 咱新教論這個消極的方面，敢 m7 是因為缺乏e5因端，致到真淺薄e5款--mah？
(台灣教會報第507卷，1927年6月)


論利益青瞑人
許文岩  
【舊年甘牧師有出〈利益青瞑人e5 告白〉。今有取兩篇頭名。現在一篇印ti7 《聖會報》；koh 一篇印ti7 這下底。】  
論教外 e5 青瞑人。照我所查問阮廈門 e5 青瞑人共有300 外人；tui3 怎樣會知？是有查問 hiah-e5 看命 e5 青瞑人，照 in 講是有百4、5個teh 看命；koh有問hiah-e5 teh 做乞食--e5,講有5、60人，其中有一半是婦人人。Koh 有人家 e5 青瞑人，無 teh 看命，亦無做乞食--e5,大約敢亦有成百外人，就an2-ni thang知敢有300 外個青瞑人。
 論所做 e5 頭路。照我看是親像有分做3、4等號e5 路；頭1等是看命--e5,第2等是做走唱佮乞食；第3等是做工佮做生理--e5;第4等是坐teh食死米--e5;an2-ni 大約有這4等號e5 青瞑人。 
今這4等號e5 kan-ki2頭路，卻 m7是有人ka7 in 分轄--e5,是照 hiah-e5 青瞑人所會做--e5來行。親像頭1等是看命；論這個看命--e5 卻著有淡薄 e5 口才，koh亦著有記性，才會學得；因為這個kan-ki2算是 in 青瞑人第1好趁 e5 頭路。人若會學看命--tit，就一日會趁得幾若百錢，有時成箍銀亦敢趁，至少亦有百外錢。 
第2等是走唱佮做乞食。這號走唱--e5 kan-ki2卻亦是有趁錢 e5 頭路；不論是查甫抑是查某，都攏會學--tit。親像阮廈門 e5歹風俗，見若有青瞑e5 查某囡仔，有e5 hou7 乞食買去教唱曲；教若會唱曲 koh好聲，就一e昏會趁得4、500錢；是比hiah-e5 青瞑查甫人較時行，因為是歹風俗 e5 緣故。人較tui3 重 hiah-e5 邪淫戲謔 e5 事誌，查某囡仔來唱hit號 e5 聲，較合人 e5私慾，所以in會不止趁錢。 
設使若be7學得這個唱曲e5 頭路，就學叫街叫路；抑是四界 ka7 人求乞。若會骨力叫、骨力討，就一日亦會討得百外錢，至少亦有幾十錢。 
第3等是做生理佮做工--e5。我看ti7 阮廈門 e5 街路有一個青瞑人，伊逐日 teh賣物；所賣--e5 就是落腳生，（有人叫做塗豆），有時是賣馬齒豆，有時賣燒hu-lin豆，有時賣鴨卵佮菜脯；一日有時會趁得一百外錢；總--是著有一個囡仔牽伊。若是做工--e5 較無hiah有趁錢，我bat 聽見青瞑人 teh 搓錢貫，佮搓水分紙撚，一日會趁得四、五十錢na7-tiaN7；較boe7做--e5 ，趁才有二、三十錢na7-tiaN7。 
第4等是定定坐teh 食死米--e5。總--是這號e5 青瞑人，較常是家事iau2好，有e5 是父公有家伙致蔭伊；所以才免出來行 chiah-e5 路徑。有e5 是ai3 照顧名聲，甘願hou7伊艱苦；有e5 亦是因為 beh學看命boe7來，做乞食見笑，做生理 m7知影，做工無力，所以姑不chiong著坐teh 食死米。 
論情形。咱看青瞑人 e5 情形實在淒慘，親像行做抑是來往都be7比得目光 e5 快便；koh一世人減看偌濟光景，就伊 e5 艱苦 e5 情形thang知。                      
咱看上帝創造人是齊全，較罕得tui3 出世就青瞑；設使有亦是少少。今青瞑人怎樣會chiah 濟？是會講得3 項 e5 緣故。1、就是tui3 家己招--來e5。2、是tui3父母所連累--e5。3、是人已經到年歲老，較常會致目珠花，無看見。 
頭1項，人 e5 青瞑怎樣講是家己招--來e5 ？咱看chiah-e5 家己招--來 e5 青瞑人，較濟是20外歲到30外--e5,因為 ti7 chiah-e5 年歲 e5 中間，人較常做歹子，tui3 重女色過頭，家己蹧躂身命，常常致毒瘡e5症頭，致到目珠青瞑e5是真濟。Koh是有--e5 tui3 做賊害人，hou7 人起不願，就掠來扑目，hou7 伊青瞑；che hou7 咱thang知明明家己招來e5青瞑。 
第2，怎樣是tui3 父母連累--e5 ？咱看有e5 出世無偌久就青瞑，有e5 4、5歲就青瞑，有e5 10數歲青瞑，有e5到10外歲才青瞑；就an2-ni hou7 咱thang知，chiah-e5 囡仔 m7是親像 hiah-e5 中年--e5 歹，來致青瞑，明明是 tui3 in 父母所染來e5 毒。論這等號e5 青瞑人，咱實在著不止可憐；因為伊出世無偌久thang看見上帝所創造e5 榮光，koh常常是hou7 人看輕m7 tih8,無依無倚，有e5 sak落乞食營，悽悽慘慘是講所未盡--e5。 
第3，人已經到老，較常會致青瞑，目珠花。總--是這號 e5 青瞑較免著驚，因為人已經到老，較常有伊 e5 子兒thang照顧，所以ti7 這時較免煩惱；設使攏無人thang照顧--e5 是較少。An2-ni hou7 咱thang知所著替 in 設法--e5,是佗落1等號e5 青瞑人，咱著盡心來替in 想設法，hou7 in會守道理，koh無艱苦。 
今ai3 beh 利益chiah-e5 青瞑 e5事，實在是不止好 e5 舉義，有體貼救主 e5 心ai3救chiah-e5 人所看無--e5,來榮光上帝好e5 旨意；我才無驚見笑，來寫幾若號e5 法度，就排列ti7下底。 
頭1項，著hou7 in會守道理，來榮光上帝。第2項，著替 in 設法救援 e5 頭路。今 beh hou7 in 會守道理來榮光上帝 e5 法度，的確著親像台灣府城佮泉州所設 e5 法度，hou7 in 第先用摸 e5 法來讀冊到攏會讀聖冊，深bat 道理，亦知家己 e5 本份；雖是有牧師、姑娘 e5 培養，iau2-ku2 家己亦著行 in e5 本份，來做所會做 e5工，免連累公會 e5 所費。 
第2著替 in 設法救援 e5 kan-ki2頭路。今有甚物 e5 路thang hou7 in來做？照我想有幾若號。1、就是做傳道理 e5 人。2、就是做粗重 e5 工。3、就是做輕可 e5 工。總--是這3 等號--e5亦著細膩來查考；是第先著揀甚物號e5 人堪得hou7 伊做傳道理e5 人？甚物等號人會堪得做粗工？甚物等號是著hou7 伊做輕可m5e？若會an2-ni 細膩省察想，就逐人才會盡 in e5 本份。 
今頭1項，青瞑人若會做傳道理 e5 路用，實在會不止利益人。怎樣thang知？因為早阮廈門有一個兄弟青瞑，伊本是teh 做工夫 e5人；後來致目珠青瞑，教會有幫贊伊食，伊就逐日到醫館去講道理 hou7 hiah-e5破病人聽，攏無驚病人e5 臭味，是直直ai3用疼伊e5 心款待伊，常常替破病人祈禱，引chhoa7 in 來禮拜堂聽救主 e5 道理，所引chhoa7 e5 逐人攏是誠實--e5 較濟。照我看伊做青瞑 e5 傳道是比 hiah-e5 目光--e5 引chhoa7人較濟。所以我才講青瞑人thang hou7伊擔當傳道 e5 職，就是tui3 這個 e5 感激。總--是hit人伊ti7 廈門 e5 街路不止熟，見若廈門 e5 兄弟姊妹 e5 厝，若使ka7伊講 ti7 佗落，就知thang去探覓  in，不論新舊e5 兄弟抑是新聽道理 e5 朋友，in e5 所在伊亦攏會到，亦攏m7使著人牽伊，反轉會chhoa7 m7知路 e5 朋友。總--是論這個兄弟做教會 e5 工，不止有功效，因為伊有引chhoa7人來做救主 e5 學生；che是照我所看見--e5來講na7-tiaN7。 
Koh早我 bat 看見一本e5 外冊，是號做《瞽目勸捐》。這本 e5 大意，是teh 論一個青瞑牧師不止gau5 勸人題捐 獻hou7 主，是不止有功效伊所做 e5 工。所以tui3 chiah-e5憑據，是hou7 咱thang知青瞑人若會做傳道 e5 工是有路用。
第2項，論做工。我想有幾若號e5 粗工thang hou7 青瞑人來做。1﹑就是撩鋸  e5工。2﹑就是舂米。3﹑扑索仔。4﹑就是較輕闊--e5,親像學刺襪，抑是刺帽仔。總--是ti7 這4號e5 工，第先的確著有教內 e5 人來設，才會做--tit；因為較會盡力教，亦會淡薄 e5 體貼；教會做逐號e5 工，就逐人會趁錢做伊家己 e5 所費。 
1﹑論撩鋸 e5 工算是粗重。若是青瞑人甘願做，亦著有目光--e5 thang佮伊牽，一人一頭；起頭艱苦，m7-ku2 若到後來熟，就一日會趁得百外錢。總--是做這號e5 頭家，本錢亦著有得4、500銀，就堪得容允幾個青瞑人做工；若beh 容允較濟人亦是會做--tit，總--是本錢亦著較濟，chiah有夠額 e5 工thang hou7 in 做。 
2﹑論舂米。論這個舂米 e5 工算亦是不止值 e5 工夫；青瞑人若甘願出伊腳 e5 力來舂，就一日亦是會趁得百外錢，若是這號工照我想是比撩鋸較闊，亦是較濟thang趁食：人若甘願盡 in e5 力，就濟濟所在會趁食--tit。親像現今阮廈門有幾若間 e5 米店，是教會 e5 兄弟所開--e5。若設使有hit號 e5青瞑人甘願舂米，我扑算這間米店會容允tit幾個青瞑人。譬喻一張碓 ，平常是兩個人 teh 舂，5張就著10 人；今若 beh換青瞑人，就10 個會用tit 7個青瞑人，因為be7攏用--tit，是有e5 著有看見才會做--tit。設使若無，就ti7 教外e5 中間亦會做--tit，因為有骨力舂，無算heng7  hou7 人較有偏，就有人 beh 倩。設使公會若會設一大間親像「大廠」是會利益人真濟。論這號米店 e5 本錢，會大亦會細；至濟--e5 幾若千箍，至少--e5 100外銀就夠額做頭家。 
3﹑就是拍索仔。論這個頭路，卻亦會趁做家己 e5 所費，若是較無開闊，m7-ku2取伊較輕可，不過若使坐teh 用手來chhia，亦目光--e5來扑就會做--tit，若會一日會趁得7、80錢。總--是趁少，就本亦少，頂少4、50銀就會做得頭家。 
4﹑就是學刺襪佮刺帽仔。這號e5 工算第一輕可，就若大人、細子、婦人人攏會做--tit，總--是有較纏工，亦較微末，亦較oh學，不過是取伊較省本，亦會家己自主--tit，tiam3 家己 e5 厝亦會做--tit。若 beh 設「廠」亦會做--tit，一人可以管得幾十人 e5 做工。總--是到會做這號工，一日是會趁得4、50錢na7-tiaN7。若 beh用這號e5 工，第先的確著有幾人先教先學，試看會學--tit boe7;後來就thang舉行。 
Koh 1項 e5 實事，是已經有人歷過--e5;早漳州有一個兄弟青瞑，逐日伊是teh賣淡薄 e5 零星物，就是紙泥、風爐扇、掃帚、雞毛chheng2,chiah-e5 家內平常用 e5 物，云云。1日會趁得7、80錢，an2--ni 夠額做1人 e5 所費，亦koh會利益別人。 
又koh 1項是現今 e5 事誌；ti7 新街仔有1個兄弟青瞑，有 teh 磨鉸刀，逐日會趁得百外錢，是因為伊不止gau5 磨。論伊--e5 gau5 磨m7是tui3 青瞑了才學磨--e5,是伊本boe7青瞑 e5 時就teh 磨，所以到chit-tiap8亦是做這號e5 工；伊逐日出門攏免 hou7 人牽，亦koh會擔擔；是做不止熱心 e5 兄弟，常常 ti7 磨鉸刀 e5時，teh 播揚道理。 
An2-ni 我將所看見--e5來記；其中攏是引古比今 e5 實事；向望列位先生裁正。是心所願。
(台灣府城教會報 第124~126卷，1895年7~9月) 
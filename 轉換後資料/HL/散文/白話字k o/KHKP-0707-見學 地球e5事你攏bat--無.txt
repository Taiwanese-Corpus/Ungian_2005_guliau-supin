見學 地球e5事，你攏bat--無？
攏，是無。大略，是有。我來加講一屑仔，請罔聽。地球圖面有畫一choa7一choa7,有坦直choa7,也有坦橫--e5。Che 號做度。全球面有360 choa7,就是360度。Tui3南到北e5 choa7,號做經線；tui3東到西，號做緯線。緯線上北抑是落南，是tui3赤道線起。經線出西，抑是入東，是tui3 格林威治（Greenwich）e5子午線算起 (這條子午線e5起點，是ti7倫敦郊外 泰晤士河邊e5港，hia有格林威治e5 天文台)。Tui3 hia算入東，東經120度，就是台灣e5位置。人beh分割土地，抑是天文事，抑是駛船e5人攏 tui3重這號度數。
學生teh問，台灣頂晡9點，也ti7日本頂晡幾點？人m7免扑電報去問，若看地球圖e5度數來算就知。日頭e5光，一點鐘進行15度。日本位置，ti7東經135 度，台灣是東經120，an2-ni相離15度，是差一點。咱chia 9點，in hia 9 點過了，是頂晡10點。Koh問印度頂晡幾點? 印度是ti7東經100度，離台灣20度，20度用15度來分，得著一點20分。咱頂晡9點，in iau2未 9點，所以著tui3咱e5 9 點扣除一點20分，就知印度是早起7點40分。用an2-ni來推算天下甚mih國，現在是甚mih時，咱攏會知。
地球有偌大？人seh8地球一lin3,有七萬外哩。Kap月相比，月著40 粒才有一粒地球。台灣掠直相接，著75個台灣島才會thang tui3地球面e5 中央，環一lian3。
地球盡北e5所在，號做北極；盡南e5所在號做南極，hit兩所在極寒，通年堅冰。Ti7 hia，一年6月日日--時，6月日暝--時。北極若暝--時，南極就日--時，照 an2-ni輪流。正北極，正南極，無人toa3 hia。
Tui3 海來看，有分做5個洋。就是太平洋、大西洋、印度洋、北平洋，kap南平洋。
Tui3 陸地來看，有分做六大洲，就是亞細亞洲、歐羅巴洲、阿非利加洲、澳大利亞洲、北阿美利加洲kap南阿美利加洲。
Tui3 氣候來看，有熱e5地方、溫和e5地方、寒e5地方，分做五大區域。就是熱帶，北溫帶、溫帶，北寒帶kap南寒帶。
全世界e5人，約有20億，台灣才有七百萬，an2-ni來相比，有285倍台灣人e5 濟。In 若講來你e5 厝，ka7你頓手請安，一人頓一下，一日頓會了--be7,你e5手到尾甚mih款?                  譯者 陳憲國
(台灣教會公報第707號，1947年11月)  
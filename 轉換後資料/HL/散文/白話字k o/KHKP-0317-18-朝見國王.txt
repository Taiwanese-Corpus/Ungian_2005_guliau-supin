
朝見國王
 [大英國 e5 國王ai3顯明伊有尊重咱e5 聖教，正召大會e5 會眾入朝去朝見。前年祖家 e5長老教請 SoaN3-thau5 e5 Khip牧師做會眾；所以舊年伊也有去朝見。後--來將伊所經過e5 代誌寫一張批hou7英國主日學 e5 學生。Chim2仔翻譯台灣話，印ti7 下底；hou7咱主日學e5 學生thang看。]  
我今年hou7 我 e5 王 I-oa 召我去朝見；tui3 an2-ni-siN 我得著幾若項e5 教示，hou7我較會知你我怎樣會tit 親近咱主耶穌，就是通天腳下e5 大君王。今ai3將我所得著幾若項e5 教示講hou7 lin2 聽。  
頭一項就是接著一張帖，這張帖看見是一張細細張e5 紙；雖然細張紙，m7-ku2是我e5 王e5 聖喻，我的確著遵趁。後--來接著部官e5 文書，詳細報我知，我著穿甚mih光服。逐件雖是小可 e5物也有寫明，親像帽、衫、烏綢e5 襪、鞋、鞋e5 頂面著掛一個銀箍、白e5 手lok，也著穿一領紅e5 長袍做外面，長袍e5 胸前掛2 choa7 闊闊 e5 白麟；因為我是認傳上帝 e5 道理牧師e5 職，所以才著穿這號 e5袍。Ai3 入去王be7使得一件家己主意tit，攏著照所命令 e5 規矩。聖經也an2 -ni ka7咱講，ai3 見上帝著穿合宜e5 衫，就是穿義做袍，是上帝 e5 羊羔，擔當世間人e5 罪 e5,將伊e5血洗白--e5。  
我也是講這擺會得著穿紅袍掛白帶，我盡歡喜，m7知lin2聽見會奇怪be7?因為照歐羅巴 e5 例，做牧師e5 人平時著穿烏色e5衣裳；出來傳福音 e5 好消息，例koh 較嚴，定著著穿烏--e5。照西國 e5 例，人tu2著憂悶抑是帶孝才著穿烏。照an2-ni來看，人傳上帝仁愛e5 好消息，kap靠咱 e5 主耶穌基督所得著新e5 活命kap真e5 快樂，設使若來穿烏，kiam2 m7是cham2然無合？實在真可惜。照我扑算我若去傳道理，我是ai3穿白kap紅kap紫色e5 衣服。所以我hit日入去見王e5 時，我歡喜因為hit一擺我所穿e5 禮服，實在真對對合宜，－白色來記念天城 e5白袍，紅色是表明靠基督 e5 血來得聖。  
Hit日去舊e5 王宮，hit個宮叫做聖雅各 e5宮，就爬上一張大張e5 樓梯，入大廳。廳nih8 e5 壁頂有掛畫圖；廳內有濟濟e5 文武官員穿sui2-sui2 e5 光服，有鑲金邊、鏇石、真珠。我行進前，知講有官員ti7-teh，斟酌看，看逐人所穿e5 禮服有合宜抑無。Ti7-hia少少人bat 我，總--是我所穿e5 逐件攏照命令，koh 手--nih8 提國王e5 帖，無人敢阻擋我。Ti7我 e5前後左右有濟濟人穿禮服，hiah-nih8 排場，其中無一個比做基督 e5 奴僕teh傳福音 e5 所穿e5 紅袍白帶較 sui2;我想an2-ni也真歡喜。  
聽候時陣到，阮就進前入去國王e5 書房。一步一步行tui3 兩班官員e5 中間，in-e5 目珠金金teh看，看阮逐項攏有照禮抑無。Hit時我心內teh 想，設使若有一個罪人，罪iau2-boe7得著赦，ai3-beh tui3 hiah 圍圍ti7上帝座位e5 聖使 e5 面前經過，hou7 in-e5 光耀e5 目珠看見，hit個代誌實在thang驚。  
我tui3 門入去殿堂，看見國王坐ti7 殿頂。我就將hit張帖交代門內 e5侍臣。因為後--來這張無koh路用；人若會得thang入到這個所在穩當m7免驚hou7人趕倒轉。我hit時心肝想著天路歷程所記載天使提hou7 基督徒hit捲e5 文憑，頂面蓋印，kah伊到天城e5 門正繳納，kap這個代誌有相親像。我進前到殿前，侍臣將 hit 張帖照次序傳上--去到企ti7 王e5 正手爿e5大臣。 伊開聲叫我e5名，我就看見我e5王，頭毛懺白，有溫和e5 面色，親像厭sian7 e5 款，ti7-hia teh看我。阮大家hou7伊接納像一樣，有大官爵kap 大臣無較ka-hou7,我無名聲e5 人無較薄，平平是得著王e5 笑容－這個笑容通歐羅巴州攏知，tui3 an2 -ni所以正感化天下太平，－王也thim3頭2擺，我也2擺鞠躬，自an2 -ni直直退--出來。  
後--來我想著一項較奇怪。Hit時ti7 殿頂有濟濟e5大名聲 e5 人，平常時我真愛看伊，若有機會我無嫌遠就是愛beh去看in。總--是hit -tiap8 ti7 王e5 面前我專心teh看王，目珠無工thang看別人。親像ti7天堂人 e5 目珠攏是chu-chu 相ti7上帝kap 同坐位e5救主 e5 面。
停無三月日我koh再hou7王請m7-ku2這pang是hou7饒理（George）王請我去Windsor王宮，送伊e5老父I2-oa王出葬，就是我前無偌久有去朝見--e5。這pang文武官員猶原是穿花彩e5公服，m7-ku2我攏穿烏--e5。有奏樂真好聽，也有牧師祈禱，顯明人心也有煩惱也有向望。I2-oa王e5身屍ti7棺木內，棺外攏是用旗罩--teh，hou7人慢慢仔扛入聖饒理e5禮拜堂。饒理王toe3 ti7棺後，正手溫柔牽伊e5老母，亞歷山大皇太后teh送。Koh後面有9個王kap皇帝，以及濟濟王親、大臣、kap外國e5欽差。
禮拜了阮入去屏後，tui3棺木過--去。Ti7 khoe頭有一塊椅，tu仔chiah亞歷山大王太后ti7-hia跪teh祈禱--e5。我tui3 khoe尾彎--過去，ti7左手爿有棺木，ti7正手爿離無幾尺有大英國出名e5「冕旒、玉枴、金勼。」前無偌久我有看見I2-oa王iau2 ti7-teh，chim2-ma2 ui3伊e5身屍kap冕旒經過，我e5心肝有非常e5感動。An2-ni深深指點我知世間第一大e5榮華kap權能是無偌久快過--e5。今這個冕旒m7是I2-oa王--e5,是歸ti7饒理王。
路尾所經過 e5 代誌teh指點我是第一好--e5。阮hou7王請阮送葬了去Windsor e5王宮食日晝 。我有問一個官員beh tui3 Windsor 返去倫敦城，著怎樣。伊講：「你若是王請 e5人客thang隨便搭王特別e5火車。」真正是an2-ni。我雖是無名聲e5人，m7-ku2我是王e5人客；所以聖饒理e5禮拜堂，Windsor e5王宮kap伊e5大廳，3個大廳內所有備辦e5筵席，hiah-e5大樓梯kap門戶，以及王e5特別火車，攏是做我e5路用。
我所疼e5細子，請lin2想看咱tiam3世間做「王e5人客」kiam2  m7是真好？「上帝是通世界e5王，」「主做永遠e5王。」伊有託重伊e5子，咱e5主耶蘇基督，寄一張請帖來hou7 lin2。Lin2若趁伊仁愛e5諭言lin2 beh做伊e5人客，以後「萬物是lin2--e5 」tui3這世到永遠。
現今我派去講hou7中國人知，這個請帖內in也有份。Lin2著替in祈禱，hou7 in聽見會歡喜。後來lin2 kap in攏聚集ti7上帝kap羊羔座位e5面前，天使beh ka7 lin2講：「Lin2 chiah-e5囡仔大家是天堂王e5人客，也萬項物是lin2--e5,因為lin2屬基督，基督屬上帝 。」
(台南教會報第317-318卷，1911年8-9月) 
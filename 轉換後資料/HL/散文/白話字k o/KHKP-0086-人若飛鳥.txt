

人若飛鳥
六朝 e5時，有教師去英國，ka7 王講：「我傳聖教ti7 chia，請王允准。」王 liam5-piN就召眾議士，ti7 hit 暝昏相kap聚集，大家參議這層事；議論了親像 m7 允准。忽然有一隻鳥tui3外面飛--入來，koh隨時飛--出去，一tiap仔久忽然無看--見。Hit時teh 聚會e5 中間，有一個老人起--來講：「我有一句話beh講，請王莫tit阻止。」王講：「著」，就准伊講。
老人就講：「今咱chiah-e5出世ti7 這世間，亦親像這號飛--來e5鳥一樣，m7 知tui3 tah落來，koh m7 知beh tui3 tah落去。總--是這內中e5奧妙，量必這個教師會教示咱；若是an2-ni請王莫tit阻擋伊。」Hit-tiap8同聚會e5人聽老人所講e5話，逐個講：「真著，真有道理。」對hit一時耶穌聖教就遍遍傳ti7 英國e5倫敦城。
現今天下萬百姓亦攏親像這號飛鳥，m7 知tui3 tah落來，又 m7 知tui3 tah落去。問世俗人in tah落來，伊就應：「是父母生--e5」；問父母kap始祖是tah落來，伊就講：「in是天生--e5。」M7-ku2論上帝起頭怎樣創造世間人，伊攏 m7 知。Koh問in，人死了後就去tah落，伊猶原be7 曉講。所以著傳福音ti7 in中間，hou7 in thang得著明白這號奧妙e5道理，也會得著大利益。因為耶和華 e5律法是齊全，thang來hou7困苦e5人快活；伊e5法度是真實，thang除去人e5 愚蠢。
(台南府城教會報86張，1892年6月)
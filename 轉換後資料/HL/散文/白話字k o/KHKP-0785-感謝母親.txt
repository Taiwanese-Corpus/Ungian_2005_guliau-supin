社論--感謝母親
吳永華
有一所在一個家庭，有一個大姊kap 小弟。伊e5父母留一兩個無thang依倚e5小朋友，相續離開世間。
無依倚e5這2個小朋友就hou7伊e5阿叔收留來養育。伊e5阿叔也是有幾若個子兒。Ti7 阿叔e5家有thang 食 kap穿燒，iau2-ku2 in實在是boe7 thang過著真e5家庭e5快樂，因為in 阿嬸有時無甚mih好款待--in。因為伊家己有子兒ti7--teh。
有一日，這個阿叔買一隻三lian2 e5 囡仔車轉去hou7伊e5子thit-tho5。
這個孤兒in大姊已經得著阿叔e5 疼，ti7初中teh 讀冊，伊e5小弟 iau2 是國民學校e5一年生。看著阿叔 e5子有三lian2車thang thit-tho5,beh ka7伊借，也無thang分伊thit-tho5,企teh憨憨看，也m7敢對阿叔討。想講：「阮阿母若有ti7--leh，的確也有這款e5車thang thit-tho5。」 心真愛，所以對伊e5 阿姊講：「阿姊，你買一隻 hou7--我好--mah？」
伊e5阿姊看了目屎流--入去，想著伊kap伊e5小弟e5運命，現在是 hou7阿叔teh ka7咱看顧，beh thai3 有錢thang買--neh！也m7敢對阿叔討，m7-ku2 想著伊e5小弟這款e5意愛，就ka7 伊e5小弟講：「好，我才買一隻hou7你，m7-ku2 著等到三禮拜後才會thang買hou7 --你。」
In小弟聽了心到極歡喜teh聽候。In阿姊為著伊e5小弟，就ti7學校tui3同學e5 中間特別tui3人引抄寫e5工來做，通日通暝為著 ai3趁淡薄錢來買三lian2車hou7伊e5 小弟。努力做工三禮拜久。約束e5 日已經到，總是阿姊趁iau2未到hiah濟錢，hit日特別做工做較暗，ai3趁到額e5錢thang 買車轉去hou7 伊e5小弟。
伊e5小弟ti7厝--nih直直聽候，總--是伊e5阿姊攏iau2未轉--來。小弟等歸日，等無；所以就出去街路e5外面來等伊e5阿姊。
等到半暝，hit日tu2 teh落雨。所以真寒，也續沃tam5伊e5身軀。因為ai3 hit隻三lian2車，就直直tiam3 hia等伊e5阿姊。伊e5阿姊果然到真暗才得著夠額e5錢，就買一隻 sui2-sui2 e5 三lian2車轉--來。Ti7 路中看著伊e5小弟hou7雨沃tam5 teh聽候伊e5車。看著三lian2車，心到極歡喜。M7-ku2伊e5小弟受雨沃tam5,致到hit暗發熱，續起肺炎。  
所愛 e5三lian2車有得--著，總是iau2未thit-tho5著，這個可憐e5 囡仔留伊e5阿姊kap三lian2車，tui3肺炎就離開世間--lah！
Ah！這個囡仔怎樣會an2-ni，in e5 運命thai3會chiah悽慘，kiam2 m7是因為伊是孤兒-- mah！
所以ti7母親節e5時，我常常想著這個故事，激動我有感謝e5心滿滿。
第一，ai3感謝上帝，因為有賞賜咱chiah thang 尊重e5 母親。
第二、是ai3感謝母親，因為伊e5存在有hou7咱得著濟濟e5安慰。母親，為著咱怎樣犧牲，忍耐，做工。設使咱若無老母，m7知咱會tu2著甚mih境遇。
Ah！老母就是人類幸福e5記號。
無老母e5囡仔，in e5境遇是怎樣? 有老母，koh gau5 e5 老母影響伊e5 子到怎樣?
試看聖奧古斯丁e5老母kiam2 m7 是hou7這個放蕩e5子變做一個聖人-- mah？
偉人e5中間有甚mih人無伊e5老母e5感化，影響ti7--teh neh?
這個偉大、疼痛滿滿gau5吞忍e5 母親，咱是kan-ta ti7母親節e5日來想起，來感謝，來數念，讚揚就夠額mah！
箴言10:1：「智慧e5子hou7 老父歡喜，愚憨e5子hou7老母憂悶。」 
箴言15:20：「智慧e5子hou7 老父歡喜，憨人看輕伊e5老母。」
著感謝咱每一位e5母親，尊重--伊。 
求上帝賜福ti7咱e5母親e5頂面 hou7伊長歲壽，歡喜快樂。
(台灣教會公報第785號，1954年5月)
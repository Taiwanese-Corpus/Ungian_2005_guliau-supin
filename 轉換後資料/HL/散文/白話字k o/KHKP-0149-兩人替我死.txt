
 
兩人替我死
Ti7 大英國有一所在近倚海墘，某日有兩人ti7-hia做伙企--teh,談論一層事。一個teh做水手，亦是信主e5人，hit 時kap伊e5朋友講話teh干證心神所經過e5事，講：「前5年我ti7 危險e5中間上帝gau5憐憫，照顧無hou7 我e5 身軀受害，續來救我e5 靈魂 m7 免沈淪到地獄。Hit 個時陣我m7 敢be7 記--tit，因為hit-tiap8 兩人替我死。」
伊e5朋友請問伊講：「兩人替你死，thai3 an2-ni ?」Hit 個水手應講：「實在有影。千外年ti7 十字架頂，我e5救主替我死。Koh tu2-tu2 5年前我一個朋友，名叫雅各，替我失落生命。」
伊死hit暝昏，是因為阮坐e5船tu2著風颱e5危險，海湧phong3-phong3 chheng3,船亦hou7 風飄流，撞著石，續摃破。Hit-tiap8離山嶼無偌遠，所以照in hit爿e5法度，就來放號炮意思是beh請hit e5救命船來救阮。本然阮已經絕望無扑算in敢出--來，總是in竟然有來，歡喜為著阮phoe命來救。
救命船倚--來，阮be7 tit thang做一下落，應該著做幾若choa7。頭一choa7 hiah e5 婦人人囡仔先去，第2 choa7就是搭客有落去；今有chhun船主kap行船e5人na7-tiaN7。
照阮看hiah-e5 亦載be7了，koh想第4 choa7 iau2-be7到te3,hit個大船穩當沉。今知咱中間有人be7免tit死。Hit-tiap8就拈khau  看甚mih人得著落救命船，甚mih人著死。我是拈著死khau。Hit時我e5心真夠額艱苦；m7願死，知死後會hou7 上帝 審判受刑罰。
kap我行船e5人有一個朋友，伊是信主，亦濟濟擺有bat講好話來警戒苦勸我，不過我 m7 聽，kan-ta笑伊講：「慢才是較好，ai3代先享受這世間e5奢華快樂。」今伊前所講e5話這時那親像一枝刀teh刺chhak8我e5 心，hou7 我koh較慘，驚了得救e5機會已經過--lah。
船第3擺koh來，亦隨人照伊所捻e5 khau落船，我hit個朋友亦捻著活khau。總--是時到伊 m7 落去，才講：「多馬，我著替--你，你 m7-thang死，續沈淪到地獄。我是無要緊因為心有備辦，靈魂亦得救--lah。今你著想ti7 天--nih8 kap我koh相見。」看伊講che話，我真 m7 甘放伊ti7 hia死，不過hit 時緊急，be7聽候--tit，亦有人趕我落船，所以無話thang koh講，姑不chiong著放離。但是雅各 e5面真笑容，若親像安心e5氣概，無一點仔驚惶。
救命船行無偌遠大船就沉落海滅無。我所疼e5朋友亦死ti7 hit--nih8。總--是我知伊e5 靈魂liam5-piN hou7 主耶穌接納。An2-ni kiam2無影兩人替我死？講到hit--nih8多馬就流目屎。kap伊teh講話e5朋友聽候一時仔久，就koh問一句講：「你後--來an3-choaN2 樣hou7 救主chhoe7--著？」多馬應講：「Hit 時我真憨，無甚mihb at字，be7 曉chhoe7上帝。有時亦hiah-e5 行船e5人愛引誘--我，請我ka pin食酒，poah8-kiau2。Hit-tiap8心若親像koh聽我hit 個朋友e5 聲，teh講：「你著想天--nihkap8我koh相見。聽著hit個聲我m7敢kap in去行甚mih歹。後--來有去買一本聖冊，想beh學我朋友e5款，因為伊在生e5時tauh8-tauh8 愛講究聖經。可惜我無親像伊，be7 曉看，代先tui3新約e5頭一本，直直讀愈讀愈艱苦，知我e5 罪真重，續掠家己做第一歹--e5人，今無路thang得救。有一日看到路加23章，讀到43節，ti7 hia teh講起耶穌an3-chaiN2 樣接納hit個做賊e5 人。上帝chiaN3用hit句來醒悟我e5 心，hou7 我亦信，知耶穌已經用伊e5寶血來洗清我e5心，除去我e5歹。我亦知到時伊穩當接納我ti7 天--nih8 ti7 hia thang koh再kap我這個朋友相見。」
請lin2逐家來看羅馬第5章，7節到第9節，所記載hit幾若節攏有kap頂面所寫，siang7意思，就是teh講：「替好人死，罕tit有；替有仁愛e5人死kiam2-chhai2亦敢。但是基督e5死，就是替咱有罪e5人死，上帝e5疼koh較顯明。今靠伊e5 血咱chiah-e5 清議，koh較tui3伊咱會免tit刑罰。」
(台南府城教會報第149卷，1897年8月)
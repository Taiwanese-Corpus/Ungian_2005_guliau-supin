二十世紀烏暗大陸e5使徒
Su-i5-sai3-ni2  (Albert Sehweitze)
鄭兒玉
11月1日頂晡禮拜煞，teh看新聞 e5時，發現著Su-i5-sai3-ni2(史懷哲)賞著1952年度e5 諾貝爾 (Nobel) 和平賞金e5 記事。感覺若親像家己e5代誌，an2-ni 歡喜到boe7顧得，隨時走去報人知。也hit e晡講道e5 題目臨時變更做：「二十世紀烏暗大陸e5 使徒Su-i5-sai3-ni2」(Albert Sehweitzer)。
伊是ti7 1875年1 月14 日出世ti7 德國kap法國e5國界。現在78歲。伊有家己寫傳記，叫做「我e5 生活kap 思想。」
伊e5老父是牧師，老母也是牧師e5 查某子。伊ti7這個敬虔e5信仰家庭kap 3個姊妹，1個小弟做伙大漢。伊ti7細漢to7有機會thang學氣管風琴 (pipe organ)，也九歲to7 做教會e5琴手。後--來伊有寫：「我e5幼年時代 kap少年時代」teh 數念伊e5囡仔時代怎樣e5幸福。 
18歲入Su-tek8-liap8-su-po2 (Strasburg)大學，ti7 hia toe3 Hou-lu2-chu2-mang2 (H. J. Holtzmann) 讀神學，也toe3 Bin2-le2-lu2-bang3 (W. Windelband) 讀哲學。在學中21歲e5有一早起，伊決意到30歲beh 為著家己研究學問kap藝術，30歲以後beh為著別人奉事來獻一身。畢業論文是寫「Siu5-lai2-e2-lu2-mat-hiah (Schleiermacher) e5 聖餐論。」
24歲做Su-tek8-liap8-su-po2 Seng3-Ni5-ko-liap8教會e5牧師，27歲受聘去做Su-tek8-liap8-su-po2 大學神學院e5講師，以後數年久研究耶穌傳kap巴哈 (J. S. Bach) e5音樂。28兼做聖To-ma2神學院e5院長。29歲決意beh去阿非利加傳福音。滿30歲e5時，出版《耶穌傳研究e5歷史》，提出非常大e5課題kap風波ti7神學界。凡若beh研究基督論e5人，無論新教，抑是舊教，無讀這本冊是be7用--tit。這本冊出版了後，就去入Su-tek8-liap8-su-po2 大學醫學院e5一年生，siang7時也hou7伊e5婦人人去讀護士學。
伊講beh去阿非利加傳福音e5時，hou7人真著急，人人都阻擋。因為伊已經成做當時第一流e5神學家，哲學家，koh也是第一流e5音樂家。就是伊e5 phai2-phuh風琴e5演奏到今iau2未有人toe3伊會著--e5。所以有人講：「你著ai3將你e5學問kap 藝術來榮耀主e5名。阿非利加無的確著你去，別人也會去。你若去hia，是扑損主所hou7你e5 智慧kap 才調，反轉boe7親像到今an2-ni 榮光主e5名。」
Su-i5-sai3-ni2 38歲，主耶穌受難e5 日，kap伊e5婦人人出發去阿非利加e5 Lam2-ba2-le2-neh (Lambarene)，ti7 hia開始醫療傳道。伊e5事業雖罔為著第一次大戰來中止，總--是後來有koh繼續到40 年久。Ti7阿非利加醫療傳道e5 經過，有寫ti7 《Ti7水kap原始林e5 中間》(Zwischen Wasser und Urwald) 等，5本e5冊。
伊ti7 hiah-nih teh無閒e5工作e5 中間，iau2-ku2一面繼續研究神學、哲學kap音樂。伊e5著作非常濟，無論逐方面都真傑作。伊ti7青年時代teh 服務兵役e5時，感覺主耶穌e5根本的e5思想是關係天國e5 猶太教的e5 終末觀。主e5原動e5 根本是囥 ti7 che。這個靈感後--來自an2-ni做伊e5一世人 e5神學的e5 立場。Ti7第一次大戰中受掠e5時，伊就開始寫：〈文化哲學〉 (Kulturphilosophie)，講世界e5 文化teh墜落，變做野 
蠻主義，是因為暫時的--e5,樂天的--e5,進步主義的e5世界觀來失落道德e5 因端。若是beh 救這個危機，著只有倚靠信仰來舉起道德以外無別路。
伊e5事業e5終始一貫e5精神，是 beh實行主所交代伊e5使命，也一面是beh續到今歐洲人tui3烏面人所犯e5罪過。伊e5事業費大概是tui3音樂會所收e5會費kap冊e5 著作稅，演講e5謝禮來維持。所以會用tit thang講是頭到尾獨立自給e5傳教家。這個偉大e5傳教家、神學家、哲學家、音樂家、醫生e5 Su-i5-sai3-ni2,也會用tit thang講是二十世紀烏暗大陸阿非利加e5 使徒。
純粹e5傳教家，tui3伊e5傳福音e5工作來得著諾貝爾和平賞金是伊頭一擺。Tui3 an2-ni已經會tit thang tui3內外公然發表講：「傳主耶穌e5福音e5工，已經是直接teh 貢獻人類kap世界e5和平--lah。」
願主e5神照顧年老e5 Su-i5-sai3-ni2 博士，hou7伊久久ti7世間榮光伊e5名，也像時koh興起濟濟e5傳教家來toe3伊e5腳步。阿們。
Hou7人和平e5人有福氣，因為in beh稱做上帝e5子。(馬太5:9).
(台灣教會公報第780號，1953年12月)
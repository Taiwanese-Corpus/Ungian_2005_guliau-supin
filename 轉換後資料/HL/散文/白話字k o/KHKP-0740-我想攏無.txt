我想攏無
一隻蜜蜂kap蚊仔teh談論。蚊仔問蜜蜂講：「蜜蜂兄！我有幾若項kap你真相像，你有翼，會飛，我也會；你是蟲豸e5一項，我也是；koh你會叮--人，我也會。M7-ku2 一項我想攏無！An3-choaN2我飛到hia，人ka7我趕到hia；我若叮人，人beh ka7我扑。因何你猶原會叮人，koh人若hou7你叮--著，比我較食力，an3-choaN2人hiah疼你，hiah保惜你，起厝hou7你toa3,寒天時koh用糖水hou7你lim，che是an3-choaN2？我想攏無！」蜜蜂講：「Hiou2!我cheng7到今卻也m7 bat想tui3 hia去，若ka7想真，大概是an2-ni。你kap我雖然平平會叮--人，iau2-ku2你teh叮人kap我無像款；你是為著beh suh人e5血來飽你e5 腹肚，為著顧家己teh叮人。我是暝日為著人類造福，採花，釀蜜來利益人。若有叮人，是只有ti7人beh害我e5 時na7-tiaN7，是一款e5正當防衛。照我想大概是因為an2-ni，人才beh保惜我，怨恨你。」
蜜蜂kap蚊仔an2-ni 談論e5 時，忽然一隻金蠅妝kah sui2 tang-tang飛--來，就問in講：「蜜蜂兄，蚊仔姊，lin2兩個teh會啥貨？」蚊仔應伊講：「我有一項想攏無，teh請教蜜蜂兄--lah。」金蠅問講：「是甚mih代誌？」應講：「我真奇怪，我會叮--人，蜜蜂也會叮--人，m7-na7 an2-ni，伊koh比我較gau5叮--人，an3-choaN2人真疼伊，真怨恨我；che真奇怪，我想攏無，金蠅姊，你想有--無？」金蠅講：「Hou3!是an2-ni ou3!我看lin2兩個boe7是奇怪，請lin2替我想mai7--leh。我攏無親像lin2會叮--人，hiah歹；我逐日穿sui2-sui2,人若排筵席beh請人客，我to7出去ka7巡巡--leh，替人應接人客，飛來飛去，唱歌hou7人聽。親像我an2-ni kiam2無親切，總--是人也恨我未得死。過--來人也喝，過--去人也hiam3。有時仔若無較好腳手--leh，續著hou7人扑--死。Che我想koh較無？蜜蜂兄，蚊仔姊，lin2 ka7我想看mai7。」
7月24日    古樓主人  作                     
 (台灣教會公報第740號，1950年8月) 
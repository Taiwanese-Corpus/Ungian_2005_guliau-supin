遊東部所感
陳瓊琚

我佮張基全先生ti7 這擺e5歇熱中，就是ti7 7月30號有tui3 淡水出發去東部。今hit 條路徑有經過宜蘭、羅東，亦tui3 蘇澳坐船才去花蓮港。初4 e5禮拜日有ti7 花蓮港拜堂佮hia e5兄姊相佮守禮拜，亦我有受李傳道拜託做主理，koh hit e晡阮亦有koh 佮李傳道、Tam7執事佮梁阿標君（伊現時是ti7 東台灣e5新聞社teh 做記者），5 人做陣去新設e5 Ka-li2-oan講義所做禮拜，逐家不止熱心，做禮拜齊整。
Ti7 初3（拜6）有去探幾若家e5兄弟，亦有去探1位e5醫生，就是南部林燕臣牧師第二令郎林安生先生，伊去hia 開業卻iau2 無偌久，m7-ku2 照聽成績可恭。Koh一位是tui3 大稻埕搬去e5郭Ho5-tang5兄，in是去ti7 hia teh 做事業。亦有去探ti7 淡水中學生徒e5父兄，逐家不止歡喜用仁愛相款待。
拜一tui3 花蓮港起身，第先到豐田有落車去探1家信者，就是Ba5-u5 e5會友葉老兄，in有搬去hit 爿tiam3 不止久，亦有得著上主e5祝福，hou7 in ti7 hia 有建置相當e5家業，亦tui3教會不止熱心。Koh 同hit e晡有到鳳林，後--來有佮蘇傳道去探張七郎先生、彭石榮先生、張玉明先生佮幾若位e5兄弟，koh ti7 hit 暗受著張七郎先生佮彭石榮先生，亦蘇傳道in 逐家e5 好意，為著阮2個有開臨時e5講演會，機會不止好，逐家恬靜相佮講究主e5道理，實在大大感謝主e5恩。Koh 再ti7 鳳林教會ti7 歇熱中tui3 神學校有派1位e5學生吳清益君，伊ti7 hia 逐日有教囡仔。照聽成績不止好。
今ti7 hia 隔1暗亦hit 早起，有蘇傳道chhoa7阮去大和探hiah e5兄弟，ti7 hia e5會友較濟是teh 種甘蔗，有較無閒，ti7 hit e晡就落去到玉里。第先到禮拜堂，抵著楊傳道為著新設講義所e5事去Kong-pou無ti7--teh，後--來有去探1位e5醫生是蔡明欣先生，伊ti7 京都在學e5 時就相交陪不止久，所以看著真歡喜，後--來煞hou7 in 留tiam3 hia。Ti7 hia ai3探會友，總--是逐家不止無閒e5款，所以結局kan-ta探1半個有著na7-tiaN7。後--來有koh 去Kong-pou就是陳旺牧師所tiam3 e5教會，ti7 hia 隔1暗，亦有去探幾若家e5教會，逐家不止親切。
An2-ni 這擺阮有到幾若位e5教會，總--是iau2 幾若位boe7 tit去真遺憾，因為有所在是有溪流e5阻擋所致。Koh 為著風颱e5因端煞boe7得 thang 到台東，來tui3 hia 坐船tui3 高雄hia 轉--來。後--來koh tui3 花蓮港轉--來e5 時，續hou7風颱加關4、5 日久，到13號早起才有koh 看見船隻入港。所以阮ti7 像日有搭船轉--來，到厝抵仔半暝。
今這擺阮2人到逐所在，有受著濟濟同屬主e5兄弟佮好朋友e5厚待，所以愛ti7 chia 大大ka7逐家說謝。
Koh 再有人tui3 我teh 問，看論東部e5傳道理e5事業甚物款，所以ti7 chia，ai3講淡薄我個人e5見解hou7逐家做參考。
論東部，總講是iau2 屬ti7 地曠人稀e5款。若是論整頓，有所在親像花蓮港e5街路是真闊，自動車自由自在thang 往來，實在無較輸咱這爿。若是論傳道理，我看真好機會，可惜ti7 hit 爿傳道理e5人無幾個，所以逐人著兼講義所。論hit 爿e5講義所，有e5 佮拜堂相離不止遠，有所在有溪流e5關係，所以若落大雨就boe7 tit過。若是論兼職，顛倒咱這爿較無要緊，因為往來e5機關真利便。若是hit 爿有較濟人thang 去傳道理是第一好。因為無論土地e5經營抑是像款，若愈歹開墾e5所在著用愈濟人。所以開墾天國亦是an2-ni 。Hit 款交通無利便e5所在較莫tit相兼，就向望所做e5工較有好結果，因為hou7 傳道理e5人較會專心koh 有機會thang 備辦心。Koh 我向望將來有那濟人歡喜去hia 替主傳佈伊e5 福音是心所願。
(台灣教會報第535卷，1929年10月)

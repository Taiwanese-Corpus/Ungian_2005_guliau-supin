有1位牧師講
王守勇
有1位牧師講：「想見我較早，神學beh 卒業e5 時，同伴逐家真歡喜，獨獨我1個就無an2-ni。因為我是同伴中第一頇顢。到beh 卒業hit 時，無論學校，抑是拜堂攏來注文，我e5 同伴攏有頭路，獨獨我進退無步。先生無看顧，朋友無beh 相幫助，各人攏去行in e5 路。卒業了經過5 月日，也無人請。總--是我攏無失望，專專倚靠主。伊的確特別beh 將我1個極頇顢，極無路用e5 人來榮光伊e5 聖名。我迫切e5 祈禱主有聽著。
後--來有1位細細間e5 講義所寫1張批來請。Hit 時我大歡喜。Che 是上帝teh 差我，攏無問sok金偌濟；隨時款行李就去。一下到位，in 講：「因為教會無氣力，先生e5 sok金是逐月日11箍半。」總--是我信上帝的確boe7 hou7 我餓--著，做我安心出力做工。
總--是ti7 hit 個中間，我看見某會友比我較gau5 讀聖經，某姊妹比我較gau5 祈禱，某人比我較熱心。In e5 信仰比我較堅固，有人比我較博學。Ah！我實在是無路用lah。實在到極m7 成物e5 人--lah ！
我敢thang 較輸信者？我著怎樣做？傳孔子講e5 道理e5 人，是hit 個聰明，聞一已知十e5 顏回，抑是hit個鈍鈍 e5 曾子--ah？聖經敢m7 是講：「上帝e5 真理tui3 gau5 人隱密」，也顯出ti7 愚憨e5 人--mah? Koh 主敢m7 是o-lo2 hit 個寡婦所獻小可e5錢最歡喜--mah？人看是小可，主看是大。主的確beh 將我1個小可人來做路用。
Hit-tiap8了後愈感著我e5 賜命。我一生甘願hou7 主用。我m7-bat 揀教會，我m7-bat 要求月給，我m7-bat 散hiong，因為我天--nih8 e5父是富有，父所有e5 就是我e5 。」
同著磨e5 好朋友--ah！「強你e5 志，壯你e5 心；m7 使驚，無論佗落去，你e5 上帝耶和華庇佑你」（約書亞記1：9 ）
(台灣教會報第506卷，1927年5月)

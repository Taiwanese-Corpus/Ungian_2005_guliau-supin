論瘟疫e5 事
高天賜  
瘟疫是上帝所降e5 災厄，ai3 叫醒人e5 心。親像在早以色列百姓 ti7 曠野bat 抵著瘟疫（民25：9），大衛王 e5 時耶和華也bat 降瘟疫（II撒24：15）。Che攏是顯明人得罪上帝，上帝就受氣，降災厄ti7 in中間。 
若是an2-ni，信主 e5 人，上帝敢有受氣in--mah？這項我m7敢決斷講。總--是我知信主e5 人若真正敬虔服事主，上帝的確無受氣in。今若是人敬虔服事主，in 猶原會抵著瘟疫--mah？會。主是救咱離開罪惡，iau2-boe7 hou7 咱離開世間（約翰17：15）。有一日伊會hou7 咱離開世間，佮伊永永相佮tiam3,攏無有病痛死失 e5 事誌。總--是hit個時iau2-boe7到，咱猶ti7世間 e5 時，猶原著佮世間e5人平平相佮抵著艱苦。我這擺來唐山，探聽這爿e5 消息，知這個烏死症，漳泉逐所在差不多攏有。廈門不止濟，同安也真濟；石馬真傷重。漳州抵仔teh 興。其餘親像泉州安海，以及過水 e5 鄉社，攏散散有。Ti7 這個瘟疫 e5 中間，咱信主 e5 人失落無少。Che hou7 我e5 心痛疼，不得已著寫幾字，通知咱台灣 e5 兄弟姊妹。 
我知台灣現時有瘟疫，也真歡喜be7有聽見信主 e5人死ti7 這個瘟疫。總--是我想著真細膩，若無盡咱e5本份，就驚了咱也會染--著。照人所講究 e5 法度，有幾若項是人 e5 本份所著做。
 第1項，著清氣相。我真奇怪這項逐人知，總--是唐人100人無1人甘願做。雖罔開藥店e5 人，第1明白這個理氣，koh 逐日 teh 勸別人清氣相，iau2-ku2家己也是無清氣相。我家己也是un-thun  e5 人，不過愛學na7-tiaN7。我知清氣相是好，所以我愛學。我teh學清氣相 e5 時，知beh 清氣相著骨力，koh著了淡薄錢。骨力就是著逐日慇懃拚掃，較m7-bat用 e5 物著常常提出來曝日。門企 、屏堵 、眠床、椅桌，著常常揉洗。灶腳著常常拚，m7-thang 柴抑是蔗粕  tiaN7-tiaN7下一位，攏無搬徙。塗腳著常常洗。厝頂一年著清塵兩擺；親像這號瘟疫 e5 時，一、兩月日就著清塵一擺。掃地著掃到逐位清氣，m7-thang積聚la5-sam5  ti7 厝內。身軀著常常洗，m7-thang十外日才洗1 擺。衣裳也著常常洗，m7-thang十外日才洗一擺衫。煮食 e5 人著責督，m7-thang菜洗無清氣就落去煮。桌布汁m7-thang滴落去鍋仔。拭碗 e5 桌布著不止清氣。內面消thau2 e5 器具攏著真頂真，著洗真清氣，koh著蓋真ba7。若會免--得，就著另外下一位，房內m7-thang囥這號物。厝內e5溝am5  著常用水沖。M7-na7厝內著清氣，厝外也著an2-ni。門口m7-thang積聚糞圾，m7-thang hou7 人un-thun。若有溝仔，抑是臭水窟，著設法m7-thang hou7 伊 e5 毒入咱e5 厝內。Chiah-e5事不過著骨力na7-tiaN7，攏m7免了錢。若人扑算骨力艱苦，無骨力無的確會死，hit號人是無盡本份，我不止替伊驚。 
論著了錢，就是親像頂面所講chiah-e5,若家己無夠額工thang做，就著倩人來幫贊。水著用較濟，若無夠著加淡薄錢倩人擔。身軀著用 iu5-khou  抑是雪文洗，才較會清氣。衫也著洗雪文抑是iu5-khou。面布、桌布著較常換。消thau2 e5 器具，若用傷久，著hiat-kak8,koh 買新--e5。厝內若無通風，著倩塗水師父來加開幾若個窗仔，才會通氣。若厝傷濕，la5-sam5 有毒氣，著稅別間，雖罔較加錢也著hou7--伊。Che 攏是著了淡薄錢e5 事誌。總--是生命是比錢較貴氣，ai3保護生命 e5 人，的確著甘願了淡薄錢。頂面所講，攏是論清氣相 e5 事誌。 
第2項，著用解毒 e5 藥。這號瘟疫 e5 毒氣，照人講究是有一種 e5 毒蟲，目珠看be7著，著用顯微鏡才有看見。這號毒蟲若入人 e5 身軀，就hit個人算是染著hit號症，liam5-piN 發熱、發粒仔，無偌久就死。真厲害！今有藥thang thau7這號蟲 hou7 伊死，就是Ka-pou3-lek8-sng 佮幾若項別項 e5藥。若用這號藥hiu3 ti7 塗腳，就厝內較無毒；若用這號藥洗身軀，就身軀無毒；若用這號藥洗衫，就無毒；若用這號藥piaN3 ti7 桶仔內就桶仔內無毒。設使人若有錢，就著買這號藥去用，真正是有利益，m7是空空。Che 是閃避瘟疫 e5 第2項。 
第3 項，著食飽，穿燒，做工m7-thang過頭，睏m7-thang無足眠。人若枵較 ai3染--著，人若寒也較ai3 染--著；人若出力過頭，抑是睏無夠眠，致到身軀 sian7,也較 ai3染--著。Chiah-e5也不止要緊。 
第4項，若瘟疫傷重，就著走。走，第1穩當，無別物比這項較好。著走去無瘟疫 e5 所在，就穩平安。 
第5項，著祈禱。若人真正照我頂面所講來行，盡本份已經盡，我穩當敢講hit個人較be7染--著。總--是我 m7敢講伊決斷be7染--著，因為生命是 ti7上帝 e5 手頭，生死攏是伊teh 掌管。所以著祈禱。咱有罪，著認。上帝是憐憫 e5上帝，咱若反悔罪，用誠實謙卑 e5 心來求伊，向望伊會煞伊 e5 受氣，來聽咱e5 祈禱。親像在早憐憫hiah-e5 其餘 e5 百姓，吩咐剿滅 e5 天使「停伊e5 手」，向望伊chit-tiap8 也憐憫咱，hou7 這個瘟疫緊緊煞，無到ti7信主e5 人 e5 中間。Che是我所大向望。
(台灣府城教會報147卷，1897年6月) 
盡忠到死

有君王若 beh 招兵勇就有報揚 in beh 得到甚物報賞，攏無講起 beh 抵著甚物艱苦。耶穌無an2-ni-seN。伊有明明ka7 人講 in 若 beh toe3 伊的確 beh hou7 對敵怨恨、誹謗，佮另外歹款待濟濟項 e5 款式。
光佮暗攏be7和，所以趁真理 e5 人常常 hou7 世俗人佮 in 做對敵。雖然是an2-ni，iau2-ku2 thang 常常歡喜，因為心內 e5 平安是cham2然大。這號 e5 平安，魔鬼 e5 百姓無一點仔會曉得。 
得著白米是因為有經過扑佮舂。濟濟號e5 種子若無研--著就攏無出好味。An2-ni-seN，tui3 主e5 百姓受窘逐  ，in  e5 聖德會較明顯--出來。耶穌 e5 教會第一大 e5 危險，就是因為無抵著對敵才做冷淡。 
幾若百年前ti7 大英國有一個少年太子ai3做一項事誌，總--是看本身是無夠額大漢。有一個差用看見 an2-ni ，就緊緊提大本聖冊來下ti7 塗腳請太子踏 ti7 頂面才會做--tit。太子m7 甘願，koh有嫌hit 個差用--e5 不敬。伊知是上帝 e5 聖冊所以m7-thang 濫糝用。亦知ti7 前世代，有濟濟人因為ai3照顧聖冊，有受窘逐到死。咱逐家著數念hit個太子 e5意思，常常著想聖冊是親像濟濟世代受死 e5 人流傳。
當耶穌 toa3 世間 e5時，萬國有拜偶像，敢是獨獨猶太國無。Ti7 hit時第一權柄 e5 國就是羅馬國。到耶穌 e5 真理有廣闊宣傳，羅馬 e5 人較濟有大怨恨。有時皇帝本身愛chhiam3權 hou7 百姓拜in 那準上帝一樣。可見趁耶穌 e5 道理是真險。有千萬人 hou7 官府掠續害死。雖然是an2-ni，耶穌 e5 真理是那久那興旺。濟濟信主 e5 人大欣慕受窘逐到死。若無受著這號就有煩惱。逐家相勉勵。皇帝愈久愈殘忍，m7-ku2 無采工。窘逐 e5 方法是極濟極歹款。 
從中聖徒所經過 e5苦難，有e5 bat hou7 in e5 對敵pu5 in ti7 鐵seN3，有e5 hou7 in抹油 ti7 遍身軀就點火燒--著，有e5 hou7 in拖 in e5 骨頭 tui3 骨輪攏--起來，有e5 hou7 in 關ti7 戲場就pang3-lang3 極猛佮枵餓 e5 野獸出來咬--著，有e5 hou7 in thin5滾chhiang5-chhiang5 e5 鉛入ti7 in e5 嘴、目佮耳，亦有別項 e5 jim2法講be7了。 
到耶穌上天了後300年 e5 中間，有10-koe3 e5大窘逐。國家若抵著甚物災厄，人攏有嫌是基督徒致到，亦有時對敵有將祭獻 e5 酒淋著人 ti7 市nih8所賣 e5 貨物，意思就是beh 勉強 hiah-e5基督徒食祭偶像 e5 物抑是吞忍餓死。 
Ti7 下底e5 尪仔圖（見附圖p106-9），逐家thang看見一個少年婦人人已經hou7 仇人將鐵鏈縛 ti7 一枝柱，定著 beh 燒死。吩咐做這號事 e5 羅馬掌權 e5人參婦人人、朋友，以及兵丁 tui3 台頂teh 看見。亦ti7 下底有奴僕抵仔teh 起火。女基督徒 e5 面貌是sui2 亦是平安，正是大各樣ti7 別人e5。咱著感謝上帝因為有軟弱 e5 聖徒到hiah 好膽干證伊e5 道理，又koh 咱著求聖神，贊咱時時來顯出極堅固e5 心，就到路尾咱thang享受永遠 e5 福氣。
(台灣府城教會報 第106卷，1894年2月) 
烏面囡仔忠直心

　　Ti7某所在有一擺ti7品評會e5時，有兩隻細隻馬，到極sui2。顧馬e5烏面查甫囡仔，名叫Cato(Khe-to)。In行ti7跑馬場時，hiah e5馬真gau5聽趁hit e5烏面囝仔e5嘴。歇睏e5時，馬用in e5頭殼lui5 Cato e5身軀，親像真gau5疼Cato e5款式。Hit-tiap8有一個ai3買馬e5人，問烏面囝仔講：「你ai3賣偌多錢？」Cato說：「1000箍！」Hit e5人講：「哇！Hiah貴。我hou7你600箍，好m7?」Cato搖頭m7肯。Hit時真濟人來teh看馬，總是無人ai3買。Hit e5 ai3買e5人Koh,來講：「我ka7講，真貴houh，無人ai3買。這兩隻馬是甚物人e5?伊的確歡喜賣我600箍。」顧馬e5囝仔講：「是我e5小姐e5,若無1000箍伊m7賣。」Hit e5人就講：「今，我ka7你講，你著ka7伊an2-ni講，一隻忽然間跛腳。你若an2-ni講，我beh hou7你『本神箍』。你賣我600箍怎樣m7?扑算你tui3出世敢猶m7-bat有50箍，有抑無？」Coto企ti7馬e5身邊，聽hit e5人講an3-ni，忽然gong5-ngiah8,致到馬他gong5-ngiah8。伊就向面看hit e5人，講：「你扑算，因為主hou7我e5皮烏，伊煞hou7我e5心烏--mah？無--lah！我決斷m7趁你e5話，hou7我e5心bak著烏。」Ti7邊仔企有一個好禮e5人就問Cato:「你e5小姐怎樣ai3賣伊e5馬？」Cato就應講：「阮欠用1000箍。到後禮拜若無得著1000箍，田園著賣。我e5頭家欠用1000箍na7-tiaN7，煞抵著破病。Koh一項，阮e5粟倉有hou7火燒--去，所以姑不chiong阮小姐著賣伊e5馬。」Hit 個好禮e5人就講：「今你安心倒去，ka7你e5小姐講：『馬賣了--lah！』我beh hou7伊1000箍。我e5奴僕ti7 chia，伊beh提錢hou7伊，也你著ka7伊講：『我beh去歐洲一年久。我無ti7 teh e5時，你e5小姐thang用chiah e5馬，到倒轉來e5時，伊若ai3 koh買倒轉，也好，我歡喜賣伊較俗。』」
Cato講：「別日，我若有機會，我歡喜做你e5差用。」Hit個人講：「Cato，你已經有幫助我。」Cato講：「怎樣？我m7-bat你，tui3 佗落已經幫助你？」伊應講：「有影。是因為你hou7我有機會thang幫助別人。你抵仔m7肯受hit個買馬e5人e5『後手錢』，m7肯hou7你旳心bak著烏。Tui3你所講忠直e5話，已經有幫助我。」
(台灣教會報第470卷，1924年5月)

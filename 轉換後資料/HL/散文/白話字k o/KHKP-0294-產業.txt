
產業
「亞伯拉罕積聚富裕，有金銀精牲」（創13:2）。論亞伯拉罕e5家業是hou7伊得著福氣，因為伊知hiah-e5攏是上帝賞賜，因為伊得著恩典kap智慧就會曉tit an3怎樣用，koh因為伊e5心意向ti7 hit e5 be7敗壞e5真業。「驚了你打算是tui3你e5才能氣力來得著hiah e5貨物錢財。著會記tit你e5上帝耶和華賞賜你權能hou7你致到好額」（申命記8:17，18）。
人若知伊所有e5產業是那親像上帝借hou7伊用；又koh若會曉tit掠家己做管理人，續盡本份將伊所掌e5業歡喜設法用來利益別人，就hit號e5管理人會tui3伊所有e5業穩當得著福氣。人雖罔家業，iau2-ku2 tui3 hit e5業無的確較有權thang顯出好品行。M7是tui3貨物錢財才生出好模樣，其實是tui3伊e5品性。人若有錢財thang用，che卻無犯嫌；所thang嫌--e5,就是有錢財去lam2-sam3開費hit號。論夠上帝所賞賜e5貨財人會tit用伊來做禍端。卻m7是錢財teh做萬惡e5根源，其實是貪財才有an2-ni（I提多6:10）。
論夠錢財人teh開用果然有hit號好e5方法ti7-teh，若照規矩安排就穩當會分濟濟福氣hou7人，就是會hou7上帝e5真理較通行，kap hou7眾人較得著利益。錢財卻有權能ti7-teh，人若lam2-sam3用hit 個權能就致到大災害，若會曉用就穩當大功用。譬論來講火車有力；人若會曉hoaN7就利益人無萬數，若be7曉hoaN7就陷害人算be7了。人若代先有亞伯拉罕hit號謙遜，hit號天性，然後thang 出在伊去經營得利；因為hit號人的確beh將伊所有e5利益眾人無窮盡。總是亞伯拉罕kap羅德hit層故事明明指示人m7 thang專心一著錢財。Tui3 hit層代誌有顯明亞伯拉罕tui3伊e5產業無惹禍患，也續顯明羅德險險為著業去受災害。
論財產雖然果真是有懸，果然有thang tui3重；總是m7 thang掠做第一有懸來重到siuN過頭。親像第一寶貝e5物hou7錢財所be7買tit。譬論少年kap勇健；人若已經老kap衰 lam2 be7使tit用錢koh hou7伊少年，koh hou7伊勇壯。又koh朋友相敬重，心神會平安，hou7別人疼咱，以及賢人君子會尊重咱，hiah-e5是錢財攏買be7 tit來。照an2-ni看可見第一寶貝e5物m7但富貴人會得著，散hiong人猶原得會著。上帝無篇書：「好額kap散hiong摻插，平平hou7耶和華所創造」（箴。22：2）。
救主bat設譬諭講起好額人kap貧窮e5拉撒路。好額人受苦m7是因為伊有錢財，是因為伊lam2-sam3開用。伊ti7陰間kiah8目看拉撒路tiam3 ti7亞伯拉罕e5胸前teh快樂。拉撒路是極貧，亞伯拉罕是極富，iau2-ku2 hit兩人平平有得著樂園e5福氣。
(台南教會報第293卷，1909年8月) 
社論
人若詳細醒察家己e5心liam5-piN知心內有歹ti7-teh。若beh除去hit e5歹著用大力才除會離。譬論人有病疼，若是小可e5症頭略仔用藥來醫治就好；設使tu2著大症，醫生姑不chiong著扑拚才會tit醫好。論tui3心內除毛病，咱所打算較常會失錯無盡力。詩篇有記講：「我清氣我e5心，洗我e5手。」雅各書也記講：「歹人著洗手，疑ngai2 e5人著洗心。」
人永teh想若beh除從前所做罪惡e5痕跡卻是容易。親像彼拉多擬定耶穌e5罪，了後當眾人e5面前就去洗手，在伊想an2-ni號做洗清伊e5歹。到現今猶原真濟人照親像伊an2-ni扑算。Iau2-ku2洗手e5代誌照看是快快究實真oh-tit8。近來醫生極出知人e5手不時有毒蟲ti7-teh；若beh ka7人割，伊e5手著10遍8遍捷捷洗，洗了猶原無thang十分清氣。雖然用燒水kap 雪文來洗，或是鹼灰土沙出力來lu3,猶原be7 tit除盡手nih8 e5毒蟲。雖然用幾若等號藥來洗，m7-ku2毒蟲也be7 tit攏剿滅去。那親像an2-ni若beh tui3人e5手頭除去罪惡e5痕跡，或是beh tui3心內除去惡毒，真正是除be7 tit伶俐。「主耶和華講，你雖然用鹼水摻皂膈來洗身軀，若是你犯罪，受刺字e5烏跡，往往be7會無--去」（耶利米2:22）。
人若出力致意teh beh除hiah e5罪惡，是顛倒hou7 hiah e5罪惡那發作活動。親像醫生所極出teh講，洗手了後用顯微鏡來看，就看出手nih8 e5毒蟲那發蟯。Che m7是講tui3 lu3手chiah生出毒蟲那濟，不過是因為la7起in就那gau5振動。俗語講：「臭phun莫la7;那la7那臭。」保羅講：歹tui3戒律順機會hou7逐號e5私慾動心；boe7有律法chiah歹be7生起來（羅7:8）。就是teh講人boe7 bat律法歹代較be7動心，已經知律法歹代就那發作。人那ai3除去罪惡，罪惡一發來做對敵。Che m7是講律法有生起罪惡，其實是律法實實顯明心內e5 la5-sam5污穢，hou7人知hit-e5果真是甚mih號e5物。論夠心內e5歹咱原底m7知hit e5力hiah高強，到beh除，除be7清氣chiah知歹e5大氣力。
(台南教會報第294卷，1909年9月) 
土耳其e5譬喻
土耳其國有一個譬諭teh講隨人左右爿有兩個天使teh跟隨。看人若做好事，ti7正手爿hit-e5就將hit層事ka7伊記落簿續tng3印仔，是因為伊所做e5好代永遠be7廢--無-tit。遇著伊做歹事，ti7左手爿hit-e5也ka7伊記落簿。等到半暝看hit e5人若aN3頭祈禱講：「施恩e5上帝ah！我有得罪求赦免我」，若聽an2-ni，天使就用海絨tui3簿nih8拭起來。設使過半暝若無認罪，左爿e5天使猶原ka7伊蓋印，當hit-tiap8 ti7正手爿e5天使就替伊流目屎。「天使kiam2 m7是攏做差用e5神奉差，因為得著救e5人e5利益來服事上帝。」（希。1:14）。
(台南教會報第294卷，1909年9月) 
自盡
廖三重
日本國e5 風俗有e5 咱看做m7好；從中1項就是自盡 e5事。In 自盡 e5 因端較常是因為男女相意愛無成心願；抑是欠人銀無thang 還；犯著國法，驚食罪hit號。Koh in 自盡 e5法，平常是用索、刀、銃來自盡；抑是hou7火車kauh死。論tui3這號來死，ti7 日本國逐年有真濟。 
Ti7 這幾月間 ti7 東京 e5《萬朝報》6月第8號，有koh 記這層自盡 e5 事；總--是伊自盡 e5 因端佮自盡 e5 法度參頂面所講--e5 有大大各樣。今簡略記ti7 下底。 
在日本國東京久久已經有設高等學校；學校內有分濟濟學科，就是哲、醫、理、文、法、工、農 chiah-e5;in所學習--e5是無相同，咱免攏講。親像哲學科，專專是teh 講究萬項 e5智識，咱 e5 聖冊 in 也有講究，總--是無的確有信。Hit中間有一個學生姓藤村名操（Fujimuru Misawo），今年18 歲；in 伯姓Na5-ka2,名通細氏（Naka Michiyo），是文學有名聲 e5 博士。
  藤村入哲學科2、3年，伊 e5 資質真好，所學習--e5 真精光。雖然an2-ni 總--是伊知萬項物，較 gau5 講究也是濟濟be7曉得；koh創造萬物 e5 上帝伊也講究無。西國濟濟e5 格物師也是an2-ni。所以伊盡心致志愛想看有甚物法thang來窮極伊 e5 智識，到尾無；就真煩惱艱苦到擋be7-tiau5。有一日家己去ti7花岩（Kegon no taki） e5 水沖投水死。（這個水沖近 ti7一個出名 e5 城，叫做日光（Nikko）。前年巴先生佮先生娘有bat 去hia 遊歷）。Be7死 e5時，伊ti7 蓋頂有躊躇吐氣；後來剝開樹皮就寫字ti7樹 e5 ji7-nng5--nih。伊e5 話講：－ 
「闊大--ah！這個天地。久長ah！這個古今。用5 尺小細 e5 身軀敢會得thang講究伊--mah？Ho-le2-sio2(就是德國做哲學冊 e5 先生）這個先生所講究e5 哲學到尾有甚物路用值錢leh？萬項物本源e5 理kan-ta thang用一句話來講--伊，就是be7 thang ke2-beng5 。今我 e5 心抱恨鬱卒，到chia決斷beh 死--lah！已經企 ti7 岩頂心中有啥無平安--leh！才知大大悲傷到極就是大大快樂。」   
寫chiah-e5話了才跳落水沖死。後來人去chhoe7伊e5 身屍尋無，kan-ta 翕伊所寫e5字，佮伊平日 e5 像，印ti7 報nih hou7 人看。   
咱看這層事就thang想：－    
這個人伊卻知萬項物，世間無人講究會得盡。這卻有影；總--是這thang顯明萬物是上帝創造，上帝 e5 本事智識，世間上智識 e5 也be7測度比並得（thang看伊 林1：25；約伯26：36：22，37：-41：）thang教示咱，上帝hiah大權能，咱著敬服遵崇。   
伊雖然有智識聽道理講究道理，iau2-ku2 m7-bat 上帝做萬智識 e5 源本來敬畏伊（箴言1：7），致到一時輕生自盡。Che是hou7 咱知人m7-bat上帝，無敬畏上帝是真慘，雖然智慧，究實是愚蠢（I 林1：9，10）。咱bat 上帝來敬伊，是真有福氣。聖經講，敬畏上帝就是智慧；除去歹就是聰明（約伯28：28）；che真正有影。又koh hou7 咱想，人kan-ta聽道理，bat道理，若是無信，無得到，an2-ni來死--去是真枉屈，何況thang家己自盡--mah？若講：「早起聽道理下昏就可以死」，總敢m7是這個解說。咱現時活--teh聽道理e5 人，著試問看咱有信未？（II 林.13：5）若be7,著趕緊信，若無，一早暗間若不測死--去，是kai3 m7值；hit時反悔是遲--了。  
伊kan-ta beh 靠家己 e5 智識來講究，所以m7-bat上帝。（Thang看I林1：21，26，路.10：21，22）。Che是hou7 咱知，人beh 講究萬物 e5 理著認上帝做造物主來降服伊，歸榮光伊，才較會明。咱beh講究上帝 e5 道理也是an2-ni。決斷m7-thang靠家己 e5 智識；著仁愛、清氣，意思善良，信主無假才會bat；若無是空空（ I 提1：5）。敢 m7是親像這個人kan-ta 憑區區 e5 見識，beh來講究大大 e5 權能？Ai--ah！有甚物各樣提螺殼beh來iuN2 礁海水，坐井底beh來看盡天leh！Kan-ta徒費心力無采幾若年所學習 e5 智識，tiap仔久hiat hou7 水流--去。在上利be7得歸榮上帝，扶助仁君；在下利be7得顯揚父母致蔭子孫。Kan-ta將 5 尺 e5 身軀葬ti7 魚腹內，敢m7是真thang可惜ah！「讀 e5 人應該致意想」（太14：15）。
（台南教會報 第219卷，1909年6月）
雅各去見著女王
Ti7蘇格蘭有一個囡仔名叫雅各。伊e5父母已經過往lah。可惜無朋友thang照顧伊。  
這個囡仔ai3入學去讀冊受教示；m7-ku2無人thang 替伊出錢，所以be7-tang3去讀。伊常常teh煩惱chit層代誌，到有一日伊家己想講：「今我無父母--lah，亦無親戚--lah，我beh去見阮e5女王，求伊幫贊我。」  
伊an2-ni講，是因為知hit-e5女王不止好心，亦 gau5憐憫體貼散hiong人。  
所以這個囡仔有行到女王所toa3 e5所在。Ti7王宮e5門口有一名兵teh把守。伊看囡仔beh入去，就liam5-piN阻止，hoah伊講：「你ai3-beh chhong3  甚mih代誌？M7-thang入去。」  
雅各應講：「我ai3去見女王，請你hou7我入去。」  
Hit-e5兵丁kan-ta笑伊講：「堪be7去ah!你be7堪tit見伊。」  
雅各聽見an2-ni，就憂悶倒轉去，沿路行，沿路吼，家己 teh 扑算到chia是無路用--lah。  
Tu2-tu2 teh-beh停腳，有一人 tui3伊面前經過；看見雅各憂頭土面，就問伊講：「囡仔--ah，你因為甚mih代 誌teh憂悶到an2-ni?」  
雅各就將伊e5代誌攏總ka7伊講。Hit-e5人就安慰 伊講：「今你thang安心，m7免煩惱，我beh chhoa7你到女王e5 面前。」  
伊就應講：「M7-ku2 ti7門口有一個兵丁，伊m7 hou7我入去。」  
Hit-e5人講：「你m7免掛慮，m7-sai2驚hit-e5兵丁m7 hou7你入去；你著倚靠我，我穩當 chhoa7你到女王e5面前。」  
講了就牽雅各e5手，兩人作伙行到門口。Hit-tiap8兵丁攏m7敢阻擋伊，koh ka7 hit-e5 chhoa7伊e5人行禮。  
行有hiah遠，koh看見一個兵丁ti7-hia teh khia7。雅各e5心又koh餒志。伊就講：「Ti7 hia iau2有一個兵丁，你扑算伊beh hou7咱入去抑m7?」  
伊講：「M7-sai2驚，我ka7你講，著倚靠我，決斷會thang入。」  
今hit-tiap8,雅各想be7曉tit，m7知這個人是是誰；亦m7 知好款待伊到an2-ni，是為著甚mih緣故。  
所以就好膽來問。Hit-e5人講：「我是女王e5子。」  
雅各聽見這句話，就liam5-piN知伊穩當會chhoa7伊ti7女王e5面前；所以無koh掛慮；反轉歡喜hou太子直直chhoa7伊到女王e5房。  
女王kap伊講話，亦不止好款待伊；到後來照雅各所意愛，hou7伊入學讀寫字，以及學習別物e5教示；到大漢e5時候就成器，成做有大路用e5人。  
今咱大家將這個囡仔e5事thang來想一項第一要緊 e5代誌，就是咱著倚靠咱e5 主耶穌，親像雅各倚靠hit-e5女王e5子一般樣。  
咱e5主耶穌是天頂上帝e5子；咱若倚靠伊，伊穩當會tit thang引chhoa7咱到上帝e5 面前，亦會hou7咱ti7萬王e5王e5所在企起到永遠。
永遠kap主企起，
正是我心所願；
天堂長活，
萬世無死，享福直到永遠。 
（台灣府城教會報第63張，1890年8月） 
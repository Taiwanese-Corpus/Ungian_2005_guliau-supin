
財定人品
詩篇講：「歹人借銀無beh還，好人囥仁愛sio款待」。詩37:27。好歹e5分別記ti7聖冊m7 若一萬句，今世e5存心，所講出e5言語，所行做e5代誌，攏無相同，來世所受e5報應也各有各樣；真濟句話也講be7盡。獨獨這篇e5詩是大衛王專用一項來論這兩等e5 人，m7免加講別項，就這項開錢e5法度也分別會出。  
請用歹人借銀無 beh還來論。凡ka7人借錢本m7是tu2好e5地步，我有應得e5錢自然著想偌濟所入，會堪--tit開偌濟出去；何必著ka7人借？所羅門講：「借銀--e5的確做債主e5奴僕」。箴2:7，這句話真正有影。因為債主的確藐視貧窮e5人，刻薄欠債e5人，或是當眾人 e5面前罵--伊，hou7伊無體面，或是ti7街市扑--伊來凌辱伊e5身軀，抑是追逼真緊，教伊去 chhoe7不義e5財利來還欠項。雖然債主e5做人本無好thang尊敬，也著委來順伊e5命，m7敢逆--伊，那準奴僕一樣！可惜人窮勢 迫，有時無ta-oa5著ka7人借錢，總是著想beh照甚mih 法度來借，chiah m7免犯罪來失落上帝e5歡喜。  
1.的確著先想怎樣 有thang還，然後正ka7人借，若打算無法thang還，iau2-ku2 beh ka7人借，che kap存心m7還有甚mih分別？An2-ni 就是「偷提」，便是犯著天父第8條e5聖誡。所以凡 beh ka7人借財物e5人著代先想，有啥廢物thang be7,有啥舊帳thang收，來抵這款欠項。又著想債主e5本錢真正是要緊，就所明約e5日期也m7-thang無致意，因為債主kiam2-chhai2 teh ng3債銀去還別人。若一下過期就m7若自己無信實，驚了猶原也累著債主kap人失約。所以beh 借e5時定期著謹慎，m7-thang傷早，驚了備辦be7來，致到自己白賊，便是犯著天父第9條e5聖誡。聖冊 koh講：「Lam7-sam2講e5人的確受苦ti7硫黃e5火坑」，che kiam2 m7著驚mah?  
2.的確著緊急e5時實在無ta-oa5正ka7人借，m7通 因為ai3食好、穿好，kap平 時無要緊e5事來ka7人借。若因為無張持災禍忽然來，親像家內e5人著重病欠銀醫治，親人死失欠銀埋葬，姑不chiong著看所 入偌濟正開出，設使所入若少，就粗布衣裳隨便菜飯也thang度活。咱信e5 人bat天父是慈悲e5主，知咱所欠缺；救主耶穌也教示咱求日日所欠e5米糧，koh講，lin2若代先求上帝e5 國kap義，就肉身所欠e5物的確賞賜lin2,因為天父既然生咱、疼咱，的確無hou7 咱受枵寒。  
又常常看見人家每擺因為無te3 thang借，就想拾難聚總e5計，四界招親情朋友結連一tin7 會，每月開一擺，抑是幾若月搖一擺，做會頭--e5 m7免利益，得著濟濟人幫助，做會腳--e5已經搖--著以後thang零星攤還；卻也緊急相通，兩爿利便，若是做會腳--e5銀收了無koh開， 就連累濟濟人了本銀。  
3.做會腳--e5搖了be7會koh納，就累著會頭替伊代賠，這中間受克虧艱苦e5人算be7了；這號也是kap借無beh還無各樣，信道理e5人koh 較著禁戒。  
若是有借的確著攏還，聖冊講：「只有歹人借無beh還。」所以凡有ka7人借無beh還攏是歹人，的確觸犯上帝e5受氣，因為天父本是至公至義e5主，凡做不公不義e5人的 確be7得著伊祝福。因為物各有主。怎樣講公義，就是將原物歸原主；hit 號欠人e5錢--e5,伊所穿e5 衫、所食e5飯、所用e5器具，攏m7是家己--e5,一概是別人e5 物；大概別人e5物若m7是人送我，也m7是甘願出在我用久久，我猶原勉強teh用，便是無照公義款待人，an2-ni kiam2會tui3債主無見笑e5面mah?  
照這款來行，m7是得罪人，也是家己陷落罪，試看欠債e5家逐日講白賊話，逐日極人受氣，自己心內也be7平安；有時tiam3厝內聽見人扑門，就疑是 beh來討帳，有時ti7街市聽見人teh叫，就驚了遇著債主，有時欠濟oh還著走去遠遠e5所在，致到父母某子be7得相見。M7 若an2-ni凡信主e5人跪拜天父e5時知家己有犯著這號罪，驚會受 天父責罰，m7敢求伊祝福，tui3 an2-ni續罕tit祈禱，既然離開上帝遠遠，就快快近魔鬼，kiam2 m7是不止危險？  
若是義e5人就m7-na7若公道還欠項，也beh慈悲幫助別人。凡做義e5人的確m7 親像廟內e5和尚、道士，盡放sak生前e5事務，m7顧世上e5錢財，設使無得著啥物來養飼伊e5身軀，thai3-tho2有 thang施恩來賑濟世間。聖冊講：「論殷勤就莫得貧憚」。羅12:11。保羅koh講：「專務恬靜，要緊家己e5 代誌，本身家己做工，一照我e5命令，行所著行 e5來款待會外e5人，家己無欠缺。」I 加4:11，12。Koh 講：「人m7做工莫得hou7伊食。我聽見lin2中間有人無法度，無專務家己e5業頭路，放sak家己e5經紀，去 chhap別人e5代誌。我倚靠主耶穌基督款勸吩咐 伊，應該恬靜，國人做伊 e5經紀，食伊家己e5食」。I I 加 3:10-12。thang知凡屬教會中e5人，不論事、農、工、 商，國人應該盡力經營。  
殷勤做經紀頭路che m7但無犯罪，是咱人應該著an2-ni。咱人怎樣ai3得著財利？M7但ai3家己無欠缺，koh較ai3憐憫來hou7別人。保羅講：「寧可著磨做工會得通賑濟散hiong人」。弗4:28。
保羅tauh8-tauh8吩咐咱著磨，m7是因為做家己e5 sai-khia，就是專專beh幫補別人e5 缺乏。Koh保羅m7若kan-ta 嘴講，空空留這個話，伊也有本身行來做後人e5模樣；伊bat tui3以弗所人講：就是自己出力做工供給我kap toe3 e5人e5欠缺，che 是lin2所知，我凡事指示lin2,著照an2-ni殷勤著磨，來扶持軟弱e5人。Koh記得咱e5主耶穌講：「Hou7人物e5 人比提人物e5人較福氣。」就保羅e5話來想，可見貪心濟濟錢來做家己sai-khia e5路用--e5是有罪，既然有濟濟錢也無beh賑濟人愈有罪，只有ai3趁錢來行好事，就m7是罪，決是上帝所歡喜。咱人teh求財利為著啥事chiah-lin7 勞苦、chiah-lin7 殷勤；bat將che問家己e5心抑無？  
著知世間e5廢物錢財實在會顯明人情好歹，hit號有借無beh還--e5,表明伊e5心利益損害別人，見著錢就失了義理。所以聖經講：這號人實在kap 歹人同類。若是盡力趁錢家己無lam7-sam2開用，專專款待散hiong人，來利益親戚朋友，表明hit e5人重義無重錢，疼人親像家己；雖然hit-e5人無的確仁義齊全，若是聖經稱伊做義e5人也 thang無見笑。  
4.論信主e5人向財利e5 心。聖冊講：「敬虔知足就利益極大。」咱出世無toa3甚mih來，過世也無toa3甚mih去，che你不止明，食穿夠額著知煞，設使圖謀好額，陷落有惑纏落羅網，沈落無你有害e5私慾，路尾的確沈淪。Ai3錢做萬項歹e5根頭，有人欣慕--e5 就背謬道理，用濟濟艱苦家己chhak8。I提6:6-11。這個意思kap頂面相連，總是有較 深e5意ti7-teh;頂面論人e5 身軀怎樣用這世間e5 錢財；下面論人e5心，怎樣向這世間e5財利。幾節e5聖冊總講世上 e5錢極浮漂，也極危險，人著謹慎m7-thang貪心鑽入迷惑。 
 人kap天地相連，所以天、地、人號做「三財」，天ti7頂面，地ti7下面，人tiam3 ti7中央；人有靈魂，所以kap天頂e5上帝以及攏總e5天使有相結連，人有肉身，所以kap地面e5 禽獸以及逐項活物有相連，既然kap地有相連，就的確be7會學天使in專顧靈魂，無兼理快毀壞e5肉身。既然kap天有相連，就m7 thang學禽獸e5專顧肉身，無料理至寶至貴e5靈魂。  
世上有兩樣人，一樣是無信德e5人，kan-ta知有目前 e5榮華，無beh稽考死--後e5禍福，若有thang趁伊e5私慾，便心滿意足，che真正kap 精牲無各樣。  
一樣是有信德e5人，常常想預備死--後e5事，m7敢無警醒 ti7今世，的確著到靈魂得救，正放心無掛慮，這號人就是上帝e5子。總是iau2 tiam3地面上有枵寒 e5 煩惱，嘴kap腹肚e5欠缺，所以不得不著料理暫時e5身體，暫用世間e5 錢財。  
金銀本是極無路用e5物，寒be7穿tit，枵be7食tit;怎樣眾人疼伊至深，求伊極切？因為有che就thang 換食穿kap逐項物，所以眾人盡力經營be7會放離tit，咱人既然toa3 ti7世間 be7會無用世間e5物，總是用--伊是thang，ai3--伊卻m7-thang;譬諭病人用藥，boe7 bat有人ai3食濟藥做有福氣，也不過是無ta-oa5用--伊na7-tiaN7。  
咱人teh用錢財也著 an2-ni；所以講有thang食穿應該知足。  
不論啥人當teh趁錢e5 時，心內應該著家己講，可惜！我iau2 toa3 ti7世間，的確著借用世間e5物來養飼我e5身軀，恨be7 tit早生天堂來脫離chiah e5連累！所以求財利e5時切切莫得用家己e5詭譎計謀，是著常常記得che養生e5米糧攏是受上帝e5賞賜。  
耶穌講：「Lin2 be7會服事上帝，koh服事廢財。」我ka7 lin2講：「莫得掛慮怎樣食、怎樣lim、身軀怎樣穿；活 kiam2 m7是較大米糧，身軀 kiam2無較大衣裳？試看飛鳥無種作、無收成、無粟倉，天父尚且養飼伊，lin2比鳥隻kiam2無較貴氣？試想曠野有百合花怎樣大欉、無著磨、無紡cheh，上帝iau2-ku2 hou7伊sui2到 an2-ni，何況lin2小信e5人ah?」 馬太6:24-30。  
救主教示咱an2-ni，不止ai3咱圖謀財利e5人知，雖然殷勤盡力無貧憚，iau2-ku2的確著安份守己，來聽候上帝e5賞賜，m7-thang親像世俗人心志hou7財利遮截 到烏暗無光，沈迷m7知thang倒轉。
人e5身軀既然求財利，beh hou7心m7 ai3錢，che m7是快e5事，所以著常常求聖神幫贊，hou7咱存警醒e5心，看錢m7上目，時時想財利是空虛浮漂是因為廢財第一快消散，kiam2-chhai2賊會搶劫，kiam2-chhai2蟲e5 chhng2 咒，kiam2-chhai2水火e5災殃，tiap仔久就攏開khong，就設使一世人會無扑choah，到過世e5時猶原be7會toa3甚mih去。  
是有講：「食好、穿好是風 teh吹e5燭火，chhiuN kan2金魚是水面e5波痕。」古早人實在無騙咱。所講有危險--e5,因為驕傲、奢侈、淫 亂，攏是tui3好額生起--來，kiam2-chhai2害人驕傲，倚靠有錢看輕人；kiam2-chhai2害人chhia-chhi2,揀精著phiaN， 專顧嘴kap腹肚；kiam2-chhai2 害人淫亂，扑la5-sam5身體，辱著身軀，致害生命。  
凡若an2-ni做--e5的確chhiok 著上帝義e5受氣，用濟濟艱苦家己chhak8,生前心內 be7平安，死--後地獄永遠e5 刑罰。耶穌bat講：「靠錢財來入上帝e5國oh--lah！駱駝穿過chiam 鼻，比富人入上帝e5國iau2較快。」可10：24-25。Koh講：富人有災禍ah！因為lin2 bat得著安樂。路6：24。Thang知人若貪財便是求災禍，萬般e5歹事tui3 che生出。Hit-e5 kap拉撒路同死e5富人ti7陰間受苦，ai3 求一滴水涼舌 也無。路 16:19-29。前張車 既然反，是做後張車e5鑑戒？  
所以凡ai3錢e5人有貪心 ti7內面，的確出現ti7外面，家己富有就放重利e5債，一個錢也be7 kiam2 tit，雖然欠債e5人真散koh遇著災難，也m7肯hou7伊寬限時刻，的確迫伊賣子、查某子來還，忍心害理，無所不至，家己散hiong就借久m7還，看做家己有--e5。Koh常常詭譎奸詐扑騙憨人，甚至偷提挖空，謀財害命，chiah-e5攏是貪心所發現--e5。所以聖冊有講，lin2服事上帝e5人的確著炯戒這號好財利e5心，咱人著反心家己問，若有這號意思 teh法器，即時求聖神趕緊替咱除--去。Koh著想我 ti7世上窮苦不過暫時，著親像君子e5人計謀道理，無計謀食，憂悶道理，無憂問散hiong。若果然克--去自己e5私慾，心常常知足，謹守天父e5戒命，離開魔鬼e5羅網，就臨終安然上天國，得著久長e5嗣 業，享受無限e5福氣，hit e5 利益 kam2 m7是盡大嗎？  
(台南府教會報第81~83卷，1892年2~4月)
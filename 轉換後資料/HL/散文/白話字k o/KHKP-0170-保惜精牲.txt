
保惜精牲
文姑娘
Ti7 大英國有設一個會，意思是ai3 保惜照顧逐等號e5活物，親像禽獸、精牲、蟲thoa7 hiah-e5 類。入會e5 人著出力盡伊e5 本份，若看人較殘忍，無啥事扑伊e5馬，抑是an3怎樣傷害凌治小可e5 物，著liam5-piN 去報1個官hou7伊thang責罰hit個人。 
In亦著好方法來教示囡仔hou7 伊tui3 細漢知影保惜活命--e5。這號會真正是好，m7-na7英國hiah-e5 大官有名聲--e5做會友，阮 e5 女王60外年 e5中間，亦有體貼這個意思，續來題銀幫贊 in e5 所費。 
可惜這爿 e5 人攏無這號會，亦be7曉tui3重好款待 in e5 精牲。 
看見馬不論hou7 人騎--e5抑是拖車，in 較濟食無飽，瘦gian3  歹看，有e5 勉強伊著磨過頭，致到病痛續死。
所m7-tih8 e5 狗仔，抑是貓仔子，當in 抵仔出世，若做一下摃--死，也是較好 e5 法度，總--是in 無，反轉放 hiat-kak8 ti7 路邊，hou7 伊枵寒勻仔拖，拖到死，亦無人憐憫體貼伊e5 艱苦。
  飼狗 e5 人亦m7-bat 想伊 e5關係：in 狗濟濟逐日食無飽，愛四界偷食，出在別人用刀傷伊，抑是濫糝摃，濫糝tim3;有e5 半死半活，身軀專專是骨無肉。   
可憐hit號狗，伊e5 主人攏無憐憫 hou7伊食。若是枵到an2-ni，姑不chiong著四界去chhoe7食來止飢，hou7伊e5 腹肚飽。   
看豬亦是可傷，若是人ai3 beh 賣一、兩隻ti7 外庄，較常用殘忍 e5 法度，就是縛伊e5 腳掠倒吊扛伊去。今lin2 thang扑算，這號款真正m7好，豬hou7 人an2-ni 扛，be7免得頭眩目暗，通身軀艱苦真thiam2,hou7 日曝，嘴礁，亦無人 beh ka7伊thau2,將水hou7伊lim。  
人beh thai5 雞，iau2活，亦bat ka7伊chhoah 毛，hit號惡毒 e5 法度。    
Koh 有 bat 看父母刁故意將活 e5 物 hou7 伊 e5 囡仔來chhit-tho5 戲弄、蹧躂陷害。囡仔亦bat 掠老鼠仔，將1條索仔刁持放hou7 伊走1下，就koh 拖倒轉。老鼠驚到beh死，總--是囡仔be7曉得，kan-ta 掠做好thit-tho5 e5事，也攏無憐憫伊e5 艱苦。
  田嬰、金龜亦是an2-ni，斷翅、lak8腳be7去討食，無偌久就死。Che攏是m7好，因為囡仔若細漢an2-ni 慣勢，大漢穩當較硬心、較殘忍。 
我頂面所寫是要緊 e5事，所以大大向望教會 e5 兄弟姊妹歡喜受苦勸，亦ti7 世俗人 e5 中間thang做好模樣，續設法度來教示in e5 子。照世俗所流傳，人若刁故意扑死貓抑是狗就講：「會ka7人討命」，其實無影。若m7飼就著liam5-piN hou7 伊死較好。的確m7-thang hou7伊勻仔拖命，苦楚到死。 
論到hiah-e5 精牲，以及粟鳥仔、蟲thoa7,我ai3記兩項。 
頭1項。In攏是上帝所創造e5 物，亦是伊所保惜。所以逐等號e5活物人著疼惜好款待，若無敢 m7是大大得罪上帝？ 
Koh  1項。Hiah-e5 物平平知枵、知闊、知痛疼，抵抵親像人一樣。雖然in 真有智識，iau2-ku2 be7曉講話，出在人 ka7伊摃、害--伊，hou7伊枵餓，in無權thang阻止，亦be7 得thang講起伊e5 艱苦。若是an2-ni 人著koh 較細膩、較軟心，會曉體貼in e5軟弱。
（台灣府城教會報 第170卷，1899年5月）    
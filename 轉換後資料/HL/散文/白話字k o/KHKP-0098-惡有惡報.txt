
惡有惡報
人做歹 be7免tit受刑罰。這世後世攏是an2-ni。在生伊e5心be7平安，有失落體面，亦hou7人辦罪。死後刑罰是極重極長；亦be7閃避tit。
人做好今世受善報，有得著安心koh hou7人tui3重，亦過世享受永遠大榮光，koh得著上帝無限e5賞賜。
眾人著謹慎莫得做起頭小可e5 歹，驚了hit-e5 歹樣是那久那大，就刑罰是那久那重。咱大家著常常求上帝hou7阮夠額知識兼氣力來脫離逐項e5。
Ti7下底有記載兩節事來表明惡有惡報，亦警戒人著持防莫得犯罪。總是人m7-thang phah算下面記載殘忍e5刑罰是合宜。
燒死劫關e5人
文明兄有回批通知十三甲教會人e5欠缺就續寫一項，就是燒死劫關e5人。批有講：
Koh一項e5代誌，是我所m7-bat看著e5事，就是人活活ka7伊燒死。就是tu2著舊年chit號e5年冬，無thang食，濟濟做賊e5人偷割麥，偷liu2蕃薯；我所講hou7人燒死hit-e5人，是為著暝時去劫關，也hou7人掠著，因為hit-e5人真gau5劫人e5墓。照chia e5世俗人講，hit e5人劫人e5墓真gau5,因為人e5墓10份差不多hou7伊劫4份去。
到ti7二月初猶原是出門去劫墓，hit暝昏tu2遇hiah e5 teh守蕃薯，守菜頭e5人，就hou7 in掠著，關teh,到ti7 這2月21 chia e5總理老大才擬講著ka7伊燒死去，免tit hou7伊活teh來損害人e5風水，就ti7 hit 21日差不多12點出e5時chhoa7去埔心南爿hit e晡，ti7-hia chhai7柱，縛hit-e5人ti7柱--nih,四圍才將竹刺oe kap竹箍來接ti7 hit-e5人e5身軀，留伊e5胸坎kap頭殼出現，下底才將草仔來引火。
到teh-beh放火燒e5時，我走去埔心街，因為m7敢看hit-e5人ti7火e5中央，也m7敢聽伊ti7火中央哀叫e5聲。我看見hit-e5人真替伊艱苦，到beh流目屎出來。Hit-e5人我看攏無煩惱e5款式。我聽見兄弟teh講，火已經起著真iam7,燒著伊e5衫仔褲e5時，伊e5嘴 iau2 teh pou7檳榔，亦無哀叫；到hit-tiap8頭毛已經hou7火燒去，身軀也hou7火燒著，差不多beh斷氣e5時，講才有搖頭haiN7三聲才死。
Hit-e5人tu2著燒e5款是親像天路歷程。盡忠ti7虛花市hou7人燒e5款式chhai7一支柱，用鐵線來縛伊e5身軀ti7柱裡。論teh看e5人是差不多親像希伯來e5 批 12:1所講：「看e5人hiah濟，親像雲teh罩。」Hit-e5塚埔攏是人。Hit時人燒死了，人就破伊e5腹肚來提伊e5心肝，講是beh去食，HaiN7 ah,thai3有hiah殘忍e5人--ah!燒死to siuN剋虧lah,又koh來食伊e5身軀--ah!
今所講是chiah-e5:求先生替阮祈禱，hou7 chiah-e5兄弟會得thang知後來e5刑罰親像hit號；就免得辜負主e5深恩，會得thang閃避後來e5刑罰；亦替我祈禱hou7我會得thang gau5利益chiah兄弟姊妹。是心所願。
囡仔做大賊hou7官府挖目珠
俗語講：「嚴官府出厚賊。」因為前月鳳山縣屬e5幾若所在hou7賊cheng-piang3,縣主李鑑有起隊伍去阿里港近埠e5庄siu7圍賊庄。賊攏脫離，有chhiau著幾若布袋物；有e5真值錢，就是有額人e5衫仔裙，一副值得3、40銀。縣主攏m7准衙役貪心hia e5物，伊攏有逐項過點交hiah-e5班頭看是甚mih人hou7賊搶e5,叫人去認，認若是伊e5,伊thang 提倒去。班頭盡將hiah-e5物件吊ti7廟口親像古衣店e5款式。
現在這個鳳山縣不止清廉；也真gau5掠賊，tui3衣上任4、5年，掠差不多4、50個cheng-piang3賊來thai5頭。總是cheng-piang3賊e5中間也有14、5歲e5囡仔。近來有掠著一個15歲e5大賊。縣主講be7辦 tit thai5頭，有將兩蕊目珠扑出來，後來受監，聽候目珠退hong5,就beh派差役，chhoa7伊去伊cheng-piang3 e5所在扑鑼遊街，續講起伊做賊e5情由hou7人知。
 (台南府城教會報第98卷，1893年6月) 

主日學
小朋友！Lin2 bat送禮物hou人，抑是獻禮物hou7上帝來表示感謝抑m7 bat ? Ti7 chia有兩個故事hou7咱知獻禮物kap感謝e5相關係。
故事 ( 1 )
Ti7安提阿城內一間禮拜堂，眾會友攏teh聚集做禮拜。有一個人名叫亞迦布來報消息講：「Ti7 耶路撒冷e5教會有tu2著災厄。Ti7 hia有tu2著歹年冬，所以真濟百姓驚了會餓--死。」安提阿e5 教會友kap別所在e5教會友若聽著這個消息就講：「感謝上帝，咱有夠額，也有chhun，所以咱著分hou7 無e5人。」In就真歡喜獻錢thang買米糧hou7耶路撒冷e5教會e5人。
故事 ( 2 )
Ti7 阿非利加州有一個烏面做木e5人名叫多馬。伊teh做一塊讀聖經e5桌thang ti7 禮拜堂用，hou7 牧師thang tui3 hia讀聖經hou7百姓聽。Ti7 禮拜日眾人攏beh獻錢，抑是獻禮物，thang用來買真濟本聖經，夠額hou7逐e5人攏thang用。多馬想伊beh獻一塊聖經桌，伊心內真歡喜出力做工。伊用第一好e5柴，ti7一爿刻麥穗，也刻字寫講「活命e5米糧。」ti7一爿刻葡萄樹，也寫講是「真e5葡萄樹。」伊也漆hou7 伊koh較sui2。Ti7拜六e昏多馬親手gia5桌到ti7 禮拜堂，就跪落去獻hou7 主。離開禮拜堂e5 時，伊e5 心充滿感謝kap o-lo2。隔日是禮拜日，逐e5人帶in e5 禮物來beh獻hou7上帝。有雞、卵、菜、芎蕉、蕃薯、土豆、人做e5藤籃，kap人用瓷做e5 甕。有真濟款e5物件。逐e5人teh想上帝e5疼也愛表示感恩，koh愛得著聖經hou7 in thang看，來koh 較bat上帝。多馬e5 心是第一歡喜，因為伊第一愛用hit塊sui2 e5 聖經桌來感恩。伊心內想聖經所記載e5 話講：「Lin2中間著提禮物獻hou7 耶和華；見若心願--e5,thang提伊來，做獻hou7 耶和華e5 禮物」
(出埃及記35:5)                                
 (台灣教會公報第767號，1952年11月) 

利亞所夢見e5 事
有一個細子名叫利亞。伊暝時 teh 睏bat 夢見一個夢，彷彿親像伊已經到ti7 天堂e5 門口，企ti7 外面teh- beh 就近城門。門略略仔開，伊就看見城內，攏用 光na3-na3 e5 真珠來khi2 厝。真正是極榮光燦爛e5 所在。 Ti7 hit 內面有真濟囡仔相 kap歡喜teh thit-tho5 。Hit 個囡仔所穿e5 衣裳白雪雪真清氣。利亞看見chiah e5 ，心一發愛，一著beh 入去。  
Hit-tiap8看見一人，就是 teh 顧城門--e5。伊e5 面貌真光生好看，koh 有溫柔e5 款式。這個細子近倚，問伊講：「對chia有路thang 入hit 個城抑無？我卻真愛入去。」  
Hit 個人直直相，ka 伊問：「你kiam2 m7 知人beh 有份ti7 這城內e5 快樂應該著穿白衫，若無hit 號衣裳，be7堪tit toa3 chia。今你家己看你e5 衫無白到an2-ni。」利亞就看伊身軀所穿hit 領，已經驚人污穢，be7免tit見笑，就憂頭苦面去。  
忽然看見身邊有一條溪，teh 想，今佳哉--lah，thang來hia洗，向望後來無la5-sam5,清清氣氣。就盡氣力來洗；無外久koh 再去就近顧門e5 人講：「今衫已經洗了，請你hou7 我入去好mah?」  
Hit 個人面色變做憂愁 ka7 伊講：「你iau2-boe7齊全清氣。」就用手來舉伊講：「你e5 衫be7比得chiah個囡仔，因為la5-sam5 iau2 ti7--leh 」  
利亞hit 時真大憂悶，差不多beh 絕望，扑算無路thang 入hit 個快樂e5 所在。Koh 坐 teh 煩惱吼一聲。 
Tu2-tuhit2 時看見有一人企 ti7 伊身邊，面貌真sui2,光明親像日，就問伊講：「利亞！你啥事啼哭到an2-ni?」 應講：「我已經拖磨盡力去洗我e5 衫，iau2-ku2 無法得，猶原有la5-sam5 ti7--teh。」  
Hit 個人koh 問伊講：「利亞！你甘願hou7 我洗--無？」  
應講：「甘願--lah。」  
Hit 個人就ka7 伊洗，到白白，那親像雪。  
利亞第3 擺koh 去問顧門 e5 人講：「我這tiap8洗到清氣，今beh 入去，thang 抑 m7-thang? 」 
顧門e5 人ka7 伊看看teh，就講：「今好--lah!做你入--去。」  
利亞就歡頭喜面入--去，得著ti7 hia 快樂e5 福氣。 
今對頂面所寫e5 代誌thang 分別2 項。一項論hit 個細子所行e5 事，是比並咱大家e5 心，已經驚人污穢be7堪tit入天堂。  
又一項，就是ka7 伊洗清氣hit 個人，thang 譬喻咱 e5 救主耶穌。  
咱眾人或是老人抑是囡仔，若歡喜甘願hou7 伊洗，受伊e5 引chhoa7 得著伊e5 清氣，死後就穩當會得thang 到hit 個榮光快樂e5 所在。  
今ti7 聖經有幾若節tu2-tu2 合ti7 頂面所寫e5 事，親像 ti7 以賽亞 1：18，koh 詩篇 51：7。教會內e5 囡仔著將這2 節來念到熟，常常囥ti7 心內。 
（台灣府城教會報第64張，1890年9月） 
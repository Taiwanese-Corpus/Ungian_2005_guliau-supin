
 
大家協力
幾若年前，日本kap俄羅斯交戰，日本直直較贏，俄羅斯直直較輸。Hit時俄羅斯有一個真gau5 e5元帥名號做巨羅八根，伊近來有著一本冊記載in兩國交戰e5事。從中有論一項，就是teh問看啥事俄羅斯常常較輸，攏無較贏；因為俄羅斯是大e5國，m7是小可e5國。卻有濟濟項e5因端；照大人講有一項真要緊，就是因為俄羅斯本國e5百姓無體貼in e5兵e5事，濟濟m7知in teh交戰是因為啥事也無常常接著輸贏e5消息thang kap in e5兵同心歡喜同心憂悶。
日本國e5百姓m7是an2-ni，in ti7 in e5本國逐人攏知影不止ai3較贏in e5對敵，攏ai3勉勵兵丁著真好膽替本國相thai5,著盡本分服事in e5皇帝。兵若較贏，百姓攏ka7 in恭喜；若tu2著死失，大家ka7 in安慰。就in e5兵真好膽決斷，若準親像幾若千萬e5百姓攏ti7-teh看。
照我扑算咱e5教會beh較贏魔鬼也應該著an2-ni，就是眾兄弟姊妹攏著有份，m7-thang 扑算這是牧師抑是傳道先生e5代誌na7-tiaN7。若看見教會冷淡倒退，著煩惱，來祈禱上帝；教會若興旺，著歡喜，來感謝伊。先生若出去佈道，兄弟kap伊去是好；若 be7得thang去，iau2-ku2著問伊e5消息，kap伊同心歡喜。先生若攏無出去佈道巡兄弟，著苦勸伊，hou7伊較出力盡伊e5本分。
也m7-thang kan-taN想想本堂教會e5事na7-tiaN7，著鬥擔當通台灣教會e5關係。南路e5教會若興旺，北路教會聽了著歡喜。後山e5教會若較冷淡，山前e5教會著替in求。也著ai3聽大會e5消息，也著致意澎湖e5宣道會。
現今入教e5 兄弟姊妹有3，000 外人；咱若攏致意決斷beh贏魔鬼，親像日本e5百姓攏決斷beh贏俄羅斯國，就的確m7免驚，因為無偌久咱beh 看見魔鬼e5國cham2然較輸，也咱e5主e5 國大興起。
(台灣府城教會報第269卷，1907年8月)
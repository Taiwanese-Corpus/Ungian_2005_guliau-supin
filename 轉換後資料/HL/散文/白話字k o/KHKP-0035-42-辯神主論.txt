辯神主論
李插來
木主 就是中國第一tui3重e5柴像；濟濟人tui3重木主，比tui3重逐號e5柴像koh較要緊；因為in扑算木主是in e5父母公媽，所以第一tui3重--伊。
也真濟人講，lin2耶穌教e5人，教人無拜佛，che較會講--得，總是教人無父母公媽，這節大m7著；因為無父母公媽m7是人。An2-ni聽人所講e5話，就thang知世俗攏是認木主做in e5父母公媽是明。Koh看in e5款式，m7 若tui3重伊親像父母公媽na7-tiaN7；也是跪拜服事來敬--伊，比敬生伊身軀e5父母，koh較到禮；因為生伊身軀e5父母，活擔時，be7-bat看見有人親像an2-ni服事--伊；足見世俗tui3重木主，比tui3重父母禮數行較到。
查考通中國e5人，差不多是an2-ni，代代相傳已經久；實在oh-tit改換；所以人聽咱講道理，攏是嫌咱無父母公媽；因為咱無親像in跪拜服事，所以in大家嫌咱無父母公媽；風俗到chiah亂，大阻擋道理。有人因為這節心大m7甘願，就起窘逐攪擾。有人因為這節大受氣，就起相爭辯駁。有人因為an2-ni怨恨，就起謠言毀謗。有人因為an2-ni m7歡喜，就起厭賤拒絕e5款式。看逐所在傳道理，所tu2--著常常an2-ni；所以傳道e5人常常掛慮這節e5事。牧師兄弟也濟濟人有想這節e5道理，看著怎樣來議論，到會hou7伊明明白白，thang hou7人e5心通達，到會歡喜降服信咱e5主耶蘇e5真理。
也濟濟人想m7知著設甚mih法度，thang hou7人無嫌咱無父母公媽；an2-ni 向望較boe7 hou7人m7肯聽咱講道理。所以逐所在牧師kap傳道--e5,以及眾兄弟，常常有議論這節木主e5事。今將傳道e5人，kap聽道e5朋友，所相kap議論e5話，大略記載ti7下底。諒逐所在e5中國人差不多是an2-ni，所以記載hou7大家thang看；向望會利益逐所在e5教會，kap逐所在e5眾人，是心所願。
早有兩個聽道e5人，就近我來問道理；in中間一個先出聲講：先生抑！請教。
我就應伊講：「豈敢！大家是無相棄嫌chiah beh來相同問；今大家請坐，看beh議論甚mih道理？」
In一個就講：「先生，我常常teh想lin2耶穌教所講e5道理，逐項都是好；獨獨這節無木主m7好。照我扑算上帝著拜，木主也著拜，因為有上帝，亦著有父母。」
Hit 個第2個就順伊e5嘴尾講：「正是，若會an2-ni真好；我扑算lin2聖教若准人續拜木主，的確會真濟人來入教；因為有濟濟人m7敢來入教，就是驚指這節；我本身也是an2-ni；設使m7是因為驚這節，早早已經來了lah！」
我就應伊講：「二位相公意思攏對，不過是be7-bat聽見上帝e5十條戒na7-tiaN7。論上帝e5十條戒，有嚴嚴禁人m7-thang拜天頂地下水內萬項物e5像；所以凡入聖教e5人，不論甚mih像攏m7敢拜。」
In koh一個講：：「Che拜木主，算是拜父母，不比拜別物e5像。」
我就講：「木主明明是柴，m7是父母，實在m7-thang拜--伊；相公敢是be7-bat想到木主兩字e5意思，也敢是be7-bat講究到木主兩字e5根源；所以才有認木主做父母來拜--伊。」
In一個就koh講：：「木本水源，che是定著e5理；人若無念生咱身軀e5父母，就beh thai3會知恩報本ah？」
我就koh應伊講：「木，m7是咱e5本，也m7是咱e5主，的確m7-thang認伊做咱e5木本木主。扑算相公明明是be7-bat講究木主兩字e5根源意思，所以chiah有直直認伊做咱e5父母；其實木主真m7是咱e5父母公媽。論木主兩字，意思就是認木做咱e5主，若親像拜佛做主一樣。Hit個木主也叫做神主，因為人扑算有神ti7伊e5內面，所以名叫「神主」。逐項e5偶像人亦扑算有神ti7伊e5內面；親像an2-ni，拜木主kap拜偶像，平平一樣，所以有人稱做「黯扁佛。」
木主是柴做--e5,所以有時也叫做「柴頭」；別項e5偶像柴做--e5較濟，an2-ni明明木主kaphit e5偶像，是一塊e5死柴頭na7-tiaN7。所以我才講，的確m7-thang認hit一塊死柴頭做咱e5父母公媽；也m7-thang認做咱e5原本，kap認做咱e5主；因為若an2-ni來認--伊，m7 若是盡憨，也是盡lam7-sam2,罪卦也盡重。因為認柴做咱e5父母，明明是犯著不孝e5罪。試想咱e5父母生成真好看，有五官四肢齊全e5百體，koh是生靈e5人；萬物e5中間，人算是上尊貴；咱做子孫e5人，chhin3-chhai2用一塊黯扁柴親像門閂，來寫字ti7伊e5中間，就講是咱e5父母公媽，che 敢 m7是看輕譬相 咱e5父母mah？我幾若擺看見新聞紙teh譬相恥笑人；就畫hit個人像不止歹看。今設使咱畫咱e5父母e5像，減一腳一手，抑是一目缺嘴；敢 m7是犯著譬相侮慢e5重罪嗎？何況木主親像門閂，無頭無面，無跤無手，咱lam7-sam2認伊做咱e5父母公媽；試想看hit 個罪過，到偌重偌大ah？ 請二位相公細膩想看。」
Koh一項，論敬木主，m7若犯--著這號不孝e5重罪na7-tiaN7；也是犯著背逆上帝e5重罪。因為上帝正是咱e5真神主宰，正是咱e5活命本源；咱m7認--伊，反轉去認一塊死柴頭，來做咱e5神主，做咱e5主宰本源，明明是親像kap天頂至大e5上帝做對敵，直直來忤逆伊e5十條戒所命令--e5,這號e5罪偌重偌大？請2位e5 相公也ka7伊細膩想看，就會知木主的確boe7拜跪服事--tit；因為是犯著至重至大e5罪過，所以決斷m7-thang拜。設使人拜上帝，也拜木主，明明是親像俗語講：「食飯攪砒霜。」 食砒霜無食飯會死，食飯攪砒霜亦是死。拜上帝續拜木主，kap拜木主無拜上帝平平會沈淪。阮耶穌聖教e5人因為深知這號e5道理，所以m7敢拜木主。
設使木主真是咱e5父母公媽，耶穌教e5人，的確m7敢無敬--伊；因為ti7聖教內有上帝e5十條戒；頂4條是論疼上帝e5事，下6條是論疼人e5事。若是論疼人，第一要緊--e5,就是教人著孝敬父母；人若孝敬父母，上帝歡喜，允beh hou7伊食長e5歲壽。An2-ni thang知聖教e5法度；論疼世間人，就是用孝敬父母做第一tui3重；設使人無孝敬父母，就是犯著上帝e5 戒；犯著上帝戒e5人，實在m7是小可，就是會沈淪ti7地獄。
In一個就講：「聽教先生所開講--e5,聖教e5道理真正是好，因為也是教人著有孝；不過是講m7-thang拜木主na7-tiaN7。」
Hit 個第2個講：「頭tu2仔 先生講這個木主是一塊死柴頭親像門閂，m7是咱e5父母公媽，這號話卻也有影，一下講破，實在m7值半個錢，所有講--e5,真正情理；m7-ku2世俗通通是用這號木主來做記念，無祭木主thai3會記念父母祖公ah？所以父母祖公忌辰若到，就是講「做忌」，其實是做記，ai3人記得na7-tiaN7。」
我就講：「ai3記得父母祖公e5忌辰，免用木主，著用大本e5白紙簿來記，是koh較好，koh較詳細；因為木主來記也無偌濟，大本e5白紙簿，看ai3 beh記講千萬字，講十百代也會；就beh收拾也較束結。這號簿，公--e5,是ti7宗族e5中央，叫做「族譜」；私--e5,是ti7家內，叫做「家譜」。我扑算逐人家內著有一本家譜較好，才會知咱tui3 佗落來，tui3甚mih祖公出--e5,怎樣分支；koh祖公e5生日忌辰，攏會逐項記明明；看咱愛beh怎樣紀念攏會，比用木主百倍好勢。親像我家己有一本家譜，所以會知到幾十代e5祖公；請提來hou7 lin2看。」
In就講：「好，提來看。」我隨時提hou7 in看；in看了，一個就講：「用che2  法度，真通真好勢；阮卻也有公e5族譜，不過是無私e5家譜na7-tiaN7；我扑算後來也著親像先生你e5法度，來抄一本做家譜；若ai3看就thang看，較會知咱e5根源；實在真正有影較妥當。」
Hit個第2個就講：「可惜阮攏無，因為阮e5祖上是出外人，到阮e5序大人手--nih8,煞m7知tui3 佗落開-來--e5,不過有聽見序大人講是泉州祖，iau2-ku2 m7知泉州ti7甚mih縣份，ti7甚mih鄉社。」
我就講：「聽相公 an2-ni講，實在盡可惜，因為無家譜，也無族譜，續m7知根源--了；若到親像an2-ni，雖然有木主，也無甚mih路用lah，到底家譜比木主百倍好勢。」
In hit個第2個就koh講：我扑算後來也著照我所知--e5,來記一本，thang hou7後來e5子孫會bat；若無an2-ni，驚了後來那久那m7知。
我就講：「相公會曉an2-ni想，卻著；因為用家譜，設使beh搬徙位，亦好收拾，boe7親像木主hiah費氣，koh boe7得罪上帝；因為家譜無人去跪拜服事--伊，不過是做紀念na7-tiaN7。」
伊想想cheh，就koh講，扑算家譜著用，木主也著koh用，因為無木主驚了會hou7人講是不孝。早「丁蘭」刻木為爹娘，就會上24孝e5山；che算是先人所設--e5,扑算m7-thang廢無。
我就koh ka7伊講：「論丁蘭上24孝e5山，這號e5話，算是荒唐無影跡送，攏boe7信--的；不過是後來e5人杜撰出--來，記載ti7雜冊--nih8;也算是勸善e5冊。伊e5意思是beh勸人行孝；其實無hit號影跡，攏m7是聖人賢人e5道理，四書五經亦無記載這號e5事，攏m7通信--伊；總是若ai3議論這節丁蘭刻木為爹娘，就稱做二十四孝e5代誌，我講較詳細hou7 lin2聽。」
今論丁蘭e5代誌，就是記載ti7日記故事24孝e5冊nih8。照hit本所記--e5,是講，漢朝有一個丁蘭，tui3細漢父母就過往；所以到大漢想beh有孝父母，可惜孝boe7著。但是丁蘭想父母劬勞懷抱e5恩；就刻柴像來服事--伊，親像服事活--e5一樣；伊e5某一個夠久，就無敬e5心；用chiam來ui柴像e5指頭--仔，就有血流出，親像活人一般樣。丁蘭m7知這個代誌，不過看見柴像目珠中teh流目屎；就去問伊e5某看是因為甚mih緣故，才會知是因為伊e5某用針來ui--伊。丁蘭受氣，隨時將伊e5某放sak離--去。今就hit本冊所記載e5故事來論，也會明明知是無影。因為講hit句，丁蘭e5某用針來ui--伊，an2-ni thang知無緣故來ui--伊，的確無這號情理；che是一項。
Koh講hit句，ui了會流血，親像活人一般樣；an2-ni thang知會流血，就有血根；有血根，就有五臟、六腑；亦有齊全 e5肉體，成做活人。若有影是an2-ni，mih使定定坐ti7桌頂，boe7振動boe7做聲，致到hou7丁蘭e5某用chiam來ui- -伊？ 的確無che2  理；che是兩項。
Koh講到hit句，丁蘭m7知，是看見柴像目珠流目屎，問伊e5某才知。An2-ni咱thang想柴像若會流血，也會流目屎；就的確會講話thang投丁蘭，mih使聽候到丁蘭問伊e5某chiah知？足見無che2理氣；che是三項。今m7使講傷濟，就這3項來推理來想；就thang知明明是無影無跡e5故事。因為設使木主敬了會變做活人，就天下e5人，死父母m7使苦，因為死柴會變活人；若是tui3古早堯舜到今，be7-bat聽見這號e5理，就四書五經亦無這號e5話。
Koh講究新增日記故事e5冊；是講厝邊有一e5婦人人，用鑽--仔來ui 丁蘭in母e5柴像。An2-ni kap舊e5冊大無相同，平平是日記故事，不過增差新舊na7-tiaN7；今就hit兩本所講--e5,也是家己干證無影，因為家己相矛盾，新舊所記載--e5,boe7相符。足見m7-thang隨意信無下落e5雜冊；親像孟子講：「盡信書，則不如無書。」 足見人所做e5冊，m7-thang 無斟酌想就去信--伊。
Koh論照人e5流傳所講--e5,也是無影，iau2-ku2講了較有倚理；我koh講hou7 lin2聽。流傳就是講：丁蘭本大不孝，常常扑伊e5老母；有一日丁蘭ti7山頂飼羊，看見樹頂烏鴉母咬蟲飼子，十分艱苦；chiah想到伊細漢e5時，伊e5老母也的確親像an2-ni來飼--伊。Teh想e5時，越頭koh看見tu2仔生出--來e5羊--仔子，雙腳齊齊跪落ti7伊羊母e5奶邊teh食奶，心受感激，就家己想講，羊子出世就曉tit跪伊e5母，烏鴉囝看見伊e5母到，就會曉tit歡喜開嘴來笑，舉頭出聲來行禮；為何我be7-bat一擺跪我e5老母？也be7-bat一擺笑容kap我e5老母行禮？反轉磕著就受氣，ai3扑就扑，ai3罵就罵。一時天良發現，開聲哀傷啼哭，家己怨恨講：我怎樣會較輸ti7禽獸？Tu2-tu2 teh哀傷啼哭e5時，遠遠看見伊e5老母koaN7飯beh來hou7伊食，就大步走beh去ka7伊接，意思ai3 beh行孝，m7敢受伊e5老母e5送飯。但是伊e5母看見丁蘭大步走--來，家己想的確是丁蘭受氣伊koaN7飯慢來beh扑--伊，就真驚，越頭看見身邊有一個水窟，就跳落--去，身軀隨時化做一塊柴枋仔。聽候到丁蘭來，就落水chhe7無老母e5身軀，只看見水中有一塊柴枋仔na7-tiaN7；就想hit塊柴枋仔，的確是伊e5母化身--e5;tui3 an2-ni大聲哀傷啼哭，提hit 塊柴枋仔倒去in 厝孝敬。逐日3頓beh食，攏著代先排teh孝，然後才敢食；親像an2-ni hau3  到會牽血根，所以會稱做24孝。後來e5人是學丁蘭e5樣，才來hau3木主。
Che是流傳e5話。Haih-ah ! 可惜這號流傳；聽了卻也有曲折；可惜若beh 窮真 ，攏無影隻。因為tui3古早以來，並無聽見人落水窟，隨時就會化無--去；設使hit 個身軀是紙糊--e5,也boe7一tiap仔久溶到了，著斷無這號e5情理。
有人較有講究深想，是講，其實是丁蘭受氣伊e5老母koaN7飯慢來，an2-ni一時發受氣，有錯手扑死伊e5老母。丁蘭看見伊e5老母已經死，就大驚，因為知伊e5罪真重，官府的確會來掠伊去活活刑到死。所以緊緊暗靜將伊e5老母e屍掩密ti7山頂，無用棺槨衣衾；也無半人送葬；實在罪上加罪，烏呼哀哉！丁蘭已經扑死老母e5罪算是極重；koh怎樣忍tit hou7老母e5屍歸土，無用棺槨衣衾ah？實罪惡滔天。Koh丁蘭已經行chiah-e5極重e5罪了，就家己想講，人的確會扑算老母是我害死--e5,也續滅屍；因為若m7是an2-ni，老母koaN7飯hou7我食，thai3會有來無倒去？ Koh因為丁蘭e5不孝，是厝邊親戚朋友齊知，所以若尋無伊e5老母，的確boe7 推，講m7知得。家己想雖然無屍不可證，iau2-ku2 眾人扑算會出；所以想到有這號奸巧e5法度thang出--來，向望會瞞騙眾人。所以講伊是看見禽獸e5代誌，一時天良發現愛beh行孝；無疑伊母家己著驚，就跳落水死，續化身變一塊柴枋仔。今beh行孝，可惜孝boe7著，才將hit 塊枋仔提倒來，chhai7 ti7廳中e5桌頂。Hit日哀哭無食；後來逐3頓beh食，著先排teh hau3,然後才敢食。An2-ni用到這號大奸鬼e5計策，thang hou7人無疑伊e5老母是伊害死--e5;烏呼哀栽！丁蘭不孝e5罪是極重，因為扑死老母，奸鬼e5瞞騙也是極大，因為m7 若瞞騙hit時e5人，也是瞞騙到萬代e5百姓。可惜後世代e5人不知情，攏受伊騙，歡喜學伊大不孝所設出e5法度。親像an2- ni丁蘭名稱24孝；論真第一大不孝，咱e5人敢 thang學伊嗎？我扑算的確m7通。
In就koh講，先生an2-ni講，實在真有理，照論丁蘭是大不孝。M7-ku2後來e5人不過是一點心beh紀念na7-tiaN7；就設使將木主請留伊桌頂，thang hou7做子孫e5人看見就會想tui3父母祖公兜去，因為若無用木主，驚了後--來煞攏boe7記得；所以我扑算莫得拜跪服事就好，請留ti7桌頂thang看，thang做紀念；敢有甚mih傷害嗎？
我就應伊講：若留teh，後來的確有傷害，你本身若無koh去拜--伊，就你e5子孫也會去拜--伊。因為到子孫e5時，看見別人teh拜，koh看見家己桌頂有木主，的確有時會受迷惑，想著親像別人來拜。也會想，若拜敢無傷害；若會傷害，父公 是入教e5人，的確無留這個物ti7桌頂。心就會扑算著拜較著；koh因為便便ti7桌頂，m7使勞力，就會隨時去拜--伊。親像an2-ni後來e5背叛koh較傷重；所以我扑算的確m7-thang留teh；留teh，永有厄根。親像前ti7廈門有一人ai3來趁道理入教會，iau2-ku2聽教會講m7-thang chhai7木主；伊e5心無明白這e5木主e5道理，扑算木主已經孝chiah久，的確有神ti7-teh，m7是親像平常e5柴，所以將歸龕e5木主一盡koaN7去山頂埋ti7墓--nih8。Che是顯明有疑ngai2譴損e5心。所以koh無偌久抵著試煉，就si7-soa7 走去山頂，掘hiah-e5木主koh 倒來拜，來服事。後來攏無thang 向望伊koh來反悔；因為「光忽然暗，hit個暗是大。」 親像an2-ni thang知厄根的確著除hou7伊離，chiah boe7 koh發。著想古早e5人設木主，是beh hou7人紀念，m7是beh hou7人拜；iau2-ku2後來攏去拜，去服事--伊。何況這時e5木主，世俗已經本teh服事敬拜；敢 m7是koh較快迷惑後來e5人，攏去拜去服事伊嗎？ 所以的確m7-thang請留teh。查現時有這號木主e5名，是tui3周朝武王東征伐紂王e5時來--e5;看古文百夷列傳，hit 一篇就會知。因為商朝e5紂王無道，武王e5父文王，本有意思beh去征--伊；不幸文王死；武王續接文王e5心志，愛beh伐紂王。Iau2-ku2驚人嫌伊不仁，所以用柴牌，寫文王e5名chhai7 ti7車中，號做文王；hou7人知伊e5征伐紂王m7是照伊家己私khia e5意思，是奉天命，kap續接父文王e5心志；所以不得不著征伐紂王。伊設木主e5意思，就是因為an2-ni；m7是beh hou7人拜--伊，服事--伊。可惜這時世俗相珍相喊 ，攏無講究到hit個木主e5根源，是tui3 佗落來--e5;koh初設e5時有甚mih意思，攏無想看；隨便從俗，ai3 hou7人歡喜。所以若看人拜，伊也拜，看人孝，伊也孝。所以我扑算木主m7 但m7 thang服事，亦m7 thang請留ti7桌頂；因為驚了後來的確有厄根。
In就koh講：若是an2-ni，木主就攏廢無嗎？ 木主若攏廢無，設使beh孝著怎樣chiah會孝抑？我就應伊講：孝著用真孝，m7-thang用假孝。Ai3行真孝，著學舜帝kap曾子e5款式，就是真孝。凡事照道理，安份守己，士農工商認真去做；致到會「揚名聲，顯父母」；che 攏是真孝。可惜人較濟無這號e5真孝，攏是ai3趁hit號假孝e5風俗；實在無利益，反轉有損害na7-tiaN7。
In就koh講：M7-ku2無孝，祖公會枵。
我就koh應伊講：祖公e5神魂歸陰間，無koh來陽間；thai2-tho2 會食ah？就設使會koh來是神魂；神魂的確boe7食物。若beh論到祖公e5身軀，是已經死歸土，肉kap骨消化，無嘴無腹肚，也是boe7食你所孝e5物。著想，病沈重e5時，尚且boe7食；何況已經死，身軀臭爛，thai2會koh來e5你抑？ 就設使會來食，一年孝兩三擺，thai2-tho2有夠額抑？咱一日食3頓；祖公一年食3頓，thai2有夠額抑？足見世俗孝祭e5風俗攏是假，m7是真--e5。親像朱文公講：「生不奉養，死祭無益。」 koh親像俗語講：「生無thang到嚨喉，死才 beh祭棺柴頭，」就是世俗眾人e5意思。
In兩個做一下笑講：講了逐句真通，真有影；因為病傷重e5時，真正連茶湯都boe7 lim；看死了去孝thai2-tho2會來食nih8?真通真通。總是講一句較得罪cheh；就是外口e5人無聽見先生開講，m7知che2道理才通；攏是講：番仔教teh講番仔古na7-tiaN7；m7知講了都攏是情理了了。就歇睏食薰。
In一個想想cheh，就koh講：論到孝真正boe7食物；因為孝了，逐項e5物攏iau2 ti7 teh。總是照我teh想，敢有來鑑納 hit 個氣味；親像燒香有來鑑納hit 個香煙一樣。
我就講：Che攏無憑據，不過是人家己扑算na7-tiaN7。設使有來鑑納hit 個氣味，就酒會變做水，魚肉雞鴨會變做豆渣草粕一樣。若會an2-ni，就是有憑據。iau2-ku2 be7-bat看見有人孝了，攏總e5物會變親像an2-ni；足見攏是無影了了。
In一個就koh講：Che不過是過咱一點心na7-tiaN7。
我就講：已經知無來食，thai2會忍得排到滿大桌e5物，來瞞咱e5祖公ah？祖公一點酒boe7 lim，咱叫朋友來lim到醉；祖公一塊肉boe7食，咱kap通家e5人，食到飽脹boe7枵。親像an2-ni，thai2-tho2會講得是過咱一點心nih8?照起工，祖公忌辰若到，hit日著食較少，也著食較bai2 e5物。設使無an2-ni，也m7-thang ti7 hit日刁持來鬧熱，食傷好，chiah boe7犯著不孝e5罪。因為hit日真正是憂悶e5時，m7是歡喜e5時；thai2會顧得飲宴快樂抑？
In一個就講：論理卻真正m7-thang an2-ni鬧熱飲宴；因為hit 個忌辰，是早祖公歸仙e5時日，照額著憂悶boe7食才合理。總是現時世俗e5人無一個有想到這節；不過是相嘆相喊na7-tiaN7，永無想到hit個根源怎樣。親像我若無聽見先生你開講，也無想到這節e5理，永時從俗末是 ，無管伊了了。
In koh一個講：聽到先生開講chiah-e5話，chhai7木主真正無利益；孝木主實在無采工；扑算也著來入教較好；入教也較省所費。一年千千chiah-e5銀紙香燭，也省得偌濟，就時年八節，公婆時忌若到，亦免得擘腹 煩惱；論真，就著來入教拜上帝較好。hit-e5別e5 也講：聽候 我chiah個事路扑較刁得cheh，我亦beh來kap lin2拜上帝lah。大家相辭，就出去講，另日有閒才 koh來。
過幾若日，hit兩個相公就koh相kap來，講：「先生ah，阮ai3 koh來請教幾句，thang mah？」
我就應伊講：豈敢，he 是真好。中庸有講：「審問--之，明辯--之；」足見凡事著問、著辯，才會明。今二位相公請坐；看ai3 beh koh議論甚mih？
In一個就講，阮前日倒去，koh teh相kap想，相kap議論；扑算hit個孝、祭，敢m7 thang廢無；因為tui3古早就有。親像論語講：「祭如在，祭神如神在；」意思是講：咱若用誠敬e5心，就祖公e5神會來，親像kap咱ti7-teh一樣。足見無祭，就祖公e5神無來；所以阮想著祭，m7-thang無祭。
我就講：論語所講hit句祭神，是祭外面e5鬼神，m7是祖公e5神。因為祖公e5神已經歸陰間，boe7得thang因為人e5祭，就來陽間。Koh論古早hit個祭，kap咱這時e5祭，意思無同；款式亦無親像。論古早e5祭，是用尸，kap用主。怎樣講是用尸？就是宗族中，揀有名望--e5一個；也著同姓--e5,才會用得；koh著有同血氣--e5,chiah會做--得。An2-ni hou7伊穿服，定定坐ti7中央，抑是厝e5東北角；代先照禮祭主，後來舉詩ti7厝e5西南角，才來祭--伊。意思是beh hou7伊e5子孫圍倚來受in祖公遺傳e5教示na7-tiaN7。今現時e5祭，攏無照禮，koh無用詩來祭；足見原本e5意思、法度，攏無相同。所以來祭，是大無合道理；大無合理，就是得罪天，若「得罪天，就無所在thang祈禱。」 所以祭無照禮，m7值無祭，iau2較好；因為無祭，boe7得罪天。看王孫賈teh問hit 一篇就知。
Koh論古早e5祭，逐朝代有換款。所以到周朝chiah有分別尊貴卑賤五等e5祭；就是天子、諸侯、大夫、適士、士庶，這5等號。今論這5等號e5祭，就是天子kap諸侯，才會堪得用主來祭--得na7-tiaN7。其餘--e5,攏boe7用主來祭--得；若用主來祭，是犯著僭權 e5罪。現時e5人無講究，敢lam7-sam2用木主做主來祭；實在無法度夠極 ；論罪過也是盡重。Koh論早天子e5祭，是到7代就煞，諸侯到5代，大夫3代，德士兩代，小官kap百姓一代na7-tiaN7；就是會祭父，boe7祭祖公--得。可惜這時e5人亂亂祭；實在大背理。親像an2-ni來論，無祭boe7犯著不法，背理，僭權chiah e5罪；其實無祭反轉較好。因為祭m7著，算是諂媚別號e5鬼神；親像孔子講：「非其鬼，而祭之，諂也。」 當今e5人m7知伊e5 lam7-sam2祭是大m7著，反轉來嫌阮趁道理e5人無祭是m7著，實在是倒反講。
In一個就講：「若beh照an2-ni論，祭，真正無路用；木主也免孝。」就問hit個第2個講：「這號冊你有bat看見抑無？」 Hit個第2個應伊講：「看，有bat看見；總是boe7甚mih會記--tit。」
我就ka7 in講：「公羊傳，kap魏書禮誌，有記盡明；許慎、鄭原，koh鄭--氏識祭法，孔永達、崔能溫，chiah e5人攏有講起，連大夫都boe7用主來祭--得；何況咱百姓家屬ti7尾等，thai2-oe7用木主做主來祭--得ah？」
In一個就講：「Goa7!Ti7時 先生到才博？ 咱中國e5書冊iau2-ku2比阮較熟，也較知影；真a2  u7-pha7 。」Koh一個講，若到會出來講教，真仔m7是小可；應著據人認考不倒才會用--得。
我就講：豈敢，不過是列位gau5 o-lo2 na7-tiaN7。總是論這節孝祭木主e5代誌，我卻有講究hit個根源；所以m7敢從俗，來犯著不法背理僭權e5罪；也boe7忤逆得罪上帝。因為明知木主是柴頭，m7是父母公媽，的確m7-thang服事跪拜，也m7-thang留teh；家an2-ni，也ai3勸別人著an2-ni。因為家己ai3得著救，也ai3別人thang得著救；所以勸人m7-thang有木主。
結尾
【下面這cham7結尾e5字，就是論已經批評了，屬係插來兄koh寄來添--e5。】
看頂面這篇所辯論e5道理，就thang知設木主做父母公媽，實在大不通，亦無情理；koh是phiN3-siuN3侮慢，kap lam7-sam2認柴頭做父公；chiah-e5款式攏是犯著大不孝e5罪。Koh是犯著聖誡e5第2條，大得罪上帝。親像an2-ni包含來講：ti7天--nih8,得罪上帝；ti7地--nih8,不孝父母；算是失落天倫kap人倫，所以講：m7-thang有木主。論人ai3行孝，有濟濟項e5本份thang行，大略來講。就是父母活時taN，咱著敬，也著疼--伊，koh著順服--伊；就是伊所ka7咱講逐項好e5話、好e5事，咱攏著趁，hou7伊歡喜。koh著照顧伊e5食、穿、kap用。Koh著疼兄弟姊妹，kap和家己e5家；an2-ni hou7父母心歡喜。Koh ti7家外著有大細，kap人和好。Koh著照顧家己e5身軀；就是m7通有歹子浪蕩，食酒醉、食鴉片，kap逐項蹧躂恥辱家己身軀e5事；人若無chiah-e5歹事，就是執守家己e5身軀來服事父母。正親像孟子講：「事孰為大？事親為大。守孰為大？守身為大；」意思是講：Beh行孝父母，著謹慎執守家己e5身軀是要緊。Koh父公祖上歸仙了後，著巡視照顧伊e5墳墓；m7是tui3重無影跡e5風水，不過是beh照顧咱父，公、祖e5骨頭na7-tiaN7。Koh著用家譜來記載父、公、祖e5根源。Chiah-e5攏算是孝行e5心；人若照頂面所講chiah-e5款式來行，就是真孝，天頂大主宰e5上帝歡喜。An2-ni thang講，有天倫也有人倫；che是盡美盡善。論到木主究竟是無路用有傷害e5柴頭na7-tiaN7。
今請相kap來看一手木主論e5詩：
1、世俗第一大tui3重，
就是唵扁e5柴像，
唵扁柴像那門閂，
內外寫字hou7人看。
2、門閂僭稱 名木主，
號做公媽kap父母；
木主明明是柴頭，
掠做祖公真無gau5。
3、這e5柴若會做公祖，
死了子孫mih-sai2 苦？
因為公祖扛去埋，
柴頭liam5-piN thang入來。
4、祖公忌辰一下到，
燒香點燭排teh孝；
子孫跪落磕頭額，
呼請祖公著來食。
5、無想祖公病沈重，
好物boe7會食半項；
何況死了埋落土，
iau2-ku2 teh請，真糊塗。
6、M7知神魂歸陰間，
boe7會koh來食三餐；
雖然桌排滿廟內，
boe7到陰間hit所在。
7、逐擺做忌名祭祖，
實孝家己e5腹肚；
孝了想食想lim-thin5 ，
boe7記hit日是忌辰。
8、查甫婦人攏an2-ni，
細囝食到beh相爭；
世俗眾人想m7到，
做忌窮真是不孝。
9、做忌孝敬講是禮，
其實所做逐項假；
上帝道理是正直，
Ai3人孝敬用真實。
10、安份守己行端正，
這號就是真孝敬；
誠實孝敬，天歡喜，
抵合上帝真道理。
11、苦勸眾人著反悔，
講究聖經e5根底，
Chiah知做人e5本份，
要緊敬天行孝順。
12、可惜有人m7論理，
驕傲固執到ti7死，
懇求天父大憐憫，
Hou7人醒悟會較緊。
13、天父，你有大權能，
阮來跪落你面前，
求你toa3著阮中保 ，
緊緊來聽阮祈禱。
14、忽然tui3天降聖神，
感化固執e5愚民，
Hou7伊會知有重罪，
反悔，信主，入聖會。
這三名e5辯神主論已經印明白；向望逐人受著in e5利益真大。其餘e5論阮teh想m7免將歸篇來印；總是看從中有甚mih較要緊thang利益人，就將hit個摘出來印hou7 lin2知。
（頂面印這5個號e5意思，就是ti7-chia有一cham7無印--落去。別位若有這個號，也是an2-ni。）
論設木主kap祭木主e5 m7著。今古早人設木主祭祀，雖罔是beh hou7人紀念，iau2-ku2也是m7著。因為祭祀是上帝所設，hou7人得著thang獻祭來續罪。人只有thang祭ti7上帝；若用這個禮數去祭天地、鬼神、木主，che是僭權 濫糝，不止得罪上帝。Koh也是犯著上帝e5戒律；上帝e5 戒講：「我以外，m7-thang有別e5上帝；莫得雕刻偶像。」 人chhai7木主，是犯著這個戒。M7 但若an2-ni，也是犯著中國e5古禮。照中國e5古禮，獨獨著皇帝kap諸侯chiah會chhai7得木主，百姓人攏boe7 tit thang chhai7木主，也boe7得thang起祖廟。Koh皇帝chiah會祭tit 7代e5祖，諸侯會祭tit 5代e5祖，百姓只有tit thang祭伊e5父母tiaN7-tiaN7。到明朝chiah koh定著百姓也會得thang祭到3代e5祖，若是chit-tiap8 e5百姓人，僭權起祖廟，chhai7木主，祭到幾十代；Che m7 但若是無照道理，也是無照禮數。Koh人chhai7木主，反轉是褻瀆--著祖公tiaN7-tiaN7。因為木主是柴枋，kap作店 所用手生--e5;人將幾個錢chhin3-chhai2去買一仙來，就號做咱e5祖公。設使祖公會知，敢 m7不止大受氣mah？請用譬諭來講。精牲比樹木是較貴氣；人掠精牲做咱e5祖公，就咱的確大受氣；亦咱家己掠柴枋做咱e5祖公，m7知叫是凌辱祖公，這是大錯誤。早有一隻大英國e5船去印度國，湊抵崁有一隻鳥飛--來，hiah ti7 桅頂；船主罔用銃ka7伊扑--死。Liam5-piN印度e5人攏圍擂 來，m7放伊煞。船主問是啥事；hiah-e5人應講：「你tiN3 m7知，你抵仔扑死e5鳥是阮e5祖公。」 船主也驚，也好笑；才想一個計假借講：「若是an2-ni，就我無m7著；我ti7阮國--nih8,阮祖死，去變做魚，乞lin2 e5祖teh去食。所以我入到chia，替阮祖報仇；an2-ni，lin2祖食阮e5祖，我扑死lin2 e5祖，敢 m7合宜嗎？」Hiah e5人無話thang應，chiah去。今m7知中國人看見這個代誌，扑算印度人是對抑m7對。我扑算逐人攏是笑伊做憨，但是伊雖罔是憨，iau2-ku2是掠活鳥做伊e5祖公；也咱koh是掠死死e5樹柴來做咱e5祖公，m7知比印度人較智識抑是較憨？
論木主的確無影有神。照聖冊e5道理，人出世上帝賞賜伊神魂；到死就著返本，身軀猶原歸土，神魂liam5-piN到上帝兜受審判；好--e5永遠tiam3天堂，歹--e5永遠歸地獄；beh thai2有koh甚mih神魂來tiam3 ti7木主--nih8,抑是墓--nih8?就本國e5經書也講：「人死就神魂上天，身軀歸地；所以好死做祖祿。」 Koh講：「活是出外，死是倒--去；」今已經講倒--去，就的確無koh來tiam3 ti7木主--nih8是明。Koh詩經講：「文王死了，去ti7上帝e5身邊。」 Tui3 an2-ni看，中國e5冊也有明明講，人已經死了神魂無koh有tiam3 ti7世間e5代誌。
Koh用現時e5人所tui3重--e5,來干證in。親像做功德e5代誌，是講：「人攏有罪，死著落地獄；所以請和尚來做功德，扑地獄，超渡伊e5祖公去出世。」今已經講伊e5祖公ti7地獄--nih8,就怎樣koh講有tiam3 ti7木主--nih8?已經超渡伊去出世，就怎樣iau2-ku2 ti7祖廟--nih8 teh祭祀？ Che攏是家己相矛盾e5代誌，是人攏無想，lam7-sam2憨憨做tiaN7-tiaN7。有人講：「人有3條神魂，一條ti7墓--nih8,一條ti7木主--nih8,一條去出世。」 若是che是佛教lam7-sam2 e5話，中國e5經典攏無講，的確是無影e5代誌。今我beh辯論。設使人若真正有三條神魂，就生前的確大boe7平安，也死--後的確大相爭。因為人teh做代誌，是神魂teh主意；今逐人若有三條e5神魂，就同時一條主意beh睏，一條主意beh thit-tho5,一條主意beh食；今beh怎樣？設使死若有3條神魂，就佗落 一條beh去埋ti7墓內，佗落一條beh去受地獄e5刑罰？的確是相爭beh去toa3 ti7木主--nih8,較富貴。這號到極無理e5話，人iau2-ku2去信--伊，實在是可惜。
世俗e5人常常驚若無chhai7木主、無祭祀，就會hou7祖公譴責，所以我ai3 koh議論這節。今天地萬項物攏是上帝掌管--e5,人e5死、活、災厄、福氣，攏攏是上帝所料理--e5;若m7是上帝e5旨意，就無一項物會hou7人e5災厄，抑是福氣。何況祖公已經死，伊e5神魂永遠去ti7伊所應該tiam3 e5所在，beh thai3-tho2 會koh來降災禍，抑是福氣？這個你是不止明。試看天下萬國，hia-e5無祭鬼神，獨獨服事上帝--e5,hia-e5國是較興旺，人也較才調；亦拜鬼神--e5,伊e5國是較衰lam2,人也較愚蠢。Tui3 an2-ni看就thang知祭祀m7 但無利益，是反轉有損害。我常常看見散hiong e5人，若到忌辰祭祀e5時，就百心煩惱；想若beh孝，盡無錢，若m7孝，就驚了會hou7祖公譴責。無ta5得 oa5,就當衫、借利，來買香燭，辦祭物，致到那散hiong、那艱苦。設使伊e5祖公若有聖，就怎樣到chiah不情不義，beh食伊e5祭祀，亦攏無保庇--伊？ Koh較奇怪--e5,世俗有一號e5無祠壇；亦有人號做眾公媽祠；代先攏有子孫thang孝，後來無人，chiah hou7人請來hiat ti7無祠壇--nih8;就人iau2-ku2熱心teh敬奉，m7知伊尚且boe7會保庇伊e5子孫，hou7伊e5子孫死到無人，何況beh thai2會保庇別人？Che是人真憨到極。Tui3 an2-ni看祭祀boe7會得著福氣是分明。
論信主e5人，伊e5祖公已經死，今著怎樣，chiah boe7會hou7世俗人毀謗？照我扑算，祖公父母既然死，算是世間e5代誌已經明白；咱做子孫e5本份亦明白，boe7會koh用甚mih物來服事--e5,hou7伊得著利益。獨獨ti7生前e5時，著比世俗人加倍有孝。雖罔人lam7-sam2毀謗，是無要緊；若是體貼伊e5情，向望較會引chhoa7伊，就著親像保羅講：「Ti7法外e5人，我學--伊來救法外e5人；」iau2-ku2學in chhai7木主來祭祀，che的確m7-thang。總是亦有兩項e5法度thang顯明咱也有tui3重祖公，hou7 in較無會thang毀謗。一項，就是照父母e5像，抑是畫肖影，用紙來褙，掛ti7廳內，hou7後代e5子孫得著thang看見來數念。若是逐年到伊過世e5日，就家內e5序大人著聚集伊e5子孫，將祖公e5像hou7 in看，將祖公e5所行 ka7 in講；che亦thang做數念祖公一項e5法度。總是這項無不止穩當；因為驚了後來e5子孫無照道理，就去服事這e5像。
第2項；就是現時中國已經有族譜e5法度；信主e5人逐家thang家己設一本族譜，詳細記祖公生前e5容貌，行做，出世ti7甚mih時，死ti7甚mih時，埋葬ti7甚mih所在。逐年到伊過往e5日，家內e5序大人就聚集伊e5子孫，代先做禮拜，服事上帝明白，chiah讀族譜hou7伊e5子孫聽。
(台灣府城教會報第35~42張，1888年5月~ 12月)


見學 地球
古早人teh 想咱這個世界有幾若款，今記一兩項就好。
有e5講，咱所企起e5地，親像海嶼浮ti7 水面，四圍攏是水，地形開khiok。所排列chiah e5海嶼造做福氣e5海嶼。Tiam3 hia企起e5人，有極大漢e5人，也有極細漢e5 人。有女人國、大耳國、chhng胸坎e5國，koh有鬼怪ti7 hia。Che是西洋e5思想；東洋猶原有kap che大同小異。 
印度人講，地有12枝柱thuh--teh，才be7 lap--落去。佛教e5人，就用an2-ni來勸人著做好。人若做好，無厭sian7,柱就歷過久久，be7朽爛。人若做m7好，地e5柱teh-beh倒，tui3一人hou7眾人受災禍，an2-ni kiam2 thang？
主後700外年，有一出名e5 讀冊人，名彼得，講，咱所企起 e5地，形親像雞卵；tiam3 ti7天地 e5 中間，親像雞卵仁。週圍攏是水，親像雞卵清。Kham3空氣，親像卵皮。以外那準火包--tleh，親像卵殼。地tiam3中央，四方e5壓力攏歸ti7 地。這人所扑算，kap 咱較相倚。
地球實在是圓；有証據：— 
1.現時人teh seh8地球，不論tui3 to2位起身，若直直向東來進，抑是 tiaN7-tiaN7 向西teh去，到尾會倒轉來原位。
2.人ti7 海墘看船teh來，代先看著船尾，漸漸看著船身。Che，thang知地面，是khiau-ku e5 形。
3.人坐船，tiam3海中，只有看著水kap 天是一色。忽然看見青色e5山尖ti7 正面，知離開陸地無偌遠。後--來漸近，陸地直直現。Che是因為地形是圓。
4.人看蝕月，月內e5 烏影，是圓形。就是地球hou7日頭照，伊e5影經過月面。影若圓，形也是圓。  
5.查問人開運河，抑是創火車路，若有一哩e5 長，懸低有精差8吋，che 是合ti7 地体e5形。An2-ni，一人若6英呎懸，行到9英哩；就無看見。                                         譯者 陳憲國
(台灣教會公報第706號，1947年10月) 
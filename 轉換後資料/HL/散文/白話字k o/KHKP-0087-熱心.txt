熱心
K S
我tui3明白救主e5恩典到今，常常想著怎樣服事主。在我打算人應該著熱心，若是我m7敢決斷講；因為看見濟濟人掠學問較要緊ti7這個熱心，掠錢財較tui3重ti7這個熱心。Koh有人雖罔熱心，若是所做e5代誌比無熱心e5人，反轉koh較濟錯誤。所以無會thang排解。總是 我m7敢an2-ni煞，tauh8-tauh8詳細想，或是著熱心，抑是可以免。因為這個代誌kap我有干涉，若著熱心，我就beh求上帝幫贊我熱心，若是m7免，我就無beh。到ti7今仔日，我 e5心已經決斷，知我的確著熱心，be7得thang推辭tit。所以我ai3將我淺淺e5 意思，排列ti7兄弟e5面前，也ai3 列位來試想，看所講--e5 合宜抑無合宜，向望諸位高 明相指示。  
我想若m7熱心，就著冷心。冷心是怎樣，就是也主e5代誌做無要緊，專專想家己e5代誌。總是看到主e5恩典ti7我chiah大，我來掠伊e5代誌做無要緊，款式無啥會做tit。主因為我hou7 人害死，替我擔當上帝e5 譴責，家己來艱苦，hou7我 thang看活 ；這號e5恩情，我thang放做be7記tit?所以人若教示我著冷心，我決斷無beh信，就是講，我著熱心。  
Kiam2-chhai2有人講：「我看某人款式無甚mih thang 嫌，不過無thang講是熱心 na7-tiaN7。An2-ni也是無要緊；人mih-sai2著到真熱心？聖經 講：信就得著救，無講：熱心才會得著救。所以人若信，an2-ni就夠額；無熱心無甚mih thang責備。不過莫得siuN冷心就好。」我就講，聖神指示羅底加e5教會講：「Lin2無冷無熱，我beh吐出。」主猶原嫌hit號無冷無熱e5人。所以人若講莫得冷心，也m7免siuN熱心，hit號人就是無冷無熱e5人；主明明指示伊講，我m7-tih8 ，「我beh吐出。」   
Tui3 an2-ni來看，冷心be7用tit，無冷無熱也be7用tit;足見人的確著熱心服事主。  
講到chia，我iau2有一兩句話ai3講。照我tu2仔所講，人的確著熱心，若是著怎樣做才號做「熱心」，這項未免iau2是躊躇e5代誌。咱知有人出力傳道，出力報揚福音，是大賑濟，疼人親像家己，這號人ti7教會稱作「熱心」。若是iau2-ku2 有人雖罔出力求學問，出力求財利，總是到尾用伊e5學問財利大利益主e5 教會；這號e5人kiam2就的確m7是熱心e5人？這個代誌實在是費解，我boe7是大熱心 e5人，m7敢鼓請來議論。總是照我愚蠢e5意見，人若會堪tit家己講，我an2 ni做有出力teh服事我e5 主基督，an2-ni就夠額；無論所做是事、農、工、商，所行 是kap人相同、各樣，若是有盡心teh服事主，就是熱心teh 服事主e5人。若無，雖然怎樣利益教會，是親像猶太人害死救主，親像猶大賣耶穌。Hit號e5人，主無掠伊做伊e5百姓。設使驚了 熱心做事較ai3錯誤，m7值著無熱心較無犯嫌e5 代誌；這號e5意思m7是主所歡喜。我信，主ai3人熱心服事伊，有錯誤，主的確幫贊伊，hou7伊那久那誠聖，到尾歡喜接納伊入伊e5國。眾兄弟，獨獨煩惱無熱心，m7免煩惱熱心有損害。
(台南府教會報第87卷，1892年7月) 
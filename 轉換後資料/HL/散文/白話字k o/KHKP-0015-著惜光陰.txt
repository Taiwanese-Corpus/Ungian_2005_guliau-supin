著惜光陰

(這層事是對中國聖教司會所著e5諭道傳－hit--nih8摘出一篇來解說--e5。)
有一個讀冊人普略仔有才情不止豪傑平素m7 認服人，往往家己靠伊文雅，伊e5 舉動chham正道相違keh8;先生朋友盡力苦勸--伊，攏無beh聽--in，家己講我iau2少年mih使著迂迂拘拘，親像hia e5老成e5款式。有一暝夢見去深山遊玩，看見山中央花木青翠，水泉石頭不止光亮，真會堪--tit hou7 人遊賞，就那行那去，經過坎坷危險e5路境，忽然間腳踏突跋--落去深潭--nih8,不止驚惶；佳哉潭口有發hiah e5 藤顛倒垂--落去，就順勢伸手去擒--teh，才be7跋--落去到底。看見一條e5光直直照--落去潭內，知--叫生路離chia無偌遠，心肝才略仔安然，越頭看落去潭下烏墨墨，攏無底；驚到頭毛都chhang3--起來，心肝lun2-lun2 neh-neh ; 總--是tui3 hiah e5 藤趕緊teh-beh 揪--上去。看見有兩隻老鼠teh khe3 hit條藤e5根，一隻白色--e5,一隻烏色--e5,兩隻做伙teh khe3 攏無煞；伊e5 心內驚了hiah e5 藤若hou7 老鼠khe3,的確會斷，m7-ku2無法伊ta5-oa5,kan ta著急趕緊khiu2 hiah-e5 藤，m7 敢放sak。忽然間又koh看見藤--nih8生出果子一粒一粒色緻青掛紅，知叫是好食e5物，就挽--起來鼻，不止各樣e5芳，續食看bai7,食了不止甜，扑算這世間無一號物chiah好，心意愛beh攏食到了，才會快活。是心肝teh欣羨hit個物續be7 記得有一條光thang起--來，也be7 記得hit兩隻老鼠teh敗壞hit條藤。無若久果子都食iau2 boe7了，hit條藤忽然對中央斷--去，伊一下跋--落去，嚇一醒才知是夢--見。
M7-ku2心肝iau2是lun2-lun2 neh-neh be7安然，就將夢中所夢--見--e5 家己來別，那驚那giau5疑，心意想講，敢是天用che夢beh來點醒--我，想到sim7-sim7想一輾轉，才知--叫咱e5 出世ti7 這世間，好親像暫時跋--落去潭--nih8,人得著一條氣脈留teh活，好親像hit條藤垂--落去hou7 我khiu2--teh，潭頂e5光照--落去，明明親像天堂--leh，潭下e5烏暗無底，明明親像地獄--leh。但是hit兩隻老鼠teh相kap khe3又是an2-choaN2-iuN7--leh？Hit時koh仆teh想偌久，才講：「Hm7!著--了！兩隻老鼠，就是親像日參暝，暝日一個陰，一個陽，所以hit個色一隻烏，一隻白，ti7-teh相kap khe3到斷--去，就是親像日chham暝消磨到死；總--是不解藤頂an2-choaN2 thai3有青紅e5果子，才才teh想，一tiap仔久雞都攏落lui7 --lah，天光早聽見teh 敲鐘，hit時恬靜e5心親像hou7 物插雜--去，就趕緊起來穿衫teh坐才講，我知--lah，hit個藤頂e5好果子，就是親像世間e5好光景，貪世間e5快樂續 be7 記得peh上天堂，致到陷落地獄，一理親像我愛得做一下食hiah e5 好果致到be7 記得扑算藤根會斷--去。今論到世間e5樂境，無的確盡hou7 咱得著，但是貪e5心一下起，就會致到一下跋倒be7當koh peh--起--來。試將死後e5艱苦，來chham眼前e5快樂比，到底是an2-choaN2--leh？我今知做人e5道理--lah，我今知從前所行--e5 m7 是正道--lah，這世間人凡hou7 世俗迷惑--去，日日親像像tiam3 ti7 眠夢中--e5,kaN2著將我這個夢做證據--lah，敢著將我這個夢來警醒--ah！
(台灣府城教會報第15張，1886年9月)

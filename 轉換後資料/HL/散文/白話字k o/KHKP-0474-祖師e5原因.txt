祖師e5原因
陳添旺

伊是印度人，也in hit個人是烏面e5人種，所以人粧伊e5全身煞烏黑面，tui3 an2-ni人就叫伊做烏黑面e5祖師公。
祖師是甚物號人做？就是出家修行，後來若有得道成佛就thang做祖師。初代傳來中國e5祖師是印度人，達摩。伊聽見梁武帝好仙，ai3求成仙成佛，3擺ai3離家去求仙，後來hou7 in家內人留--teh。這個達摩ai3來，過海tui3廣東入港。人看伊烏面奇怪，就chhoa7伊見武帝，武帝用chiah e5詩寫ka7伊講。達氏就應cheng3-to-koa講to無公德。

自上佈施升天國，
猶如仰天謝虛空，
勢力盡e箭還墜，
照得來生不如意。
意思是講佈施猶無公德，是空著磨，若射箭ti7空中，墜落猶原ti7地，boe7利益ti7來世e5事。
武帝聽chiah e5話m7歡喜。達摩也離別伊去寺院修行，面向壁9年，每日吃淡薄果子，後來就lin水，講伊e5人影煞印入壁內，到今猶ti7-teh。（冊--nih8有講：「面壁9年，死iu2取神臥」，就是這個原因。）
第2代祖師是辰光。伊是少文寺e5長老，聽見達氏修練e5妙法，就求見伊，ai3做祖師，拜伊就師父來傳授。達氏就講無hiah快，若m7是看無身軀就boe7會成。辰光就提斧頭自斬倒手，顯明伊無惜身軀。
達氏看會堪得，就傳授hou7伊，koh用衣缽傳hou7伊。（「衣」是和尚e5袈裟。「缽」是和尚teh分食e5碗。佛家用這2項做寶貴e5物。）早有那分食e5款。
第3、4代無名聲。5代是黃梅。伊是北京e5人。伊有苦心練，到beh成佛e5時，叫伊e5徒弟做「氣」（「氣」，是一字句，若歌一樣。）伊e5徒弟辰秀師做這篇：
心若菩提樹
身是明鏡台
時時勤chheng2拭
不使惹塵埃
In師父聽了不止不上o-lo2,叫眾徒弟著唸hit篇，真有滋味e5款。
　　內中有1個慧能聽了嫌無通，就做1篇
菩提本無樹，
明鏡也非台；
本來無一物，
何處惹塵埃。
伊e5師父聽了koh較o-lo2,講會堪得續接。
第6代e5祖師就是慧能。伊是南京人。武則天e5時代，是1個拾柴夫，聽黃氏e5妙法，去北京求教示，看是粗夫就藐視伊，叫伊cheng米3年；伊也無嫌勞苦，ai3做「氣」e5時人看輕伊m7 bat字，後來有人替伊寫。這個「氣」一下出，人真o-lo2。Ti7暝中in師父叫伊近倚，就用衣缽傳hou7伊，叫伊著逃走別位。有人不服，就進jip ti7後面，到某所在，用衣缽下ti7石頭頂。
辰秀師追到，就緊去提，m7-ku2提boe7起，因為伊m7應該得。Hit時知有錯，就跪落求，是ai3求教示衣缽e5。慧能後來家己回南京，若修36年久。然後出來說法，著經冊，享壽70外歲。
看in前e5徒弟有相爭衣缽，ai3做祖師，所以以後無用祖師傳授hou7人，到伊做6代祖師截止；以後分支別派，講：左棠宗，臨濟宗，其它iau2幾若派攏是tui3 chia傳落來。
金童e5祖師是tui3 chong5-cheng君e5時代。先天e5祖師是tui3清朝才傳下。龍華e5祖師也相近ti7 chia。An2-ni看來也是紛紛亂亂，boe7得歸一統e5款。
我記得做囡仔e5時，阮隔壁庄五堵有人食菜服事祖師；後來ka7 in子孫講：「伊死m7免收埋，著下ti7另外」，問，伊會歸仙成佛做祖師。可惜無久無人敢到hia，因為朽爛e5味，boe7堪得倚。後來重新收埋。
現時台灣服事祖師講是唐山清水巖hia傳來，實在有錯；源頭是印度。哪會知？是食菜e5經冊所引起來記明。
寫幾字ti7 chia hou7大家斟酌來想in e5原由是著抑無？
(台灣教會報第474卷，1924年9月)


 
論義大利
義大利國較早是號做羅馬。主耶穌出世e5時羅馬國算是天腳下第一大第一強e5國。Hit-tiap8羅馬國所管e5地真闊，tui3西爿e5西班牙到東爿e5波斯國。地中海海岸e5地，或是東西南北，hit-tiap8攏屬羅馬國管。An2-ni thang 知羅馬國e5力hit-tiap8真大。
照羅馬e5歷史家有記設羅馬國是tui3真早。主前6、700年已經有設國。起頭是君主國，後--來ti7 主前500外年有革命變換來設民主國。An2-ni thang知tui3真早羅馬國有民權e5政治。
照使徒行傳所記，保羅有傳教ti7 羅馬e5京城。幾若百年e5久教會常常hou7羅馬e5官窘逐。照in講，基督教是害著國家；因為基督教e5人m7 甘願拜羅馬皇帝e5像。
Ti7 主後324年羅馬有奉基督教做國家e5宗教。Tui3 hit-tiap8教會就無koh tu2著窘逐。羅馬奉基督教做國家e5宗教，toa3 ti7 羅馬教會e5監督就較有權，較有榮光，因為羅馬城是國家e5京城koh真鬧熱。無偌久羅馬教會e5監督叫別所在e5監督著攏降服ti7 伊，講伊是接Pi2-tek e5職，替上帝料理教會。那久伊e5 權那大，所以現今羅馬教e5人( 就是天主教 ) 攏稱呼羅馬e5監督做教王，甘願降服ti7 伊。
義大利較早有分做幾若國，koh有幾若省hou7 羅馬e5教王管。因為hit時羅馬教王 m7-na7管心身e5事，伊亦有管地。後--來，ti7 主後19世紀有幾若個義大利人，不止疼痛in e5本國，有熱心鼓舞國家聯合e5事，向望義大利chiah-e5國若攏聯合做一國，就百姓較快活，國家較會興起。鼓舞這代誌有三個人較有名聲，就是Ka-bu2-li2 (Cavour )，Ma2-se-ni2 ( Mazzini )，kap Ka-li2-pa-lek8-ti2 ( Garibaldi )。Hit時義大利e5北爿有降服ti7奧國管。奧國真m7 甘願義大利e5聯合，驚了別日義大利較有力，奧國就較危險。M7-ku2義大利 e5人真決意beh聯合，就奧國kap伊相 thai5 。代先義大利有較輸奧國，後--來有較贏，就國家聯合e5事得著成功，總是有幾若省聯ti7 奧國e5地界iau2屬ti7 奧國管，這擺義大利kap奧國相thai5是因為有ka7奧國討這幾若省to3轉。奧國 m7 甘願還，所以兩國有相 thai5 。
較早義大利e5人teh出力愛hou7 國家聯合來脫離奧國e5暴虐，英國人不止有贊成義大利。Tui3 hit-tiap8 義大利e5人不時數念英國。所以這擺tu著大戰爭義大利不止贊成英國。照in講奧國kap德國兩國e5政策是壓制別國，英國e5政策是hou7 別國自由，所以義大利著贊成英國。
義大利 e5兵有兩三百萬，koh不止勇敢。伊e5 戰船亦算boe7少。Iau2-be7戰爭e5時義大利kap德國奧國同盟。德國起頭kap英國相thai5 e5時，有叫義大利著來合in兩國聯合出戰。義大利m7 肯，嫌奧國德國無情理，koh嫌奧國kap Sek-ni2-pi2-a相 thai5,是背同盟 e5約。Tui3 an2-ni有ka7奧國討屬義國chiah e5 省，koh因為奧國 m7 還就kap伊相 thai5 。
義國人較濟是羅馬教e5人(就是天主教)，耶穌教e5人較少。論政治義大利是君主國。M7-ku2百姓有自由權。無親像德國奧國君權較大，民權較少。
Tui3幾若百年前義大利有真濟出名畫工。In所畫e5像到今仔日iau2 ti7--teh，現時不止值錢，有e5 一幅幾若十萬銀。Koh有幾若個真出名e5詩翁。有一個名號做Tan3-te7 (Dante)，是5、600年前e5人。伊所著e5冊現時iau2 ti7--teh，翻譯真濟國e5字。
(台灣教會報第370卷，1916年1月)
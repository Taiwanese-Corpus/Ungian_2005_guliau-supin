訪問聖經地
梅樂德 
J. Donald Mac Tavish
Ti7 戰爭中我得著機會訪問聖經內所記濟濟所在，lin2的確愛聽。代先ai3講 Malta，記ti7行傳28章。這位是保羅tu2著船摃破上陸e5地。Hit時是叫做Malita（Bi2-li7-tai7)。著過海，這個海嶼是低，也真平。Ti7 hia 無親像台灣有山，是沙石鬆鬆e5地，白、清氣，koh sui2。這個海嶼較無台灣e5大。
我是做保羅tu2著船摃破e5款來上這個海嶼。Ti7 夏天真熱e5一日，我騎我e5 自轉車經過Valletta e5大街路出去到庄社。Bi2-li7-tai7 e5農民艱苦做工，因為園有濟濟石。In種tomato，in叫做「tofca」。In 也有麥園。我行過in e5園e5時，in teh 收割。有一寡男女teh做工，我騎tui3 in中間過，我boe7曉講Bi2-li7-tai7話，也boe7曉講英語；總--是in 對我真親切，hou7 我坐ti7 in e5細細e5草寮e5 內面，捧一碗公e5雜菜hou7我食，內面有蕃藷、蔥仔、麵包、牛奶油，tomato粿仔趁燒ka7伊食。我食了慣勢，也我有食淡薄，總--是我無顯出棄嫌e5款。
我不止趣味in e5收麥。In用三叉e5 叉仔（midra）將麥穗hiat ti7空中，稿kap葉 thang hou7風吹走，後--來用柴挑（zapoonah）聚集hiah-e5麥，也婦人人用樹le ka7伊 sak到中央，叫做skulpa。路尾有兩人將麥ka7伊下ti7 摔 e5器具叫做arbeal，後--來收麥入ti7鐵桶。我有試看in所做 e5工，汗流滿面，知做工ti7日中是真艱苦。In ai3我看in e5厝，所以我約倒轉e5時beh去看in企起e5所在。後來我有騎15哩上北，到聖保羅e5港灣。Ti7這個港灣e5中央有一個細細e5海嶼，叫做聖保羅海嶼，照流傳講保羅有ti7 chia 撞破船。Ti7這個海嶼e5中央有企一個紀念碑，有保羅e5銅像。我看了感慨無量。Ti7 hia四圍無船隻；所以我決意落去泅。港闊，流koh緊。到半港有看一隻舊船，船底向天。我想ai3上這隻船底小可歇睏，後--來才koh泅hit一半。我褪衫下ti7石腳就chhang3--落去。流透，到我koh起來船底--nih，感覺真sian7。我 koh復to3元氣，看四圍e5時，有看見兩人tui3我藏衫褲e5所在走離開，我掠做in偷我e5衫，我就緊跳落水泅倒轉。總--是我泅到原位e5時，看我e5衫kap錢攏ti7--leh。今我知流水e5緊啥款，第2擺我就直直泅到hit-e5海嶼，路中無歇hit隻破船。
我無穿鞋，所以我peh石巖e5時腳痛。到我上到頂面e5時，一下看這個海嶼攏是刺phe3,刺仔chhak8我e5腳，後--來我teh 想beh落來e5時，看見hia有一領破內衫ti7附近e5刺phe3 e5頂面。我 ka7伊拆開包我e5腳，thang行到紀念像 e5所在。保羅有真好e5形態，穿長衫，手kiah8懸，親像teh傳道理。若是ti7銅像e5下腳有刻tui3使徒行傳提合用e5聖經句。
我beh離開e5時，我有挽一蕊紅e5花囥ti7短褲e5皮帶--nih，泅到原本e5 所在。Beh 倒來Valletta路中，我歇睏ti7 一間裁縫店，拜託ka7我thiN7一粒鈕仔 ti7我e5內衫。伊隨時ka7我thiN7，續將一條chhiah線，戰爭中oh-tit買--e5 hou7我。我beh錢hou7伊，伊m7提。
我猶原探田庄e5厝照所約束。Ti7 hia hou7 in 請茶；總--是無koh有雜菜湯。我真感謝。百姓是親像Bi2-li7-tai7大部份 e5人e5款，是天主教e5信者。有一個老婦人人chhoa7我去伊e5睏房，也報我看伊細細e5祭壇，有3張teh服事e5 像 ti7壁--nih，一個是行洗禮約翰e5 頭殼ti7盤--nih；一張是瑪利亞。伊想耶穌是保羅，in是無甚mih知影，也真迷信；總--是in真親切。我騎車到我e5船歇e5 所在，日beh落，天紅紅真sui2,我記得保羅e5話：「番人用罕tit有e5仁愛款待阮。」幾若年後，我常常peng2我e5日記，也看著內面有hit蕊細細、紅e5花，hou7我回顧我訪問聖保羅海嶼e5事。
二--月我寫Bi2-li7-tai7海嶼e5經驗ti7 咱 e5報紙了後，我有讀H. V. Morton e5冊。照保羅e5路，我知伊有訪問Bi2-li7-tai7,總--是m7是保羅tu2著船破e5 海嶼。伊講：「親像我若照我所會看近ti7 港灣e5北爿e5石巖e5路落--去，我會thang 落去到海嶼對面e5海墘，也kiam2-chhai2 猶原會經過--去，因為hit-e5距離不過是親像跳遠na7 tiaN7。行過兩、三英哩了後，我離開車，直直tui3火山巖落去到沙埔e5 海岸，總--是ti7 hia一條闊e5溝ti7 我 kap細細無liau5 e5石巖e5中間，溝深、流緊，beh經過是boe7會。海湧溢cheng7著石壁，所以變做一choa7 e5白水波……」Morton 是較濟歲。我讀伊e5冊e5時，我掠家己是濟歲，就kap伊感覺像款，我泅boe7過hit-e5海嶼，我就beh倩一隻細隻船仔。小想人生要緊e5一項是ai3試看，m7是驚。Che m7是做說教，是做旅行e5 記[ki3]事，所以我ai3報lin2 3項別款e5事，我iau2未離開Bi2-li7-tai7 e5 代先所經過--e5:
一日，阮e5船內e5人攏坐汽車經過一個海嶼，ai3 看古早Kabreto城市e5外面，聖An-gu5-lo2 e5地下街市。Bi7-li7-tai7 e5海嶼是hu-hu e5火石來結成--e5,ti7主前500年，腓尼基人（迦南人）tui3 這個火石來扑一個地下城市，m7知甚mih目的來開；kiam2-chhai2是ai3閃避對敵 e5侵犯。總--是你改變你e5對敵做你e5 朋友，你才有實在e5安穩，m7-si7走bih。所以腓尼基人tui3 Bi2-li7-tai7消滅，只有in所bih e5空ti7--teh na7-tiaN7。我點臘燭，也行相倚；因為這條地下路有20英哩e5遠，快快迷路。阮te3案內 e5 人爬這個中路落--去，經過細細 e5 房間，ti7壁內有空，in所睏e5所在。In 的確是真細漢；因為我ka7伊倒看bai7,我e5腳e5大部份走出ti7眠床外，koh in是真勇，因為in tui3地面gia5大塊圓e5 花崗石落來做堅固e5石層。續看墓地、監獄、kap水井ti7地下。Ti7 hia 猶原有濟濟片e5彫刻；婦人人e5頭、手、腳khoa3--leh，用臘燭火一下看，會著驚。我koh 出來ti7上帝e5日光e5內面，我真歡喜。
第2項罕tit有e5經驗，是我ti7 Bi2-li7-tai7 e5 中間，行Bi2-li7-tai7 e5海底。這位ti7戰爭中是做鑽水船e5基地。若是潛水艇有故障，boe7-tit浮起來e5 時，ti7 船內e5人穿chhng3[chhang3]水服，叫做Davis Escape Apparatus，in ti7水內會得喘氣，an2-ni in會thang閃避死。我有一個朋友teh hoaN7這個機關，hou7我穿一領潛水衫。
代先，我掛一個嘴頭，掛耳仔choan7,也下一條大條管ti7我e5嘴內。這條管是透kap一個桶相連絡（酸素桶 ）我thang chun7來調節，後--來我掛一條皮帶，入14斤e5 鉛ti7我e5腹肚邊，hou7我較boe7浮--起來，koh穿一雙cheng7-lin鞋。也有一條索縛ti7我e5 腹肚邊，伊khiu2--leh，也我ti7水內。伊ka7我講，我若tu2著甚mih故障，著khiu2三擺，「我thang隨時ka7你chhiuN7起來水面。」阮tui3海墘行到石巖尾liu，也落去生sian、kou5塗舊e5 鐵梯，水na2 青，也na2 重。我e5 耳空受傷，也我看boe7 thang choan7酸素，總--是到尾我落去到海底。Ti7 hia是親像ti7別世界，青e5世界，親像影也霧霧。大尾、細尾魚趖來趖去，有--e5慢慢，有--e5用chong5,tui3我身邊經過。Ti7我e5周圍攏是海草e5樹林 kap螺仔殼。我若用Cha lu3 ou5-chhip-a2,我e5 腳會流血。我也有看見一隻破船，總[chong2]是我無ka7伊檢查；因為驚了有章魚，抑是鯊魚ti7影e5所在teh趖。後--來我e5朋友ka7我khiu2--起來，阮兩人就做陣koh落去，兩個相排行ti7海洋底，親像兩個邪神。我算這擺e5經驗是真希罕 e5冒險e5一個。
我離開Bi2-li7-tai7 e5兩日前，無扑算e5 時tu2著一個好朋友，是一個婦人人，伊有教主日學ti7蘇格蘭，我所屬e5教會。伊參加英國海軍團，受派來這個細細e5 海嶼做Bu5-tian7 e5工。Ti7 hia有一個泅水堀，阮看落去泅是真好；總--是伊ka7我講，伊boe7曉泅，所以我ka7伊講，我beh教伊泅，我看伊ti7水--nih出力teh iah，m7 hou7伊沉--落去，無hou7水扶伊浮。我教伊一個秘訣；會倒ti7水面boe7 沉--落去，後--來伊快快振動伊e5手。我感覺有一部份e5基督徒是親像an2-ni。In倚靠家己e5氣力來做逐項。In無學習gau5倚靠基督。伊是夠額有氣力 thang用咱逐款e5欠缺。
路尾日阮去chhu冰，是穿掛車輪e5 chhu冰e5 鞋，未bat有這款e5經驗。路尾我有chhu，親像一個細漢囡仔，阮有跋真濟倒；總--是真心適。隔日就離開Valatta港e5時，我e5身軀真痛，真ngi7-hoe7。無偌久保羅beh去羅馬，路中歇腳3月日久e5海嶼，kan-ta看見一條金金e5銀線ti7水平線上。後--來就無看見。四圍是地中海青青e5大海原。阮koh去歇腳e5所在，是埃及。後號續接。願上帝祝福lin2 一個一個。

（台灣教會公報723，726，728卷，1949年3，6，8月）
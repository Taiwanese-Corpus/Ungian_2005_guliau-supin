束縛才是自由
陳金然

自由人人愛，若是無逐個得著，有e5親像自由，其實是無。普通人teh講自由，可能是敢是講腳手無掛鎖鍊號做自由，較少人teh想意志有舉枷抑無？近來有自稱新思想家teh主張自由是衝動e5滿足，致到濟濟人掠放縱做自由，因為an2-ni煞掠濟濟號e5事來做犧牲，親像戀愛抑是結婚這個重要e5事誌，人倫e5大事in也提hit兩字自由來ka戴--leh，煞將「自由戀愛」做「自由亂愛」，抑是做「自由亂來」，亦用「自由結婚」做「自由亂婚」抑是做「自由亂倫」，實在真可惜，將神聖e5人倫hou7伊成做野獸e5衝動滿足e5機關。
總是有較深想e5人in就無掠hit號做自由，是掠靈性e5發動，抑是意志e5表現，或是無虧負良心e5行為做自由，就是自由表現做自由lah！這款雖然若親像有受縛，iau2-ku2其實是極自由，因為in e5行為無違逆良心，也m7免bi-bi bih-bih來做，是正正堂堂e5,也這款自己表現e5自由，是掠家己e5責任、使命、抱負做伊e5生命，所以in m7免人干涉，in e5所做是自發性，是自動-- e5,所以自由m7是無神，也m7是非政府，koh無否認政治。這個自由有究竟e5理想，最高e5目的。
親像法國e5哲學著Email Bortroux(1845~1921)，有設一個譬喻teh講一個意思，駛船e5人beh到一個港口（是伊最高e5目的），就著經過無邊際e5大海，kiam2-chhai2 ti7路中會抵著風波，抑是擱淺，或是lu著暗礁，若是伊beh用伊e5知識佮伊e5手腕來利用chiah e5阻礙e5物，直直到伊e5目的地，這才是駛船人e5自由，人e5自由是自發性e5活動，是美佮善e5屬性，是自發性e5焦點。Koh自由超物質，肉慾，完全到ti7靈性，生命論e5哲學家Henri Bergson (1895~)講：「人e5本能有較輸動物，m7-ku2有in所無e5理智作用，用這個會脫離物質e5束縛，煞利用hiah e5來hou7伊e5生命益發豐富，這是人所有e5自由，人類e5自由是生命，自由是生命e5中心屬性，這個無hou7機械性e5必然性ka7伊束縛。」
An2-ni真e5自由是個性e5發揮lah！總是個性e5發的確m7是破壞律法佮主宰者，政府佮先知攏是律法e5紹介者，ia7律法是自由e5幹事，總是有人講著無律法才會自由，若是無想火車若脫總kiam2 m7是破壞，船無舵kiam2會到目的地，抑是地球若tui3伊e5軌道走出是自由抑是滅無？所以咱ai3講：「注神ti7齊全e5律法e5是自由」（雅各1:25），敢 be7記得吃上帝禁m7-thang吃e5果子，致到世界成今仔日e5慘狀--mah？行律法雖然是難，m7-ku2若無遵趁律法結局是做無自由e5人，原起頭上帝e5律法是一條e5 m7-thang na7-tiaN7，人既然犯著，就益發濫糝，所以上帝就差偉大e5律法家摩西設較完全e5律法hou7人遵守，其中攏是「--m7-thang--」e5消極性e5禁令beh hou7人守來成做自由，總是照以免列人e5歷史來看是攏be7會得完全，濟濟攏是成做犯人，tui3 ti7律法攏是失敗，hou7罪惡較贏--khi3。
攏無自由，攏是罪惡e5奴才，連咱所欽仰e5聖君大王ma7是犯著hit e5「m7-thang」e5第七條，上帝看世間人e5慘狀，伊就成伊e5旨意，將獨生子耶穌來建設新e5律法，是積極性--e5,就是「著--」e5誡命--lah！也這個律法是一條na7-tiaN7，不止快守、快行、快趁，就講：「著疼人佮上帝」。若較簡單來講就是「著疼」2字na7-tiaN7，亦這條是極其e5完全--e5,若守這條就是完全眾律法（加拉太5:14）。這個是耶穌e5真理，這個真理才會hou7自由（約翰8:32）。
Ah！上帝e5攝理真深奧，第先用消極性e5「m7-thang」e5律法來引導伊e5子兒，hou7伊到ti7積極性e5完全e5律法hou7人類得著自由（加拉太3:23~4:7）。今咱敢m7著盡力來導守這個簡易e5律法「著疼--」，hou7 咱成真e5自由e5人，這是e5自由連眾受造e5物也舉頭teh向望（羅馬8:21）。
(台灣教會報第517卷，1928年4月)

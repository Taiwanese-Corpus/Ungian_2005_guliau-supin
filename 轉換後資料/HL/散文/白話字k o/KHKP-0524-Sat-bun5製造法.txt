Sat-bun5製造法
張基全
Sat-bun5 照咱所知，是家家戶戶每日所著用e5 日用品，hou7 咱thang 洗身軀，衣裳佮逐項。其他ti7 工業方面也是不止要緊，親像製紙工業著用樹膠sat-bun5,印色、防水布著用??????sat-bun5,煮油 chat油（boiled oil）e5 時有用????sat-bun5,an2-ni thang 講 sat-bun5 e5路用是真大。
這個sat-bun5有人講真早就已經發明，就是ti7 義大利國海墘有1個小港口，名叫做Savona。Ti7 hia e5 討魚人ti7海墘寒天時au3 火堆，將hit 火灰kiau2 水，ia7 hit e5 水無扑算去lam7 著魚e5 油，煞ngou2-gu5-jian5成sat-bun5。In 將這個sat-bun5去洗手koh 不止會去la5-sam5佮油垢。Tui3 an2-ni 直直進步、發達，續有人專門teh 製造這項物來teh 賣。後--來載到歐洲逐國去賣，不止好用，所以外國人m7 知這項物是甚物做--e5,kan-ta 知是tui3 意大利e5 Savona來，所以法蘭西人ka7 伊號做「Savon」；咱叫做sat-bun5,是講了走音去，英語講「Soap」也是tui3 an2-ni 來號--e5 。
Ti7 主前79 年義大利e5 Vesuvius火山爆裂e5 時，近邊有1個城市叫做Pompeii有hou7 火山e5 火灰蓋密 。今年有掘著hit 個城市，也有發見著teh 賣sat-bun5 e5店，an2-ni hou7 咱thang 知sat-bun5 ti7 hit時就已經有人製造販賣lah！
了--後世間漸漸進步，人e5 智識直直開闊，製造sat-bun5 e5法度也大大進步改良；世界文明e5 逐國攏有teh 製造，日本年年e5 製造額也是上1千萬箍以上。現時世間第一發達，做第一濟，第一好e5 sat-bun5就是英國佮法國，後--來才美國、德國。雖然日本國家己有teh 做，iau2-ku2 極好e5 化妝sat-bun5也是m7 達英國、法國e5 製品。
Sat-bun5製造工業，學理的e5 理論且mai3 講起，將伊e5 工程佮規模來講，thang 講是化學工業e5 中間第一快做e5 事業。大資本就做較大，親像會社e5 組織an2-ni。若小資本，就做較小，也是無相干。
我看咱台灣e5 民渡漸漸teh 較懸，自然家家戶戶teh 用sat-bun5 e5 人年年直直加添。本成sat-bun5攏是tui3 香港、廈門，抑是日本內地載--入來，後--來ti7 台北艋舺有起1間製造sat-bun5 e5 會社，資本金是5 萬箍，無幾年做了不止有趁，照看將來也是會趁，所以這khun3 資本加添到50萬。現時有做濟濟款e5 sat-bun5販賣ti7 咱台灣全島。其他iau2 有幾若間細間--e5,也聽見南部也有小規模e5 會社teh 做。雖然an2-ni 咱若去店頭買sat-bun5 e5 時就知內地sat-bun5 iau2-ku2是直直teh 來。Mitsu-wa(? ? ?)sat-bun5、花王、家庭、???，chiah-e5攏是內地來--e5,an2-ni hou7 咱thang 知ti7 台灣製造sat-bun5 iau2 是不止有望e5 工業。
今我將我ti7 長崎市Ma-su-ni sat-bun5 會社實習e5 經驗，就是sat-bun5 e5製法用甚物原料，sat-bun5 e5 色緻、芳料，sat-bun5 好歹e5 分別chiah--e5簡單寫明淡薄，向望會做一般的常識佮參考。
Sat-bun5製造e5 原料，thang 大略分做2大項。
1、脂肪佮油：總講是油脂，這項koh thang 分做A、B 2款。
A、動物性e5 油：親像牛油、豬油、羊油、馬油、鯨魚油、un仔魚 油chiah-e5。
B、植物性e5 油：親像菜籽油、土豆油、大豆油、棉籽油、麻油、黃麻籽油、亞麻仁油、番麥油、向日葵籽油、茶油、橄欖油、椰子油，chiah-e5。

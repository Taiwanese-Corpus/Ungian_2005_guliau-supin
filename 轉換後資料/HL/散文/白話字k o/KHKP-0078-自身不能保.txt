
 
自身不能保
楠仔坑，吳禮智
今我將這個代誌hou7 lin2知，就是鳳山縣屬e5觀音里有一個庄名叫瓊仔林，hia e5人hou7魔鬼苦楚到極，kah in三年著做一擺一條醮；今年已經閏月就是大toa7-kho-ni5,in就扛佛來看日，ka7 in定本年11月13日起鼓，十四e昏入醮。
到時in就去搭一造壇ti7田裡，分內外壇，亦分東西壇，亦去請司公頭姓林名憨幻，伊toa3 ti7 Oan7-chau5-tiong，亦 kap 4個司公腳chham 扑鑼鼓khok8 鏗e5人。In到就排壇起鼓吊chhak，外壇吊3幅，是三界神像e5 chhak；內壇吊5幅，是三清kap玉皇，紫微。亦ti7東西壇吊六幅e5十字文人及眾神明e5像。
Hit時，hiah e5頭家、爐主及眾百姓就歡喜備辦大旗、niu5-soan3、鑼鼓、大轎、鬧鬧熱熱、做伙去Kang-soaN-giam5請佛轎，續請in本庄幾若仙e5佛，攏 chhai7 ti7壇裡，意思是倚靠chiah e5做坐主，向望替in上天分訴ti7玉皇。In亦去借10外支斗燈排ti7壇裡，斗燈著te2米tiN-tiN，米頂面下teng-hoe2-choan2一塊，koh斟油滿滿，燈心12條，暝日點火m7 敢hou7伊hoa--去，an2-ni是號做精神火。Koh ti7壇裡有觀音山一造，是用紙糊--e5,山頂濟濟仙e5紙佛，chiah e5佛在早真厲害，真本事e5妖怪，因為in e5權能較輸觀音，所以chiaN3 hou7伊收上山來做手下。壇前e5雙爿邊亦有兩、三仙紙佛，一仙山神騎青獅，一仙土地騎黃虎；壇e5面前有企兩枝登高，登高 e5半肚有lui7黃旗一枝，寫四大字「祈求平安」。
今in辦 chiah e5物攏齊備，司公就起鼓請神來在壇，hiah e5 扑khok8-khiang--e5 kap 鼓吹就坐壇teh ho5,司公才讀經唸chham3 。
到14 e晝，上座進表，意思是上天去替百姓求平安，了後對座頂落來壇內，大家teh褪衣服，有e5 iau2褪boe7 了，忽然ti7佛e5 ka-chiah後火著真焰，對an2-ni內外壇東西壇hiah e5佛，無論是三清、玉皇、紫微、三界、十字文人、媽祖、觀音、山神、土地及hiah e5紙糊--e5、柴刻--e5、土燒--e5 大小e5佛、以及斗燈、司公e5絳衣、籠擔及攏總e5物件一盡hou7火燒燒--去，連來hia做生理--e5及來看做醮e5人，in e5物件亦濟濟化火--去。
Hit時逐項親像憨憨e5款式，所以壇內e5佛以及逐人e5物，攏be7 曉tit搶出--來，亦m7 知thang 續帶出--來，就據在伊燒到盡。
這號火算是奇怪火，亦是好膽火，chiaN3 敢來燒hiah e5三教e5仙頭及玉皇大帝、紫微大帝、三官大帝、十字文人，以及觀音、媽祖、山神、土地chham眾神明攏一盡燒到變做火灰。
論三清，若照封神冊講，in e5權能真濟，做仙--e5攏著拜in做師父，逐項攏著請教in，亦逐項攏降服in，因為in有濟濟項e5寶貝，會制壓in hiah e5仙家攏總 e5代誌。三清亦是三教所降服e5教主，in 3個攏會行神蹟，會翻天覆地，會行雲降霧，除災治怪，變死做活，呼風喚雨，千變萬化，亦會屈指推算佑到幾千年前後e5代誌。
論觀音，若照西遊記講，道、釋兩教亦會收妖掠怪，移山倒海，變化無窮，救苦救難，除災改厄，保護萬民富貴平安。
論十字文人，照封神冊講，in全全是大本事，大權能e5大仙，猶原會停雲降霧，呼風喚雨，飛天遁地，變無做有，變有做無件件無m7會。
今所講hiah e5三清、十字文人、觀音以及玉皇大帝，就是in三教一大tui3重--e5,無論天頂e5眾仙，地下e5百姓扑算in攏會拯救保護伊。
Hiah-e5 冊kap三教所講，若果然有hiah 大e5權能，今仔日就免tit攏hou7火燒到無身屍。
今看這號事thang 知真正無一仙有權能，亦無影會保護人，in攏be7保護家己，怎樣會保護百姓？In講，會救in e5 地主脫離苦難，怎樣家己入苦難？In 講，會除百姓e5災厄，怎樣家己當災厄？若講，in會翻天覆地，怎樣be7會反彈徙位？若講，in會呼風喚雨，怎樣be7會變雨來沃火？若講，in 會變死做活，怎樣家己變做火灰？若講，in會千篇萬化，怎樣hit一點仔e5火，be7會變hou7伊hoa?若講，in會屈指推算，知到幾千年boe7來e5代誌，怎樣be7會知tiap仔e5事？
對an2-ni想in hiah e5佛be7 會保nia2家己，實在be7會--lah。Koh m7 免講in攏總有權能，因為若有一仙略略仔有一點仔e5權能，就的確無除著這號e5災難到hiah siong重。In真正是柴chhak8--e5,是紙畫e5,紙糊e5,不過人lam7-sam2稱做hit個體，hit個像na7-tiaN7。保羅講：「無有神tiam3 ti7偶像。」人看有濟濟主，其實有一個父上帝na7-tiaN7；萬項物本ti7伊，眾人歸ti7伊。獨獨有一個主耶穌基督na7-tiaN7，萬物受伊創造，咱亦是倚靠伊來得救。眾人boe7 bat 這個道理，到今濟濟人iau2-ku2掠偶像做主。
論瓊仔林除著一個代誌，著了銀幾若百箍，m7但做醮所開e5,koh 著賠hou7火燒去e5物件。(1)著賠司公頭e5物件，若量情差不多著5、60箍正有夠。(2)著賠hiah e5斗燈，約量百外箍。(3)著賠神像，就是koh去倩人刻兩仙e5佛。(3)著koh開光過火，用鼓吹鑼鼓送一仙觀音去還岡山岩。(5)著送一仙媽祖去Kak-siu3。若是著koh開偌濟銀iau2-boe7知。這兩仙e5佛，在南路一遍是第一siaN3 e5,因為moe2年來到in e5廟燒金，hiah e5人額不止幾若萬，攏是beh向望hou7 in保庇來平安。
Tui3 頂面所記thang想，人若ai3得著平安，實在著知罪反悔，倚靠救主e5功勞，用慘慼e5心求上帝赦罪，chiah 會平安；設使人若猶原倚靠魔鬼用做醮beh求平安，是反轉得罪上帝，的確有災禍。
看世間有做醮，是親像做戲，親像chhit-tho5,親像唱曲nia7-tiaN7；m7是知罪，m7是反悔，m7是悽慘，m7是誠實求上帝，che thai2-tho2會得著平安。
我寫chiah e5不過hou7 人知咱趁道理--e5真正有福氣，有得著萬福氣e5救主thang 倚靠，得著萬權能e5上帝thang 服事。伊會保護家己，亦會保護咱，m7是親像hiah e5偶像e5矛盾，be7會保護別人，亦be7會照顧家己。
(台南府城教會報第78張，1891年11月)
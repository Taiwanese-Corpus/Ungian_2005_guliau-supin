
 
棄惡歸善
廖道修
舊年中大日本製糖會社食錢 e5 事件，致到社長農學博士Chiu2-kou Siong5-beng5﹙J.Sakow﹚用六轉仔銃家己扑死；社腳偌濟代議士﹙就是國會議員﹚受罪關監賠銀，一時真亂看報e5 人量必iau2會記得。Hit中間受警戒悔悟--e5 幾若人；親像bat 做過同志社長e5 Heng5-cheng2 Si5-hiong5﹙T.Yokoi ﹚代議士ti7 監--nih8 才提聖冊去讀，大懺悔所行e5 m7著，hou7 上主教示。  
今ai3 beh講起一個代議士，姓Chhoan-siong5﹙Matsumura ﹚名Ai3-chong5,猶原為著這層事受關； ti7 監內有讀著救世君e5 Tai7-chiong3 Booth ﹙Bu2--si7 ﹚ e5 段，記載設救世軍e5 理由kap 所經過救世 e5 事業，叫人醒悟信主得赦罪平安。心肝大受感激。Koh得著救世君做San-sek Kun-peng5﹙G.Yamamuro﹚傳得救 e5 道理hou7伊聽，以及救世e5 要緊，就liam5-piN 反悔信主做基督徒。到舊年尾出監隨時志願做救世軍；昨暮日﹙1：4 ﹚ti7 Sin5-tian5 Ho5-kiong5-tong5 做入隊舉行式。有 500 外人來看。   
代先是救世軍e5 少將Ho5-tah ka7 伊紹介講：「Chia有一個是ti7 這世間大要緊 e5 人beh入隊。」眾人注目看伊；hit時有金光燦爛e5 救世軍旗過伊e5 頭殼，就立做兵e5 誓願，有歡喜 e5 面色tui3上帝發誓。大家滿場歡喜到極；hoah采拍手e5 中間San-sek 中佐提兵丁e5 徽章kui3  ti7 伊e5 胸前。   
 
前e5 代議士今是新創造e5人，變做有名e5 救leng5 兵。也tui3 會眾懺悔演說講：「前做國會議員一時大失錯受監，凌辱著代議士 e5 名；久久ti7 監內肉體ti7 烏暗e5 所在受苦，總--是心中tui3 ti7 宇宙e5 一個大活動；今了後 ti7 這軍旗下永遠獻身，照所會做ti7 這後半世人beh 盡力ti7 救世，來入天國。」照伊講 ti7 憲法發佈e5 時就有想信靠基督 e5 心，了後tauh8-tauh8 認上帝有存在ti7 -teh，boe7行到na7 -tiaN7。到舊年受關e5 時這個思念那充滿。到這時是極好入會e5 時期--lah！所講真悲痛迫切，眾人大受感動。    
敬愛e5 同胞ah！基督教感化人棄惡歸善做重頭生e5 人hit個力an2-choaN2樣大？功效an2-choaN2樣深？看che2  kiam2 m7著koh 較受安慰、好膽，歡喜咱有得救 e5 真道，會hou7歹人變做好人，出死入活。Thai3 m7著盡力傳反悔e5 福音，hou7人信主得救--ah？
(台南教會報第300卷，1910年3月)
 
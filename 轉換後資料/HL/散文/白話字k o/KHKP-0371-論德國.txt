
 
論德國

德國人 e5 祖tui3 真早有toa3 ti7 歐羅巴洲e5 北爿。2 千外年前，in iau2-be7有得著開化，常常kap羅馬國相thai5。後--來有宣教師去播揚道理 ti7 in 中間，in 就漸漸那信，到後--來較濟有奉基督教做 in e5 宗教。得著道理了後 in 就漸漸那開化。Ti7 德國耶穌教 （Protestants），比羅馬教e5 人有較濟。路德馬丁（Martin Luther）改正宗教是 ti7 德國，所以 tui3 hit-tiap8 落--來，德國 e5 教會較無降服ti7 羅馬 e5 教王。
  德國合做1國是無偌久，幾若10年前 na7-tiaN7。較早有分做幾若國。Chiah e5 國e5 中間有1 國較強，就是 Phou-lou7-se-a（Prussia）。Tui3 真早 Phou-lo7-se-a e5 人真愛相thai5。主後 1864 Phou-lou7-se-a 有kap Tan國相thai5 ，有thai5 贏 Tan國煞佔2省。主後 1866 年 Phou-lou7-se-a 有kap奧國相thai5。6禮拜e5 久有較贏奧國，到奧國無力，liam5-piN 著降服。主後1870 Phou-lou7-se-a 有 chhe7 機會kap法國相thai5 。Thai5 贏就有佔法國 e5 地2省。Phou-lou7-se-a hiah-nih8強，就tang5 眾類 e5 國真驚，不得已著kapPhou-lou7-se-a 聯合做德國 e5 帝國，揀 Phou-lou7-se-a 王做聯合帝國 e5 皇帝。Tui3 hit-tiap8 起德國大興起。常常準備別日beh koh 相thai5,向望歐羅巴洲chiah e5 國攏會降服ti7 伊。幾若擺險險koh再kap法國相thai5 ，若是法國無愛，就甘願讓伊。
  主後1878 德國有kap奧國、意大利國同盟。Tui3 an2-ni 法國kap俄羅斯不安，驚了同盟e5 國chhe7 機會kapin相thai5。後--來俄羅斯kap法國ai3 持防 對敵，就續同盟。德國這擺相thai5 是因為kap奧國同盟。奧國ai3佔Sek-hui-a e5 地有kap Sek-hui-a相thai5。俄羅斯ai3 保護Sek-hui-a，有要求奧國，叫伊m7 thang kang7  Sek-hui-a。奧國 m7 准所求，就俄羅斯有動員軍兵。德國看俄羅斯有動員軍兵，就liam5-piN 宣戰，無聽候看俄羅斯定著beh kap奧國相thai5 抑無。An2-ni thang 知德國hiah-nih8 緊宣戰，是因為tui3 起頭有囥ai3相thai5 e5 心，所以量早備辦，刁工beh 相thai5。若m7 是an2-ni伊怎樣hiah-nih8 緊宣戰？德國講伊teh 相thai5 是因為俄羅斯beh 攻擊奧國。M7-ku2奧國kap俄羅斯iau2 teh 參詳e5 時德國有代先起手相thai5。德國已經有宣戰2日e5 久，奧國才宣戰。設使德國無hiah-nih8 緊宣戰，就kiam2-chhai2 奧國kap俄羅斯會參詳好勢到攏 m7 免相thai5。
  這擺相thai5德國有犯著萬國e5 公法真濟項。譬喻親像tui3 飛船hiat 炸彈ti7 無戰爭e5 所在害死百姓。Koh 有用鑽水船扑沈生理船，攏無要緊船內e5 人客、查甫、查某kap囡仔失落in e5 生命。Koh in 較早有約beh 保護Pek8-ni2-gi7 e5 中立，teh 相thai5 e5 時liam5-piN 就犯著中立。Koh已經佔 Pek8-ni2-gi7 e5 地了後，in就無因端 thai5死Pek8-ni2-gi7 幾若百無當兵 e5 人，hou7 百姓較驚 in 有威嚴。德國亦是有代先用瓦斯氣 e5 毒煙害死對敵。亦有別項德國所做來致到犯著開化 e5 國戰爭 e5 規矩。若 beh 議論清楚著真久。
  德國 e5 百姓這擺相thai5 是因為 hou7 in e5 武官騙--去。官有賣新聞講相thai5 是因為俄羅斯 beh 害 in，佔 in e5 地。其實 m7 是 an2-ni，是因為德國e5官 ai3 佔別國 e5 地， thang hou7德國做天腳下第一強e5國。現時德國e5 新聞紙teh 賣新聞攏著趁官e5意思。德國有時若tu著thai5輸，國內 e5 新聞報 m7 敢講明，驚了官辦伊 e5 罪。
  德國 e5 官 che 幾10年大鼓舞備辦相thai5 e5 事，亦有得著國內製造武器 e5 好額人真出力贊成，向望tui3 an2-ni 會賣武器較濟來較趁錢。
  德國 e5 百姓這擺 hou7 in e5官騙--來，致到國內 e5 少年人 hiah 濟死，實在真可憐。現今德國 e5 死傷kap hou7人掠 e5 有3、4 百萬。設使koh 相 thai5一年 e5 久 kiam2-chhai2著重倍濟。德國 e5 百姓有e5 真 gau5, koh 有 e5 真 m7 甘願戰爭 e5 事，ai3 kap別國 e5 人和好。可憐--ah！歸國 e5 百姓hou7 in e5 官騙--來，致到國家tu著大 e5 損壞。In 若無較緊醒悟，就驚了國家害著到oh得 koh興起。因為聯合國 e5 意思真決斷beh扑德國到甘願還所佔 e5 地。到這tiap8 德國 li2-li3-a2 有較贏 e5 勢面， m7-ku2 tui3 這tiap8 起伊會漸漸那艱苦。In e5 海口 hou7 英國 e5 海軍攏封鎖，koh in e5 戰船kap生理船驚攏 m7 敢出來。Tui3 an2-ni 就無 thang tui3 別國載軍兵 e5 糧草kap百姓所欠 e5 物。所以ti7 德國、奧國現時逐項所用 e5 物有直直起價。M7-na7 an2-ni na7-tiaN7，德國、奧國 e5 兵kap兵所用e5物有漸漸那減少。聯合國 e5 兵kap兵所用物有漸漸那加添。所以照現時 e5 勢面德國oh-tit贏，若是照將來 e5 推理扑算穩當會輸。
(台灣教會報第371卷，1916年2月)
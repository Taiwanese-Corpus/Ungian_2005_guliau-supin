
小朋友e5故事
題  目：一隻驢見著天使
聖經節：民數記22-24章
故事
古早有一隻驢kap伊e5 主人巴蘭相kap企起ti7一條河邊。Ti7 hia有青翠e5草埔，總--是這隻驢若著載巴蘭去別位e5 時，就著離開sui2 e5河邊，來經過真濟條礁燥坎坷e5路。
這隻驢是真乖，所以伊e5 主人真疼--伊，無扑--伊，hou7伊食到飽，koh ti7暗時備辦好e5所在hou7驢thang平安歇睏。
巴蘭m7 是有錢人，伊只有有這隻驢na7-tiaN7，所以若beh去別位，逐擺著騎驢去。巴蘭真疼上帝，koh家己會曉聽上帝e5聲。Tui3 an2-ni，四面逐e5人攏知伊是真有智識e5人。
有一日有幾若個穿sui2衫，王e5使者帶禮物來chhoe7巴蘭。In愛chhoa7巴蘭轉--去，來朝見國王。Hit e5國王真驚，因為有真濟外國人tui3埃及來到ti7伊e5 國。伊扑算in chiah e5人會對敵koh較贏伊e5 國，所以愛巴蘭來ka7 in咒詛。(咒詛就是祈求上帝hou7 chiah e5人tu2著災厄 ) 
巴蘭就ka7 chiah e5使者講，著聽候隔日看mai7,因為伊beh代先聽上帝e5聲，ka7伊講著做甚mih。隔日就ka7 hiah e5人講：「上帝有已經祝福chiah e5人。」 ( 意思就是上帝已經有幫贊hiah e5人ai3 hou7 in得著平安 ) 。巴蘭就講：「因為上帝有祝福--in，我決斷m7咒詛--in。」所以hiah e5人離開去，總--是無偌久就有koh較大e5人臣帶禮物來beh送hou7巴蘭，koh愛chhoa7伊去朝見王，也咒詛hiah e5真濟埃及e5外國人。巴蘭講：「王若用滿厝e5金銀hou7我，我也m7敢盤過我e5 上帝e5命令。」總--是巴蘭koh請hiah e5人臣hit 暝歇ti7伊hiah ，hou7伊有時間thang koh聽見上帝e5聲。
Kiam2-chhai2巴蘭歡喜王有koh一擺差人臣來，koh kiam2-chhai2伊愛得著hiah e5值錢e5禮物。無論如何，隔日伊答應beh kap in做伙去，m7-ku2伊講m7違格上帝e5命令。
所以巴蘭騎驢來kap hiah e5王e5人臣相kap去。Hit隻驢攏m7知甚mih代誌，獨獨知伊著乖乖載巴蘭行路。M7 ku2驢感覺無安心。扑算巴蘭本身也無十分安心。驢那行那無平安，就忽然間越轉身離開路閃入邊頭一坵園。巴蘭m7 bat扑驢，總--是這擺真受氣，用枴仔ka7伊扑，勉強驢koh上路行。In行到葡萄園內e5一條隘e5路，驢koh再停。Ti7路邊有石牆。驢行倚牆，hou7伊e5身軀kheh巴蘭e5腳ti7牆--nih。巴蘭koh較受氣，ka7伊扑。驢koh進前到ti7 koh較隘e5路，就倒ti7路中，m7 koh行。這擺巴蘭非常受氣，用枴仔ka7驢扑到真thiam2。忽然間巴蘭聽驢講話。( 你bat聽狗仔抑是貓講話抑m7 bat？有時是那親像in teh講：「請你hou7我thang食。」抑是「來kap我thit-tho5。」有時動物會曉講話到真清楚。咱若疼動物，咱實在會知in所講e5話 )。巴蘭真疼伊e5 驢，今知影驢倒ti7 hia teh講：「我對你做甚mih，你竟然扑我chi2 三擺--ah？ 巴蘭講：「是因為你m7 聽嘴。」驢koh講：「我kiam2 m7 是你e5 驢--mah？我平素bat 對你an2-ni 行--mah？」巴蘭講：「無。」
Tu2-tu2 hit 時，上帝開巴蘭e5目珠，hou7 伊看見ti7 路中有天使teh企，伊e5 手拔刀。巴蘭就知驢有代先看天使，所以m7敢，若行就有危險。巴蘭就艱苦心，知伊做m7 著，也知驢是真乖。巴蘭講：「我做m7著。咱來倒轉去--lah。上帝m7 hou7咱進前去。」Ti7 hit 時天使講：「今著進前去見國王，總--是誠實著照上帝e5話來講。」巴蘭就決定beh真細膩聽上帝e5聲，koh照上帝e5命令來行kap講。In就進前去，驢平安行路到ti7國王e5所在。王chhoa7巴蘭到ti7一個山頂。Ti7山腳有幾若千個外國人，有搭布棚紮營teh歇ti7 hit e5 山谷。王講：「今你咒詛hiah e5人。」巴蘭講：「上帝疼in，上帝有ka7 in祝福，我thai3-tho2會咒詛in，我beh求上帝祝福。」國王真受氣，所以巴蘭著趕緊離開去。伊攏無得著hiah e5 sui2 e5物，總--是心內真平安騎驢轉去ti7 hit e5青翠e5河邊。
你知hiah e5外國人是甚mih人？In是摩西所引chhoa7出埃及e5以色列百姓。後--來主耶穌做嬰仔出世ti7 in中間，所以chiah e5以色列百姓真正有得著上帝e5祝福。                         
 (台灣教會公報第771號，1953年3月) 
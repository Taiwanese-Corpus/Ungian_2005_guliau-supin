新奇e5事
（K. T. S.）
近日ti7中洲有一人飼一隻豬差不多11月日e5久；koh飼一隻牛差不多4月日e5久。豬佮牛攏是tui3別位買來飼--e5。這隻豬已經be7--人定著，買豬e5人就beh來掠去thai5,就用liu3-chhoe5 ka7伊liu3,就用索teh ka7伊縛；豬be7免得大聲哮到吱吱叫。這隻牛是赤牛，聽見伊e5好友teh哮，看見人teh ka7伊縛，就盡力chhoah斷伊所縛e5索，走到豬e5所在；將伊兩支e5前角ka7伊aN2-tiau5-teh，哮到ouN3-ouN3-kio3;將伊e5角beh觸對敵；致到掠豬e5人走了了；有e5用爬來走離，有e5舉槌來扑hit隻牛。伊攏無驚疼，雖然hou7人直直扑，伊亦攏無小可e5忍--neh，來顧伊e5身體。豬就走到牛寮內，牛就走到牛寮e5門口，將頭aN3下牛寮內；身軀toa3外面，an2-ni來保守。
平日這隻牛若teh食草，若看著這隻豬來，連草也無khoa3食；就將伊e5頭tui3這隻豬來戲弄。這隻豬就歡喜倒ti7伊e5面前，牛就將伊舌遍身ka7伊洗。An2-ni看，這隻牛佮這隻豬疼情m7知有偌大？這隻牛phoe命來救這隻豬，無想伊比這隻豬加偌大e5功勞，加大大e5尊貴；怎樣歡喜佮結交做朋友？怎樣phoe命到an2-ni？
今仔日咱e5聖會算是世界上第一文明e5宗教敢m7是tui3相疼來建立，來設成堅固e5教會。現時咱e5教會e5指導者敢有攏總較贏頂面hit兩隻e5精牲抑--無？若是有人較贏，穩當無久全台會攏來歸主。向望人人會為著這個款受大小感激；thang致意ti7 chiah e5序細e5會友。
五王除去偶像
2.現時鯤鯓e5五王（就是5仙出名e5佛，合共叫做五王）。逐仙hou7人扛四界去，叫做出巡。Tui3舊曆4月起到今仔日，一仙叫做三王，現時攏ti7近庄，不止teh有權；大半若行到hit庄，攏是teh除王爺，神主這號e5事。這個鯤鯓是ti7蚵寮e5 庄腳，離蚵寮倚半哩路，四邊攏有天然e5水路，thang hou7海水轉seh8。咱e5拜堂m7是ti7蚵寮e5社內，不過是蚵寮e5途內na7-tiaN7，離蚵寮倚兩哩，離鯤鯓倚哩半，就舊名西埔內。因為西埔內小埔頭，koh是蚵寮途，chiah叫做蚵寮禮拜堂。
現時ti7附近e5埔頭迷信真深；人若扛去ti7 in hit庄觀，攏是用十外歲e5囡仔teh做童乩。若到hit地方是將hit地方e5囡仔做童乩；親像這幾日ti7北門嶼童乩有10個以上，攏是囡仔了了。Chiah e5囡仔若入各家各戶去請人內面e5王爺佮神主到歸堆。有--e5歸紅ke3桌e5王爺、神主，全部攏hou7伊請了了；有--e5 kan-ta hou7伊請王爺去，有--e5 kan-ta hou7伊請淡薄e5神主去；請到港百，港千 先疊歸堆；chiah e5囡仔童乩舉傢司起來ka7伊ham2,有e5斷頭，有e5斷手，有e5斷跤；後--來就放火燒。有e5也koh請入廟；親像ti7佳里有濟濟e5小廟--仔，就請請去歸一所在；m7 若請做一堆，又koh ka7伊做醮。
照an2-ni ka7伊看，是tui3有古早以來敢be7-bat聽見有這款e5事誌。撒旦攻擊撒旦。蚵寮e5佛第一濟，除到beh清去；ti7三寮灣也除真濟。濟濟人講：「今親像in入教--e5,紅ke3桌攏空空，攏無服事甚物 ！」
請看報e5兄姐，切切為著這層事來祈禱。撒旦家己teh攻擊，無久的確企be7 tiau5。現時五王雖然大興，無ku2穩當會大敗；thang hou7耶穌基督e5國也thang建立ti7這個地方。請大家ti7祈禱e5時，為著chiah e5淒慘e5兄弟來祈禱，向望無久ti7北門郡內teh做撒旦e5 奴才e5人，攏會得成做聖耶穌e5學生。
3.失落koh得著
有一人已經出去溜濟濟年無ai3轉來。伊e5父母常常teh致意ai3伊轉來，總是伊一發放蕩，無ai3轉來受老父e5約束。伊e5父母亦有寫批，亦有吩咐叫伊著轉--來。無論怎樣伊攏m7聽。到這擺伊e5老父想ai3本身去chhoa7伊轉--來，beh續ka7伊娶某。伊e5父母參詳了，伊e5父就去chhoa7。Beh去chhoa7伊e5子著盤山過嶺；攏無嫌chiah e5勞苦，歡喜開濟濟e5所費，勤勤去chhoe7到著。伊boe7去e5第先有先調查hit 個所在佮路途。伊到伊e5子e5所在，伊e5子m7知thang接納伊。伊e5老父才第先問別人，講：「某人有tiam3 ti7-chia抑--無 ？」邊仔有一人聽見，隨時去報伊e5子講：「Ti7外面有一人teh chhoe7你。」伊e5子就出來，tui3伊e5老父講：「你chhoe7某人beh創甚物事誌？」因為出外放蕩真久煞be7認得伊e5老父e5緣故。伊e5老父tui3伊講：「To beh chhoa7你倒--來。」 伊就認得伊e5老父，才知影伊e5老父疼伊到an2-ni；伊就歡喜允beh佮伊轉--來。Hit時知影伊e5老父穩當真枵，就隨時歡歡喜喜chhoa7伊e5老父出去街--nih8,用好e5菜來款待伊。M7-ku2伊有欠人真濟錢。伊e5老父攏歡喜替伊還；ka7伊還錢了，才大家相佮轉--來。轉--來了真gau5料理家內e5事；伊e5老父老母以及內面e5大細歡喜到攏be7顧。
現時咱e5厝邊真濟boe7 bat咱e5天父，但是天父m7知有偌致意teh chhoe7 hiah boe7信e5人；上帝teh催迫咱著致意來幫贊伊叫醒眾人倒--轉-來。咱雖然be7會叫醒in，iau2-ku2會學hit 個人去報伊--子，講：「Hia有一人teh尋你。」也會學腓力tui3拿但業講：「來看。」會內、會外本是像一家，所以咱m7通看輕in，掠in做無要緊。
咱第一tui3重 e5人，第一著照顧--e5就是會內e5會友；若會友有甚物m7著，的確著第先暗靜來指示，的確m7-thang ti7台仔頂抑是ti7眾人e5面前ka7伊漏現 ，an2-ni才是主e5牧者，會得thang照顧主e5羊--仔。咱若小心寶惜眾會友，就是學主e5模樣。若顧tiau5一個舊--e5,就較贏得著幾若個新--e5。咱e5指導者穩當攏會真gau5照顧主e5羊群houhN3？
鄙人寫頂面這3項攏是真實--e5,m7是借譬喻--e5。寫chiah-e5是beh hou7看報e5兄姐做參考，m7敢的確講有甚物thang利益大家。聽了其中有濟濟e5 ko-kek ，向望列位歡喜赦免就是。
(台灣教會報第478、480、482卷，1925年1月、3月、5月)

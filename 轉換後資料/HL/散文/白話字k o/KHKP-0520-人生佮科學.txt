人生佮科學
顏春安
人出世ti7 世間空空來。一生著愛佮自然e5世界抵抗，才有thang飽，才有thang安樂。前是倚靠家己e5氣力來扑獵、來耕田。今 m7 免。今仔日，人有一個盡忠be7厭sian7 e5奴才，thang替伊著磨。譬喻人beh過海著坐船。舊底著用人e5力來划船。後來就用風e5力來使船。今有用機器e5火船，che是用機器來替人力。人若利用科學e5智識，就逐項食穿佮用有thang充足。
A食、人若無食就be7活，che是近來第一要緊e5問題。親像日本，每年加添成百萬人，所以姑不chiong著移民去南美抑是滿蒙討趁。世間e5土地有限，人數日日加添，生活自然困難。總--是科學有法度，會thang hou7 一甲田變做兩甲田。An2-choaN2 講？就是壅肥，揀好e5種子，開水圳。埃及國常常饑荒，因為有時尼羅河無水，有時有水 ( 參考約瑟ti7 埃及e5 時有7年肥，7年饑荒 )。但是英國人有開水圳thang積聚水，逐年thang得著充足e5水，免得有時饑荒。Che是利用科學e5智識。
近來人有利用肥料來hou7土地加添出產。科學會thang對空中提肥料，che ti7 挪威佮德國已經實行，對水chhiang5  來得著電力，用電力來對空中提肥料。設使日月潭e5工事若會thang成功，就所出e5電力會thang製造肥料來供給做穡人。
總--是後來e5科學會加進一步。chim2仔著倚靠植物、米、麥、甘蔗佮其他來得著食物。後--來 m7 免利用植物，直接著空中對地對水抽出養育e5質來製造食物。有人講後來e5人 m7 免煮飯、m7 免洗碗，kan-ta每日一人分3塊藥餅，早起吞一塊，e晝吞一塊，e昏吞一塊就有thang飽。
B穿、人 m7 但著食，亦著穿衫，tiam3厝宅。舊底幾坪e5地會thang起一間厝，chim2仔會thang起4、50間，疊懸起--來。熱天有冷風，有電扇。寒天有蒸汽來溫燒。亦有人造e5絲，來替tham5-a2  所吐e5絲；後--來就會thang用紙來做布，用化學來做人造e5皮。M7 但an2-ni，人若愛奢華、愛裝飾，科學有發明人造e5珍珠，逐粒圓koh sui2。亦有人造e5金、人造e5鑽石、人造e5寶玉。
C用、人所著用e5物真濟，無論目珠、嘴、耳空、鼻、手、腳攏有器具thang利用： 
1.目珠。有千里鏡、遠望鏡thang看遠；有顯微鏡thang看微細e5物。有活動寫真，chim2仔有 「radio」寫真，會使得kong3咱e5 像去別位hou7人，親像chim2仔 teh kong3電報相像。後--來咱坐ti7厝內，m7 免去戲園，就戲園teh做戲會thang ti7 咱面前hou7 咱看。   
2.耳孔。有自動e5 piano、留聲器、radio ( 無線電 ) ti7 咱e5 厝內，會thang聽上海、東京，抑是香港e5音樂會。 
3.嘴。有電話thang對臺南到台北講話。Chim2仔有無線電話，對紐約 ( NewYork ) 到倫敦 ( London )。亦有radio thang講hou7 通世界知影。
4.鼻。有新e5 芳味，比花較芳，be7 bat有e5 芳味。
5.手。有種種e5機器。印冊，犁田，收割，紡織，真濟講be7 了。亦有算數e5機器。人算了有時會錯，機器算數be7錯。
6.腳。有種種e5船、車、自動車、電車、地下e5電車。亦近來有飛行機會thang飛過大海。日本人有teh準備beh飛過太平洋。
An2-ni thang看人有機器thang做咱e5奴才。近來e5勞動團體要求每日8點鐘做工，但是Edison，美國e5出名科學家，有講人若每日做4點鐘e5工就好，其餘e5時間thang自由thit-tho5、娛樂。
M7 但an2-ni，科學有發明真濟藥來醫好咱e5 病，hou7 咱e5性命較長ti7 世間，較快活。因為科學e5發達，人e5歲壽愈長；前ti7 歐洲是平均32歲，現今e5平均是51歲，後--來敢 be7 thang 80歲，或是100歲mah ? 近來ti7奧國有一個醫生名Voronoff有講人若老，就伊有法度thang手術，就koh變做少年！
An2-ni簡簡寫起科學佮人生e5關係。
(台灣教會報第520卷，1928年7月)

講話合正理
所講e5話，有e5 會hou7 聽--見e5人生起厭賤；亦有e5會hou7人受感激曉悟。Che意思就是講了有合道理無合道理e5因端nia7-tiaN7。
親像ti7 印度國有一個查某囡仔，thang干證伊所講有合道理e5話。有一日查某囡仔擔一擔柴beh倒去，ti7 路中有厭sian7,經過一間神廟，就想愛歇--teh hou7 肩頭chham身軀較輕鬆。隨時將肩頭擔e5柴歇ti7 廟e5大門前，續坐ti7石gim5。無偌久有一個和尚出--來，看見就無歡喜來喝伊講：「你坐ti7 神廟e5面前beh褻瀆廟內e5神明，houh ! 你著緊緊去 m7 thang tiamchia3平安teh坐。」
查某囡仔講：「Chia 既然 m7-thang坐，請你指明一所在無神e5地，我thang去hia坐。」和尚一下聽見伊e5 話，對an2-ni 醒悟，續無話thang應--伊。In為和尚亦知廟內e5神佛無夠額thang tui3重 ，koh hou7 查某囡仔所請問--e5,就是指天頂地下至尊至貴獨一e5上帝。伊無所不在，無所不知，che正正be7會褻瀆--e5,親像an2-ni廟內e5佛be7會對重--tit；thang知咱人活ti7世間拜上帝就夠額；mih-sai2  著拜柴塗e5佛--mah？譬喻有一個皇帝ti7--teh，咱 m7拜皇帝，愛beh拜柴e5佛，che kiam2有合理mah ?
獨獨現時e5人親像和尚大略知神ti7 廟內是真濟人有chit號心。但會koh親像這個和尚醒悟，聽見查某囡仔e5話來受感激ti7 心內，就thang可取。
(台灣府城教會報第68張，1890年12月) 
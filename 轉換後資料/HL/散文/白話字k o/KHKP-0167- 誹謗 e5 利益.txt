
 誹謗 e5 利益

林世傳   
論這個誹謗 e5意思咱知是甚物款；就是咱信主e5人常常愛hou7 世俗誹謗。有時所誹謗--e5是有影，咱有hit號錯誤來hou7 in 誹謗；總--是有時較濟是無影 e5 事，in 也誹謗。照我所bat 聽見e5 誹謗，就是講咱入教e5 人無公、無媽；抑是向望較省所費；抑是講入教 e5 人攏be7死，上帝會度伊上天堂；抑是靠番仔勢。也我出去佈道bat hou7 人講咱是為著外國人 e5 銀thang領所以才beh出來講。大概講an2-ni就好，論到人所誹謗--e5講be7得盡。 
今我抵仔teh 講人誹謗e5 利益，論 hou7 人誹謗卻是真艱苦聽 e5事，也是歹名聲；雖然是歹名聲，m7-ku2 咱若詳細想，實在有thang tui3 ti7 hou7人誹謗 e5 時來得著利益。今請lin2 詳細想我所teh beh 講 e5 利益，就是世俗m7知影濫糝誹謗咱e5 利益，m7是講咱做錯誤來hou7 人誹謗有利益；請lin2 詳細想。 
今有甚物利益thang講？親像抵仔teh講，有人keng-the2 咱無公、無媽；若是咱聽見an2-ni 就著倒peng2想，看咱所做所行有較tui3重父母人倫e5 事，有較贏過世俗人抑無？若有，雖然hou7 伊an2-ni 誹謗，咱iau2-ku2 thang安心；m7免驚見笑。若是咱聽道理了後iau2-ku2不孝父母、廢墜人倫，咱的確著改換hit號 e5 m7著。也koh講較省所費；咱著想看咱ti7 be7聽道理 e5時甘願了錢佮歹鬼交陪，若信道理了後，咱獻 hou7 上帝 e5事，這號有koh 較比拜佛較甘願抑無？若無，著tui3 這號來受警戒。抑是嫌咱靠勢，咱也著家己省察看咱真正有影倚這號 e5 勢來脅制人抑無？若有這號心志，家己著見笑、家己著責備。若聽見這幾項，聽道理 e5 人的確著家己省察；tui3 an2-ni thang除去咱e5弊病，tui3 an2-ni自然會得著利益。 
也teh講人bat 講咱逐月日thang領銀所以甘願出去講道理；今咱著將che 家己來省察看覓--teh。卻咱領公會 e5 銀是出 tui3姑不chiong，因為咱ai3專心做這號 e5 工，無thang做工趁食；也be7得學保羅e5 款來做，m7免提人 e5 錢。咱e5意思卻有存ai3救人 e5 心；雖然領人 e5 錢 hou7 人誹謗m7免見笑。雖然是an2-ni，我家己 bat teh 想，人an2-ni teh 講我有錢thang領才甘願講道理，我家己安慰講：我為著ai3 救人也boe7 thang趁食 e5 緣故。也bat 倒想講：雖然領人e5 銀是無thang嫌，m7-ku2 我若貧憚佈道無存救人 e5 心，也若有出去佈道不過是驚先生嫌，掩人 e5 耳目na7-tiaN7，kan-ta塞責了事na7-tiaN7，若有這號款，抵抵合世俗人所嫌，m7-na7 ti7 世俗人 e5 面前著見笑，也ti7 上帝e5 面前無thang分訴；也是屬ti7 尸位素餐  e5 人，也真正是為錢，m7是為救人--lah。 
今向望lin2、我聽這號誹謗 e5 話來自省，不致中世俗人所逆料 。親像咱bat 讀著一句「teng5-keng chhui-che」， 就是講：「Bat hou7 燒羹燙--著，後擺抵著 beh 食hit號冷蔥頭un3 米醬，也歕到hih-huh8叫；若會曉 tui3 an2-ni來細膩，到後來世俗人m7-na7 m7敢誹謗na7-tiaN7，也續會o-lo2 上帝。」Che是以彼得2：12所講 e5話teh 教示hiah-e5四散 e5 兄弟，做出外 ti7 世俗人 e5 中間著好所行，起頭會誹謗 lin2,到後--來就m7敢，看lin2 e5好所行，就歸榮光上帝。人若濫糝誹謗咱，咱若會曉持防，細膩致到無合 in所嫌，真正是有影tui3 誹謗得著利益；若抵著誹謗 m7 細膩，就是大損害。
（台灣府城教會報 第167卷，1899年2月） 
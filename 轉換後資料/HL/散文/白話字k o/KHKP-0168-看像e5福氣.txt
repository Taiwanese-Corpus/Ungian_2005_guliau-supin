
看像e5福氣
文姑娘
Ti7大德國有一所在，hiah-e5人較濟屬ti7天主教前幾若年企起ti7-hia有一個彩畫e5人，技藝學到真精工，不論beh畫像，抑是山水花鳥逐項不止gau5畫。Hit-e5人亦趁天主教，照in e5法度服事上帝。
有一日in教會一個pa-le2去choe7伊，就是ai3請伊來畫耶穌hou7人釘ti7十字架kap hiah-e5圍teh看e5人，這號圖，koh kap伊約，做明白就beh幾若百khou銀賞伊。
Tu2-tu2 hit時伊teh畫一個查某人e5像，伊逐日有bat來chhoe7伊坐。Teh坐e5時陣，伊e5目珠四界看，beh探看有甚mih sui2 e5物，忽然間看見彩畫e5人teh畫耶穌e5像，就注神chu-chu相伊，續用手指，問畫像e5人講：「這是甚mih人？」應講：「是耶穌。」伊koh問：「In hia e5人teh做啥貨？」應講：「是beh ka7釘ti7十字架hou7伊死。」Hit e5查某人koh問一句講：「An3怎樣beh hou7伊死，伊做甚mih歹？」應講：「今我無閒thang常常kap你講話，請你恬恬hia坐。」
查某人hit日m7敢koh問，就直直看耶穌e5面。別日koh問一過講：「若是hit-e5人做齊全好，in an3怎樣款待伊到an2-ni?」彩畫e5人應伊講：「我今beh將hit層事講一過hou7你聽，講了你m7-thang koh再攪擾我。」伊就tui3頭到尾，論耶穌臨到世間，出世做人，所行所做無錯誤，結局hou7 歹人掠去，害到死，hit層事攏總ka7伊講明白。
Hit e5畫像e5人家己e5心較硬，雖然伊teh畫耶穌所經過e5艱苦，iau2-ku2伊家己be7動心安安然然攏無憐憫體貼。查某人反轉頭一擺聽這個代誌，伊e5心受感激，be7免tit流目屎。伊家己e5像畫明白，彩畫e5人叫伊來看，伊一下看若準無看伊，就liam5-piN 越頭來看耶穌e5像，續對做畫e5人講：「若是伊替你擔當這號大艱苦，你kiam2無自然疼伊mah?」
講hit句，畫像e5人有紅面見笑，攏無話thang應。伊卻不止深知耶穌e5代誌，不過到今仔日攏m7 bat想起伊所經過，kap伊本身有甚mih干涉。
Hit日查某人所講：「伊替你擔當艱苦。」hit句常常刺chhak8伊e5心，雖然ai3放be7記tit，iau2-ku2 be7會，tauh8-tauh8若親像有聲teh講：「你kiam2無自然疼伊mah?」
過幾若日，伊e5心猶原be7安穩，堪be7-tiau5,雖然伊屬天主教iau2-ku2 in無法度thang ka7伊thau2放，伊e5心真艱苦ai3 beh chhoe7平安e5路。有一日伊偶遇然入一間e5福音堂，聽先生teh講恩典e5道理甚mih意思，koh上帝bat用甚mih方法救人脫離伊e5罪惡。
畫像e5人聽了心就歡喜益發信，亦知這tiap8 e5福氣kap舊款來相比，實在有精差真遠。前 kan-ta 趁法度，今得著耶穌本身，kap伊結連，果然是到額。彩畫e5人今 ai3將家己獻hou7主，做伊e5路用，m7-ku2伊掛慮一項，就是嘴舌真tun be7曉講話，驚了無路thang報揚主e5仁愛。Tu2-tu2 hit時忽然間teh想：「好佳哉我會曉畫像，向望伊替我講話來干證主e5大疼痛。」所以koh畫耶穌teh經過艱苦hit號圖，畫了就送hit-e5像hou7伊本所在e5人，做公用，koh下底有寫：「伊替你擔當艱苦，你kiam2無自然疼伊mah?」hit句。逐日濟濟人來看hit-e5像，有e5看了亦受感激，歸服ti7主。內中早前hit e5查某人有koh來看續信應耶穌。
(台南府城教會報第168卷，1899年3月)
和平佮戰爭

交戰e5危險世間人攏知thang驚，所以若抵著列國khau2-khi3 e5時，抑是因為抵著相爭權利，就in當職e5人熱心去研究，盡力來推排，的確向望hou7 伊和平結局。有時請出別國來做公親，的確 m7 肯無斟酌，濫糝惹動干戈，陷害國家ti7 危險e5所在，續牽連著世界e5大局，che是tui3古早無 m7 是an2-ne來行。
Ti7 西爿歐羅巴州hiah-e5 較強e5國，雖然in teh相爭真久，m7-ku2 in逐國有e5 相佮聯盟，有e5 做夥協約。就in e5氣力beh差不多，勢面也beh平抵pheng，又koh hit號軍器銃藥e5類，有發明hit款厲害；就是飛船、水雷艇hit號也那革那進步：an2-ne大家知thang掛慮，驚了戰事e5禍端1（chit8)下起，就伊e5陷害是真大，所以大家相警戒，m7 敢隨便濫糝惹事。因為an2-ne有人稱呼飛船做和平e5天使，是講交戰e5器具那精光，就夠額thang遏制世間人好戰e5心，來保護in e5平和--lah。
總--是戰爭e5機關，1下khap8--著就發作，因為逐國有in e5聯盟佮協約e5關係，所以交戰e5禍患續那拖那長，那絞那大。
今因為Sek-ni2-i5人用一粒爆裂彈tim3死奧國e5皇太子，若親像將1粒炮籽tim3落去ti7 歐洲e5中心一般樣，致到奧國、俄國、德國、法國、英國、Pek8-ni2-gi7,攏總拖賴落去ti7戰場e5內面，親像火燒草埔，攏be7倚近--tit。甚至拖累--著東爿亞細亞洲，和平e5局面，致到日本也佮德國宣戰。除去美國以外，其餘較濟拖賴落去ti7 hit憂愁悽慘e5所在。世間人是甚物罪過，來抵著chiah大e5劫數？在早大家殷勤用平和來相警戒，he 敢攏是妝做e5話--mah？抑是人e5心肝想beh擾亂才來抵著這號e5刑罰？
對an2-ne來想，世間人e5所做攏無照道理，kan-ta趁私企 e5私慾。咱大家著謹慎，免得犯著這款e5災禍。（翻譯）
（台南教會報 第356卷，1914年11月）
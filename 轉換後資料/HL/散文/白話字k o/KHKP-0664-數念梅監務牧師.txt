數念梅監務牧師
郭朝成
梅監務牧師是英國e5蘇格蘭人，頭腦好koh勉強。有入in本國出名e5大學，得著優等e5卒業，tiin7本國teh做工。
Tu2當巴克禮牧師轉--去，開講演會teh報告來台灣傳教e5消息。梅牧師就來kap伊談論。巴牧師看伊是有為e5人物，就招伊來台灣傳道。伊有應允，m7-ku2阿兄、老母m7准。伊ai3趁上帝e5命令，m7 ai3 hou7肉體上e5序大阻擋。伊就kap蘭大衛醫生、連德烈牧師上陣來台灣。明治28年，12月18日上陸到台南。明治29年，聘請林燕臣秀才教授台灣語。明治30年就kap蘭醫生來toa3彰化城。
蘭醫生盡力醫人e5身體，梅牧師拚命救人e5靈魂。Hit時in兩人攏是獨身toa3做伙，一對手，情投意合，拚命做主e5工。實在中部教會，中部人民真有福氣。
梅牧師因為做工過頭，身軀lam2,幾若擺轉去調養；若小可勇就koh來台灣做工。
Ti7 15年前kap牧師娘轉去in本國，醫生驗伊e5身體lam2,m7准伊koh來台灣做工。伊人ti7 in本國，心ti7台灣，逐日替台灣教會祈禱。
今年2月28日ti7 in本所在別世，享受75歲。福氣ah！ 脫離一切e5苦難。
六月13日午後3點，台中中會主推開追悼會。順序：--（1）  思會者：王守勇。（2）奏樂：李秀專。（3） 吟詩：63首。（4） 祈禱： 郭朝成。（5） 聖經朗讀：劉振豐。（6） 吟詩：136首。（7）說教：紀溫柔。（8） 故人ai3吟e5詩： 13首。（9）故人e5略歷：林學恭。（10） 悼詞：南代議長黃士孟；嘉中議長黃武東；外幾若人。（11） 讀悼奠：羅文福。（12）默禱。（13）獻金。（14）彰化聖歌隊悼詩。（15）吟詩：135首。（16） 祝禱：黃仁壽。（17）閉會。
幾若百人聚會，肅靜敬意，來數念主盡忠e5奴僕。中國教會攏有派代表來赴。
鄙人18歲bat梅牧師，20歲tui3伊領洗禮。經過39年做好e5朋友。鄙人會做傳教e5工，是受伊e5感化。常常做伙談話，做陣佈道，看伊e5舉動；真正會堪tit hou7人崇拜。
寫幾項來數唸--伊，kiamchh2ai 會thang做後輩e5參考也ku2-kaN2。
1. 伊是盡忠e5工人。梅牧師是注重佈道，台中州下e5大小庄，kaN2罕tit有伊無到e5所在。午前早早出門，e 昏暗暗入門，經過講十庄，說教數十回，行幾若鋪，受風、受雨、受寒、枵、嘴礁。伊是ai3 hou7逐人攏有聽著道理，kap伊做陣佈道，若m7是身體勇健e5人，生命會hou7收--去。當時交通無利便，攏是用行。人苦勸伊m7-thang做工hiah劫，驚了身體擋be7-tiau5。伊講：「夭壽較贏長歲壽，若ti7做主e5工e5時，來離開世間是真福氣」。伊e5佈道法，30年前摃鑼，後來pun5 喇叭，一位講幾分鐘，報人bat上帝，信救主，罪tit赦，後來會上天堂，隨時就過位。
2. 伊是真克己--e5。梅牧師tui3教會款待人是真厚，tui3家治是真薄，穿bai2食bai2。甘牧師bat講：「梅牧師e5穿插，食食若英國乞食」。是伊e5衣裳、鞋、襪、帽，攏退色，破破、歹歹；伊e5洋服也bat買便-e5,無合su。若是聽著beh起拜堂，伊是真大出力。彰化起拜堂，伊出Y4,500.00。台中出千外，南投出1300；其餘e5講千，幾百。看著散hiong人無thang食，破病無錢，伊就暗靜幫贊--伊。看著散hiong傳教者，伊也暗靜幫贊--伊。幫贊人讀冊也真出力。Che m7是tui3伊用chhun e5錢，是tui3伊儉食儉穿。伊出外是坐3等車，人問伊你thai2 m7坐一等車。伊講：「我若坐3等車，兩年久就起一間拜堂」。伊是何等e5克己。
3. 伊是實行平等--e5。梅牧師出世ti7文明e5國，卒業ti7一流e5大學，有博士e5學位。伊對待學者、富翁、有權勢--e5,kap鄉村m7-bat字e5愚民，以及散到若乞食穿破衫，身軀污穢e5攏相像。無論甚mih下等下等人到伊兜，伊是笑容迎接，雙手捧茶。出嘴講：「咱台灣人」，伊ti7台灣生活kap台灣人相像。
伊若出門佈道，toa3保溫罐、茶罐、茶心、茶甌、牛奶、餅、聖詩、喇叭、一大包。無論啥人beh ka7鬥koaN7伊都m7,講：「耶穌gia5家己e5十字架，chiah e5是輕輕」。kap伊做陣佈道，m7免toa3便當，將伊所食e5 hou7大家食。
4. 伊是真謙卑--e5。梅牧師是真謙卑，kap伊做陣佈道，有人bat紹介伊是博士，伊e5面即時紅，講：「我是上帝無路用e5奴僕，我是無學問e5人」。也講：「我是若約翰ti7曠野teh喉叫，鄉村佈道講hou7作穡兄弟聽我是會曉，若beh開佈道會講hou7有識階級e5人聽我是be7曉講」。Koh講，「台灣e5文化真進步，beh是這陣我就m7敢來台灣」。伊是專門傳十字架e5道理。十字架以外無beh講別項。無論甚mih ham-ban7 e5人，伊都無看輕伊。稱呼人伯、叔、姆、嬸、兄姐。當時我正十外歲，伊是叫我朝成兄，伊是何等e5謙卑。
5、伊是尊敬傳教者--e5。梅牧師極其尊敬傳教者，kap伊做陣佈道抑是座談，隨時hou7伊感化，ai3獻身做傳道e5工。伊款待傳教者是極其尊敬，極其疼痛，伊無掠學問做本位。Kap伊做陣若會曉講耶穌是上帝e5子，hou7人釘十字架，替人死，hou7人得著救，an2-ni伊就真歡喜。「你著去讀大學做主e5工」。中部早到今，真濟人讀神學做傳教者，直接教接hou7梅牧師感化。中間濟濟e5是落地散e5破布般。Beh做文章，抑是幾何、代數、開平方、開立方che較be7曉。若是ti7鄉村講幾句十字架e5道理，ti7拜堂講一篇贖罪論，卻是津津有味有活氣。Che就是得著梅牧師e5衣缽真傳。
鄙人青年e5時，立志ai3做主e5工。就去讀小學、中學，hit時家父別世，老母m7准，就退學。傳道e5心已經死，若tu2著梅牧師，伊就講：「朝成兄，你kiam2 m7是ai3做主e5工」。若hou7問一擺，差不多幾若月日久ti7心底be7散去。結局著去讀神學，這時iau2 teh做破草鞋疊土人腳;鄙人是受伊感化e5一個。
(台灣教會公報第664號，1940年7月)

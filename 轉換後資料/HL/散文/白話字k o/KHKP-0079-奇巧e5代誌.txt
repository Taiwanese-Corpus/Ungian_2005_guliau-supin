

奇巧e5代誌
奇巧就是中國e5查某囡仔，出世ti7廈門。TaN beh 將伊e5嘴所ka7先生講e5話來寫ti7下底，hou7 lin2台灣e5查某囡仔讀了會較明白：
伊e5話講，我差不多到10歲，hit時有外國e5人來ti7 廈門開女學，ai3教示查某囡仔，學生有e5 toa3 ti7女學，有e5日時 去讀nia7-tiaN7。有一日我e5老父就ka7我講，伊ai3去女學 看看leh；教我著kap伊作伙去，也講，Khiam2-chhai2 hit-e5 先生beh接納你做學生。阮老母聽見這話，就阻止講：「的確m7-thang，會hou7我不止驚。」阮老父才講：「實在m7免驚，hia e5先生beh sui2 衫hou7你穿，續beh教你讀冊；今來去好mah？」
我聽見老父講，Sui2 e5衫 teh-beh hou7我穿，心攏無想 tui3別物去；嘴真好膽講，我果然無一點仔驚，真ai3 kap你去；今這陣來去。  
阮老父隨時chhoa7我去到地；hit e5先生就ka7我講：「你著逐日來讀冊；m7-ku2攏無講起sui2 e5衫beh hou我穿。」  
去無偌久，阮老父老母就講：「查某囡仔人常常tui3 街裡上落，真正是不便，幾若項e5 歹勢；」就想beh hou7 我chhiang5在toa3 ti7學裡koh 較好。阮老父就去問先生看an2-ni會做得抑be7?先生講：「好。」  
我tiam3 hia無幾日，心意想 ai3轉去看阮老母；m7但日時心悶，暝時也是鬱卒，哮到攏be7睏tit。先生ti7樓頂teh睏聽見我悲哀e5聲，就問：「看是甚mih人啥事 m7睏，teh哮？」我就應伊：「是我，我真悽慘。」伊就koh問：「慘啥代誌」？我ka7伊講：「是想著阮老母，be7得倒去看伊。」先生有koh講：「今m7-thang 吼，我beh疼你親像lin2 老母，你若做到乖乖，有好e5 品行，我也teh-beh chhong3 sui2 e5 衫hou7你穿。」我就liam5-piN 講：「好nouh！」Koh想著有sui2衫，心內就安慰。到明仔再先生叫我來樓頂，將我e5 衫仔辦hou7裁縫排比布，beh thang做。我看hit塊布全全是花，真sui2到極；落樓了真歡喜到be7顧tit。  
我到hiah久iau2-boe7信耶穌，也無甚mihai3聽道理e5款式。到放假hit時，阮大家beh倒去，先生就叫我去，吩咐講：「奇巧ah!你若倒去要緊著通知lin2老母，教伊m7-thang koh拜佛，因為佛m7是活e5,是死e5;也be7聽見，也be7講話，be7看見，be7會振動。著續ka7伊講，伊應該著拜天頂e5 上帝。」我就應伊講：「好，我才beh ka7伊講。」
倒去hit e昏阮老母猶原照時常teh燒香、點燭、拜佛；我就ka7伊講：「阿娘ah!先生有吩咐我ka7你講，M7 thang拜佛；佛其實是死e5物，拜伊到底無甚mih路用。」阮老母liam5-piN受氣，koh teh驚；隨時對佛講：「這是戇囡仔 lam7-sam2講話，m7-bat三兩，求你 m7-thang受氣。」我就koh講：「先生也teh講，佛是be7看見，be7聽見，也be7振動，真正是死，無活。」阮老母益發受氣，就掩我e5嘴liam5-piN 迫切teh求hiah-e5佛，著 寬容憐憫，m7-thang譴責伊e5罪，也m7-thang受氣。拜了老母做伊去創代誌；我家己teh想，佛m7知會受氣人抑e7?才so5身倚伊，一下ka7看佛e5面，看伊兩蕊目睭真大蕊，親像teh凝我，我真驚。  
過幾若日tu2著阮老母不止無閒，teh創東，創西，續beh去煮飯，教我著去點香燭。我想be7曉tit，進退兩難，若beh 去拜伊，m7-ku2聽見先生講e5 話。拜佛實在得罪上帝；總是m7 ai3激阮母e5意思，就姑不chiong倚去點。我有對 hiah-e5佛講：「你m7-thang 扑算我實實teh拜你，實在無an2-ni,我攏m7信lin2半個；也m7是為著 lin2來燒香點燭，不過是kan-ta beh順阮娘e5命令nia7-tiaN7。」
Hit e5昏去睏，無張持夢見佛kap我真計較，beh來刑罰我，想著走去先生in tau hou7伊照顧到穩。隨時就緊緊走，沿路走，沿路聽見佛e5腳步聲khok8-khok8 吼親像teh jiok我。到女學tui3樓頂直直走入先生e5睏房。先生問我：「啥事驚到an2-ni?」我將這個代誌ka7伊講，佛真受氣我，beh入來掠我。Teh講e5時，彷彿koh聽見佛e5腳步聲 ti7下腳teh pong3-pong3哮。先生笑講：「M7免驚，你來坐tiam3 我身邊就安穩，佛的確m7 敢上樓頂。」我就bih ti7伊腳下 teh坐也攏無驚。翻身精神就醒，將所夢見e5 ka7老母講。伊聽了就講，憨囡仔m7-thang hou7佛受氣。照我心內teh想，先生是較大佛，佛m7敢去hia;tui3 hit-tiap8我就攏無驚佛。  
Iau2-ku2我攏無實心要緊道理。若有時跪teh祈禱bong2用手掩目珠；總是暗靜指頭仔lang3縫teh偷看，是beh看別人有an2-ni 抑無。阮先生常常ka7阮學生講：「若祈禱hit時目睭著放 kheh,因為咱kap上帝teh講話。 」 
我有一個昏koh再夢見阮學生大家teh-beh祈禱，iau2-boe7跪落去e5時，先生就ka7 阮講：「上帝也ti7咱e5中間，lin2大家目珠著放kheh-kheh m7-thang開。」我teh想beh koh 偷看，上帝若有影來，我就 thang看見伊；所以目珠微開一下lio2,忽然看見光na3-na3 直直迫倚我身軀，我驚到 ngiauh8-ngiauh8-chhoah，出聲teh 喊扑醒阮老母。伊就問我：「驚啥事？」我才ka7伊講，夢見看著上帝，驚到beh死去。伊就安慰我，教我m7-thang驚，夢見攏無影，也m7-thang koh想起hit號e5事。  
我就koh想，khiam2-chhai2上帝本身會hou7我夢見，是beh來指示我，hou7我若teh祈禱時目珠 m7-thang開。後來我正m7敢開看；tu2著人祈禱， 我e5目珠常常有放kheh。
Koh無偌久我較詳細 teh聽先生e5教示，上帝有恩典賞賜我，佳哉聖神開我e5心，hou7我較會曉得道理，致到信靠耶穌；所以in有接納我做教會內e5人。 
（台灣府城教會報第79張，1891年12月）

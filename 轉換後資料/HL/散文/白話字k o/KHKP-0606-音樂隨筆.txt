音樂隨筆
音樂佮近代人e5生活，不止有密接e5關係，是咱人e5日常生活，所boe7 thang無tit e5咱人e5耳孔不時會thang聽著新款e5音樂，致到思想感情加真豐富，有新e5觀念生出來。　　　
音樂會hou7人有新e5感覺，會給人有觀念豐富e5材料，這是甚物因端？就是hit個性質佮咱人本來e5性質有共通e5性質ti7--teh。「人之初，性本善。」咱人本底e5性質是好，用音樂e5話來講，就是「sui2」。真好聽e5音樂，就是真sui2 e5音樂。所以人e5心肝若好，就聽著好e5音樂，會受感化，變做真sui2 e5心肝，佮音樂抵抵會調和；實在是真妙e5物。
真、善、美這3項若完全會得調和，照伊e5特性來發揮，就咱人e5生活會向上，會清氣相。科學要求「真」，宗教要求「善」，藝術要求「美」。這3項hou7咱人e5人生觀得著濟濟e5暗示，無限e5教訓，來定著咱人e5生活標準。特別這個「美」。e5生活佮咱e5日常生活真有緣。欣慕「美」是真理想，總是若欠「真」佮「善」就有危險性 ti7--teh。所以咱人e5理想若tui7宗教道德來生出，hit個sui2就有價值，就有利益。咱人e5心性tui3 sui2來調和，就咱e5感情加真親密，真燒loh8;所以會hou7人生出同情e5心。Hou7人e5心肝結連e5物就是「愛」。Ti7愛e5中間，咱e7 thang發見著純真e5「sui2」。宗教音樂是一項真sui2 e5物，若有欣慕意愛e5人，伊e5心肝會漸漸變好，到有親像本來e5性質。
「善」。若愛音樂e5人，猶原會愛宗教，因為這兩項是真接近e5物，若信宗教e5人猶原愛音樂，這兩項永遠有關連ti7--teh。
上帝所創造大自然e5世界是真sui2,佮藝術真有緣份。音樂是最第一高尚e5藝術，所以用che來讚美造化e5主，實在是真合理e5事。
藝術家真愛佮自然交陪，自然e5音樂khap8--著心內e5琴線，就boe7禁得無讚美上帝，佮伊所造e5萬物。南方e5島嶼不時有真sui2 e5風景掀開ti7目珠前。真sui2 e5島嶼。：
「台灣」，會thang發見著音樂e5寶庫。四季攏有音樂演奏。Tiam3 ti7都會生活e5人，若一擺去山間，草地thit-tho5,來接著自然e5風景，kiam2無加真清爽--mah？山--nih8 e5花空中e5飛鳥，溪水e5聲音，無一項無teh顯明造物主e5愛，無一項無teh o-lo2伊e5大權能。真正sui2無比！
若真實愛音樂 e5人，的確猶原會hou7音樂愛--得。所講、所看、所聽逐項是音樂，思想，感情，以及對人生e5見解攏有音樂e5氣味ti7-- teh。真實研究音樂e5人，的確是hou7音樂所感化。若有盡心去chhoe7,的確會抵著；有欣慕意愛，的確會得著。為著藝術來精進，才是好e5意願。高尚e5藝術，著分hou7別人相佮有份，才有值研究e5目的。「Hou7人e5,比tui3人提--e5較有福氣」﹙使徒20:35﹚。Beh分hou7別人，有時欠演奏者來再現，才會達目的；所以得著同志e5援助是真必要e5事。無論音樂家，抑是教會e5音樂團體，大家真相和，逐人e5心肝攏親像音樂會調和，an2-ni才會thang演奏好聽e5音樂，m7若本身得著利益，續會thang分hou7別人。相同情，援助，che是人生一項真sui2 e5事誌。「咱行好m7 thang失志，因為若無chih8-cham7,到期會收成」﹙加拉太6:9﹚。這是研究音樂e5人，所著抱e5精神。
「收成」是一項e5歡喜，「分hou7人」是koh一項e5歡喜。攏總e5歡喜，是tui3感謝，讚美來表現。真e5宗教信仰會生出感謝，讚美e5心。感謝，讚美e5人生才有同胞愛，社會奉事e5精神出現。宗教味佮藝術味e5人生，是不止有意義，有價值。這是咱人e5理想佮希望，也是人生e5幸福。   
(台灣教會公報第606卷，1935年9月)

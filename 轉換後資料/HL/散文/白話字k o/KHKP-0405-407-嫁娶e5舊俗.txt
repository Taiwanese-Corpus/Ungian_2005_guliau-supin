嫁娶e5舊俗
陳添旺  記    
台灣人嫁娶e5風俗有幾若款，koh有逐所在佮人種e5無相同。今我也是無啥知影，有e5是請教別人。這擺新竹傳道會有派我彙集這個事，ai3寫淡薄印上報來參考；若有不足請指教，續寫來增補，是有做咱大家e5利益。    
配親e5方法有幾若款，父母主婚，父母替子兒主意。    
1.有e5大漢婚配。新子婿新娘m7-bat相見，kan-ta父母親人去看，抑是探聽。較早少年e5男女若講婚姻e5事，有e5真見笑e5款，也序大人拘束，kiam2-chhai2專倚靠媒人設法na7-tiaN7。總是有實在--e5,也有無實在--e5,俗語講：「媒人嘴胡lui3-lui3」。    
2.細漢婚配--e5。對細漢抱來io，有e5幾若歲chhoa7來，聽候大漢才結婚。    
3.指腹為婚。是兩人e5某有身孕，第先講定著，若生男女配做翁某，有e5對細漢就過門，有e5到大漢才娶，也有背約。    
4.起頭娶hit 個號做結髮夫妻，抑是講頭毛連上，若是某koh嫁別人叫做繼妻抑是講續絃。死翁koh嫁是二婚親，翁某相離開叫做生離。    
5.有e5丈夫入女家，叫做入門進贅，有女子入夫家，分孫傳嗣e5關係。
6. 有人女婢收做某，也有一個查甫娶幾若個某，有e5是向望後裔昌盛，有e5是好色。人娶親雖是憑媒說合，總是iau2有真濟異端，寫八字(生時日月)，來 teh 婚仔 ti7 廳頭，拾彩市 ，看三日內無死活物，抑是扑破碗、器具等等，無冤家，就是好彩頭。若是有甚物阻礙就m7 愛，著看命，有好命抑無？有相沖抑無？長歲壽抑無？濟子孫抑無？有破月 抑無？有tai3 liu5-he5 抑無？若有，生子e5時水m7敢振動，聽水聲會死母身，帶鉸剪爿、鐵掃帚抑無？若有，是上歹命。有斷掌抑無？若有，會煞死翁。若有破月，入家會敗家，了錢死人。有入廟抽籤，poah8杯討准，若有阻擋也be7成。女家揀男家也大約相同，若無相合猶原be7成。總是男人破月是12月生相龍。若到丈人兜會死人，抑是死精牲，了大錢，俗名講12月龍剖做兩爿。   
以上Chiah-e5事若相當，就講聘金、嫁妝、禮儀、盤擔 逐項，後來看好日過定，有時娶細漢揀雙日就用，hit時男家備辦大餅、lau2-hoe 、豬腳、手指、禮儀等，也有無e5是照呼 。女家備辦薰包、tou2-a2 、手巾teh--轉去，有e5無相同，也用12項種子，是向望gau5 生湠，親像種子一樣，兩節火炭框紅紙。過定了後女家備辦嫁妝真濟，有e5衫褲歸世人穿be7了。柴料大細櫥、箱等等真濟，有e5 kah 兩具棺柴，用布包續舉--去，好額相配有kah 金銀真濟，田契、老婆、查某 kan2,平常家就是嫁妝na7-tiaN7，濟少無相同。男家也齊整家內逐項，有e5送聘金幾若千、幾若百、幾十無同，照in 有無e5力量。    
送定以後，娶e5時間無定著，看好日兩家有合，無相沖然後送日課 ，著禮儀逐項，也定日完聘。盤擔有幾若日前送去，有e5同時，hit時聘金禮儀一盡清楚。也所著寫字--e5,全寫好字，大餅佮別項寫百子千孫、百年偕老、琴瑟和鳴、天送麟兒，娶e5時較奢華e5有擔燈娶嫁、放炮，用chhun-siaN7 ，鼓樂迎嫁妝，有e5前日先迎去。女家有教女子用話用法，抵觸丈夫踢轎門做竅 ，廳門前下一塊古椅，掛一雙鞋，面頂一枝雨傘。子時到--lah若m7 照時hou7 人娶，就有an2-ni。食姊妹桌，揀同輩e5、母、嬸、姆，12人，姑無在內，驚會孤khut8,叫好命--e5來chhiuN7頭 戴髻，穿紅襖，有e5無，牽上轎 ti7 大廳，若是翁無這個例。
入轎e5時，轎夫講好話真濟，攏有四句愛趁紅包，有人吩咐好話：「坐正正，得人疼；坐好好，夫妻po2-lo2 。著好嘴，一聲叫，雙聲應，人boe7到，緣先到。」逐項好話盡吩咐。後來上轎，頂面一粒紅轎珠，phoah8紅綾 ，前面貼一張符，後面一塊米篩畫八卦，是治兇神惡煞。出門了後，廳門隨時關--起來，驚了家伙te3伊去。用一枝扇佮手巾放 ti7 路裡，hou7 外家拾轉--去，好--e5帶--去，歹--e5收轉--來。Ti7 路--nih若哭，若佮新娘相抵，著換花，講後日生子才會活。過溝、橋、廟門著燒金，放炮、抵著死人棺柴著借chhai2 ，一路放炮到男家，頭前拖一枝竹梳 ，竹仔縛一塊豬肉條，講是祭白虎，因為早bat有人hou7 虎咬去。轎後擔粗桶，叫做子孫桶佮腳桶；到位講好話，攏有四句ai3紅包。     
Beh 到厝著一人去報知，叫家內e5人閃避，驚相沖碼頭 ，會終身結怨。Hit人 toe3 女家備辦e5緣錢、烏糖，後來將緣錢、烏糖、豬心去煮湯hou7 厝內e5人lim，講才會有心，有緣，甜親像糖。Koh用12項種子，ai3 gau5 生thoaN3親像種子。也有鐵釘講gau5出丁，兩節火炭，火窗講熱親像火。著歸枝甘蔗有頭掛尾，是有頭有尾。Beh 開轎門，轎夫beh 紅包，講好話，攏有四句。著一個囡仔捧茶盤，兩粒柑來請出轎，新娘著teh紅包，其餘著真濟紅包，若提物hou7 新娘攏著紅包。
(台灣教會報第405、407卷，1918年12月、1919年2月)

薰 e5 害
陳祿 
人e5 身體有3項要素：叫做精神，靈魂，肉體。這3項有密切e5 關係，所以近來e5 宗教家大大teh 注意。設使咱人e5 身體若有一部份受傷，就精神也be7免得受感應。親像人若有胃病，就hit個人真快受氣，甚至也軟弱。精神若厭sian7,就身體也厭sian7。若愛知人e5 身體有健康抑無，著看伊 e5 胃臟 e5 強弱；胃若lam2 e5 人，伊e5 精神鬱悴無爽快。身體若無健康，也有關係ti7 靈魂；所以若人抵著艱苦破病，就伊e5 信仰會搖動。賢人講：「健康e5 精神，tiam3 ti7 健康e5 身體。」；這句話實在有影--lah 。
對歐洲戰爭平和以來，各國有見識e5 人，提起禁酒、禁薰，做現時第一要緊e5 問題。現時美國製酒e5 事業，攏總禁止。禁令一下出，百姓m7 敢反對，濟濟人攏贊成。總是中間有奸巧e5 生理人，ai3 將做酒e5 機器，提來中國開業。好佳哉美國e5 宣教師盡力佮in 抗議，到路尾無成。露國也m7准青年人食薰、食酒。酒e5 害是眾人攏知，m7 免我加講。今我所愛講--e5,就是薰e5 害，佮咱有甚物關係？ Ai3引起出名e5 醫生所証明e5 事實，記ti7 下底來hou7 列位做參考。  
田源博士講：「普通e5 捲薰草，一枝e5 內面，有一滴e5 nicotine（薰草e5 毒素）。」伊藤學士講：「用一滴e5 nicotine，3分間會害死一隻狗。」露國有一個出名e5 博士講：「將一隻兔仔關ti7 櫥--nih ，逐日歕薰煙ti7 兔仔e5 身軀，m7 免過2 月日就會死。」後來破腹詳細驗，才知是 nicotine 透入皮膚，侵入血液，害著心臟。松崗博士講：「薰草工場做工e5 婦人人，本身雖然無食薰，總是流產真濟。設使若得著安全生產--e5 ，伊e5 子兒也濟濟早死。」肺癆病，胃弱病e5 原因，濟濟是對本身佮序大人食薰，食酒e5 結果。學生食薰第一害腦力，koh  伊e5 身體hit無食薰e5  學生平均較輕。有一間大學e5  教授，報告學生入學hit時，試驗e5 成績講：「食薰-- e5  平均比無食-- e5  平均是較少點。」對an2-ni 來看，薰e5  害 m7-na7 害人e5  身體，也阻礙咱人智識e5  發達。
食薰e5  起頭是對野蠻人，後來文明人也學食，就自作聰明，加工製作，種類那出那濟。今成做風俗，就大家相看愛學食，那賣就那有銷，政府趁錢日日濟，百姓了錢日日瘦。現時咱本國e5  百姓逐年納政府kan-ta 薰費，約有1,0000,0000 khou ；對外國來--e5 無算在內；食薰e5 人一年，一年濟；若看近來勞動社會e5 青年，無食薰e5 人真少，就知影。
這號惡俗m7 知到甚物時才會廢無？食薰有甚物利益--leh ？有人講：「食薰解憂悶」；koh 有人講：「食薰除毒虫」。Che 實在是錯誤 e5 思想，m7 知食--e5 人伊e5 健康e5 身體 beh 漸漸變做衰弱。
試想孝經講：「對父母所承受e5 身體若m7 敢ka7 伊傷害，才是有孝。」又koh 聖經講：「Lin2 e5 身體是上帝e5 殿」。可見人無緣故害家己e5 身軀，che m7-na7 做不孝e5 子，也是做背逆上帝e5 人。
咱e5 主講：「Lin2 是世間e5  光，地上e5 鹽」；光佮鹽攏是人所大要用e5 物。就是做基督徒-- e5 著擔當救人e5 靈魂，佮改良社會e5  責承。今仔日社會種種m7 好e5 習慣，oh得 thang 講到盡。親像食薰e5 歹習慣，無各樣將上帝所賞賜e5 錢財hiat 落火坑變成煙霧。m7-na7 害家己e5 身體，也有關係ti7  道德上，實在是可憐--ah ！
救世軍m7 准食薰e5  人入教會。若有食薰e5  人愛入教會hit時，著攏放sak。Che 實在真好e5  方法，hou7 咱台灣教會thang 做模樣。現時台灣南部e5 會友e5 中間，我扑算至少有500人食薰，若每人平均一年做 6 khou  來計算，一年間總計3000 箍。若將chiah  e5  銀來補助教會，就免煩惱財政缺乏，主e5 道理oh開闊--lah ！
今咱倚靠主，無hou7  物慾把縛，m7  是親像世俗人做物e5  奴才。人若果然信主，改薰是無oh e5  理--lah。基督徒著做風險中e5 石柱，m7-thang  趁世俗teh  浮沈。也著做活魚，m7-thang 親像死魚toe3 水teh 漂流。
向望眾教會e5 任職者甘願看薰做一款e5  對敵，實行改除，thang 做會友e5  模樣。俗語講：「水頭清，水尾就清。」
(台灣教會報第433卷，1921年4月)


于蘭聖會
對中西教會報翻譯
金陵e5風俗逐年若到7月，城內無論大街小巷攏照次序做于蘭大會賑濟無依倚e5鬼神，鑼鼓喧天，香煙滿地，銀紙燒到成山；男女來往那水teh流。Ti7 hit-tiap8鬼神極快活，和尚是第一好趁錢；真正是人kap鬼teh相同歡喜。
也有人問講：「先生--ah ! 你到chia真久，你知che于蘭聖會是甚mih時起，甚mih人設？」我應講：「M7 知；若是照我e5 意見teh想那准親像漢朝e5韓信是做于蘭會e5頭一人。」
Hit個人聽了真奇怪，講：「淮陰侯e5傳我bat看--過，攏m7-bat 看見這號故事；koh于蘭會ti7 漢朝也iau2-boe7有--lah!」
我koh對伊講：「于蘭會hit 時雖然iau2-boe7有，但是做于蘭會e5意思是對hit 時起--e5。你kiam2無看見小說e5冊teh講，韓信叛楚歸漢e5事--mah?Hit-tiap8了後有追兵teh追--伊，又koh迷路；佳哉有一人ti7 山頂teh剉柴伊隨時去問路。剉柴--e5就ka7伊講路。韓信照伊所講e5路去行，行boe7幾步，忽然想--著，講，我逃走無ai3人知我e5蹤跡；ta對剉柴--e5問路，設使追兵一下到，剉柴--e5就ka7伊講，我e5性命就be7保--tit。不如將剉柴--e5 thai5死來塞伊e5 嘴，就m7 免驚。雖是伊有恩情ti7 我兜，kap我無冤無仇；總--是我有大眾e5才調，著留我e5 身軀做後來e5大路用，伊e5 性命不過是那一隻kau2-hia7 na7-tiaN7，活--也無利益，死--也無損害，beh-thai3有甚mih要緊--leh!想到chiah e5因端，就倒轉--去用劍thai5死剉柴--e5。
Thai5死了就mi淡薄土做香，跪teh ka7伊講：「你因為我來死，後--來我若發達的確beh報答你e5恩情，hou7 你享受香煙萬年無煞。」後--來韓信做大將，果然來ka7伊起廟，服祀伊香煙萬年無煞。人攏講韓信知恩報德。Che就是問路，斬樵夫e5故事--lah!試想無緣無故ka7伊thai5死，thai5死了，就beh報伊e5 恩情；che kiam2 m7 是貓哭貓鼠假慈悲mah?于蘭會e5意思也是an2-ni。平常時chiah-e5散hiong人若有甚mih好--處攏hou7 chiah-e5有勢頭有錢人霸佔，致到無thang食，無te3 thang安身；一下破病，就著去倒ti7路邊。試看大厝kap公館門口，時常有破病人倒teh睏，攏無人beh去問--in，出在伊病死。Che就是親像孟子所講，廚內有肥肉，馬寮有肥馬，百姓有枵餓e5面色，曠野有餓死e5人疤，一樣。不過hit 時e5人pa是ti7 野外，現今e5人pa是ti7城內，小可無像na7-tiaN7。當伊iau2-boe7死e5 時陣，出在伊叫救；人那准無聽--見無看--見一樣。總是愛等候伊死正施濟一柩薄薄e5棺材hou7伊，續做于蘭會；an2-ni就掠做我施恩hou7 鬼，也算盡頭---lah。
HaiN7--ah ! 人iau2-boe7死e5時就khau 削伊，叫伊著早死，一下死了，就叫伊著早活。Che kiam2 m7 是拔劍thai5--伊，koh燒香拜伊，kap韓信一般樣？所以我講韓信是于蘭會頭一個人，就是這個意思--lah。」總--是che人私心顧家己，攏無用公義來款待別人。Thai5死--伊是做家己e5利益，就敬--伊也是做家己e5利益。因為散hiong人在生be7會kap我計較，死後驚伊作祟，不得不用che2來安慰伊。這號kap冬天設局煮糜一樣，是驚活人無thang食致到擾亂，所以煮糜賑濟伊。于蘭會是驚鬼顯出伊e5 靈聖。
獨獨咱e5救主耶穌一生行好，克己款待別人；做伊e5 學生--e5著遵趁伊去行，m7-thang貧憚，到逐所在設醫館，學堂，用款待鬼e5錢來款待人。俗語講：「救人一命較贏過做七壇醮」；真假虛實對an2-ni可以thang知--lah。
(台南府城教會報第200卷，1901年11月) 
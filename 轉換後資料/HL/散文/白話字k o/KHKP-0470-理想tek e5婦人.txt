理想tek e5婦人
黃授惠
Ti7主前百三、四年e5時，羅馬國不止興，m7-ku2 hit時e5社會是上腐敗，有分二階段，就是貴族佮庶民。Hiah e5貴族in號名叫「法族」。Chiah e5有e5事業抑是「元老院」e5議員俗高等官攏是「法族」e5人佔teh。Tui3 an2-ni那久上下貧富那分那離，煞變做2個階段，中等階段煞無去。
Ti7 hit時hiah e5法族，真富有，hiah e5貴婦人煞有hit號風俗，就是常常逐家做影teh展所有chng-thaN e5裝飾品；看啥人有金手指，啥人有鑲金、鋼石e5耳釣，啥人有上值錢koh sui2 e5物，逐家看來看去；an2-ni做快樂，做交際1項e5奇觀。
有1擺有1個貴夫人名歌妮利亞。有一日伊平時所teh交陪e5貴夫人攏chhoa7來in兜，猶原koh teh談論逐人所有e5裝飾品。Ti7 hit時hiah e5貴夫人就tui3歌妮利亞講：「今，你所有e5寶貝是甚物？請提hou7阮看。」若是伊再三ka7 in推辭，講：「我無有親像列位所有hiah-nih sui2 e5寶貝thang hou7 lin2看。」總是hia e5貴夫人逼伊。歌妮利亞就講：「若是an2-ni，好！總是我e5寶貝佮lin2較無相像。請聽候，我beh來去提hou7 lin2看。」Hieh e5夫人逐家chi-bu2 chi7-chu7,講：「今，這個歌妮利亞m7知有啥寶貝thang hou7咱看。」逐家teh等候。抵teh等候e5時，忽然門開，就看見伊手牽2個心適可愛e5查甫囡仔做夥入來，hou7 in看，講：「Che就是我e5寶貝。」
這個歌妮利亞這2個子，大--e5名Tiberius Gracchus；細漢--e5名Caius Gracchus。大子ti7主前133年有做羅馬e5護民官，出力改良社會10年久，不止受hiah e5貴族怨，煞hou7人害死。到123年，小弟koh接in兄e5位，後來受反對黨虐殺來死。
這個夫人e5丈夫早死，真濟人勸伊著改嫁，伊斷斷m7肯。Ti7 hit時有1個王beh召伊做王后，伊也斷然謝絕，看無世問e5快樂富貴，甘願獻全身，全力教育伊2個子到成功做國家e5大棟樑。
今這個婦人人實在真thang做咱眾信徒e5模樣：伊掠子做寶貝，用全心來養育佮教育。放sak世間e5名利，離開誘惑，來守貞節。Che真正是理想e5賢婦人--lah！凡做信徒e5好朋友--ah！咱也著掠咱e5子做寶貝，不時著注意關心，用抵好e5教法來教，用通理來引chhoa7教示伊，就猶原beh成功，成做教會e5棟樑，免得咱e5子有離開上帝，陷落地獄e5憂悶。
又koh咱做信徒--e5也thang學，莫得過頭對重世間e5名利，會曉離開魔鬼e5迷惑，來守主e5教示，就咱才be7辜負主e5愛，就thang得著伊e5賞。
(台灣教會報第470卷，1924年5月)

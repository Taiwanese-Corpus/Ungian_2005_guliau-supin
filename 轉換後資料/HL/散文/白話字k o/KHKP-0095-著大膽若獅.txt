
 
著大膽若獅
現時ti7中國較無獅，iau2-ku2人有畫伊e5形刻伊e5像來用ti7衙門kap廟頂，攏是糊塗扑算伊e5威靈會去邪。
獅是極勇猛，hou7人稱做百獸e5王；伊屬ti7貓仔類，常常食雜項e5生肉，koh伊e5腳步是輕，目耳攏利，亦有暗cheN7 gau5 咬所beh 食e5物。
凡若嘴齒有分別3項，有e5親像刀會切，有e5親像耙會拆，亦有e5親像塗lang7 e5齒會磨。獅無hit個磨e5嘴齒，伊獨獨拆肉就吞--落去，攏m7 免pou7。Koh伊e5齒不止勇，若咬馬，亦會拖遠遠。（看這tah e5細圖就thang知獅嘴e5款）
獅e5身體是真有力，亦內面e5筋是teng7 koh韌，致到會扑khiu5 刀嘴，伊若用腳chiu2 搧牛，hit隻牛隨時倒--落去。有時獅會跳到兩丈左右e5遠。
人kap貓仔行路無像款，是因為人e5 kha-chhioh-te2攏踏ti7地--裡，貓kan-ta用頭前koeh8踏ti7土面，親像ke2 腳e5婦人人躡腳尾teh行。（看這tah e5細圖就thang知獅e5腳骨e5款式）
獅e5爪是大koh曲，有大筋會伸出kiu入ti7 siu3--裡。Ti7腳指頭仔e5下底有軟嫩 e5 ji7-nng5浮--起來，是做親像褥墊e5路用。（看這tah e5細圖就thang知獅e5腳爪e5款式）
人kap貓e5嘴舌無相同；人--e5是光滑，貓--e5是粗粗無光生，若有刺一樣。獅亦是an2-ni，不過伊舌e5刺是較大較長，koh hiah e5刺是向入喉內，有時teh食獨獨用舌來chiN7就肉隨時對骨頭快快起--來。前ti7印度國有一人飼一隻獅仔，常常是乖乖，有一日伊teh睏，手伸出眠床外，hit隻獅仔來舐--伊，人liam5-piN精神就看見手teh流血，伊知獅仔lim 血teh beh 變歹咬人，所以將身邊e5銃ka7 伊扑死。（看這tah e5細圖就thang知獅舌e5款式）
獅公有sam3-sam3 大pha e5 iaN，獅母攏無。獅e5毛較濟是烏幻紅，獨獨耳kap尾e5路尾節是烏ma3 ma3。獅e5尾有kiat大lui，亦有大力。若摔人，人就跋倒。
獅e5鬚是長長，有路用幫贊伊知空有夠額大thang免tit ko5 --著物，致到有聲hou7所 beh咬e5獸thang閃避。
當暗e5時獅有出去討食，伊e5聲蓋大若雷teh彈，伊若無liam5-piN得著物thang食就向嘴ti7塗面大哮，逐項獸聽見就驚，家己走出來四圍，m7 知倒落thang逃避，獅隨時倚去咬伊。
聖冊有講：「勤勤保守張持，lin2 e5對敵是魔鬼，譬喻hit個哮e5獅四界行beh吞食人（看 I 彼得5：8）。」
因為獅e5氣力kap膽頭是真大到會堪tit稱伊做百獸e5王，人有將伊e5形象做國號，若親像中國有用龍一樣。古早猶太e5 族派做an2-ni，若看默示錄5：5通知hit個號亦是譬喻救主，因為伊自然有做萬民e5王，koh有極大e5權能。
從中默示錄所記載靈活e5物4個，一個就是獅kan2是會譬喻馬太，因為伊e5冊較大面是議論耶穌做國王。
TiII7提摩太4：17，保羅來記載伊有出獅e5嘴，kiam2-chhai2 是譬喻羅馬e5皇帝，名叫尼羅。
聖經有濟濟位講起獅，總是ti7 chiam7 免攏總引起，不過下底這幾個是較趣味較要緊--e5:願大家chhoe7 出來詳細讀；士師記14：15－18，I 撒母耳記 17：32－36，II 撒母耳記 1：23，I 列王 13：1－32，II 列王 17：24, 25，以賽亞 11：7， 65：25，35：8, 9，但以理 6：1－28，希伯來11：33。
人若tu2著不論甚mih試鍊m7-thang失膽趁歹，只有犯罪e5人著驚惶，好人攏m7 免。著大膽若獅。（看箴言28：1）
(台灣府城教會報第95卷，1893年2月)

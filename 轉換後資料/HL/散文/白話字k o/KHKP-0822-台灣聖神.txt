
 
歷史故事
台灣聖神
廖 得
▲  魔鬼迫人上天堂
40外年前，ti7 台南下，有一社叫做海埔。這庄濟濟人來拜上帝，講是為著有猴鬼ti7 hia真興，人hou7 伊凌治了無辦法，擋未tiau5,就來入基督教。
有一擺，一個姊妹e5 查某子也去患著猴鬼，發熱真傷重。Hit e5 姊妹就去請傳道陳朝明先生beh來祈禱趕鬼。未到e5 時，hit e5 查某囡仔hou7猴鬼上身，大罵傳道先生。陳--先生到位，就問hou7猴鬼上身e5 查某囡仔講：「你驚上帝無！」Hit-e5患著猴鬼e5查某囡仔應講：「驚！」傳道先生講：「若驚，這家是拜上帝e5 人，你an2-choaN2 敢來作弄--伊？」Hou7 猴鬼附身e5 查某囡仔講:「伊拜上帝，都那有、那無--teh，我就來koh8 !」
傳道先生就替hit 家祈禱，祈禱了，hit e5 查某囡仔就精神，m7 知伊代先teh 罵傳道先生，kap所應答e5 話。
▲  M7-bat 聖經，見主見笑。
Ti7 45年前，陳朝明先生kap我去恒春傳道e5時，ti7 白沙有水泉區長，陳金能兄，in一家來拜上帝( 後--來高雄北野町kap前金e5 長老陳水生是伊e5 小弟 )。伊e5 老母逐禮拜kap子孫行去恒春禮拜。有一擺破病真傷重，家己teh想伊kaN2會離開世間？teh掛慮伊拜上帝濟濟年久，無熱心學讀聖經，若離開世間，去見主是真見笑！所以ti7 病床中，見若看著伊e5 孫tui3 學校轉--來，就叫in倚來教伊字母。後--來破病好--起來，續會曉讀聖經。
▲  我iau2有羊
Ti7 40外年前，斗六珠丹灣，有一個無話無句e5 老實人；在來kap社會是無交陪，對基督徒也是無啥往來，m7 bat去禮拜。
Teh-beh臨終e5 時，吩咐伊e5 某，著照教會e5 款ka7 伊打扮；也著請基督徒來ka7伊做葬式。
最後kap伊e5 家族相辭，真歡喜講：「主kap兩個天使穿白衫，ti7 埕尾teh等beh chhoa7我去--lah！！                   
(台灣教會公報第822號，1957年6月)
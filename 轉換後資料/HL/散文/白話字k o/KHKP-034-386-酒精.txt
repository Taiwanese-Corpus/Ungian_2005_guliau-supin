
 
酒精
百姓社會e5幸福是在ti7身軀，精神kap品德e5培養。愛百姓興旺著減少破病、貧窮、無覺、犯罪種種。
論破病。病毒有真濟款，食酒e5人較無hit 個抵抗e5力，就較快染著破病。Ti7 英國有真濟病院。Bat toa3倫敦病院20冬久e5醫生，不止出名--e5講：「Hit 個病院年年所有e5 病人每100人有70人破病是為著酒精。」伊koh講：「我 m7 是講hit 70人是醉漢。」可見伊所講--e5若是實，就英國e5病院10間e5 7間是 m7 免，thang用hit 個費用來贊成國e5別項事，也thang免hiah e5人e5艱苦。
Ti7 1903年有一間大間e5醫館，hiah-e5 帶肺癆病死e5人無一個無關係酒e5害；kiam2-chhai2是家己bat食，抑是tui3父母遺傳。Ti7 1905年ti7 法國e5巴黎城有聚集肺病e5萬國會議。In決議：「因為酒毒kap肺結核e5關聯，這個會致意擬定酒精e5毒，kap肺結核要緊著平平禁戒。」也有癌症 ( 毒瘤 ) 就是真可傷e5症頭；bat有校勘e5人講帶hit 個病死--e5其中有食淡薄酒--e5比禁酒 e5人是重倍。
父母若食酒kiam2-chhai2會害伊e5 子較短壽。瑞士國一個醫生將15年e5統計，就是揀10口灶罕tit食酒e5人生子e5事kap 10口灶愛食酒醉--e5來相比。Ti7 hit 個期限無食酒--e5生61個囡仔，其中50個生存，也無破相；愛酒醉--e5生57個囡仔只有10個生存無破相。Ti7 罕tit食酒hit 10口灶有6個子無齊全；ti7 愛食酒e5 hit 10口灶有22個無齊全，有e5 羊眩，有e5 痟云云。
論失心hit號病也是an2-ni。瘋癲病院e5院長bat講失心100人 ( 查甫 ) e5 內中，35至40個是為著酒才失心，kiam2-chhai2是對家己，抑是對別人連累。
今酒精是甚mih？怎樣hiah損害？一項：酒精是屬ti7 麻醉藥e5類，若食就會中毒。Hit號e5物會hou7人暫時勇敢，不止得意，但是久長憂鬱。鴉片si7 毒，酒精也是毒；若用che，健康be7免得損失。
Koh一項：酒精會生起gian3,食了愛koh加添。Kan-ta這項是夠額thang hou7人驚。
前較濟人扑算食濟是 m7 好，食淡薄是好。到今已經較知影。Ti7 倫敦城第一大e5病院幾若間這50年內所用e5酒大減少，所用e5牛乳大加添。現時ti7 hia 開酒e5費將50年前對比m7 就7份e5一份。有歐羅巴一國e5百姓開酒e5費每年一人平均￥60，總是ti7 病院內一人平均只有5角。
Koh論外科醫也是an2-ni。早時著hou7 病人食淡薄酒，就向望較有力thang擔當手術e5艱苦。現今反轉勸伊 m7 thang食酒，因為血內若有酒精就逐號e5傷較oh難醫治。
幾若十年前一位醫生寫批hou7 伊e5 朋友講：「你若beh食淡薄酒，著認這個物是奢侈，也著出hit 個價值。較常hit個價值是淡薄失落健康，抑是智慧，抑是好性情hit號。」伊所講--e5今過濟濟試驗thang知是有影。酒an3怎樣無利益身軀，頂月也有講。Iau2有幾若項thang想。Ti7 西國有真濟生命保險會社；看in e5總計就知禁酒家比無禁--e5平均有較長歲壽，koh有e5 准禁酒e5人出保險料比無禁酒--e5較少。不但an2-ni；賣酒e5商業家in beh去保險，所著納--e5錢比別人較重，又koh保險會社有e5 m7 收--伊。Che是因為in死亡e5數額比別人較濟。Ti7 瑞士國每年死e5 100查甫人10個是為著酒精。意思就是in所有e5 病親像屬ti7 肺、抑是肝，抑是神經系統，hit個原因是對食酒。
囡仔早死真濟也是因為父母食酒。做老母e5人m7-thang錯誤；in若teh食酒就hit 個飼子e5乳會較少也較無滋養，致到嬰仔有損害。酒也會搶奪人疼子e5心。有濟濟趁食人用逐禮拜e5薪勞6分e5一份來食酒，也其餘e5著做夠額thang買家己kap婦人人以及幾若個囡仔e5米糧、衣裳，kap稅厝等等e5所費。Koh有偌濟家為著老父食酒才狼狽，che算be7了。
人食酒 m7 若是較快破病，koh伊所做e5工也較m7 成物。連食淡薄也會hou7 伊e5 筋力較少。Bat有兩隊e5兵做粗工趁錢來比較：一隊iau2-boe7做起代先食麥仔酒，一隊無食酒。代先食麥仔酒hit一隊起頭真活動出力，但是較停sian7-sian7;到e昏所做成e5工cham然較輸別隊--e5。後擺koh試看：hit個第二隊代先食麥仔酒，hit個食麥仔酒--e5今無食。所tu著et5u相像：食麥酒hiah-e5 到e昏be7比得。
有一個蘇格蘭e5好額人( Carnegie ) ti7 伊e5 所在倩真濟做工人。伊teh倩工有定著e5規矩，就是見有禁酒--e5伊e5 薪勞比無禁--e5加十份一。因為伊講禁酒--e5所做e5工是較值。
M7 若做平常e5工，koh beh擔當非常e5忍耐也是an2-ni。親像探險新地，抑是運動e5人，也著禁酒。探險南北寒道e5人著經過非常長長e5枵餓、寒kap厭sian7。有時因為霜雪e5地歹行，一日盡力只有行舖外路na7-tiaN7。Koh所有e5日食攏是家己帶去--e5,也有定著e5額，特別e5款，第一滋養，第一會hou7 身軀燒lo7 --e5。總--是in攏無帶酒，che是an3怎樣？酒kiam2 be7會hou7 人燒lo7 koh活動--mah ? In較知：食酒hit號e5 燒lo7 會變做冷，hit號e5活動會變做無力。
人 m7 若ai3身軀勇健，koh ai3有精神gau5想。總--是有一個醫生講：「人若hou7酒精感--著，就家己e5五官be7倚靠--tit。」近來有teh試腦力e5代誌。受試驗e5人有e5 食酒 ( 有一兩較加e5酒精ti7--teh )，有e5 攏無食。考了攏有錯ti7--teh，總--是見若無食酒e5人若算100個錯，食酒e5就有153個錯。
食酒e5真快錯誤，真快hou7 人設。若愛lau3人講出隱密e5代誌，家己e5抑是別人e5,kan-ta用酒請--伊，就較常hit個隱密e5事攏摒出hou7 人知。親像下底所記幾若個實事是表明這個意思。Bat有一個強國kap一個小國teh交戰，hit個強國e5兵tauh8-tauh8陷落ti7 小國e5羅網。後--來有人問大國一個兵講thai2 hit個小國hiah gau5 騙--in ; 伊kan-ta應一句講：「小國e5兵無食酒」。
舊年ti7 後山有一個人，對觀音山這爿去到phoh-sit-koh hit爿辦代誌；著過幾若條溪，koh是落雨天。轉--來e5 時，人已經酒醉；到溪底e5沙埔厭sian7,ti7 hia倒teh睏。茫茫 m7 知出溪流。Beh暗e5 時伊hou7 水圍--teh就醒，hit時水liam5-piN 漲滿。親人知伊iau2-boe7倒--來，就kiah8火把去chhoe7。到溪邊伊e5 子就聽著老父e5聲，teh叫「救命！救命！企boe7 tiau5--lah !」總--是be7 赴，無法度。Hit個艱苦人，今知危險，精神迫切求叫，到忽然無聽見聲，就知hou7 水流去。
Ti7 後山有所在生番iau2-boe7投降，iau2真好膽，所以ti7山腳設隘勇寮來巡視。有時連hiah e5警察續 hou7生番thai5--死；聽人講濟濟擺是因為警察有食酒醉無持防才an2-ni。因為食酒會hou7 人hiah--nih8 m7 知危險，koh be7曉持防，所以美國e5大鐵道部較濟m7 倩無禁酒e5人ti7 hia做工。頂面hit位醫生所講--e5是著：對酒會失落健康kap智慧，就是。        
論品德，差不多 m7 免講。咱大家知醉漢--e5 愛變憨、相扑、開錢、m7 愛做工。Ti7 英國有一個官做辯護士40年，做判官10年久，ti7 1909年伊講本國每100個定罪e5人90個是為著酒e5害才犯著國法。
百姓e5貧窮濟濟也是對酒。近來俄羅斯所經過e5事大家kaN2知。本然in e5百姓真濟 m7 bat字，做工艱苦，天氣寒，只有一項thang hou7 in歡喜，就是去酒店鬧熱e5所在食酒，那食那愛食，所以真oh改良。In e5酒號做vodka。十外年前政府得著專賣權，總是皇帝bat講用hit號hou7 百姓受害e5代誌來hou7 國家長錢是無合宜。後--來起交戰，皇帝就出詔一盡禁人賣vodka。今an3-chaiN2-iuN7？用teh交戰e5 5月日kap boe7交戰e5 5月日來相比，就知當交戰e5 時百姓所寄銀行e5儲畜銀加添15倍較加。Koh俄國大藏大臣也干證講：「今社會逐頂號e5好事cham然振興，犯罪大減少。」
頂面夠額thang hou7 咱知食酒e5無路用。Koh再三思一擺。酒be7會做得米糧，反轉會hou7 食物較be7消，koh若製造酒就應該做米糧e5物，親像麥kap米hit號，續變做毒。酒所hou7人e5氣力kap燒lo7 是暫時。酒會扑歹人e5好品行，會hou7 人kan-ta疼家己，出在某子餓死，伊決斷beh食酒。酒hou7 人犯罪。酒teh騙--人，人去酒店是愛鬧熱好thit-tho5,也無扑算到尾kiam2-chhai2無半圓，只有賣酒e5人對伊大好額na7-tiaN7。
若果然是an2-ni，列國e5政府thai2 m7 攏親像俄國hit款？Thai2有hiah濟人teh賣酒，連教會內--e5也有？Thai2有hiah濟好人iau2 teh食酒？有幾若項e5因端：政府 m7 辦因為是忌剋hiah e5真好額e5製酒家 m7 愛得罪in。人teh賣是因為這途差不多第一好趁錢。
人iau2 teh食，有e5 是愛趁私慾，有e5 是因為趁風俗慣勢，koh無致意想hit 個危險，家己講是食淡薄na7-tiaN7。總--是咱大家若略仔有致意頂面所記--e5就thang知，若除去酒精e5效果，就世界e5醫館，瘋癲病院，孤兒院kap監獄濟濟免用；世間人e5福氣會加添到be算--tit。Ti7 這個代誌kiam2 m7 是咱hou7 主救e5人著出頭來chhoa7路？Kiam2是beh聽候歹風俗家己改換--mah？
也有好人推辭講：「救主bat用水變做酒，所以咱 m7-thang禁酒。」Che是有影；也酒ti7 舊約是指歡喜 ( 詩篇104：15 )。M7-ku2逐國有伊e5境況，也bat有講hit時猶太人大半無過頭tui3重酒，又koh這路尾世代製造真濟款e5酒比早時較厲害。
Koh有人講保羅有苦勸提摩太：「著用淡薄酒」Che是有影，會hou7 咱知提摩太本無teh食酒。保羅koh講：「因為你e5 脾胃，kap你e5 厚破病e5緣故」。提摩太是lam2身也hit時敢無親像現時有hiah濟款e5補劑thang用。總--是愛看聖冊所干涉食酒e5意思，不但有chiah e5;後月kiam2-chhai2 beh koh記。
Tui3 hit號 m7 知危險e5人愛講一個實事：「Ti7 少年朋友e5中間，有一個略仔有錢e5人，好心無甚mih thang嫌。Ti7 in厝逐日食飯e5時慣勢續食淡薄酒，論食傷濟he m7-bat。到後--來tu著較冷靜無伴，續用酒做朋友。食了心較歡喜。無扑算漸漸hou7酒做主，到別日癮到擋be7 tiau5。親人ka7伊禁；去toa3 ti7 朋友兜，朋友ka7伊禁。總--是伊su-khia帶入來。一暝朋友鼻著臭火烙，就chong5入伊e5睏房，看伊ti7 火爐邊hou7 火燒，m7 知伊所做。好佳哉hit擺hou7 人救。就koh倒去親人兜。親人koh ka7伊禁酒，伊艱苦到極。有一日kap親人teh行路，就閃續跳落倫敦河死。倚40歲na7-tiaN7。」你teh講：「我永m7 做醉漢。」無的確知。這項thang知，就是hit個人若攏無食酒，就伊 m7 免做醉漢死，che是有影。
(台灣教會報第384~386卷，1917年3~5月)
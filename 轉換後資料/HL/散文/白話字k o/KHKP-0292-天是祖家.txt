
 
天是祖家
梅牧師
咱行路有伴，就較be7懶。雖然teh擔擔，路kham5-khiat8 ，日真炎，汗流攏be7離；iau2-ku2咱幾若人做陣，相kap講話，就較be7 thiam2;一--下-仔就到位。咱tiam3世間若出外，路猶原歹行；世間是苦海，看to2一個m7-bat哭，to2一個m7-bat哮，流目屎、吐氣。舊年有舊年e5艱苦一款，今年有今年e5艱苦一款，攏是著磨，攏是頭路。
耶穌若kap咱做堆，就較有伴，較be7懶，較be7餒志，較be7煩惱過頭。有時身軀真sian7,心神不安；若想著耶穌，心就開，身體較爽快。
「我心紀念耶穌e5 恩，
Che恩若藥一般，
會解世間苦疼憂悶，
福氣hou7人滿滿。」
咱行路若有伴，就較快到位；koh若beh到咱厝，就那行那歡喜講：「Iau2有一鋪路就到位」；「Iau2有5哩路na7-tiaN7」；「今chhun一cham7 仔na7-tiaN7」；「今看現現」；「今到lah！Thang歇睏」。拜上帝，信靠耶穌亦是an2-ni，那行那歡喜，那行那近ti7祖家。世間e5苦難teh beh過，天堂e5緣祿teh beh到。Ti7-hia攏be7艱苦，亦be7散hiong、亦無賊馬、亦無搶劫、亦無火災、亦無水災；天堂真清氣相，極富貴，極榮光。天堂譬諭寶貝，人所be7曉講；王宮內m7值著天堂e5一份。Koh天堂是咱e5救主耶穌所toa3 e5所在，亦是好神kap好人所企起--e5。
天堂e5福氣講boe7 tit盡。M7-ku2人較常無甚mih ai3到位；反轉ai3食長歲壽。Che是甚mih緣故？俗語講：「人怕老，債怕討」。實在有影，人m7愛老，ai3逃老，是因為欠債，欠上帝e5債，m7敢kap閻君算帳。咱講：「飯be7食；黯be7吞；生命beh見閻君」。
咱e5罪若iau2 ti7-teh就be7免tit著驚死；咱e5罪若已經赦，就m7但m7免驚，koh會thang掠死日做福氣e5日子。
兩人beh上京；一個人那近京城那煩惱，beh押出去thai5;hit-e5人那近那歡喜，beh去引見。或是咱兩人同齊teh行路，beh到某城；你ai3趕較緊，因為出外久，今ai3返去lin2厝；我真ai3延，因為beh到定罪e5所在。或是你去有銀一百thang提，就你行路e5時差不多兩hoah8 做一hoah8;若是我e5罪攏問了，beh到定罪e5所在，就那行那ai3較慢。
朋友ah！世間無咱久長企起e5所在。重生不老e5藥無夠額e5路用。逐項會hou7咱張持--tit，kan-ta死hou7咱be7張持--tit。雖然有100萬銀亦無thang保咱無死；親像俗語teh講：「生有時，死有日」。連皇帝若到beh死e5時，伊e5金山無thang買伊一個命，亦無thang hou7伊加食一歲，加活一年。咱be7會延遲咱e5生命加活一刻久。
Koh咱攏m7知生命to2一日路尾日。墓仔埔kam2攏是埋6、70歲e5人？10歲--e5猶原hou7上帝召伊e5靈魂。M7知咱to2一個較早，to2一個較慢。驚了這幫是路尾擺大家相見。
An2-ni kam2 m7著致意想看咱生tui3 to2位來，死beh tui3 to2位去。有e5推辭講：「m7知。」Hit e5 m7知kam2 m7是真艱苦？親像你若問我：「你behto2去」？亦我應講：「Beh轉--去」。你續koh問：「你beh轉去to2位」？亦我應講：「M7知」；an2-ni kam2 m7是真艱苦，「有路無厝」？眼前卻較m7知影艱苦。親像早起時囡仔出門thit-tho5,四界流，攏m7免想父母厝tit7o一角。到日落山，beh轉--去行無路，就知慘哭到心beh破。亦咱少年，勇健e5時較罕tit teh想倒--去e5事；生命若到就煩惱咱beh離開田園某子，又koh攏m7知beh tui3 to2位去。卻無的確是m7知，是m7敢想，m7敢講。逐個知thang驚講：「死歹代」。今報lin2好e5消息講，天是祖家，天是咱兜。咱e5父上帝kam2是ai3咱艱苦？你有子出外，kam2 m7是ai3伊著轉--來去？咱e5父亦是an2-ni，真ai3咱著轉--來去天堂；koh差伊獨生e5子beh chhoa7咱e5路，beh引進咱。今著來行天路，來hou7耶穌救。
(台南教會報第292卷，1909年7月) 
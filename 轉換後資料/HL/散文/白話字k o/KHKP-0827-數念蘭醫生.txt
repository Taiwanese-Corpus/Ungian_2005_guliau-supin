

數念蘭醫生
李嘉嵩
若講著蘭醫生就beh 講數念感恩e5話，感覺講攏be7了e5人穩當非常濟。
有e5是受著伊救著生命起死回生，有e5是伊公然抑是暗靜疼痛幫贊牽成來得著生計活路抑是提拔發展。有人tui3 ti7 bat伊，hou7 伊人格信仰e5感化來奮發立志 toe3伊e5腳步來做主e5學生。有所在教會受伊克己奉獻，得著差不多全額e5建築費。有人tui3伊e5事業受感動得著道理，得著bat主e5疼，得著信仰e5 鼓勵。總--是這個親像聖人e5蘭醫生今去世-- lah！ 的確有人感覺iau2有濟濟擺iau2未ka7伊表感恩，ka7伊表感謝，m7-ku2今已經過身--lah。
蘭醫生ti7 87年前出世ti7 蘇格蘭一位牧師e5家。年青e5時受召命ai3做主e5工，人鼓舞伊讀神學；伊家己固謙講太無口才，m7敢當這號職。卻有影；蘭醫生m7是言論e5人，m7是口才e5人，m7-ku2伊e5溫純、寬恕、koaN2默、仁慈、篤行、忠厚、忍耐、信實、克勤、無私、犧牲、奉事，以外 iau2-ku2真濟真濟e5好德行，beh 比較ti7台頂濟濟雄辯e5講演詞是贏過濟濟be7算--tit lah！
伊ti7 1895年12月18日到台灣 tui3安平上陸。同行e5有廉德烈牧師kap 梅監務牧師三人，攏是蘇格蘭出身e5好同志，立志 beh海外傳教，加入英國長老教會宣教協會。來到台灣了，果然無違背上主e5交代。代先tui3 林燕臣先生學習台灣話e5時，就感化林--先生hou7伊入信仰，然後成做南部教會e5大元老。離開台南新樓kap牧師到中部，果然一個傳道，一個醫療，建立彰化醫館，以及大社、台中、彰化、鹿港、溪湖、大城、二林、Hoan-oah (芳苑) 、草屯、南投、大肚眾教會。兩人同甜苦，同生死，同枵餓，同嘴礁來建設培養 chiah-nih8濟間e5教會。
尤其是ti7彰化醫館e5功績實在是oh-tit有人會thang比擬--e5。因為伊有夠額e5 盡忠、吞忍、勤儉、犧牲kap極優越e5醫術來醫治人e5病，向望對an2-ni thang chhoa7人信主耶穌。
伊25歲到台灣，67歲離開台灣， 42年久是樸素、克己、虔誠e5 過日。筆者學生時代為破病受伊招待toa3伊e5厝歸月日久，逐日有得著伊崇高人格感化，siang7時koh 有一位全身滿滿ti7疼心親切ai3 招呼--人，愛幫贊--人e5醫生娘e5好款待，成做筆者一世人受感化最深e5一個時期。
今受in夫婦疼痛、牽成、提拔、裁培--e5穩當有百個；受in引chhoa7,感化、疼痛、打tiap8 病痛來bat 主，續加添信仰--e5,穩當有幾若千；若講受伊醫治，打tiap8 病痛koh感激in e5疼心--e5,穩當有歸萬。M7-ku2這個 chiah-nih好e5人，今已經過世-- lah！
Koh伊e5死是真可傷，因為8 月尾e5一日，伊出去大路行e5時，hou7自動自轉車tong7著跋倒，頭殼著傷，自an2-ni失--去，m7知人，後--來知影腦有著傷，才ka7手術，總--是可惜無效。十月11日ti7 痛疼傷心e5中間別世。遺族，有留醫生娘、大衛醫生、大衛醫生娘、查某子仁愛、孫三個。醫生大衛繼續遺業，iau2 ti7彰化醫館服務，現時歸國休假中，che是咱所知，新婦也是醫館e5醫生：老醫生娘此去是孤獨e5老境，查某子kap一個查甫孫thang kap伊做伴na7-tiaN7。
數念in e5人穩當非常濟，事實in e5遺德也是真濟，筆者ti7 滿腹 e5感激kap傷心，先寫幾字來報告，續求主憐憫照顧，老醫生娘 kap諸遺族e5頂面，koh hou7伊 e5遺業ti7彰化大大thang繼續榮光主。阿們。
(台灣教會公報第827號，1957年11月)
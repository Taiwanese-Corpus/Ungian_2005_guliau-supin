孝行
卓開日 
10月e5 報添旺先生論孝行，真詳細，真好，真要緊。今我m7  是beh 寫來補，猶有tui3重--e5  ai3  koh 記ti7 報紙數念無煞。前次有講：「百項e5 好，第一著有孝。」詩經講：「老父生我，老母養飼我。Ai--ah ！生我hiah 艱苦著磨；ai3 報伊深深e5 恩，也boe7會。」Koh 講：「boe7會疼伊e5 父母，來疼別人，是反悖e5  德行，未會敬伊e5 父母，來敬別人是反悖e5 禮數。」
聖經有講：「藐視父母e5 人著受咒詛。」（申命記，27：16。）「父母生你，雖然到老應該疼伊，m7-thang 放sak 。」（箴言 23：22。）「罵父母e5 人，伊e5 燈的確hoa；伊e5 光的確暗。」（箴言 20：20。）「做子兒--e5 ，lin2 tiam3 ti7 主，著順趁lin2 e5 父母，是應該--e5。」（以弗所 6：1-3。）「上帝講：『著敬lin2  e5 老父lin2  e5 老母。』」（馬太 15：4）。
聖經佮古早e5  gau5 人所教示論孝行e5 事，iau2 有真濟講boe7盡。照an2-ni 來想咱信主e5 第一要緊是拜上帝，敬父母。我想「孝」boe7會盡。雖是an2-ni ，俗語講：「父母疼子長流水；子疼父母是樹尾搖風。」
咱北部教會iau2 軟chiaN2 ，大倚靠加拿大教會e5 牽成；家己自治e5 氣力無夠額，所以傳教--e5 去較遠也是ti7 台灣。但是傳道局有時也派本所在e5 人hou7 伊倒去本家e5 拜堂來利益教會續thang  hou7  in  e5 父母較安心。Che 也是顯明ai3  hou7 人有機會thang 盡做子e5 本份，榮光天國信主e5 戒命。
政府立師範學校較常也派卒業生倒去本所在做先生；che 也是好e5 模樣。咱e5 教會beh 興起實在大家著盡氣力來行孝行，就thang 得著上帝e5 祝福，hou7 家、國、教會thang 得著大進步。
(台灣教會報第463卷，1923年10月)

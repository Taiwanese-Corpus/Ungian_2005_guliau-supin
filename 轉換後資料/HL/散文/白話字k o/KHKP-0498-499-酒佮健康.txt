酒佮健康
張基全
人活ti7 這世間逐人有伊e5 趣味，有人愛扑獵，有人愛掠魚，有人愛看好看e5物，有人愛聽好聽e5聲音，有人愛鼻芳e5味，有人嘴愛食好食e5物。論食物種類真濟。直接會做咱小體  e5滋養--e5大概thang分做兩項：
1.有機性物質，就是有包含炭素e5物，親像：
(a)卵白質，伊e5 成分是炭素，水素 ，酸素 ，窒素 ，伊e5 路用是會hou7 人e5身軀得著勢力，也是hou7 細胞加添新--e5。    
(b)含水炭素。    
(c)脂肪 ( hong5 )：in e5成分平平是炭素，水素，酸素，三項合成chiah-e5 ；(b) 佮 (c) boe7會hou7 細胞新生，總--是會hou7 人加添勢力。
2.無機性e5物質，就是無包含炭素e5物，親像：    
(a)鹽：伊e5 成分是Na2-tok-liu5-bou5 ( natrium ) 佮鹽素 。這項物卻boe7會hou7 人得著新勢力，抑是細胞新生，m7-ku2体成分e5結成，抑是体各機關e5機能上有大關係，親像人若食全然無鹽分e5物，是比攏無食物iau2較快死；an2-ni thang知身軀若無鹽是boe7應得。    
(b)水：伊e5 成分是水素佮酸素。這項物ti7 咱e5 身軀內會幫贊咱e5 消化，血液e5內面有一定e5水分；若傷少，就血變較厚，致到hou7 咱知嘴礁。咱e5 身軀內面不時著有約略一升e5水。其他iau2有直接boe7會做咱e5滋養，親像茶、咖啡、胡椒、番薑、薑，薰、酒，chiah-e5 物有真濟人愛--伊。今我將其中酒佮生理的作用，就是佮咱人e5健康e5關係大約講幾句。酒精泡hou7伊較薄就是酒。酒極厚--e5就是酒精。平平酒也有厚薄e5增差。燒酒100分e5中間50分是酒精。日本清酒100分15分e5酒精。葡萄酒100分9分e5酒精，麥酒 ( Beer ) 100分4分e5酒精。
酒是古早人所bat興奮劑刺激物e5一項。伊e5 成分照化學的來講，是炭素，酸素，水素，這3項化學來成，分量濟少e5增差，會變做濟濟款e5酒精。譬喻親像炭素1，水素4，酸素1，合成做Methyl alcohol 。炭素2，水素6，酸素1，合成做Ethyl alcohol 。親像an2-ni有濟濟款e5酒精ti7--teh。一般酒精就是用糖分佮酵來做，親像咱台灣現時製糖會社利用糖蜜teh做酒精。古早人是用果子汁，較濟是用葡萄汁hou7 伊醱酵來做；台灣舊慣是用酒飯chhiau  酵來做，酒會生出一種e5芳味，hou7 lim e5人會受刺激，大心喟，也較傷重就boe7記得逐項。
Lim酒e5人那濟，酒e5消費量也那濟；製酒後--來續漸漸變做一種e5特別生理，到近代續成做一個大工業；逐國工科大學攏有做酒科teh研究製酒以及別項。論酒e5成e5因端，ti7 40外年前Louis Pasteur 才知酒就是化學的佮生理的e5作用來成--e5。
酒入動物体到底有甚物作用，是到最近才明白。人若用少koh薄koh好，化學的純萃e5酒會幫贊人e5消化；總--是che是極oh，因為人受酒刺激，那久著那強，量也那濟，才會感覺，所以lim酒較常是有害無益，oh得撙節。Lim酒e5習慣tui3早流傳到今真久，濟濟人是teh倚靠製酒賣酒來teh生活。美國 ( 歐戰以前 ) 全國約200萬teh干涉製酒e5事業。An2-ni thang知酒e5根穿入社會已經真深，所以濟濟知影e5人，雖然知酒e5害毒真大，iau2-ku2 ai3 beh除棄真oh--得。
論酒thang lim抑m7 thang e5問題，tui3真早就有teh議論；有人講酒是百項藥e5頭，有人講酒是狂水，會hou7 人失知覺。其實有影，若beh舉伊e5 實例是真濟，講boe7了，也研究到清楚，酒m7 是會做藥--得。有真濟有路用e5青年為著愛lim酒致到悽慘落魄，甚至失落生命也有；但是也有老人in對少年時代就有teh lim酒，in 也勇健，食到老老。An2-ni咱若kan-ta用普通e5觀察，實在oh得知酒是有利益抑是損害，所以論酒thang lim抑 m7-thang，酒是毒--mah？若是毒，是佗一種e5毒，也用量著偌濟才是毒？Koh一項：酒實在會利益人--mah？Tui3 chiah-e5 問題咱boe7會隨便chhin3-chhai2 抵抵an3-choaN2-iuN7 來應。
照日常生活咱著想兩款：
1.M7-thang用個人特別e5經驗來證明酒e5利益抑是害。咱 m7-thang想講，親像外國有一個有名e5詩人號做 Goethe ; 伊一世人lim有5000矸e5酒。抑是親像中國早有一個出名e5詩人李太白，伊也是愛酒家。咱 m7-thang想講，in gau5做詩，思想深，是因為lim酒e5結果。
2.著將濟濟人e5經驗來討論。第一hou7 咱會信得--e5就是保險會社。對chiah-e5 Lim酒家佮禁酒家e5記錄，照in e5記錄平均：
(A)Lim酒家比禁酒家一般較短命。
Tui3 15-20歲	 Lim酒家死2人，
禁酒家死1人。
Tui3 20-30歲 	 Lim酒家死3人，
禁酒家死1人。
Tui3 30歲以上  Lim酒家死4人，
禁酒家死1人。 
An2-ni thang知無論老幼平均Lim酒家死較濟人，就是較快死，較短命。
(B)若著傳染病e5 時，Lim酒家比禁酒家死較濟。
Koh一款hou7 會信憑得e5記錄，就是病院對患者e5記錄。
(1)著傳染病e5 時禁酒家比lim酒家較有活e5向望，照英國 ( Cholera )「Ko-le-lah」( 落吐瀉 ) ，就是傳染病院e5統計。Lim酒家100人死91人，禁酒家100人死19人。
(2)Thai5割 ( 手術 ) e5 時禁酒家比Lim酒家較快好。Koh一款就是鐵道事故統計Lim酒家比禁酒家較捷抵著危險，也較會害人抵著危險。試想行車e5人若酒醉，應該著停車e5所在，m7 停車；抑是驛長若酒醉，信號亂放，實在真危險。
今論酒精佮消化有甚物關係，也lim淡薄酒會刺激胃，較gau5 流胃液；總--是酒精分是阻擋胃液是消化。M7-ku2人若lim淡薄酒，一時會較gau5食，是因為胃液流真濟e5緣故；若酒精傷濟入消化器，會燒著粘膜細胞，就是胃壁，也hou7 hiah-e5 teh出消化液e5機關較無活動。An2-ni會hou7人致到胃lam2,抑是別款e5消化不良。
酒對下等動物抑是普通動物e5筋肉e5作用，是淡薄會鼓舞，hou7 in 較活動。總--是若常常lim酒就變做慢性中毒，會生起種種e5破病。親像人傷肥佮油包心，這款e5人boe7堪得peh崎、行遠路抑是走，因為真喘；koh再若常lim酒會hou7 血管硬。對an2-ni較boe7伸糾；若忽然傷動著頭腦，勞動無睏，興奮e5 時會腦溢血，致到忽然失落生命。
不但an2-ni，也會hou7 人著心臟病，抑是害著神經系，( 就是腰子病抑是肝臟病 )，抑是減身体e5抵抗力，致到快染著傳染病，親像肺病、吐瀉、腸仔病。Lim酒 m7 若會對人 e5 頭腦搶咱e5 正氣，也會害人lam2身，害人了錢，散hiong。
Lim酒第一會阻擋人行好e5氣力。Lim酒e5人e5子比普通人e5囡仔較快死。大阪市立少年職業常談所e5醫生，研究lim 酒家佮乳兒死亡e5關係。伊e5 結果排列ti7 下面：  
乳兒死亡：
無lim酒 一百個倚14個 ( 13.9 )
普通lim 酒家    14個外( 14.3 )
大酒家          18個外 ( 18.5 )
Koh再大酒家e5子孫較會出破相憨tuh-tuh e5囡仔。
Lim酒也有hou7 咱thang驚e5遺傳性ti7--teh，親像ti7 武藏野學院。Ti7 hia是teh收容歹囡仔e5感化院。院中有63個歹囡仔。照遺傳ka7 in調查，其中34名是大酒家e5子弟，10名是in序大人bat犯罪--e5,其他19名不明。
Koh再犯罪佮lim 酒有大關係。日本有一間刑務所。Ti7 hit監--nih8 e5內面2500人中2075名是lim 酒家，無lim 酒e5人kan-ta 175名na7-tiaN7。
請咱會記得一項：法律上以及道德上e5犯罪，較濟是對lim 酒來起因。照英國、美國、德國e5陸軍省e5調查發表，對軍隊、學生佮狗e5實驗，平平得著相同e5結果，就是用酒hou7軍隊，抑是學生佮狗chiah-e5 lim，ka7 in實驗in實力攏比無lim 酒e5 時較歹成績。所以咱著知食酒雖然一時親像較有元氣，m7-ku2 he攏是一時的，到後--來反轉較無力。
今我愛將酒佮生理的作用佮hit 個結果簡略寫幾句理論實例。若攏寫驚了傷長，所以這tiap8到chia就好。
若有機會，後擺我才將人怎樣愛lim 酒，現代逐國社會對酒e5態度怎樣對經濟方面，教育方面ka7伊看--起來，lim 酒thang--mah？佮lim 酒e5損害實例，續闡明宗教社會禁酒e5必要，排列ti7 逐家e5面前做參考。
(台灣教會報第498~499卷，1926年9~10月)

基督徒 e5  公媽
林清傑
咱基督教設 ti7 臺灣已經有 50 左右年--lah。 臺灣 e5 百姓有 300 外萬，若是到今仔日來入教 e5 人 iau2-be7 有上 1 萬，an2-ni  敢 m7 是真少嗎？人怎樣 hiah  m7 甘願來入這個教？卻是因為濟濟項e5 因端，總是照我看有1項不止關係 e5 窒礙。我 bat 問幾若人講：「朋友--ah，你怎樣無來信道理？」伊應講：「信道理好是好，神明無chhai7,這卻無要緊，m7-ku2 公媽無拜，這步阮 boe7 行得。」實在咱設教 ti7 這個東洋 e5 所在猶原著淡薄體貼東洋人 e5 習慣；所以若會將這個公媽 e5 事來改良到 hou7  伊無屬 ti7 異端 e5所在，來想一個法度到 hou7 in 猶原有公媽 ti7--leh ，就較快 hou7  人來入基督教。今是甚物法度？愚見有幾若項排列下底。
1.著將咱 e5 公媽記 ti7  族譜。信徒逐家著實行m7 thang ian5-chhian5。
2.著翕公媽 e5 像。若無像著翕墓牌 e5 像，若無墓牌 e5 像，著寫公媽 e5 名字入 ti7  鏡內掛 ti7 廳--nih，續顯明真尊敬真tui3重 e5 款。 
3.每年著有定著某日做某公媽 e5 紀念日。Hit日著請傳道先生到 in    厝做特別家庭 e5 禮拜。彼日傳道先生有好機會thang 勸勉 in 家內 e5 大細，也thang 播揚道理 hou7  hiah e5 厝邊鄰右來看 e5 人聽。若備辦淡薄 lim 食 e5 事也是無相干，因為 lim 食 e5 事 m7 是屬 ti7 異端：不過 m7 thang 用酒。 
4.著去巡公媽 e5 墓。本島人 e5 習慣每年 ti7清明前後，就挨挨陣陣去塚埔巡 in 公媽 e5 墓；所以咱也hit時來去巡墓，an2-ni 是真好機會。
今咱信徒去巡墓著怎樣？
1.著招傳道先生做陣去。
2.著幾若家聯合同一日去巡，就傳道先生 e5 工較少。
3.著帶鮮花抑是甚物樹葩去獻 ti7 公媽 e5 墓，來顯明紀念 e5 蹤跡。
4.到墓 e5 所在著吟詩祈禱，傳道先生著勸勉     in e5 家族，也順續佈道 hou7  hiah e5 倚來看 e5 人聽。
5.若備辦淡薄餅抑是麻糬來分 hou7  hiah-e5 飼牛囡仔，也是不止有心適。
愚見排列這幾項 hou7 大家參考， 若有同意向望大家來實行，若有甚物著改換，請lin2著出頭來參商。 目的是 beh 利益教會，向望hou7人 較愛來入咱基督教。
頂面所排列--e5  也無害著基督教 e5 教理，反轉有 thang幫贊本土 e5 基督教 e5 主值來引 chhoa7 in 真濟子孫 e5義務。 我 bat ti7 佈道 e5 時排列頂面所寫hit幾項 hou7 人聽，聽了有人就講：「先生聽你所講，論到公媽 e5事來改良親像你所講an2-ni 是真好， m7-ku2 阮 m7-bat看見lin2基督教 e5 人有 an2-ni實行。Lin2是kan-ta 嘴 teh 講 na7-tiaN7 。」
 Ai--ah ！咱敢 thang hou7 in an2-ni嫌--mah？ 咱敢 m7 著緊來實行，顯出咱也有 teh 紀念咱 e5 祖父嗎？官民會堪得對已經死了 e5 大將 e5 像 e5 面前來行禮，咱做子兒 e5 人敢boe7堪得對咱父母 e5 像 e5 面前行禮--mah ？國家會設某日紀念某將軍 e5 日，咱敢 boe7 設某日來紀念咱 e5 父母嗎？
愚見寫這幾句有較大膽，向望無合意 e5 先生著相赦免。 抑是有人愛續接來議論這層 e5  事，請 in 著出頭 m7-thang 恬恬，向望到尾大家揀hit個第一好 e5  議論來趁。 抑是 ti7 聚會 e5 時請大家著斟酌這層 e5 事。
(台灣教會報第422卷，1920年5月)


生番e5憨
Ti7 美國有一個生番，少年e5時有當隘勇 ，到老姑不chiong著煞；因為氣力不足。Hit時無頭無路，koh無偆錢，實在大艱苦；無所費也m7 敢四界tui3人求乞，是國法嚴禁e5緣故。伊恬恬四界行四界睏，可惜好心憐憫e5人少，大半看伊是烏面番，m7 成人款；到冬天e5氣候，落霜落雪真艱苦到be7顧--得；警察看伊be7免得軟心可憐伊，續流目屎。後來警察去求法院e5大人著準伊去監獄署 e5內面食kap睏。判官講：「伊m7 是犯人，總是thang叫伊來chia hou7 我問看有親人抑無？」警察就叫伊來；大人看伊不止艱苦，枵、寒、餓，無衫thang穿，就真可憐伊，續問濟濟項事，生番憨憨攏be7曉應，m7 知伊iau2有親戚無，不過做伊久久當勇，攏無想著倒--去本所在，所以攏be7記--得。
Teh問e5時，有看見一個kiaN-si2-to-lang5  e5舊袋仔kui3 ti7 頷頸，扑算是生番譴損e5物，所以問伊是甚麼路用，生番就應伊講，當時把總 beh 辭伊就賞賜hit 個袋仔hou7 伊，伊不止對重m7 甘相離。官就用褒唆e5話就教伊thau2借伊看，m7-ku2伊不止lun2-neh。官才安慰伊講：「m7 免驚，做你thau2,看了chiaN3  koh還你。」伊就thau2--起來，判官看有字 ti7 hit 內面，teh講這個某人當勇濟濟年，真盡忠照國法，伊逐月日thang領偌濟銀，總是hit 個生番m7 知。官就吐氣講：「你真憨--lah！若照這個單來看，你m7 免hou7 伊枵、寒、餓親像今仔日。」才ka7伊講銀行有欠伊濟濟銀，koh講：「好得你今仔日有朋友體貼chhoa7你來chia，今我thang替你設法。」隨時去銀行替伊領銀稅厝，倩人來照顧。
咱看這個故事想hit 個生番真憨，咱敢有較識伊--mah？Liong7必敢無。把總已經hou7 hit 個生番這項物，伊iau2-ku2 m7 知hit 項物是甚麼貨，這thang比並耶穌e5聖經；人人卻會曉讀，若無求聖神來贊猶原是be7得著利益，敢m7 是憨--mah？是kap這個生番無各樣。所以苦勸列位e5朋友著koh較對重聖冊。主耶穌有講：「我是活命e5救主照時的確會幫贊lin2,無論所tu著我beh常常kaplin2相kapti7-- teh。」救主應允咱e5話是算be7了，若親像銀行e5單不時便便通hou7 咱用。 
(台灣教會報361號，1915年4月)
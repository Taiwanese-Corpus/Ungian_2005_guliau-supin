改薰禁酒
K. Y. C.
這pang受著教士會e5好意，愛我來佮諸君相佮研究禁薰佮酒e5問題；我真歡喜，因為che是台灣大會所交托我著做e5一項要緊e5工。
列位ti7 這幾日所受著濟濟靈性e5好教示，攏是直接先做家己e5路用；但是我這tiap8所ai3講e5實際問題，就的確有間接e5關係。
因為有聽講，諸位佮薰酒絕緣久--lah ; 我歡喜感謝上帝，也對心底ai3 ka7 lin2恭喜；像時ai3拜託來相佮出力鼓舞會友著續實行改薰禁酒！
大會已經6、7年久teh宣傳這個事，也看做是真重要，m7-ku2教會一般無真共鳴e5款。我想是對3項e5原因：
1.傳教師掠做家己無食就好。
2.傳教師傷体人情佮驚得罪有力者。( 因為會內e5薰酒家，濟濟是有勢力e5人 ) 。
3.傳教師看做是小可事。總--是chhin3-chhai2 人若小可用功來查考食薰lim酒e5結果，我深信逐個會發見這3項攏be7做理由，來阻擋咱 m7-thang宣傳，抑是 m7 敢鼓舞。
M7 但an2-ni，是會迫咱無勸人緊改擋boe7-tiau5:因為 ( 1 )是屬利己主義，無合主e5教示。( 2 ) 是無真e5愛情，對驚心 thang顯明。( 3 ) 是中魔鬼e5計，才想做事小細。
Thang知若恬恬無勸勉會友改薰禁酒，m7 但對家己e5良心be7得過，實在有大失落傳教者救--人疼--人e5心。設使傳教者已經失去疼--人佮救--人e5精神敢 iau2有傳教者e5資格--mah？
卻咱也免奇怪有teh食薰lim酒e5傳教師，抑是對教會真出力熱心e5長執，因為in m7 知薰酒e5真害毒，kan-ta趁風俗，順社會e5交際上，人用，伊也用。
Koh有人對無講究，反轉掠做lim酒食薰是有利益ti7--teh，所以無禁無改e5必要。又食小可，無外濟錢，無過是一種e5嗜好品na7-tiaN7。可惜--ah ! 講這號e5話！！可傷--ah！！錯誤到an2-ni ！！曚懂到an2-ni ！！！
今怎樣著改薰禁酒？若用一句話應：「薰若是毒瓦斯會害死人，酒就是死人汁會奪性命。」敢 m7著緊改緊禁mah ?！

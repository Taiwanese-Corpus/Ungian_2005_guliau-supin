
 
小題目，小故事
中樂生
啥人是悾kham2--e5?
衛斯理約翰是衛理公會e5 開祖。伊做人嚴謹，生活真守規矩法度，總--是一面是深bat人情，知影趣味好笑e5 心理e5 人。有一擺暝--時落雨，伊teh 行路e5 時，tu2 著一個人ti7 頭前teh來，路中央有一個窟仔，beh閃窟仔只有chhun一個小路痕。對面來 e5人giah8 雨傘，撐開雨傘看著穿牧師服e5 人ti7 頭前。穩當平素是反對宗教，對牧師無好感e5 人。TeN3  一句話講：
「著閃--ou3,Heh悾kham2 e5人我是be7 tang3閃hou7 伊過--ou3。」講了自an2-ni 鎮toa3 路頭，chhai7-chhai7 teh等候衛斯理牧師閃hou7 過。總--是衛斯理牧師看了隨時閃toa3路邊讓伊過，續講：
「好，好，亦無我讓路hou7你過。」
An2-ni 你看啥人是悾kham2--e5?
△  究竟是精神病患者
某所在有一個人去參觀精神病院，看一個患者，想ai3 kap 伊講話，問伊講：
「你叫做甚mih 名？」應講：
「拿破崙大王！」Koh問講：
「Hou3,是an2-ni，甚mih人ka7 你號--e5?」應講：
「上帝--ou。」參觀e5 人也愛笑，也替伊可憐e5  時，無扑算隔壁病人有聲應講：
「無--ou，無--ou，我無ka7你號hit e5名--ou。」
HaiN3--ah，究竟是精神病患者！
△  生子一斤過2 兩。
台灣早前某傳教者得主賞賜子兒非常濟，共16 個，夫婦gau5 養育，攏做真有路用e5 人；總--是細漢e5 時beh養成實在有苦心，聽講到暗beh睏，ti7 灶前一個，戶碇腳一個teh tu3-ku，著點燈火來chhoe7,隨e5 掠上眠床，然後攏算一遍，才會知影有攏上眠床睏--無。總--是聽講iau2 有人生18 個子，tu2 好一斤2 兩。人問老母講:「An2-ni io 子iah m7 真艱苦。」應講：「都也be7,因為大漢--e5 chhoa7 細漢--e5 chhoa7好好。」
是--lah！教會若親像an2-ni，大教會chhoa7小教會chhoa7好好，舊會友chhoa7新會友chhoa7好好，kiam2有驚講弱小教會be7 企在，kiam2有驚講軟弱無力e5 會友無人引chhoa7?
△  做牧師無容易。
人死做司公，咱不時都看--著。M7-ku2司公做司是teh 唸啥貨，m7 知有人知--無？真奇怪，唸甚mih，無人知，koh iau2 m7-bat 有人究勘。若比較che，做牧師是真oh--ah。講道理be7 使hou7 人聽無，講聖經be7 使講m7 著，講道理koh較be7 使講m7 著。若an2-ni，做牧師才oh 做，kiam2 thang來轉業做司公？自然無人beh，因為人e5 活m7 是為著求快活而已！做牧師koh較m7 是an2-ni。不過做司公是teh 唸甚mih，怎樣攏無人究勘？                                        
(台灣教會公報第842號，1959年2月)
 
夫婦生活e5新倫理

Nelson
1.身軀道德e5大增差舊式就是「支那流」e5道德，是（中國式）將父子e5關係做家庭e5根本；用「孝」字做頭。總是家庭e5根本（性）e5事實，較m7是父子e5關係；是夫婦e5關係。因為家庭e5基礎是「性」e5問題，父子e5關係是「性」e5問題e5延長na7-tiaN7。這個根本e5事實若m7知影，的確be7 thang解決家庭e5問題lah。用父子e5關係做基礎來結婚，所以若無子就離某；這是「孔子流」e5倫理。親像這款辯疑主義，正錄主義，家風主義e5結婚，人生就變成親像機器性，無熱，無活命ti7-teh。所以近來be7免得今出生自由戀愛，hit款e5反動；hou7家庭變做混沌，衝突e5所在。
所以耶穌頭一擺行神蹟e5時，祝福人生生活e5源頭；用夫婦一體e5倫理做上帝所定著e5根本道德。這個「性」e5事實，ti7 2000年前就已經看破；將新道德e5基礎下ti7 chia e5,就是新倫理e5創作者耶穌。所以現代人所要求e5就是這款新家庭e5倫理。
2.一夫一婦e5新道德。若用「性」做根本來想e5時，一夫多妻e5不合理m7免講；男尊女卑e5偏僻道德也是be7 thang滿足。設使家己有30個婦人人，敢攏會平等款待In？也30個婦人人敢會盡忠節？所羅門也家己嘆氣，講，ti7 1000人e5中間伊無thang發見一個真e5婦人人。親像自由變愛主義者，抑是小說家所講hit款空想e5戀愛（Romantic love），ti7結婚前kiam2-chhai2真心適，總是若入ti7實在e5生活就真悲慘，艱苦滿滿相續來。真e5戀愛是一夫一婦e5貞節，結婚後所完成e5愛。破病、勇健、好額、散hiong，攏相佮流汗，流目屎，試苦chiaN2 5年抑10年e5戀愛才是真實e5。娶細姨，用暴力來壓迫，無理氣e5所在，決斷be7 thang完成真e5戀愛；只有公平，誠實，佮貞節e5所在，伊甸園e5花才會開。所以現代e5新人所要求e5?是淺薄e5自由戀愛；就是一夫一婦e5神聖戀愛。日本抑是美國，hit款結婚觀念較粗魯e5國，自然離婚數較濟；親像英國較致意ti7家庭e5觀念，所以離婚數非常少。無離婚e5夫婦無的確攏較幸福，kiam2 chhai2有真濟悲劇e5事；總是比自由離婚者，穩當有較好過e5事。理氣隨在人做；總是一夫一婦是神聖e5戀愛道德，請免相爭。
3.配偶選擇e5倫理。一夫一婦若是戀愛e5基礎，就配偶e5選擇也著照合意來行。Kan-taN用地位、財產、學歷佮血統做標準來選擇，是著重家庭主義過頭e5結婚觀較有合；總是戀愛神聖e5新道德，an2-ni是無到額。以上e5標準，m7是講全然無必要，因為chiah-e5是附屬物，m7是根本要素。根本主義，就是做人e5結婚；比地位、財產、學歷，koh較要緊就是人格。用地位抑是財產做目標e5結婚，m7是人e5結婚，就是物質佮物質e5結婚。所以做人e5結婚，必要e5倫理性要素就是：(1)人格。(2)理解。(3)生活e5基礎。(4)健康。Chiah-e5是beh製造幸福e5家庭，絕對性必要e5要素；其它家統佮血統e5關係，照優生學上來看也是不止要緊，m7-thang看輕。為著這個目的，青年男女四正e5理解真必要；所以若有抵好e5人來指導，kiam2-chhai2 thang開一個交際路。男女交際論實在是真深e5議論，koh是真困難e5問題；所以ti7 chia m7免議論傷濟；扑算若用家庭做中心，親像基督教家庭主義這款e5方針做頭一步來行；kiam2-chhai2會thang做一項解決結婚問題e5幫助。向望逐家研究就是lah！

4.做伴侶e5倫理。夫婦間e5新倫理，就是做伴侶（partner)e5倫理。男尊女卑e5倫理是用三從e5教示做根本；基督教倫理是將親像做一體e5伴侶主義做基礎。前者是將服從做婦人人e5好德；後者就是要求理解，協同hit款一體e5資格。新家庭e5理想就是相理解、同情、協力這款e5相疼，服事。強者吞弱者這款舊式e5家庭是不平，不滿佮giau5疑na7-tiaN7。
雖是an2-ni，新倫理，m7是親像自然主義，用享樂做目的；是將母性禮讚主義來提倡論「做主婦」，「做老母」e5理想。賢母良妻主義，有時kiam2-chhai2會生出男尊女卑做動機；總是母性禮讚主義是有承認人格平等這款e5意識，所以無相像。屈服性做某做老母是真受屈辱；總是ho7人承認koh尊敬做「某」，做「老母」e5價值；這個是婦人人e5榮光koh幸福。世間有獨身較合e5婦人人；總是婦人人e5天性是在ti7做「老母」，做「某」，所以若be7 thang發揮hit個本性價值e5婦人人，實在無幸福。所以照家庭倫理，婦人人e5根本義就是做「某」，做「老母」；相像an2-ni，家庭e5男子e5本義就是做「丈夫」，做「老父」才著。今仔日e5教育有講，「母道」，無講，「父道」；有講，「妻道」，無講，「夫道」，實在是倫理教育缺陷。
5.婦人職業e5倫理。生理學上獨身較好e5婦人人，抑是姑不chiong著獨身e5婦人人，也有。為著chiah-e5人，in e5職業是必要；這也m7免講。總是beh結婚，抑是已經結婚了e5婦人人，也有職業問題；婦人職業e5倫理，就是路尾所講這個。這個問題也是有二個方面：(1)職業，生活上無必要，總是教育上著學職業抑m7免e5問題。(2)為著吃著chhoe7職業，這款婦人e5勞動問題。頭一款(1)e5婦人人，若受普通教育以外；koh hoo7伊修得相當e5職業，就會含養，自覺佮獨立e5精神，發揮人格；準備做合ti7 in e5使命。婦人人beh堅固人格佮節操，m7-na7職業性e5自覺必要；就社會也beh要求婦人人e5職業教育，也著十分e5考慮。婦人人e5結婚期較有這款神經病，kiam2-chhai2是性e5原因，總是較大e5原因是teh操心等聽候良緣，所以若有抵好e5職業，就會hou7伊得著獨立e5自覺；這個做精神治療也是有價值。所以看輕職業婦人，這款e5傾向著ai2矯正。因為這個傾向，婦人自身佮社會攏有責任；所以逐家反省，來矯正m7好e5思想；hou7婦人人自覺職業e5要緊才會用得。
第二款，勞動問題m7是kan-ta婦人，男子也共通；所以m7免ti7 chia議論。
以上所講chiah-e5,向望逐家了解；也向望chiah e5做教育家以及父母e5人koh較留心、研究、指導；就是萬幸e5事。
(台灣教會報第511期，1927年10月)


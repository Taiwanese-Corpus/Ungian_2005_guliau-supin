利益青瞑人 e5 告白

通中國內e5 青瞑人差不都有50萬左右。4年前，上海 e5 總會有揀選幾若人替in 設法，也勸逐位e5 先生著佮hiah-e5人盡力鬥辦。 
Lin2已經知府城內佮泉州城現在有兩間學 hou7青瞑人thang受逐項 e5 教訓。學生每日照時用功讀冊，也兼略仔teh 學工藝。舊年余先生娘 ti7 府城真出力來料理這層事。可惜伊 e5 身軀染著破病，姑不chiong著倒去祖家。伊常常替 in 圖謀救援，想到日後 e5 事誌；所以m7若教 in 讀冊寫字na7-tiaN7，koh 教in 做kan-ki2 thang家己趁錢，來度口，m7免終身倚靠別人飼。 
今因為事猶be7成，阮ai3知tiam3 台灣抑是唐山有兄弟抑是列位先生，甘願寫出一篇來論起青瞑人著做甚物抵好 e5 工藝，來家己度食。Beh 做這篇論 e5 人第先著去查考幾若項，才有路用；親像 in 本所在青瞑 e5 人額有偌濟？In e5情形亦是甚物款？現時teh 做甚物頭路？逐日趁偌濟？Koh，著想有甚物iau2-boe7學習 e5 工藝thang設hou7 in做，又koh著記hit項工藝 e5本錢偌濟，出息偌濟。 
論青瞑人做教會 e5工親像 ti7 醫館內抑是街市讀聖經、賣冊、傳道理，我也是ai3知兄弟 e5 意見，著照甚物法度較好？的確著有人牽抑 m7免？
若有閒 e5 機會，請逐位 e5 兄弟略仔來體貼這層事誌，到 12 月初10 內為止寄所做 e5 論thang hou7 阮來批評。批評了取第1名--e5 beh賞伊7個銀錢，取第2 名--e5 beh 賞伊5 箍，第3名3 箍。要緊著第先查考，後來逐項照次序詳細來寫。論 e5 題目就是：  
「論教會外 e5 青瞑人，in e5人額、頭路、佮情形；koh，論青瞑bat字 e5 兄弟姊妹，in 有甚物thang做就家己會趁食，m7免一概倚靠別人。」  
論著將白話字來寫，著落暗號，也著用一封內面註明某號就是甚物人 e5,同齊寄hou7 甘牧師。
(台灣府城教會報 第113卷，1894年8月) 
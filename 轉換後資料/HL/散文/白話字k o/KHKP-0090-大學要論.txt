大學要論
Ki Ki-hoat
Bat 想古早 e5 王者建立國，無一項比學校較切要。因為百姓無讀，就m7知道理，若親像玉無雕琢，就未成器具。Tui3 an2-ni 就闊大設學校，ti7 街--nih8 有塾學 ，ti7鄉黨有常士 e5 學，ti7 國就有國內 e5學。雖是有這幾等e5學，總亦有分大細。人出世8歲，就入小學，頭先教示伊洗掃、應對、進退、禮樂、射箭、駕車、算數。到15歲，就入大學，學習修身、齊家、治國e5 道理。王者所要緊設法學校，無m7是愛伊 e5國成做文墨 e5 國，百姓做成馴良 e5 百姓。古早有chiah-e5學，千萬 m7 值著咱聖會各等e5學。咱聖會 e5學，設有小、中、大，獨獨最要緊--e5,就是大學，是關係上帝國e5 極切。古早 e5 大學不過是治理本國nia7-tiaN7。現今聖會 e5 大學，是平定世間 e5 路用。協力ai3 hou7 上帝 e5 國ti7世間成做聖 e5 國，百姓成做君主 e5 氣慨。大學 e5 要緊到an2-ni，敢有一號無知 e5人 m7愛讀--mah？請koh 重頭來論--伊。大略有3 項。
I. Beh 入大學著第先三思
凡各項事誌的確著第先扑算，然後才會成。設使無想來做--e5,boe7會無親像憨起塔 e5 人，會打底，boe7會chhiaN5尾，伊 e5 憨名流傳到ti7 後世。所以beh 入大學 e5 人，要緊著第先想。
Kiam2-chhai2 有人存心好利，才beh來讀，向望到出學 e5時，逐月所領 e5 束金liau7-leng7 掛有偆，che m7是敬畏耶和華真 e5 智慧，m7-bat 聖經 e5緣故 lah！敢無讀著聖經講：「好利是萬惡 e5 源頭，有thang食穿就著知足，若圖謀好額，是陷落迷惑，鑽入籮網，沉溺 ti7 無理、有損害 e5 私慾，到尾的確沉淪。」古早人亦有講，伊看富貴親像浮雲。何況咱已經得到主 e5 召，有後來 e5 大報thang得，敢iau2-ku2孳孳為著利，心hou7 財所差--mah？Hit號 e5 人主teh-beh 冷笑伊講：「無知 e5 人--ah！今暝beh 討汝 e5 靈魂，錢財 beh 歸ti7 甚物人，敢會續帶去--mah？」
Kiam2-chhai2亦有人teh 想，來大學所費無甚物夠，tui3 an2-ni就m7愛來。這號 e5 人，我 m7敢決斷是非。雖然是為著財來m7 甘願hou7 主用，我無的確敢講伊是貪利e5 人。咱若用聖徒保羅 e5 苦境，來勉勵--伊；koh較妙--e5,將主一生ti7 世間無掛枕頭 e5所在來栽培--伊，伊kiam2-chhai2 beh引起聖經講，手hoaN7 犁尾，m7-thang越頭看後面，我驚了boe7會 an2-ni，所以才m7敢去讀。聖經講：「磨五穀e5 牛m7-thang籠伊 e5 嘴 。若 hou7伊枵，beh thai3有力thang拖磨--ah？」就著磨 e5 人若款待伊不足，boe7會盡忠 ti7 伊 e5 職，亦親像 an2-ni，所以大學會到chiah冷淡，敢是為著 an2-ni teh？
今因為我chit-tiap8 居ti7 大學至微細 e5 一個，所以我才好膽講。設使我這陣無ti7 大學，就千萬 m7敢講出嘴。凡我 e5好朋友，無論ti7已經 bat 相會--e5,抑是未相見面--e5,m7-thang看見我講an2-ni來家己安慰，扑算我是teh體貼 lin2 e5 心；我無beh。所切要--e5,著獻本身做活e5 祭。耶穌為著咱放sak 身軀，何況咱已經得到伊 e5 恩hiah大，就獻一身 hou7 伊用，敢是過頭--mah？
今所要緊著第先扑算--e5,就著想講，耶穌疼我，我無恩通答--伊，的確 ai3將一身託重伊安排，雖是有艱苦，向望後來 e5 福氣，較贏世間 e5 事誌到有偆。有這等e5 人，是上帝所歡喜鑒納e5 祭祀。Ti7 頂面上帝歡喜，ti7下面人人無m7 拱手到頭額，稱呼講，thang恭喜--ah！Thang恭喜 ah！
II.入大學 e5 利益 m7是 小可
今 ti7 大--e5,就有得到大e5 利益。Ti7 細--e5 就所得e5 利益亦是小可。所以開設大學栽培人才，hou7 伊會明齊家治國e5 道理，這個利益敢是小可？古早 e5 大學不過倚靠 gau5人 e5 教示，尚且利益大。就現今教會 e5 大學，有主 e5大氣力扶助，所受e5 利益，會無較大--mah？
就人來論--伊，起頭建立聖會 e5時，為著工缺，見若有兄弟較有thang可取--e5,會曉念詩，讀無偌濟e5 聖經，淡薄會曉解說，無khoa3 hou7伊入大學，就hou7伊任職。雖有thang可取，但是亦略略仔有較輸。是為著無機會 ti7 大人 e5學 e5 教示，得到大人 e5 利益 e5 緣故。Che 無奇怪，逐所在起頭建立教會 e5 時亦an2-ni。
到ti7 以後工較聊量，就下輩 e5 人有通較詳細受著大學 e5 利益，我看誠實有憑據。Ti7 德行 e5 中間，就較m7敢批評，論到聖經佮學問較有閱歷，是我好膽講--伊。Che m7 tan7-na7我講有這號情影，就亦boe7會走得lin2 e5 目珠所監察。
今 lin2已經有看見大學 e5功效，敢才照 lin2所看見an2-ni nia7-tiaN7，iau2有 koh較大。若慇懃受教，將來穩當be7禁得萬蕊目珠舉起頭hou7 人所仰望。Lin2若 m7信做 lin2來讀，雖然是掠兔 e5 武夫，亦堪得稱做聖會干城e5 人。願會伯若有子弟值，著親像亞伯拉罕，甘願獻伊 e5 子hou7 上帝。至好朋友，著學以賽亞聽見耶和華 e5 聲，講ai3差人，隨時應講，我 ti7-chia，差--我thang--mah？這時正是及時 e5 機會，願莫得坐teh 目珠金金看這號大利益 hou7 伊直直過--去，來m7 保惜。

III..所擔當 e5 職是尊貴
Koh 今天下e5 中間，萬項物有貴賤 e5 分別。Ti7 人情中，有人情中 e5 分別。Ti7職任，有職任 e5 分別。我所講宇宙內攏有尊卑 e5 分別，誠實是an2-ni 講。Koh我講在ti7所擔當 e5 職是尊貴，che是怎樣講--ah？就外人看咱會內 e5 人所任 e5 職，是小局 koh 小局，是怎樣--ah？因為任職e5 人 較濟是無甚物學問，無甚物較各樣ti7 農夫。Tui3 an2-ni 就生起恥笑 e5 念頭。雖然是真珠e5 貴氣，in 看做魚目珠 e5臭賤。斯不知這陣，位高--e5 正是擔當這職e5 人。
就教會內無甚物深知道理 e5 人看這個職來講--伊。雖是無親像攏 m7-bat 道理 e5 人，看做真平常，亦無夠額明白這個這個極切。伊不過是講，che 是做好事，四界報人 bat 道理服事上帝 nia7-tiaN7。獨獨 ti7 深知道理 e5 人，就會明白這個這個根底。看做通世間無koh有別物這，比這個 koh 較尊貴。Che 敢是勉強 o-lo2--mah？M7是；推出古早 e5 大學到出學e5時，lim2-lim2是會治理世間 e5國niaN7-tiaN7。若是現今教會內e5 大學，到出去任職e5時，是關係上帝 e5 國，責成百姓 e5 靈魂。所以有時勞心，有時勞力，敢會禁得無beh 振起人上道岸，不忍看見伊沉溺，來m7 去牽救--伊--mah？
有時siu7-piN7，到會hou7 百姓得到伊e5 羽化。有時phoe命，致到人人變做仁愛e5 風俗。親像 an2-ni，若有人講是平常 e5 職份，是重外皮 e5 緣故。看見任職e5 人衣裳樸素，就扑算是無下落 e5人。敢 m7知先知以利亞佮約翰，雖然是穿素素 e5 衣裳，咱敢敢講 in是平常人，所任 e5 職m7是尊貴--mah？
盡在高--e5是這個位，盡在闊--e5是這個職。Chit-tiap8 hou7人看做平常，後來會明明看見伊享受尊貴 e5位。
今這個職hiah 尊貴，凡愛擔當 e5 人，主叫--伊講，來。上帝 e5國有偆 e5位，請 lin2舉頭看田，五穀熟--lah，穡真濟，工極少，今著趕緊出來鬥收成。
(台南府教會報 第90卷，1892年10月) 
整本e5捷訣
Ti7這幾10年e5中間， 論天下e5國興旺， kaN2是花旗國  第一快； 不論是人額抑是錢財，花旗國那久那進步，比別國也較緊。是這20 年來koh 較快趁，常常有機會thang出本得財，有時小本多利。譬如hit國e5 城若有一萬町 e5 額從中有濟濟大財主，有e5發到有成百萬銀， In有花旗國 e5西爿chiah e5城快起，無外久，就有厝體田園，thang出租業算be7了。    
今論主e5工，有人歡喜下重本；若聽見福音興旺 e5消息，就一直親像聽見趁錢e5行情。譬如是 10年前ti7紐約城有1個信主e5人出1千銀寄到伊利諾城，thang ti7 hia設主日學來教囡仔；ti7 hit省內起濟濟間。 有一日教學e5先生chhoa7 1個細漢e5查某囡仔入學；看hia e5查某囡仔無甚mih聰明；總是無外久hit個囡仔chhoa7伊e5老父來聽道理，聽了不只入心， 伊e5老父認罪來信救主。 後來in老父本身做先生，ti7主日學來教。伊不只出力，ti7伊利諾密蘇里hit兩省e5中間來設學起偌濟間，in chhoa7囡仔7萬個來得著真理e5教示； chiah e5囡仔e5序大人攏是m7 bat事e5。 hit 紐約城e5人e5 1千銀，kam2 m7是好趁mah?
Iu7-koh幾na7年前，1人請先生，也ka7伊出所費，教伊去到愛荷華城來設主日學。 Hit e5先生設學起200外間。有一年ti7無甚mih 要緊道理e5庄內起一間學，請姑娘做先生。Hit所在怨恨道理e5人本然m7 準先生tiam3-hia，teh-beh趕伊；後來因為無外濟囡仔in扑算設be7落，就放冷去。總是無外久ti7 hit庄裡有32 人反悔罪，倚靠救主耶穌，來入聖會。Iu7-koh ti7 hit 學裡聽道理e5人，有e5去別位設學起3間亦傳道理，hou 濟濟大人信，來建置2個新教會。Koh hit 一學e5學生，一個少年人家己信主，後來去濟濟所在設主日學，起百二間。對這百二間學濟濟人，亦有大漢亦有細漢，信耶穌來建置教會60位；ti7 hiah e5拜堂攏總有600 人來認罪信救主。聽這號消息，啥人m7講這是整本好利路 e5法度？    
咱中間有甚mih人beh 去學an2-ni來行？    
（台灣府城教會報第8張，1886年3月） 
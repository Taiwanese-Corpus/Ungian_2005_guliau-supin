獎勵養兔
胡文池
Ti7戰時逐項物欠缺，特別食物hou7咱感覺真不足。所以若會著計劃自給e5法度。tui3節米e5關係，近來飼雞仔淡薄困難，所以真濟人ai3飼兔仔。
養兔e5特長：
1、就是食料免錢。
2、兔肉好食，兔毛佮皮thang boe7。
3、真gau5生thoaN3，一隻兔仔母一年生40、50隻以上e5子，子飼8月日就有8斤thang thai5。
4、真快管理。
5、兔糞thang做肥料。
觀音山教會因為beh造成獨立基金，tui3以前著有獎勵會友著養兔，會友tui3教會掠兔仔子去飼，若是大隻生子著hou7教會抽十份二，兔仔子攏歸教會養兔部一手販賣。現在兔仔子人相爭ai3買，所以教會不止有利益。教會e5長執不止有關心，向望會大成功thang造成基本金。
養飼e5法度。
1、飼e5箱。兔仔著飼ti7柴e5箱仔，至少著有兩尺四方以上，第一好著前面3尺，懸、深2尺，親像報箱，番仔火箱攏會用，前面keng a-ian5線網，也是釘竹仔籠籠，箱仔底開一寸e5空thang放屎尿ti7後角，箱仔著架懸thang除防溼氣。
2、食料。草--仔、菜葉、蕃薯、蕃薯葉、桑仔葉、米糠、豆頭、豆餅、飯、鹿仔樹葉等，要緊 m7-thang傷tam5,致到食料下痢。
3、管理。兔仔箱著囥ti7無曝日、涼、礁離e5所在，箱仔著常常清潔。阮所飼e5白色軍用兔，是8個月以上才會生子，亦交尾 了後30日就生，普通一擺生6，7隻有時生10隻，30日就離奶，也離奶了2、3日就hou7工koh扑。若是生少隻e5時，亦thang逐月日扑，hou7伊逐月生。兔仔若是4個月以上著一隻關一箱，beh交尾e5時chiah掠工--e5 ti7母--e5 e5箱。
現時e5價數，子一對4箍，亦一隻母一年若生40-50隻e5子，就thang boe7得成百箍，所以會友講，若飼兔仔母較贏飼豬母。
列位e5中間若家己有菜園，抑是有近草埔e5所在著飼兔仔。若有m7知e5所在，請寫往復來問，我歡喜報伊知。
(台灣教會公報第674卷，1941年5月)

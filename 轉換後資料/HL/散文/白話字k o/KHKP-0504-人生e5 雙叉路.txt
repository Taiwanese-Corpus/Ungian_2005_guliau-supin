人生e5 雙叉路
蔡安定
有1個少年人；伊抵tng7 teh 想博士論文、好額，佮伊e5 愛人e5 時，死人e5 骨頭借大鼓e5 形狀hou7 伊看見。Hit 時伊就問--伊，講：「你是甚物？」大鼓就應，講：「我e5 職務就是teh 管理人e5 活命，我這個大鼓若摃1下，世間e5 人就死1個。Koh 1點鐘，就beh 摃1下。」伊an2-ni 應答。少年人就續接koh 問：「m7 知是beh 為著甚物人？」應，講：「就是beh 為著你。」Ah！hit 時少年人驚1下，吐大氣，講：「偆1點鐘e5 活命！」
Hit 時抵抵有1個朋友來beh 探伊，ka7 伊講：「好朋友，你實在真好利運，你e5 博士論文已經通過。Koh 無久博士號beh 到你e5 手。著歡喜！著歡喜！」Hit 時這個少年人攏無聽著朋友所講e5 話，因為伊e5 心內專專teh 想「時間」e5 事；因為伊ti7 這個beh 死e5 時候，名聲有甚物路用？
後--來koh 第2個朋友來ka7 伊講：「朋友ah！你真幸福lah！Lin2阿伯e5遺產相續已經決定；100萬箍teh beh 到你e5 落袋仔。」Hit 時少年人也是無teh 聽伊e5 朋友所講e5 話，因為伊所偆 e5 時間是25分na7-tiaN7；ti7 這時有thang 得著100萬箍，有甚物路用？實在是無路用。所以少年人e5 心大煩惱，有憂愁e5 面貌。
第3 ，就是有1個sui2 e5 面色e5 婦人來，就tui3 少年人講：「著相佮歡喜，因為咱兩人e5 結婚已經好勢--lah！明仔日na7 設使beh 舉結婚式，也會用得。」婦人人有真大歡喜e5 面容；總--是少年人抵抵反對婦人人所tui3 伊講--e5,也攏無入伊e5 耳空。
以上所講--e5 ，是戲齣，是人所做--e5,m7-ku2 也是會thang 講是人生所常常抵著e5 事實。博士論文也是好、富有是人所意愛--e5、欣慕愛人也m7 是歹；總--是到人iau2 偆有1點鐘久e5 活命，hit 時hit 個少年人boe7 thang tui3 hit 3項來得著安慰。就是名譽e5博士號、百萬e5 富貴、美人e5 愛情；m7 是伊獨一e5 希望。
請問兄弟姊妹，lin2 所囥獨一e5 希望是甚物？耶穌有講：「人得著通世間，來失落伊e5 生命，有甚物利益？人beh 用甚物來對換伊e5 生命？人獨一e5希望，就是永遠e5活命lah。耶穌koh 講：「Ai3 救生命e5 ，反轉失落伊；為著我來失落生命e5,beh 得著伊。」
請咱逐家兄弟姊妹，著獻家己hou7 主召，做主e5 工，為著上帝做無保惜生命e5 。請咱著揀有光輝救靈者e5 生涯；若無，咱kiam2-chhai2會親像hit個少年人beh 企ti7 失望e5 雙叉路。著獻身為主做工，來拯救台島e5 同胞，是心所願。
(台灣教會報第504卷，1927年3月)

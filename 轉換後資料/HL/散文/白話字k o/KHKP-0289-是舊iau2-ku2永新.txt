
 
是舊iau2-ku2永新
人e5風俗無相親像；iau2-ku2有一項相親像，就是逐國e5百姓真tui3重舊e5物，也新--e5物猶原真ai3。
有甚mih古蹟，古早所起e5厝，抑是炮台、銃櫃，雖是這tiap8無teh用，iau2-ku2較常ai3細膩照顧，m7 ai3拆。抑是有甚mih古董人真ai3看。有甚mih風俗萬古流傳，人就ai3趁。有甚mih古人言就ai3講；有甚mih故事，ai3聽。
有時百姓刁故意起宮beh囥古董hou7人看。親像日本國e5京城有起一間大樓thang te2逐項e5古董，從中有日本e5 皇帝古早所坐e5轎，真大頂，也有古早人所用e5 ke-si。
英國有起真濟間大樓來te2古早人所用e5 ke-si器械。有甚mih古祭e5衫、銃、刀、火車，攏囥ti7 hit內底；也有古早名聲e5讀冊人、做詩e5人，親筆所寫e5詩詞。有時beh賣，hit號e5筆跡值--著幾若千箍，幾若萬也敢。親像前年有一本細本仔冊，賣30萬銀。
英國也有真濟kham2店專工teh賣古董。親像咱beh寄批hia-e5尪--仔頭無甚mih值錢e5物，一張3點錢na7-tiaN7；iau2-ku2 hiah-e5舊--e5現此時咱較罕--tit看見，也人真ai3拾；前日新聞報teh報2張賣$6000。
舊e5物人也真ai3,新e5物也是真ai3。物若較時行人ai3用，衫若較時色人ai3穿。若有甚mih m7-bat看e5物，不論火車、電氣車、獨輪車、輕氣球，就有人相爭beh看。抑是有甚mih罕--tit聽e5事甚mih新e5消息人猶原真ai3聽。
今你若ai3舊e5物，道理是真舊，ai3新e5物，道理是極新。Ai3聽人講古，道理就是極古早e5事，ai3聽新e5代誌道理是好e5消息，關係咱大家歡喜。
道理是講上帝。有時人teh問，孔子較早抑是上帝較早。上帝較早。孔子也有講上帝。上帝比堯舜iau2較早。堯舜也拜上帝。上帝比中國、比英國、日本國，逐國，koh較早。
天地較早，抑是上帝較早？上帝較早；上帝是創造天地，萬物e5神。
上帝ti7時生日？上帝無生日。伊若有生日就有父母、祖公；父母祖公較大，較早。M7-ku2上帝kai3第一大，上第一早，起頭e5起頭。上帝是無起頭e5上帝，第一古早就是伊。
你若ai3聽人講古，講上帝就是講古。
今仔日上帝ti7 to2位？今仔日上帝ti7-chia。這-tiap8我teh講話是因為上帝ti7--teh teh庇祐我，伊若無ti7-chia，我liam5-piN死翹翹。甚mih人chhoa7你來到這te3?就是上帝chhoa7你來。咱逐日teh食是食上帝，teh穿是穿上帝，teh用是用上帝。
今仔日有甚mih消息？就是講上帝ti7 chia。
M7-ku2上帝ti7-chia，tui3 to2位thang知真正有影是an2-ni ？都m7 bat看--見。
今ai3 beh明白這層e5道理，著代先講這層故事。早早m7但中國人認天等一個主宰，照看別國，親像天竺國（印度）猶原是an2-ni認。M7-ku2大家棄真歸邪，到2000年前無甚mih人認上帝，只有一國na7-tiaN7，就是「猶太國。」上帝用濟濟項各樣e5法度，koh用聖人濟濟，教示in知影，別國那離開上帝e5時，in一國那得--著thang堅固信，真正有影有一個上帝。Tui3 2000外年前in攏m7-bat giau5疑；反轉拜佛，in甘願死，定著m7拜別物e5神明。
Iau2-ku2百姓無夠額明知，所以到時上帝差一個耶穌來，thang教示in，koh chhoa7 in kap上帝親近。
耶穌來偌久？今年是明治42年，也是宣統元年。到今年耶穌降生已經1909年。耶穌來猶太國出世，koh tiam3 ti7世間30外年久，四界講道理，講lin2著變心，也著靠我，我就會chhoa7 lin2轉--來去天堂。上帝是我e5父也是lin2 e5父，lin2若ai3 beh到ti7伊所toa3 e5所在著靠我；若無我就無路。耶穌也醫病趕鬼，叫死人koh活。有人信，也有人怨恨，ka7伊掠釘死ti7十字架，埋落墓，埋三日就擱活，然後上天。
上天e5了後伊e5學生就出力傳：一日e5中間有3000人信。有e5猶原做對敵掠學生來扑、關、thai5。從中有一個官出外50鋪路beh堆hiah-e5信耶穌e5人來掠關監，若是路--nih8日中晝e5時看光比日koh較光，koh看耶穌顯生續聽伊e5聲問：「某人你啥事ai3害我到an2-ni？」 官就應講：「主--ah，你是甚mih人？」。應講：「我是耶穌」。Tui3 hit日hit個官來信耶穌，好膽干證伊e5名，四界傳教ti7幾若國，信e5人那濟，煩惱e5人得--著歡喜，歹人變做好人。
An2-ni簡簡講一層故事m7-ku2道理m7是講古na7-tiaN7，是講今若日e5事。是講今若日咱不論甚mih人若信耶穌，就今若日咱e5罪會得--著赦免；koh今若日信，就今若日得著上帝e5好神來toa3 ti7咱e5心ka7咱計換性情，改舊換新，棄邪歸正；koh今若日信就e昏若不幸死liam5-piN會到天堂。
這個道理今已經傳真久，beh 2000年久，iau2-ku2是那親像新新e5道理；逐日有幾若百人，幾若千人也敢，聽了就講，佳哉，佳哉耶穌來替我死！台灣逐日chhe-un5 有差不多5人來信耶穌。日本也是an2-ni。中國逐日kaN2有200外人來信耶穌。中國逐日有人聽鴉片，m7愛poah8-kiau2,m7愛做歹子。
英國、美國、德國、瑞典國、荷蘭國、丹國、法國、瑞士國，昨昏有人真餒志今若日聽這個消息就歡喜到流目屎。昨昏有人想beh行短路、弔家禮、食毒藥、割頷頸、跳落水死；boe7前boe7 tui3拜堂口過，聽人teh吟詩，入去聽，聽了信；今若日滿心平安講，我有得--著永遠活！
昨昏有人食酒醉，醉退就發願講，我m7 koh食酒；無采工，hit個人發願m7若50擺。今仔日伊有koh食酒醉慘--ah！恭喜--ah！今仔日路尾擺；今仔日伊有來靠耶穌，一世人hit個人m7 koh食酒醉。
昨昏有人做賊；今仔日m7是賊，是做耶穌e5百姓；昨昏暗伊有來信靠救主，逐項攏換新。
昨昏ti7南洋e5海嶼，生番有kap生番teh相thai5,ka7伊thai5去食。路尾擺，今仔日有聽好e5消息，然後m7 koh相thai5,逐項攏換新。
(台南教會報第289卷，1909年4月) 

 
歷史故事
台灣聖神
廖 得
乞食下大願
倚70年前，ti7 小天堂有一個姓莊e5 姊妹，未信主e5 時，子一個生，一個死；到信主了，生偌濟個，也攏死！
後--來丈夫去台南ka7 涂牧師煮食；本身是ti7 本所在，ka7 會友e5 人舂米，in柴lak8 草，換嘴食。日暝想著家己e5歹命、散hiong、孤獨；不時流目屎！
頭家媽看了同情，安慰伊講:「你mai3 哭，阮查某孫仔才分你疼！」有一日，伊就問頭家媽講：「Lin2查某孫仔 講beh hou7 我，有影--無？」頭家媽應講：「阮查某孫仔hou7 你，你kiam2有thang hou7 伊食？」
這個歹命姊妹聽著an2-ni，就大哭祈禱講： 「上帝--ah！你若賞賜我子兒，無論男女，攏beh獻做主e5 工，若hou7 我有錢thang借--人，我beh放人加二利就好。」
無偌久，丈夫辭頭路轉--來，翁某同心經營。連連生兩個查某，kap兩個查甫--e5。事業也漸漸發展。丈夫無讀冊，只有bat白話字；每暝較無閒，beh睏e5 時，也著先讀幾章e5 聖經，抑是天路歷程；雖然m7 bat漢文，iau2-ku2 後--來當11項公職，除去長老kap保正兩項以外，其餘攏有趁錢。今這個姊妹，是一個「齒疼才知齒疼人--e5」，對ti7 散hiong人，有大量！好款待出外人，無論會內會外，那親像hit 庄e5 公館。好款待傳教家，若教會內e5 人客來，續請去做陪賓，收成e5 時，米送歸石，柴送歸車。
對ti7 奉獻，翁某攏真甘。起拜堂e5 時，kheh甘蔗e5 錢6、700箍攏提去交；獻堂式e5時，查某子e5 sai-khia豬掠去thai5。獻園做教會e5 基本財產。逐款ian5項，翁某隨人獻。
兩個查某子為著beh 嫁傳道，攏hou7 in讀7月日e5婦學。
兩個後生為著beh hou7 in做傳道，攏hou7 in讀中學。
後--來到80外歲臨終。
現時e5 後裔倚百一人，其中已經奉獻做天國e5 特攻隊、敢死隊、決死隊，kap普通兵--e5,共有11 人，向望無久會加到14名。以外也有兩名當過臨時兵--e5。                               
(台灣教會公報第820號，1957年4月)
客庄 讀〈二崙迫害記〉
徐育鄰  記

Ti7 教會報tui3 6~8月連載巴牧師ti7 二崙e5 迫害記。所講hit-e5二崙，m7是teh指ti7西螺附近e5大庄社，是teh指ti7屏東縣屬客庄e5小鄉社。筆者因為是二崙附近e5人，也是客人e5一個，tui3這個記事不止關心來讀。過頭e5感激，hou7 我e5心一面真見笑，一面是講boe7出e5 感謝。Hiah-e5一陣人一時的e5爽快成做客人永遠e5見笑；但是巴牧師所tu2著e5見笑成做上帝e5榮光。當1948年5月，內埔設教50週年禮拜式上，高篤行牧師e5 祝詞有講：「早年ti7二崙e5臭味成做永遠e5 芳香，遍滿ti7全客庄。」也萬牧師（Rev. Edsuerd Band）所著e5 巴牧師傳記中也有幾若頁二崙迫害e5記錄。Che kiam2 m7是台灣傳教歷史的e5要事--mah？
真奇怪1865年6月16 日是台灣設教86週年紀念日，是馬醫生ti7台南看西街受迫害e5日。1885年9月16日是巴牧師ti7客庄tu2著惡性e5迫害。馬醫生e5 受害有生湠200外間e5教會，但是巴牧師 e5受害只有生一間內埔教會na7-tiaN7。列位，che是甚mih原因？
光復後台灣是傳教設教無上e5好機會。有偌ni7濟人ti7講台、ti7報紙為著18萬高山，7萬澎湖e5 百姓teh喝hiam3。當局也不止關心ti7這個工，也有設山地宣道會，澎湖宣道會teh進行hiah-e5工。但是全台60萬客人m7知有甚mih人teh 關心？
Bat有牧師對我講「客人」這句著放無--去才好。列位--ah！當日本時代時局致到咱台灣人著用日本話來禮拜e5時，咱e5 心神an2-choaN2？Hiah-e5留學ti7 東京e5台灣人kiam2 m7是也teh用咱e5話teh禮拜-- mah？
請咱著知客人m7是少數，全國有500萬，全台有60萬，但是chiah-e5比高山、澎湖較濟e5台省客人有甚mih人teh關心？有人teh提倡，無人接納；有人teh 喉叫，無人beh聽，kiam2 m7是親像一隻狗teh 吠急行車--mah？Sut8--一個就過去無代誌。
Ai3-- ah！！未免得siuN 過可憐。Koh一擺好膽對當局、先輩、讀者來喉叫講，請koh來玩味二崙e5芳香。請會記得「客庄」這句話，請設法60萬客庄救靈e5工。		
（台灣教會公報753卷，1951年09月） 
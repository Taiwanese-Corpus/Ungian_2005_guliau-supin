平安兩字金

Ti7 世間卻有少少人 m7-bat 經過艱苦 e5 情形。這號事人自然愛脫離。雖然是世俗人in 會曉tui3重平安。In 常常有去下佛求安，m7-ku2 照咱明明知tui3 這號 e5 方法決斷無thang成in e5意願。 
平安有兩款，就是假影--e5 佮真實--e5。浪蕩子 ti7 起頭扑算有快活，後來知無。囡仔憨想無讀冊，kan-ta thit-tho5是好，總--是到大漢是無路用 e5 人，就是真慘。空虛e5 平安是暫時na7-tiaN7。真實--e5是久長。 
若有罪，的確無平安。罪 ti7 心--nih8 會大苦楚人。只有清心 e5 人有平安。 
聖冊有將一條溪來譬喻平安。溪有起頭佮路尾，亦teh 流是那遠那大，koh ti7 周圍有做大利益。耶穌是活命佮平安 e5 源頭，亦到路尾伊e5 百姓有享受天--nih8 e5 平安，那準大海 e5 kai3廣闊、kai3 深沉。Koh，ti7在生 m7 若是本身得著，亦會大利益 ti7 別人。 
咱 e5 始祖有失落 in 本然 e5平安來犯著災厄。In 就做上帝 e5 對敵，續有連累著種後裔。若是上帝有開路佮人和約，亦有設伊平安 e5 國。當耶穌降生 e5 時天兵佮天使有o-lo2 上帝講：「頂面榮光歸上帝，地面和平，人得到恩典。」照咱知這本國是iau2-be7有齊備和平，何況通天腳下無an2-ni-seN。M7-ku2 咱m7-thang絕望。論到耶穌 koh 來 e5情形以賽亞( 2：4)有記載講：「列國爭戰就平定--伊，教in用刀做犁，用鎗做鍥仔 ；m7-thang相攻打，莫得tui3重武藝。」願上帝成這個事。 
雖然人ai3得到平安  iau2-ku2 有時有濟濟e5 阻擋，從中thang講人只有tui3 重會敗壞 e5 物，有起私慾，亦無佮上帝交陪。 
凡若 beh 享受真實久長 e5 平安，應該著第先得著聖神，因為聖冊有講平安是聖神一項e5 結籽。Beh 得到聖神應該著誠實祈禱，koh 後來時時著體貼伊 e5 情，趁上帝 e5 命令，佮深深信主，心肝攏無移易 ，就平安實在會來。   
人會欠用得濟濟物，總--是斷斷be7欠用得平安。Koh，不論是誰 ai3 得著平安，就liam5-piN 會。獨獨著照抵仔ti7 頂面所記載來行就的確會成得。請眾人趕緊來實受平安，驚了若延chhian5 ，就生前死後攏有失落去。 
主所賞賜 e5 平安，是人想be7到hiah大。願逐家永遠來享受伊，就真正 tui3 心thang會講得：「平安兩字金。」
(台灣府城教會報 第117卷，1894年12月) 
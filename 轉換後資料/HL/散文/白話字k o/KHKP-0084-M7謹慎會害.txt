
M7謹慎會害
趙時回
大英國倫敦城內有一個小湖，冬天堅冰e5時，往有少年囡仔去hit中間thit-tho5 chheng2-hoa7;因為堅冰e5所在teng7,有所在軟，鑑察  一個湖 e5人逐位勘驗到明明白白，ti7 hiah-e5軟be7行tit e5所在，chhai7柴標做記認，就是 beh hou7人閃避，免得hou7冰霜陷落--去。  
有這號懵懂e5少年，m7 知thang檢點仔細，故意行 hit e5險地，致到濟濟陷落冰霜內寒死，che攏是tui3少年siuN硬心，m7受款勸；所以有身軀死無e5災禍。  
Che thang譬諭人tiam3世間，若揀ti7堅冰teng7 e5所在來行，thit-tho5也無危險；譬諭人 tiam3世上所行e5路，所做e5事本是平平pang7-pang7 ，無危險驚惶，若an2-ni，名聲thang顯明，身軀thang企在，一世人安樂，beh thai3會盡；若是人故意去行ti7冰霜無堅定e5 所在看著插標e5記號，iau2 m7閃避；che是譬諭人m7服苦勸，行不法e5事，做害人e5 代誌，專用詭譎，用盡毒計；一下敗漏，設使hit時會僥倖免死，m7-ku2天堂失落，問心m7安，名聲大敗，見人見笑；又koh將來靈魂oh 得著庇佑，不止thang可惜！  
Tui3 an2-ni thang略仔講起幾 若項來炯戒人，譬諭有這號人無憑心講話，評論人無照公道；凡事無省察是非，起頭不過小可 e5差錯較無要緊，路尾就慣勢成自然，愈久愈害，見講話無一句真實，到hou7 人攏指伊做白賊lam7-sam2 e5人；看有見笑抑無見笑！  
Koh，人一絲離仔 e5念頭也著持防。若有無清氣e5念頭生起，親像放火銃一樣，放火銃著三項齊備；1.銃；2.火藥；3.火；欠一項就be7用tit;火一下chhuh 著火藥，銃就彈，將火chhe3 hoa ，銃就be7響。人teh做事，有身軀、有心、有念頭；心生起念頭，念頭一下發，身軀趁伊e5號行，念頭無生起，身軀的確be7去行，若會壓制無清氣e5念頭，身軀的確無做不法e5事端，親像chhe3-hoa火，銃無路用，就be7害人lah。 人著三思iau2有極歹e5法度，就是專畫春宮圖，極盡技巧e5功夫，向望趁大錢，無想人看著che圖會敗壞心術，chhoa7人淫慾無別項比che較siong重；因為人看著這號圖，不論行、坐攏 teh想無安份守己e5事，致到男人失德，婦女敗節，變做禽獸，不成人類；che攏tui3 畫圖hou7人an2-ni，kiam2 m7是極歹？  
Koh，親像poah8-kiau2不止 敗壞人e5舉動，家己一人暗步e5計謀，扑騙眾人 e5錢財，雖然有時捆濟濟錢家己得意，也是有名聲；到尾身軀攏敗，甚至傾家，hou7 人人phui3痰phui3瀾；an2-ni iau2有甚mih利益？  koh，有iau2較厲害，iau2較thang 驚--e5,就是食鴉片，逐人攏知是m7好，攏驚hou7伊害著；若是起頭kiam2-chhai2因為小可破病無thang醫治，想食幾 poah-a2 薰，暫時免艱苦；抑是kiam2-chhai2因為朋友好禮相請，推be7得去，暫食淡薄免失落伊e5好意；hit時卻無m7好e5意思，漸漸慣勢到久無食be7做tit，就想beh 鑽走，已經親像死蛇纏跤，無計thang pak lut;就續到血氣枯ta5 ，精神消散，身體失力，續lian2準親像死身屍一樣；知thang想錯都不及lah，beh啥法ta-oa5 ah!  
Koh，親像人有罪過，本知著順趁救主，真心反悔改變，m7-ku2心內iau2-ku2 囥濟濟猶疑不法e5意思，雖有濟濟好朋友相勸，就推託別日--teh，到別日猶原是an2-ni，試想人活有偌久leh，一日仔過一日，一目nih8久老beh到lah，到老正空空teh悲傷，真thang可惜！何況人活無定著，設使短壽早死，就想beh信趁反悔改變也不及--lah，人的確著量早決斷主裁。  
只頂面所講幾項，攏是thang驚e5事，腳步煞m7 tu2好，就一世人害；就是會親像硬心m7受教化e5少年人，故意去行ti7冰霜無堅定e5所在，累到身軀死無。  
設使人犯著頂面hit 幾項，著趁早信趁救 主反悔改變，敬求天父賞賜智慧，加添氣力，好thang 時時刻刻信趁，就thang驚 e5事，攏變做thang歡喜。人 kiam2 m7著警醒mah?  
(台南府教會報第84卷，1892年5月) 
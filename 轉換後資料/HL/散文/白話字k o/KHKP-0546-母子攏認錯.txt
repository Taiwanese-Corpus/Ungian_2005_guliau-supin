母子攏認錯
梅蘭e5 老母提1 te3 布，想beh ka7 in查某子梅蘭鉸衫褲；總--是ti7 hia 無鉸刀，就叫梅蘭趕緊將鞋kam2仔 e5 鉸刀舉--來。梅蘭做伊恬恬，若親像無聽見一樣。
老母就koh 叫講：「梅蘭--ah！你有聽--見無？趕緊舉鉸刀來hou7--我。」
梅蘭照舊m7 振m7 動，家己專心做伊teh 畫伊e5 圖畫。
老母受氣了！Koh 叫講：「梅蘭--ah！你無聽見--mah？叫你ka7 我舉鉸刀，且放下你e5 圖畫，趕緊去舉，an2-choaN2 教攏be7 振be7 動--ah ！」
梅蘭照舊無去舉，若親像無事誌e5 款，做伊toa3 hia 畫。
老母大受氣，走到梅蘭e5 面前，就tui3 梅蘭e5 手 ng2 khiu2 teh，講：「趕緊去ka7 我舉。」
梅蘭驚一下，舉頭tui3 伊e5 老母看看--leh，就搖頭，顯明伊m7 願去e5 意思。老母koh 較大受氣，就罵講：「攏是你e5 老父seng7 到你這款，我m7 tihN8這款be7 教be7 示得 e5 子兒。去，去，罰你去房--nih8 跪2點鐘久。」
梅蘭無法度，就oat入去房--nih8,chhihN-chhihN chhngh-chhngh 直直哮，用手巾chhit 目屎，哮攏無停。
後--來伊e5 老父轉--來，老母就真受氣，將梅蘭be7 教tit m7 聽序大人e5 話，講hou7 伊e5 老父聽。伊e5 老父也受氣，就罰梅蘭m7 准伊食e昏頓。
梅蘭ti7 房--nih8 聽--見就那哮，家己講：「若是阿爸責備我，後擺m7-thang an2-ni 做，我ma7 無m7 聽趁。總--是阿爸kan-ta 聽阿娘e5 話，就責罰我。」梅蘭最不服toa3 內面an2-ni ngauh8-ngauh8唸也teh 受氣。
過幾點鐘了後，伊e5 老母看梅蘭受罰，猶原iau2 teh 哮，無法度thang 苦勸伊，家己e5 心肝就變軟--lah！就寬寬行到梅蘭e5 眠床前來看伊，問伊講：「你抵仔teh唸甚物，你前都不止聽父母e5 嘴，怎樣chit-tiap8 變an2-ni？你今已經11歲--lah！Thai3 變無乖？che 敢有親像我e5 子--mah？」也koh 用真濟溫柔e5 話來勸伊、問伊。
梅蘭才講：「阿娘叫我做事誌，我m7 聽，就罰我跪，koh m7 hou7 我食下昏飯。總--是我有時有真要緊e5 事誌來問你，你因為佮人teh 打moa5-chhiok ，攏無beh chhap 我，反轉罵我來吵你。抵仔我teh 畫圖真無閒，無ka7 你舉鉸刀，你佮阿爸就用chiah 艱苦款待我。」話講be7 了，koh chhihN8-chhihN8 chhngh-chhngh哮--起-來。Hit 時伊e5 老母無話thang 應，家己知真見笑，be7 禁得也哮--起-來。
梅蘭看伊e5 老母也teh 哮，就真奇怪，家己煞無哮。過有一 tiap仔久就講：「阿娘！我真tui3 你不起，我不該責備你。先生bat 講：『天腳下無有m7 是e5 父母』，（父母有m7 著，著用溫柔來苦勸，be7 使得責備tit ）。阿娘！你m7-thang 哮--lah！是我e5 錯，是我e5 m7 著--lah！Tui3 chim2-ma2 起我定著beh聽你e5 教示--lah！請你m7-thang 哮。」
伊e5 老母就講：「我e5 子--ah！我chit-tiap8真艱苦，m7 是因為你，是因為我e5 錯，我家己責備我家己，我所疼e5 子--ah！我今tui3 chim2-ma2起，我定著beh 盡我做母e5 職份--lah！」
Tui3 an2-ni 來看，見若ai3 責備別人--e5,著第先責備家己，m7-thang 親像耶穌講：「專專顧ti7 別人目睭內e5 草屑，ia7 家己目睭內e5 eN仔 柴攏m7 知。Che m7-tan7-na7家庭中做序大人--e5 著an2-ni ，koh 較要緊是咱會友e5 行踏，會外e5 人攏teh 看。傳教家e5 行為，眾人是攏真注目，m7-thang kan-ta設規矩hou7 別人守，也家己隨便行隨便做。若an2-ni teh 傳教，就若保羅先生講：「若準扑鑼扑la5-poah8  一樣」，有甚物路用？若kan-ta用嘴來傳，咱be7 比耶穌較gau5 傳。若kan-ta用嘴傳就好，耶穌就m7 免死ti7 十字架。所以咱著深深警醒--ah！
(台灣教會報546卷，1930年9月)

疼家己

紀溫柔

論疼家己這個題目kiam2-chhai2有人欲辯駁講，論疼家己e5事，m7免講逐人ma7是疼。
總是我講，無的確逐人攏會曉疼家己，著會bat家己，才會曉疼家己。若m7-bat家己，雖然有家己也是be7曉疼。馬太19:19耶穌講：「你著疼厝邊親像家己。An2-ni若be7曉疼家己，beh thai2會疼別人。」
甚物叫做be7曉疼家己。
1)	受交代，無盡忠，做事貧憚，致到失落地位，受拒絕，就是be7曉疼家己，親像領1000銀e5奴僕。
2)	濫糝開了祖公e5 ke-hoe2,致到艱苦，就是be7曉疼家己，親像「浪蕩子」。
3)	無守規矩，糝做一場，犯刑案，致到受罪，就是be7曉疼家己，親像十字架頂e5賊。
家己無犯著頂面這了條就thang講會曉疼家己。總是這款e5疼，iau2-ku2 m7是真e5疼，算是外皮e5疼na7-tiaN7。因為人有兩部，外部是殼na7-tiaN7，就是身軀，內部才是真貨，就是靈魂。所以若kan-ta會曉得疼家己e5身軀，be7曉得疼家己e5靈魂，就m7是真e5疼家己。著內外兩部攏總疼才是真e5疼家己。簡單舉起幾若項：
1.穿：人無親像鳥hiah濟毛，也無親像魚有鱗，所以著穿，不過是有e5穿好koh sui2,有e5穿bai2 koh破e5增差na7-tiaN7。總是現時e5社會，較濟真gau5穿時式e5衫褲，真phiat，論身軀e5穿thang講十足。M7-ku2靈魂無的確攏有thang穿，kiam2-chhai2濟濟是赤體。靈魂e5衫是甚物？哥羅西3:12有5領真sui2,就是慈悲、憐憫、謙遜、溫柔、忍耐這5領，至少ma7著得有1領。
Koh有1領，以賽亞59:17。著用熱心做長衫，就是著盡力致意救人。Iau2有1領就是羅馬13:14。著穿主耶穌基督，莫得為著肉體圖謀，致到趁私慾。這領基督若穿有著，就免抵著風寒，雨沃e5艱苦。因為基督e5義遮蓋咱e5不義，也hou7咱知靈魂e5穿比肉體e5穿較要緊。啟示錄19:8。光明清氣e5 iu3-koah-pou3 ，就是聖徒所行e5義
頂面所講hiah e5,就是靈魂e sui2衫，逐家著hiahN去穿，m7-thang細膩。因為咱身體e5衫是無久長ti7-teh，約伯講：「我thng3-theh來出世，也著thng3-theh去歸土（約伯1:21）。」所以咱所會得thang穿到天堂見上帝e5,就是靈魂所穿e5 sui2衫（就是一切e5好德）佮破衫（就是一切e5歹所行）。所以咱逐家e5穿著會曉備辦身軀，靈魂手平有正是真e5疼家己。
2.食：論食e5事，m7是一款，有e5若有蕃薯簽soah米，配鹹鰱魚，就算是chhe-chhau;有e5逐頓攏是山珍海味，ma7嫌無到額。佮語講：「富人一席酒，窮漢半年糧」。好額人若吃一頓，hou7散人做得半年e5米糧。若論好額人e5吃thang講全備，總是靈魂有e5是真枵，餓到beh變pou2--khi3。咱著gau5備辦靈魂e5吃料，親像好額人e5 chhe-chhau，逐項有。
靈魂e5米糧是甚物？約翰6:51就是天餅。以賽亞55:2因為人用金銀所買e5,無到額thang飽腹肚，著天來e5才有到額。耶穌正是天真餅，身軀打破救生命。約翰14:6耶穌是真理、是路、是光、咱著欣慕伊，親像嘴礁枵就有福氣（馬太5:6）。若an2-ni gau5備辦肉體e5米糧，也gau5備辦靈魂e5米糧，就是真e5疼家己。
3.Tiam3:鳥有siu7,獸有空，人的確著有居住e5所在，有e5 住破草寮，有e5 tiam3 sui2瓦厝，真爽真清幽。今人tiam3這款sui2厝beh tiam3多久，上久不過成百年na7-tiaN7，世間是出外m7是長長toa3,要緊著為著靈魂chhoe7永遠e5所在。M7是教外e5人所燒e5紙厝，就是真活上帝e5城，天頂e5耶路撤冷（希伯來12:22）。M7免用錢買。約翰14:1.2就是耶穌替咱備辦便便，beh hou7瞑日欣慕主佮伊相連e5人。所以若會曉備辦肉體e5厝，也會致意備辦靈魂e5厝--e5,就是真e5疼家己。
4.衛生：吃，穿，tiam3 e5以外，所要緊就是衛生。骯髒著掃，有病著請醫生醫，傳染症著持防。靈魂e5病就是虛榮、奸詐、假做、說謊、壞脾氣，惡毒---講be7了，這著緊醫治。傳染病，就是社會e5歹風俗，著持防，若無一下入心，天良就喪失。著看見錢be7生起貪心，看見歹會緊醫治才有妥當。
今心靈魂-e5醫生就是耶穌，著誠心求伊醫治，thang得著身體靈魂平平勇健，an2-ni才是thang講是真認識家己，疼家己。
(台灣教會報第516卷，1928年3月)

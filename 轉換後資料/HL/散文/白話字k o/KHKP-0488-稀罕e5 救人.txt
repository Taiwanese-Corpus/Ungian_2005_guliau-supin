稀罕e5 救人
陳添旺
  近日tui3 Tan5 Bit傳道聽--見e5消息，煞叫我寫幾字ti7報紙。
  新埔教會溫阿林 tiam3 ti7犁頭山燒瓦，厝後1窟大潭，不時跋人失落生命；人講：「掠交替。」
  舊曆7 月29日，忽然阿林兄e5 子阿安，7歲，跋落水。佳哉阿林 e5小弟阿峰 e5子阿水，11歲na7-tiaN7，看見小弟跋落水，隨時褪衫落水siu5 去救--伊，到救--起-來，囡仔就親像死；佳哉koh 救活--起來。
  Hit時有大人tiam3 山頂teh看，有人去叫囡仔e5 老父；設使in 老父來也救無人。
  照看11歲子，有hit 號 e5 心胸，實在可取；thang看為著骨肉e5 疼心真大。這款e5 救人實在真稀罕。
  咱信主e5 兄姊，若學這個囡仔e5 phe命佮疼骨肉e5 兄弟，m7 知會加救偌濟人出ti7 沈淪e5 所在？真濟人是kan -ta 企teh 看，佮叫人出力；實在著家己出力。
(台灣教會報488卷，1925年11月)

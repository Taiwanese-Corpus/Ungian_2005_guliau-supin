
無人倫
梅牧師
Tauh8-tauh8有人teh講，這個道理是好；不過無神無明無公無媽，an2-ni較m7著。今人拜上帝kam2會thang講是無神明？上帝是活活e5神，逐項知，逐項會，逐所在ti7 teh；人若拜伊，就是拜神明。
若是hiah e5柴刻--e5,土chhiok8-e5,有目珠be7轉輪，耳孔be7聽見，鼻孔m7 bat芳臭，有腳be7行路，嘴be7講話，腹肚無腸仔肚，hiah-e5 kam2 m7著講是無神無明。咱teh 向望伊會保庇咱，反轉是咱teh保庇伊。伊著倚靠咱ka7伊起廟，ka7伊祭祀，ka7伊燒金送所費。有時hou7老鼠chhia倒也be7曉tit thang撓起來；有時hou7蟲chhia，有時hou7蜘蛛keN絲也be7曉tit thang poe2;有時hou7風飛沙eng，也be7曉tit thang家己poaN7。賊入咱厝beh偷提咱e5物伊be7曉喝喊，較輸咱所飼e5狗。tu2著水災、火災咱無閒thang ka7伊請走。Hit時佛無本事thang閃，就燒hu，抑是hou7大水流落海tu7死。
M7-ku2你beh講佛真聖；有時問佛派藥食會好，阮講che是chhau3-kham3,無的確逐擺會好。生死是上帝推chhiau5,m7是佛會聖。親像俗語講：「生死天注定。」
也有人講，我所服事m7是hit個像；有神來附。甚mih神來附？觀音佛祖、媽祖、王爺、帝君？
今觀音是甚mih人？伊e5代誌ham3-ham3;照人所講伊是「Pi2-khoat國妙藏王e5第3查某子，名妙善。In老父姓蒲名家，老母姓百芽名寶；攏無後生，只有3個查某子。妙善m7嫁，偷走去修行；in老父召伊，伊攏m7倒去。In父就大受氣，即時差兵放火燒伊所toa3 e5所在。妙善看見火炎炎，就求神明保庇；後來用竹叉chhak8嘴舌hou7伊流血，就tui3空中霧去，即時間變做大紅雨，ak-hoa 滿是e5焰火，本身無燒--死。In父聽著an2-ni一發受氣，吩咐將妙善掠去法場thai5。Tu2仔beh thai5 e5時有紅e5河公來蓋，刀劍續折--去thai5 be7死；然後兩個大將用弓絃索ka7伊絞死。後來伊就到陰間。閻羅王準伊回魂來陽間；tu2著釋迦佛chiah chhoa7伊去越國南海普陀山修行。Hit時tu2著妙藏王著病。妙善正化做仙ka7伊醫治，liam5-piN就好，正koh相認做父子。
後來感化全家去香山修行。玉皇就封妙善號做「大慈悲救苦觀音菩薩」。要有別人講別款。其實是攏無影了了。其實觀音本然是查甫人；有人講是釋迦牟尼e5學生，敢是釋迦牟尼本身。
今這個釋迦牟尼是甚mih人？伊是印度國人。這個印度仔是天竺，是中國西南爿e5國。Hit-tiat8伊出世，就是周朝e5時陣，幾若國有出聖人；中國出孔子，希利尼國出索拉地，印度國出釋迦。咱講印度國m7-ku2 印度是總地號，包含真濟國，從中有一個國人講迦夷衛國，若是hit爿e5人叫伊Benares，就是台灣5份1份e5大na7-tiaN7。釋迦牟尼e5老父做hit 個國e5王。照人所流傳釋迦牟尼，就是太子。出門ti7街路看一人破病；前m7 bat看破病人就看了be7曉tit，問奴才是an3怎樣。奴才解明，續講che是差不多逐人所著經過e5事。太子聽了煩惱。明仔再koh出門，看人頭毛白白拄枴仔真艱苦。奴才ka7伊講是老e5緣故。後--日koh出門看人teh扛身屍 ，也m7知是甚mih意思。奴才講死e5意思，逐人著經過。
釋迦牟尼聽了那艱苦，就定著m7ai toa3 ti7王宮內，也m7敢kap伊e5某子相辭，偷走去bih ti7樹林內teh 隱居，看有甚mih法度thang脫離世間e5艱苦。過幾若年就想著一等號e5法度，就是著絕hit 個「愛慾」，hou7 hit個愛慾會thang親像火hoa去；人著m7 ai3錢，m7 ai3名聲，m7 ai3 看活攏是tui3 hit個愛慾生起；若攏m7 ai3甚mih就有免艱苦。
已經到30歲就招學生；學生那濟。到80歲伊就死。死了後伊e5學生就傳伊e5教，m7 若ti7印度國傳，續傳到中國。到漢明帝e5時就中國有承受佛教e5道理。M7-ku2那傳那邪氣；釋迦牟尼攏無叫人著認伊做神明，也攏無叫人著chhai7甚mih觀e5像，抑是別物e5像，kan-ta叫人著那親像pun5 hoa hit-e5「愛慾」e5火，看破世界e5福氣。
人已經去服事外國佛，就是釋迦、觀音，be7免得著想講，服事本地佛iau2較好。所以道教e5人，因為m7ai較輸釋教，勸皇帝著敕封本地人。是tui3 an2-ni就玉皇上帝hou7人敬拜。玉皇上帝是漢朝尾出世e5人。伊姓張，名宜。伊e5老父是張魯，用畫符e5工趁錢。照人講，這個張宜做盡忠e5仁神ti7國家也是要緊道教。後來伊死了後就宋真宗hou7道教e5人引誘來敕封伊做玉皇大帝。Koh宋輝宗ka7伊敕封做玉皇上帝。若是封玉皇了後，無偌久，輝宗kap伊e5家眷攏hou7金國人掠去，受濟濟凌辱，續死ti7午國城。
 
照an2-ni看千外年攏無一個玉皇上帝。Hit時甚mih人teh管天地？實在是皇帝錯誤封，也百姓錯誤服事。
媽祖是甚mih人？卻人講幾若款；較常講伊屬ti7福建省e5興化府。伊e5父姓林，伊e5老母姓陳。伊本身叫做「默」，出世ti7唐朝玄宗e5時。伊e5兄弟四人有ti7海外做生理；有一日默仔腳手了了--去，目珠be7轉輪；伊e5父母掠準著沙 就緊緊叫伊醒。一會醒默仔就ka7 in父母講：「Thai3 m7 hou7我救我e5兄弟leh？」in父母be7曉tit。停2、3日久伊e5兄弟就啼哭轉--來，講in前tu2著大風，有一個查某囡仔牽帆來teh chhoa7 in兄弟4人無像船，大兄hou7湧kham3死，船攏壞去。In父母正知前日默仔失去是去救in兄弟，大兄死去，是因為傷緊叫伊醒正救be7赴。Tui3 an2-ni厝邊就lam7-sam3講這個查某囡仔得道，會救船隻tu2著風湧e5危險。到宋禪宗就敕封林默做「寧惠夫人」。明永祿封伊做保護國致蔭百姓e5天妃。
媽祖是無幾代e5人，較早咱生，較早咱死na7-tiaN7。
其餘hiah e5佛，較濟猶原是古早人。親像關帝「本是姓施，名叫壽昌，山西e5人。後來計換姓關，名羽」，三國e5時伊出力贊漢。後來做將軍，因為無謹慎，所以「失兵失地，家己續hou7東吳掠去thai5。」 Hit個人在生be7保護國，死後thai3-tho2會保庇咱？ 咱著服事活e5上帝就是正神明。
論公媽e5事咱猶原著會曉得thang分別真假。拜上帝e5人真tui3重父母公媽；第5條戒講：「著敬你e5父母」。  
 
M7-ku2無的確著用神主來敬咱e5序大人。較早是用屍主，就是人死了就「到獻祭e5時有用伊e5大孫裝做祖宗e5屍像正正teh坐，hou7同族e5人排祭物獻祭跪拜，表明孝敬e5意思」。 Hit-tiap8 iau2-boe7有用木主。照人流傳是丁蘭設木主。丁蘭是真不孝e5子逼死伊e5老母。咱若學吳猛飼蚊，抑是學孟宗哭竹是較好。論hiah-e5扁枋仔是一尺懸na7-tiaN7，咱e5公媽tiam3 hia thai2會落？Koh咱著想，咱e5 父母若死，咱7日久一日孝2 頓；過去初一、十五na7-tiaN7；對年以後孝年節，正免忌。 咱逐日食三頓；亦咱e5 公媽一年e5中間食無 幾頓。伊亦無來食；伊若來 食咱就m7敢孝。其實是咱 beh孝家己e5腹肚na7-tiaN7，攏無 teh想咱e5公媽ai3食甚mih貨，kan-ta teh想咱家治ai3食 甚mih。到做忌e5日到，咱著 煩惱想講。今我e5序大人扑損去，今仔日無thang相見。可惜人無想這個意思；有時囡仔若哮，老母ka7伊講：「嬰仔恬恬，咱koh兩三日beh做忌 thang食」。  
實在神無thang來食；若已經到陰間就無thang koh來。亦雖然來，神猶原無ai3食。有時人講，我知影；不過是ai3孝一點心，過心孝na7-tiaN7。實在若beh定an2-ni，就有別物e5法度；咱thang翕一個像，抑是抄一個族譜來紀念。上帝一要緊是咱在生著順伊；亦死後著照伊e5教示。俗語講：-- 「在生食一粒豆，較好死了食一個豬頭」；亦「在生無thang祭喉，死了祭棺柴頭」。  
父母雖罔死了後，猶原 thang顧伊e5名聲；父母所有e5好 款咱著加添伊e5好款；父母所m7-ai3 e5歹咱著koh 較m7-ai3。  
Iau2-ku2道理無叫人著破公媽，亦無叫人著雄雄去破木主。做你chhai7,亦來聽道理；聽到明就會 thang想看猶原著chhai7抑 m7免
(台南教會報第290~291卷，1909年5~6月)
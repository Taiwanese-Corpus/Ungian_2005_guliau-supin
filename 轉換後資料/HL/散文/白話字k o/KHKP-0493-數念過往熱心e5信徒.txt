
 
數念過往熱心e5信徒
葉金木
陳Khai-teng
伊是toa3 ti7 大甲頂店。對細漢到老就是漢文家e5 讀冊人；對少年到老就是教書房。伊kap陳Ki5-siong5長老是做好朋友，18 年前有受陳長老引chhoa7 來得著道理。對得著道理了後就深深研究聖冊，就不止熱心ti7教會。伊若無tu2著非常e5阻擋罕tit無赴禮拜，逐禮拜kap 1 個叔伯小弟萬順伯攏第先到。伊也有擔當長老1任，可惜伊e5子攏be7得著道理。伊e5做人真老實古意，bat 伊 e5人攏o-lo2--伊。不幸ti7 9 月14日忽然起腦溢血e5病，到16日就過往，享壽73歲，18日出葬。Tu2 tng7陳瓊瑤牧師轉--來，續參加葬式，會內會外不止濟人ka7伊送葬。
陳--氏 Sok
伊本toa3 ti7 大甲社尾，17年前有得著道理，就真熱心致意chhoa7伊3個子來禮拜，家己致意學白話字到會讀聖冊。
1.致意守禮拜。伊若無tu2著破病，罕tit無來禮拜。
2.克己。Toe5-ian5 e5事真明白，逐擺真贊成、koh gau5幫贊艱苦人，大甲教會有teh 養飼兩個孤寡e5老人，有1個阿惠伯，設使若用無夠，伊就另外用錢、用米來供給--伊。
3.熱心佈道。若有姑娘抑是甚mih先生佈道伊就chhoa7路；若無，伊也家己常常行真遠e5 路，講道hou7人聽。
4.Gau5款待傳道理e5人。歷任e5傳教師攏有受伊e5款待，對會友也真親切。不幸染著肺病經過年外，子、新婦不止gau5奉承--伊，到1月26日就受主揀召安然過往倒去父兜，享壽59歲。聽著e5人無m7傷心，雖然toa3 ti7 溪底路遠歹行，iau2-ku2真濟兄弟姊妹去ka7伊送葬。
曾清財
伊是曾溫長老e5第3子。伊e5父有做傳道、長老40年左右，到70外歲才歇工告老。Ti7法蘭西反e5時，有hou7歹人掠去官府beh thai5,後--來koh得著thau2放。In e5本居地toa3 ti7水返腳 保長坑庄。清財細漢e5時較常kap伊e5老母toa3 ti7水返腳。到17歲就去入神學校倚兩年久，就去雞籠tiam3鐵道部，無偌久就升做車長。因為toa3不止久給俸懸，到舊年hou7鐵道部裁--起來。總--是鐵道部不止數念伊e5功勞，有倚￥1000 賞伊，koh賞伊1個勳章hou7伊坐車10年久無料。Koh ti7頭城車頭創一間店仔hou7伊賣。火車koh 1 枝運送運送牌hou7伊ti7外澳thang做，thang講真好待遇。 
伊對教會真熱心，ti7 10外年前對水返腳領移居照屬雞籠。伊對教會逐項真熱心，凡有利益教會e5 攏歡喜做。教會e5年ian5伊逐年進步，到今年伊有題100箍thang講真出力。伊有擔當執事兩擺，第先1擺滿任，因為行車真無閒，就歇睏。幾年前會友koh 揀伊，就擔當盡所會來做，koh鼓舞請牧師。伊真gau5尊敬傳道理e5人，歷任e5傳教師伊真gau5体貼，無論宣教師kap本地傳教師伊真尊敬，伊若有甚mih thang鬥幫贊伊歡喜做。Chiah-e5宣教師若出入有甚mih行李，伊歡喜鬥幫贊，ti7車--nih8若有看著傳道理e5人伊真好款待--伊，因為伊知傳道理e5人是上帝e5奴僕，是教會e5先生。
我頂日有tu2著1個傳道理e5人講，伊平素kap伊無甚mih熟悉，有1 擺ti7急行車看見，隨時請伊到食堂，備辦物來款待--伊。An2-ni thang 知伊e5做人。Koh 伊一生極老實，熱心守道。不幸ti7無偌久前有患著心臟病，有入馬偕病院，無較好，那傷重，後--來就退院倒轉，就請幾若個醫生，猶原無效。後來有請Tek-sim Liu5-khiu5 醫生，病勢有較好。
我t i7 2月26號，有kap大甲鄭長老去探伊，伊真歡喜，講無扑算thang koh相見，也不止安心e5款。到3月4 日收著批講伊ti7 3日已經hou7主揀召離開世間，享壽44歲。
HaiN7 ah！實在thang 傷心--ah！教會失落1 個大棟樑，伊e5 某子失落1 個頭 chang3,bat 伊e5人聽見無m7傷心流目屎。伊有1個查某子曾--氏玉蘭，有ti7淡水高女卒業。現時留學ti7東京齒科醫學，koh有1個子kap 1個新婦kap伊e5執事娘。
今有定著ti7 4 月2 日頂晡9 點，beh ti7 雞籠曾厝寮家己e5厝做告別式。到時的確有真濟相bat e5 朋友kap會友ka7 伊送葬。我寫幾字ai3 hou7逐家相數念，請替伊e5 家內大細祈禱。
(台灣教會報第493卷，1926年3月) 
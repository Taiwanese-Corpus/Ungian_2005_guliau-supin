Pe5龍船
咱若ti7五日節e5時，就聽見人有teh pe5龍船，也看見人用粽teh相送。若問看扒龍船有甚物意思，有人也知是teh追弔古早e5忠臣屈原。總是較少人知伊e5境遇。今來講淡薄伊e5事ti7下底：--屈原e5名是平，原是伊e5字名。 （「Kut」--字chit-tiap8攏讀做屈曲e5「Khut」）。伊是楚王e5宗族，楚武王e5子孫；因為配置屈e5所在所收e5租，來做in e5俸祿，所以姓「屈」。
屈原出仕ti7楚做三閭代夫（掌管王族e5事）。伊e5心地清氣相，品行廉潔，不止bat治理國家e5體統。楚懷王第先真尊敬來重用伊。後來因為上官代夫，靳尚，khi7-khek 伊e5才調，驚了伊得寵ti7懷王，就tui3懷王來毀謗屈原e5 m7 好；所以懷王受氣，就漸漸佮屈原那疏--去。
屈原抵著an2-ne e5境遇，才做一篇冊叫做「離騷」（意思是抵著憂悶），來表明伊e5盡忠愛國e5熱心，向望王會感觸來醒悟。總是懷王攏無覺醒，較聽靳尚e5話，致到hou7 秦王騙去ti7秦國，後來煞死ti7-hia。
到頃襄王（楚懷王e5子）接位e5時，猶原聽人毀謗e5話，ka7伊貶去ti7江南。伊就koh做幾若篇e5冊，攏是一種熱烈愛國e5心情，tui3 ti7傷悲憤慨來寫出。因為目珠金金，不忍看in祖國滅無，煞生起厭世e5念頭，就將石頭縛toa3伊e5身軀--nih8,才跳落汨羅江（就是ti7湖南長沙府，湘陰縣e5北爿）去死。Hit時江邊e5人聽見，就相爭駛船beh救伊。Che是ti7主前299年e5五月初五日。到chit-tiap8已經2326年久。總是hia e5人tui3 hit-tiap8起，每年五月初五就用竹管te2米來祭伊。後來就用飯佮菜包ti7樹葉--nih8來祭。到現時那改換，才有hiah e5鹼粽、肉粽、菜粽e5分別。
論到屈原e5人格，見若有聽見伊e5行踏e5人，無m7仰望伊e5清高，o-lo2伊e5才調，也傷心伊e5境遇，憐憫伊e5心志，所以到chit-tiap8人攏iau2 teh數念伊。總是扒龍船e5事，到chit-tiap8 m7 若是奉行故事，也煞變成一項競爭e5遊戲，攏無追悼古早忠臣e5氣慨，kan-ta歡喜來teh看鬧熱。
Hai3--ah! 教會內teh敬拜上帝，chiah 是著koh較細膩，m7通ti7禮拜e5時，也那奉行故事，攏無敬虔e5心來teh拜上帝；親像看扒龍船e5款，攏無感念著古早hit e5忠臣e5心。
(台灣教會報第508卷，1927年7月)

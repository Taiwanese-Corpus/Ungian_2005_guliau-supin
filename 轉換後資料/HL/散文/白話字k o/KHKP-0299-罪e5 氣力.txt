
 
罪e5 氣力
梅牧師
比並羅馬 5：20 ：「今律法nng3--入來，hou7 hit個行錯會加添較濟。若是罪過所加添 e5所在ti7-hia 恩典有滿--出來到有chhun。」罪 e5 氣力尚第一大。抑是咱若講歹e5 氣力極大意思會較明。逐人bat 想ai3做好m7-ku2 逐人bat hou7 歹較贏。有時人真ai3脫離歹，iau2-ku2 脫be7 離。   
俗語講：「學歹3日，學好3年。」亦講：「做好親像龜teh peh壁﹔做歹親像崩山」。咱ai3 做好e5 時，ai3 進前ti7 好路﹔歹就掠咱，giu2 咱，ka7 咱拖倒轉。譬論來講，人想m7 ai3食鴉片較好﹔較停仔鴉片鬼來giu2伊，強強押伊去到鴉片薰間。抑是人想poah8-kiau2 m7 好，就咒choa7 m7 poah8﹔若是kiau2鬼m7 放伊煞，m7免幾日就看hit個人猶原teh me 牌仔。抑是人想m7 ai3 tauh8-tauh8 kap 人嚷使性﹔較停仔kap 人聚會，為著一半句話吞忍be7 tiau5,就kap 伊賭猛。   
Tui3 au2-ni 就講歹e5 氣力上大。咱若略仔比並，就較知影。比論銀e5 力cham2然猛，若是be7 比--tit 歹 e5力koh 較猛。銀e5 力真大。金銀拖人去到天邊海角。親像beh 掘金有時著去到極熱 e5 所在﹔人亦甘願去無嫌艱苦。Ti7 kaN2-na2-thaN e5 西北爿有一所在真闊，亦無出五穀，亦無發草，花草樹木攏無，亦無甚mih光景thang看﹔三月日久日攏無落山，蚊真kau7,暝--時睏m7 成眠﹔三月日久攏無出日是thong-thong 暝--時，koh 真寒到極，落雪落霜，土teng7 khok-khok 親像鐵一樣，塗面不時有雪ti7--teh 。   
 
甚mih人toa3 hia toa3 會tiau5 ﹖M7-ku2 這近來偶遇然有人去hia 掘--著金。   
聽見hit個風聲liam5-piN 有人，講千講萬，走去hia beh 尋金。Ai3 beh 去hia﹔m7-ku2 無hiah快﹔著聽候tu2好e5 時，就敢過山嶺﹔路--nih8 有人gan5--死，有人摔--死。已經到te3,m7-ku2 無thang食，亦無thang toa3﹔有e5 亦續餓死。有e5 掘無﹔有e5 掘--著金，m7-ku2 起病死﹔較無e5 人自然艱苦，較有e5 人亦艱苦，米糧真貴，做工真無閒。大家拚勢teh 趕，驚了寒天到，be7 做tit工。寒天到就m7敢出門，三月日久暗so5-so5,m7 知天m7 知chai地，kan-ta bih ti7 內底teh 食、teh 睏、teh剖柴hiaN5火。   
金銀e5 氣力真正是大。天下逐國e5 人認伊做主hou7 伊管，hou7 伊苦楚，hou7 伊tioh來tioh去。總--是罪e5 力koh 較大。   
銀e5 力真強，會挽人離開伊e5 本所在、本國，來tiam3 ti7 真oh到、真艱苦toa3 e5 所在。親像福州人tauh8-tauh8 離開本所在，過來台灣開店，田庄e5 人亦tauh8-tauh8 離開親人朋友去鬧熱e5 街市趁錢。漳州、廈門、泉州、永春 e5人，幾若十萬，常常落船，過海，十日，半月日 e5水路，beh 去呂宋、Sit-lat8-pho、檳榔嶼、Ka-la-pa、南洋 e5 海嶼，m7-bat 到e5 所在。Kam2是ai3 出外 ﹖無的確。有時tiam3 ti7 船頂teh 哭。是因為ai3趁錢，ai3 好額。銀e5 力真大。   
 
若是罪e5 力iau2較大。已經到te3 伊想koh 3、2年就beh 倒去唐山。今出外十數年，iau2-boe7 bat 倒--去。銀好趁，現趁現開﹔朋友叫伊去poah8-kiau2、食鴉片、去歹子間﹔無所費thang 轉--去。罪e5 力較贏銀e5 力就是an2-ni。人kam2無ai3 chhun 錢 ﹖你若問人看伊teh 煩惱甚mih？伊講煩惱銀。Iau2-ku2 真濟人無chhun錢，反轉是欠錢。是啥事﹖較常是因為嫖賭飲，hit號 e5 歹，劫人e5 錢。」年頭khong7-khong7算﹔年尾chhun 1 條錢券。」  
 有人較無要緊錢，較愛體面榮光。親像兵愛beh 得著榮光就歡喜經過濟濟e5 著磨，受風受霜，真敢死。日本兵偌濟，無tui3重別物，若會thang替國死，後--來傳好名聲hou7 人念，這號e5 福氣kam2無夠額﹖有時囡仔苦心讀冊，抑無愛kap 囡仔伴四界sng2,是因為伊teh 向望別日會進中，看會thang做大官。   
逐人愛體面。不時人teh驚會失臉面， 講：「若beh an2-ni，就hou7 我紅面」﹔「Hou7 我無面thang 見--著人」。   
體面e5 力真正大﹔體面 e5 力be7是大，罪e5 力iau2 較大。食鴉片e5 人kam2無顧好名聲﹖Iau2-ku2 直直食鴉片到hou7 人看輕、keng-the2 。poah8-kiau2人kam2是m7 愛hou7 人o-lo2 ﹖Kam2無愛穿衫綢綢軟軟﹖Iau2-ku2 有時ai3 poah8-kiau2到穿破衫，較好e5 衫去當。   
五倫e5 力亦是大﹔父疼子，子敬愛父﹔疼痛e5 力真正是大。Iau2-ku2 咱常常看人留心teh poah8-kiau2、食酒、食鴉片、四界chhit-tho5,亦某子放hou7 伊餓，去賣--人亦敢。   
 
銀e5 力是大：銀e5 力be7 是大。體面 e5 力koh 較大。體面e5 力be7是大：疼痛e5 力iau2 較大。疼痛e5 力be7 是大：罪e5 力竟koh 較大。罪e5力既然chiah大，咱beh用甚mih法度ka7 伊除--去，ka7 伊壓制﹖   較常人揀著用國法ka7 伊禁，koh 著用好e5 教示勸人，伊就m7 敢做m7著。   
人講，做歹是tui3 m7 知影﹔著勸善hou7 人知影好歹，著m7 著。   
Kam2是m7 知影﹖你若問囡仔，著做好抑是著做歹﹖著食鴉片抑是著m7-thang﹖著poah8-kiau2抑m7-thang﹖囡仔會ka7 你講是非。人若做歹，就良心家己責備，iau2-ku2罪惡beh 強強拖伊去做歹。逐個知若食鴉片，鴉片會害伊本身續害伊 e5 家內﹔雖然知，猶原khat苦著hou7 罪惡管。逐人知善有善報，惡有惡報﹔iau2-ku2 無力thang 改惡從善。   
抑是國王官府會thang用甚mih tu2好e5 法度來除--去罪，嚴嚴ka7 伊禁，禁會tiau5--be7 ﹖亦是be7。Beh禁人e5 腳，m7 thang 行歹路，抑是禁手m7 thang lam2-sam3用來害死人，偷提物、poah8-kiau2,亦是真oh tit禁﹔有時國法那嚴，刑罰那重，歹風俗亦是那盛。   
俗語講：「嚴官府出kau7賊。」不止心內e5 歹，hou7官府禁，禁攏be7 tiau5,反轉那禁那發作。抑是咱本身beh ka7 伊壓制，就心內e5 歹koh 較ai3 gia5--起來。   
 
歹e5 力上大，hou7 咱本身禁be7-tiau5,hou7 官府，國王禁be7-tiau5,hou7 上帝禁be7-tiau5。   
英國一個醉漢bat 講，這杯酒，若lim了liam5-piN beh ka7 我hiat落地獄be7 hoa e5火，我猶原khat苦著。   
罪e5 力真大。若是福音e5力，恩典e5 力iau2較大。甚mih福音﹖甚mih恩典﹖   
是講千罪萬罪攏hou7 耶穌擔--去﹔是講「咱猶軟弱，tu2好到時耶穌替m7 拜上帝e5 人 (不虔) 死」。你講：「著心堅、意切」。 M7是講著心堅、意切﹔你e5 心志軟軟親像水，你無一點仔e5 志氣 ﹔好，做你好膽來倚耶穌﹔ka7 你講耶穌替軟弱e5 人死。   
你講，M7-ku2 我真歹，著cham2然改--過就會thang hou7 耶穌救。Ka7 你講耶穌替「有罪e5人」 死，替「m7 拜上帝 e5 人」死。拖你e5 罪來就近耶穌。「來就近耶穌beh 創甚mih貨 ﹖」你若靠伊你e5 罪攏歸ti7 伊算是伊e5 數。Hit-tiap8 伊hou7人釘死是替你釘死ti7 十字架。你若靠伊就今仔日會得赦罪，亦別日m7 免受刑罰。Koh 伊beh 將伊e5 好神來tiam3 ti7你心內，會較贏罪，hou7 你日日改舊換新。   
「罪所加添e5 所在，ti7-hia 恩典有滿出--來到有chhun。」
(台南教會報第299卷，1910年2月)
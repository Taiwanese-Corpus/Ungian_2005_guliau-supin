
基督教e5 偉大
廖三重翻譯
神學博士The3-ki3﹙Uzaki﹚講：基督教是掠拯救人類做目的，贏過平常 e5 宗教；伊e5 起源發達kap感化感化 ti7 天下e5 來歷無一號教thang kap伊比並。基督教m7是講鬼話抑小說；是確實 e5歷史有憑據 e5 實事。Ti7基督教有tui3 2000年間人e5講究kap 進步所證明e5記錄ti7 -teh。阮chiah-e5 講這個教贏過平常，m7是sai-khia e5意見，是有內外e5 事teh干證。今我扑算ai3 將歷史上e5 事情做根本來論基督教偉大e5 所以然。   
講起基督教偉大e5 第一要端就是教祖 e5 人品。論基督 e5 人pan7已經有定著e5議論，現時無論啥人攏信伊是歷史上 e5 人。古早雖然有人m7認基督 e5 神聖，囥giau5疑來批評基督，m7-ku2論伊贏過平常人e5 人品e5 事攏無人m7 服。Su-to-lo-su﹙Strauss﹚tui3 基督是懷疑論 e5人，總--是伊ti7 耶穌 e5 傳有 an2 -ni講 ：「無論ti7 甚mih時代決斷無thang贏過伊﹙基督﹚；koh be7 thang想有kap伊評比 e5 人物。」法國e5 大學問人Lu7-nan2﹙Renan﹚也講 ：「福音傳中 e5基督形體是取第一好，極sui2 e5 神所化身--e5。」盧梭﹙Rousseau﹚是無神論 e5 人，總--是伊teh 比較基督kap 蘇格拉底﹙Socrates﹚講：「 Sou-kek-la-ti2 e5 生kap死，若果然是哲人e5 生死；就耶穌e5生kap死，是神e5 生、死」。照像an2 -ni 基督 e5人品ti7 人e5 傳記中無thang kap伊比tit e5 事，chhin3-chhai2 人to 平平認。   
M-ku2 伊e5 品性中第一著現 e5 是屬ti7 宇宙內極開闊。咱頭一下讀基督傳thang 奇異-- e5,是基督 e5 一言一行，無hou7 時代人種所限定。當時看基督做猶太人，也無像猶太人；猶太人熱心虛禮大看輕外邦，m7-ku2基督無像in國民e5 性。就講伊是羅馬人，m7-ku2基督無羅馬人出色e5 律法政治、武力 e5 派頭。看基督做希臘人，也無親像希臘人好智識興思想hit 款。   
照an2-ni無論tui3 to2位來看基督 e5 品性，to無hou7一時代一國土一個言語所限，宛然若天 e5 懸，若海e5 闊，包括宇宙 e5 大，通古今，透東西，合萬民e5所求，逐人會曉tit e5。若爬山就那知天 e5 懸，若學習基督 e5 品性，就那知伊e5 高潔。就che2 thang講基督是至好e5 人品；福音記者號基督做「人主」是極著--ah ！   
Koh一項：基督e5 品性第一著現e5 就是無瑕疵極純全 e5 事，也是無人kap 伊會比tit，無論古今東西所講，德行贏過這世代 e5 宗教開基祖；雖是人傑，照in e5傳記所講無m7有罪惡有缺陷e5 所在。釋迦雖然有濟濟thang o-lo2 e5 品性，總--是be7 thang講是完全無欠缺。雖是孔子ma7講︰「若是聖kap人就我kiam2敢當，聽見義m7趁，m7好be7會假，是我所憂悶， 」an2-ni teh吐氣。照 Je-no2-phun﹙Zenophon﹚kap 柏拉圖﹙Plato﹚所著e5 冊，蘇格拉底﹙Socrates﹚決斷m7是完全無欠缺e5 人。伊e5 家內 e5 生活，道德e5 思想，抑是尊敬婦人，無kap 當時 e5 平常人各樣；m7若an2-ni扑算tui3 罪惡 e5事有siuN寬 e5 缺點ti7-teh。回回教祖穆罕默得不止知，家己無講齊全 e5 道德；聽講伊臨終e5 時祈禱講：「Ah！上帝--ah！赦免我e5 罪」。E-pi2-khu-te-ta-su﹙Epietetus﹚講 ：「Ti7這世間kam2會做完全無欠缺--ah！到底無thang向望；總--是若盡全力來閃避罪惡，m7是做be7-tit到 e5 事。」
東西 e5 賢人哲士所thang可取--e5,就是鼓舞勇猛 e5心盡力來閃避罪惡。總--是基督道德 e5 品性是完全瑕痕，m7-bat有犯罪，也m7-bat認有罪惡；就雖是著悔悟著赦罪，hit號e5 想念也無；反轉好膽公言有赦人罪 e5 權。親像這款e5 品性 ti7 人間e5 歷史boe7 bat有看見；又koh也無人浮漂 e5 心。   
Kiam -chhai 有人beh講，基督雖然知叫有罪，iau2-ku2為著別項目的騙家己，誇口講na7 -tiaN7。總--是無論tui3 to2位看是好人無錯e5 基督，kan-ta 這項事來改做，到底be7 thang信。基督 e5 品性無thang比 e5 事，雖然iau2有別物thang講，總--是伊屬ti7宇宙內極闊大，kap完全，thang想是兩項e5 大出色。基督教e5 偉大是tui3基督品性e5 權、大。   
第二。基督教偉大e5 要點是伊備辦 e5 久長。基督教由來 e5久別個宗教be7 thang kap 伊比tit。回回教攏無甚mih準備，kan-ta 照穆罕默得 e5 劍光出現ti7 世間。猶太教做以色列民族e5 宗教，不過是出埃及了後 50日久na7-tiaN7。其他chiah e5 教e5 興起也無另外久長預備設法。基督教來這世間ti7人 e5 歷史中m7是全然孤立 e5 事，是久久預備一時代過一時代，無絕斷來發達e5 教。Hit內中有偌濟帝王興起，先知gau5人出現ka7 基督準備。Koh較thang 知--e5就是猶太人有teh 聽候自早早上帝所約彌賽亞降臨；也別國人有teh向望神化身beh kap人親近e5 事。柏拉圖﹙Plato﹚有信be7看見 e5 救主beh lai3;羅馬 e5 歷史家Ta-si-ta-su﹙Tacitus﹚ti7 伊e5 冊中也代先講，世界e5 救主beh來。An2-ni 基督是做希伯來先知所講 e5 彌賽亞，萬國萬民所向望；離今2000年前照hit時e5 地理所講是世界中心 e5 猶太國hia 出世。伊 e5 由來e5 久真正thang講，希伯來人 e5 信靠，希臘人 e5 國語，羅馬人e5 律法實在是做伊e5 引路--lah！   
第三項。基督教偉大 e5 要件是有極大 e5 感化hou7世間。基督比並天國做芥菜子，雖然比百項e5 種子較細，到大田較大別項e5 菜蔬，儼然成樹，飛鳥來歇ti7 伊e5 枝。這個譬喻是teh講基督教外面e5 進步。Koh講，天國親像酵母，婦人人提去囥ti7 三斗麵粉內，到攏總發酵。Che2是teh講基督教心靈內 e5 結果子。我想愛tui3這兩爿來論基督教 e5 感化。   
基督 e5 事業kan-ta 2、3 年間ti7 猶太國傳道，半上路下ti7 十字架頂受悽慘，kam2是成功e5 事業mah？伊來家己e5國，家己e5 百姓m7 接納伊。基督ti7 地面上e5 事業thang講是全然失敗。Koh 當時 e5 學生果然有會堪tit做成基督所留e5 業 e5 人物抑無？卻in 是誠實忠實 e5 草地人，若論世事社會e5 地位抑是學問 e5權能氣力是攏無半項。M7-ku2 tui3教祖死後boe7 100年間，親像芥菜籽hiah大 e5 天國，開闊 ti7 地中海沿岸。看che2真正thang講基督教會e5 設立，ti7 史記中有無thang比 e5 實情。主後 300 年當時總攬世界e5 權羅馬e5 皇帝康斯坦丁做基督教徒。有人teh疑皇帝反悔 e5 心；設使皇帝反悔 e5 心若無真實，就的確hou7 通國 e5人擬議壓制。Tui3 ai2 -ni來看hit時基督教ti7 羅馬所得著e5 勢力是怎樣thang知--lah？前hou7 人所輕侮e5 十字架今做國旗 e5 記號，做帝王胸前尊貴 e5 公排。Koh基督降生e5 年ko7,上tui3對政府下到萬民攏teh用。   
基督教 ti7 世界創設萬國國際e5 新風俗。本底各國e5 人看外國人做對敵，今tui3基督教hou7 地球頂 e5 國民相親近和服。起頭著國際倫理 e5,是 Iu2-go Gu-lo-sia-su﹙Hugo Grotius﹚；有人憑伊所著e5冊講：「伊所著出名e5 國際法是用新舊約做地基。伊著述e5 思想是出tui3基督教博愛純全e5 精神。」所批評真著。現今e5 國際倫理雖boe7 thang算做齊全好，總--是tui3 che2有鼓舞世界人道主義，hit個功勞實在大。基督教為著人道盡力獻身e5 事，一項一項講be7盡。Lo5-lin3-gu5 Bu2-le5-su﹙Loring Brace﹚e5 人道發達史所舉起e5 thang講有得著伊e5 要領，今寫來tui3看就是 ：--    
敬重軟弱kap 散hiong e5 人格；尊敬婦人；好額人對艱苦人 e5 義務；tui3重小兒；保重監犯，出外人、散hiong人，連動物也著。決斷m7-thang 容允殘忍壓制kap 奴才e5 主義；單身人清氣相e5 義務；kap 結婚e5 神聖；準節 e5要緊；做工趁錢公平e5 法度；資本合同；發達國人 e5 才能到極好 e5權利；逐人thang享受政治社會 e5 權；一國民e5 陷害是逐國民e5 陷害 e5原理；自由通商kap各國交際自由 e5 事。莫tit 戰爭；若不已著交戰，著設法hou7 伊少陷害；koh有國際裁判來持防交戰boe7發作e5 代先。
以上是基督教主義，現今實行ti7 世界。看最近 100 年間基督教 e5 活動koh較 thang 驚--著：-- 親像設主日學；外國宣教e5事業；青年會；救世軍；共勵會；禁酒會；改良監獄；保護出監人；救濟貧民；其餘向望 改良社會 e5 宗教運動；計謀做世界 e5 福氣hiah e5 事照現今e5 實情是人人所知。主 e5 祈禱文講：「你e5 國臨到」，今確實有teh應驗。    
總--是beh 總結來論，著將攏總事情來參考，若ai3 明基督教偉大 e5性質：kan-ta 將基督 e5 品性，伊e5 事業kap事業e5 外部所顯明e5,beh來齊知是無夠額；的確著百尺e5竹篙頭koh 進這步，本身一人一人受著基督 e5感化做活命，來講究搜尋伊內面e5 事實，才會用tit。基督 e5 使徒保羅講，「阮bat 阮 e5 主耶穌基督。」伊是tui3 實驗、神靈、本身人，來bat 救主。這號實驗e5 智識是做伊內中極大 e5 力，做伊一世人 e5 主。」我活，是為著基督；死，也是我 e5 利益」；an2-ni hou7 伊hiah感激，放sak 祖先威嚴e5 宗教、尊貴、地位、名聲，看做糞埽，家己來做基督e5 奴僕，傳人所嫌 e5 教也無見笑。   
基督教m7是死信 e5 條規，抑是清氣 e5 理想﹙想hiah好就hiah好﹚，道德教示 e5 話，也m7是團体。基督教是 hou7人活，hou7 人重頭生，神拯救 e5權能氣力。基督教 m7是倚靠才能武力抑是外交e5手段，牧師e5 力來贏世間；是 tui3 「代先拯救猶太人kap 才 e5 希利尼人 kap 凡若信e5 人神 e5 力e5 福音」；起上帝e5 國ti7 心靈頂。基督教勢力e5 深koh大是tui3 單身人實驗來知。基督教若果然有照我頂面所講伊 e5教祖 e5人品，伊e5 料理準備，kap實在 e5 感化，本身人所bat拯救 e5 實驗，偉大 e5 聖質才 e5,an2 -ni thang 明知m7是平常普通 e5 宗教lah。聖經講 ：「親像hiah大 e5 拯救咱chiah e5 看做無要緊，怎樣會逃閃tit」﹙希伯來 2：3﹚？萬一基督教 e5要件若看落溝去，抑是m7認續離開，che2是hou7 tui3重實務無kap這近世代e5 精神相像，照理氣來講究hit號志氣e5 人所無取。
(台南教會報第302~304卷，1910年5~7月)
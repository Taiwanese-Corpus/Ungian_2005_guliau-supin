靈界e5偉人
陳瓊琚
台灣舊來e5宗教，thang講是儒教，道教，佮佛教這3項論儒教是用道德做根本，是拜天佮祭祖先。道教是信邪神、唸咒、喝土、尪姨、道士，佮卜卦等等。佛教是安置偶像，建設廟宇，燒金燒香。
今本島人為著這3項e5教示，百姓較濟tui3重迷信，雖然嘴講道德，若是所行較濟是無照an2-ni。親像讀冊人較濟吃鴉片，娶細姨，lim-thin5摃扑，顛倒所做較濟攏是無合道德e5行為，喪失真e5宗教心。Ti7儒教有兩方面，一方面是教育，koh一方面是宗教。今教育hit方面，所學e5是三字經、千字文、四書佮五經等等e5冊。目的是考教，進秀才，中舉抑是狀元佮做官。Koh宗教方面，總講是tui3重祭祀；親像「慎終追遠」是in e5特義，祭獻祖先是做in孝道e5一項。
Ti7台灣，論儒教，佛教佮道教，雖罔是講三教，總是其實人teh拜，攏無有確實e5分別，就是較常攏排排ti7像桌頂，趁逐人e5所愛來祭來敬。譬喻來講，關帝君，伊是三國時代三傑e5一個，就是關羽，亦人稱伊做關公。人ka7伊起廟來服事，因為伊真有忠義，所以尊敬伊做義e5代表者。Koh論城隍，人也是真tui3重，若是做官e5人koh較致意服事，因為照in想這世間有做官--e5,亦 ti7陰間猶原的確有城隍爺。所以ti7舊曆5月13日，攏著到城隍廟去還香。
以上所講--e5,是儒教e5神明。論道教是照頂面所講，有真濟e5異端khian3-sng2。佛教e5中間，親像服事天上聖母（媽祖），伊e5老父是teh行船，koh伊本身bat佮老父駛船，所以行船e5人攏有服事媽祖，是掠伊做保護廣海e5女神。總是後來無論甚物人，煞猶原也teh服事。Koh人也有服事觀音，因為真有慈悲，疼痛e5心，所以人人e5嘴都teh唸講：「大慈大悲，救難救苦，觀音佛祖。」咱人亂亂服事攏無分別，親像平常人來服事行船e5神beh做甚物路用？Koh ti7逐人e5家人攏有服事灶君、床母、天公、日頭公、七娘媽、雷公、土地公、好兄弟等等，講boe7了。
今ti7這款迷信極深e5所在，偕牧師用甚物法度來傳道理？大略來講，偕牧師有用3款e5方法來幫助尹e5天國工：(1)設學校。(2)設病院。(3)風俗e5改良。
第一第先用高等普通e5學問來教示北部台灣e5百姓，就是偕牧師na7-tiaN7。伊所建置e5學校有「理學堂大書院」（Oxford College）），這間現時teh做「淡水中學」 e5舊校舍。甚物因端，伊設學校？就是m7 na7 kan-ta beh教示本島人bat學問na7-tiaN7，實在是beh養成本地人thang來tau3傳基督e5福音做大e5目的。總是kan-ta養成查甫人無到額，因為福音m7-na7 beh傳hou7男子，koh也beh救女子；所以偕牧師也真致意ai3養成女傳道，tui3 an2-ni伊也有起「女學堂」（The Girls’ School)，就是現時「淡水女學院」e5前身。論hit時e5「女學堂」卻m7是親像現時講kan-ta是少年e5女子thang入na7-tiaN7；就是無論老抑是少年，有出嫁抑是iau2-be7出嫁，攏平平會用得。
以外iau2有設「小學」。論課程，除去「小學」以外，較濟是教理化、金石學、博物、天文、地理、歷史、數學等等。總是中間做第一要緊e5是道理，就是聖經。
2.Koh論幫助伊e5天國工e5第2項是沒病院。論台灣早時醫生真少，所以人teh taN2-tiap8病痛e5法度真可憐，常常kan-ta活活看伊死。所以偕牧師緊設醫館，名叫做「偕醫館」。用西洋文明e5醫法律來醫治病人，koh攏無提人e5藥錢，所以tui3 hou7伊taN2-tiap8病來信道理e5人boe7算得。偕牧師亦致意教示伊e5學生醫病e5法度，所以古早e5傳道逐個都會曉醫法。
3.論風俗e5改良，就是親像禁酒、斷煙、留腳以及以外種種e5賭風會。Ti7今仔日iau2辮頭鬃尾（pig-tail）e5人，thang講除去一半e5老人，抑是tiam3 ti7山間e5厝地人以外，攏無loh，koh婦人人e5綁腳，ma7是ti7今仔日較濟攏無。
今論頂面所講chiah e5風俗改良會chiah-nih8緊普及，這大部分是為著台灣e5政府有致意ti這方面；所以用種種e5法度，親像有時用獎勵，亦有時用強制e5方法來解除這款歹風俗所致，總是比政府較第先注意ti7這方面--e5,是咱e5基督教。Koh咱所用e5法度，較常攏是用獎勵na7-tiaN7。因為這款風俗改良做第一第先致意e5,就是偕牧師。
今結尾來講，ti7 50年前單人獨馬tui3遠遠來台灣，若親像鑽入虎孔e5偕牧師，因為四面無親無戚、無朋友，所有e5攏是對敵，就是ai3恥笑，伊窘逐伊，及ai3害死伊e5人na7-tiaN7。親像an2-ni，怎樣伊會建置chiah-nih!大e5宗教事業ah？這實在是上主有看顧伊盡忠e5奴僕，時刻teh幫助伊，koh一項，就是為著伊有忍耐，殷勤佮有犧牲e5精神才會an2-ni。親像偕牧師這款e5宗教家，實在thang稱做靈界e5真偉人。Koh伊也thang稱做傳授歐美e5文化hou7咱北部台灣e5人e5始祖--lah。
(台灣教會報第517卷，1928年4月)

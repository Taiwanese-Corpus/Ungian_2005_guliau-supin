賢哲康德
一神學生 
主後1724年4月22日，空前e5大哲學家康德( Immanuel Kant ) 出世ti7 德國東南部一個城叫做凱尼斯堡 (Konigsberg) 。「哲學者」就是「愛知識e5人」，就是愛用深遠e5腦力愛beh看透人生e5究竟，宇宙e5根源--e5。抑是換話來講，就是teh講究家己--e5叫做「哲學者」。
伊e5 老父是散hiong e5勞動者，m7 是食飽閒閒teh刻人骨，抽人血e5資本家。老母是敬虔e5女徒，常常用自然界以及聖經，來chhoa7伊e5 子到造物主e5面前。16歲入本城e5大學。起頭有講究神學，後--來較致意ti7 數學，物理，續進入哲學。一世人無娶某，用哲理做伊所疼e5婦人人。大學畢業，就做幾若位e5家庭教師。
31歲得著博士e5學位，續做大學e5講師，46歲就昇做正教授，也bat做總長；hou7 濟濟人欽仰，總--是對敵也濟。
列位著知主後1848年iau2-boe7到，言論自由e5喉叫iau2-boe7聽--見。咱所疼--e5哲學者，受國王用khiam5口令壓制，m7 准伊宣傳宗教上e5問題。Ti7 大學--nih8 m7 准人講究伊e5 宗教哲學。這款e5陷害，康德歡喜忍耐；對重人e5人格，降伏國王e5意思；無計較。過無偌久，新王坐位，就koh得著自由。總--是無偌久身體漸漸衰弱。Ti7  1804年2月12日，伊就安然睏--去。「今好--lah」；這句是伊e5 尾句話。死了，人就入石碑ti7 本城e5 禮拜堂來紀念這個博學，忠厚；虔誠，嚴謹e5偉人。列位兄姊，人e5歲壽 m7 是用年歲會thang做高尺--得；是用伊e5 事業e5大細來做準繩，你知--mah ? 這tiap8咱有thang ka7伊做200年e5生日，祝賀伊iau2-ku2老康健，勢力遍滿ti7 愛知識e5人e5中間。
若讀伊e5 傳記就知伊e5 性情真好，做人忠厚，信實，佮朋友好交陪。也真對重時間；睏、食、教學、散步，m7 bat無照時間。E晡時食飽teh出來行遊，較準會社e5水螺；夠額hou7 人提時錶起來對。若有較緊較慢，是時錶無對，m7 是康德無照時。Che m7 是teh講笑，康德果然是這款e5 人物。10點定著睏，早起5點定著起床，做事誌不止次序，有統一。這款夠額hou7 咱台灣e5會友，ti7 拜六暝10點iau2 ti7 先生e5宿舍，抑是禮拜早起十點iau2-boe7到拜堂，hit號e5反省。康德也是勤儉e5人；伊無買濟濟冊來做妝飾；內面簡潔肅靜。有一頂帽仔用20冬，到伊過身，人相爭買--去做紀念。M7 toe3時勢e5流行，m7 甘願屈服奢華e5流水，果然是製造時勢e5大英雄。
有著真濟冊，其中三本堪得稱做哲學界e5經典。就是《純粹理性批判》(1781)；《實踐理性批判》( 1788)；《判斷力批判》(1790)。有翻譯荷文，第3本今才teh印。伊e5 冊中哲理深沈，設齊備e5法度教示人；明白真e5智識是甚物，伊e5 範圍到佗位？扑破僥疑佮獨斷e5思想，調和當時惟理論派佮經驗論派。伊講零零粹粹--e5 be7 thang叫做智識，著ai3有結連，統一。又koh是著對父母生成，對出世就已經有--e5,叫做真e5智識。總--是koh進一步，智識e5材料是對經驗，就是對你e5感覺機關所入--e5,ka7伊拾做伙來合你e5 悟性中所有hit 12個模，也好禮仔ka7伊統一組織起--來，伊就乖乖tiam3咱內面做咱真e5智識。若屬這款e5智識真妥當，好用，逐所在都相像，無分古早，現今，東爿抑是西爿；做你安心，永無變換。
總--是這個康德真gau5變空；講仔講，到路尾續ka7你畫一條痕。就是分一個現象界，koh分一個本体界。伊講：「若屬ti7 現象界e5事，做你照頂面hit號法度落去講究，定著到尾會hou7 你bat--去，be7僥疑，也be7 hou7 人講是獨斷--e5。總--是若屬本体界e5事理攏 m7 thang去磕--著。若愛講究是討頭殼疼na7-tiaN7，結局be7 thang bat。人都無講究靈魂、自由、上帝，hit號e5權利。雖然人著有神論真大本teh證明有一個上帝，其實是teh證明伊家己。若 m7 是上帝本身，thai3會thang知bat上帝？除非著tiam3 ti7 上帝，佮伊相親像，正會thang bat--伊。
康德ti7 頭一本冊有講，用智識be7會thang bat本体界e5事。智識是現象界e5財產。Ti7 第2本冊，就是「實踐理性批判」，伊就將靈魂，自由佮上帝ka7伊假定落去。這3項對智識是chhoe7 無，iau2-ku2 ti7 信仰e5界限內 m7 thang無。所以康德就去想一個至大e5上帝出--來，ka7號一個名叫做「物聚身」。這個「物聚身」有大威嚴；統理宇宙萬象，人生萬事。伊所傳出e5命令是絕對無條件。報賞，刑罰攏ti7 伊e5 手頭。
總--是著愛靈魂不滅正有理氣；又koh beh刑罰人，是因為有hou7 人自由，所有e5 責成攏歸ti7 眾自由e5人類。上帝是至善，眾人有順趁e5義務ti7--teh。也著因為義務來盡義務。M7-thang扑算行好是為著驚上帝刑罰，抑是為著愛得幸福、快樂；著無條件--e5,是無上e5命令。
以外iau2有濟濟thang講，也是佮咱較有關係--e5。親像靈魂不滅、罪惡、自由、拯救、上帝國，等等。可惜報紙有限，是向望lin2家己講究。會曉看荷文e5人著買《講座》4月號去讀，就會幫贊你較明。
Boe7斷筆e5第先ai3翻譯紀念康德hit塊石碑所刻幾句話做這篇文e5結論。
碑e5文是用平生所常用e5話來刻ti7 hit--nih8--e5,講：「愈ka7 伊想，想愈久，就愈有新e5感嘆佮尊敬來充滿ti7 心--nih8 e5有兩項：就是咱e5頂面燦爛e5星所照e5天，以及ti7 咱心內e5道德律。」
(台灣教會報第469卷，1924年4月)

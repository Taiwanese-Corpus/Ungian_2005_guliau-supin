辯神主論
溫三源
有一日日頭得beh落山，陸道恆先生tiam3學房窗仔邊teh看冊，有一個人名Khiat-khiat子是博學人，扑門入來。行禮明白，陸道恆先生問講：「我bo5 路用，先生來到我e5所在，m7 知有甚mih beh教示--我？」Khiat-khiat子講：「我kap你平平出世ti7 中國，做讀冊人，見若我所有讀--e5你攏讀過了了；總--是我不過是用chiah-e5 冊做趁食e5本錢，道理無講究，品行無tu2好；先生你是teh傳耶穌教，明理達道，an2-ni 就所傳--e5應該著無背謬孔孟e5冊。Iau2-ku2聽你e5教示竟然大違keh8聖賢e5意思，an2-ni我姑不chiong著直直kap你來辯論；hit個代誌是甚mih，就是廢木主無服事。」
查考中國冊，知對天生人以來，就掠祭祀做要緊 m7 敢忽略。顓頊 e5世代就祭霉神；陶唐  e5世代就有祭羿祖。舜掠祭做要緊，才從權娶堯e5公主。有掠絕嗣做要緊，來警戒後來e5人。葛伯無祭，湯去征伊；紂無祭，武王去扑--伊，An2-ni二帝三王無忘祖公，無看輕先人，經冊記載明明，攏有thang查考，我排hou7 你聽。
天子服事天地，祭7代；諸侯服事山川，祭五代；大夫服事五士，祭三代；適士官師兩代；百姓人一代；百姓人無廟，不過是祭ti7 寢室。Beh祭--著備辦物，四時攏有祭，m7 是忌辰na7-tiaN7；beh祭著代先齋戒，m7 是kan-ta拜跪e5禮路na7-tiaN7。古早e5世代tiam3地穴，企樹頂，穿精牲e5皮，lim血，be7有衣冠，be7有煮食，逐項物be7有齊備，尚且著細膩執守祭e5法度禮數，何況禮數已經齊備，平安企起--lah，會忍得看in祖公做重艱弱熬e5鬼，款待本身做豺狼、鷹、獺--mah？
論到這個祭，就是早聖王教人有孝e5道理，亦是hou7人對祭thang顯出伊e5 敬；論到祭先祖，就是數念木本水源e5心；論到祭外神，就是尊敬伊e5 德行，報答伊e5 功勞，這號e5意思；thai2-tho2講做中國人亦無祭祀e5禮數--ah？我知lin2 e5意思是講，He !上帝是大本源，耶穌有大功勞；上帝因為人造萬物，耶穌替人受刑罰，啥事m7 報答伊，服事伊，反轉去敬拜chiah-e5 木主偶像--ah ? 我講：「M7 是an2-ni ; 上帝e5本源是那親像星宿海做水e5本源，崑崙山做山e5本源；本源卻是，m7-ku2 盡遠。耶穌e5功勞是那女媧e5補天，祝融e5補日，代誌濛藐，無thang稽考，是誰仔看見？上帝耶穌無服事是較無要緊，父母無服事就是大m7 著。今甚mih人無父母？甚mih人無做人e5子？有父母來忘父母，是有子那無子人所teh愛有子，敢m7 是向望伊活thang飼--伊，死thang孝--伊？若講，活服事--伊，死無孝--伊，就人攏beh家己趁食，亦積淡薄做老本，食到死，mih8使著嫁子娶新婦，經營田園厝宅，為著in子孫來計較？」
Koh看書經武成e5冊講：「重民五教惟食喪祭」(意思是講，Beh hou7 百姓會趁五典e5教示，要緊著hou7 伊有thang食，料理過往e5人，kap祭祀。)所以武王已經平定殷朝e5擾亂boe7顧tit別物e5事，就是興滅國，繼絕世；是因為逐人有祖公，祖公e5祭祀m7 thang絕斷。An2-ni hit個滅了，絕了--e5,尚且beh hou7 伊興，hou7 伊接，敢有講be7滅家己beh hou7 伊滅，be7絕家己beh hou7 伊絕，che是我所boe7曉得--e5。我心肝空那親像山谷，願先生教示我。
陸道恆先生講，我是ham-ban7,無路用，總--是你已經問我，我著照我所知盡心ka7你講；願你無固執，憑心省察歸ti7 正道。
今我beh議論6項。
1.應你所講e5錯誤。
2.議論木主e5來歷。
3.議論chhai7木主e5 m7 著。
4.議論chhai7木主e5不通。
5.議論無chhai7神主，無祭神主是攏無thang嫌。
6.議論孝e5正意。( 意思是論怎樣才是有孝。)
I.應你所講e5錯誤。
1.你講舜驚了會無人thang祭祀才從權娶堯e5公主。都m7 知講是因為驚了無人thang續接伊e5 爵土，舜典補忘hit部冊敢先生iau2-be7讀過，mih8使加講濟濟話。
2.你講湯因為葛伯無祭，才去伐--伊，武王因為紂無祭，就去扑--伊。亦是似是而非。孟子講：「有囡仔koaN7黍仔kap肉beh去田--nih8 hou7人食，葛伯 thai5--伊，將物搶--去，」下面就講：「湯因為伊thai5 這個囝仔，才去征--伊。」An2-ni就起兵e5緣故是因為葛伯thai5無罪e5囝仔，m7 是因為伊無祭。Koh武王會去伐紂，亦m7 是因為伊無祭；雖罔書經泰誓hit篇有講：「紂放sak 伊e5 先祖，宗廟無祭祀，kap講祭無利益，郊社無修整，宗廟無祭，」----chiah e5話，總--是武王teh嫌紂e5 m7 著，m7 若一項；講起無祭e5代誌，不過2、3句插ti7 hi2內面，可見m7 是掠這項做要緊才去伐--伊。Koh 葛伯thai5輸湯，紂thai5輸武王亦m7 是對無祭；設使in兩人會修身、齊家、用gau5人、疼百姓，就湯武的確無因為伊無祭去扑--伊，設使去扑伊亦boe7會贏。孟子講：「桀紂失落天下，是因為失落百姓。」Koh講：「三代得著天下是因為仁德，失落天下是因為無仁德；」攏無講是因為無祭。請看今仔日e5天竺、安南、暹邏、緬甸攏有祭祖公e5代誌，若祭祖公真正是合天意，就著太平安樂、國富、民強。書經講：「順道理就好。」怎樣仔反轉hou7 幾百年來歐州無祭e5英國法國管--ah？
3.你講上帝e5本源是那水e5星宿海，山e5崑崙，本源雖罔是，m7-ku2盡在遠，所以無服事是無要緊。害--ah！你盡背本，已經知伊是本源才m7 服事，che是甚mih道理？設使你有子出外去金山離開你幾若萬里，你敢無時時向望伊寄銀倒來做家內e5所費？設使伊扑算講，父母卻是生--我。育--我，飼--我，hou7 我大，總是相離開都講萬里oh得著，對an2-ni叫別人做父，叫別人做母，叫別人做兄弟，先生你有歡喜--mah ? 論服事上帝敢是阮e5教所設--e5?孟子講：「雖罔有歹人齋戒沐浴亦thang服事上帝。」列子e5冊講：「有一個宋國e5人愛行仁義e5代誌，三代人無厭倦，家內無緣故烏牛生白牛，來問孔子，孔子講，che是好兆頭thang獻hou7上帝。」An2-ni就知早亦有人服事上帝。m7 是人君有na7-tiaN7百姓亦有，是到明朝洪武才禁百姓m7 thang祈禱服事上帝，只有人君thang na7-tiaN7，總--是che是伊e5大錯。上帝是若老父，地面上眾人是若準子，人君是若準大子，敢大子thang倚近伊e5 父，其餘e5子thang算伊e5 父做別人？所以論到上帝是眾人所應該服事--e5;設使上帝真正離咱遠，猶原著服事伊，何況kap咱近近，因為靠伊來活，來ti7--teh，來振動，thai2-tho2 thang掠父母較要緊上帝？ 
4. 你講耶穌e5功勞是親像女媧kap祝融，濛渺無人看見。Hai3--ah ! 先生盡chhin3-chhai2講。論女媧祝融攏是荒唐boe7信--得；耶穌e5代誌，齊備記ti7 聖冊，明明thang查考，是先生be7 bat讀--著，thai2-tho2 無thang查考？若講阮e5聖經boe7信--得，就天下攏無thang信e5冊。
5.你講人愛有子是向望活thang飼--伊，死thang祭--伊；若無就人攏有m7 嫁子娶新婦，為子孫來經營計較。試問孟子所講無埋父母e5世代，父母死有祭--無？無埋的確亦無祭，既然無祭，就hit時嫁子娶新婦為子孫來計較--無？抑是家己趁食積老本到死--ah？敢m7 知嫁娶是天性，經營是人情，chhap-chau2  是因為有人thang孝？西國無孝，iau2-ku2有嫁娶，阮聖教無孝，iau2-ku2為子孫來計較；che thang做憑據。
6.你講武王興滅國繼絕世是因為m7 愛hou7 in e5祭祀絕斷。今hit號有子孫無官爵，無土地--e5叫做滅國，就用土地封hou7--伊；親像有封堯e5後裔ti7 祝、舜e5後裔ti7 陳、夏e5後裔ti7 莒、殷e5後裔ti7 宋；有土地、有官爵，無子孫--e5號做絕世，就用in e5宗族親人來續接；續接是免得伊e5 官爵土地hou7別人得--去；親像hou7 周章接太伯，in小弟接重邕，抵抵kap今仔日世襲官員e5律法相同，著有官爵，土地--e5才有創人來續接，若無就出在伊絕，亦無續接；che是毛基能有an2-ni講。 An2-ni就武王繼絕世，明明m7 是因為beh hou7 in thang祭祖宗，對兩項thang知。武王所續接--e5攏是有官爵e5諸侯，m7 是百姓人。武王創人來續接若是因為祭祖公，就mih8使用土地封hou7 in ? 既然創人來續接，koh用土地封hou7 伊，就明明m7 是因為祭祖公。今且來專論木主。
II. 論木主e5來歷
木主對甚mih時甚mih人設起，是oh tit知；有人講是對後漢丁蘭設起。丁蘭起頭盡不孝，伊teh作田，in老母逐日koaN7 飯去hou7伊食，逐擺都hou7 丁蘭扑，早嫌早，晏嫌晏；有一日丁蘭ti7 田--nih8看見羊仔子食奶，前腳跪--teh，丁蘭家己想講，精牲尚且會曉得行孝，何況我是人，敢thang an2-ni扑老母--mah ? 對an2-ni定著beh做有孝e5子。Hit日晝伊e5 老母koh koaN7飯來，丁蘭緊緊走beh去接；in老母掠做又beh koh來扑，就緊緊跳落水。丁蘭趕緊跳落去救，chhe7攏無，獨獨chhe7著一片枋，就將hit片枋提倒去刻做像，後--來人才有創這個木主。有人講m7 是對丁蘭，是較早就有；就是對武王，因為史記講，「武王九--年去東--誓官兵ti7 盟津，做文王e5木主，載ti7 車內，稱家己做太子發；意思是講，奉文王來伐紂，顯明家己m7 敢主全。」總--是史記雖罔an2-ni講，我亦m7 敢斷是對武王設起；Kiam2-chhai2武王e5代先已經有，就文王廟內亦已經有文王e5木主，不過是到武王beh去伐紂hit時才koh另外創一身；m7是到beh伐紂hit時才創。 親像春秋e5 時桓公tauh8-tauh8愛起兵，亦創兩身木主，若beh出陣就chah  一身去，若倒--來就猶原chhai7 ti7 祖廟--nih8;Kiam2-chhai2 武王抑是hit號款。照我扑算chng7堯舜hit 時已經有，因為書經講，堯有文祖廟，藝祖廟，亦舜有去祭；今有廟的確有木主，若無，受祭e5物就beh祭是誰？Kiam2-chhai2有人講bo5 的確，因為早e5人teh祭有用囡仔穿先人e5衣服做主祭e5人，人祭--伊，意思祭祖公；到後--來e5人嫌這號法度m7 好，因為照這號法度就父著拜子，an2-ni愛beh有孝代先滅人倫，所以換木主，廢hit個尸e5代誌，an2-ni木主是較後代e5人才設；我講m7 是an2-ni，中國冊明明講：「主所以依神，尸所以頌神」( 意思是講，木主是beh hou7 神thang依倚，尸是beh顯明神e5款。) An2-ni尸kap木主是同時有--e5,總--是抵抵ti7 時有，我m7 敢斷，iau2-ku2敢講chng7堯舜e5 時已經有。
III.議論chhai7木主e5 m7 著
論hit個m7 著有幾若項。百姓人boe7 chhai7--得。Beh chhai7神主的確著有土地e5人君才會做--得，親像天子、諸侯，kap有采地e5卿，這幾頂號e5人才會chhai7--得。Kiam2-chhai2有人問講。An2-ni就大夫、士，以及百姓人beh祭beh怎樣？應講，不過是鋪杞桌、石，來hou7 神倚na7-tiaN7。先人孔--氏、鄭--氏、崔--氏，註禮記祭法hit篇攏是an2-ni講；總--是有濟濟人相駁，因為禮記內無明明an2-ni講；雖然an2-ni iau2-ku2管揚明明講：「卿、大夫，m7 是hit號有土地e5人君boe7得thang闔饗昭穆。」( 意思是合祭祖公 )。An2-ni就明明是無神主，因為若無，就無分別尊貴卑賤e5等第。An2-ni就今仔日人人chai7神主，是百姓人僭用天諸侯e5禮數；che是大m7 著。設使人愛有孝父母，hou7 伊穿黃龍袍稱伊做皇帝，an2-ni 敢會thang講，我是有孝--mah？早孔子無做官無家臣，抵著病e5 時子路用人起做伊e5 家臣，孔子尚且重重責備伊，何況百姓僭天子e5禮，hit個m7 著到怎樣--ah？Kiam2-chhai2有人駁講，禮記所講祭e5法度以及神主chiah e5代誌，都無講是專指天子，諸侯，thai2-tho2會知m7 是指百姓人--ah？應講，禮記講到祭，就續講廟，an2-ni thang知m7是指百姓人，因為百姓人無廟，不過祭ti7 寢室na7-tiaN7。
2. 照禮法，天子7間廟，服事7代；諸侯5間廟，服事5代；大夫3間廟，服事3代；適士兩間廟，服事兩代；官師一間廟，服事一代，亦續准百姓人祭一代，總--是boe7得thang有廟。天子、諸侯、大夫，in e5祖公若過7代、5代、3代，就無chhai7 ti7廟--nih8,不過是chhia7----------------------------------------------
*這層e5內面所引起冊--nih8 幾若句話，驚了無讀冊e5兄弟看了，be7明白，今beh開拆大略hou7 lin2聽。因為hit-tiap8列國e5時陣，hia3-e5國攏歸一統：一統e5國君叫做天子，其餘hia3-e5 來歸e5國，in-e5國君號做諸侯。國內e5官府號做大夫。Boe7選出--去做官，上等e5讀冊人號做適士，大概親像現今e5翰林院。庶民家去辦衙門事號做官師，大概親像現時e5房科。------------------------------------
ti7 壇--nih8、墠--nih8;亦無親像ti7 廟內e5時，有四時攏祭；到koh較久就埋，攏無koh再祭。Koh一間廟只有一仙神主；早曾子問孔子講：「廟--nih8有兩仙木主，che是著--mah？」孔子講：「天無兩個日，國無兩個王，廟有兩個主，怎樣是禮我都boe7曉--得。」今今仔日百姓人chhai7神主m7 但是祭一代、3代、5代、7代na7-tiaN7，是有e5 chhai7到5、60代e5神主，亦續祭--伊；an2-ni是百姓僭天子諸侯e5禮，亦是beh比伊koh較大；m7 但an2-ni，亦是將幾十身e5神主chai7做一間一塊桌，che 敢m7 是違keh8孔子e5話，背古早e5禮數--mah？
3.論祭e5所在無照古早e5法度。因為早e5法度，百姓人boe7得thang有祖廟，不過是祭ti7 寢室；今仔日e5人攏無照這個法，所有e5神主枋，攏是he7 ti7 廳桌頂了了；che 敢m7 是 m7 著？有人koh較大 m7 著，就是起祠堂，門楣頂寫「某姓家廟」。今百姓人都 m7 thang有廟，怎樣寫廟？設使寫祠堂亦是 m7 著，因為百姓人不過是祭 ti7 寢室na7-tiaN7。有人koh較大 m7著，就是續祭ti7 墓--nih8;kiam2-chhai2有人駁講，祭墓是對早就有，thai2-tho2 m7 著？曾子講：「Thai5牛來祭墓 m7值著趁父母ti7--teh，用豬、雞，來服事伊。」孟子講：「Hit 個齊人去東門外chhe7塚墓--nih8 teh祭e5人。」An2-ni祭墓自早就有，thai2-tho2 m7 著？我講，M7是an2-ni ; 曾子所講e5祭墓，是抵仔去埋hit時來祭，m7 是埋了後常常去祭；koh曾子講這句是因為看人tui3重死後e5祭，較要緊生前e5服事，所以講這句；an2-ni曾子雖罔無教人 m7 使祭墓，iau2-ku2明明是講祭墓是無路用。論到孟子所講--e5,著知he m7 是假設有hit個人hit個事，不過是實實hit個代誌來鄙駁求富貴利值e5人na7-tiaN7；親像伊bat一擺假設一個宋國e5人拔稻仔e5代誌來議論氣e5道理；所以m7 thang扑算早e5人實在有祭墓。漢朝蔡邕有講：「我聽見早無祭墓e5代誌。」魏文帝講：「骨頭 m7 知疼，m7 知癢，塚墓 m7 是神tiam3 e5位，照禮無祭墓。」程夫子講：「好e5禮無tiam3曠野來行，所以生無tiam3曠野合，死無tiam3曠野祭。」漢朝鄭玄注禮記亦講：「早無祭墓；設使伊講 m7 著，怎樣當時攏無人駁--伊--ah？」早無祭墓第一明e5憑據就是看孔子，禮記檀宮hit篇有講，孔子細漢父死，到後--來in老母亦死，孔子意思beh ka7 in合葬，m7 知in老父e5墓ti7 佗落，就問郰曼父e5老母才知位，然後合葬ti7 防。設使孔子有上山祭墓，thai2-tho2會 m7 知位in老父e5墓？
4.我讀禮記祭義，祭法，祭統chiah-e5篇，有講ka7查甫人入神主來祭，be7 bat聽見講有ka7婦人人立神主來祭；所以天子、諸侯、大夫等，所祭--e5攏是先君、先王、先公、先祖；be7 bat聽見有先太后、先夫人、先祖媽、先母親。後代e5人自作聰明，扑算講早聖王聖人iau2無斟酌，祭男無祭女，心beh thai2-tho2 會平安？對an2-ni立先公e5木主，亦立先媽e5木主，扑算智識beh過頭聖人，有孝beh過頭聖人，功勞beh過頭聖人。實在是大大不堪；設使是自早所設亦是有錯，咱中國男女分別真嚴。照禮記講，男女m7 thang參參the坐，m7 thang同一個衫仔架，m7 thang同一條洗身軀e5巾，m7 thang相倚，m7 thang相借問；孤姊妹e5查某子已經嫁，倒來做客，兄弟 m7 thangkap伊同桌食。所禁有e5 雖罔是傷嚴，總--是有e5 的確是著趁，同桌食若thang，同床睏的確是boe7做--得。今e5人立木主，有e5 是男子，有e5 是女子，chhai7內做一堆；譬喻大官死，就chhai7一身大官e5神主ti7 桌頂；後來新婦死，亦chhai7一身新婦e5木主ti7 桌頂；親像an2-ni合禮--mah ? 若講木主是死死e5物boe7知，就乜使  chhai7,mih8使祭？若講是有知，就男女混雜，暝日做堆，hit te3 桌那眠床，就男女同床；盡在可惡，盡在見笑。做子孫e5人款待祖公an2-ni，是凌辱祖公，續凌辱本身，thai2-tho2是有孝？
5.照禮記祭法hit篇有講起甚mih號人才會堪得受祭；伊講：「有好法度施到百姓，才祭--伊；為國出力到死才祭--伊；用著磨hou7國安定，才祭--伊；會除大災厄，才祭--伊；會抵當大患難，才祭--伊。」Beh受祭的確著有這5項e5一項，若無，就攏boe7得thang受祭，所以舜無祖孤亡，無宗瞽叟，反轉祖顓頊來宗堯；an2-ni是無宗所親，是宗有德行--e5;經冊攏齊備，查考會知。今e5人m7 bat法度，不論父母是好人抑是歹人，是君子抑是小人，攏無要緊；不過父母若一下死就立神主來祭--伊；設使父母會堪得受，都無講，設使boe7堪得受，亦立神主來祭；an2-ni是騙人騙天，害父母患著僭權不義e5罪，做先王e5罪人，深深thang吐氣。
6.照早e5法度人teh beh祭e5代先著7日戒三日齋；be7祭e5時陣，就已經有一點憂悶，數念，一著e5心；致到teh祭e5 時，儼然有看見父母。今e5人攏無an2-ni ; beh祭e5 時，亦無備辦，teh祭亦無敬心，祭了就分物倒去in兜；有時較有物，就續請朋友來食酒，有時續喝拳，摃洋琴，叫藝旦，將祖公e5錢家己開，開hou7 祖公父母坐數。有時父母活--teh e5 時陣勤苦粒積，到死後子孫an2-ni生開，名是孝祖公，實是孝家己；祖公若ti7 陰間會知，的確頓腳tio5地，咬牙切齒，講：「我hiah e5錢是勤儉粒積幾十年，lin2無保惜放心開，真是不孝子。」有e5 家己無錢就四界彎借，到後--來人beh討，無thang還--人，對an2-ni hou7人chhoh罵，凌辱父母；an2-ni 因為家己e5食害父母見笑，敢是有孝mah ?
4. 論chhai7木主，孝木主e5不通
論不通有幾若項e5緣故。神魂boe7得thang來附ti7 神主--nih8。人tiam3-teh講有神tiam3 ti7 神主--nih8,m7 是 m7 知講神魂著去陰間；伊是講，人有三魂七魄。七魄免講，kan-ta論三魂就好。今人講三魂就是講，一條去陰間，一條tiam3墓內，一條附神主；今人thai2-tho2有3條神魂？若真正有3條神魂，就Kiam2-chhai2這條魂愛beh食不hit條魂 m7愛食，抑是無beh liam5-piN 食；抑是這條魂愛beh睏，hit條魂 m7 愛睏，就敢 m7 著冤家相扑--mah ? 所以世俗teh講三魂chiah e5代誌，不過是異端na7-tiaN7，其實神魂一條na7-tiaN7，神魂既然一條，就hit 條去佗落？Tiam3 ti7 神主抑 m7 是？M7 是；去陰間。人生前行好，倚靠耶穌，信福音，得著救主e5贖罪，天父e5赦罪，聖神e5重生，死後身軀歸土，神魂上天堂，得著永遠e5福氣；設使做魔鬼e5子，放縱私慾行歹，就神魂沈淪地獄，thai2會koh生一條神魂來附ti7木主--ah？
有人駁講，魂雖罔一條na7-tiaN7，總--是猶原會附ti7神主；因為若行好，伊e5 神魂到天堂iau2-ku2亦會tiam3 ti7神主；若是行歹關ti7 地獄，聽候請和尚來扑地獄，扑了後伊會出--來，an2-ni伊敢 boe7來附ti7 神主--mah？
我講，M7是an2-ni；天堂是齊全好，大福氣e5所在，世間王宮抑是第一爽e5所在kap伊亦boe7比--得；人已經到hit位，看世間第一爽e5大厝，尚且親像糞圾，何況hit塊扁枋仔，伊thai2-thobeh2來tiam3?論到請和尚扑地獄e5代誌，是koh較濫糝。因為地獄是無形，hit個位是上帝備辦teh刑罰歹人--e5,ti7-hia 虫 boe7死，火boe7 hoa；敢是和尚所會破--得mah？若上帝掠人關落地獄，和尚會放伊出--來，an2-ni和尚比上帝較大，拜和尚就夠額。Kiam2-chhai2有人講，M7 是an2-ni，和尚不過是托佛ka7上帝求情na7-tiaN7，thai2-tho2講比上帝較大？我講，亦 m7 是an2-ni；人hou7 官府掠去關監，Kiam2-chhai2去托好勢頭e5人去求情，尚且著看伊e5 案是怎樣，無的確見求見放；何況人hou7上帝關，和尚托佛，佛見求，上帝見放。An2-ni人有歹，上帝無辦，是上帝無公道；有錢--e5請和尚扑地獄，就會出地獄，無錢thang請和尚來扑--e5,就boe7出地獄；an2-ni是有錢者生，無錢者死，看上帝做貪官污吏，罪重到怎樣？
An2-ni 人e5神魂若到天堂亦 m7 來附ti7 神主，若到地獄就往往boe7得來；已經boe7附神主，才koh來創神主，che 敢 m7 是不通--mah？
Kok較不通--e5,就是有e5 是一人也有幾若仙神主；親像漳州屬有一所在姓林--e5,幾十年情長毛反到in就請神主走，有e5 請公e5神主，有e5 請媽e5神主；對四散了後無koh做堆，因為請公e5神主m5e教請媽e5神主--e5著請媽e5神主來就in ; 請媽--e5講，阮既hiah見笑查某chhe7 lin2查甫！對an2-ni，請公e5神主--e5著創一身媽e5神主，請媽--e5,koh創一身公e5神主。親像an2-ni，合理--mah ?一人敢有兩個神thang附兩身木主--ah？實在大不通。
2.設使會來附，伊亦 m7 來。人所愛親近--e5,的確著伊e5 同類，無同類就 m7 相倚。所以早用來做尸 ，著用家己e5子孫才會做得；是因為講，外姓e5子孫m7 是家己e5骨肉血脈所出--e5,神m7來倚。總是iau2-ku2是人，木主是柴，死死e5物，神敢beh來倚？設使beh倚，試問一塊仔e5枋有夠額thang hou7 神企起抑無？所講所做攏是無情理無意思；lin2 chhai7木主e5人，敢m7 家己省察看--teh？
3.人teh chhai7木主，意思講若無孝--伊，就會做枵鬼。若真正有影，就著續做hou7 伊穿，因為無食會枵，就無穿會寒。精牲無穿是因為伊有毛，敢人死了神魂會發毛？若an2-ni是款待祖公做精牲，koh較不孝。今lin2 chhai7木主--e5,bat用物孝神主，敢bat續做衫仔褲hou7 伊穿；若既boe7寒自然亦未枵，既然boe7枵自然免祭，既然免祭就續免chhai7木主是明。
5. 論無chhai7木主，無祭木主是攏無thang嫌
人嫌阮入教e5人無chhai7木主是無祖無公，事不知阮無chhai7無祭是有著e5緣故，hit個緣故有兩項。
1.祖公boe7來食。
查考早聖王聖人設這個祭e5法度，本 m7 是為祖公，實在是為著子孫；孝經講：「去宗廟--nih8致敬，是beh無boe7記得父母。」檀宮講：「起頭死，用肉脯酸醋來貫奠 ，得beh去埋e5 時，用五牲來祭，埋了倒--來，koh再孝，(che是日中晝ti7 伊死e5房內孝 ) be7 bat看見伊來食，對頂代以來，攏無放煞，是愛人無背伊e5 親。」坊記講：「修整宗廟，敬祭祀，是beh教百姓追想有孝。」Che明明是講，祭m7 是因為祖公會來食，不過是hou7 人會數念伊e5祖公na7-tiaN7。論死--e5 boe7來鑑納活人e5祭祀，明理--e5,家己會知。歐陽修瀧岡阡表記--nih8講：「祭盡濟物，m7值著用少少物hou7 父母活活e5 時thang食。」曾子講：「做子e5人beh奉養父母都boe7聽候--得，( 意思是死 )所以thai5牛來祭，m7 值著趁父母ti7--teh用雞豬來hou7 伊食較好。」Chiah-e5明明是講，祭祀 m7 是beh hou7 祖公來食，不過是beh hou7人bo5 boe7記得伊e5 父母na7-tiaN7。在先王立祭e5本意是講叫父母是本源，父母死就本源絕；本源既絕，就有孝e5心亦絕；mk7u父母是一世人所著數念--e5,所以做祭e5法度，hou7人ti7 絕孝e5中間boe7 liam5-piN 絕，是那親像用這個祭做種，栽ti7 人e5心，hou7人會生出有孝；立祭e5本意不過是an2-ni。可惜後代e5讀冊人，bo5 明白先王立祭e5意思，濫糝講到hiah e5陰陽，理氣，祖公來鑑納e5代誌，續設百姓人祭三代kap始祖e5事，做後代淫祀e5崎仔，患禮、過分、傷風俗、敗人倫，iau2-ku2 teh扑算伊是聖教有功e5人神，攏 m7 知是先王e5罪人。Koh較thang怨恨--e5,就是釋教、道教，流行通國，害人騙人，伊所講e5有孝攏不在生前e5奉養，要緊是在ti7 死後e5祭，拜、做醮、修齋、超度、拜佛、念經、扑地獄；論到曲禮、少儀、內則、弟子職、孝敬，以及凡若論起人服事父母e5代誌--e5,一概無講起；所以伊e5 話hou 人會歡喜，因為無親像古禮e5拘束；對an2-ni人人受伊迷惑，背先王教人有孝e5好心，只有守釋教道教e5異端邪說，以及先王立祭e5禮路，憨憨扑算若話an2-ni，就thang算做有孝，hai3--ah ! 怎樣看有孝到才小可，到才快？論到阮聖教中e5人真正有合先王教人有孝e5好心，不過無守立祭e5禮路，人就叫阮做趁番，無公無祖，敢m7 是冤枉--mah ? 論祭，不過是教人有孝e5法度na7-tiaN7，若會有孝就夠額，人若會趁阮e5道理，入阮e5教，信阮e5聖經，自然常常會有孝。mih8使的確著祭--ah？譬論冬天穿裘，夏天穿葛，che是早e5款；今若 m7穿裘beh穿呢衫 ，m7 穿葛beh穿kang-sai ，thai2-tho2 boe7做--得？冬天穿裘，夏天穿葛，不過是beh人快活na7-tiaN7，若快活，就冬天穿呢衫，熱天穿 kang-sai，自然會做--得。船著有用帆，che是船e5款；今 m7 用帆，是beh用車，敢會得thang講，che m7 是船，thai2-tho2有船無船帆？帆不過是做hou7 船行e5路用na7-tiaN7，會行就夠額，mih8使的確著帆--ah？ 所以我講會有孝較要緊，若真正會有孝，就無祭亦無相干。
2.祭祖公反轉是得罪上帝。
3000外年前上帝本身ti7 西奈山傳十誡，hit個第2誡講：「莫得雕刻偶像，天頂地下，水中百項物，莫得裝像親像伊，莫得拜跪，莫得服事；因為我耶和華lin2 e5上帝，斷斷boe7容--得用別個上帝kap我比；怨恨我e5人，降災厄hou7--伊，對父到子到3、4代，疼我，守我戒律e5人就降福氣hou7--伊，到千百代。」An2-ni，祭，拜，著上帝才會堪得受，人祭別物，拜別物，就拜e5人，祭e5人，以及受祭，受拜e5人，上帝攏beh刑罰--伊。以色列百姓獻祭上帝，亦獻祭別物，上帝大受氣，降災厄ti7 in e5國。希律王hou7伊e5 百姓稱伊做上帝，希律歡喜，上帝hou7 虫咬死--伊。( 行傳12：22, 23. )哥尼流beh拜彼得，彼得緊緊扶伊講：「起--來，我亦是人。」路士德e5人beh祭保羅，保羅出力阻擋，m7 敢受in祭。( 行傳14：13-18. ) 使徒約翰beh拜指示伊e5 天使，天使阻止--伊講：「M7 thang，你清清著拜上帝。」( 默示錄22：8, 9. ) 魔鬼教耶穌拜--伊，耶穌引聖經e5話講：「著拜主你e5上帝，獨獨服事--伊。」( 申命記6：13，馬太4：10. ) An2-ni大e5使徒，聖e5天使，暗勢e5人君，尚且m7 thang拜，何況死了e5人。因為上帝是至尊無對，獨一無二，萬人倚靠伊來活，來振動，來ti7--teh，皇帝e5性命是靠伊才活，父母e5性命亦靠伊才活；父母雖然比子較大，總--是ti7 上帝e5面前平平是伊e5 奴僕，犯罪e5人，thai2-tho2 thang掠伊做親像上帝？查考這個祭e5代誌是上帝所設，有贖罪e5祭、有謝恩e5祭、有燒祭，除贖罪祭以外，其餘--e5攏是敬拜謝恩e5意思。總--是chiah e5祭，攏是觀照救主，救主iau2-be7到，人著守這個禮數，救主已經到，獻家己做祭，來贖人e5罪，一擺就夠額，所以這個禮數thang廢；人拜上帝，但使  用心神，用誠實，chiah e5禮數 攏m7 使  koh行。
An2-ni這個祭，本是為著上帝來設，m7 是人所會得thang僭用--得；父母有影是人所應該尊敬有孝--e5,總--是尊敬到過頭，有孝到錯誤，就反轉得罪上帝；譬喻官府有hiah e5衙役，衙役應該著尊敬官府，順趁伊e5 命令，總--是設使hou7官府穿龍袍，稱伊做萬歲，皇帝若知，的確辦伊e5 罪，算伊做反賊。皇帝不過是人na7-tiaN7， 伊e5 禮尚且boe7 hou7 人僭--得，何況赫赫弘弘e5上帝敢會hou7若塵埃若kau2-hia e5罪人僭用伊e5 禮數--mah？祭死人牛羊，祭上帝役用牛羊，跪死人是用這個腳頭 u ，跪上帝亦是用這個腳頭 u，an2-ni是掠kap上帝平大，看上帝那死人。人款待上帝做世間e5皇帝，上帝尚且boe7容--得，何況款待伊那死人，就伊e5侮慢褻瀆e5罪，上帝的確beh重重譴責刑罰。
Kiam-chhai2有人講，祭是聖人所設，若an2-ni就聖人亦有過失--mah？我應講：「Thai2-tho2無過失？」論伊平生所行大概來講，是thang o-lo2,iau2-ku2 m7 是講伊攏無一點仔e5錯誤。唐朝李太白講：「人都m7 是堯舜，thai3會一盡好？」An2-ni伊差不多是講，只有堯舜一盡好na7-tiaN7，其餘攏無。總--是論到堯舜，孔子就講：「堯舜上久有弊病。」論到孔子本身伊家己有講：「若會hou7 我加食幾年，到五十歲來讀易經，就免有大過失。」An2-ni就iau2-be7讀易經e5 時有大過失，就讀易經了後，亦be7免得有小可e5過失。堯舜孔尚且無齊全好，其餘--e5 敢會較贏in mah？阮e5聖經有講：「上帝ti7 天--nih8,鑑察眾人，愛知其中有hit號齊全智慧，會敬上帝e5人抑無，就攏是就邪，棄正，be7有行好e5人。」( 詩篇53：2, 3. ) 耶穌講：「無一人好，只有上帝na7-tiaN7。」( 馬太19：17. ) 所以 m7-thang扑算祭是聖人所設，就的確是無錯。憑心來論，現時祭祖先e5禮有合理，就不論有照古法抑無照古法，攏無要緊；若無合理，就不論是聖人所設，抑 m7 是聖人所設，攏著放煞。 
6.論孝e5其實
世俗人tauh8-tauh8誹謗阮是不孝，殊不知阮e5孝是真e5孝，m7 是假e5孝。阮e5聖經記載上帝用人倫e5道理教示人，就講：「著孝敬lin2 e5父母，就thang ti7 耶和華lin2 e5上帝所賞賜e5地方來食長歲壽。」( 出埃及記20：12. )  Koh講：「人若有背逆e5子，父母督責 m7 聽，就著掠--伊，帶到城門長老e5面前，kain7講，這個子背逆 m7 聽我嘴，酒醉、放蕩，就城--nih8 e5眾人著拾石頭擲hou7 伊死。」( 申命記21：20, 21. ) Koh講：「罵父母e5人，的確著hou7 伊死。」( 出埃及記21：16. ) Koh講：「看輕父母e5人，著受咒詛。」( 申命記27：16. ) 耶穌e5 時，有法利賽人教示人thang用物獻上帝，m7 使 服事父母，救主重重嫌--in。Koh救主teh beh死e5 時，伊e5 老母無人thang看顧，救主就命令伊e5 學生約翰著照顧--伊。( 約翰19：26, 17. ) Koh耶穌細漢e5 時，亦是承順父母。( 路加2：51. ) An2-ni耶穌本身有孝，亦是做好e5樣愛人學--伊；所以伊e5 學生亦bat用有孝e5道理教示人，親像保羅講：「子兒屬主， 著順父母，才是合宜。」( 以弗所6：1. ) Koh講：「子兒著常常順父母，就主歡喜。」( 哥羅西3：20. ) Koh吩咐提摩太講：「守寡人有子孫，著教示伊，代先ti7 家內會行孝，來報答伊e5 父母，che是好thang hou7 上帝接納。」( I 提摩太5：4. )An2-ni上帝、救主、先知、使徒攏是教人著有孝，thai2-tho2講阮不孝--ah？
總--是怎樣才會得thang講是有孝？
1.父母ti7--teh著盡氣力奉承照顧，食穿hou7 伊到額；父母老boe7討趁，m7 thang gin7神 --伊，看輕--伊，伊beh著hou7--伊，盡心款待--伊，莫得hou7 伊怨身慼命，吐氣pun5害，著想到伊e5 恩情奉承--伊到一世人。
2.著聽伊e5 教示。
Bat看見有時父母教伊e5 子，伊應講：「阮 m7--leh。」Che是極大 m7 著。做子e5人iau2細漢 boe7趁錢飼父母，iau2-ku2著順--伊，所講著聽，所教著行，雖罔到大漢有本事會趁錢，亦 m7-thang驕傲lu7-ku7;著一世人謙遜承受教示；設使父母所講有錯誤，亦著輕聲細說kap伊參詳議論，m7-thang喝--伊，罵--伊。
3.M7-thang hou7 伊e5心憂悶。
Kiam2-chhai2有兄弟就著相和，m7-thang冤家量債hou7 父母憂悶；抑是歹子、放蕩、博局、食烏薰、食酒醉、做歹狗 、學拳頭、結黨、相扑，致到損害身軀，破費家伙，抑是患國法，hou7 官府辦罪，chiah-e5代誌攏是hou7父母憂悶煩惱；做子e5人應該著仔細謹慎，m7-thang hou7 父母有這號e5艱苦。
4.著照顧父母e5品行。
早大舜e5父瞽叟無好e5所行，舜會細膩引 chhoa7 感激in老父，致到hou7 伊無大歹。使徒保羅ka7提摩太講：「M7-thang喝老大人，著諫諍伊親像老父。」孔子講：「服事父母，有時著小可嫌--伊。」An2-ni是hou7 咱知父母有時有錯誤，做子e5人著勸--伊，hou7 伊會tu2好，免tit有歹e5名聲。第一要緊著照顧伊e5 靈魂，hou7 伊會誠實信救主，倚靠伊到得著罪赦免，常常替伊祈禱，向望伊死後會得著救。
5.父母已經死，著照法度來料理雖罔無倚靠風水e5代誌，iau2-ku2 m7-thang chhin3-chhai2,kah-i-boh8;父母已經死了，著常常數念，記得伊好e5教示來行。
人若an2-ni，才是真e5有孝；若無an2-ni，雖罔死後chhai7神主來祭、來拜、燒金、獻紙有甚mih路用？是無利益。 
Khiat-khiat子聽到chia，就講：「我今感謝先生，hou7 我那親像睏醒，我今知孝e5道理--lah ; 亦知lin2 e5教 m7 是人設e5教所會比--tit。」對an2-ni相辭就去。
溫三源e5辯神主論這張已經印了；iau2 beh koh印第三名--e5,就是李插來做--e5。伊e5 論所引起e5古典雖然較少，Kiam2-chhai2兄弟koh較愛看。總--是近來接--著泉州陳牧師寄一篇論來，今beh先印；後來就thang koh印辯神主論。
(台灣府城教會報第26~31張，1887年8月~1888年1月)



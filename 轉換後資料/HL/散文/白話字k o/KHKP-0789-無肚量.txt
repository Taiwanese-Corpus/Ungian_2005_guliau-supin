 
無肚量
人生
有一日，上帝照伊e5公義審判人，就叫天使聚集眾人，一個一個來到伊e5公座前。逐人照in e5所行來報應in。到一個查某人，平生所做真無可取，就叫天使beh ka7伊拖去hiat ti7地獄深淵。Hit個婦人人一下 beh 到深淵e5空口e5時，遠遠看著火煙kap火舌親像蛟龍teh ka2水，真 thang驚e5款式，一陣一陣tui3 深淵chheng3到空中。每擺看火chheng3上懸e5時，就聽著悽慘哀哭e5聲。Hit時悲慘e5喉叫，實在夠額hou7聽e5人會chhang3毛管。Koh看濟濟魔鬼生做真歹看e5形狀，把守ti7深淵e5空口。一個一個用鐵叉ka7人叉--落去。Hiat一個落--去，就看著魔鬼顯出in陰險、冷笑、giang3牙，歡喜e5面。若是每擺天使無m7為著受hiat落e5靈魂來流目屎。
Hit個查某人看著這個情境，十二分e5驚，m7敢koh進前直直哭冤枉，冤枉，求上帝帶念伊bat做淡薄e5好事，就kun3-kiong7 m7願受hiat落 ti7深淵。
上帝就叫hit個天使ka7伊問；伊一生到底bat做甚mih好。伊就講某年某月某日，in當teh摒蕃藷e5時，bat 有一個乞食分tui3 in hia過，叫枵，ka7伊chhun長手e5 時，伊有tui3蕃藷堆揀一條3、4兩重e5分--伊。上帝講an2-ni好，叫伊khiu2 hit條蕃藷kap蕃藷藤仔ka7伊giu2倒起--來。無扑算ti7伊e5身邊有一個厝邊婆仔看著伊hiah 好運，有thang hou7天使ka7伊giu2倒起--去，就緊tui3伊衫仔裾ka7伊giu2--leh；喊講：「好量嬸仔hou7我png7福氣--leh。」自an2-ni khiN5伊e5衫仔裾 koh 受giu2倒起--去。Kau3半空中，hit個婦人人忽然感覺講我thai2 會chiah重，是啥貨ka7我khiN5--leh，我這條生命蕃藷根仔若斷--去，就是死。AN3頭一看，to7是一個厝邊阿婆--ah beh png7伊e5福氣來望得著救。伊一時真受氣出聲ka7伊罵講：「你beh死，m7免來teh交纏。」自an2-ni開腳用腳chiN ka7伊cham3--落去。Hit個阿婆仔aih8--一下，自an2-ni 摔倒--落去。總是無扑算伊所giu2 e5蕃藷藤仔也續斷--去。忽然聽一個聲講：「婦人人--ah！可惜你真無量。」
Hit個婦人人自an2-ni 開聲哭--出來。HiahN8精神才知伊是夢--見。Tui3 hit時起，伊大大反悔，熱心服事主，koh日日實行有度量。
請讀約翰一書第4 章20、21，「若有人講，我疼上帝，也怨恨伊e5兄弟，就是白賊--e5;因為be7疼所有看見e5兄弟--e5,就be7疼所be7看見e5上帝。疼上帝e5也著疼伊e5 兄弟，che是咱tui3伊所受e5命令。」 
(台灣教會公報第789號，1954年9月)

人e5性命無久長
梅牧師
咱tiam3地面是出外代。世間hou7咱企起是無久長，上久7、80年na7-tiaN7。囡仔卻看是真久；老人看是一目nih8仔na7-tiaN7。
咱若問老人伊囡仔所做伊想倒轉會記tit be7;伊就beh講：「亦是be7記tit！看是親像昨昏e5事na7-tiaN7」。Tu2 chiah ti7塗腳teh pe5,liam5-piN大漢，koh無偌久發嘴鬚，koh無偌久離開世間。昨昏出世，今仔日大漢，明仔日老，後日轉--去。人生如夢。人e5性命那夢見。作穡做生理親像眠夢中e5事；歡喜那準夢見e5歡喜，liam5-piN過。
性命那親像鳥仔teh飛，那飛那懸，liam5-piN看，liam5-piN看無；那親像溪水，有流落，無流起；那親像k布iNe5梭，choh8來choh8去，到hit匹布織好就師父beh ka7伊割斷；那親像幾若十ham e5甘蔗，一ham過一ham食露水，今m7知到幾ham著好折。
第一長命e5猶原到尾著去chhoe7 in媽睏。伊講：「我e5工做滿，beh轉--來去」。咱留伊be7 tiau5。
所以要緊著想，咱死後beh tiam3甚mih所在？死後若看活在生e5苦冊較無相干；死後若勞碌命世間食好飯配好菜有甚mih利益？
世間那親像客店，較隘是暫時久，較闊較爽亦是暫時na7-tiaN7。你食到hong2-hong2,穿到綢綢軟軟，你厝內有交椅漆桌，奴才查某kan2,che若夢見e5歡喜na7-tiaN7，「生不帶來，死不帶去」。咱厝m7是咱e5,是hou7咱借toa3。身軀亦m7是咱e5;是那土厝，起風颱落大雨，就倒--落-去。Tu2著小可病咱e5身軀亦歹--去，肉爛去，骨頭灰無--去。
你較散hiong，m7免煩惱過頭。客店較隘，眠床生目蝨、蝨母，m7成食，m7成睏；iau2-ku2明仔再、後日你beh到厝，著罔吞忍。
較常人m7 ai3講：「死」。是講返去、轉去。今beh返去to2落？Beh轉去to2位？
有e5講beh歸陰間，beh落地獄，beh chhoe7閻君。陰間是烏暗絕域e5所在。地獄是若監牢，閻君若親像官府。咱kap伊算帳驚了be7直。咱kap伊計較，向望伊會寬量咱，驚了咱be7贏。
有e5 teh 向望beh請師公來破地獄，伊beh破地獄tui3閻君be7 tit過。譬論親像人關監，咱叫一個師公來破監牢，看會開be7?穩當搶be7出來。有e5 向望用金紙來買伊e5命；kiam2會買tit？設使人關監已經有罪，用錢來買伊e5命打算會買tit be7?打算穩當be7買tit。閻君beh thai3會買爵--tit。實在攏m7免到陰間較買，驚了已經到hia be7 tit thang買出來。生一擺，死一擺na7- tiaN7。有去路無來路。死後e5福氣是久長，死後e5艱苦亦是久長。
今人攏beh轉去陰間是甚mih因端？咱kam2是陰間出世。講beh轉去館仔內，beh轉去警察衙。咱無tui3 hia來，thai3著tui3 hia去？咱是天生咱；天是咱兜，天是祖家。M7-ku2子若不孝，或是患著國法，伊就m7敢返厝。亦咱不孝咱e5大老父，患天法e5罪，咱就m7敢向望到天堂。所以講，Beh歸陰府，beh暗--teh，是那親像家己認罪；俗語講：「囡仔mi土豆隨人認份。」
Iau2-ku2 m7免失志。咱有罪，上帝有恩。伊是好生e5上帝，不忍其心m7甘滅無咱。連歹人都有時想ai3 beh做好事，賑濟散hiong人，喜捨歡樂，莫kioh上帝koh較ai3行好事。伊滿腹是度量，滿心是仁愛，所以無惜伊獨生e5子差伊來世間贖咱罪卦，開路hou7咱會好轉來天堂。有e5 teh問，天堂你bat行到--無？He iau2-boe7。無的確著到所在才會知hit所在e5境況。親像咱雖然m7-bat到日本，iau2-ku2若見著日本人，kap伊講話，聽伊e5消息，是若親像咱本身已經到日本。天國亦是an2-ni。耶穌tui3 hia來，報咱知天堂e5大福氣講：「我父e5厝有濟濟e5厝宅」。咱聽了kam2著giau5疑？有e5講，天無kham2,無樓梯thang爬tui3 hia去。
耶穌做咱e5樓梯。有耶穌有路。伊本身講，我就是路。咱若beh過唐山咱泅，泅betit7過。坐船靠船主就會到hia。耶穌親像渡船beh渡咱過天堂。咱那親像tiam3 ti7海面，beh沈--落去。耶穌那親像救命船駛倚來，咱著khiN5 hit隻船。罪惡四面ka7咱淹，四面ka7咱激。伊一條索hiat落去hou7咱khip8。M7是伊m7救咱，是咱m7 hou7伊救。
Ai3 beh到天堂穩當著靠耶穌。咱家己beh走出罪惡無力，家己beh行好無thang行到盡頭。
是若親像肉豆tiam3 ti7塗腳teh noa3。著插一支竹來引，伊就會旋上坪。著an2-ni來靠耶穌就會到天堂。
 
信靠耶穌就m7免驚死。長歲壽亦好，夭壽亦好，早死早好。逐個講，死歹代。耶穌e5學生講，死好代，死比活koh較好。「死--ah！你e5德性ti7 to2落？」「感謝上帝，伊hou7咱tui3主耶穌基督來得勝」。
有時耶穌e5百姓，beh臨終e5時陣，心就歡喜到無話thang講。無幾年前ti7台南府城老鼠症kai3厲害；照人teh講，萬外人死。內中有拜上帝e5人染著。有一個醫生較少年；beh臨終e5時ka7某子講：「今lin2攏m7免替我煩惱，我beh返去天堂。」 伊就搭手掌koh講：「我beh天堂；耶穌來，耶穌來；我beh返去天堂」。
今著及時來hou7耶穌救。有e5推辭講，我較老，beh是我較少年，我就beh來趁。老俗--ah，iau2-boe7慢！你e5福氣較近。今著來行天路，tui3死路著m7-thang去。有e5講，我較少年，較慢會做tit；聽候 較閒，聽候我hit層事辦清楚，聽候較濟人來拜上帝我就來拜。An2-ni七延chhian5八延chhian5,真風險。你kam2會hou7你an7--tit ？上帝beh hou7咱破病kiam2會thang講，我無閒thang破病；或是咱e5生命伊beh ka7咱討轉去，kam2會hou7咱an7--tit較慢？著poah工來聽；別物事咱著放一邊來得著救。是關係死後久久長長e5代誌。這-tiap8是咱e5時？明仔再咱m7知。
 
早前ti7英國e5北爿有大隻船洩漏teh beh沈落去。救命船仔倚來。船主講：「我beh提我e5銀chiah來。人勸伊著m7 thang。」伊去ba5-li5 提；到倒轉來已經siuN7慢。大船沈--落-去；船主續擊死。後來伊e5身屍hou7人拾著；看ti7伊e5銀袋仔內只有一箍銀na7-tiaN7。伊beh救伊一箍銀，續扑m7見伊一條姓命。
人beh笑伊e5憨亦be7曉家己笑。得著錢財到滿天下亦扑m7見咱一條神魂有甚mih利益？無講為著世間小可e5代誌罔延chhian5,罔延chhian5。
咱e5生命m7知到甚mih時。有時食飯，食be7暗。有時朋友天光早kap咱交陪，e昏死。
英國有一個尊貴e5婦人人，道理攏知影，不過心iau2 boe7降服ti7耶穌。Tu2著伊teh想講，今明年我著來hou7耶穌救。伊就提筆紙來寫講：「到明年我beh得著救。」 寫了就koh想講：「明年m7知iau2有生命抑--無，kaN2著m7 thang chhian5 到hiah久」，就koh再寫講，「後--月我beh hou7耶穌救。」Hioh一個就koh想講：「後--月e5事亦是oh-tit打算；kaN2著後禮拜較穩當」，就成做講：「M7知上帝beh hou7我有生命到後禮拜抑--無？」路尾就寫講：「明仔再我beh反悔來信靠救主。」
明仔早起有人來叫伊，叫無應；扑門，猶原tiam7-tiam7;門sak開就看見hit 個婦人人倒ti7眠床已經死。伊beh候到明仔再；m7-ku2明仔再以經siuN7慢。囡仔亦著來hou7耶穌救。有時人講，囡仔be7曉tit。He無的確。囡仔一條靈魂be7較細大人e5。囡仔猶原會thang落地獄上天堂。早時某甚mih國有一個太子kap先生teh讀冊。伊ka7先生講：「這個道理你著教我bat。」先生就應講：「Iau2-boe7;聽候你較大漢我就beh教示你」。囡仔就應：「先生我前日去墓仔埔來量hiah e5墓；有e5比我koh較短；所以著緊緊教我。
今大家著趁這時來得救。耶穌講天國thang比並10個在室女出去beh迎接新子婿（Che是猶太國e5風俗。早前中國e5風俗亦是an2-ni）。查某囡仔e5中間5個是憨，5個是sek-e5,sek-e5 舉燈，koh另外創油便。憨e5舉燈亦無另外創油。
新子婿teh chhian5 e5時陣大家加濟teh睏。總是半暝有聲叫講，新子婿來--lah8!Lin2出來接--伊。Chia e5在室女chiah攏起--來，整對in e5燈。憨--e5 ka7 sek-e5講，將lin2 e5油poah寡hou7阮，是阮e5燈beh hoa去--lah。若是sek--e5應講，驚了無夠額hou7 lin2 kap阮大家用；lin2較好著去家己搭。In去搭e5時新子婿到；有便--e5 kap伊相kap入去赴新婚e5筵席；門就關。然後其餘e5在室女也到講：「主--ah！主--ah！Ka7阮開。」若是伊m7講，我實在ka7 lin2講，我m7-bat lin2。
今今仔日是得救e5日。上帝hou7咱性命iau2 ti7-teh，m7知甚mih時咱赦罪e5門beh ka7咱關。
(台南教會報第292卷，1909年7月)
 
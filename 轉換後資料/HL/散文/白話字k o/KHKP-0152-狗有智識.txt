
狗有智識

論狗做六畜，有智識 koh有義，che是眾人所知。近來bat 聽見狗有幾若層夠額thang顯出伊有智識。
（1）Ti7 英國甘督長所飼 e5狗，名叫「警醒」常常toe3 伊 e5 主人到禮拜堂。主人入去講道理，狗就tiam3門外睏 teh 聽候，主人出來狗就toe3 尾後佮伊倒--去；逐擺是an2-ni，m7-bat小可 e5錯誤。有一日甘督 teh 講道理，讀約翰 e5 批，從中有兩句講：「我實在 ka7 你講，著警醒。」Hit-tiap8 狗聽見，掠做是teh khou伊 e5 名，liam5-piN 搖尾直直入來企ti7 台邊。堂內teh坐e5 人看了攏奇怪伊。
（2）Ti7 法國e5 南爿有小鄉社設一間膳堂，teh 供給hou7 20人食 e5 額。散hiong人若到e昏頓 e5 時，就20人攏聚集 ti7 窗仔外。Ti7 hia有吊搖鐘仔，若抽，鐘聲振動，內面 e5 腳手就捧一盤 e5 飯beh hou7 1人食。1隻狗混雜ti7 散hiong人 e5 中央，就想人食偆--e5 hou7伊食be7飽。伊看見抽鐘--e5 見有thang食，就走去咬鐘仔索 hou7 鐘彈，內面人掠做是較慢到e5 散hiong人 teh-beh來食，就koh 捧一盤--出來；總--是窗仔細e5,kan-ta會容允hit個盤，所以無看見狗。狗因為an2-ni就有thang得著食，大嘴nauh食到飽。幾若擺親像an2-ni，內面 e5 人才知是狗，真奇怪hit隻狗 e5 智識；tui3 hit-tiap8 逐日hou7 伊食，攏無欠缺。Che是狗會得著食猶原是倚靠智識。Hit號無智識 e5 人著知thang警醒。
（3）有一人企家 ti7 江邊，飼一隻狗真大隻，ka7 伊號名叫做約仔。因為這人企家ti7 江邊，所以m7准伊e5 細子家己出去花園 e5 外面四界行，驚了會跋落江tu7--死。有1日門be7記得關，伊 e5細查某子beh 走出去門外，攏無人知；hit隻狗tui3 花園 e5 門截--teh，m7准hit個囡仔出去。但是狗大隻笨chhiang5 ，beh 走進前圍囡仔e5時，挨著hit個囡仔跋倒，就用前腳jih8伊 e5 衫，m7 hou7伊爬--起來；狗就倒ti7 囡仔e5 身邊，用舌舐伊 e5面佮手，意思是beh照顧伊聽候伊 e5 主人來。 
Hit時有人 tui3 hia--過，聽見囡仔teh 哮 e5 聲，koh 看見狗 ti7 身邊，扑算狗 teh 創治伊，就舉箠仔beh 趕hit隻狗。總--是狗m7-na7 m7走，反轉開嘴haN7 beh來咬--伊。Hit人看狗 m7驚--伊，就去叫in老父來；in老父一下來，看見an2-ni，就知狗是teh 照顧伊 e5 囡仔。就叫hit隻狗 e5 名講：「約仔！An2-ni 做真好，今thang入去。」狗聽伊主人 e5 嘴 liam5-piN 入去。Tui3 an2-ni thang知hit隻狗 e5 盡忠，koh會順趁伊e5 主人。
（4）有一隻狗聽見人teh講：「Ah！」就顯出驚惶e5 款。Hit 1日人客到，主人佮伊講話，續講起hit隻狗 e5事，人客聽了，m7信；就刁持講出ah--字！卻無甚物大聲，總--是狗已經親像有聽見，liam5-piN無安然 e5 款式。人客koh再講：「Ah！」就m7敢倒，peh起來企。人客第3 擺 koh講起：「Ah！」狗就iap尾--出去，親像不止見笑。人客看an2-ni，才問主人hit個緣故。主人就ka7伊講：「前日這隻狗bat 咬一隻鴨去食，hou7 人大聲喝，嫌伊，因為an2-ni 就無be7記--得；所以凡若聽見人講起『Ah！』就疑ngai2  人是teh嫌伊，an2-ni見笑走去邊仔。」今若是狗iau2-ku2 bat見笑，人若做m7著，iau2-ku2 m7知見笑，che beh an3怎樣 leh？
（5）早前有一個查某囡仔，toe3 in老母去探親戚，in老母入厝內teh 講話。查某囡仔，ti7 外面佮狗teh thit-tho5,將 in老母 e5 帽仔戴ti7 狗 e5 頭殼；無扑算hit隻狗，聽別隻狗teh 吠 e5 聲，就出去外面；查某囡仔驚了in老母 e5 帽仔扑m7見，緊緊toe3伊出去。狗過1個細板 e5 橋，查某囡仔無詳細看亦toe3伊過--去，腳踏thut8 跋落橋下，hou7 水tu7 到密密；佳哉hit隻狗看見，cheh時 泅落水，tui3 囡仔e5 衫咬an5-an5,拖上岸頂，免tit伊tu7死。 
Chiah-e5 以外，bat 有人教狗提批、買物、牽青瞑做戲、扑獵，無m7攏趁人 e5意思。
（6）Bat有主人教伊 e5 狗去買肉，ti7 路--nih8 抵著別隻狗，beh ka7伊搶肉去食，伊就出力走--倒去，將肉交還伊 e5主人；liam5-piN 倒出來chhoe7 hit隻beh ka7 伊搶肉 e5 狗，chhoe7著就出力咬伊到真傷重。
（7）狗會替主人提批，送入批局設 ti7 路邊 e5 批箱內。有一日主人用幾若張批教伊咬去下ti7 hit--nih8,伊就咬一張倒轉--來；主人提起來看，就是批囊 e5 外面無黏批票 e5 緣故。主人真奇怪。 
Che 攏是thang夠額顯明狗 e5 智識。三字經有講：「雞會報天光，蠶仔會吐絲，狗會守門。」人若m7愛讀冊，無學問、無智識，顛倒m7值著物，敢m7是真見笑--mah？所羅門王有講：「生子若有智識，老父就歡喜；生子若憨，老母就煩惱。」（箴言10：1）因為智識贏過寶玉、金銀無thang買。這號真 e5 智識是甚物--leh？「敬畏耶和華就是智識 e5 根本，離開歹就是聰明。」（箴1：7；伯28：28）所以咱著除去有看見佮無看見 e5 污穢。敬畏上帝來成聖，che正是真實有智識。今設使咱be7曉敬畏耶和華，來趁伊 e5 旨意，真正比狗 e5 智識teh 順趁主人較輸。正著奮志來進步ti7 逐項 e5 智識。
（台灣府城教會報 第152卷，1897年11月） 
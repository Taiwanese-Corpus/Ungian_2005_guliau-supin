E-li2-sun3佮電燈
陳能通
現時咱ti7 家庭teh用e5電燈是1879年，對美國人 Thomas A Edison e5發明，才起頭成做實用e5物。今年抵仔是滿50年；所以世界逐國為著愛紀念電燈e5發達佮感謝E7-li2-sun3 e5功勞，ti7 秋天有舉行電燈50年紀念會，就是電燈黃金紀念祭 ( Light goldenjubilee )。順這個機會愛寫--淡--薄。
論電燈是對1820年以來就已經有濟濟人研究發明；總--是攏無成物。到1878年12月英國人LordSwan才發明著；m7-ku2可惜無到實用e5地步。隔年1879年10月21號，E7-li2-sun3所發明e5就是現時電燈e5原祖。伊對1876年就起工研究這項事；為著愛得著抵好e5材料thang做炭素針條( Carbon filament)，有用真濟e5苦心。伊有對世界逐所在聚集真濟款e5竹仔，到尾伊所採用--e5是內地出產e5竹。伊ti7 10月21號所發明e5電球才點有100點鐘久na7-tiaN7。了後伊koh接續研究，到1881年電燈才實在成做實用e5光燈，做一般e5路用。Hit時e5電球會點得900點鐘久。對ti7 各方面接續種種e5研究，電燈有發達進步到ti7 現時咱teh用逐款e5電球。今仔日大概e5電球照光e5力比E7-li2-sun3起頭發明e5加有14倍。
論E7-li2-sun3所發明來貢獻ti7 社會e5物件是真濟。親像電訊，電話，蓄音器，活動寫真，電氣e5機器，蓄電池等等。Ti7 美國kan-ta伊e5 特許權也有1000件以上。實在有發明e5天性ti7--teh。
E7-li2-sun3出世是1847年2月11日；ti7 美國一個細細e5鄉庄。伊少年e5 時比人較勉強，到成人e5時每日平均做工20點，也bat兩暝兩日做工無歇，iau2-ku2睏6點鐘就koh照原。今年雖罔是83歲，iau2-ku2逐日研究16點鐘以上，也boe7厭倦。伊e5 原氣thang講到極充足。
人較濟真奇怪E7-li2-sun3 e5天才佮o-lo2伊所發明--e5,總--是敢較少人知伊這號偉大e5工程e5根本源頭。伊bat講：「Ti7 我e5後面有一款大e5氣力teh支配我，hou7 我做成種種e5事業。人號這號大e5氣力做神。」對chia咱thang知，伊會做成hiah nih8大e5事業，hit e5大原因就是對伊有一款特別e5宗教信仰。伊會得著這號信心也是對伊e5老母e5好教示。伊e5 老父是散赤e5人；koh伊細漢e5 時較荏身，所以入小學校無幾月日就退學；後--來受伊e5老母e5家庭教育。伊e5 老母bat做中等教員；伊e5 外公是真出力e5宣教師；koh伊有兩個母舅做牧師。伊e5 老母是出世ti7 這號家庭，thang知伊本身也是真深信e5婦仁人。對伊e5 老母e5教訓，E7-li2-sun3細漢e5 時就得著敬虔e5宗教心；koh伊e5 身體佮心神那發達，腳手真敏捷，也真歡喜骨力做工。到13歲e5 時，家己歡喜ti7 火車內做煤；也續那實驗物理佮化學，親像an2-ni，伊ti7 細漢e5 時所得著--e5教示佮經驗，一發幫贊伊e5發明e5天性；也hou7 伊甘願看無家己，歡喜為著社會e5文化來奉事伊所會e5;che攏是對伊e5 敬虔e5信仰心佮神聖e5勞動所賞賜--e5。
論E7-li2-sun3 m7 是親像真有學識e5學者hit 款；伊數學無啥會。M7-ku2伊有真熱e5信仰佮堅定e5心志，所以hou7伊e5 學問佮智識真活，為著人類e5幸福伊有用感謝佮歡喜來發明逐項。咱若會學這號精神佮信仰，就無論teh做甚物工，攏會利益ti7 社會。Koh thang佮摩西相佮祈禱講：「阮e5手所做--e5,願你hou7 伊堅固。」
(台灣教會報第537卷，1929年12月)

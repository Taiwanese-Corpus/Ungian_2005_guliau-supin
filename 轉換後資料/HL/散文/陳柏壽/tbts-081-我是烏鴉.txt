我是烏鴉		陳柏壽

我是烏鴉。我e5名叫陳烏鴉。聽阮阿母講我出世e5時，hau2聲是ka-ka叫，所以阮老父叫我陳烏鴉。一直到今仔日，我e5講話ma7無真文雅，粗聲koh土直。
我想烏鴉實在是真好名。現代人號名真文雅，有俊、雄、義、理，亦有美、惠、嬌、娜，古早人khah實在：有大khou、大聲、lou5-moa5、大尾、罔飼、阿花。最近加州e5黃德利牧師生一個孫仔，伊ka7 號做黃牛，叫e5人爽，聽e5人ma7真爽，人若去教會，伊to7 mouh hit隻黃牛出來展。所以今仔日我一定beh改名，改作陳烏鴉才會爽。
想著古早阮ti7東京代代木設立第一間台灣教會e5時，tui3神宮大路邊e5大叢樹仔尾liu，一直到神宮e5厝尾liu，攏是烏鴉；tui3上野公園一直到皇居e5二重橋e5橋腳，ma7攏是烏鴉。
暗時我ti7公司做到十點外，外口落雪e5淒涼e5冬夜，賣燒蕃薯e5 o-ji-san2 ti7外口hoah：「ya-kiimo--Oimoo!」e5聲，攏有烏鴉「ka-ka！」e5配聲，toe3 ti7西伯利亞e5冷風e5內面。
落雪e5時，hou7人特別難忘e5，就是遍地白雪e5大地，有點點e5烏鴉ti7雪e5世界，顯出生命kap活力。我e5毛m7是純烏，是烏中帶有閃亮e5深藍kap深綠。我穿這領烏衫，啥物天氣我to m7驚。外口是-10度C，我e5體溫保持40度C；外口是120度F，我e5體溫ma7保護kah好勢好勢，100度F左右。
有人講我e5叫聲帶hou7人悲傷e5氣氛，有人甚至講我若hioh ti7破病人e5厝尾頂發聲，hit個人就會死。Che實在真冤枉。我e5心實在是看透人e5生命，每一擺有人teh出山，我攏會toe3著送葬e5行列，陪著活人kap死人，到伊最後安息e5土地。會曉聽我e5聲e5人，才會tang3 ti7這個過頭文明、過頭物質、過頭理性e5所在，聽著我對人生發出e5忠實正直、警世e5聲音。
阮阿祖tai5 ti7溪邊厝莊外口魚池仔e5墓地，我若tui3 hia經過，攏看著一群烏鴉hioh ti7墓邊e5苦苓仔樹頂。無論荒涼e5世態按怎變遷，春夏秋冬按怎變季，阮永遠攏顧守ti7阿祖e5墓邊。人按怎看阮無起，無要緊，阮甘願去toa3 ti7墓仔埔，ma7 m7甘願像厝鳥仔按呢，去借toa3 ti7人e5厝瓦（hia7）腳。
我若展開丈外長e5翼（sit8），順著風勢chhu落去，m7免30分鐘我有法度tui3西乃山seh8到基立溪e5河邊，giap肉kap餅去hou7世間人追趕到無路thang去e5以利亞食（列上17）。以利亞e5命運kap我e5命運真仝款，是hou7世間人放sak，無人愛收留e5動物。所以阮二人互相依倚、互相照顧來過日子。
我夾啥物肉轉來，以利亞就食啥物肉。摩西ka其他猶太律法中有規定千百條e5食規，但是為著阮e5腹肚，攏無法度管hiah che7啦！山貓、毒蛇、兔仔、狗肉阮攏食。有e5肉，血猶chhop-chhop-tin leh!
普通時我是雜食e5動物，魚仔、樹籽、水果、小動物、甚至死肉kap糞圾我食ma7會活。所以tui3北極一直到赤道，攏有我e5兄弟。我toa3 ti7紐約e5時，時常注意糞埽桶若有kham3無密e5所在，我就用尖嘴ka7塑膠袋tok破，食內面e5糞埽。
因為我e5嘴koh大koh尖，koh是紅猴色，叫聲粗魯，食飯e5食相又koh無真高尚，所以人人攏批評我這個嘴，講我無可能像厝鳥仔hiah-nih文明。
但是我聽過法國e5文學大師Romain Rolland有講一句話hou7我真安心。伊講：『食飯真文明e5人，心肝真 la-sam5；食相無掛意e5人，心肝真清氣。』聽講Bethoven食飯e5時，攏嘴開kah大大，飯一直pe 入去neh！主耶穌na2準ma7 bat講過：若是愛看高尚e5人，toh去皇宮看；看阮這種toa3墓仔埔邊e5人，chhoe7 無高尚人啦！
有時仔阮翁某看著獵狗jiok8著動物，阮一個會去獵狗e5身邊ka7伊siaN5，分散伊e5注意力，另外一個才對天頂飛落來tok肉。食了才換人，一個ti7地面，另外一個才飛到天頂，準備tok肉享受中餐。
Ti7紐約落大雪e5時，阮兩人會chok-giat8 khia7 ti7雪積真厚e5厝頂，注意看人tui3厝腳經過，經過e5時，阮就ka7雪踢落去下面，看人走kah親像狗仔e5款，阮看著才會爽！
沙漠中e5野狐狸，狐狸kiaN2愛睏，bih ti7洞內m7出來kap阮thit-tho5，阮兩人toh ti7洞外ka-ka叫，叫到hou7伊睏be7去，按呢阮心才會爽！
Ti7野外，人人攏驚蛇，阮上無驚蛇，尺外長e5毒蛇，阮會giap起天頂ka7伊tok死。
普通時阮攏有練氣功，khah幼e5樹枝阮to7有法度hioh ti7頂面；因為阮hioh e5時，兩支腳khia7挺挺。全身e5力攏kek8到頂面，全身e5重量be7放hou7樹枝去負擔，所以無論啥物大樹小枝阮攏有法度安hioh8休息。
練這個氣功e5目的，是beh訓練阮e5心be7使依賴別人，be7使全身noa3 hou7別人去負擔，訓練阮作一位獨立e5人。所以阮去到to2位，攏beh ka7活落去。阮阿伯khah長壽，伊活到七十歲，阮e5兄弟一般是活四、五十歲才去見天父。
阮二個翁某一世人攏作伙飛，日子無論按怎艱苦，有時真孤單，尤其是落雨天日頭beh落山e5時，心情非常寂寞（siok-bok8），但是阮一世人攏飛作伙，飛到真高，飛到真遠。
有人講阮be7疼kiaN2，實在是天地大冤枉。為著kiaN2 e5腹肚，阮二人e5青春攏為伊犧牲。約伯ti7伊e5人生第一艱難絕望e5時，伊問上帝講：『你ti7 to2位？』上帝無正面回答伊，只有反問伊講：『烏鴉仔腹肚飫，飛來飛去，哀求上帝。Hit時，是誰為伊備辦食物呢?』(38:41)
上帝問約伯這句話，是愛約伯家己去想：上帝雖然飼烏鴉仔，但是伊並m7是tui3天忽然降肉飼鋛，是靠阮二個父母來飼。
Tui3創世記到約伯記，上帝hou7世間人知影，阮烏鴉雖然生活艱苦，但是ti7人類危險e5時，上帝用阮作工人，運補糧食，作人即時e5幫助。上帝用阮這種phaiN2過日e5散赤人來供給別人糧食，kiam2 m7是世間e5逆理呢？
實在講起來，ti7阮內心上深e5所在阮知，無論世間人對阮外phaiN2，天父上帝對阮是真好，伊e5目睭時時看顧阮e5生活；阮e5聲雖然粗，但是上帝聽起來是幼聲，有時遇著幸福歡喜e5日子，興奮e5時，阮e5聲會變，變無仝款e5聲。這點天父上帝聽著上清楚。
我會活落去，主要是我e5目睭看真遠，我會飛真koan5，khah遠e5所在；khah細e5物件，我攏看kah清清楚楚。當初挪亞e5時代，天下淹大水四十工，伊為著beh探大水有退亦無，就放我出去。我一下chong5 出去，to7無koh轉來啦！
是按怎呢？因為我一下出去，就看見真遠真遠e5所在，已經有一塊土地浮出水面，我就tui3 hia直飛！
挪亞看我無轉來，就放粉鳥出去探水，粉鳥近視真重，船邊seh8一lian3 toh飛轉來，伊講船邊攏是水。第二擺，伊koh放粉鳥出去，粉鳥e5嘴giap一葉橄欖葉轉來；hit時我已經生活ti7新天地爽oaiN-oaiN啦！粉鳥to7愛等到第三擺放出去才敢無轉來。
恁攏知影我一出to7無入，是我e5本質：無beh靠人過日，男子漢四海為家，天涯比鄰。
古早以來，人攏ka7我當作臭頭phi2仔，ka7我ki2-ki2-chhak-chhak，寫ti7摩西律法中講我是phaiN2鳥，各地民間e5傳說故事，ma7講我phaiN2 e5 khah che7，就是因為我鳥面穿烏衫。但是我感覺天父上帝特別看重我，伊hou7我e5名『烏鴉』ti7阮鳥族中第一擺出現ti7聖經e5上頭前；伊講人be7使殺烏鴉獻祭，是因為伊看我會起。我m7是親像hit e5粉鳥，二分錢會tang3買幾na7隻來獻祭。Ti7上帝e5心內，我e5地位真koan5。
世間人e5選民意識真重，自認伊是比人khah清氣，比人khah sui2，講阮是『外邦人』、『世俗人』，就是講阮是hou7上帝『拍落蘿外e5人』。但是咱若是去美國to7知，真正teh起造上帝e5教會e5人，真正照時間敬拜上帝e5人，就是阮這群烏鴉。Hia e5『選民』一個一個若m7是反基督教，就是看主耶穌無起。
我真感謝主，無ka7我變作人間律法中e5『選民』，hou7我會tang3用自由e5心，來chhoe7著一位公平e5偉大e5上帝。Hit日主耶穌入耶路撒泠所騎e5 hit隻騾子，ma7是去hou7律法定作la-sam5 e5動物e5一種 。但是阮友仔騾仔，伊行路haiN3-kong7-haiN3，haiN3-kong7-haiN3，歡歡喜喜載著主耶穌，行ti7耶路撒泠e5大街小巷，伊e5心kap我仝款，生活ti7主耶穌e5滿足e5內面。
我感覺上趣味e5一項代誌就是路加先生teh描寫主ti7山頂e5教訓中，特別講著我e5小名。伊講：『著試想烏鴉，鋛無種作收成，也無庫房無栗倉，上帝猶koh養飼鋛。比起鳥仔來講，恁是goa7 nih a2 e5貴氣呢！』(12:24)我感覺上帝對待我真好，伊是一位真公平e5上帝。
拜託今後恁ti7講壇講道e5時，m7-thang 將「烏」e5一直beh講作「白」。我是烏鴉，to7 ka7我講hou7烏烏烏，烏kaN-kaN，才會真正講出福音上sui2 e5一面。
（作者是現任Hawaii台灣基督長老教會牧師） 

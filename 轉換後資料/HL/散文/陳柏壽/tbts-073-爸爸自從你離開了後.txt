
[ 父母話] 	
爸爸，自從你離開了後
陳柏壽
	爸爸，你離開已經beh一年啦！ 猶會記ti7你beh出山彼日，歸山攏是雨水，濛濛濛，大家ti7雨裡向你行最後一個禮，互你睏ti7彼e5向海e5山坡頂。
	舊年我轉去看你e5時，天真睛，藍色e5海ti7遠遠看真明，向南ma7有看著真che7厝e5山坡。Kap出山彼日比起來，你e5墓仔顯出安祥平靜e5氣氛，互阮感覺加真安心。
	Chit-ma2我坐ti7向東e5飛龍機頂，beh去參加一個會議。這個會議kap賺錢無關係，但是kap我人生e5理想真有關係。我用真che7時間ti7理想e5世界，當然影響著家計賺錢e5問題。m7 知按怎，我年紀愈大，愈seng5你，seng5你彼種性僻，就是凡若合你e5理想e5代誌，你就無顧一切，堅持原則，一直落去。
	最近我ma7時常想著你bat ka7我講彼句話：「壽仔！你m7通siuN7過頭理想化，人生賺錢飼家真重要！」我每次ma7攏應你講：「我知啦！我知啦！」應著真m7情願。你每次聽著我按呢應，就靜靜，無beh閣講落去。
	我chit-ma2才知影，你靜靜無beh閣講落去，唯一e5一個原因，就是我去講著你e5要害，講著彼點你家己ma7無法度克服e5問題。
	我chit-ma2才深知你一世人就是活ti7這種現實kap理想爭扎鬥爭e5世界。你一個人去日本讀冊，彼時陣e5爸爸，面烏烏，鼻獨獨，戴著岡山兩洋高等科e5學帽，銅色e5鐵鈕仔，手ng2掛烏色e5學級e5年圈，頷頸是親像牧師服圓圓e5頷箍。後來你閣去京都e5大學讀冊，閣有去中國，後來轉來故鄉台南州斗六郡古坑鄉溪邊厝莊e5時，是穿白色e5西米羅，看出來就是一位漂撇、氣派、優秀e5台灣青年。
	戰後你kap阿母攏總生六個子，三個查某，三個查甫，完全標準e5「插花」式來生，查某生了換查甫，查甫生了換查某，無相偏，無一個拍sng2,每一個互相攏差不多差二歲左右。Ti7我e5記憶內面，若準你一世人to是ti7國民學校teh教冊，穿白色e5西裝，教五、六年級e5生物、化學實驗，chhoa7學生去湖山巖遠足，去嘉義太平山看日出、看大杉林。
	大漢了後，你bat ka7我講：因為你一世人攏無加入國民黨，所以你一直攏是作教員；連教導、主任等等ma7攏無你e5份。m7-taN7 kin3 ，因為督學攏看你作「一粒吐出來e5釘仔」，就年年ka7你調職，tui3溪邊厝調去坎頭厝、大湖底、半天寮、樟湖、草嶺、麻園仔、謝榴班、新厝仔、棋盤厝。我e5六年e5國民小學生涯中，換五個學校，每次開學e5時遇著e5攏是生份e5朋友。去互人調去深山林內e5時，連水道水都無，我kap你用竹管仔去keng2山水入來chau3-kha e5水缸，竹仔水管內常常bih青竹絲。你ma7家己種菜ti7  宿舍邊，有菠菱仔、菲香仔、玻璃菜、菜頭，kap蒜仔。我四年級e5時轉來厝第一個工作是去菜園仔沃菜。
	後來你想gin2-a2大漢，bih ti7莊腳無前途，就申請調去台北石碑仔，ti7 hia ，你又教20外冬，教到你家己e5學生toh是台大e5教授，你e5學生toh變作你家己e5國民小學學校e5校長e5時，你ma7安心繼續作一個最低e5教員，每日chhoa7學生ti7樹仔腳、實驗室作生物e5標本，作化學e5實驗，an2-ni五十冬e5教員生涯，做到退休。
	你雖然叫我m7-thang siuN7過理想化，但是我想你家己e5生涯是一個理想e5綜合体。爸爸，自從你離開以後，我才知影你e5心肝，知影你teh苦勸我e5話，攏是你用目屎吞落去腹肚內e5話。你用嘴ka7我講是一回事，你家己e5人生又是另外一回事。若無，你早toh 是一個高等教育機構e5主管。我chit-ma2不過是teh隨你行這條固執e5理想主義e5道路。
	彼年，我ti7日本kha3電話ka7你講beh娶日本囡仔作某e5時，你ma7 ka7我講：「娶某e5代誌，kiam2  boe7 當轉來才講？」我應你講：「爸爸，是我beh娶neh ，m7是你beh娶neh ！我不過是ka7你報告一下na7 -tiaN7 ！！」你就靜靜無koh講話。
	彼年我ti7東京e5船公司做十外冬以後e5一個三月天，我對箱根kha3電話互你，講：「爸爸，我beh去美國讀神學院啦！」你ma7緊ka7我應講：「賺錢作事業，才來奉獻做聖工khah有意義啦！」我ka7你應講：「爸爸，我心已經定啦！生活賺錢e5代誌，萬事交待互上帝啦！我一定無問題啦！」你聽我講了，ma7就an2-ni靜靜無koh講話。阮一家伙仔就an2-ni搬去New York e5協和神學院、哥倫比亞大學e5校區。
	我想起來一生這種「背逆」你e5重大事件，不止有五、六次，每一次我攏用真強e5語氣ka2 你講話，你聽我真大聲掃以後，攏靜靜無應我，放我自由。我chit-ma2才知影，我e5話確實有中著你e5要害；我實在是teh講你家己e5話。我對你愈大聲，你對你這個大囝e5面，愈看著你家己e5面形。所以你會靜靜，放我去自由。
	最近我hia e5已經變大人e5子，有時teh ka2 我講話ma7是hiah大聲。我ma7攏靜靜，因為我知影你         hiang3當時仔e5心情ma7是an2-ni 。
	比喻講賺錢e5代誌。我tui3哥大畢業後，作人e5牧師ma7十外冬啦 。古早二、三十冬以來，我攏深信賺錢無saN重要。Chit-ma2經過久長e5散赤e5牧師薪水e5日子以來，才開始慢慢知影爸爸你e5話並無啥麼m7 tioh8。實在想起來，一、二十冬以來，你對我提出來每一個問題、每一句話攏teh反映我家己e5問題。我chit-ma2 ma7真知影，錢ma7是真重要。爸爸，我無想到愛經過chiah-nih久長e5歲月，才互我開始體驗著你e5道理，知影你kap我ti7精神kap意識中e5合一。你真早就知影我會行甚麼路，我ti7不知不覺中間一直摸索，結果ma7摸轉來你講e5彼條路。
	比喻講另外一個例：你ti7 我beh出國以前，千交待萬交待，叫我「出去toh認真讀冊。讀冊就好！m7-thang chhap政治！」ti7 飛機場你an2-ni講，ti7過太平洋e5長途電話，你ma7 an2-ni， 十交待八交待。爸爸，我想你會一再an2-ni交待，是因為你家己看著台灣政治e5黑暗，受著台灣政治e5壓迫，你家己變作台灣政治e5犧牲者e5立場，才會an2-ni 一再交待。我知對這點我攏無聽你e5話，因為ti7我e5心內，有你彼種強烈e5反抗基因。Hiah nih che7年來，我互人列入去黑名單be7 tang3轉去看你，你雖然無ka7別人講，但是我知影，心內第一安心e5人就是你。
	M7-taN7 kin3 ，你家己ma7 是teh行回頭路。你退休以後到你過身e5十幾冬e5中間，行街頭e5時，行第一頭前e5,就是你；am7 am7 kham3 kham3 寄錢去支持台灣人獨立運動、民主運動、反對運動e5人，ma7是你。你若準知影，人生ti7這世間e5旅程有限，所以著燒盡，著𣏦互光，m7-thang保留！你e5晚年就是有𣏦出連天e5光輝，無屈服ti7  黑暗e5獨裁勢頭e5威脅e5一段最美麗燦爛e5生命。爸爸，你e5苦勸我永遠會記ti7  心內；但是你家己e5辯證、矛盾、kap宿命，我ma7永遠ka7你紀念。
	又比另外一個例，就是宗教信仰e5問題。高中彼年，我第一次去教會，彼中晝beh食飯e5時，我aN3頭祈禱感謝了後，你ti7全家e5面前講：「壽仔，先感謝我這個老父，才來感謝彼個天公ma7 be7慢啦！」爸爸，你彼句話我攏m7敢boe7記得。我自細漢開始，看你一人勤儉、顧家、忠誠、安靜teh飼阮這六個囝，真正是牙齒根咬teh擔起這個家庭e5重擔；你一世人平淡、明志e5氣質，是阮作一個台灣男人e5典型；你m7-bat喧嘩、pun5-ke-kui、放蕩、tho2-che3 、投機、陰險，你be7優柔寡斷。所有優秀e5台灣男子e5優點，你攏有。爸爸，你真正是一位偉大e5爸爸，我無感謝你，beh感謝甚麼人呢？！
	你tui3日本轉來以後，你e5冊桌頂攏khng3 一本聖經。你知影hia e5世間所有e5基本真理攏ti7 hia 。我知你已經一讀再讀啦。但是你彼代教育出來e5人，看「鬼畜美英」e5宗教無值二先錢啦，be7使講出嘴啦！kap ti7街仔路行路e5時，阮阿母攏toe3你e5後面三尺teh 行，koh m7敢踏著你e5影仝款，你對基督教e5觀念，就是你知影阿母隨你疼你，但是不准伊ti7街仔路及你行平平行作伙；你知影基督教e5上帝內面有真理慈愛，但是ti7外面你m7敢開嘴講伊。你這種戰前日本教育e5人e5心理，我真知影。我有真che7日本年輩e5朋友，包括我e5牽手e5老父安部先生在內，攏是這種type e5人。
 	爸爸，你是hiah nih矛盾：欣賞koh欣慕基督教e5真理，但是久長以來作一位地下信徒，一直到你人生e5晚年。
幾年前，你kap阿母飛到New York來看阮，我tui3 Kennedy Airport載恁到厝e5時tu2好是beh食中晝e5時，咱攏圍ti7 阮彼e5圓e5食飯桌。你m7知猶會記得？我感謝祈禱了後，你有講一句話。你講：「壽仔，這幾年來，我想來想去，ma7是先感謝天頂e5上帝，才來感謝地面e5阿爸ma7 be7慢！」爸爸，我想講已經hiah呢che7年前你講e5話，可能你ma7 boe7記了了啦。無，你一句攏無boe7記得！
	當阿輔講爸爸接受吳牧師洗禮e5時，阮ti7 Hawaii歡喜到流目屎。爸爸，我感覺你多年來心內e5矛盾kap爭扎，實在真有價值。到ti7晚年，你看著你e5子兒孫一大群，一個一個健康活潑信心十足，作好e5見證，人人接受好e5信仰，敬天愛人e5時，你才完全得著心靈e5解放，接受主耶穌。這實在是你e5固執心靈中真可貴e5一面。本來我想講，咱兜我是第一個信耶穌，koh去作牧師傳福音e5工人；無想到我e5心路履程不過是隨著你e5後面teh 行na7 tiaN7 。我chit-ma2才知，五、六十年以來，你已經正確行ti7福音e5路上。上帝真知這項代誌。
	爸爸，我ti7飛機頂寫這篇懷念文e5時，飛機窗外e5白雲中，忽然間我看著你ti7  hia teh ka7我iat手，忽然間我koh感覺著五十外冬前，你teh抱我、aiN7我、牽我e5手e5時e5溫暖，忽然間我又phiN7著你彼領西米羅e5芳味，koh看著英俊少年e5爸爸e5氣慨。
	Ti7夢中，我猶會記得你kap阿母去到日本、美國逐所在，咱有去公園，去看水chhiang5 (瀑布)、森林、山野，但是每到一所在，駛仔駛，你攏會問海邊ti7 to2位？你真愛看海，阮ma7攏cheng2著你e5性格，ma7真愛駛去海邊；ti7海邊 ，我看你e5目睭金金金，充滿著快樂kap希望，看著你teh回憶少年時代意氣煥發e5羅曼史；ti7廣大無限e5大海邊，tui3你皺pou2 pou2 e5面頂，反映出一個理想主義真強、精神意志不屈、感情疼心純潔e5阿爸。
Ti7 Hawaii溫溫仔e5海風內面，ti7吊燈仔花e5紅影e5下面，你常常teh ka2阮講話。阮這家伙仔e5這隻帆船，ma7 beh隨著南太平洋e5順風，beh去到爸爸行過e5所有e5海邊。你爭扎過e5逆理，已經變作阮e5順理，你一生e5逆風，已經變作阮一家e5順風。爸爸，你留chiah-nih che7信仰kap精神e5遺產互阮，阮真懷念你。

(作者是現任Hawaii台灣基督長老教會牧師)


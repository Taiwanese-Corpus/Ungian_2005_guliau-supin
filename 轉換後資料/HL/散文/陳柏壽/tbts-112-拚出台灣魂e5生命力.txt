
拚出台灣魂e5生命力
											陳柏壽

最近Sars流行，特別是大眾媒體煽(sian3)動，會使講是人人驚惶(hiaN5 )，親像民族teh beh絕種(genocide)。雖然按呢，宋楚瑜猶利用這個驚惶e5時機講：阿扁政府若無法度抵擋Sars，tioh8 ka7政權交hou7伊去做。這位當年做新聞局長，禁止台灣話、沒收台語聖經e5人，竟然想beh做台灣總統！
另外一方面，咱e5目睭tioh8 thi2金看台灣e5現實：ti7咱e5目睭前，支那人用教育、政治、媒體e5方法，暗中經過語言絕種(linguicide)e5手段，來消滅咱e5民族e5靈魂。這個事實大家親像teN3無看--著。
語言是文化最大e5成分，文化是國家形成最大e5力量。台語戰場是m7是台灣民主政治最後e5關鍵？這個問題有引起真che7呼應。有人認為台灣母語教育e5興起kap發展，kap『國語政策』對立，是國家分裂e5要因，對國家團結無幫助；另外一旁人認為，正確e5母語教育、母語文化e5培養kap發展，是國家團結最重要e5來源，是國家安定最大e5力量。
一般來講，khah無用頭腦e5人，khah容易接受前者e5講法。台灣人受支那人統治五十冬以後e5今a2 日，受支那政客e5騙術，開始包容、吞忍、消化中國話，用做教育kap社會e5共通語言。
五月24日電視報告，一個四歲gin2-a2 hou7 in阿公載。阿公poah8倒ti7橋腳，gin2-a2走2公里外轉去厝--裡hoah救人，伊be7曉講台語，阿媽聽無伊e5中國話。後--來阿公雖然有救--著，阿媽e5結論是，愛大家tioh8教gin2-a2講台語。若無，he孫a2親像是啞kau2抑是臭耳人。
小弟ti7課堂e5觀察，上明顯e5實證to7是：新生入校選班長，差不多是外省gin2-a2，抑是khah gau5用標準中國話發言--e5，khah會hou7人選做班長。因為ti7 in互相無認bat e5環境中，che是單獨會tang3 hou7學生肯定做領導者初步簡單e5標準。
也to7是講，台灣gin2-a2 cheng7入學校e5第一日開始，一直到進入政、經、文、商社會，第一步e5『出發點』to7已經無平等。台灣語言kap台灣文化e5『非標準化』、『次級化』、『歸屬中國化』，是台灣社會最大e5無平等，台灣話親像是台灣人天生e5『原罪』。
敢真正族群母語e5教育kap發展是阻擋國家團結、造成社會糾紛e5源頭？根據社會科學e5研究，結論完全顛倒peng2。結論是：一個國家內部，無仝族群發生對立鬥爭e5總結原因有二項：第一、一個民族或者族群『定位』(identity)遇著滅亡e5危機e5時陣；第二、國內各族群文化權力kap文化資源分配無平均，無民主e5時。
Baltic海三小國(Estonia、Latovia、Lithuania)kap蘇聯e5關係，Kurds kap伊拉克e5關係，Ireland kap英國e5關係，East Timor kap印尼e5關係，台灣kap中國e5關係，甚至以色列kap全世界e5關係，攏teh講仝一個舊koh永新e5故事：民族定位面對消滅e5最後時陣，to7是民族驚醒起--來反抗kap鬥爭e5開始。國民黨kap現在執政e5民進黨敢m7知這個簡單e5道理？
用Ireland e5例來看（台灣e5將來ma7可能仝款）：Cheng7 in e5民族語言受消滅以後，ti7 in民族靈魂上深e5所在，ti7 in e5意識kap下意識講be7出--來e5所在，有一種無限e5怨恨，無法度解脫e5冤仇，變做永遠鬥爭e5根源。
用以色列e5例來看：經過恢復幾千年來差不多teh beh消失e5希伯來語文，猶太人重新發現in民族e5自信心，團結ti7家己e5民族文化母胎，安慰每一位猶太人e5心靈。
二十一世紀是世間各族群chhoe7家己族群靈魂e5世紀。Ui3 Yugoslavia kap車臣長期e5內戰，咱to7知二十一世紀絕對m7是霸權優勢e5世紀，是各族群語言文化、宗教思想互相尊重e5世紀。
台灣面對--e5 m7-na7是第一項所講語言受消滅e5尾境，也面對第二項文化權利分配無平均e5問題。台灣文化權力e5無平等，m7是政治權、經濟權e5平等to7會tang3解決e5問題。
最近教育部有拍拚beh恢復過去台語羅馬字（傳統一百幾年使用e5教羅）地位，平反過去國民黨打壓、沒收、禁止台語e5惡績，實在是一種正面e5政策，但是離開台灣文化e5民主化，猶是路途遙遠。
台灣人出頭天不但ti7政治、經濟方面出頭天，koh tioh8-ai3 ti7文化上出頭天。台灣文化出頭天，to7是動員島內各族群e5正面文化力量，m7是beh求同、統一、無用壓迫。咱beh要求開明、團結、自由、開花kap尊重。
若是北京話e5中國文化無法度對抗Sars，咱來用台語e5台灣文化來對抗Sars，ka7咱上蓋sui2 e5台語音樂唱--出-來，ka7咱上蓋深e5生命力拚--出-來，ka7咱永遠be7死e5民族靈魂救--轉-來，ka7咱長年累積e5怨恨講--出-來，咱來起造一個世界上蓋文明、上蓋美麗e5文化國家。

（作者是長榮大學宗教哲學研究所召集人）



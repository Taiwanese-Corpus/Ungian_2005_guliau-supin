『Mele Kalikimaka Ti7 Hawaii過聖誕』
陳柏壽
「Mele Kalikimaka！」就是本地話e5「聖誕快樂！」e5意思。你若會曉用這句ka7人恭喜聖誕，表示你是在地人，物件賣你半價。另外，你若將阮e5 Hawaii唸作Ha-wa-ii2  ，人to7知你是外口來e5。Tioh8-ai3唸作Ha-va-ii才tioh8。
阮搬來Hawaii今年是過第三個聖誕節。聖誕若到，阮hit位New York生e5第四kiaN2就kau7-kau7唸講：「無成聖誕節！樹葉仔是青青sim3-sim3，天空亦無落半片雪！」我知影伊心內第一懷念e5，是白色世界e5 White Christmas。講he才是「真正」e5聖誕。會記得有一年聖誕e5中晝，氣溫koan5到攝氏30度。

想著古早ti7孔子廟邊大龍峒（toa7-long5-pong7）教會e5聖誕節，無論透骨e5北風按怎厲害，阮TKC青年團契有人踏li-a2-kah（三輪車e5“rear-car”），有人騎鐵馬，去一間一間會友e5厝報佳音，兼收phaiN2銅舊錫簿仔紙，來變賣作團契e5費用。每年e5報佳音，人人唱「平安暝，聖誕暝」唱chiaN5百遍，嚨喉唱到sau聲，但是青年人e5心肝火熱。我流浪全世界去到to2位，-若想著hit陣e5聖誕節，攏感覺著是我人生上幸福e5一段。阮hit水（仝期）e5青年，親像仝期e5櫻花，作伙到，同齊離開；但是花開到eng-phong7-phong7，開到真燦爛美麗。我hit期有真che7人去作牧師。
台灣來e5「蕃薯仔」ti7 Hawaii大概有6,000粒，大部份攏toa3 ti7阮這粒「芋仔 」（Oahu）島。有人toa3三十外冬，toa3到面形攏變作芋仔蕃薯，m7知伊是芋仔，抑是蕃薯！？In會tang3 ti7 chia toa3落去，適應落去，有一種蕃薯仔e5潛能kap智慧：將芋仔ka7變作蕃薯。譬如講，阮兜門口往東去e5主幹公路叫Kalanianaole，蕃薯仔千記萬記to記be7 tiau5，攏唸作「腳那會hiah-nih烏leh ！」；Waikiki Beach叫作「歪閣khi-khi！」；人teh海中看魚仔游水e5 Hanauma Bay，因為去tioh8爬koan5爬低，叫作「阿媽，un-na2爬！」；人人買貴sam-sam e5高級市場Ala Moana，叫作「啊那無欲啊那！」；教會頭前e5 hit條路叫作「你好！你好！路」（Liholiho Road）。
Tui3上東e5「阿媽un-na2爬」駛向上西e5陳執事種蘭花e5 Waianae，若無tong3車，m7免一點鐘toh會到。「芋仔」是一粒真小e5島，但是全州將近70%e5人口攏集中ti7這小島，是全州e5政治、教育、文化e5中心。阮有三條值得誇口e5「州際高速公路」（Interstate），ma7攏用美國本土e5皇冠作記號，大大字寫H-I，伊不過30哩（H-2，7哩外，H-3是新起e5，ma7不過chiaN5十哩），koh駛toh駛落去太平洋啦！人客若來，阮攏ka7人講阮e5高速公路是「世界一」e5。
阮對外宣傳「世界一」e5，猶有阮e5海水。阮四周圍e5太平洋攏是深海，海面佔地球全體e5三分之一，親像地球e5腹肚。有一日，上帝忽然hou7太平洋e5正中心火山爆發，阮這個Hawaii島才浮出來，親像是地球e5腹肚中心e5肚臍。肚臍是生命的源頭，地球e5營養攏是tui3阮chia灌入去e5，所以阮代表人類生命e5中心。海水青sim3-sim3。
六個島e5四周圍不管時有tui3墨西哥沿赤道向西行e5黑潮，黑潮內有tui3台灣西岸、日本生卵出產e5海龜，in過Aleutian群島、Alaska、加拿大、美西、墨西哥，才seh8到阮Hawaii。Ti7 Hawaii歇睏六個月，看觀光客，遊覽各地，in才koh seh8去Philippines，轉去台灣。按呢seh8一 leng3（圈），差不多六、七冬。In一世人活六、七十歲，所以in一世人來訪問Hawaii十擺。來到Hawaii，看著chiah-nih sui2 e5海，迷人e5海，一日有36種e5色彩，tui3淺綠到深藍，koh有親像細粒珍珠e5白砂e5海灘。
每年十一月ti7阮四周圍海邊，有另外一個遠路來e5人客，就是tui3 Alaska來e5海翁（鯨）。In一對一對來阮chia生kiaN2，就是阮厝e5鑽石山（Diamond Head）對面e5海面，時常有海翁雙親kap新生kiaN2噴水thit-tho5 e5風景，一直等到明年三月in才會轉去Alaska。
Hawaii天氣chiah-nih好另外一個原因是貿易風（trade-wind）。一年365日，一日24小時，貿易風ti7地球e5肚臍四圍teh吹，hou7阮冬夏e5溫差只有二度，亦hou7阮e5寒天無成寒天，koh有雨水。鑽石山開始變綠色e5時，人就知聖誕節beh到啦。阮e5隔壁島Kauai一年落雨12,344mm，是世界落雨上che7 e5所在。
因為有「貿易風」，阮e5祖先差不多一萬年前toh已經ti7南太平洋e5大島小島中間，用帆船自由來往，所以人叫阮作南島民族(Oceanic／Polynesian People)，是「世界第一」e5海洋民族。恁若來Hawaii，看著阮e5面，kap恁ti7台灣生作仝款仝款，m7免奇怪，因為阮本來kap恁就是仝種族e5祖先。有科學家已經發現阮e5祖先e5起源地原來就是台灣，因為台灣是南太平洋中e5大島，物產豐富，自給自足，幾萬年前就是南島民族文化e5中心，kap漢民族黃河作中心e5文化完全無關係。一直到今仔日阮kap亞洲大陸民族第一無仝e5所在，就是阮e5海洋性格、阮冒險e5海洋精神。一隻獨木舟，khah遠e5海島阮toh去！
古早阮掠著第一尾親像炸彈e5大尾魚，阮阿爸真歡喜，叫講：「啊！魚仔！」；掠著另外一尾，ma7真大尾，就講：「這尾，ma7魚仔！」；第三尾掠著是青綠色e5扁扁，ma7叫講：「Ma7魚仔！ma7魚仔！」所以今仔日你若來阮Hawaii e5魚市場，阮土產e5三種有名e5魚，就是：「Ahi，Mahi，Mahimahi！」你講阮e5話kap台灣話有仝款抑無？
阮這「世界一」e5物件，講ma7講be7了：無風颱，無地動，水清氣，無毒蛇。講著水，恁一定be7相信，阮無溪，無湖，beh按怎有淡水？原來阮攏是積落雨水來lim e5。台灣人講：「好天toh積雨來糧！」；阮是「落雨天toh積好天水！」阮e5水雖然是無像NewYork水冷sng3-sng3，是lah-lun-sio7，溫溫仔，但是阮ti7觀光手冊內，攏寫阮e5水是全美第一，恁去全島seh8透透，水道頭開開就會tang3 lim。
今年已經第三年e5聖誕，漸漸我會感覺著我e5肉體kap生理上有進入本地e5自然條件。親像門口hit欉雞卵花（plumeria）kap鳳凰花（flamboyant）到十一月，雖然氣溫猶真koan5，伊e5葉仔自然會落了了。仝款，我到十二月暗時睏tioh8加蓋一領毛被。我e5肉體已經去hou7 Hawaii同化去了。
但是另外一邊e5我，精神意識e5我，猶未。我時常ka7我e5會友講，任何時陣你若產生「世界一」e5滿足e5時，就是已經家己設定界限e5時。Hawaii e5自然條件和諧美麗，並無相對表示咱e5人文思想意識型態亦仝款行ti7人e5頭前。人畢竟是生活ti7逆境中才會奮進e5動物。人將毒蛇ti7島上thai5 kah光光，表示自然生態另外一面e5不平衡。生態平衡，是一種戰鬥競爭中e5平衡。無蛇e5所在，kap人e5心理仝款，缺少一種對立e5力量，精神kap意識e5奮進kap抗疫e5能力亦減少，自然容易滿足，容易變作「古井水雞」，認為家己是「世界一」。
這三年中hou7我感觸第一深e5代誌，就是Hawaii e5「Aloha」。人人嘴唇邊攏掛一個Aloha。Aloha本來是人人平等友善互待e5意思，但是我世界seh8透透，看著階級意識第一深e5所在，就是Hawaii這個所在。Ti7本地居民e5深層意識e5內面，潛伏著一種無限e5階級封建觀念：種族階級、經濟階級、語言階級、職業階級、學歷階級，以及真che7普通人想be7到e5階級隔閡。這個階級心理，攏蓋(kham3)ti7 Aloha e5魔術口語e5下面，活跳跳teh存在。有意無意e5中間，我看著大部份e5在地人，對khah koan5階級人物e5崇拜、敬畏、屈服，以及神聖不可侵犯、百依百順e5態度，自然產生一種陰溼、自私、自滿、自大e5典型e5「島國根性」e5心理。
Ti7攝氏30度e5 Hawaii過聖誕節是一種人生中真大e5挑戰，一種對精神意識真大e5挑戰，一種對沈重e5靈魂e5真大e5挑戰，一種對我整個人生e5進路e5挑戰。 
（作者是現任Hawaii台灣基督長老教會牧師）





無聊e5人生想起A仁

陳柏壽
A 仁是中部gin2-a2，i e5「詩人e5 戀愛古」hou7 我toa3  ti7 米國，心目中看著goan2 e5 故鄉e5 風景，非常e5 懷念。
有1 工ti7 E-mail 內面寫著teh 聽文夏e5「無聊e5 人生」hit 條歌，i 講oan7-na7聽hit 條歌，i 詩e5 靈感就一直湧--出來。我tu2 好ma7 真愛hit 條歌，我讀國民學校 e5 時，常常ti7 goan2 庄--ni kam2-a2 店e5 放送頭聽著hit 條歌。Hit 條歌hou7 我想著我青春少年時e5 眠夢kap 心境，無想到chit-ma2 已經是50 外歲，頭毛白--起來e5 人--la！
A仁e5 詩，有帶著悲觀e5 色彩，但是詩人e5 悲觀，是in 力量e5 源泉，i e5 鬥志真強，ti7 台灣e5 文化戰場，i kap in bou2 A 惠，long2 是ti7 第一線e5 戰鬥。但是當i e5 人生若tu2 著挫折e5 時chun7，i 愛吟hit 條「無聊e5 人生」來沖淡chiah-e5 挫折kap 失望。
有1 年e5 暑假，i ka7 ti7 高雄亞洲唱片e5 原版曲盤轉錄e5 C.D.內面所有e5 文夏 e5 老歌long2 寄來hou7--我，che 是我對i 得著最好e5 記念。我若聽著文夏e5 歌聲，ti7 遙遠e5 太平洋e5 這peng5，我long2 會想著A 仁。
A 仁幾na7 冬以來ti7 台灣負責台文通訊e5 發行工作。鄭良光兄ti7 米國編好了後，ka7 Film 寄去hou7 i 去ti7 台灣發行，舊年開始，i 另外koh 發行台文BONG 報雜誌。Chiah-e5 long2 是台灣語文草根運動e5 產品，i 用真che7 時間、精神，但是無看著補償kap 1 絲e5 效果，常常teh 了錢，但是若有文夏e5 歌聲ti7 i 腦中，i 就滿足。
米國e5 聰美姊記念基金會是負責台文通訊ti7 米國發行e5 工作，這幾年來，goan2 chiah 知影文化工作者tioh8 流che7-che7 目屎，忍受真che7 艱苦。聖經內e5 詩篇寫講「流目屎出去ia7 種e5 人，beh 歡呼收割tng2--來！」Goan2 m7 知，A 仁可能ma7 m7 知，這日ti7 時會到？
Ti7 這世間若無台灣話就無台灣人--la！最近e5 統計，10 歲以下e5 gin2-a2，差不多long2 用北京話做in e5 母語，90 ％ e5 青少年通用語已經是北京話，台灣人隨toe3 這個世紀e5 尾聲，ma7 teh 行到性命e5 絕路--la！
所以ti7 這個時代，我e5 心境來講，無人有法tou7 救台灣，但是ka-chai3，上帝iau2 留ti7 這個世間，這個最後e5 戰士、最後e5 希望，就是台語／台文工作者。Chit-ma2 中國人無論ti7 北京或是ti7 台灣，第一大、hou7 in 第一驚e5 敵人，只有是chiah-e5 台語文e5 工作者kap 文學者。我只有日日ti7 上帝e5 面前，流目屎來為chiah-e5 人 祈禱，求上帝保庇，疼惜chiah-e5 台灣人留ti7 這世間最後e5 根，最後e5 性命，最後e5 ng3 望。

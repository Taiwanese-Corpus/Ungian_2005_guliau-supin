啊若無欲按那
- Ala Moana e5 世界 -
陳柏壽
來去Hawaii，人人攏知有一個最有名e5 Shopping Center叫作Ala Moana，咱台灣人記地名歹記，攏ka7伊唸作「啊若無欲按那！」

我調來Hawaii作人e5牧師已經有年半啦。抵來e5時，看著四界人攏ka7咱請安：「Aloha!」 「Aloha!」；清涼e5海風，椰子葉仔ti7風裡搖來搖去，親像少女hula舞e5姿態；四季如春，無寒無熱，早起起床ma7 m7免驚去寒著，暗時上床ma7 m7免煩惱蓋被，一領aloha shirt會使年頭穿到年尾，出門一雙千拖仔(chhian2 thoa)穿leh，五隻腳指頭仔攏露顯顯，穿短褲來作禮拜e5人ma7真che7，掛油食粿(領帶)來教會e5人差不多是無。寒著e5人才穿長袖(ng2)e5衫。Ti7  chia無地動，風颱ma7真少ti7這粒芋仔島(Oahu)上陸。

我這粒番薯仔toa3入來芋仔島，toa3久真驚會變作芋仔番薯。總講一句，咱台灣囝仔移民來這粒芋仔e5歷史不過是三十外冬，人口總共差不多六千，包括無身分偷走船e5人在內。大部分攏toa3 ti7這粒芋仔頂。中國人e5新移民日日增加，緊十慢會超過台灣人e5人口。日本人移民大部份是一百三十外冬前明治時代就開始，大部份攏是對沖繩(Okinawa)來e5。日裔人口占全州總人口e540%以上。有人講東京都有23區，Hawaii是屬東京都第24區，因為日本人真愛來chia𣿅蕌(thit tho5)。日本e5青年男女欲結婚，無論甚麼教，攏會來Hawaii e5基督教會十字架下面，問in有信耶穌無，攏會講「有！」。in踏出教會後猶會記得這句話抑be7，咱m7知。

日本文化影響Hawaii真大，chia e5厝攏是日本式e5卡che7，地方e5語言ma7摻真che7日語。中國移民雖然有二百外冬e5歷史，但是今仔日Hawaii e5政治、文化、教育、大眾傳播、企業經營各方面，日本人攏卡占優先。Toa3 ti7 chia e5白人卡會認同本地文化，in e5人口亦無超過總人口e5半數，所以種族對立e5情形比美國東部卡少。中國來e5移民大部份有中國人e5主觀性：「夏威夷」亦是in原來輕視在地人e5字眼；in叫Honolulu作「檀香山」，全世界e5人無人知in是teh講甚麼所在。In對台灣人e5獨立運動亦無甚麼同情。多年以來，國民黨ti7 chia e5勢頭真大，用中華航空公司than3 e5私奇錢，ti7市中心買一大區叫作「中華文化中心」。但是in ti7  chia做代誌，差不多是ti7牛椆內相鬥e5步數真gau5，對外口人或是外國人是無半步。

台灣有錢人來chia退休e5人be7少，最近因為台灣地動，koh台灣e5生態環境不良，tui3台灣移民來chia e5人數有增加e5傾向。台灣人社會中，高等e5資產階級人數無che7，退休養老e5人以外就是醫生人。Ti7  chia有差不多二、三十位台灣醫生，其中有三、四位基督徒醫生ti7台灣教會內真熱心；其他醫生若m7是屬慈濟就是kap教會無關係。中產階級e5部分是教授、工程師、農場主人(以青菜菜農為主，供應全島需要)、小貿易商等。人數ma7無che7。絕大部分生活ti7 chia e5台灣人差不多攏屬ti7勞動階級、小工階級、ABC Store(雜貨店)店員、旅社服務生、計程車司機，以及領社會救濟金生活e5人。

這種完全資本主義化、消費主義化、觀光主義化e5世界，真正是一個「啊若無欲按那！」e5世界。資本家主宰一切，所有最高大樓差不多攏是觀光旅館。Ti7 chia無甚麼工業，無大e5商業，無高科技，甚至連農業也無法度生存。有限e5農地只有生產資本家指定e5經濟作物，供應美國大陸；地方需要e5民生作物，完全無teh照顧。Hawaii e5天氣是出產根蕉及檨仔(soaiN7仔)上好e5所在，但是去市仔買著e5攏是南美產e5根蕉及檨仔。In e5經濟結構我想一定有問題。Chia e5生活費用kap美國任何都市比起來，最少貴三分之一。Chia e5土地kap不動產可能是美國第一貴e5所在。對人口就業e5分析來看，咱就知絕大部分e5人是生活ti7散鄉邊緣，(全國平均國民所得是屬真低e5一州之一)。人人攏只好用笑面，用Aloha，用最低e5工資，來維持最有限e5生活。人人無其他e5選擇，亦無發展e5空間。真正是「啊若無欲按那！」

「牧師啊！我早起去Sandwich工場切菜，八點切到下晡二點，khia7六點鐘，一點鐘than3 5khou 75sian2 (US$5.75/hour)；下晡二點半到暗時十點去顧店賣囡仔衫，be7使坐，koh khia7七點鐘，一點鐘六khou，扣稅金剩5.50。一日khia7十三點鐘，我giong7 giong7 beh暈去啦！為著顧家飼囝…。」我聽著阿雪姊e5艱難，心內真艱苦。

你若去到Ala Moana，全世界第一流e5名牌，所有貴森森e5高級品攏ti7 chia，你若有錢，全世界甚麼好孔e5攏ti7 chia！海風溫溫a吹，親像少女teh跳Hula !

你若有一日真正欲來這個『啊若無欲按那』e5所在，請你著一定尋來這間島上唯一e5台灣基督長老教會heh！咱thang作伙來唱彼條「啊若無欲按那？！」

(作者是Hawaii台灣基督長老教會牧師)


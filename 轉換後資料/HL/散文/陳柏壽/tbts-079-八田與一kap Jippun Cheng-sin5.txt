八田與一kap Jippun Cheng-sin5  		陳柏壽

	蔡焜燦先生最近由日本教文社出版一本好冊，叫作「台灣人no日本精神」。但是後面四字ti7冊名邊注音是寫「Jippun Cheng-sin5」，m7是寫（ Nihon Seisin）。
我相信蔡先生會按呢寫，可能是伊知影伊teh講e5「日本精神」四字，雖然ti7台灣不止流行，但是現代e5日本人，已經無法度了解e5 hit種精神，hit種台灣心目中所懷念e5古早e5精神，hit種理想e5台灣人khah會了解、才會了解e5一種典型e5精神。
我想台灣人是一種真理想、浪漫、熱情、念舊e5民族。最近有一個朋友過境來Hawaii，提起一種台灣人出外e5時產生e5心理現象：來到美國，生疏e5人若問伊：「你是m7是中國人？」伊心內會真boe7爽。「我to無teh衰啦！去hou7人看作是中國人…」但是若去hou7人看作是日本人，伊心內會感覺滿足，轉去台灣ti7朋友弟兄e5中間，會去ka7人宣傳講伊hou7人看作是日本人。
但是台灣人家己攏m7-bat問家己，去到toh，透底無人問伊：「你是m7是台灣人？」
原因不但是中國人來ka7咱教育五十冬，教咱講是中國人。台灣人家己透底m7-bat 想起beh作台灣人。另外一個原因，是ti7台灣e5政府，五十冬來攏m7-bat向外宣佈伊是一個獨立e5國家，莫怪去到to2，無人bat想起啥物叫作「台灣人」。
最近「台灣教會公報」kap台獨聯盟「共和國」雜誌有幾個日、台作家寫起「嘉南大圳之父」：八田與一先生（Hata Yooichi）e5故事，小弟ka7小khoa2整理，來探討啥物是台灣人teh講e5「日本精神」。
八田先生ti7明治時代1886年出生ti7日本海e5石川縣，1910年tui3東京帝大土木科畢業，24歲就隨時hou7人派來台灣作台灣總督府土木部技手，伊33歲e5時（1919年），年輕少年就hou7人派任負責設計嘉南大圳e5工程。
清朝時代，一百年前e5嘉南平原會使講是一片砂漠，石頭lok-khok。落雨e5時，山水猛沖落山入海，稻仔淹死了了。無落雨e5時，就是khong7旱。所有e5田攏是「看天田」，一年若有收成一擺，就真正謝天謝地了。
1920年八田ka7伊e5某kap二個kiaN2接來台灣。一到位，就全家toa3 ti7烏山頭工地附近，kap所有e5工人家屬作伙生活。伊講伊若無全家toa3工寮，beh按怎叫工人ma7全家搬來工地呢？
八田夫妻攏總生八個kiaN2，其中四個查某kiaN2 kap一個查甫kiaN2攏是ti7烏山頭邊e5工寮宿舍生e5。
Hit兩位寒冷e5日本海成長e5八田夫婦，來到熱、悶、溼，koh有毒蛇毒蚊e5未開發e5山區定居，若無有真強e5意志kap決心，若m7是兩人e5心攏作伙來疼hit塊土地，決定將in e5青春、智慧、純情、愛心來奉獻hou7 hit塊土地，是無可能做會到e5代誌。
年輕e5八田雖然m7-bat起過啥物水壩，但是是一位真細字小心e5人。伊認真收集資料，研究分析，行一步做一步，參考外國e5經驗，腳踏實地，be7膨風，無「好高務遠」。每早起固定透早就去工地，詳細監督，嚴格要求工事品質，小所在ma7絕對無馬虎chhin3-chhai2。
今仔日設ti7烏山頭水庫前e5八田先生e5銅像，就是伊坐ti7土腳，手扶ti7頭額teh思考計畫工事e5形像，是一位忠實工人e5形像。
忠實努力嚴密e5結果，就是七十冬以來烏山頭水庫m7-bat出過問題e5一流品質e5保證。
八田若是ka7伊研究結果決定以後，就無人會改變伊e5信心，甚至美國派來e5專家，反對伊所設計e5 ti7湖中建造疏洪塔e5構想，八田亦無妥協。七十冬e5品質，證明八田e5想法khah正確。當時e5世界，甚至到今仔日，烏山頭水庫官田溪e5水壩，以及通過山內四公里引自濁水溪、曾文溪上游e5「引水道」，以及約一萬五千公里e5「給水道」水圳kap「排水道」水圳，猶是世界土木工程協會認定e5偉大e5工程。
台灣出身e5學生，知影中國有啥物萬里長城，甚至有幾公里ma7知，但是真少台灣學生知影台灣有真偉大e5珊瑚潭，烏山頭水庫kap有萬里長城四倍長e5嘉南大圳。
烏山頭大圳親像台灣e5心臟，經過大給水圳，親像大動脈；進入小圳、田園，親像入到小血管，到小細胞內。將新鮮e5水泉送到雲林、嘉義、台南全部平原，送到千萬台灣農民e5心肝內。
	八田koh教育農民，水源著公平分排，m7-thang自私，一年三擺輪流灌水，無論水源頭、水尾地，無論肥土、貧土，大家攏平等，按呢大家公德心真koan5，農家收成增加，生活水準提高，農地價值加倍增值。台南州起大圳以前是全島產米上少e5所在，1923年只有收成48萬石。但是造大圳以後，1934年就生產197萬石，是產米上蓋che7 e5一州。全台灣e5米，會使講差不多有一半是受著嘉南大圳致蔭著e5產物。
	1942年八田56歲e5時，受日本政府調派去Philippines計畫水利。5月初3 tui3廣島坐「大洋丸」。起程前，寫一張明信片hou7 in某外代樹(Toyoki)，講伊e5船可能會靠岸，伊beh轉來看gin2-a2。伊e5婦仁人5月初9接著批e5時，無想到五日前大洋丸就hou7美軍炸沉，全船e5人攏喪生。八田e5身軀經由向北巡流e5黑潮漂流轉去故鄉山口市e5海邊，人tui3伊lak-te-a2內e5名片，才認出伊就是八田與一先生。五十六歲。
	根據伊古早以前就講疼台灣e5心，6月21人將伊e5骨灰搬來伊用盡伊e5 32冬青春e5烏山頭埋葬。
	外代樹kap伊e5 kiaN2因為美軍e5轟炸，全家攏避ti7烏山頭生活。1945年8月31，伊e5次子泰雄轉來烏山頭看老母，過日9月初1 ，外代樹留一條遺言hou7 in kiaN2 ：「玲子、成子，恁攏已經大漢了，兄弟姊妹著和好生活落去，我會使安心去恁爸爸hia啦！」
	Hit日南部e5烏山頭kham3一層薄霧，風颱beh來e5前一日，烏山頭e5風真大，放水口e5水流真急。伊輕輕仔thng3去伊e5木屐(kiah8) ，整齊排一邊，行到岸邊，跳落水。有人看見伊e5和服e5衫襟kap腰帶飛ti7天空，親像一蕾花落入水中。
	嘉南大圳e5農民壯丁緊ka7水門關起來，跳入水圳chhoe7身屍，但是一日攏chhoe7無。一直到過日9月初2 雨停了，才ti7下流六公里e5所在，chhoe7著八田e5愛妻e5身軀。伊身上猶穿著hit su繡有八田家紋（家徽）e5和服。四十五歲。大家將伊tai5 ti7八田銅像e5後面，靜靜永遠陪伊e5先生e5身邊。
	今年五月初四透早，中南部幾位縣市長聚集紀念八田過身58週年e5時，其中有一位八田e5部下中島先生，當初是20外歲e5工人，現在已經是95歲e5老人。伊講伊真疼台灣，伊e5心ma7 ti7台灣，伊若死ma7一定beh tai5 ti7台灣。伊活一日，tak8年ma7一定beh轉來看台灣這塊土地。
	一百外冬前出身e5八田，將明治時代知識份子e5純情搬來台灣。明治人代表熱心、專一、細心、通理、同情、疼人、疼土地。
	八田所代表一百外冬前e5明治精神，無tu2 tu2代表今仔日e5日本精神。所以蔡焜燦先生ti7序言內勉勵日本人著回想in e5問題，去chhoe7 in家己喪失去e5 Jippun Cheng-sin5。
	八田先生夫妻跨過民族、文化、國家e5界線，將in寶貴e5生命獻hou7台灣，這種精神講in是「日本精神」，不如講是「台灣精神」：因為台灣人是理想主義堅強e5民族，記念人e5恩情e5民族，美化人e5優點e5民族。台灣人這種心肝，tu2好kap八田先生夫婦e5精神完全仝款。
	我相信八田e5 hit種Jippun Cheng-sin5一定猶活ti7千萬個海內外台灣人、日本人、美國人，kap各種族e5人e5心內。希望台灣早日出頭天。
(作者是現任Hawaii台灣基督長老教會牧師)

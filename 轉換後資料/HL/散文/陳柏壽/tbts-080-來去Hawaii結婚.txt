來去Hawaii結婚！ 		陳柏壽

	『Gokekkong Omededogozaimas! 』主持婚禮e5牧師照英文字母唸了，結婚結束啦！公司準備e5超大型e5 limousine停ti7門口; 一批出去，另外一批入來。入來到出去，前後be7超過30分鐘。
「Hawaii是山明水秀，人傑地靈e5好所在，充滿著Romantic e5氣氛。」Che是作日本生理e5結婚公司ti7各地報紙、雜誌，甚至飛機頂e5電影e5廣告。莫怪日本青年舊年有七萬對ti7海外結婚，其中七成以上是來Hawaii結e5。有人講東京都有23區，Hawaii是東京都e5第24區，專門hou7人結婚用e5。
頂番我有寫一篇『啊那無欲啊那！』描寫來Hawaii生活趁食真無簡單。但是這種「結婚公司」是百業蕭條中e5「一枝獨秀」，發展真緊，無人通比。是本地上蓋好經營e5大企業。
公司hak有真che7 2/30呎長e5超大型轎車。Hit種車ti7紐約kap東京真少有，若有，就是黑社會大lou5-moa5 e5標記車，普通人真少坐。 Ti7 Hawaii，這種車是用來載新娘、新郎e5專用車，內底是闊bong3-bong3，排一koa2假花，二人坐ti7內面，感覺真大pan7，駛ti7路頂，一隻車佔二、三隻車e5路面。Hawaii e5人已經習慣這種光景，kap這種車共存生活。
公司差不多是無本生理，買空賣空，純服務業。經理是專門去登廣告，chhoe7顧客e5線路。另外就是Limousine司機、攝影師、專門唱Hawaii歌e5歌手。另外就是專門ka7人結婚e5職業「結婚牧師」kap專門ka7人彈結婚進行曲e5職業「結婚琴手」。
因為是專門結婚e5職業牧師，所以日本話無必要會通，kan-na7 照字母唸e5「証婚辭」唸會通，就有飯好食。這種牧師大部份攏無teh牧會，只要去州政府登記一個號碼，就有資格。親像teh看病人按呢，半點鐘完成一對，有一日結婚十外場e5牧師，「生理」會使講真好，收入ma7真koan5。
若是會曉彈琴，尤其是彈管風琴e5人，來chia是真好，因為真需要這種職業e5琴手。禮拜日尤其是琴手欠人。每一場e5婚禮攏彈仝款e5曲，一日若彈十擺，一年就彈幾千擺。所以in是控制結婚式時間e5主腦，in若彈khah緊，結婚典禮就khah緊完成。結婚公司e5琴手一般彈琴攏彈真緊，新郎kap新娘著三步作二步行，親像機器teh行路。
另外結婚公司攏有安排一位在地e5查某人來唱Hawaii e5「結婚祝歌」。用本地原住民e5詞kap調。無人聽有伊是teh唱啥，調ma7無清新e5氣味，有時仔hou7人感覺去葬式唱khah得當。
想起來ma7真可憐：咱作父母e5，ka7 in chhiaN5大漢啦，taN遇著娶嫁e5人生第一大代誌e5時，in soah來「離鄉背井」，去到一個青疏e5所在，ti7一間青疏e5建築物，ti7一位完全無熟悉e5青疏e5牧師e5面前，依賴一位心靈已經痲痺e5琴手kap歌手，完成in e5「人生大事」。
因為結婚公司真欠會曉講日語e5牧師，所以真che7人來邀請我做這種頭路。有真che7擺我去見習這種婚禮，看著牧師若hoah講：「新郎、新娘入場，親人朋友請起立！」e5時，只有我kap hit位駛車e5司機khia7起來，全教會攏空空無人。牧師講：「親人朋友致謝詞！」ma7攏無人出聲。我e5心肝頭，看著hit二位青年e5面，著chat起來。
我想起古早細漢ti7古坑溪邊厝莊e5日子。若有啥物家庭beh結婚，十日前、八日前全莊to7攏知透透。一年前to7「送定」，全莊各口灶攏食人e5大餅。結婚hit日，全莊e5人攏出動，gin2-a2 ti7街仔路走來走去，辦桌ma7攏佔大路街仔辦，無人敢講話。全莊e5人為著hit對新人歡喜。
阮gin2-a2 人攏toe3 ti7新娘轎e5後面，沿路走沿路hoah：『新娘sui2噹噹，褲底破一空，後壁爆(pong7)米芳，爆一下新子婿無頭鬃！』面攏lu入去轎內，偷看新娘外sui2！新娘beh離開親父母，一邊歡喜，一邊悲傷，ma7有新娘teh流目屎e5。但是人人攏知，he是一種幸福e5目屎，因為伊有親成五十、朋友七十、厝邊隔壁一百e5祝福。
是按怎ti7人生上蓋重要e5結婚禮典e5時，將家己父母、親成、朋友放棄一邊，離開草根大漢e5故鄉，來到這個青疏e5 Hawaii呢？
是m7是結婚典禮已經m7是啥物「人生大事」呢？是m7是基督教e5人文思想，已經將原本真重要e5聖禮典e5一種，世俗化作有也好無也無要緊e5儀式呢？
有人講ti7日本故鄉結婚著開500-1000萬日圓e5費用，負擔be7起，所以來Hawaii。一、二千khou美金就會tang3解決。實在講起來，我ti7日本莊腳，結婚真樸素，但是真有情，ma7 m7免開啥物大錢。「錢，無應該hou7人作心靈形骸化e5藉口。
Hawaii已經有真che7大間教會，週間租人作結婚專用e5場所。結婚公司企業化，ma7建真che7小小e5教會ti7海邊，hit種教會真sui2，但是無人teh作禮拜，只有專門hou7人結婚，連禮拜早起ma7 teh結婚。
In唯一e5理由是：Chia e5無信主e5青年來「教會」結婚，就有機會來接受福音。這種講法，就是最大e5問題。In beh結婚以前，toh知影一、二千khou hou7這種結婚公司去處理，就一切ok。In心目中對教會e5第一擺e5印象，亦就是第一大e5誤解，就是用「錢」e5目睭來看教會，用世俗e5眼光來款待教會e5聖禮典。
Hia e5暝日輪流teh「處理」結婚典禮e5牧師、司琴、歌手本來是面對著一對心靈上敏感，內心上充實，上熱情e5青年。但是因為結婚典禮e5職業化，雙方面e5心靈自動化儀式化，完全無法度達到結婚e5美麗、淨化、心靈e5提昇、心靈e5誓約e5境界。莫怪大部份這種青年ti7典禮完成，踏出教會門口e5瞬間，ma7 ka7教會講「 Sayonara！」啦。
我相信這種「時行」無joa7久一定會傳染去台灣。台灣e5青年男女已經開始有人成群結黨來去Hawaii結婚啦！我做一位台灣教會e5牧師，苦勸恁m7-thang來。恁若真正hiah-nih愛來chia結婚，ma7 m7-thang交hou7「結婚公司」去處理。恁thang kap本地唯一e5台灣教會連絡，但是ai3先kap我有一個約束：提早幾日到位，我beh kap恁好好講道理、準備心;認耶穌基督作恁兩位一世人e5救主、受洗禮。然後我才會歡喜ka7恁主持恁e5結婚典禮。m7免錢。若無這種e5覺悟，請恁一定ti7家己所疼e5故鄉，完成恁e5人生大事。
 (作者是現任Hawaii台灣基督長老教會牧師)

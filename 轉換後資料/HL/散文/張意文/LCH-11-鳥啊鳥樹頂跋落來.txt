
生態漫談─鳥啊鳥，樹頂跋落來
張意文


11月初的時，我參加一場環境教育的研習會，需要去外地兩工。兩工後轉來，發現教室內底，加出一個差不多咸碗公平大的鳥仔岫，問學生囝仔，伊講是佇教室外口的草仔埔撿(khioh)轉來的。
我隨走出去看覓，才知影教室外口彼歸排的樹仔栽，佇我無佇的彼兩工，歸的攏閣hong5「整修」過。該phut的phut，ah無該銼的嘛銼了了啊。彼的樹仔，本底叫是家己無予風颱掃無去，即聲會當平安順序、健欉，拄咧歡喜家己「樹身徛予在，毋驚樹尾做風颱」的時，遂無疑誤，樹身徛在在，歹人夯刀欲來䊵。雖然講無予風颱掃去，逃過一劫，即馬hong5整修過，嘛仝款光hiaN-hiaN囉。教室內的彼個鳥仔岫，就是因為樹仔整修的緣故，就按呢ui3樹頂跋落來。
臺灣有一首唸謠是按呢講「才啊才，天頂跋落來，有嘴齒，無下頦；有目睭，無肚臍；叫醫生，又未來；叫司公，扛去埋。」即馬會當給改做「鳥啊鳥，樹頂跋落來」，現此時真正愛叫司公扛去埋。因為另外一個鳥仔岫落落來，內底有六隻鳥仔囝，佇咧隔轉工，六隻鳥仔囝攏一命嗚…呼…哀…哉！
一欉大欉樹仔，伊的樹尾溜會當予鳥仔飛thiam2時，通停落來歇睏一下；一枝一枝的樹椏，會當予膨鼠佇內底儎懸儎低兼haiN3韆鞦，嘛會使予鳥仔佇內底做岫生湠；抑若是咱目睭看未著的土裡，嘛有真濟底棲生物佇彼。準講若閣給一寡真細隻的虫豸(thang5-thoa7)算參落去，按呢這欉大樹所撐起來的，就是一個真歹計算、鬧熱猜猜的生命網。逐家若是歇睏日，南投特有生物保育中心去給走一choa7,彼是一個好所在，佇伊的大門口有一欉真出名的「生命樹」，逐家若看著，就會當更加了解，數十種無仝款的生命，佇仝一欉大樹頂頭咧生活。彼種予人看了會歡喜、感動的心情！
但是反倒轉來，看學校內底的樹仔，一欉一欉「整容」變做一支大雨傘，抑無就是成做一隻鳥仔，ah若變無輦，就給鉸(ka)做一簇一簇，講彼是美麗的雲、可愛的麵包！在我看來，即個樹仔假那是一個一個破相、痂腳半手的傷兵，徛佇校園內底，真無捨世，一點仔生命、生態攏無。鳥仔無想欲來，因為來遮做岫是蠓仔叮牛角──無睬工，毋但按呢，閣是鴨母王來到水底寮──死路一條，因為岫會予一枝鐵鉸刀，唯樹頂鉸落來。虫豸嘛無想欲來，會開花的草木種無幾欉，咸蝴蝶嘛貧憚來。所有的一切，攏siuN過頭規律、制度化，你會當講這是真「整齊」，嘛會當講這是一個植物草木、動物的墓仔埔、絕緣體！
徛佇教室外，看這歸排猶閣細漢、拄hong5修剪過的樹仔栽，我的頭殼裡浮現一寡問題，引我去思考：
咱若看著神木，攏會真給呵咾閣讚嘆！雷公熠爁(sih-nah)拍伊未倒；風雨交加吹伊未倒，伊是外濟年來歷史演變的見證，伊「大無畏」的精神是咱的好模範。毋過是按怎平平是樹仔，來到平地咱遂無愛予伊，照伊上自然的姿態去展伊的腳手。雖然有時為著學生囝仔的安全愛修剪，但是siuN 過頭濟遍的修剪，是應該避免的。一間已經有百年歷史的學校，看會著的老樹無幾欉，遂攏是一寡真細欉的樹仔栽，這敢毋是一個真怪奇的現象。
第二個引我思考的問題是：即馬的人若是拄著歇假日，就攏chhoe7一寡較郊外、有花草樹木咸大自然親近的風景區去𣿅蕌。毋過是按怎來到都市、平地，來到學校內底，那會無愛加種一率也草木，予咱四季攏有花通欣賞、有花芳味通鼻。是按怎欲閣給校園內底的樹仔，斬腳筋、斷手骨，按呢做假那是閣起一間監獄給家己關起來，佮大自然拒絕往來。這敢毋是一個真怪奇的現象？
兩工的研習轉來，看著彼個恬恬躺佇教室土腳的鳥仔岫，看著我逐工會ui3伊身軀行過的樹仔朋友，又閣hong5剪修到未大、奇形怪狀，我的心肝內就不止也艱苦！
佇一年甲班外口的彼欉樹仔頂頭，有一種我觀察真久的刺毛仔蟲。我定定ui3學生的手裡，給鋛按生死關頭救轉來。最後我決定給三個班的學生介紹刺毛仔蟲的一生。希望鋛因為有了解，自然未來做出傷害的動作；希望鋛自細漢著有「咱人佮其他的生物，攏只是地球頂懸的一種性命爾爾」的觀念，咱無較大，咱愛尊重其他生物生存的權利！
我真感謝彼欉樹仔，嘛真多謝彼刺毛仔蟲，鋛予我有機會給囝仔傳達一寡觀念。我感覺上好的生命教育佮生態教育，就是咱生活中，四界看會著的大自然的題材。像這種生態的觀察、生物予咱的啟示，若攏欲透過課本來教，抑是thiau-ti7千里迢迢走去自然科學博物館看，這攏已經像「一粒田螺九碗湯」──無味去啊！毋但按呢，閣兼走精！
「綠化」的目的，本來就是欲提供真濟青翠的樹枝樹葉，來進行光合作用，會當製造氧氣、吸收空氣中的一寡土粉仔、予野生的幼物一個活動的所在。但是siuN過頭濟擺的修剪，除了滿足咱人看起來真「整齊」的目標以外，對大自然本身是一率也幫贊攏無！
真想欲替學校內底的樹仔栽請命！
嘛替彼六隻未赴大漢、學飛學走的鳥仔囝默哀！



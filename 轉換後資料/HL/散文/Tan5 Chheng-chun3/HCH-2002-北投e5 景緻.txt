		Pak-tau5 e5 keng2-ti3 (1)  北投e5 景緻
									/Tan5 Chheng-chun3
Un-choaN5 (溫泉)

Pak-tau5(北投) ti7 toh-ui7?  Ti7 Tai5-oan5(台灣) pak-pou7(北部) e5 Tai5-pak koan7 (台北縣); au7-lai5 siok8 ti7 Iong5-beng5-san Koan2-li2 kiok8(陽明山管理局); au7-lai5 hap8-peng3(合併) ti7 Tai5-pak chhi7(台北市) e5 lai7-bin7.  Pak-tau5 e5 tek8-sek(特色) si7 hong-keng2(風景) chin sui2.  U7 soaN u7 ou5, u7 ho5-kau(河溝), ia7 u7 he2-soaN (火山) e5 jiat8 e5 ian-khi3(煙氣).  Sou2-i2 thian-jian5(天然) e5 un-choaN5 chiu7 san2-seng (產生).  Jit8-pun2(日本) lang5 kau3 Tai5-oan5 chiu7 khai-hoat(開發) chit-e5 un-choaN5.  Pak-tau5 e5 un-choaN5 si7 chin cha2 chiu7 chin chhut-mia5(出名).  Ti7 Jit8-pun2 chiam3-nia2(佔領) e5 si5, Jit8-pun2 lang5, Tai5-oan5 tak8 sou2-chai7 e5 lang5 long2 chin ai3 lai5 Pak-tau5 soe2 un-choaN5(洗溫泉).
Pak-tau5 in-ui7 u7 un-choaN5, chiu7 choe7-choe7 lu2-sia7(旅社), piat8-chong(別莊), ko-kip-chhu3(高級厝) khi2--khi2-lai5, chiaN5-choe3 Sin-pak-tau5(新北投).  Goan5-lai5 sou2-toa3 e5 koe-chhi7(街市) e5 sou2-chai7 chiu7 kio3-choe3 Ku7-pak-tau5(舊北投).  Goa2 soe2-han3 sou2 toa3 e5 sou2-chai7 tu2-ho2 ti7 Sin-pak-tau5 kap Ku7-pak-tau5 e5 kau-kai3(交界) hu7-kun7.  Hong5-kang2(磺港) ti7 hu7-kun7(附近) lau5-ke3.  Chit-e5 hong5-kang2 kui-ni5 si7 sio-sio(燒燒) e5 chui2.  Tang-thiN(冬天) chui2 oe7 chheng3-ian.  Si7 siu-chip8 un-choaN5 sou2 pai5-chhut e5 chui2 e5 kau. Hong5-chui2(磺水) boe7-tang3 eng7-choe3 ak-chhan5(沃田), sou2-i2 tioh8 hun-khui lai5 chip8.
Pak-tau5 e5 un-choaN5 hun-choe3 nng7 chiong2 ── chhiN-hong5(青磺) kap peh8-hong5 (白磺).  ChhiN-hong5 si7 tai7-seng u7 e5.  Pak-tau5 u7 chit8-tiau5 Un-choaN5-lou7 (溫泉路); chiu7-si7 tui3 chhi7 tiong-sim hiong3 soaN it-tit8 khi3 e5 chit8-tiau5 lou7.  Kau3 Un-choaN5-lou7 e5 chin7-be2 chiu7-si7 chhiN-hong5 e5 chui2-goan5-te7(水源地).  Chit khut sou2-chai7 it-tit8 u7 khi3 phun3-chhut.  U7 chui2 (kho2-leng5 si7 thian-jian5 koh u7 jin5-kang) ti7 chit khut e5 lai7-bin7.  In-ui7 khi3 si7 chin sio, sou2-i2 chui2 ia7 chiu7 sio-khi2-lai5.  Chit sou2-chai7 e5 chui2 toa3 chhiN-sek, si7 chheng-chheng e5 chhiN-chui2, oe7-tang3 khoaN3 kau3 te2; kio3-choe3 chhiN hong5-chui2(青磺水).  Jian5-au7 chiong chit-e5 hong5-chui2 keng-ke3 hong5-kong2 in2 kau3 lu2-koan2 a2-si7 kong-kiong7 e5 ek8-sek (soe2-seng-khu-keng). Ho2-giah8-lang5 e5 piat8-chong iah8-u7 un-choaN5 e5 siat-pi7.  ChhiN-hong5 e5 un-choaN5 tai7-seng u7.  Au7-lai5 un-choaN5 bo5 kau3-eng7, chiu7 koh khai-hoat leng7-goa7 chit8-e5 hong5-khut(磺堀); si7 hiong2 Chhau2-soaN(草山＝Iong5-beng5-san) e5 hong-hiong3 iok chit8-li2 lou7.  Chit8 khut e5 hong5-chui2 sio-khi3 khah toa7; sou2 san2-seng si7 peh8-peh8(白白), lo5-lo5(濁濁) e5 hong5-chui2, chiu7 kio3 i choe3 peh8-hong5.  Chit-e5 peh8-hong5 e5 chui2-goan5-te7 si7 ti7 Pak-tau5 ng3 Chhau2-soaN e5 lou7-tiong chiu7 khoaN3 oe7 tioh8.  Chin toa7 khut.  Cha2-ki5 (早期) ti7 chit e5 sou2-chai7 u7 chhut liu5-hong5 (liu5-ng5)(硫磺).
Kong2-kau3 nng7-chiong2 un5-choaN5, u7 chin toa7 e5 chha-piat8(差別).  Tu5-liau2 sek-ti3(色緻) kap chheng-tou7(清度) bo5-kang5 i2-goa7, chhiN-hong5 e5 un-choaN5 si7 boe7-sai2 (未使) eng7 sap-bun5(＝華語e5肥皂).  Sap-bun5 tu2-tioh8 chhiN hong5-chui2 chiu7 pian3-chit(變質) chiaN5-choe3 nng2-nng2(軟軟) e5 iu5-thou5(油土), boah ti7 seng-khu chiu7 na2 thou5-be5 (土糜) kou5 ti7 sin chiuN7.  Lu2 soe2 lu2 bo5 chheng-khi3.  Na2-si7 peh8 hong5-chui2 chiu7 bo5 chit e5 hian7-siong7(現象).

Lun7-kau3 ti7 un-choaN5 soe2 seng-khu, ek8-keng(浴間) e5 lai7-bin7 u7 un-choaN5 khut chit8 toa7 khut, piN-a2 u7 chui2-to7 lai5 e5 leng2-chui2(冷水) khut.  Lang5 tioh8 eng7 leng2-chui2 chhiang5(沖) seng-khu chiah oe7-sai2 chin3-jip8 khi2 un-choaN5 khut chim3.  Na2-si7 kiaN koaN5 e5, oe7-sai2 ti7 khut-a2 kiN, eng7 un-choaN5 e5 chui2 chhiang5 seng-khu chiah thang jip8 un-choaN5 khut.  Un-choaN khut si7 eng7 lai5 chim3(浸) seng-khu.  Boe7-sai2 ti7 lai7-bin7 soe2.  U7-si5 un-choaN5 e5 un-tou7 chin sio, chiu7 chim3 e5 si5, tai7-ke long2 boe7-sai2 tin2-tang7.  Chim3 kui2 hun-cheng (分鐘) liau2-au7, chiu7 oe7 lau5-koaN7(流汗).  Chiu7 thang khi2-lai5 kau3 khut piN hioh liang5 chit8-e7, iah8 thang chhiang5 leng2-chui2, luk-sian, soe2 koaN7, a2-si7 eng7 leng2-chui2 soe2 seng-khu.  An2-ni7 chim3 un-choaN5 kui2-pian3 liau2-au7, chiu7 eng7 leng2-chui2 soe2 chheng-khi3 choan5 seng-khu.  Kui seng-khu chin song2-khoai3(爽快).

It-poaN7(一般) jin5-ke e5 chhu3-lai7 bo5 un-choaN5, chiu7 khi3 kong-kiong7(公共) ek8-sek(浴室) soe2.  Ti7 Jit8-pun2 si5-tai7 soe2 chit8-pian3 ai3 hu3(付) saN sian2 chiN5.  Sou2-i2 u7 si5 khi3 soe2 un-choaN5 e5 si5, kong2 khi3 saN-sian2-keng.  Tng goa2 soe3-han3 e5 si5, i2-keng si7 kok-bin5 cheng3-hu2, ti7 kong-ka e5 kong-kiong7 ek8-sek si7 chit8-nng7 kak gun5.  Iah8 u7 su-jin5 keng-eng5(經營) e5 kong-kiong7 ek8-sek; in e5 siu-hui3 u7 khah kui3 chit8-si5-a2.  Kong-kiong7 ek8-sek ia7 u7 hun nng7 chiong2, chiu7-si7 tai7-chiong3-hoa3(大眾化) e5 un-choaN5, kap su-jin5(私人) e5 un-choaN5.  Tai7-chiong3-hoa3 e5 un-choaN5 si7 chin toa7-khut.  Lam5-lu2(男女) hun-khui, ti7 nng7-peng5 choe3 nng5 khut, siu-hui3(收費) khah siok8.  Na2-si7 su-jin5 e5 un-choaN5 khut si7 khah soe3-khut.  It-poaN7 siu-hui3 khah kui3, choan5-ke(全家) choe3-hoe2 soe2, pe7-bu2 seng ka7 gin2-na2 soe2 ho2, chiah ka-ki7 soe2.  Lam5-lu2 oe7 thang choe3-hoe2 soe2.  Choan5-ke thang tong5-si5 hiong2-siu7 soe2 un-choaN5 e5 chu-bi7(滋味).  Na2-si7 ai3 chui2 khah chheng, chiu7 tioh8 ti7 thau3-cha2 khi3 soe2 un-choaN5.

Na2-si7 li2 khi3 Pak-tau5, chin-choe7 lu2-sia7 long2 u7 un-choaN5 e5 siat-pi7(設備).  Soe2 un-choaN5 si7 pau-khoat(包括) ti7 toa3 lu2-sia7 e5 hui3-iong7(費用) lai7.  Sou2-i2 li2 chit8-e7 toa3 lu2-sia7, goa2 khng3 li2 tai7-seng soe2 un-choaN5, chiah choe3 ki5-tha e5 oah8-tang7(活動).  Che si7 jin5-seng tiong chin ho2 koh bo5 kui3 e5 hiong2-siu7 (享受).  Na2-si7 bo5 toa3 lu2-sia7 e5, ia7 thang chhe7 chit8-keng kong-kiong7 ek8-sek lai5 soe2 un-choaN5.


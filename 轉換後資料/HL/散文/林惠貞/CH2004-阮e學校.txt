國小組 散文 第一名 
阮e5學校

忠孝國小 周佳蓁
指導 方惠生老師

阮學校ti7彰化市，是一間chiaN5 su3-si7 e5學校。三棟大樓連做夥，逐工，long2有聽著音樂聲、讀冊聲kap囝仔e5笑聲。
逐工透早，我kap阿弟仔行路到學校。愛心媽媽親切e5笑容ti7校門口迎接--阮，我上愛看著日頭ui3樹尾頂照--過-來，鳥仔叫kah chiaN5有精神。一工e5學校生活就按呢開始--囉！
學校e5老師，逐家long2有特色，若是講著「聲音」，阮老師是「頂港有名聲，下港上出名」。班上一寡查埔囝仔若是愛作怪，遠遠就聽著老師罵人e5聲，koh ka7蠻皮e5囝仔ma7電kah金sih-sih。
Ti7學校內底，上特別e5所在是校門邊e5涼亭仔，chia有真濟hou7人數念e5代誌，下課e5時陣，阮幾個囝仔伴上愛ti7 chia談天說地，公家食好食e5物仔。放學e5時，我ma7 ti7 chia leh等阮阿弟仔仝齊做夥轉去厝--裡。
阿母ka7阮講，伊細漢e5時，iau2 無這間學校，學校e5所在，khah早long2是田地，若beh去學校，伊愛行chiaN5遠e5路，行去過溝仔hit旁讀冊，chiaN5辛苦。Chit-ma2,學校就ti7阮厝邊，阮實在chiaN5幸福！
有一工，阮會大漢，會離開學校，m7-koh,我希望阮e5學校永遠像chit-ma2按呢，逐工，long2有聽著音樂聲、讀冊聲kap囝仔e5笑聲。


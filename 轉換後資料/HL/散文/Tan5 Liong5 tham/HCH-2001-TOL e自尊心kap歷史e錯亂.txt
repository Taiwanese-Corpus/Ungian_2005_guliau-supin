台灣人e5自尊心kap 歷史 e5 錯亂
-Ui3台灣話 e5 歷史講起-
		(Tan5 Liong5 tham) 

台灣人e5自尊心真高(koan5)。有人講台灣話 (Holo) 是唐朝人傳來福建e5正港e5中原語言。講了無 taN7-kin7 真爽快, koh真高級。Ma7有人講台灣話有音 tioh8 有(漢)字。In講咱台灣人e5祖公古早時 tioh8 有文字, 單單a2 無 teh 寫 nia7-nia7。愈講愈有影, 唐朝人soah講台灣話, 親像台灣人e5祖公統治全中國(唐帝國)仝款。Kam2 有影?
	Chit- e5 kun2-sng2 笑講e5 話 tioh8 看出來台灣人e5自尊心真正高, m7愛hou7人比落去。但是講來講去 soah 講kah 歷史亂了了。台灣話chit-e5語言至少 ma7有三千年 e5 歷史, hou7 in講一下chhun 一千年nia7-nia7 (註一)。 
台灣話是百外年前 ui3 福建 e5閩南傳來台灣。根據語言學家e5研究, 閩南語是上古藏漢語(proto-Tibet-Sinic languages) e5 一支, 至少 ti7 二千外年前 tioh8 kap 中國漢語分開, 獨立存在。今仔日 e5 閩南語 kap 中國北京語 e5 差別 soah 比英語 kap 德語 e5差別 koh khah大(註二)。根據語言人類學e5研究, 上古e5 閩南語可能kap 上古泰越語 (proto-Thai-Viet languages) 有關聯, 因為閩南語 e5 鼻音真濟, 濟 kah tioh8 愛用特別e5 符號來註明 (親像 “N“ kap “ng”)。講來,chit- e5閩南語 e5 歷史至少 ma7 有三千年!
一千年前唐朝人e5文化興起來, tioh8 對東亞各國輸出「漢文化」 。到北宋 e5 時陣(~950 A.D.) chit-e5 新 e5 文化 kap語言 tioh8傳入福建。所以閩南語語族 e5 人學這 e5 新 e5語言(文言文/音), 來學漢人e5 文化。Chit-e5 新傳入 e5 漢語 tioh8 叫做「讀冊音」。閩南語本土 e5 話 soah  hou7 人叫做「土音」 (ah-si7「白話音」)。所以chit-e5 唐朝音上濟一千年 nia7-nia7。
文言音 kap 白話音 e5 差別上大e5 所在 tioh8 是姓。親像,謝慶輝 e5 姓讀做 Chia7 (土音), m7 是讀做 Sia7 (文言音)。戴京珠 e5 姓讀做 Te3(土音), m7 是讀做Tai3 (文言音)。蔣介石e5 姓讀做ChiuN2(土音),m7 是讀做Chiong2 (文言音)。因為統治者改變福建人e5 讀冊音, 無改變tioh8 in e5 母語音。姓 e5 土音 tioh8傳到今仔日。所以今仔日,閩南語語族 e5 人猶是姓 in e5 土姓,m7 是唐朝人 e5 漢姓。台灣人ma7 是仝款。
話koh 講轉來, chit-e5 「文言音」kam2 是唐帝國e5 標準音?
真可惜, m7 是! Chit-e5 新傳入福建e5 漢語是河南kap江西交界e5 莊腳音(註一)。因為統治者是ui3 莊腳來, 莊腳人來傳唐朝e5漢語,當然無標準。所以正港e5 唐朝人講話 e5 捲舌音 soah傳無去。一寡音講 m7 著了了。今仔日若是有人 koh 講唐詩 tioh8 愛用台灣話讀, 台灣話是正港e5 唐朝話, long2 是 ? 讀正確 e5 歷史, 烏白講。
講tioh8 有音有(漢)字 ah是無(漢)字 e5  爭論, ma7 是真冤枉。 漢人發展漢字 beh 來寫 in 家己 e5語言, 當然 m7 是 beh 來寫閩南語e5 語言。所以, 文言音有音 tioh8 有字, 但是,土音 tiaN7-tiaN7 有音無字。有 e7 漢字是閩南語語族 e5 人借用 (訓讀, 註二), m7 是正港漢人e5 用法。不時 e5  政治壓力hou7文字 e5 發展更加困難。歷史上,閩南語語族 e5 人猶未發展出 in 家己 e5文字, tioh8  hou7  漢語族 e5人統治。因為不時有外來文化 e5 輸入 (親像唐朝 e5 文言漢語傳入), 今仔日 e5閩南語 tioh8 真複雜。
台灣話比閩南語koh khah複雜。台灣話是 ui3 廈門話 (閩南語 e5 一支) 獨立出來 e5語言。今仔日e5台灣話 lam7 tioh8真濟荷蘭話, 日本話, 南島語族話 kap 中國話。台灣話有真大e5 變化 kap 發展, 但是台灣話 e5 文字化猶是hou7 政治束縛 tiau5。真濟人讀統治者寫 e5 歷史, 講統治者講e5 話, 正確e5 歷史 soah m7 知影。
咱ai3 做一個上等國家 e5上等人民 tioh8 ai3 會知影家己 e5 台灣話 e5 歷史,學家己 e5 台灣字, 寫家己 e5文化。休士頓台語進步社副社長田聰勇是上好 e5 見證。伊 m7 ai3人稱呼伊姓 Tian5 (文言音), 伊ai3人稱呼做 Chhan5 (土音)。因為伊知影Chhan5 有三千年 e5 歷史!   這 khah 是上民主 koh 上正確!  

(註一) 王育德全集: 福建語研究卷。
(註二) 王育德全集: 閩音系研究, 10.閩音系的成立。 
(註三) 王育德全集: 閩音系研究, 5. 文言音與白話音。


阿兄，阿兄，我懷念你！！	
阿年
							
阿兄，阿兄啊，你敢有聽著我teh叫你？我是阿年啦！
聽著講你已經轉去歇睏，我一直無愛相信！但是ti7電話中阿嫂、阿倩、阿娩kap Sin3-khou3阿姐鋛攏講你靜靜ti7 hia teh歇睏啊，我不得不接受這個痛心e5事實。鋛講ti7病院最後e5時刻，你並無受著大痛苦，恬恬去，che是我替你感覺上安慰e5所在。阿嫂真傷心，講be7赴換西裝，hou7你真委曲，猶穿睏衫ti7 hia 歇睏。但是，鋛講你看起來真清涼，真安詳，無煩無惱。阿兄，其實che ma7算是你有福氣e5所在啊！。阿兄，真對不住，我人toa3 ti7外國，無法度ti7短時間內底離開無閒e5職務，be7-tang3 ti7你e5身邊ka7你講寡話，kan-taN會tang3請阿娩將我e5心聲讀hou7你聽。
阿兄，自從聽著你無相辭就先去了後，我真傷心，我非常m7甘。想起你，目屎to7一直強欲留出來。目睭若khe3,你e5身影就馬上顯現ti7面前。阿兄，你無應該hiah早to7去！你一世人，認真拍拚，勤儉，守本分，白手起家，打出一片家己e5天下。Ti7坎坷環境中栽培大漢e5五個查某囝，每人攏是hiah-nih有才情，hiah-nih有成就，koh hiah-nih有孝心。照理講，應該是輪到你來享受e5時陣。但是，你偏偏猶未真正享受著，就先去啊…
阿兄，我這個做小弟e5,離開家鄉三十外冬，並無盡兄弟情替你做任何代誌，請你原諒我，好無？阿兄，你是我e5大兄，ma7是我e5恩師。自細漢，我就對你有一種特別e5佩服，ti7我e5心目中你是萬能e5。我會記得細漢e5時，足愛聽你彈吉他，經常坐ti7你e5身邊看你替人裝修收音機，替你拾螺絲，收工具。另外，你ma7是修理腳踏車，機車e5高手。厝裡若物件家私歹去，你攏有辦法修理。以後，ti7永興國校e5幾年，我經常去toa3宿舍 ，hou7你kap阿嫂照顧。出國了，我就無啥kap你聯絡。
最後kap你見面是ti7 1992年熱天，阿I(母親) 過身e5彼年。你叫我去員林恁厝過暝，順續報我看你e5新厝。彼日，我先去僑信國校看你，你抵好teh指導學校e5樂隊，準備畢業典禮e5演奏。看著我來，你隨時停落來，將我介紹hou7同事。你知影無？每擺你介紹我hou7別人e5口氣kap表情，會tang3體會出你對這個小弟是外驕傲，外歡喜! 外有光彩leh！
彼暝補習了，你專工去夜市買幾項我細漢時愛食e5點心，另外koh家己落廚炒兩盤，開一罐強酒，那食那lim那開講。彼暝你、阿嫂kap我講真che7話，你對家己拍拚出來e5成果，表示相當安慰kap滿足。我bat建議你退休了，chhoa7阿嫂來多倫多觀光𣿅蕌，但是等未到彼時陣你就先去歇睏啊!
阿兄，我chit-mai2才知，三年前你退休了後，身體to7開始無好，你本來phaiN7錄影機四界遊覽e5計劃，一直be7 tang3實行，所以你開始專心畫圖，求清靜。你竟然有法度ti7短短e5時間內底畫chiaN5百張e5寫生畫。阿兄，是m7是你家己已經知影，你剩無外che7時間啊，所以你就拚命做你愛做e5代誌？阿兄，ti7你半暈迷e5狀況，彰化基督病院特別替你舉行e5畫展攏總賣十外套，阿嫂kap五個查某囝鋛攏有照你e5意思，將全部e5收入捐hou7病院做救濟。阿兄，我知你m7是基督徒，但是你卻有標準基督徒e5表現，你疼痛e5心，會hou7真che7人久久siau3念…
阿兄，你以前bat怨嘆無後生，但是事實證明，你e5五個查某囝ti7你需要人照顧e5這段時間，鋛所表現e5,絕對be7輸十個查甫囝！阿兄，請你放心去歇睏，所有留落來e5代誌，阿嫂kap阿倩鋛姊妹會料理kah好勢好勢。雖然過去e5三十外冬，時間kap空間e5隔離，失去kap你作伙e5機會。但是，阿兄，你永遠是我心目中彼個萬能e5大兄，你永遠會存在ti7我e5心內…


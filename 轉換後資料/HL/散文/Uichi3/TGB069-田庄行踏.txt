田庄行踏
Uichi3
Koh 50工退伍, chhiau5 tioh8 1禮拜e5長假了, 心內to7已經phah算beh去宜蘭Siong5--哥hia tau3 choh-sit.

1冬前聽軍中e5學長a2 teh講退伍前心內e7驚惶, tiuN-tu5, 料想ka-ti7一路行--來, pheng7人long2 koh khah有方向感, chit款tai7-chi3應該be7發生ti7 goa2身軀頂.

無想到, theng3候兵做到chit lo7坎站oan-na e7操煩, 心頭liah8 be7 tiaN7. Pian7若性命狀態an2-ne e5時, 真自然e7想起Chheng-siong5兄kap Bi2-hong5姐in chit對「生活哲學家」. In表現出「放鬆chiah有力」e5態度, 對goa2 chit種頭殼ka2 siuN an5 e5「腦內革命家」是真大e5衝擊, ma7有chiaN5明顯e5治療效果.

頂pai2日本旭川e5故事了(TGB通訊第38期, 2002.11), 本piaN5功力大進展, ban2 siuN an5 e5筋路血氣kui e5 long2 chiau5通, m7-koh無徹底性改變「體質」ma7是無效, 離開「大師」身邊chit8 e7久, 舊症頭to7 koh gia5--起-來. M7-chiah千里迢迢ui3南進東南亞e5基地──左營, 班師到eng2過對Okinawa (沖繩) e5通商口岸──宜蘭做「基地訓練」.

Ham7 Tek-hoa5 ui3台北城khok8 2點鐘久e5「對號慢車─莒光號」1 到羅東, 來車頭接--goan2-e5, 是台北大學青年社出身e5 Kek-iuN5, 人kap人e5性命總--是e7 ti7某1 e5特別e5時刻來sio tu2. 3冬前, goan2政大台文社ham7青年社來體驗農村, hit chun7 ka7 goan2接待--e5, ma7是Siong5--哥, 3冬過, Siong5--哥e tioh8學位tng2來種田, 台文社kap青年社人來來去去, goa2去做兵, Kek-iuN5考tiau5清大社會所, hiah che7冬後koh sio tu2, soah ma7是ti7田--nih, lok8-kou5-moai5-a2--nih!

問tioh8 hit-koa2 eng2過cho3-hoe2來農村體驗e5朋友. Chit8-koa2 koh teh讀冊, chit8-koa2已經出社會食頭路, 有--e5 iau2 ti7運動khou-a2--nih chhia-poah8-peng2, 有--e5離開chit e5「是非之地」, 有--e5用「框」ka7 ka-ti7束縛tiau5--e5, 有--e5 haN7出ka-ti7畫e5界線, 總--是, tak8-e5用無kang5 e5方式為性命chhiau-chhoe7意義.

Na2講na2欣賞蘭陽地區麗tau2 e5景緻, 無joa7久, goan2 to7到田邊a2, to tng beh pih褲kha落田做khang-khoe3, 已經ti7田--nih無eng5 chit8 khun3 e5榖東余大姐ham7 in ang , to7真無棄嫌招goan2先去食tau3補充體力, e7-pou thang koh做. 食飯e5時除起tak8-e5紹介熟sai7 e5話, long2 teh講有關田--nih kap榖東e5 tai7-chi3, 余大姐in ang-a2-bou2對bak塗ham7田庄生活真意向an2-ne.

「Kha底2 chang5, 正peng5 2 chang5, to3-peng5 1 chang5.」「Ti7田--nih行路e5時, tioh8行ng-a2 ham7 ng-a2 e5 phang7, 無, 等--leh beh播e5時, 塗choaN-a2 lap8--落, 無所在播.」鄰長伯--a2 ka7 goan2技術指導, 余大姐chai2時a2已經oh8--過, ti7邊--a2開始奮戰, tu2頭a2, goa2連路to行be7好, tiaN7去踏tioh8後piah iau2-boe7播--tioh8 e5位.

Siong5--哥一直提醒, 微觀ai3顧, 巨觀ma7 tioh8調整, goa2真無耐性, ka-chai3 hit日天氣涼涼--a, 無siaN2流汗, 無hiah緊分心, 另外ma7想tioh8來chia to7是beh放鬆頭殼, 身軀無bu2 khah thiam2--leh, 思考beh nah e7得停khun3?

Kek-iuN5 kap Tek-hoa5加入戰局, ma7 push goa2 koh做--落. Na2做na2觀察4 peng5邊, goa2發現余大姐真正chiok有趣味, i做kah e7笑, koh三不五時講--2-句-a2, 提升au3少年e5戰力. I ka7 goa2講細han3 e5時, tiaN7看tioh8水牛ti7 lok8-kou5-moai5-a2--nih ko7浴, i to7 chiok siau3想beh an2-ne, 結果beh收工hioh-khun3 e5時, i真正ka7 lok8-kou5-moai5-a2 kou5 ti7面kap kha手, chit e5畫面若當做榖東俱樂部e5宣傳照一定真合su!

暗時, 簡單e5便菜飯食了, Siong5--哥e5朋友ham7 goan2 to7坐ti7埕--nih納涼開講. Siong5--哥提起i最近接e5 case. 日本e5空手道大師, ti7武術頂tu2 tioh8『瓶頸』, 參be7透, 因為傳說日本空手道是南少林拳ui3南中國傳到台灣, 另外koh ui3 Okinawa chiah到日本--e5, 照理講, 若beh ui3起源chhoe7--去, 應該tioh8去福建iah廣東, 不ji7過文化大革命消滅中國傳統思想ham7文化, 致使chit款功夫無傳--落-來, kan-taN 70~80歲hit ian5 e5老歲a2 koh e7-hiau2 chit款功夫, chit-ma2 siang7利害--e5 soah是ti7台灣, 台灣無經過文化大革命, m7-koh Siong5--哥去訪問--e5, ma7是long2老歲a2, 少年--e5無人beh oh8, koh chiok che7口訣是台語口語sio傳, 無文字記錄, 若準無趁chit時ka7寫--落-來, chit款屬庶民文化e5 mih8件, to7 e7 na2來na2無, 到時lan2有koh khah che7理論印證台灣文化e5優良, 有joa7 che7分析指出台灣文化e5 phong-phai3, ma7無khah-choah8, 內容long2無--去-a, 抽象e5理論kan-taN是變做teh自我安慰.

Goa2設想台灣民族e5 khia7起, 是beh建立ti7 siaN2款基礎? Ui3歷史--nih chhoe7理論來支持, iah是ai3補充ui3現實出發e5元素? 無--去-e5無法tou7 nge7 ban2--tng2-來, 重要--e5 kam2 m7是接受現實, ui3現此時出發? 過去, goa2認為tioh8堅持che堅持he, chit-ma2看--來, chit e5詞e7-tang3重新定義, 若準goa2已經ka7 ka-ti7培養做講台語寫台文, 尊重多元文化ham7價值觀, 用基層(普羅大眾)目chiu看世界e5人, goa2 to7已經用chit lo7方式teh過活, an2-ne kam2 koh有「堅持」e5問題?

堅持, 無e5 mih8件m7-chiah tioh8堅持. 問題是, lan2是確實相信chit款價值, 用chit lo7態度teh生活, iah是為tioh8 ham7別人無kang5, thiau意故ka7 ka-ti7限定taN-a2 e7-tang3做siaN2? An2-ne人是e7 koh khah接受「堅持」e5價值觀, iah是顛倒倒彈? 運動--nih講--tioh8 e5堅持, 真che7是ti3覺tioh8體制不公不義, 決志beh ham7被壓迫者khia7 cho3-hoe2開始--e5? Ti7 chia, soah有1種危險──siuN過頭刻意, 顛倒ui3人群--nih疏遠. 自我反省, ka-ti7對食mih8, 看冊, 電影, 朋友ka2-na2 siuN過頭ka7 ka-ti7畫界線, taN-a2 beh接受某1種層面e5 mih8件.

日本空手道大師ui3台灣鶴拳, chhoe7 tioh8南少林拳到日本e5「missing link」, 手尾e5『甩勁』, 空手道是chit e5動作到定點, ka7 khui3力灌ti7手尾, 台灣鶴拳手勢出--去到定位了, koh ka7 hiuh--tng2-來, be7-su kap sut-a2 kang7款e5動作, 按Siong5--哥手勢e5表演, 空手道hong5感覺khah死板, 鶴拳khah放鬆ma7 khah柔軟.

照拳頭師父in觀察正港鶴a2 e5動作真正是an2-ne, 拳頭--nih蘊藏大自然e5哲理. Bat出國ham7 200公分大chang5 e5 a-tok-a2 chhia拚e5鶴拳師父, 運用柔軟e5手勢ka7對方e5招勢化解掉. 面對國家機器大怪獸, 細粒子e5人民, kam2 oh8 e7 tioh8「放鬆chiah有力」e5自然哲學來化解危機?

Siong5--哥e5朋友, 人客五花十色, 做電視--e5, 賣養身食品--e5, 做社區組織--e5 long2有, 雖bong2做--e5無kang5, m7-koh ti7天星e7-kha, goan2真趣味ma7認真teh講chit-koa2問題, 其實真che道理e7 sio通.
 
Hit暝, 有窗a2外e5 4-kha-a2陪伴, 真好睏. 隔tng2工險a2 peh be7起--來, 腰酸背疼, chiok久m7-bat an2-ne--a, taN-a2細han3 e5時e7免顧慮tioh8 bin5-a2-chai3 ai3上課, ai3上班, chiah e7無chun2-chat ka7 khui3力用了了,「注神」hou7 goa2無看前顧後, chit lo7感覺真好!

食飽moai5 to7 koh去田--nih-a. 今a2 e5 khang-khoe3, 是beh ka7金寶螺(福壽螺) e5卵joe5 hou7死. 金寶螺是1979年hou7人ui3南美洲引進台灣--e5, 本chiaN5是beh料理用--e5, 結果台灣人be7愛金寶螺e5肉質(siuN軟), 飼螺a2人ou-peh8放生, 金寶螺m7是在地種, 無天敵, 致使ou-peh8生, 有水e5所在to7有金寶螺, in生ti7田--nih e7食ng-a2 e5心, 是農民e5大麻煩, 有e5農民e7趕鴨a2去tau3食螺a2, Siong5--哥採用e5辦法, 是ia7苦茶phoh.

腰aN3--落一直用柴枝teh poe2螺a2卵, 無管thai3時間, 腰酸--a chiah giah8頭hioh喘, chit8 e7看, 山kha chit peng5邊5甲外e5田, long2是田邊管理員ai3顧--e5, hiong5-hiong5想起中國詩人teh寫『邊疆塞外』e5情景:『天蒼蒼野茫茫, 風吹草低見牛羊.』宜蘭e5田岸邊無牛ma7無羊, 感受--tioh8-e5 ma7 m7是中國詩人想beh tng2中原e5『悲悵』, m7-koh頭殼內soah chhoe7無台灣詩人講農村e5任何詩句ham7 image.

Hit e-pou, chit-koa2朋友long2 beh tng2去各人e5 khang-khoe3場, goa2 ma7 beh tng2去做兵--a, chah kui身軀e5酸痛, m7知頭殼kam2 hioh-khun3有夠?「體質」kam2調有好?

2005.05.08
1 後山人e「特權」, 自強莒光復興普通車, 價siau有差, 速度sio-kang.

∮愛e5 花園
做老p? ? 心情
莊惠平
早前 e5 人大部份 ti7 20 歲a2 kha-tau，就做人 e5 pe7母，cha-pou、cha-bou2 當勇，身體頂面 e5 機器當chan2。Koh來，khia7起 e5 環境比 chin2.加真清氣： ah8無電視、電腦e5 輻射；ma7 無手機a2 e5 電磁波；食e5水ma7 無受工業e5汙染、農產品ah8無 phu7 農藥；生活 e5 節奏ma7 無 hiah緊，人 khah boe7 緊張，boe7生e5人 (cha-bou2--e5 叫做thun5母，cha-pou--e5 叫siaN2？)差不多long2是身體先天e5毛病；無像chit-ma2全long2 是後天e5 環境致到siuN7慢結婚，long2全是pe7老kiaN2幼，男女雙方若有1個khah 無注意，就boe7生，m7是 hit 種精蟲siuN chio2,無.就是 boe7 tiau5胎；治療 boe7生e5 婦產科，略a2 khah有名--e5,患者是 kham7-kham7-烏。
Beh 有身m7是hiah簡單e5 tai7-chi3,我看電視頂頭teh poaN e5 戲，kian3-pai2 若去hong5 強姦--e5 iah是 kap 人睏1暝--e5 就long2會有身，in thai3 long2 hiah利害，我真正是ka7 in o-lo2。我看 gun2 真che7同事，為著beh 做人，m7知食joa7 che7 漢藥teh調理身體；koh有1個同事in bou2 若有身就一定ai3 倒到kiaN2出世，ma7有幾na7 個同事結婚4、5 冬--a ，kang7款iau2 無消息；gun2高中 1 個同學，結婚10幾冬，ti7 2、3冬前 chiah 有，soah 1 kai2 就3 kaiN5，bu2 gah tioh8 chhiaN3 1個外勞來tau3 chhoa7。
看著頂面e5 例，我就感覺講我若會生，就真滿足--a，boe7 koh 去計較講beh生cha-pou iah是cha-bou2;有e5人就是boe7滿足，無 cha-pou--e5,想 beh生後生；無cha-bou2--e5 想beh生cha-bou2 kiaN2；有e5 為著beh生後生，生到 7仙女，iau2 m7 準煞；lan2若theh8 hiah-e5 boe7生e5 翁-bou2 來比較，應該 tioh8 感覺真福氣chiah tioh8。
大腹肚了後koh tioh8做產前檢查，像講 thalassemia (地中海型貧血) e5 預防檢查: 平均紅血球體積 (MCV) ≦ 80，翁 ma7 ai3 做檢查，gun2 bou2 ti7 頭胎 e5 時註死m7死，i  e5 MCV tu2好 80，連我ma7 ai3 檢查，我 e5 MCV ma7 ti7 80 kha-tau，為著gin2-a2 e5 健康kap 無必要e5 煩惱，就去台大醫學院遺傳檢驗科做khah詳細 e5檢查，證明講無問題chiah會放心。若是講有身 e5 人 siuN che7 歲，ai3做 e5 產前檢查koh 愈che7 。 
Koh來，就是病kiaN2；有e5過 1、2個月就 khah 好，有e5就無hiah 好--e5,有e5 若boe5 堪--得，koh tioh8 食安胎引，ma7有大腹肚期間 long2病kiaN2 到真嚴重，病kiaN2 e5 程度是看個人e5體質。講著che，gun2 bou2 ti7 頭1胎 e5 時，病kiaN2 到糜飯食boe7落，若鼻著菜 iah是無 hah8 e5 味就吐，為著腹肚內 e5 gin2-a2 kap i e5 身體，看 i ai3 食 siaN2，我就來去買,che 就na2像吳晉淮先生kap 張淑美女士所合唱 hit te3 病kiaN2歌〈10月懷胎〉e5 歌詞 kang7款，teh 講病kiaN2 e5 艱苦(像講 :面青青、面 iu-iu、面帶黃、心艱難、心憂悶、心傷悲、心礙礙、無奈何…) kap 翁體貼去買 in bou2 愛食 e5 物 (有:phang 水梨、桃a2青、文旦柚...) e5 對話。
無西醫chin3 前，cha-bou2人生kiaN2 e5 情景就 na2像 1個企業 beh轉型kang7款，「拚會過，燒酒 phang；拚若boe7過是 4 te3 pang」，公司無--去會tang3 koh 開，性命烏有--去是無重來e5 道理。
生kiaN2 m7是 tak8個 long2 真順si7,有e5 gin2-a2 有黃la5-a2 (『黃疸』)、有e5 是早產...等等。Gun2大cha-bou2 kiaN2 beh 出世 chin3前，因為心音(胎心音) siuN緊，chiah 剖腹抱--出-來，ma7 因為 an2-ne，chiah 去食著胎水 (『羊水』)，致使ai3 治療，看著 i chiah 細漢tioh8-ai3 注射、吊大筒，看著心肝是疼tiuh-tiuh。隔壁床--e5 若 teh 飼 gin2-a2食奶 e5 時，ka-ti7 e5 kiaN2 iau2-teh 治療，看--著是真心酸，gun2 bou2 看--著隨目屎流，我看i an2-ne ma7  chiaN5 m7甘。M7-chiah 講 lan2 若kap 人 kang7 房間--e5 ，對方e5 情形萬一khah 無好勢，lan2 khah 順si7--e5  m7-thang 表現gah siuN 歡喜，he 是會傷--人-e5。
為著beh hou7 gin2-a2 食人奶，gin2-a2  e5體質會 khah 好，gun2 bou2 就無退奶，m7-koh 因為 gin2-a2  iau2 boe7-tang3 飼人奶，m7-chiah gun2 bou2 e5 奶脹到beh 2 倍大koh 硬khok-khok，脹奶若無 chhih8掉，人會發燒，硬khok-khok e5 奶beh chhih8奶水出--來，he 是chiaN5艱苦，若koh hou7 無經驗e5 實習護士處理，就會烏青koh 疼。
做月內ma7 是真thiam2 e5 tai7-chi3,禁忌滿 si3-ke3,像講 boe7-tang3 khap8 著冷水、khah冷 e5 物件 boe7-tang3 食、chhek著奶 e5 物ma7 boe7-tang3 食、boe7-tang3 食 chhin3飯、boe7-tang3洗頭…，beh 煮 3 頓e5 人tioh8 煩惱，beh 食e5 人 ma7 tioh8 斟酌；koh來，就是飼奶e5 tai7-chi3,gin2-a2 ti7 病院食牛奶罐a2 食慣勢，tng2來厝，soah boe7-hiau2 suh 奶頭，tioh8 先chek奶入去牛奶罐a2 了chiah飼，慢慢a2 chiah hou7 學suh 奶頭，gin2-a2 生--出-來前幾個月，2、3 點鐘tioh8-ai3 飼 1 kai2 ，日--時 是khah無閒 nia5,若半暝，he就無眠koh thiam2,上無閒--e5 是gun2 母--a kap gun2 bou2。
「手抱孩兒chiah知pe7母時」，這句話若無等到kiaN2 出世，lan2 做人e5 pe7母--a，是體會boe7著 i 真真正正 e5 意義--e5。

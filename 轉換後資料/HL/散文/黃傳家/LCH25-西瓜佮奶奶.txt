西瓜佮奶奶
黃傳家

咱台灣社會，自從三十年前推行「家庭計畫」e5政策，演變kah出生人口逐年下降，佇近年來尤其嚴重，已經造成生育人口負成長e5反後果囉！
這個政策e5推行是鼓勵每一個家庭若有結婚生囡仔愛配合北京話e5口號講：「兩個恰恰好，一個不嫌少」e5運動，推行這項計劃e5執行工課，會用得講是非常徹底閣認真，確實收著明顯e5效果，值得乎人肯定佮呵咾。
我就是這擺計劃中e5家庭之一，所以有真深e5體會佮了解，藉著這個機會，提出來佮各位好朋友做真心e5分享。
以我本身來講：我是1943年代，出世佇中部地區e5庄腳囡仔，阮兜完全攏無田無園無祖業，清氣仔清氣是真屧貼(siap thiap)，只有靠阮阿爸四界去做散工仔，阿母加減佇厝裡飼雞、飼鴨仔，共一寡仔猙牲仔賣掉e5錢，遮湊遐窮(kheng5)，儉腸粒積，勉強成養阮五個兄弟仔佮七個姊妹大漢。
上界乎人毋甘e5就是阮父母，為著一家頭嘴e5三頓，攏拚kah頂氣喘phi7-pheN7，下氣玲瓏踅(leng7-long7-seh8)，操kah毋知影天較懸抑是地較低。
到kah我拄好娶某e5時陣，嘛拄好赴著「家庭計畫」彼班頭等列車，實際享受高級e5服務(享受避孕輔導佮補助)佇彼款逐項保守，又閣高壓束縛e5年代，咱做小老百姓e5,有通好受著政府這呢仔優惠e5照顧，真正是感覺真有自尊，莫怪歡喜kah歸粒頭昏昏，套用一句當時流行e5北京語所講e5,「受寵若驚」食饅頭配豆奶。
受著彼個計劃e5致蔭佮牽成，阮翁仔某毋但是產量控制佇「兩個恰恰好」，尤其品質e5製造猶擱較特別「𣘀」，因為阮是一胎生雙生，人講無好毋免驚，有好才敢大聲，阮是創造出真正罕有又擱優秀e5一男一女一枝花e5「龍鳳胎」，保證免驚拄著風雨做水災。
有彼對雙生囝出世，乎我深深體會著以前人講「che7囝che7孫che7福氣」實在是真大錯誤e5觀念，親像阮父母e5年代，一般家庭，囡仔生七、八個是真普遍，尤其生超過一打或者一斤以上e5猶擱滿滿是，嘛因為以前e5家庭，生活普遍攏真困苦，食bai2、穿bai2、蹛嘛bai2,所以囡仔嘛攏普遍厚渣滓(che tai2)，毋是發燒就是落屎。
以前的囡仔若拄著破病，免講有通好看醫生，就連食便藥仔嘛成問題，較功夫e5序大人，會去田頭戶尾，挽一寡草仔煎煎咧來珯就真佳哉，若會好就好，若𠕇好就放乎伊翹翹倒，並無啥乜辦法，只好「再見拜拜！若有緣份下世人才閣來。」
佇家庭計畫政策e5推行以後，逐個家庭攏保持「兩個恰恰好」e5小家庭化生活，因為囡仔生少，所有做父母e5,攏共囝兒當做是「鑽石至寶」，當做是「珍珠瑪瑙」，是彼呢仔甘寶寶，惜命命，攏嘛共序細仔照顧kah真順序又閣真勇健，毋甘乎鋛有一絲仔走斜，抑是頭燒耳熱。從此以後咱e5社會型態，就雄雄轉了一百八十度e5大改變，從此配合著「兩個孩子恰恰好，一個當然不嫌少」，嘛因此才知影「田螺疼尾溜」，嘛因此就有人咧喝咻，即馬e5北京語已經換另外一句新口號講：「養兒不是在防老，老人問題誰思考？」
會記得佇家庭計畫實施「節育」e5進前，逐個家庭e5囡仔生著彼呢濟，干焦日常e5三頓就強欲顧𠕇飽，當然是得𠕇著父母來關心佮照顧，閣較離譜e5代誌，嘛有做序大人e5,因為厝裡囡仔大細彼呢che7,到底陀一個排第幾個？陀一個是啥物名？嘛攏毋知影，排kah霧煞煞。
後來阮二個雙生仔寶貝欲號名e5時陣，我攏乎阮彼個「賢妻良母」型e5𡧛某也全權發落，因為伊e5頭殼內底干若有生珠，做逐項代誌攏毋捌輸，實在是有超群e5功夫，伊看著代先出世e5查埔囡仔，彼粒頭殼圓輾輾光滑仔光滑金釉釉，就共號做「西瓜」，後尾出世e5是查某嬰仔，伊拄才出世e5時陣，奶就食無歇睏，會用得講：奶無離嘴，仙食都𠕇夠氣，所以就言順名正，共號做「奶奶」(ne-ne)。
佇這對雙生仔五歲彼年e5有一工，拄好阮一個姑婆去開刀蹛院，阮某就𤤳這對雙生仔寶貝去病院共看，哪知影，奶奶恬恬仔家己走去便所，阮某斡一下頭，雄雄看無囡仔影，一時緊張衝出去就共服務台e5小姐講：「我e5奶奶拍無去囉！」小姐問講：「你e5奶奶有外大？」阮某也拄好看著西瓜企佇邊也，就應講：「像西瓜赫大。」小姐閣問講：「你e5奶奶佇叨拍無去？」阮某也應講：「佇開刀房遐拍無去e5。」小姐若想若講：「嘿！你e5奶奶......親像西瓜彼大......閣佇開刀房遐拍無去......啊！我知，就是醫生共你收去囥。」


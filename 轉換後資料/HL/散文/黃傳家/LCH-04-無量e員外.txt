

無量e員外

黃傳家

較早有一個員外真好額，伊 e 田園厝宅歸大遍，金銀財寶滿滿是，奴才、查某砼仔真大陣，是一個眾人攏足欣羨的大阿舍。

毋過員外 e 做人真失敗，伊毋但真無量，又閣有夠凍霜，凡是地方鄉里若有發生艱苦困難的代誌，需要伊來出面援助鬥相共，伊攏一概拒絕，無欲參加，閣再顛倒經營地下錢莊放重利，賺著真濟不義錢財，親像這款「為富不仁，一毛不拔的 khok8 仔頭」，確確實實乎人感覺真怨嘆。

真拄好，鋛厝的正屏隔壁佮倒屏隔壁，頂無外久，同齊搬來二口灶，攏是外地人，閣較拄好 e 就是這二口灶鋛 e 工課嘛攏真誠特殊，一個是咧撞大鼓，一個是咧拍銅鑼，喔！逐工位透早一直到盈暗，一屏是 pin pin piang3 piang3，一屏是 khi khi khoai khoai，吵到乎員外歸個心臟 pok8 pok8 跳，身軀皮皮蔡，精神強強欲錯亂，實在是擋未稠。

員外就要求這二口灶趕緊愛搬厝，若無咧，閣再按呢吵落去，伊這條老命一定真緊會休去。

彼個撞大鼓 e 佮拍銅鑼 e ，鋛二個人就相𤤳來給員外講：「阮攏是出外人，嘛攏搬來遮滯無外久，因為地頭生疏毋捌人，又閣頭路歹𠥔生理凭，渡三頓食飯道已經成問題，那有錢通好搬厝咧？」

這個員外佇無可奈何之下，只好嘴齒根咬咧，較苦也較苦，一人乎鋛五百兩銀提去準備搬厝。

這二個人提著員外乎鋛的五百兩銀，真正是親像天落紅雨，連做眠夢道想未到這款好孔的代誌那會來發生，一方面當然是有夠歡喜，另外一方面鋛嘛攏遵守約束，趕緊來進行搬厝的工課囉。

這個時陣，員外看著鋛當無閒咧搬厝，當然嘛是真歡喜，會用得講看佇目睭內，爽佇心肝底，認為從今以後就有通過著清清靜靜，平平安安的好日子，那知影，第二工 e 透早，伊嘛是乎 khi khi khoai khoai，pin pin piang3 piang3 的吵鬧聲驚醒，伊叫是家己咧做眠夢，雄雄蹌起來看一個斟酌才知影，原來鋛彼二口灶，就是撞大鼓 e 搬過拍銅鑼的厝，拍銅鑼 e 搬來撞大鼓鋛兜。

喔！這個員外伊一世人專門食銅食鐵，一直吸人的血汗錢，賺盡橫財，而且一毛不拔，有入無出，想未到煞乎二個出外人給伊設計閣兼創治，毋但了錢，猶閣未當消災，氣一個血壓 chheng3 懸續來腦中風，雖然破病佮真傷重，毋過攏無人同情伊。

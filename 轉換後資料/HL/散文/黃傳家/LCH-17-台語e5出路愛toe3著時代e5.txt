
台語e5出路，愛toe3著時代e5腳步
黃傳家
佇前幾工聽著一個師父咧開示，伊講：龍交龍，鳳交鳳，「tuh-ku」 e5交tong3戇。隨時就有信眾給糾正講：師父，你講錯啊，應該愛講：龍交龍，鳳交鳳，「癮痀」 e5交tong3戇才著，因為自古以來，阮攏是按呢講才是正確。
我想：無論是「tuh-ku」亦好，或者「癮痀」亦罷，實際上，這兩句話並無利害衝突，嘛無啥物互相矛盾，若以消極e5態度來講，咱就凊凊彩彩給煞煞去，啊－「親成莫計較啦！」
不過，若用積極e5精神來看，即當今咱社會上e5一寡人，ine5生活物質充足，營養豐富，又閣食好做輕可，khang課攏是礁鬆手弄，專門咧than3軟路仔e5大百錢，給艱苦佮硬仔攏撣予別人承。親像人咧講：「食到肥肥，一箍槌槌；穿到𡧛𡧛，真正枵鬼，干礁等欲領薪水。」除了是先天所致，或者是遺傳基因e5關係，根本to真奧看著「癮痀」人e5影跡。
顛倒是時代愈進步，toe3著潮流e5演變，造成真濟真濟e5人心腐化、品行惡劣、思想污濁、頭腦混沌，根本毋知今仔日佮明仔再欲做啥，分未清親愛阿母－台灣正確e5定位，嘛認未明hiah個不肖閣大尾死鱸鰻彼款「乞食趕廟公」鴨霸兼卑鄙e5態度。
猶閣較悲哀就是hiah個「落(lau3)褲」族e5壞仔組，竟然會當揚威耀武，hia-pai chhang3鬚，毋知通好見笑，給別人攏看做普普無價值，一直誇口世間上獨獨伊家己上界「𣘀」。
咱斡頭過來看彼個唸經開示e5師父，雖然伊是一個出家人，若是依照過去一般人e5想法，攏嘛認為出家人是無咧管凡塵俗事，嘛無咧插社會繁雜e5代誌，毋過，即馬時代已經改變也，你若閣有彼款古版舊式e5想法，才是真真正正大落伍囉，雖然伊是出家，伊猶原嘛是一個「人」。仝款著愛生活過日子，仝款是愛五榖糧食來添腹肚，仝款逐工未用得缺欠：「柴、油、米、鹽、醬、醋、茶。」只不過出家人in日常所做e5 khang課較特殊，比一般世俗凡塵e5人較無相仝，不過in所服務e5對象，猶原是社會上e5人群，仝款是世間上e5眾生，亦就是「人」啊！
我真欽敬彼個師父e5智慧，尤其佩服伊對人性特別獨特e5觀察能力，所以才會當講出「tuh-ku」e5交tong3戇chiah呢有學問e5名言。
彼個師父，伊毋若講出目前咱社會上某種人in心理e5病態，而且是「病入膏肓、無可挽救。」尤其伊嘛啟示咱e5母語出路，嘛愛toe3著時代e5腳步力求更新，前途才有發展佮幫助。
佇這個2003年e5新年頭，特別愛喝醒hiah個該睏e5時間攏毋睏，偏偏a2愛認真拍拚e5時陣，才咧「tuh-ku」e5可憐蟲，恁著趕緊精神醒起來喔，若是干礁siau3想欲用：偷、搶、拐、騙、強奪兼恐嚇所得著e5「贓物」是罪惡e。
經過師父e5開示了後，你對其中e5道理有了解否？咱e5台語文化嘛是多元e5,嘛愛toe3著時代e5潮流追求生活化，普遍化佮大眾化，攏來創造進步佮開闊e5前途。


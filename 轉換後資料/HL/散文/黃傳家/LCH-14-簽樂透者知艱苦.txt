
簽樂透者知艱苦
黃傳家

自從今年正月十七日，樂透上市彼一工開始，街頭巷尾所有簽注站e門口，等欲簽注e民眾，攏是圍到烏黔黔，排到是超過規條街仔路，而且攏愛等候規點鐘久以上e時間者有通簽著牌。
根據專家e分析，簽樂透欲中獎e機會有到困難，若欲著上細獎e三組號碼，干單是百分之二點七三e機率，準講著獎所領著e彩金，經過tiak tiak算算，除除扣扣，lan-san順續拍掉，拄好偆一百外箍，若欲去食一頓「199吃到飽」實在無夠，顛倒愛閣給人借錢來tau3;若是欲著四組號碼，更加困難，只有千分之一點八e機率爾爾；咱逐家攏嘛咧數想中頭獎著否？莫戇也啦，彼連百萬分之二e機率to7猶無啦。
毋過有夠奇怪啊，偏偏造成全民運動，人人瘋狂，一直向前行，啥物攏毋驚，甘願mouh著新台幣去咧賭性命，我實在是想無啥物道理呢。
親像有人給厝內所有e生活費用簽了了，引起家庭革命強強欲起痟；嘛有人給囝兒e學費簽到空空空，害鋛小朋友若欲讀冊遂愛等後冬；閣有人給一生e粒積總簽到焦焦焦，滿腹e後悔怨恨家己e運氣差，最後只好代先走去「蘇州報到」等候鋛阿爸。
以上所報告e是彩迷摃龜e情形，不過，我需要聲明e就是我干單講：「簽樂透者知艱苦」，並毋是奉告逐家攏毋通簽樂透haN5，若無會引起一寡人e不滿，萬一若乎鋛趒(tio5)腳頓蹄，搥心肝兼咬牙，順續給我掠起來推一個做狗爬，彼著實在真冤枉囉！
咱即馬來看簽樂透中頭獎e人，鋛是毋是真正樂透？照理來講：著樂透頭獎e人者有百萬分之二e機會，是足幸運e，鋛應該會用得給尻川坐咧金庫、雙手mouh著錢箱、食飽妝𡧛𡧛、四界𣿅蕌去遊山玩水、攏免驚會拄著鬼。
毋過，真正e煩惱，拄好者欲開始爾，佇咱台灣簽樂透若中獎e人，是愛半暝仔偷偷來搬厝趕緊匿起來；有人是愛申請警察來保護，規家若親像犯人攏毋敢踏出一腳步；親像彼對泰勞e翁仔某，經過咱e媒體大大炒作一番了後，遂著腳底抹油起走路，毋敢轉來公司上班，嘛毋敢轉去鋛e國度，只好委託律師出面排解來協助。這款製造「社會土石流」各種e混亂、不安、驚惶、恐怖e樂透，確實是有影真艱苦，這就會用得證明我所講e是事實，並毋是白賊e。
親愛e好朋友啊：
其實咱免失望，嘛免著驚，請恁目睭看來我遮，耳孔斟酌聽，咱e樂透嘛有一項優點，值得乎咱褒獎，就是咱政府有規劃，欲撥出26.7%來做社會「公益」基金e用途，假使若攏無給贊助簽一支仔樂透，就是親像我這款LKK、食蕃藷配菜脯。
會記得有一句話是按呢講：「欲娶好某愛揀娘奶；若聽好話會賺家伙。」
今仔日是二月廿四日，閣是咱馬年頭仔初次見面，佇這個吉日良時當中，我用一句「好話」，恭祝逐家：
迎接馬年好頭彩
希望寄tiam3明仔早
樂透明牌簽一支
頭獎隨著福氣來
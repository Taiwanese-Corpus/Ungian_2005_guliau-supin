真有原則的屘姨也
黃傳家

阮外媽世居鹿港，伊是出世佇富戶家庭的千金查某囝，所以阮佇細漢e5年紀，並毋知影外媽的真名叫做啥物？干礁知影逐家攏稱呼伊是「三姑娘」。
會記得1940至50年代，咱台灣社會，當咧提倡「增產報國」，生囝生到老khok khok，一般家庭攏佇「濟囝濟孫濟福氣」e5傳統觀念之下，「會生儘量生，未生食腳chiN」e5封建思想束縛當中，佳哉阮外媽確實無失禮數，攏總生有「九萬金」閣「七仙女」e5輝煌紀錄，足足有「一斤」數量e5 gin2仔胎，成功「做人」e5效率，為伊本身爭取真大e5「面子」佮「名聲」。
到kah 1960年e5時陣，阮厝佇中部搬去台北e5圓環邊，各位好朋友，恁去台北落車頭有探聽否？以前的台北城圓環埕，遐e5台灣料理，好食e5點心是kai3出名，若是圓環頂e5夜市仔擔，所賣e5服裝衫仔褲是外a2呢chiaN5時行咧！所以當時阮彼個佇南部咧讀大學e5屘姨也，攏會利用歇熱e5時，去圓環e5夜市擔拚生命大hak貨。
阮屘姨也，無論是查埔抑是查某e5排行中，攏是排行上界尾仔，古早人講：「屘仔囝食命」，確實是歸欉好好攏無「錯」，阮屘姨也毋但是「佇厝蔭父母，出嫁蔭丈夫」e5富貴命，而且伊閣是地方上學歷上懸e5第一名，堪稱是「女秀才」e5學問家。
阮外媽特別用一首詩來形容阮屘姨也，就是「讀冊to7讀十八冬，家伙開到直欲空，畢業了後隨嫁翁，生活過著真輕鬆」。意思是講阮屘姨也e5讀冊過程，ui3小學、初中、高中、一直讀到大學，研究所，頭尾加加起來拄好十八年，佇五、六十年前，欲讀最起碼的國民學校，to7真無簡單囉！何況是一個查某gin2仔，會tang3讀到大學閣研究所，更加是轟動武林，驚動萬教。所以阮外媽為著栽培chit粒「掌上明珠」，讀到上懸e5學府，窮盡「私khia錢」全部付出來栽培伊，當然這攏是外媽顧謙e5講法，干礁憑外公e5財力，田有厝有，生活富裕「萬貫」家財，若栽培一個序細讀到碩士班，應該算是易如反掌，桌頂拎柑e5「零星」代誌而已。
只不過因為阮屘姨也，一直讀到研究所，年齡足足有二六、七歲，佇彼款傳統保守e5社會背景，查某gin2仔超過二十猶未嫁出，to7會互人笑是「老查某」，所以伊研究所才拄畢業，根本是未赴出社會食頭路，隨to7嫁去隔壁鄉e5「望族世家」，數代懸壺行醫，阮屘姨也嫁過去，亦to7名正言順，當任「先生娘」做少奶奶囉！當然是「食好穿好真輕可，開錢更加免煩惱」。
若認真想起來，人講：「一人一款命，早to7天註定」，命好命bai2海海也過，勤儉拍拚，認真樂觀，才是做人e5基本原則，恁講著否？
但是阮屘姨也做人真有原則，to7是便若去夜市仔擔買物件，一定給錢額䊵到偆一半，才會甘願放伊過。
彼一年的歇熱，阮屘姨也，仝款去阮兜𣿅蕌做人客，阮chit陣gin2仔班足歡喜e5,暗時to7陪阮屘姨也出去遊夜街，踅夜市仔，閣兼給伊湊款貨。
彼一暗，阮佮屘姨仔招招𤤳咧，一行十外名，to7去圓環頂踅亦踅，相亦相，阮屘姨仔目睭真正金，對一su形體真𡧛e5衫一下看，心內to7佮意有一半，彼咧夜市仔擔頭家，看著阮一大陣人客到位，當然是心歡喜，認為遮是好khang e5無得比，開始to7起鼓、扮仙準備欲來做生理。起先彼咧頭家to7給阮屘姨仔講：「鳴呼伊呀！𡧛姑娘也你確實真有眼光，會曉欲愛chit su日本最新流行，閣kai3高尚e5衫仔褲裙，chit su若是你來穿，to7顯示自然𡧛，毋免乎你化粧、抹粉、點嘴唇。」
你看！chit su頂衫是紅色e5,配合褲裙是烏色e5,人講：「紅𡧛烏大瓣」chit su你若穿會著，to7帶乎你e5頭腦精功，身軀真健康。閣再講：目前上界流行摩登e5 chit su，若穿佇你chiah呢迷人e5身軀，特別會顯示出「奶凸、腰束、尻川斗翹啄啄」，保證乎你婚姻美滿，生活幸福，生囝生到老khok khok，囝孫才情做總督，還毋若按呢爾，閣會tang3帶乎你「榮華富貴代代傳，福祿壽喜齊齊全，囝囝孫孫中狀元」。
以前咱阿媽攏有教咱「關門to7閂，買物to7愛看」你斟酌看，chit su衫是採用美國上界高級e5「娘仔絲」做料身，才閣經過日本e5服裝專家精心設計，裁剪而製，為著欲配合親像你chit款「妖嬌」e5身材，佇兩日前才專工對日本空運來台，若有心欲買，請現金chhoan5乎便，趕緊來，才未買無著，心肝礙逆，較慘乎人掠去䊵。
彼咧頭家有夠拍拚，扮仙扮一晡，攏無賺半箍，不過上界要緊e5是阮屘姨也，伊愛欲知影，chit su衫到底外濟錢，通好切一半，寄咧過年。
到尾仔，頭家有講chit su衫是對日本原裝進口，若是百貨公司咧賣定價to7足足二萬九，今仔日伊欲拚一下也人氣，算來阮屘姨也確實有福氣，會tang3來遮互伊半賣半相送，chit su衫干礁欲賣二仟箍。
阮屘姨也to7隨給伊出一仟箍。
彼咧頭家算盤雙手捧起來，一個嘴若唸講：五六三十，三七二十一，tiak tiak算算咧零星e5拍掉，伊講：若是一仟箍連運費攏無夠，不過無要緊，盈暗我to7拚一下開市，好！一仟箍賣互你。
阮屘姨仔to7給出五佰箍。
彼咧頭家給阮屘姨也講：你有心欲買to7加添淡薄也！我閣再減一寡，按呢咱互相to7會合相倚，殘殘啦！八百箍賣你to7好，乎你永遠青春美麗攏無煩惱。
阮屘姨仔to7閣給出四佰箍。
彼咧頭家講：你存心欲互我歹做人，我只好tng2來去賣厝佮賣田，最後一聲六佰箍賣你，閣較俗嘛無法度囉！
阮屘姨也閣給出三佰箍。
彼咧頭家講：我甘願人情做到底，chit su衫毋免互你開錢買，直直歸su衫攏送你，續落去我生理無癮做，欲款款收收咧，tng2來厝裡給吉他彈乎tin tin tiang tiang！按呢我きもち to7 すぷりん giang。
阮屘姨也，確確實實真有原則，到到chit咧時陣伊猶原堅持一貫e5作風，所以我伊給彼個頭家講：我嘛無癮互你送歸su e5衫，我干礁欲互你送一領褲裙，按呢，我以後to7毋免化粧抹粉點嘴唇。
這場交易，自頭至尾，阮屘姨仔，確確實實攏無開著錢財，不過各位朋友，若欲聽閣較精彩e5故事，咱期待明年歇熱量早閣再來，逐家保重haN5再會，拜拜！



我是阿中in阿爸
黃傳家

想著阿中in彼口灶，佮阮是滯相隔壁e5好厝邊，而且阿中本身佮我是仝年e5,又閣是自細漢公家穿「開腳褲仔」一直到讀大學，攏是死忠兼換帖e5「師公仔聖杯」。
尤其是逐擺e5考試，阮攏嘛靠著「翱輾豆仔」e5感應，沿路過關斬將，順序通行，無往不利咧僻(piah)騙分數e5嗄嗄叫大人物。
毋閣人講：「人比人是氣死人」。阿中e5才情，予人想著心肝凝，佇大學畢業了後，伊就輕輕鬆鬆過鹹水去美國留學，飲「阿啄仔e5西洋水」。相連續修碩士、博士，猶閣無夠氣，順續tiam7遐食頭路，閣hak樓仔厝。
值得咱呵咾e5就是阿中算起來忠厚真有孝心，佇美國安定落來就接in阿爸過去𣿅蕌兼渡假。
咱攏知影，in美國人e5性情開朗活潑，嘛到熱情好客，自從阿中in阿爸到美國了後，逐工e5早時，遐e5厝邊隔壁美國人，攏滿面笑容先給問安講：「嗨！哈囉，牛摸奶(ni)」。其實，阿中in阿爸並毋知影這句話真正e5意思，毋過伊大概也瞭解這是一句好意相借問e5話，伊雖然未曉講英語，為著欲表示禮貌佮好意，就回答講：「我是阿中in阿爸啦！」。
就按呢逐工見面，逐工攏相借問，一直到二個月後，阿中in阿爸欲轉來台灣e5彼一工早起，換伊就自動先給遐e5厝邊隔壁e5美國人拍招呼講：「嗨！哈囉，牛摸奶」。那會知影換遐e5美國人攏學伊回答講：「我是阿中in阿爸啦！」
(即個笑詼是：鄭邦鎮教授提供，由後學整理刊載)。
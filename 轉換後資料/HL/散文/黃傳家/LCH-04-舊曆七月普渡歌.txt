舊曆七月普渡歌

黃傳家

會記得細漢 e 時陣，上界歡喜 e 頭一項代誌，並不是咧過年，而就是逐年 e 舊曆七月時，因為我阿母 e 外家厝佇鹿港，逐年攏會𤤳我返去看人普渡佮迎鬧熱，又閣歸個月份腥臊食透透，毋但是印象深刻，應該愛講永遠懷念。

逐年舊曆七月初一起至八月初四為止，鹿港小鎮 e 街頭巷尾，按照順序分區普渡，一彎一角道無落交，上界好孔 e 就是阮遮 e gin2 仔囝，逐工腥臊食到笑咪咪，連普渡歌嘛學到唱著足歡喜 e，就是：

　

初一放水燈

初二普王宮

初三米市街

初四文武廟

初五城隍爺

初六是土城

初七七娘媽生

初八新宮邊

初九興化媽祖宮

初十透港底

十一到菜園

十二龍山寺

十三金盛巷

十四枵鬼埕

十五佔舊宮

十六來東石

十七佇郭厝

十八營盤地

十九杉行街

二十後寮仔

廿一後車路

廿二船仔頭

廿三街尾底

廿四煞舊宮

廿五許厝埔

廿六牛墟頭

廿七安平鎮

廿八婆仔寮

廿九通港普

三十龜粿店

八月初一豬肉砧

八月初二乞食寮

八月初三米粉寮

八月初四乞食食無煞吊猴

　

凱蒂貓

余益興

凱蒂貓　凱蒂貓

逐家攏咧卾

阿公𤤳孫仔

阿媽𤤳孫仔

查甫佮查某

大人佮 gin2 仔

逐家相招來去麥當勞排列

毋是欲食漢堡

毋是欲食薯條

是欲食凱蒂貓

哦！毋著！

是欲買凱蒂貓

為啥物者濟人攏咧排

透風落雨攏毋驚

啥人給阮講

阮得甚麼症頭

凱蒂貓　凱蒂貓

逐家攏咧卾

　

　
點  心
Flyfish

因為A公chiaN5愛食點心，特別是甜--e5，cheng7細han3 我to7 有食點心e5 慣勢，親像「khu-li2-muh」(cream)，iah8 to7 是人講e5「紅豆餅」、「車輪餅」，tak8 pai2 a公beh 出門chin3前，long2 e7 問goan2 chiah-e5 gin2-a2 beh 食khu-li2-muh--e5，iah是包紅豆--e5?「銅鑼燒」是a公上愛--e5，be7輸hou7 日本e5「Doraemon」--ou。
Ti7 我koh chiok 細han3 e5 時，tak8工long2 e7 有1個a伯sak 1台車來賣豆花，na2 賣koh na2 大聲hoah：「豆花！豆花！」I e5 聲實在是中氣十足，若ti7 透早來，我long2 e7 hou7 i e5 聲叫醒。有1 tau2，m7 知是i 真正siuN 早來，iah是我真正siuN 愛睏，我聽著i e5 hoah聲，soah ui3 2樓衝--落-來，ma7 kang7款大聲ka7 i hoah 講：「你kam2 e7-sai2 khah 細聲--leh？我koh teh 睏neh！」Chit件tai7-chi3 一直到chit-ma2 koh tiaN7-tiaN7 hou7 厝--nih e5 人講來笑我「chhiah-pe5-pe5」，m7-koh 現此時想--起-來，i 做e5 豆花確實好食。
我讀國校a2 e5 時，tak8工透早a-ma2 long2 e7 騎o-to2-bai2 載我去學校上課，tak8 pai2 經過菜市a2，a-ma2 to7 e7 停落來買koa2 mih8件hou7 我做早tng3，像1罐「金phong7 果」iah是「金椰子」，koh 加1包6 te3 賣10 khou e5 雞卵糕。去到學校，我to7 kap 同學na2 食na2 chhit-tho5。He 雞卵糕有真che7 無kang7款e5 造型，親像手銃、龜、象，iau2-koh 有卵，ka2-na2 真正e5 雞卵hiah 大。Tak8 tau2 若食著動物--e5，long2 e7 想講beh an3 toh位開始食khah 好，是龜e5 kha，iah是象長長e5 鼻，goan2 koh e7 sio chiN theh8 手銃piang3 來piang3 去，實在真心適。
等到我讀國中e5 時，tak8工放學了後，to7 隨ai3 趕去補習，身軀洗了koh long2 be7 赴thang 食暗tng3。A-ma2 驚我腹tou2 e7 iau，long2 e7 去廟口e5 冰店買1甌木瓜牛奶，有時a2 kah「烘siok8-phang2」，有時a2是「蔥a2 餅」，hou7 我chah 去教室做點心。Kang7款是金黃e5 色水，外表tam7-poh8-a2 臭火ta臭火ta，食--起-來是酥軟a2酥軟又koh phang-kong3-kong3，想--著koh 真懷念。
點心有真che7款，ma7 差不多全世界e5 人long2 有食點心e5 慣勢，若有看bang3-kah「Doraemon」--e5 to7 知，tak8工『大雄』in ma-ma long2 ai3 準備點心hou7 in 食，che 是日本。英國koh 愈m7 免講，tak8日e7-pou long2 固定ai3 lim『下午茶』，he 已經是自古以來e5 生活慣勢，m7-taN7 lim 茶nia5，koh ai3 食「茶點」，「Yorkshire pudding」(『約克夏布丁』) to7 是英國chiaN5 出名e5 e7-pou茶點心。
Tak8個人應該long2 有陪伴ka-ti7 kap 記錄1段時間e5 1款點心，親像『乖乖』kap『蝦味先』應該是goan2 chit代共同e5 童年記ti5，ah 你 e5 是siaN2 mih8?
□




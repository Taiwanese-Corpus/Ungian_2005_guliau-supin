


予我感動的一句話
郭騰堅

留佇世界上，有出名的話有真濟句，講話的人嘛是有百外種，總統啦、文學家啦、思想家啦……真濟真濟。佇鋛講的話內底，嘛有我kah意的話，但是確實會感動我的一句，是一位老師講的：「一個人佇失去所有物件後，才會知影伊進前擁有的是真美好，才知影愛寶惜。」
頂禮拜六，學校請一位牧師來做佮「愛情」有關的演講。彼位牧師對愛情有啥物看法，我是 m7 知影；但是伊講：「如果你當前咧追求愛情，你可能 m7 捌想過；你佮父母做夥生活的時間，已經chhun真少啦！」 我心內底想，以前我對父母的關心，攏無看作一回事，等到鋛離開我以後，我閣後悔，敢有啥物幫助啊？彼位牧師的話，予我聯想著我老師的彼句話；我想，即馬知影愛感恩，應當未慢。
有一句逐家攏真熟悉的歌詞是講按呢：「朋友一生鬥陣行，彼日子不再有…」聽著這首歌，我心內是真艱苦，欲哭嘛哭無目屎！進前我對我同班的同學真 m7 知影愛疼惜，等到無仝班的時陣，我家己才發現：我以前的同學嘛有真濟有智慧、有感情、重視朋友的人，但是我彼陣完全攏 m7 知！為啥物啊？因為我給全部的人當作是無能，「一枝竹篙，拍翻一船的人」就 m7 知影去珍惜其中的好同學。今仔日我認識著：我對無好的人，會當給鋛當作是警戒就好，但是我要求我家己：未使放棄其中任何一個好同學、好老師，未使閣犯佮以前仝款的錯誤。 
逐家會當看著：我以前是一個「食米 m7 知影米價」的腳數，經過真濟代誌了後，我才知影，彼位老師的話是真有意義的。我就親像伊講的彼個人仝款；但是我希望，以後我會當回想老師的話，想講：「我敢有做到對家己的要求無？」 

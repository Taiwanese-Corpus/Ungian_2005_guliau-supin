

我上恰意的一首歌
郭騰堅

作家鄭頻捌講過一句話：「書和歌是兩種真珍貴的財產──鋛予亂糟糟的心情回復平靜。」歌，是咱人類表達感情的一種好工具；毋過，即馬我若是聽著流行的歌曲，我予hiah個歌亂到足痛苦；我認為，無內容的歌曲，實在是無啥物存在的必要啦！
頂一年的六月，阮的音樂老師教著一首真老的老歌：「萍聚」。F大調的旋律，大概是講：「莫管以後會按怎結束，最少咱捌鬥陣過......只要咱捌擁有過，就已經有夠；人的一生有真濟回憶，希望你的回憶當中有一個我。」老師講：「這首歌不時出現佇六月份的時陣，是一首予人感動的歌曲。」佇我心中，「萍聚」已經佔有一個位置囉。
以後，佇阮的學校內面，我不時會當聽著這首歌：有用鋼琴彈的，有用錄音帶放的，嘛有用唱的。逐遍聽著，逐遍攏有感覺，會感慨。短短的四句歌詞，對同學老師的珍惜表現到真完美。人佇學校學習，上蓋珍貴的感情就是這款的，著否？「萍聚」代表一個感恩惜福的觀念，伊有伊家己的內容佮水準，雖然講已經真老囉！但是嘛是有真濟人愛聽。我想，這點就是「萍聚」佮hiah個流行歌曲上明顯的差別所在。
但是，討厭這首歌的人嘛毋是少數。有一遍，阮中文老師聽著這首歌，感覺真有味，to7問這個歌名是啥物？有一個同學to7講：「彼無啥啦，『哭調仔』爾爾！」我實在想無，這款好的音樂怎會予人按呢亂講？後來我閣想，有一句話是：「一個物件的價值，毋是隨便一兩個人的話，就會當看出來的。」現代有足濟空虛的流行歌，歌詞攏是一堆「愛恨情仇」的內容，莫怪鋛會講出這種話；既然鋛的想法真爛，咱的價值觀念，就愛比鋛較進步，未使就按呢予鋛拖落去。
雖然有真濟人未恰意伊，雖然講「萍聚」已經毋是一首流行的歌曲，毋過我個人認為，咱一定愛有家己的主見，未使予所謂的「主流」、「強勢」文化牽咧行。親像李遠哲先生捌講過：「社會上是向前行佮倒退兩種力量咧競爭。」

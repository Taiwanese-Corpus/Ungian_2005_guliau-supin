
我上愛看的書
郭騰堅

世間上，人的思想有的真開放，有的真有創意，有的卻真保守。若是問講，啥物物件會當傳承這些想法？可能就是書囉！有人講：「書是上好的遺產。」按呢？我上合意的書是啥物款的？佇遮，我用個人看法做淡薄也分析。
當我拄著無順利的代誌，我一定會給「老人與海」閣看一擺。書中海明威寫的彼位老人，表面上伊予鯊魚群拍敗，毋過我認為：伊堅持到底的精神才是規本書的重點，老人講：「人不是為著失敗生活；人會使毀滅，未當拍敗。」伊的形象已經佇我心內，當我需要伊的時陣，伊馬上佇書中等我過來chhoe7伊囉。
如果──我佇生活當中看著違反公理正義的情形，心內面有一絲也想法，我就給「基督山恩仇記」提出來看。基督山先生九死一生的遭遇佮予人感慨的報仇過程，予我感覺著，伊親像是上帝派落來、代表正義的人。我給基督山看做是我的朋友，佇這個混亂的時代，伊不但是我的朋友，嘛是我理想中的正義之神。
對頭前我所講的，逐家應當慢慢也知影，我對西洋的文學是真欣賞。照按呢講，恰若是我毋捌接觸東方的文學囉？嘛毋是啦，其實我足愛看台灣本土作家寫的短篇小說。鍾肇政的「中元的構圖」當中的神秘情境，不時予我回想起家己的記憶；林雙不「小喇叭手」予我看著伊對本土文化的感情；而吳錦發「堤」寫出南台灣鄉土的人文佮風景。鋛的作品，實在是台灣人的文化資產。
寫到這濟，其實我上合意的書，就是台灣作家的小說。因為鋛寫的情形大部分是佇台灣本土所發生的，佮咱的關係較直接，嘛會當對內容當中，去了解台灣社會上的問題。


頭序
Ti7 這本小本冊所寫--e5,是tui3 冥想來得著e5 觀念kap說明na7-tiaN7，我m7 是哲學者，也m7 是神學者。是主至微細奴僕e5 一個。所歡喜teh 感謝--e5,就是上帝e5 疼kap 創造世間e5奇異。Ti7 冥想kap 祈禱e5 時，tui3 內面e5 感覺來得著e5 真理，boe7會攏總來發表--tit。言語boe7會來闡明靈魂所感--著e5 真理。
若是會承受真理e5人，雖罔無kou7言語，亦是會了解。實在來講，話，會hou7人來誤解比了解iau2較慘。
 我koh 講，boe7會來發表我e5 所感kap 思想；總是照我所會，有寫淡薄e5 真理ti7--teh。設使列位若對這個細本冊有得淡薄e5 利益，就為著種種e5因端chit-tiap8 m7敢對大家發表e5 思想抑是經驗，後日亦想beh發表。
Chit-tiap 致意ka7 A, J, Appasamq 博士說謝，因為大著磨 來翻譯做 英語；亦ka7 Calcutta 監督學校e5 w Pelly 牧師說謝，因為原稿有受著伊真濟e5 鬥幫贊。
Sat-hu Sun-tai7 記
Sundar Singh
Sabathu, Simia Hills,
1923年9月
 
紹介
Sat-hu Sun-tai7,是印度e5 聖人亦是現時世間e5 大宗教家。Thang講是第二個保羅。
伊ti7 1889年9月初3出世ti7 北爿印度e5 好額人e5 家。伊e5 老母是熱心gau5 拜神e5 婦人，有kap 外國e5 宣教師抑是姑娘交陪，算是新e5婦人，不止tui3重宗教，gau5教示子兒。所以ti7 7歲e5 時就會閱唸印度教e5 經典。伊e5 老母教示伊講：「你m7-thang 親像你e5 兄弟無著磨，亦m7-thang 想beh 享受這世間e5 快樂，獨獨著求靈魂e5 安慰kap 真e5 信仰；若an2-ni，你早慢就beh 得著成聖。」An2-ni 就是受伊e5 老母gau5 e5 教示kap 感化，來得成聖。伊講：「世間第一好e5 神學校就是ti7 老母e5 胸前。」這實在是真理。總--是不幸14歲e5 時伊e5 老母就離開世間；m7-ku2 老母所留e5 種子，有teh 開花結好果子。
伊起頭是親像保羅反對基督教gau5 窘逐教會，是印度教盡忠e5 信者。總-是tui3失落伊所疼老母以後，伊有實在teh chhe7真理，所以主耶穌有揀召伊做學生，就是1904年12月18日。後--來經過一年，9月初3就是伊e5 生日，hit 時領洗禮，kap 主立約永遠beh 做主e5 差用。Tui3 伊入教了後，伊e5 老父kap 親人大反對，大窘逐到beh ka7 伊害--死；總是伊攏無驚；反轉 na2熱心。洗禮了33 日起就有成聖e5 覺悟，就 an2-ni 就四界宣傳主耶穌e5 真理。
Chit tiap8 所beh 紹介這本冊《Reality and Religin》是ti7 印度teh 傳 道理e5 時來寫--e5,因為是用印度話，所以 Appasamy 博士ka7 伊翻譯做英語。Teh 著這本冊e5 時，伊逐日寫12點鐘久，寫12日久才清楚。照伊所講，伊 m7 是哲學者，亦m7 是神學者，所以伊e5 目的m7 是beh 論哲學亦m7 是beh 寫神學說，kan-ta 是tui3 祈禱kap 冥想來得著e5 真理，beh用淺淺e5 話來闡明na7-tiaN7。
這本雖罔細本；m7-ku2 伊e5 價值 m7 是小可。有永遠e5 活命ti7--teh。伊e5 真理親像活泉，實在是靈魂e5 米糧。
這無外久，我ti7 同志社大學神學研究室，得著這本冊e5 時，讀了受大感激，真有價值。著者gau5 設譬如來闡明上帝e5 道理，伊所教示--e5 正是主耶穌e5 旨意。所以雖罔不才也無驚見笑，好膽來紹介這本冊 hou7 所敬愛同袍e5 兄姊。為著不才boe7會十分譯到清楚是大遺憾e5 所在。因為chhe7無tu2 好e5 話thang用，所以有所在boe7 免得著lang3,抑是譯意思na7-tiaN7，請若有機會來看英文就較清楚。願大家gau5 寬容。
設使若會幫贊咱e5 信仰na2 堅固ti7 真理來入ti7 上帝永遠活e5 福氣，是大感謝不盡。
1926 5：15 
京都
王守勇       
I
創造e5目的
「Ti7 起頭有道，道kap上帝相kap ti7--teh，道就是上帝……萬物 tui3 道來創造，見若受創造--e5,無一項 m7是tui3 伊來創造」（約翰 1：1—3）。
永遠e5 道（Logos）比攏總--e5 較代先ti7--teh，亦萬物未受創造e5 時，伊已經ti7--teh，活物抑是 m7是活物攏是tui3 伊來成--e5。無活命e5 物，boe7會家己成做有活命，亦boe7生出有活命e5 物。獨獨活命會生出活命na7-tiaN7。活命e5 源頭就是上帝。上帝用伊e5 權能來創造萬物，亦將活命hou7 in。Ti7 受創造--e5,e5 中間人是第一高貴，「伊pun5活氣入ti7 人hou7 伊有活命」。An2-ni「上帝創造人親像伊e5 形象，koh hou7 in 有權thang 治理這個地面上e5 物」。
（1）上帝本身是完全，所以創造萬物e5 目的m7 是beh 來補伊無齊全e5 所在；就是teh 顯出伊有創造萬物e5 本性ti7--teh。伊賞賜活命，hou7 人thang 相kap有份ti7 這個活命，che 攏是tui3 上帝有賞賜活命權kap 活動來--e5 才有。亦上帝將伊所創造e5 物，賞賜人做福氣，koh tui3 伊賞賜活命權，hou7 咱thang得著真e5 福氣、真e5 歡喜。Che 無 m7 是tui3 伊e5 疼e5 本質來出--e5。總是咱tui3 受創造e5 物來得著e5 福氣是有限，獨獨tui3 上帝有thang得著完全e5 滿足，伊穩當歡喜齊全來應允咱e5 所求。設使人若無這款向望e5 歡喜ti7--teh，che就是tui3 伊無智識抑是無順趁１，背逆上帝e5 所致。
（2）Ti7 這世間無論會看見抑是boe7 看見e5 物有夠極濟ti7--teh。chiah-e5 攏是teh 顯出上帝e5 誠實。逐款e5 物照伊e5 力量攏teh 顯出上帝e5 性質。
雖罔有罪e5 人iau2-ku2 teh 顯明上帝是疼痛e5 父，賞賜伊有機會thang反悔改變，來入ti7 父上帝永活e5 和平kap 歡喜。
II
上帝e5子化身做人
（1）囡仔 kan-ta 會曉唸冊歌講「上帝」，總--是boe7曉想hit-e5 真理e5 意思。M7-ku2 若大漢，就na2 會曉想hit-e5字e5 意思，亦會了解。所以親像an2-ni，起頭ti7 精神上teh 生活e5 人，雖罔伊偌博學，ma7 是kan-ta 掠道成肉體這個基督做一個大人物，抑是大e5 先知na7-tiaN7。總是精神上e5 經驗若na2久na2 kap 基督交陪，伊就會曉悟基督就是上帝e5 化身，「上帝性質e5 豐盛攏齊備tiam3 ti7伊」。（歌羅西2：9）「活命ti7 伊e5 內面；這個活命是人e5 光」。（約翰 1：4）
（2）人e5 人格 m7是用言語會齊全來發表--tit，雖罔有時做新e5 言語，抑是用譬如iau2-ku2 boe7會thang表明--tit。咱e5 小體亦是 boe7會表現人格e5 本質，… 就是大體e5 本質kap 能力。換話來講，就是人e5 人格大部分ti7 這世間是隱密--teh，kan-ta 一部份有teh 顯出na7-tiaN7。Ti7 大體e5 人kan-ta ti7 大體e5 世界會齊全來發表家己，koh ti7 hit時，外面 kap 內面攏總e5 條件無m7 是 beh 供給伊e5 欠缺kap 幫贊伊e5 進步。
設使頂面所論人e5 心靈e5 事若是真理，就永遠e5 道，tui3 肉體beh 來顯出上帝e5 性質kiam2 m7是到極為難--mah？總是伊有盡伊所會來表現家己kap 為著拯救人e5 必要。所以伊e5 榮光beh 得成完全ti7 天--nih8。　　　 
（3）Kiam2-chhai2 有人beh 問講：咱無看見上帝，亦無齊全知thai2-tho2會信--tit？我敢講咱beh 信，m7 是掠完全e5 智識做要緊。譬論來講，咱e5 生命所倚靠e5 小體，hit 內面e5 機關，kiam2 有人bat 看見--mah？無半人 bat 看見家己e5 頭腦kap 心肝。總是無人beh 認講：我無chiah-e5 物。咱e5 頭腦kap 心肝，這是生命所倚靠--e5,to7看boe7 著，beh thai2-tho2會thang看見創造咱e5 頭腦kap 心肝e5 上帝--ah！ 
III
祈禱
（1）有一款e5 植物若是日落e5 時hit-e5 葉kap 花就合--teh，若日出較燒lo7 e5 時，hit-e5 葉kap 花就koh 開（譯者講親像土豆抑是見笑草）。An2-ni 植物tui3 日頭來吸收燒氣kap 活命才會大欉。Tu-tu2親像an2-ni，ti7 祈禱e5 時，咱e5 心門開，向ti7 義e5 日頭，會thang閃避攏總e5 艱難kap 重擔，來長成ti7 主耶穌完全e5 體。
（2）照人teh 想咱e5 祈禱boe7 會變換上帝e5 計劃。總--是teh 祈禱e5 人伊本身有teh 變換。雖罔ti7 這個無完全e5 生活中，咱e5 大體e5 形象tui3 祈禱逐日漸漸na2 teh向ti7 完全。
請想雞母teh 孵卵e5 事。雞卵內面是無形無象，am2-am2 湯湯e5 款，m7-ku2 雞母那孵那久e5 時，雞卵就各樣，變做雞仔子親像雞母e5 款式。An2-ni m7是雞母有變款，就是雞卵有變換。An2-ni thang講tui3 祈禱咱變換親像上帝榮光e5 像，是咱變換，m7 是上帝。
（3）水蒸氣為著日頭e5 熱氣，tui3 地面peh上空中。雖罔有引力e5 法則（the law of gravity）， iau3-ku2 逆這個法度，直直peh上空中，ti7 hia 變做雨，後來koh落來ak 田園五榖，做人e5 大路用。所以親像an2-ni 聖神e5 火迎接咱e5 祈禱到ti7 上帝e5 面前，贏過罪惡kap 歹代，後來受上帝e5 祝福koh 落來地面上做人e5 利益。
（4）海--nih8有一款植物，（Ctenophores or sea gooseberries）是到極軟弱，若駛一潑e5海湧就會ka7 伊拆到碎kou5-kou5;總--是若有風颱e5 風聲伊就沉落海底，ti7 hia風颱boe7 tit到，海湧潑boe7 著，極安穩。祈禱e5 人 tu-tu是親像an2-ni；設使ti7 這世間，若有罪惡kap 患難e5 風颱beh 到，伊就隨時鑽入上帝e5 疼e5 大洋，ti7 hia永遠平安koh 自在。
（5）有一個哲學者（philosopher）去chhe7一個神秘家（mystic）坐。In 攏無講話，恬恬坐tiap仔久。後來哲學者peh起來就beh倒--去hit時，神秘家ka7伊講：「我感著你所想--e5」。但[tan7]是哲學者應伊講：「M7-ku2我boe7會知你所感--著--e5」。An2-ni 是明，地面上e5智識boe7會感--著，亦boe7會了解上帝（Reality）。獨獨用祈禱kap上帝交陪e5人chiah 實在會bat上帝。
（6）祈禱e5 人ti7 祈禱e5 時得著e5 平安攏是tui3 用真心真意ti7 大體上kap 上帝交陪來得著--e5。Tui3 魚池所peh上空中e5 水蒸氣，boe7會成做大e5 雲thang 變做雨。獨獨tui3 大海--e5 才會成做大e5 雲，變做雨落來地面上做路用。所以ti7 祈禱所得著e5 平安，m7 是tui3 咱e5 智識來--e5,獨獨是tui3 ti7上帝無限量e5 疼e5 大海才有。
（7）日頭不時teh 照光，日暝e5 分別，四季e5 變換，m7 是 tui3 日頭e5 關係，就是tui3 地球e5 運轉所致。Tu-tu親像an2-ni，義e5 日頭 「昨日、今仔日同一樣，直到代代。」（希伯來 13：8）。設使咱有時歡喜有時憂悶，這攏是tui3 ti7 咱 tui3 上帝e5 態度e5 精差所致。咱若開心門向上帝，用冥想（meditation）kap 祈禱，義e5 日頭就會醫好咱e5 坐掛e5 傷痕，亦 hou7 咱會得著完全e5 好（瑪拉基4：2）。
（8）自然e5 法則（the law of Nature）是上帝e5 手段beh 幫贊人kap 別項e5 動物e5 進步kap 利益。神跡m7是反對自然e5 法則。亦有不止濟koh 較koan5 e5 自然法，咱平常m7知。若用hiah-e5較koan5 e5 自然法就會得thang行神跡。Tui3 祈禱，咱漸漸thang 知hiahe5 較koan5 e5 法則。
第一koan5 e5 神跡就是用平安 kap 歡喜來充滿咱e5 靈魂。咱kaN2 beh an2-ni 講ti7 這個罪惡、苦痛e5 世間，kiam2 有這款e5 平安…？總是有--lah！Boe7會beh 成做會。蘋果ti7 熱e5 所在種boe7 起，抑是芒果（Mangoes）ti7 gau5 落雪e5 國boe7會種--tit。設使 chiah-e5 果子若是ti7 無合e5 所在種會起，咱thang講這是神跡。M7-ku2 設使in e5條件若有設備好勢，雖罔熱帶地e5 植物，ti7 寒e5 所在猶原種會起。
（9）設使萬人若會 aN3 耳空來聽上帝e5 聲，就無欠用先知kap 傳道理e5 人，去四界宣傳上帝e5 聖旨。因為萬人無an2-ni；所以著四界報揚上帝e5 福音是做要緊。總是有時 tui3 祈禱比tui3 講道理hit-e5 功效 koh較大。Ti7密房暗chiN7 專心e5 祈禱，會幫贊利益人真大。Hit-e5 感化力到極有功效ti7 萬人，宛然親像無線電，m7-bian2 倚靠電線，所以咱祈禱e5 話，會大影響到ti7 萬人。
（10）有時ti7 無雨水礁燥e5 所在，iau2-ku2 thang看見青翠e5 果子，生到粒粒纍。一下斟酌ka7 伊研究，就知伊e5 葉青翠、茂盛，gau5 生果子，是因為伊e5 根有soan ti7 塗底teh 流e5 活泉。有時咱會大憨ngiah8,看見祈禱e5 人雖罔ti7 這個罪惡貫滿e5 世代，伊逐日平安、面笑容，歡喜過日，這就是tui3 祈禱，伊e5 信仰e5 根有soan入ti7 活泉e5 源頭，tui3 chia 來得氣力kap 活命thang結永遠活e5 果子。（詩篇1；2, 3）。
（11）樹仔根e5 尾溜tui3 伊e5 本能到極利，伊e5 感覺真好，設使若無肥塗e5 所在伊e5 根就 soan走，若有肥e5 所在有thang得著食物e5 時，伊就koh soan--去。祈禱e5 人猶原有分別好歹、著 m7 著e5 力 ti7--teh。伊有夠額e5 智識thang閃避奸詐、詭黠kap 錯誤，來chhe7 生命所倚靠e5 上帝（Reality=實在）。
（12）若 m7-bat 用祈禱kap 上帝交陪e5 人，實在boe7 堪得講是人，這款e5 人是親像一款e5 動物，受鍛鍊到會 ti7 一定e5 時間，ti7 一定e5 所在來做一定e5 工作e5 動物na7-tiaN7，boe7 堪得稱呼是人，這款e5 人有時比動物koh較慘。因為 m7 限定無盡in e5義務ti7 上帝抑是人kap 上帝e5 義務，尚且會褻瀆上帝。總是祈禱e5 人有權thang成做上帝e5 子；因為上帝創造咱人，形狀kap 伊相同，咱漸漸會長成親像伊e5 款式。
IV
冥想（Meditation）
（1）頭腦是真微妙koh 敏捷e5 器具，有真濟好e5 機關ti7--teh。因為ti7 冥想（目珠khoeh-khoeh 肅靜來想）咱會thang得著看 boe7見e5 世界e5 消息，亦會知平常人所 m7 知e5 消息。總是頭腦 m7 是會生出chiah-e5 消息，是kan-ta 將所想著e5 消息來闡明hou7 人知na7-tiaN7。有人夢中、有人ti7 異象抑是冥想e5 時來得著chiah-e5 消息。
祈禱會幫贊咱thang分別，咱所想著e5 消息是有路用抑是無。因 為ti7 真實e5 祈禱，上帝e5 光照ti7 咱，就是照ti7 良心kap 道德e5 靈魂e5 內底。Sui2 e5 色緻、好聽e5 音樂，到極好看e5 景緻kap 響亮e5 聲音chiah-e5,tui3 boe7 看見e5 世界來入到ti7 咱e5 頭腦內。詩人抑是畫家m7-bat hit-e5 真e5 根源，kan-ta ti7 無意中所得著--e5,將詩抑是kou7 畫來表明na7-tiaN7。總是冥想e5 人kap 上帝交陪，不時ti7 伊e5 身邊teh 享福，宛然親像伊e5 靈魂kap靈魂e5 世界，tui3 an2-ni 漸漸近倚上帝。
 
（2）有時咱到生份e5 所在e5 時，宛然會記得若準bat 到e5 款；m7-ku2 若咱kap chiah-e5 所在有m7 知e5 關係 ti7--teh。所以咱thang用三項來說明這個事。
頭1項：有人bat 到hit-e5 所在，雖罔咱 m7 知，m7-ku2 伊將伊所到hit-e5 所在e5 觀念，tui3 神密的e5 力來傳hou7 咱。
第2項：譬論咱bat 到別所在，親像伊所去e5 所在kap 伊共款e5 觀念浮 ti7 咱e5 心內做新e5 觀念。
第3項：未看見e5 世界有反射ti7 咱e5 心內，因為咱e5 靈魂有 kap 這個世界結連ti7--teh，koh ti7 無意中咱有受hit-e5 世界e5 感化ti7--teh。
有看見e5 世界是無看見e5 世界e5 像，講較明就是這個世界有teh 顯明hit-e5 世界e5 情形ti7--teh。咱tu2 是ti7 chit 兩個世界e5 中間，會受影響ti7 這個世界抑是ti7 hit-e5 世界。咱若有夠額e5 時間thang冥想，這兩個世界e5 關係就漸漸會明。
（3）冥想會指示咱e5 靈魂e 狀況。咱照an2-ni，就有機會thang聽上帝e5 聲亦thang得著上帝e5 祝福。
 咱e5 思想、言語抑是行為boe7 會無去，chiah-e5 攏印tiau5 ti7 咱e5 靈 魂，就是印ti7《活命e5冊》。冥想hou7 咱會曉敬畏上帝亦ti7上帝e5 疼來做逐項，koh hou7 咱thang保存禍福所倚靠e5 活命e5 冊。
（4）上帝是無起頭無煞尾e5 神，咱人是有起頭也有煞尾。咱boe7會十分來了解這個上帝，總是伊hou7 咱有感覺thang o-lo2 伊。海是到極e5 闊大，咱boe7會測度--tit，亦boe7 知海底豐富e5 寶貝。總是若嘴舌尾ka7 伊 tam 看--teh，就知海水是鹹--e5。An2-ni m7 是講今論海--nih8 e5 事攏知--lah，是kan-ta用嘴舌來 tam，就thang知海水重要e5 性質na7-tiaN7。
（5）人若大生驚、大受氣抑是起痟會特別出生狂力，設使鐵鍊ma7 是ka7 伊chhoah 斷。原來這款e5 氣力咱人本有；總是kan-ta 伊e5 心神專向ti7 一項物e5 時才會顯出。Tu-tu親像an2-ni，ti7 冥想e5 時，上帝會強壯咱e5 力夠額 thang扑破罪惡e5 束縛。
咱會做大koh 有路用e5 事。亦 ti7 hit時將這個力來亂chu2 用，hit-e5 危險是真大。
試想砲彈、機關銃、大銃hit 款e5 力kap 危險厲害到怎樣！
（6）咱e5 心肝若注神teh 想一項物e5 時，設使有花真芳，雖罔有鼻也boe7鼻；有音樂真好聽，雖罔有耳空也boe7 聽；有好e5景緻，雖罔目珠金金也boe7 看。Ti7 hit 時chiah-e5 物宛然無ti7咱e5 面前e5 款。Tu-tu 親像an2-ni，人e5心肝若專專向ti7世間伊就無想未來e5 生活，宛然無靈魂e5 款。
「因為in 看、亦看無見；聽、亦聽無現」（馬太 13：13）。
（7）有一日我看一蕊花，就想伊e5 芳kap 伊e5 sui2。Koh 斟酌想較深--teh，雖罔用肉e5 目珠看boe7著，iau2-ku2 我有看見創造花e5 上帝ti7 花e5 後面。所以ti7 hit時我e5 心真歡喜。總--是我有看見上帝kap 我e5 靈魂相kap ti7--teh e5 時，我e5 心一發大歡喜。Ti7 hit時，我boe7 免得喉叫講：「上帝--ah！你夠極奇異--lah！你離開你所創造e5 物，m7-ku2 你用你榮光e5 臨到來充滿ti7 你所創造e5 物。」
（8）耶穌基督 m7 限定無著冊，伊亦無命令伊e5 學生著寫伊e5 教示。頭1項，是因為伊e5 話是靈魂kap 活命。伊知活命kan-ta 會記ti7 活命e5 冊，m7 是會寫得ti7 世間e5 冊。第2項，因為先生若過身，伊e5 學生姑不chiong著倚靠冊，冊就是先生teh 活e5 時e5 話，這tiap8 用伊e5 話來替；總--是咱e5 主m7-bat 離開伊e5 學生，伊不時kap 咱ti7--teh，teh kap 咱講話、teh 引chhoa7 咱。伊上天了後差聖神感動學生著寫福音傳。
（9）設使咱若用共款e5 思想、言語抑是行為，一遍koh 一遍捷捷重１koh捷捷重，就變做習慣，習慣就造成品性。所以咱若想beh 舉止行動，著斟酌想hit-e5 結果是好抑是歹。行好事著細膩，若無驚了會失落行好事e5 元氣。行好事是oh；總--是若beh hou7 歹變做好是koh較oh；m7-ku2 beh hou7 好變做歹是到極快。Beh種一欉樹仔到大欉著真久，koh著用不止濟e5 苦工，總是beh 剉一欉樹仔是到極快。樹仔若是枯ta5死--去無法度thang hou7 伊koh活。
 
V
來世
（1）論來世e5 事，無論to2 一國度抑是to2 一時代攏有一款e5 信仰ti7--teh。求就得--著。嘴礁kap枵是teh 顯明有水kap 食物ti7 這世間。咱teh 向望永活，這個向望就是會得著e5 證據。
（2）咱iau2 有一款較高尚e5 向望，che ti7 這個世間boe7會得成。所以若beh hou7 咱chiah-e5 向望得著成，的確著有一個靈魂e5 世界才會用--tit。這個物質e5 世界定著boe7會hou7 咱e5 靈魂所要求e5 來得著成。
（3）咱e5 靈魂所要求--e5,kan-ta tui3 創造咱e5 靈魂e5 上帝才會得著滿足，這款e5 要求是上帝賞賜--e5。因為上帝創造咱人kap 伊相同，咱有thang tui3 伊來求甚物，是tui3 咱有上帝e5 性質e5 緣故。
龍交龍、鳳交鳳，癮痀交tong3憨是自然e5 理氣。咱若 tiam3 ti7 永遠活e5 上帝m7 限定得著滿足，亦beh ti7 伊來得永活。
VI
重頭生
（1）囡仔大部分攏有帶伊e5 父母e5 性質來出世，是一般e5人所認e5 事實。In 猶原會受厝邊頭尾e5 影響，親像受父母抑是常常做堆e5人e5 影響。歹序大人koh toa3歹所在，伊e5 子定著是歹。因為這款e5 境遇boe7會hou7 伊成做好人。設使 ti7 這款e5 境遇e5 囡仔若是變做好人，這就是大e5 神跡。不論濟少這款e5 神跡ti7 逐所在會thang 看見。這款e5 神跡是teh 證明有一種boe7 看見e5 力，會thau2放罪惡e5 束縛，hou7 人得自由，亦有hou7 有罪e5 人thang 反悔改變成做新創造e5 人，he 就是重頭生。這款e5 力就是聖神e5 力，tui3 che凡若反悔改變來信靠耶穌基督e5 人會得著救。
（2）Ti7 這世間有真濟e5 歹人，雖罔政府嚴嚴ka7 伊刑罰；iau2-ku2 m7願改變伊e5 心。伊m7肯受父母、朋友e5 苦勸。雖罔用真濟e5 法度beh 勸伊著做好，亦是無采工。
總--是有時若受引chhoa7 來歸耶穌基督，ti7 hit時忽然變款成做新創造e5 人。Tui3 hit-tiap8 了後大變款gau5 幫贊、利益人，無親像較早e5 款。較早是窘逐別人、thai5人放火，今是受人窘逐kap 受害。Che 就是重頭生。Che kiam2 m7是teh 證明耶穌基督做萬人e5 救世主，會醫治萬般e5 病症e5 大醫生e5 證據--mah？除去創造人e5 心肝e5 上帝以外，是誰會醫治人e5 歹心肝--ah？伊以外是誰會hou7 有罪e5 人變做聖人--ah？
VII
疼痛
（1）上帝就是疼痛e5 根源，維持世界e5 動力（gravity），thang 講是靈魂上e5 動力，teh 顯出 ti7 這個物質上e5 世界。這款e5 動力是叫做疼痛，亦上帝是疼痛e5 源頭。Hip石會 hip鐵，這 m7 是teh 表明講鐵是有價值e5 物，不過是kan-ta teh 證明鐵e5 性質na7-tiaN7。雖罔金器是不止值錢；m7-ku2 hip石boe7 會ka7 伊hip，這是因為無hit 款e5 性質ti7--teh。
Tu-tu親像 an2-ni，無論重罪e5 人若歡喜反悔改變來歸倚上帝，伊歡喜hou7 in親近，ka7 in 吸tiau5--teh，hou7 in親像上帝e5 性質。總--是上帝無歡喜hou7 家己稱做義、無倚靠上帝e5 疼e5 人來親近。
（2）Chim嘴是teh 表明老母疼子e5 情意。設使子兒若著傳染e5 病，雖罔伊e5 老母無ka7 伊chim嘴，這m7是講為著這款e5 病，老母才無疼伊e5 子；看伊e5 艱苦e5 時，反轉koh較m7 甘、koh較疼伊。所以陷落罪e5 人，宛然上帝無看顧in e5 款；總是事實，上帝疼hiah-e5 有罪e5 人比老母teh 疼子koh較過頭。（請看以賽亞 49：15）上帝是疼痛gau5 吞忍e5 神。人是親像小e5 茶kou2,雖罔小可事，伊e5 受氣時時滾到phut-phut跳。若是上帝就m7是an2-ni。設使上帝若是快受氣，這個世間tui3 古早就差不多已經無--去--lah！
（3）設使兩個人平平愛一個人，in 就會起相爭、相怨妒，總是人teh 疼上帝就m7是an2-ni。疼上帝e5 人無怨妒別人teh 疼上帝。反轉憂悶hit款無teh 疼上帝e5 人。親像an2-ni，人疼人kap 人疼上帝e5 精差e5 理由，就是上帝e5 疼痛是無限量。人boe7會用共一款e5 疼來疼人，因為人e5 疼是有限量。總是上帝e5 疼是無限量，所以上帝有夠額thang 疼逐人。
（4）耶穌基督beh 企起ti7 咱e5 心內，咱beh 成做親像伊。雖罔鹽落水就溶--去，m7-ku2 m7是無--去。咱若ka7 伊tam 看--teh，就知鹽iau2 ti7--teh。親像an2-ni 耶穌企起ti7 咱e5 心內，雖罔無看見，m7-ku2 tui3 伊分hou7 咱e5 疼痛有teh 顯明伊e5 榮光。
VIII
思想kap感覺
（1）思想 m7 是講 kan-ta tui3 咱e5 五官所感著外面e5 印象na7-tiaN7，就是咱e5 心內會應接這款e5 印象。咱e5 心beh 進步發達，m7 限定倚靠外面e5 事情；亦著倚靠內面e5 條件。樹仔雖罔本身有活命ti7--teh，m7-ku2 若無空氣、日光抑是燒氣就 boe7 發葉、開花、結果子。所以樹木若beh 大欉，著有內面e5 條件，亦著倚靠外面e5 條件。著外面e5 感覺咱thang 知外面e5 世界；tui3 內面e5 感覺，咱thang 知靈魂e5 世界。Ti7 人e5 心內所 生出e5 思想，m7 限定teh 證明人e5 所想，亦是teh 證明有hit款e5 物ti7--teh。換話來講，咱thang講思想就是一款e5 物 ti7 咱e5 心內e5 反射。有時無意中咱會想起一項物，這就是hit-e5 物e5 影照ti7 咱e5 心內才會 an2 ni。咱若聞見芳味，就知hia有花 ti7--teh，雖罔無看見花kap 伊e5 sui2;m7-ku2 花e5 芳味ka7 咱講hia 有花ti7--teh；所以思想就是teh 證明有一款e5 物ti7--teh，親像咱照鏡e5 時，看見鏡內e5 像，就知有咱ti7--teh。咱e5 心肝是 親像鏡，無論好歹攏會照ti7 鏡內。總是鏡內e5 像無活命；m7-ku2 咱e5 心肝有活命ti7--teh。鏡boe7會創造影抑是像，是kan-ta 會反照na7-tiaN7，m7-ku2 心肝會生出思想。
若tui3 別方面來講，心肝也是親像鏡，因為心肝會反照外面e5 物e5 思想，有時無意中 ma7 會反照。抽象的e5 思想（Abstract idea）是tui3 上帝e5 火所出e5 火灰。
（3）論上帝e5 像照ti7 咱e5 心無tu-tu共款，因為逐人有逐人e5 特色ti7--teh，照逐人e5 度量有teh 顯出上帝e5 像。論上帝e5 思想boe7會完全，總是tui3 咱不時ti7 上帝teh 活e5 時，咱會漸漸確實bat 上帝。
IX
哲學kap 直觀
（1）Ti7 幾若世紀e5 中間哲學攏無進步，雖罔有換款抑是用新e5 話，ma7 是捷捷teh liu71 hiah-e5 舊問題 kap 舊e5 解決。咱看牛車間e5 牛，伊e5 目珠掩--teh，teh khoeh油，lin-lin-seh8 tui3 天光行到e昏。Ti7 暗時掩ti7 目珠e5 物ka7 伊 thau2--起-來e5 時，牛也是boe7 走去光e5 所在，伊定定感著lin-lin-seh8 e5 款。所以哲學家不論伊研究幾百年久，ma7是boe7會達伊e5 目 的。Kan-ta 四界聚集材料，tui3 che 有khoeh 淡薄油；總是這款e 油boe7會止渴人e5 欠缺。今beh koh進步，m7 是倚靠哲學；就是著倚靠信仰kap 直觀。無論偌博學e5 人，伊e5 智識也是有限。
（2）有不止濟e5 哲學者為著所向望e5 智識得boe7 著e5 原因家己自盡，親像 Empedocles ai3閃避自然死來成做神，向望beh 得著智識，所以跳落Etna hun3-he2口落去死。有一個天文學者為著boe7了解海水e5 運動，所以跳落海去死。親像這款e5 人ti7 萬物e5 中間 m7 限定無發見上帝 koh 無滿足，所以失落萬物 kap 伊本身，che就是teh 報咱知哲學者雖罔用 種種e5 法度beh chhe7上帝，總是boe7會得著。因為tui3 智識無人會bat 上帝。設使若有人想講，用伊e5 智識會chhe7著上帝，這是錯誤。因為若ai3知一項物，著ai3知通宇宙內e5 物，因為逐項物攏有相關係ti7--teh；若ai3知攏總，著知攏總e5 關係。今主所著行e5 路就是拜跪上帝、行信仰e5 路，以外無步。
（3）直觀tu是親像指頭仔尾e5 好感覺，若摸--著隨時感覺著上帝。
Che boe7會品情理e5 證據--tit，kan-ta thang 講我夠額滿足。這款e5 平安是tui3 上帝來--e5。所以咱有chhe7 著上帝，因為咱e5 心內有頭腦所 m7 知e5 理由ti7--teh。若是beh 研究一蕊花，著費了不止濟時間，總--是ti7 一目nih久e5 時，咱會鼻見花e5 芳來歡喜。
所以直觀tu-tu是親像an2-ni。
X
完全
（1）照自然法來講，若beh成完全是一步一步漸漸發達就會得著。照這個法度咱thang 備辦來達咱受創造e5 目的。快進步或是快退步，到尾亦boe7 成完全（譯者講，食緊摃破碗）。Ti7 石磐頂e5 種子雖罔真快大欉，亦真快枯ta5。竹，逐日有大三尺，伊e5 腹內是空殼。所以beh 得完全就是著勻勻、慢慢e5 進步做要緊。
（2）完全是kan-ta ti7 完全e5 境遇會thang 得著，這句是真理；總--是beh入完全e5 境遇以前，咱著經過這個著磨、競爭e 無完全e5 境遇。一款e5 著磨就是teh 幫贊咱備辦beh 得著完全e5 所在，tu-tu是親像ti7 娘仔（蠶仔）繭內e5 娘仔，若 beh 變做iah8仔e5 時，伊著著磨，出力來咬破娘仔繭才會得著自由e5 世界。所以咱若得著完全e5 時，就會知以前hiah-e5 看了是 teh 害咱e5 物，m7-ku2 反轉是teh 幫贊咱beh 得著完全e5 溫柔。
（3）Ti7 人e5 中間有真濟e5 種子，總是boe7 發iN2，是因為無法度thang hou7 伊發iN2 大欉到完全e5 緣故；雖罔著ti7 來世才會得著；m7-ku2 ti7 這世間著已經有出芽才會用--tit。若得著完全beh怎樣這卻m7免講。
獨獨咱beh 得完全親像咱e5 父ti7 天--nih8 e5 完全。（馬太 5：48）
（4）Ti7 這世間無有真e5 平安。為著罪惡e5 因端，平安已經受扑破。獨獨 「平安e5 仁君 」有真koh 永遠e5 平安 ti7--teh。水tui3 koan5 流落，後來ti7 水面平pho-pho koh到極靜。所以tu-tu親像 an2-ni，人著tui3 誇口e5 頂面跳--落-來，koh 著tui3 罪惡e5 下底chheng3--起-來，thang到水面 ti7 hia 平安thang 歇睏koh恬靜安穩。
（5）Ti7 主形狀變換e5 山，雖罔ti7 hit時，學生iau2未得著完全；m7-ku2 真歡喜thang kap 咱e5 主交陪，亦kap 摩西、以利亞相交陪，所以 in beh 起三間寮仔來相 kap toa3。（馬太17：3-4）。何況咱若完全e5 時，ti7 天頂 kap 主以及攏總e5 聖使相交陪e5 時，咱e5歡喜到boe7 講--tit，福氣甚然大--lah！ 
XI
真e5 進步kap 成功
（1）設使人若kan-ta 學文明人e5 外皮e5 款，無學hou7 hiah-e5 人文明e5 根本，到尾是空空著磨，hit-e5 結果是淒慘。
上帝就是天國e5 王，這世間e5 政治e5 影。所以若離開這個上帝，地面上e5 政治是失敗。有人講beh 學道德m7免上帝，總是咱著知上帝以外，道德是空空死e5 物。
（2）若無靈魂e5 進步是假--e5,tu-tu親像ti7 這世間若無人開錢，就無人會得thang 趁錢。人teh 走相jiok e5 時，若無人輸就無人會贏。因為這個輸，別個才有thang 贏。親像一個生理人伊hou7 別人大了錢，伊 才有thang 賺錢。獨獨靈魂e5 進步是真--e5;因為一個人進步是teh 利益萬人，teh 幫贊別人e5 成功。咱bat 看見有人真gau5 做好代、幫贊、利益人；總是ti7 伊 m7 知e5 時這款e5 好事，反轉是teh 幫贊家己，這是咱e5 經驗所證明e5 憑據。
XII
十字架
（1）不論咱愛抑是無愛，攏boe7 閃避著gia5十字架。若 m7是gia5基督e5 十字架就是gia5世間e5 十字架。Ti7 起頭e5 時，耶穌e5 十字架宛然親 像較重e5 款，gia5世間e5 十字架有較輕e5 款；總是事實是反對：若gia5世間e5 十字架到尾就是死。總是耶穌e5 十字架有變做榮光。以前人掠這個十字架做見笑，就是死路；今就是 teh 表明、得勝kap 活命。Gia5這款e5 十字架e5 人，十字架保護伊，chhoa7伊到伊e5 目的e5 所在，總是這世間e5 十字架，chhoa7 人到死地e5 所在。你beh gia5 to2一款e5 十字架--ah？著斟酌想。
（2）Tui3 人kap 伊e5 職業抑是心神上e5 條件e5 各樣，所以十字架也無共款。十字架e5 外面看了是鐵釘--了了，m7-ku2 hit-e5內面就是好滋味koh 平安。蜜蜂雖罔會叮--人，m7-ku2 會生出真甜e5 蜜。咱 m7-thang 驚十字架e5 艱苦。致到來失落咱e5 大福氣。
（3）貧憚peh山e5 人，嫌講上帝真錯誤創造這款山hiah koan5 ，若專專創造平地是較好。這款人是teh 顯明伊 m7 知山e5 大路用kap 內面e5 寶貝。親像人講山e5 下是水泉e5 源頭，不時hou7 活 泉thang 流，tu親像人e5 身軀teh 行流e5 血是所boe7 無--tit e5 物。Tu-tu親像an2-ni，靈魂e5 kia7仔是kham-khiat8 kap gia5十字架e5 艱難是teh 保護咱e5 靈魂e5 活命會得行流，koh chhoa7到受祝福e5 所在。
（4）Ti7 歐羅巴洲大戰爭e5 時，ti7 塗底有掘大e5 塗陷，致到好e5 田園攏受扑歹。後--來ti7 chiah-e5 塗空有開不止濟sui2 e5 花koh結子。所以thang 知影ti7 地下比ti7 地面有較肥e5 所在ti7--teh。所以咱背十字架受艱難e5 時，咱e5 靈魂雖罔無看見，m7-ku2 向ti7 光。所以咱若tu著艱苦事，m7 免掛慮，因為咱靈魂e5 力beh 替咱設法。
（5）Ti7 瑞士有一個牧者㳜斷一隻羊仔e5 腳。是甚mih 因端？因為這隻羊真歹習慣，gau5 chhoa7 別隻羊去危險e5 所在。所以這隻羊真怨伊e5 牧者，若是提物beh 來chhi7伊，就想beh ka7伊咬。總是koh 經過無外久，伊就真乖kap 伊e5 牧者做好朋友，m7 限定boe7 beh ka7伊咬，反轉ka7 伊chiN7 伊e5 手。所以親像an2-ni，上帝用悲哀kap 苦痛teh chhoa7 hiah-e5 m7信、背逆e5 人到安全、永活e5 路。
（6）若是寒e5 時，氣體就吸收燒氣；若是熱就放伊去。Tu是親像 an2-ni，咱e5 靈魂若是寒，咱就tiam3 ti7 烏暗，雖罔有正義e 日頭ti7--teh；總是tui3 十字架頂所出聖神e5 火，若點ti7 咱e5 心就會生出燒氣，an2-ni 咱就是光，所以著將這個光來分別人。
（7）金光石若不琢不成器。若是ka7伊琢就會光koh顯出各樣e5色緻。所以咱e5心肝若用十字架來雕琢，ti7上帝e5國咱e5光無較輸珍珠寶玉。
 
XIII
自由意志
（1）咱有智識thang分別好歹，koh會曉thang揀好--e5,放sak 歹--e5。Che 就是teh 證明咱有自由權ti7--teh。設使若m7是 an2-ni 就會曉分別好歹e5 智識是無路用。咱e5 嘴舌beh 報咱知物e5 鹹chiaN2 kap 甜苦；設使咱若boe7 曉自由來揀好味素e5 物來食，就咱e5 嘴是無路用。咱e5 自由 m7 是beh 做歹e5 自由，就是做好事e5 自由，若做好事咱才有自由。
譬論來講：咱有一百斤e5 力 ti7--teh，所以咱有自由thang 擔一百斤物抑是一部份。設使這個物若加一百斤，咱就擔無法，因為咱才有一百斤力na7-tiaN7，所以咱就 m7免背責任來擔。Che 是因為知咱e5 力量e5 人，伊無要求咱著擔較重e5 物，所以咱是自由。設使咱若無照咱e5 力量來做工，就是錯誤，因為無盡咱e5 本分來用咱e5 力。
（2）刑罰boe7 會hou7 罪惡kap歹代無--去。若是會an2-ni 就hiah-e5 監獄差不多已經著關--起-來--lah！雖罔刑罰做m7著e5 人，ma7 是boe7 會hou7 伊改變。逐人若無決心beh 用自由意志來除去罪惡，就這世間e5 罪惡定著boe7 無--去。強制boe7 會生出好結果。
上帝無對beh thai5人e5 人e5 手 ka7 伊khiu2--teh 抑是對愛講白賊e5 人e5 嘴ka7 伊tiN7--teh，che 是因為上帝無愛干涉人e5 自由意志e5 因端。若是上帝來khiu2 beh thai5人e5 人e5 手，抑是來tiN7講白賊e5 人e5 嘴，咱人就kap 器具無各樣，亦boe7 會tui3重真理，koh 無有趁真理來行e5 歡喜。所以kan-ta 趁自由意志來行e5 人會得著歡喜。
（3）Tui3 一面來看，這世間是背逆上帝將信耶穌e5 人來做奴才。總是tui3 上帝e5 恩典，信主e5 人會得thang 脫離這世間e5 權力e5 束縛，thang 受舉起ti7 天--nih8,ti7 hit時這個世間就beh 變做信主e5 人e5 奴才；因為信主e5 人hit-tiap 是kap 創造世間e5 上帝相kap teh tiam3 世間e5 因端。Ti7 hit 時m7是世間贏咱，是咱贏過世間。上帝歡喜應允完全e5 自由 beh hou7 見若用自由意志e5 疼來服侍伊e5 人。
XIV
勇健e5法度
（1）勇健e5 原則，就是hou7 肉體kap 靈魂攏會勇健e5 手段。原來原則就是beh 達咱e5 目的e5 法度na7-tiaN7。譬論來講，錢本身是無路用，kan-ta ka7 伊用來買物伊才有路用。
音樂、芳味、好味素e5 物、光 kap 燒氣——chiah-e5 物咱若節 tu2好來用就夠額有路用。設使chiah-e5 物若無夠額thang hou7 咱用，咱就欠缺，若是siuN濟咱就費氣。上帝有hou7 咱內外e5 感覺，che teh指示咱危險e5 歹代，亦 chhoa7 咱到真e5 福氣e5 所在。苦痛就是咱e5 身體to2位有 m7 tu2好e5 兆頭。平安kap 福氣就是趁上帝e5 法度來行e5 果子。
（2）設使咱若反對自然，就自然亦反對咱；設使咱若順趁自然，m7 限定 boe7 害咱，反轉幫贊咱，thang 得著完全e5 勇健，che 就是上帝賞賜hou7 咱，thang 得著咱e5 目的e5 手段。Iah8得著這款完全e5 勇健e5 時，咱就beh 得著咱e5 靈魂所teh求--e5 ti7 上帝e5 福氣，永遠到永遠。
XV
良心
（1）良心就是道德抑是感覺e5 法則。良心是teh puh-iN2 ti7 人格e5 內面。良心欠用教示、訓練、練習kap習慣。環境會大影響ti7良心e5 發達。
親像咱有判斷sui2 bai2 e5 智識，所以會知是sui2 抑是bai2,所以咱有良心thang 幫贊咱分別好歹e5 增差。
（2）苦痛就是身體e5 機關無tu好e5 聲，teh 報咱hit-e5 危險e5 消息。Tu-tu親像an2-ni，靈魂e5 無平安kap 苦痛就是坐掛e5 果子。Tu親像皮膚e5 感覺e5 款，良心是teh 警戒危險 kap 滅無，亦chhoa7 咱到ti7 拯救e5 路。
（3）倚海岸e5 船tui3 看燈台、大石抑是地頭e5 款曲，就會知這tiap8 船是ti7 甚mih所在。總是若是ti7 外海e5 時是kan-ta 倚靠星kap 羅經na7-tiaN7。所以咱e5 靈魂 beh 到上帝e5 所在，良心kap 聖神是第一要緊，倚靠chiah-e5咱會thang 達咱e5 目的。
XVI
拜神明
（1）世間大概有拜神明抑是拜別項e5 物。設使有厭世家抑是科學者，雖罔in m7 拜上帝；iau2-ku2 in 有崇拜大人物、英雄抑是理想e5 物。佛祖無將上帝來教示學生。致到伊e5 部下e5 人攏是拜伊做神。中國人攏是拜祖公，無受教示著拜上帝。咱thang 看見無受教育e5 人ma7 是teh 拜鬼神。結局來講：人有愛拜神e5 性ti7--teh。因為上帝有創造人ai3跪拜伊e5 心肝ti7--teh。所以人才有 thang kap 上帝交陪，亦thang 歡喜有thang kap 上帝相交陪永遠到永遠。
（2）狡怪e5 人m7 信上帝，設使講有上帝e5 證據明明ti7 伊e5 面前，抑是上帝hou7 伊看見，伊m7是無beh 信。Che有兩項e5 因端。設使上帝本身顯出ti7 in e5 面前koh 證明伊是上帝，in 也boe7會了解。因為人e5 智識kap 哲學無夠額thang 了解上帝。Koh一項：
設使上帝若是hou7 in 有智識會了解伊是上帝e5 時，in beh厭賤看輕講：「Chiah-e5 事阮自然知，上帝無比阮較gau5,阮所想亦是kap 伊相同。伊kiam2-chhai2比人有較贏淡薄仔ma7是差無外濟。」
（3）人是宇宙e5 一部分亦是伊e5 子，所以看見抑是無看見e5 物攏是受創造，親像伊e5 款。Kan-ta 人會說明受造e5 萬物。人就是自然e5 言語。自然雖罔無開嘴，iau2-ku2 teh講話，人將自然e5 話譯做言語。
（4）咱人是有限，所以內外e5 感覺亦是有制限。所以人boe7會齊全知萬物。若beh 齊全知就[chiu7]欠用齊全e5 感覺。所以用有限e5 感覺kan-ta 會知一部分na7-tiaN7，boe7會thang 齊全知。雖罔是an2-ni，咱e5 心肝有1項e5 寶貝，就是chhe7 著上帝，che m7-是智識所會知--e5。咱e5 目珠雖罔細蕊；iau2-ku2 會看真遠，咱所boe7 得到e5 所在亦是看會著。譬論來講：離咱幾若百萬里e5 星咱看會著，伊e5 行動kap 光亦會看--著。Tu-tu親像an2-ni咱心肝e5 目珠會看見上帝，亦會曉來拜跪，tui3 伊咱beh 得著滿足永遠到永遠。
XVII
Chhe7上帝
（1）東方e5 博士，hou7 星chhoa7 到義e5 日頭e5 所在。Chiah-e5 博士是beh 來chhe7 義e5 人君，beh 來拜伊thang hou7 in e5 心所向望--e5 會得成，thang 歡喜滿足。
總是伊本所在e5 人m7-bat 伊；反轉ka7 伊釘十字架，來失落in e5 福氣。無論東邊抑是西邊e5 人來chhe7 伊，chhe7 著e5 時用心用神來拜跪，ti7 伊e5 腳下獻禮物。Tui3 chiah-e5禮物ti7 上帝e5 國，in thang 得著永遠活。食名e5 基督徒 tui3 一方面來看是主e5 百姓；m7-ku2 伊e5 行做攏是對反，致到失落大e5 福氣。東方e5 博士因為toa3 無久e5 緣故，boe7 得thang 聽主e5 教示，thang 看主e5 神跡，抑是主受死復活，抑是上天chiah-e5 事，所以in m7免去四界傳福音。Tu 親像an2-ni，teh chhe7 上帝e5 人，無kap 上帝交陪，得著伊賞賜e5 活命，抑是拯救，所以in m7 免傳福音ti7 普天下。
（2）「因為見若有--e5,beh hou7 伊，hou7 伊有 chhun；無--e5 連伊所有--e5 亦beh 提--伊」（馬太25：29）。設使無--e5 beh 怎樣會ka7 伊提--tit？伊kiam2-chhai2為著貧憚e5 緣故無才調，亦無好物thang提；總是伊iau2 有chhun 一項物，就是：判斷真假e5 能力ti7--teh。設使伊若無用這款才能，就beh ka7 伊搶提。後--來伊e5 良心就麻痺，到尾就死。若an2-ni 伊就是空空無物ti7--teh。
（3）有人m7 信上帝是攏總e5 活命e5 源頭，就將科學的e5 器具來chhe7 這世間e5 活命e5 源頭，致到失落分別好歹e5 能力。In 想活命是tui3 流星（meteors）來--e5,…Che實在無影。設使無活命e5 物boe7會生出活命，thai2-tho2 kap 地球共款e5 流星beh 怎樣會生出活命？設使流星kap 地球是無共款e5 物，若是an2-ni 無共款e5 物koh ti7 無共環境e5 物，怎樣hia-e5 活命ti7 這個世間哪會活…？獨獨上帝若ti7 hia，hia 就有活命。無論燒水抑是冷水hit 內面攏有蟲 teh 活。雖罔溫泉hit 內面也有蟲teh 活。Che 是teh 顯明上帝e5 大權能。無論ti7 甚mih境遇，ti7 甚mih所在上帝攏有賞賜活命。
（4）Tui3 真理e5 果子就thang bat 真理。照上帝e5 教示來行e5 人 beh 得著歡喜，將來伊beh 享受伊e5 果子。獨獨上帝才會hou7 枵餓e5 靈魂得著飽kap 滿足。
人雖罔陷落坐掛；iau2-ku2 ai3 tui3重真理。譬論來講：愛講白賊騙別人e5 人，雖罔伊愛騙--人；總是無愛別人來騙--伊。雖罔伊對別人無老實無要緊；總是別人若對伊無老實，伊就無歡喜。Che 就是teh 表明雖罔ti7 無意中亦是歡喜老實，向望真理來盡忠。因為上帝創造人有hit款欣慕真理e5 心，tui3 大真理thang 得著福氣。設使人若違keh8 真理伊著tu2著災禍，因為伊m7 限定反對家己e5 性質，亦違keh8 創造真理e5 上帝。
（5）真理有真濟款。逐人照上帝所賞賜e5 力量有teh 顯出各樣e5 真理。平平同一欉果子來講，有人為著愛果子所以來ti7 樹仔腳，有人是看 見伊e5 花e5 sui2,所以亦行倚--來。所以 in 照各人所感--著hit 方面來說明這欉果子e5 價值。所以哲學者、科學者、科學者、詩人、畫家抑是神秘家，逐人照in e5 才調將所感--著e5 來說明種種e5 真理。一個人boe7會bat 攏總e5 真理，亦boe7會說明。
（6）Beh 知真理著tui3 幾若方面來看；若無，驚了會失錯。譬論來講：咱將一支直liu3-liu3 e5 chhe5仔，將一目tui3 一頭來 ka7 伊看e5 時，咱 m7知hit 支chhe7[chhe5]仔 e5 長短，總是tui3 別方面來看就各樣。真心、真意teh chhe7 上帝e5 人，伊beh tu2--著，因為上帝久久 teh chhe7 伊，ai3 chhoa7 伊到福氣e5 所在。Tu2 親像扑m7見e5 囡仔teh chhe7 伊e5 老母，到尾會thang koh 倒轉去伊e 老母e5 身邊，因為子iau2 beh chhe7 老母e5 時，老母已經teh chhe7 伊e5 緣故lah。
 
XVIII
反悔改變kap得救
（1）Beh 得救著反悔改變才會用--tit；總是若無得著上帝e5 恩典ka7 伊赦罪，kan-ta 反悔改變亦是boe7 得救。譬論來講：我用石頭tim3 死一個人，亦我有反悔；這款e5 反悔是kan-ta 後擺m7敢koh 做na7-tiaN7 boe7會hou7 hit-e5 復活，亦boe7會來補得。獨獨上帝會赦免我，亦hou7 忽然tu2 著死這個人e5 靈魂有機會thang koh活ti7 來世。親像an2-ni，thai5 人e5 人kap hou7 人thai5 e5人攏會得救。
（2）獨獨上帝才會照公義來刑罰抑是赦免，因為伊知人e5 款式kap 人e5 所求，亦知，赦免kap 刑罰e5 結果。刑罰e5 目的boe7 會常常得著，因為是m7 知做m7 著e5 人心所求kap 伊e5 事情。有時刑罰m7 限定無好功效，反轉koh較歹；若是赦免反轉會hou7 伊反悔改變。
M7-ku2 若tui3 別項方面來看，若ka7 伊赦免，反轉hou7 伊較有機會thang 作歹；若是刑罰，伊就會改變。結局來講：上帝才有實在知人e5 性質，照人e5 所求m7 限定拯救坐掛e5 結果，亦救罪惡e5 原因。
（3）靈魂e5 所求就是永遠實在e5 歡喜。總是beh 得著這款e5 目的，人行 m7 著路致到陷落罪，伊e5 結果就是滅無。因為上帝用伊e5 疼來創造人，hou7 in 有智識、才調、感覺thang kap上帝交陪來享福永遠e5 福氣。Che 就是得救。
（4）誇口就是坐掛，因為誇口e5 人親像旁若無人，想伊家己比上帝較gau5;致到失落上帝e5 恩典，沉落ti7 罪惡來滅無伊e5 靈魂。無老實是反對真理，所以亦是坐掛。Gau5 講白賊e5 人tui3 伊不時騙人e5 因端後來猶原會家己騙。到尾伊 m7 信用伊內外e5 感覺，不時懷疑真理。續giau5疑上帝e5 疼痛 kap 恩典，致到失落伊e5 活命kap 大福氣。想貪e5 人就是坐掛，因為siau2貪這世間e5 物，致到放sak 上帝。姦淫亦是坐掛，因為姦淫e5 緣故，家就不成家，失落貞節，致到喪失伊e5 生命。偷提猶原亦是坐掛，因為偷提別人e5 物做歡喜。所以咱若beh 得救，hou7 上帝e5 旨意成ti7 地--nih8 親像ti7 天--nih8,著將頂面所講chiah-e5 坐掛 kap 以外攏總e5 坐掛一盡反悔改變是第一要緊。
（5）科學者kap 哲學者信進化論講。Tui3 自然e5 gau5推chhiau5、有合、有得當e5 物會進化來生存。總是tui3 無數萬e5 活物e5 進化，所證明以外iau2 有一項koh較大--e5:就是tui3 上帝e5 推chhiau5 有一款無合--e5 （就 是有罪e5 人，得生存e5 事實。）上帝tui3 罪惡困難e5 中間拯救houN3 lim酒--e5、行姦淫--e5、thai5 人--e5、偷提--e5,來脫出罪惡thang 得平安kap 歡喜e5 活命。這款e5 拯救就是tui3 基督耶穌來得著--e5,因為伊臨到世間是beh 救有罪e5 人。（提摩太前書 1：15）
XIX
罪惡e5 源頭
（1）序大人e5 歹病會連累到in e5子孫。總是父母若是青瞑抑是瘸腳破相；m7-ku2 in e5子孫 m7免te3 in來瘸腳破相。所以罪惡e5 源頭也是 an2-ni；父母好歹e5 性質boe7會流傳hou7 in e5子孫，囡仔e5 品格較濟是tui3 in e5行踏來得成。設使in 若是承接父母e5 性質，in 就 m7免謹慎in e5行為。囡仔e5 能力kap 品性小部分tui3 父母來；大部分是tui3 in本身e5 努力來得著--e5。
（2）設使若有一項物倚來光e5 時就會生出烏影。（譯者講親像人影）蝕月e5 因端就是地球行到日頭kap月e5 中間所致。若是hou7 別項物e5 影ka7 咱蓋--teh e5 時，咱就無責任，因為che m7是咱家己e5 所做。所以為著影e5 所致連咱soa3 變做影烏烏e5 時，咱猶原無責任。總是親像忽然起烏雲，歸天烏墨墨 e5 款，咱e5 心肝若hou7 罪惡來致到烏墨墨，hit-tiap8 咱就有責任。
（3）罪惡kap 伊e5 結果雖罔是真危險；總是 m7 是久長--e5,上帝kap 伊賞賜有永遠活e5 物以外無一項會永遠ti7--teh。設使若有一項物離開上帝，家己會永遠ti7--teh，伊的確著有親像上帝有永遠活e5 性質才會 用--tit。總是che 是穩當無e5 事；因為上帝只有一個na7-tiaN7。上帝是永遠ti7--teh，背逆上帝--e5(罪惡）定著boe7會永遠ti7--teh。「因為受造e5 物降服ti7 空虛，m7是伊e5 甘願，就是tui3 hit-e5 hou7 伊降服--e5;是teh 向望連受造e5 物也beh得著thau2放，脫離敗壞e5 拘束，來入ti7 上帝e5 子兒e5 榮光e5 自[chu7]由。（羅馬 8：20---22）
XX
印度哲學kap萬有神論
（The Vebanta And Pantheism）
（1）照印度e5 哲學teh 講in e5上帝（Brahma）是真--e5,以外e5物攏是空空。人e5 靈魂是kap 上帝相同，總是因為人e5 愚憨所以離開上帝。果然若是an2-ni，in e5上帝ma7 是茫茫渺渺，kiam2會堪得稱呼是上帝，上帝是自由無受拘束，會知萬項物。In e5哲學者講專心e5冥想（Samabhi）tui3 智識會得脫離迷路（maya）。總是咱beh問講：設使一切e5物若是茫茫渺渺（maya），人哪會知tui3冥想 kap智識，會thang 脫離這款e5 迷路？
（2）設使咱若承認in e5哲學就是講人kap 上帝是共一體，若是 an2-ni in e5上帝猶原是teh 進步，tui3 脫離物質e5 迷惑kap 變化，伊亦是teh 求beh 得著完全。設使上帝若m7 免脫離這款e5 迷路（maya），就咱不時teh 掛慮hit-e5 迷路e5 第一原因是甚mih8;迷路e5 目的kap 做第一好e5 所在是甚mih8,hiah-e5 哲學者的確著說明才會用--tit。實在來講，上帝ti7 攏總e5 物，亦攏總e5 物ti7 上帝。總是上帝m7是一切，亦一切 m7是上帝。若將受造e5 物kap 造物主來相呼混e5 人是夠極e5 愚憨。
XXI
耶穌基督是咱閃避e5 所在
（1）蜜蜂為著beh 採蜜，所以飛去花e5 所在。伊歡喜ti7 花teh 採蜜；總是有時會hou7 蜘蛛ka7 伊叮。叮一下疼--teh，伊就暈--去，後來蜘蛛就ka7 伊咬去食。Tu2 親像 an2-ni 撒旦 m7 限定 ti7 歹e5 所在 teh-beh 引誘咱，連ti7 咱teh 做好事、有益、歡喜e5 事e5 時亦teh 引誘咱。所以咱若無常常祈禱就真危險，因為撒旦teh 當等咱。
（2）為著罪惡e5 所致，咱e5 良心麻痺，咱e5 心智軟chiaN2 無氣力。Ti7 這個時，人看見危險kap 死失ti7 面頭前，雖罔有大志氣beh 來閃避；m7-ku2 無氣力，所以亦是boe7會。有一擺ti7 冬天當寒e5 時有一隻大隻鳥歇ti7 一個teh hou7 水流e5 死物，ti7 hia hit隻鳥直直teh，直直食，到m7 知thang 煞；總是hit-e5 死物直直流，後來到一個大水chhiang5-chhe7 （Niagara Falls）e5 時，伊就想beh飛走；m7-ku2 伊e5 腳爪擋tiau5 ti7 hit-e5 死物煞飛boe7 起來，boe7 免得著ti7 hia 來tu著慘死。
（3）Beh 閃避對敵e5 計策kap 危險，咱著toa3 ti7 主耶穌，亦成做親像伊e5 款。Ti7 gau5 落雪e5 所在，上帝有賞賜白e5衣裳hou7 飛禽走獸thang 穿，hou7 in 白親像雪，thang 閃避對敵e5 陷害。設使地塗若各樣，動物e5 色緻就各樣。有一款e5 動物 ti7 一目nih8久e5 時會變伊e5 色緻親像四邊e5 物e5 色緻，所以對敵boe7 認得，an2-ni 來閃避伊e5 陷害。總是青瞑e5 魚boe7會變伊e5 色緻，是因為伊boe7 看見四邊e5 色緻。Tu2 親像an2-ni，第一要緊--e5就是靈魂e5 向望常常看耶穌，te3--伊，成做親像伊，tiam3 ti7 伊來閃避對敵e5 手，得平安到永遠。
XXII
大細e5 對敵
（1）人e5 大對敵 m7 限定是大隻虎、豺狼抑是大蛇。就著用顯微鏡才看會著e5 細尾毒蟲ti7 食物ti7 水--nih8 抑是ti7 空氣--nih8--e5,實在是koh-較大e5 對敵；因為tui3 che 會失落生命。Tu2 親像an2-ni m7限定大e5 罪惡會失落生命，就歹e5 念頭無論大細猶原會害咱e5 生命。所以著趕出chiah-e5 歹物出咱e5 心肝，thang 得自由來脫離in e5把縛１。
（2）Ti7 咱e5 身軀，有破病e5 毒蟲亦有勇健e5 蟲ti7--teh。設使若是破病e5 毒蟲較濟，咱就致病；若無得當e5 醫治，後來就致到死。設使若是勇健e5 蟲較勇來咬死破病e5毒蟲，人就勇健。Tu2親像an2-ni，咱e5 好念頭若贏過歹念頭，咱就勇健m7免受罪惡e5束縛。咱若無得著聖神e5 幫贊，定著boe7得著這款e5 勝利，伊就是攏總e5 好、歡喜kap完全e5 源頭。
（3）人若放歹念頭ti7--teh，就失落攏總e5 向望，到尾就是自盡。總是beh自盡 m7 tat8著，求上帝來幫贊thang 除去chiah-e5 歹念頭來得勝。若beh用毒藥抑是利器來家己害， m7-tat8著將聖神e5 劍—祈禱─來滅無罪惡kap伊e5 根底。An2-ni 就 m7 限定無害家己就是救家己，咱若an2-ni 做會幫贊別人來救in 本身。
（4）顧己e5 人是teh chhe7 死路，因為上帝有hou7 咱e5 才調kap 氣力是beh幫贊利益別人。Tui3 幫贊別人咱有thang 歡喜e5 所在，結局猶原也是teh 幫贊家己。Che 是咱應該著行e5 路，設使咱若無幫贊別人就失落這款e5 歡喜。若無疼厝邊親像家己e5 人是背逆上帝。Tui3背逆就失落咱靈魂e5 米糧。An2-ni 咱就是害死家己。顧己e5 人想講伊是teh 大趁錢，總是ti7 不知不覺e5 時，伊e5 損害是大。設使逐人若決心來放sak 顧己e5 事，這世間就無相爭冤家，地上就beh 成做天國。一切e5 罪惡tui3 顧己e5 事來生出，所以咱e5 主ka7 咱講：「若有人ai3 te3 我，就著看無家己，日日gia5伊e5 十字架來te3 我」。（路加 9：23）
（5）設使咱若常常批評人、gau5 嫌人，an2-ni 是大陷害別人kap 家己。總是咱若無誇口、無批評人，就會改革家己、gau5 同情、gau5 疼人。若親像an2-ni，大家攏有利益。所以咱beh 承接應允e5 地，就是實在e5 疼e5 國。
XXIII
地面上e5 出外人
（1）有一個哲學者旅行ti7 通世界，ai3 chhe7 安靜kap 平安e5 所在；總是ti7 逐位都有悲哀艱難 kap 罪惡ti7--teh。Tui3 伊e5 博學kap 經驗e5 結果，這世間 m7是實在koh 永遠e5 企起。咱e5 靈魂所beh toa3 e 厝的確也有一所在。Ti7 hia 咱e5 靈魂beh 得著完全e5 企起。
（2）有一擺ti7 墨西哥灣（the Gulp of mexico）有tng7 著一隻鳥仔，後來ka7 伊掠去到850 mai e5 所在，是用一個密密e5 櫥仔 ka7伊toe2--teh，所以這隻鳥仔攏m7 知伊本身tui3 to2來。M7-ku2 到大隻e5 時無人chhoa7路、無人幫贊，iau2-ku2 會koh 飛倒去較早hou7 人掠著e5 所在。Che 就是tui3 伊e5 本性e5 致蔭。Tu2 親像an2-ni，tui3 上帝e5 恩典，良心若teh 活e5 人會受聖神e5 幫贊kap 引chhoa7,離開暫時e5 世間到上帝備辦 beh hou7 咱永遠e5 厝就是天堂。
（3）有一個自然主義者（Anaturalist）提一寡鳥仔卵到寒e5 國度，向望卵若出e5 時，鳥仔子kaN2 會永遠tiam3 ti7 hia。總是tui3 出殼了hiah-e5 鳥仔到熱天e5 時，攏飛轉去in e5本所在，也m7-bat koh飛--來。Tu2-tu2 親像an2-ni，咱雖罔出世ti7 這世間；m7-ku2 咱 m7是屬ti7 這世間。咱若到kham2站e5 時，咱beh 離開到咱永遠e5 厝。
（4）身體死e5 時靈魂無死，亦m7 是去遠遠e5 所在，經過死就是得著新e5 活命來入新e5 所在。親像嬰仔出世e5 時，伊就是teh 生活ti7 這個世間。所以咱e5 靈魂若tui3 肉體出世e5 時，咱就是入ti7較合靈魂e5 國teh 企起。嬰仔ti7 老母e5 腹肚內 m7 知這個世間e5 事，亦ti7 肉體e5 內面e5 靈魂猶原m7 知天堂e5 事，是因為看boe7 著e5 緣故。Tui3 老母e5 胎內來 出世e5 嬰仔，已經出世了beh koh 入去老母e5 胎內來toa3,boe7 用--tit，靈魂若離開身軀e5 時亦是共款。嬰仔若tng2臍了就離開老母e5 身軀，所以咱e5 銀帶若割斷e5 時，靈魂就離開身體（傳道 12：6）。老母e5 腹肚是teh 備辦囡仔將來e5 生活，小體是teh 備辦靈魂將來e5 生活。靈魂tui3 小體上到上帝e5 面前，ti7 hia來得真e5 目的kap完全。
XXIV
信仰kap 純潔
（1）若無信仰人boe7會做半項。咱人若無大家相信用就boe7會生活--tit。若是一切攏倚靠信用，就tui3 創造咱有信仰e5 性質e5 上帝，咱若無 信--伊，kiam2 m7是真見笑--ah！設使咱若有無限量e5 智識就自然無欠用信仰，總是咱e5 智識有限，差不多thang 講是無智識，所以咱時時著欠用信仰。雖罔ti7 來世咱e5 智識實在也m7是無限量。
信仰kap 仁愛是靈魂e5 藤，有soan去吸ti7 上帝，也開叉、生葉結濟濟e5 果子。
（2）Tui3 信仰咱thang 受聖神火e5 洗禮。若無受聖神e5 洗禮，無夠額thang 成純潔來得救。水會洗金銀e5 外皮hou7 伊清氣；總是boe7會洗伊e5 內面。獨獨火才會精煉金銀到清氣。Beh hou7 咱e5 靈魂得著完全e5 純潔，就是掠聖神e5 火e5 洗禮做要緊。
XXV
基督e5 bek8-si7
（1）若無受著聖神，雖罔咱一生來te3 主耶穌，亦是boe7會了解伊e5 偉大kap 神聖。Tui3 伊e5 學生e5 經驗咱thang 知，耶穌招學生tui3 低e5 所在ka7 in 升koan5,tui3 掠魚升到掠人e5 所在。In kap 伊相kap toa3三年久。Ti7 這個中間in 做高尚e5 工，就是傳拯救e5 福音hou7 萬民。總是耶穌受死埋落塗e5 時，in e5 向望kap 伊相kap 埋ti7 墓內。學生四散koh再倒去本所在koh 做舊頭路。In 攏想耶穌已經死--lah；m7-ku2 伊tui3 死復活ti7 kui2-na7 所在出現hou7 in 看見。有1擺伊出現ti7 加利利 e5 海邊hou7 彼得看見，伊隨時認著是主耶穌；總是為著見笑煞跳落海來bih，m7 敢起來見主。因為有兩項e5 因端 ti7--teh，頭1項就是tui3 伊 m7認耶穌以來頭1擺看見耶穌，因為伊講若是著放sak 生命亦beh te3 耶穌，的確無講m7-bat 伊，總是實在伊有m7 認耶穌。所以真見笑 beh thai2 會堪得來企ti7 主e5 面前…？第2項就是見笑到 boe7 講--tit，因為ti7 三年前kap 同伴猶原ti7 這個所在受召來做伊e5 學生，teh 做高尚e5 工，就是引chhoa7 人來歸主；現時應該著續接hit-e5 工才著；m7-ku2 koh 倒來本所在，chit-tiap8 koh teh 做舊頭路。所以m7敢起來見主。總是耶穌tui3 死復活e5 時，in 所失落e5 向望亦復活。Koh tui3 受聖神充滿e5 時，in 就bat 耶穌就是上帝，tui3 hit-tiap8 了後雖罔受窘逐kap 陷害，也是無要緊專心傳福音來盡in 受召e5 工。
（2）現時e5 世代有真濟人來teh te3耶穌，總是無得著伊e5 氣力 kap 經驗伊e5 神聖--e5 iau2 真濟。所以這款e5 人快受迷惑。In kan-ta 想講耶穌是一個完全e5 人，也ti7 幾若世紀前已經死--去--lah！總是tui3 hiah-e5 反悔改變kap祈禱e5 人，tu2 親像保羅有得著主e5 力，亦主有用伊e5 榮光 teh 顯明伊本身ti7 in e5中間。
XXVI
謙遜
（1）基督e5 神若無toa3 ti7 咱e5 心，咱 boe7會用基督耶穌e5 心。做心伊本有上帝e5 形狀，無掠kap 上帝平等做所著執守--e5,反轉piaN3空家己，取奴僕e5 形狀成做人e5 樣相（腓立比 2：6—7）。著謙遜，莫得掠家己做誇口，誇口會hou7 人離開真理，到尾就是死。雖罔咱有比人較進步的確m7-thang boe7 記得金光石kap 塗炭是共性質。是因為in e5境遇無相同所以才會增差 hiah 濟；雖罔金光石是hiah 值錢；iau2-ku2 kap塗炭共款會用火ka7 伊燒到變火灰。
（2）咱若企ti7 崩山頂e5 時，看落崩崁下會驚到腳手肉phih8-phih8 chhoah；雖罔才有幾百尺深na7-tiaN7。總是咱若看tui3 天頂起去e5 時，雖罔到極koan5 m7-koh boe7 驚。怎樣na2 boe7 驚？是因為咱boe7 poah8 tui3天頂起去e5 緣故。所以若看上帝e5 時，來tiam3 ti7 伊咱就平安攏無危險e5 所在。總是咱e5 面若無向ti7 上帝若 oat8 tui3 邊仔去，咱就tui3 上帝poah8落來siak到碎 iam5-iam5。
XXVII
時間kap永遠
（1）真e5 時間就是kap上帝有關係e5 時間，這就是叫做永遠。咱知e5 時間就是真e5 時間teh 經過e5 影。因為上帝無過了無未來，攏是現在ti7--teh。若tui3 智識來講，過了kap 未來攏企ti7 上帝e5 面前。若是咱人就無現在，攏是未來teh 過了na7 tiaN7。未來--e5 一目nih久liam5-piN 就變 過了。所以未來kap 過了是ti7 咱所 boe7得到e5 所在，an2-ni in無ti7 咱e5 面前。所以時間 m7是獨一真e5 物。
咱若睏醒e5 時，咱 m7 知睏去e5 中間時間過了偌濟。就 ti7 醒e5 時時間ma7 是無確實。若 ti7 艱難受苦e5 時一日宛然親像一年，ia7 歡喜e5 時一年tu2 親像一日e5 久，所以時間 m7 是獨一真e5 物。獨一真e5 神無論ti7 甚 mih8 時亦是真，因為咱是tui3 永遠獨一真e5 上帝來創造--e5,所以咱無時間e5 感覺ti7--teh。
（2）Ti7 這個空間（space）咱看見事事e5 生起抑是事物e5 變遷，就分年、月、日、點、分、秒叫做時間。Ti7 這空間e5 物e5 變化是teh 製造時間。物若teh 變化e5 時就是現在。若變化了就是過了。若是 teh-beh 變化e5 時就是未來。事物若變化e5 時時間猶原kap 伊相kap 變化，做未來抑是過了。M7-ku2 上帝無變換，也kap伊結連teh--e5,亦boe7會變換。
（3）時間boe7會變換亦boe7會廢無。總是咱ti7 世間所做e5 事boe7 廢無beh 永遠ti7--teh。
 「世間kap 伊e5 私慾teh 過去，獨獨行上帝e5 旨意--e5 永遠ti7-teh。」（約翰一書 2：17 ）
（ 了 ）

       

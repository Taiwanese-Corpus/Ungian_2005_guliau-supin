M7 成雞仔扑咯雞。
 
雞公teh 啼. 叫做扑咯雞，m7-na7 大聲閣會牽韻，展伊hiau-pai 、威風 teh 為王。雞仔囝大隻，公--e5 會變雞kak ，雞kak 仔著是少年雞仔，beh 大m7 成大，上愛啼，啼聲幼幼「kok8-kok8-ke ！kok8-kok8-ke ！」一直講「我大漢--a3 ，我大漢--a3 ！」
大漢實在真正好，少年有氣力，beh-chheng3 有本錢，朋友--a3 ！恁兜有hit-lo7 tng-beh 轉大人，tng-teh 扑咯雞e5 少年囡仔兄無？先ka7 你恭喜，嘛替你掛意，為囝e5 未來，著好好仔教示：青春上界好，青春愛扑咯雞，青春嘛愛認真讀冊、扑拼做工課，按呢成功才會是咱e5 ，親像chit 款e5 扑咯雞，才是上讚e5 少年家。
猶有一款m7 成 ( 少年) 家，上hou7 父母頭殼痛，製造社會問題，伊kan-na7 愛chheng3 ，見學著是m7 成樣，lim 酒、suh 薰，poah8-kiau2 、亂phun2 。恁兜若有chit 款e5 樣相，千萬m7-thang 隨在伊滾，愛隨時ka7 伊chhiau5 hou7 準，chhiau5 hou7 穩，愛心兼鼓勵，m7 成雞仔扑咯雞，才be7 真正變成m7 成雞。
註：m7 成雞仔著是講m7 成囡仔，m7 成囡仔有兩種講法，一種是滾笑講猶未大漢e5 囡仔，一種是真正講歹囡仔。
 
φ註解φ
hiau-pai ：驕傲。
大隻：[ 長大了]
beh-chheng3 ：[ 要秀，要出風頭]
轉大人：tng2-toa7-lang5 ，[ 將要成人]
掛意：khoa3-i3 ，關心。
亂phun2 ：非非擅做，胡白來。
滾：發鏢。
chhiau5 hou7 準：糾正正確。









 
 
鳥仔放出籠。
 
Leng！Leng！Leng ！「起立，敬禮，下課！」鳥仔一下放出籠，學生囡仔chong5 kah 歸學校庭，自由快樂，扑球、相jiok 、大聲嚷，笑聲滿天phiaN5 ，充滿了希望，充滿了生命。
 鳥仔放出籠(lang ) ，phuh8-phuh8 飛，四界颺 (iaN7 ) ，唱出心內e5 歌聲，想起hou7 人關ti7 鳥lam-a2內，失去自由，失去主裁，hit 種生活阮無愛。
囡仔若是「鳥仔放出籠」，In 會歡喜kah 笑bun2-bun2 ，有自由，會自在，逐個攏嘛好生張；chit 時陣，大人著指導，教In 讀冊、chhit-tho5 著愛分清楚，m7-thang hou7 父母煩惱 。若是sng2 了傷過份，好歹無分，he. 是會m7 成樣，囡仔若m7 成樣，做人父母、老師攏愛有責任。
Chit-mai2 e5 囡仔實在真可憐，讀冊、補習，補習、讀冊，無有家己e5 主張。教學正常化，一喝幾十冬，喝到此當今，父母、老師猶一直講是「不得已」。「不得已」，無讀be7 使chit ，一日到暗厝內讀書，總是嘛著放出籠，四界行行，suh 一寡新空氣， sng2 一寡趣味。「鳥仔放出籠」著細膩，用一寡心去計劃，用一寡時間來相陪，che. 才是做人父母，做人老師考慮e5 問題。
做參考：漢字e5 困擾＞放出籠(lang ) ，鳥籠(lam) 仔，竹籠(lang2 ) ，籠床(lang5-sng5 ) ，籠(long5 ) 絡。
φ註解φ
放出籠：pang3-chhut-lang2 ，pang3-chhut-lang 。
chong5 ：衝。
相jiok ：[ 追逐]
大聲嚷：[ 大聲喊叫]
滿天phiaN5 ：滿天空。
好生張：[ 長相好看]
sng2 了傷過份：[ 玩過了頭]


一日扑鳥，三日挽毛。
一日討海，三日曝網。
 
「 一日扑鳥，三日挽毛」kap 「一日討海，三日曝網」共款意思，掠無鳥，掠無魚，歹過日。
時機誠bai2 ，對食頭路人來講卡無影響，每kou2 月薪水lok 仔照領，極加是物資波動，日常生活費卡傷淡薄--a3 。對好額人來講，嘛是無礙著，股票e5 起起落落，In 共款是穩趁！穩趁！可惜！可惜！上加是心臟加跳幾下nia7-nia7 。
ah8. 若是對艱苦e5 趁食人來講，恐驚無hiah 平tiaN7--lou3 ，親像一寡鋪面(pou7-bin7 ) 趁食--e5 ，本錢本來就無濟，一工無做就誠歹tng2-seh8 ，哪會堪得三做四歇睏，he. 都m7 是beh 叫伊吊鼎--kong ；猶有一寡做散工--e5 ，平常時做一工算一工，就已經真bai2 過日，tng7 著bai2 時機，無人倩，一歇歸禮拜，beh 叫伊按怎過日飼某囝--neh ！
艱苦人過艱苦代，艱苦人e5 心酸啥人知，「一日扑鳥，三日挽毛」e5 日子，請政府官員想辦法，替阮來安排，m7 知會使抑be7 使。
 
φ註解φ
挽毛：[ 去毛]
薪水lok 仔：薪水袋仔。
極加：[ 頂多]
無礙著：[ 沒什麼痛癢]
趁食人：做工課維持生活e5 人。
無hiah 平tiaN7 ：[ 沒那麼平安安定]
鋪面(pou7-bin7 ) 趁食：現趁現食。
歹tng2-seh8 ：歹周轉。
吊鼎：[ 斷炊]
倩：chhiaN3 ，雇用。










 
 
Tou7-kau5 ，haN2 雞。
 
蟋蟀仔（sih-sut-a2 ）有兩種，歸隻烏烏誠gau5 吼--e5 號做烏龍仔，色澤黃塗色--e5 叫tou7-kau5 ，囡仔灌tou7-kau5 著是灌chit 種tou7-kau5 。
tou7-kau5 e5 腳真 gau5 跳，時常 phut-phut-tio5 ，雞仔看著m7 敢隨便ka7 伊啄，出在伊跳，出在伊tio5 ， 到尾仔嘛是hou7 雞仔啄kah 死翹翹，無卡choah8 。
咱若出社會，會.be7 ，家己上知，有才情無才情，家己上分明，無需要kap 人爭，無需要kap 人pheng7 ，會就認真做，mai3 hiau-pai ，mai3 展你chheng3 。be7. 就卡認份，認真學，tiam7-tiam7 做，mai3 kheng5-hun，閣卡m7-thang 想beh chheng3 。
若是頇慢閣m7 認份，闔be7 著就beh 展兩步--a3 ，he. 只不過假那像「tou7-kau5 ，haN2 雞」按呢，hong5. 看破腳手，根本就無啥麼路用。
「tou7-kau5 ，haN2 雞」，上m7 好是ti7 冤家相爭，你若無好功夫，kan-na7 一支嘴，就beh ka7 人peng2 ，歸尾你會hong5. 扑代先。
φ 註解φ
haN2 ：[ 嚇唬]
tio5 ：跳弄。
會.be7 ：[ 會不會]
pheng7 ：比 pheng7 ，比較。
tiam7-tiam7 做：[ 默默耕耘]
mai3 kheng-hun ：[ 不要斤斤計較]
闔be7 著：[ 動不動]
展兩步：[ 現一下]
peng2 ：[ 反面做對]
hong5. 扑：hou7 人扑。
 
 
剃頭--e5 飼畫眉。
 
畫眉鳥台灣話叫hoe-bi5 ，hoe-bi5 誠gau5 吼，叫聲像khou-si-a2 ，真好聽，m7-chiah hou7 人掠來關ti7 鳥籠仔內做寵物（thiong2-but8 ）。
飼寵物來sng2 chhit-tho5 ，卡早是有錢閣有閒工e5 好額人e5 消遣享受，剃頭是歹趁錢e5 職業，為趁錢顧無閑，那有時間閒錢飼hoe-bi5 。「剃頭--e5 飼畫眉」，實在無合身份，會hou7 人議論。
話講倒轉來，自由新時代，職業無分好歹，休閒消遣無分啥人會使，啥人be7 使（得），你有閒工，你有心性，beh 飼啥麼出在你揀，m7-ku2 愛注意，破害環境衛生，抑是保護生態環境，你攏著斟酌分明。為著咱後代，咱mai3 飼hoe-bi5 ，咱來種花栽，聽音樂，sng2 石頭…卡無敗害。
φ註解φ
khou-si-a2 ：[ 吹口哨]
出在你揀：隨你選擇。
敗害：[ 壞處]












 
 
閹雞趁鳳飛。
 
「Hu7 挨！me 米飼閹雞，閹雞大大隻，阿舅來，掠khit 來thai5 …」閹雞是雞角仔去勢e5 無性雞公，嘛hou7 做太監雞，gau5 大，羽毛真sui2 ，尾閣長，有淡薄仔seng5 鳳鳥。閹雞若想beh 趁鳳飛，ah.he to7 誠拼咧，人鳳凰是啥麼款鳥仔，鳥中之王--neh ，閣講你閹雞sui2 to kan sui2 ，可惜無鳳鳥e5 威風，哪會比得？
做人著認清家己，有一算一，mai3 想beh kah 人比，無hit-lo7 氣質抑beh kap 人趁流行，無hit-lo7 美貌才華，著m7-thang beh kap 人「閹雞趁鳳飛」，學be7-seng5 是會hong5 ge ，ge-tioh8 真歹勢。當然時代無仝，做人m7 免像卡早e5 人hiah pi3-su2 ，有實力，做你ka7 show ，做你ka7 變猴弄，無一定有一工你會『麻雀變鳳凰』，名kap 利做一下phang5 。
m7-ku2 咱若無hit-lo7 才調，千萬m7-thang 青敢白敢，beh 學hit-lo7 「閹雞趁鳳飛」，siau3 想hit-lo7 『麻雀變鳳凰』，到時跋落來，真正to7 笑死人。
 
φ註解φ
 
雞公：ke-kang ，[ 公雞]
gau5 大：[ 容易長大]
羽毛：u2-mng5 ，u2-mou5 。
seng5 鳳鳥：[像鳳]
鳳凰：hong7-hong5，公--e5是鳳，母--e5 是凰。
hong5 ge ：hou7 人ge-siau5 ，[ 譏諷]
sui2 to kan sui2 ：[ 美則美矣]
學be7-seng5 ：[ 學不像]
hong5 ge ：hou7 人ge-siau5 ，[ 讓人譏諷]
pi3-su2 ：[ 封閉思想]
變猴弄：變花樣，把戲。
phang5 ：捧，[ 全收]
siau3 想：妄想。
 

 
 
草蜢仔弄雞公。
 
「看你chit 款i-to 戇戇想，自作聰明i-to 戇主張，若是愛我i-to 做牽手，請你後世i-to 才來求。草蜢仔弄雞公，雞公phi7-phok8 跳！」che 是民間歌謠「草蜢仔弄雞公」歌詞e5 尾仔pha ，chit 首歌謠是描寫老歲仔kap 查某囡仔eN 相褒扑lah8-liang5 e5 答嘴鼓，雖然一個是面肉幼秀e5 小阿娘，一個是khiau 腳lian2 嘴鬚e5 老不修，但是對答話並無半句米糕siuN5 ，hou7 人感覺m7 成樣，歸首歌詞kan-na7 借相褒盤嘴花講sng2 笑nia5-nia5 ，che kap 「桃花過渡」有仝款e5 笑詼趣味。
食色性也，飲食男女，人之大欲，人. 既然無法度過清淨少欲e5 人生，三不五時來che7 san2-lim ，土豆莢配燒酒，抑是講一寡風花男女笑談，消磨時間，娛樂家己娛樂別人，嘛無啥麼m7-thang ，m7-ku2 你愛想，若是過份滾笑是會變成m7 成樣。草蜢仔弄雞公了後，若是雞公phi7-phok8 跳，猶閣m7 知回頭，be7 曉見笑，到尾來草蜢仔死khiau3-khiau3 ，he 著真無價值--lou3 。
對查甫也好，查某也罷，總是男女平等，講話愛正經，sng2 笑著合用，草蜢仔弄雞公，m7-thang 傷過猛，過猛就會起相爭，「草蜢仔弄雞公」實在 m7-thang chheng3 。
 
φ註解φ
草蜢仔：chhau2-meh-a2 ，[蝗蟲]
尾仔pha ：尾段。
查某囡仔eN ：古錐e5 小女孩。
相褒扑lah8-liang5 ：[ 打情罵誚]
khiau 腳lian2 嘴鬚：[ 蹺腳撚鬍子]
米糕siuN5 ：[ 性騷擾肉麻當有趣]
盤嘴花講sng2 笑nia5-nia5 ：[ 耍嘴皮開玩笑而已]
食色性也，飲食男女，人之大欲：sit8 sek seng3--ia3 ，im2-sit8 lam5-lu2 ，jin5-chi-tai7-iok8 。
來che7 san2-lim ：[ 來個少酌]











 
 
看阿公食雞kian7 ，脆脆。
 
鹵肉飯一碗，閣來一個下水湯，雞肝kian7-a2煮薑絲，雞肝愛軟，雞kian7 愛chhe3 ，chit 款滋味，利口閣合味，是正港台灣人e5 氣味。
「看阿公食雞kian7 ，實在有影chhe3 ！」講chit 款話e5 人，你bat 啥麼貨，雞kian7 好食是好食，m7-ku2 全全筋，阮老歲仔敢哺會loeh （落去）。
有影都著，雞kian7 雖然好食.chhe3-chhe3 ，可惜有筋，老人無牙. 實在哺be7 loeh ，少年人，你哪知老歲仔人e5 輕重，哺雞kian7 實在無輕鬆。
萬萬事項，事事萬項，無內行，按怎講都無彩工，做代誌，若無兩步七a3 ，是beh 如何做會過工。咱若無內行，就m7-thang 看人無夠重，隔行如隔山，上好尊重人，「看阿公食雞kian7 ，脆脆。」看是簡單，實在phaiN2-phang2 。
[ 做參考] ：北京語e5 「脆脆」kap 台語e5 「chhe3-chhe3 」有tang 時仔無相仝，請你斟酌食物件時感覺看覓咧。
φ註解φ
 雞kian7：[雞的胃囊]
chhe3：[脆]
兩步七a3：[沒兩把刷子]
做會過工：完成一工e5 工課量。
phaiN2-phang2 ：歹紡，無好做。


 
 
偷掠雞無秤重。
  
囝：喂！阿爸！我閣無錢--a 啦，卡緊寄一萬箍來予我！
爸：你開錢哪會chiah -  siong ，又閣無錢--a ，無卡儉咧！你叫是恁爸好額人是--bo5 ，hit 日才寄一萬箍--nia5 ，chit-mai2 又beh 閣一萬，錢都m7 是蜊仔殼--kong ？好啦！隨時ka7 你寄去，愛卡儉咧！
 囝：…
母：Chit-mai2 e5 囡仔著是按呢，傷富足矣，愛啥有啥，beh 錢m7 是一萬著是兩萬赴伊開，人講「偷掠雞無秤重」著是按呢，錢來得容易，煞m7 知錢e5 價值，m7 知父母趁錢e5 困難，實在傷討債。
爸：kan-na7 咱toa3 遮囉嗦無效啦！後日轉來著ka7 伊教示開破一下，講一寡勤儉節約e5 道理，m7-thang 叫是咱兜e5 錢那蜊仔殼咧，煞hou7 伊開錢那開水咧！
φ註解φ
chiah - siong ：[那麼兇]
討債：tho2-che3，浪費，m7 是[討債]
toa3遮：[在這兒]









 
 
偷掠雞，也著蝕一把米。
 
Ah 你實在有影gian3 頭，查甫囡仔chhoa7 查某囡仔散步chhit-tho5 ，煞be7 曉請人食飯、lim 咖啡，kan-na7 儉死死，一個圓扑廿四e5 結，beh 哪有法度交查某囡仔。你無聽人講，「偷掠雞，也著蝕一把米」，娶某hiah 簡單，交查某囡仔朋友hiah 簡單，無開錢be7 煞得。
m7 是叫你kang5. 巴結啦！嘛m7 是講查某囡仔愛錢！總是，查某囡仔人卡愛人體貼，lim 咖啡、看電影，食飯seh8 百貨公司、買che7. 小禮物相送，人m7-chiah 知影你e5 誠意，想beh 人會嫁hou7 你，煞免先開一sut 仔錢。
做生理嘛是仝款，你無看人新開業：
「來來來！趕緊來！遮有物件相送，緊來緊送，慢來--e5 伸一半。」
「緊來看--ou3 緊來看！新開業，價數算一半，閣送你雨傘。」
beh 趁人e5 錢，敢hiah 快，無廣告無俗賣，哪有法度siaN5 人客。「偷掠雞，也著蝕一把米。」實在有道理，若mai3 kang5. 騙，抑mai3 kang5. 拐，只要光明正大，交朋友，做生理攏會使。

φ註解φ
 蝕：sih8 ，sit8 ，sih8 本，sit 月。
gian3 頭：戇獃戇獃。
一個圓：一個錢。
kang5 ：ka7-lang5 。
seh8：[逛]
買che7：[買一些]
敢hiah快：[哪有那麼簡單]
siaN5 人客：吸引人客。

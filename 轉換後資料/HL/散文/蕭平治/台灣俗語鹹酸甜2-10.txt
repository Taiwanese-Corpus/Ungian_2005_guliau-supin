講1 個影，生1 個kiaN2。
有1 款人，胎--nih 帶--來就是愛探聽人e5 eng5-a2 tai7,你若無細膩起1 個頭，i 就chhoe7 空chhoe7 縫ka7 你khiu5,ka7 你iah，了後，一傳二，二傳三，無影無跡e5 tai7-chi3,風聲pong3 影ou-peh8 tau3,tau3 gah  無輸1 枝柄--leh，害你歸尾giong7-beh be7 收山！
交著這種「講1 個影，生1 個kiaN2」e5朋友，有影chiaN5 了然，m7-koh lan2 ma7 m7-thang tek-sit--i；會勸--得，lan2好禮a2 加減ka7 苦勸，講an2-ni kiam2-chhai2 會惹是非，有tang 時a2 hoan7-se3會害死人免用刀，be7-sai2得sng2 笑；be7 勸--得，lan2就細膩無蝕本，mai3 kap i 行siuN oa2,ah 若無講--2-句-a be7 用--得e5時，lan2就kap i phah la7 涼：1 聲m7知，萬項無tai7!

O	【註解】
胎--nih：the--nih。
iah：挖。
phah la7 涼：講sng2 笑，sng2 笑。
 
1 枝草，1 點露。
Tng-tong 你心狂火toh8
Tng-tong 你垂頭喪氣 
Tng-tong 你走頭無路e5時chun7 
請你mai3 koh kiu tiam3 空口內 
行--出-來！
半暝天色sio2-khoa2-a2 khah黯淡 
月niu5 m7知bih 去toh位chhang3
1 si3-koe3無khoaiN3  半個人 
天kha下有影獨獨你上慘 
有路無厝永遠be7  輕鬆！
越1 個身 
天色忽然來變換 
舉頭雲開月出 
aN3 頭siaN2-mih物件光影影 
啊，1 枝草，1 點露 
每1 滴露水long2 有月niu5 leh 照顧！
1 點a2 ng3 望 
1 sut8-a2 糊塗 
1 條a2 性命e5 新路！

O	【註解】
 
toh8:『著火』。
月niu5:月娘，『月亮』。
chhang3:藏。
aN3：俯。
光影影：『閃閃發光』。
1 點露：chit8-tiam2-lou7。
 
 
一粒一。
交陪滿si3-koe3,知己無幾個，
人生在世，che. 是真僥倖e5 tai7-chi3。
所以做人tioh8 kou2-i3,對人ai3義氣，
朋友無tu2好，be7-cheng 開嘴，
你就免講頭ma7是知影尾，long2 無第二句，
tai7-chi3隨ka7 i  chhiau5 gah 好勢liu-liu，
絕對m7是你兄我弟，chhin3-chhai2 tau3 tau3--leh，
嘴唇皮a2 相款待e5 kha-siau3;
an2-ni，人 才會cheng2 頭母伸--出-來，hoah 聲「chan2」，
真正是一粒一e5 好兄弟！

O	【註解】
一粒一：it-lip8-it。
be7-cheng：未曾。
僥倖：hiau-heng7,可憐不幸。
chhiau5:hoat8-loh8處理。
 
好khoe-hai5,臭腹內。
Lan2人心肝內底e5思想感覺，tiaN7-tiaN7會表現ti7面腔e5頂面，內心得意，就會歡頭喜面，tu2著失志，就變做面憂面kat；long2 be7 假--得。
M7-koh 有tang 時a2 ma7真phaiN2講，「表裡」不一e5情形猶原chiaN5 普遍，有e5面腔橫橫，心肝chiok軟，所以俗語有講「賊a2面，菜公心」，che. 是pe7母生成phaiN2看面，人i 心肝都像廟公chiaN5 慈悲；講著話有tang 時a2 khah鹹khah澀，m7-koh「刀a2嘴，豆腐心」，tak8個long2 ma7真會ka7. 諒解，做夥tau3-tin7 iau2是chiaN5爽快。
另外1 種，面a2 sui2-sui2,ian-tau5 ian-tau5,面頭前kap你嘴笑目笑，真tau5-ki 真好交陪e5款，kha-chiah後soah chhoan3 leh ka7 你iah 空，真正是「好面孔，phaiN2肚桶」，kui 肚腹long2 是袋phaiN2物a2,hou7 你beh 哭無目屎。
這句「好面孔，phaiN2肚桶」另外1 個講法是「好khoe-hai5,臭腹內」，khoe-hai5  有e5講是「詼諧」，音是tioh8--lah，意思lioh8-lioh8-a2  無妥當；有e5講是「科介」，音、義long2 講會通。「科」「介」是1 種專門e5術語，是古早時代劇本內底注明生、旦、淨、丑e5身段動作，比如講，月里--a2 唐山過台灣chhoe7 僥心翁周成，周成m7 chhap--i，月里怨歎geng5 心，放聲大哭，劇本就注明講「做哭科」iah 是「做哭介」。所以「好科介」就是講人親像poaN戲--e5 kang7款，姿勢真體貼，話真gau5 choaN3，choaN3 gah hou7 你心涼脾肚開，kui 身人hou7  i 賣了了，你iau2 ma2-se ma2-se m7知影，等你精神--過-來，chiah 知siuN7 氣，chiah 知罵i 1 句「好科介，臭腹內」。

O	【註解】
 
面腔：bin7-khiuN。
橫橫：hoaiN5-hoaiN5，『蠻橫不講道理』。
be7 假--得：『假不了』。
菜公：齋友負責顧寺院e5 人，廟公。
菜公心：菩薩心。
好面孔：好面khong2。
科介：kho-kai3。
生、旦、淨、丑：seng、toaN3、cheng7、thiu2。
僥心翁：hiau-sim ang，『背叛e5 丈夫』。
m7 chhap--i：『不理他』。
真gau5  choaN3：『善於言詞，舌燦蓮花』。
精神：cheng-sin5,『睡醒』，覺悟。
 
 
輸人m7輸tin7,輸tin7 phaiN2看面。
民間文學有1 個特色，就是ti7流傳e5過程中，tiaN7-tiaN7會因為種種原因，發生1 koa2 變化，親像地頭無kang5、腔口有別、行業相差、年齡不同，有koa2 所在就會產生tam7-poh8-a2 精差；俗語ma7是an2-ni，che，lan2 m7-thang講siang2 tioh8 siang2 m7 tioh8,lan2 ai3知，che. 正正就是民間文學自然生thoaN3 e5現象。
可比講，「輸人m7輸tin7,輸tin7 phaiN2看面」這句，意思真明，是leh 講khah早迎神出tin7頭e5時，就準講普通時a2 人khah 少、khah 趁無食，tu2著神明生鬧熱，kui角勢e5人ma7是ai3 相合sio-keng7,kap人拚--1-下，表現1 下a2 團結e5精神，爭1 個a2 面子--leh。雖 bong2 激氣好勝不免開錢na2沙螺a2殼，siuN 過頭討債，m7-koh 用現此時「社區營造」e5角度來ka7. 思考，oan-na 有i 可取e5所在。
這句真熟e5俗語，頂日a2 巫義淵兄kap我pho3-tau7 e5時特別提起，講原來應該是「輸人m7輸thin7,輸thin7 phaiN2看面」，thin7,就是「相thin7」、「thin7 你」e5 thin7,意思是人做會到--e5,i ma7無leh 軟，ma7 toe3-a2 到到！
所以，「輸人m7輸thin7」就是講人雖 bong2 khah han-ban7,tu2著需要出錢出力e5時chun7,嘴齒根咬--leh，看是beh an2-choaN2 chhiang3-tu3,絕對thin7 到底！這個解說，無一定是指拚tin7頭，是強調人合力做tai7-chi3真團結真A-sa2-lih，尤其是公益的e5善事，long2 無第二句；想--起來koh-khah 有通--neh。
另外，這句俗語iau2有1 種khah 粗lou2 e5講法，就是「輸人m7輸tin7,輸tin7 lan7-chiau2 面」，有影真限制級，m7-koh lan2 ai3知，「限制級」e5表現方式soah tu2好是民間文學e5 1種Ma-khuh--neh；另工有機會lan2 chiah來專題報告1 koa2 這種hoan7-se3 會教phaiN2 gin2-a2大細e5俗語。

O	【註解】
 
腔口：khiuN-khau2。
迎神：ngia5-sin5。
sio-keng7:互相支援幫忙。
巫義淵：Bu5 Gi7-ian。
chhiang3-tu3:唱株。
A-sa2-lih：，『乾脆』。
Ma-khuh：Mark，『標誌』。
 
 
無魚. 蝦ma7好。
無魚. 蝦ma7好？
Kam2有影？
這句俗語m7是全部long2 無道理，m7-kuh ma7是需要theh8出來討論--1-下。
Lan2親chiaN5朋友若是tu2著大困難大失敗，為著無法tou7 達著理想e5目標ti7 hia大氣喘be7 離，失志煩惱gah be7 食be7 睏e5時chun7,lan2就會sai2 用這句話來安慰、鼓勵--in：希望in 退--1-步；第一願望達be7 著，會tang3得著第二、第三願望ma7是be7 bai2,m7-thang 1日到暗long2 是leh siau3想Na2-ba-oan2。An2-ni，「無魚. 蝦ma7好」自然有i 正面e5意義。
M7-kuh這句話若用ti7另外e5場合，意思就be7 o-lo2--得，比如講，lan2台灣人有1 種siau2貪e5 phaiN2習慣，tiaN7-tiaN7無siaN2需要e5物件，特別是免錢--e5,看--著無加減kheng5--1-koa2,感覺chiaN5無chhai2,所以『不拿白不拿』，無魚. 蝦ma7好！Che，是無原則--e5 ou-peh8 來。
Lan2 ai3知，原住民中e5雅美族，in 出去海--nih liah8魚，順季節e5循環，long2 有一定e5種類，kian3 liah8 long2 是liah8 hiah-e5 大出e5魚類；ah 若phaiN2運，liah8無hit 種in 原本phah 算beh liah8--e5,in 甘願雙手空空倒tng2--來，絕對be7「無魚. 蝦ma7好」，liah8別種魚準算。
這種清氣相，實在chiok值得所有e5台灣人來學習，因為in 這種代代相傳e5好習慣，正正就是上kai3 先進、上kai3 有世界觀e5生態觀念--lah！
後pai2 lan2 若beh 講這句俗語e5時，腦筋lioh8-a2 稍tng2--1-下，鼓勵--人-e5,加講--koa2,『順手牽羊』--e5,lan2 tioh8 khah tiam7--leh！

O	【註解】
 
喘be7 離：『喘不過來』。
na2-ba-oan2:No. 1，第一。
kheng5:『搜羅』。
相：siuN3。
lioh8-a2:略a2,『稍微』。
 







有tang 時a2 無魚. 蝦愈好。
 
好頭好面臭kha-chhng。
「你有看著今a2日e5電視--無？某某人又koh ti7 hia ou-peh8 choaN3，ka7《認識台灣》這種教科書講gah 無1 塊tioh8,表面諍i 是leh 追求歷史e5「真」，1 枝專leh hap 台灣e5大嘴，kap8-kap8 叫，thih8 be7 煞，iau2講i 上愛台灣--neh！」
「人是針對冊--nih 無寫著be7 少台灣歷史事件kap有1 koa2 錯誤e5所在leh質疑，an2-ni kam2 be7-sai2?」
「當然會sai2--nou！人hiah-e5  編冊e5學者ma7有theh8出種種合情合理e5說明，i 都long2 聽be7 入耳，唯一e5目的kan-taN是beh 擋hou7 lan2 e5 gin2-a2 mai3 對今年9--月開始認識台灣而已--lah！」
「人i 講i m7是無leh 愛台灣，不而過koh khah 愛China nia7-nia7。」
「都tioh8--m7,i 是leh 愛中華人民共和國--lah！」
「M7-thang an2-ni講，人i 強調『China』是中華民國--neh!」
「Siau2話，國際上tak8個ma7知影中華民國早就tng2去蘇州賣30幾冬e5鴨蛋--a，chit-ma2 iau2 leh China China，根本就是m7願承認lan2現此時kan-taN有1 個台灣nia5,所以對凡若牽涉著台灣e5 tai7-chi3,尤其是提昇台灣國際地位e5機會，就chhoe7 空chhoe7 縫ka7 你tiap8,tiat8 hou7 你be7 喘氣，tiap8 hou7 你long7 家散宅i 上歡喜。」
「I 講--e5,kam2真正1 點a2 道理都long2 無？人i ma7 ti7大學教過冊，koh 是現任e5立法委員，頭大面四方，嘴闊真財王--neh！」
「這種kha-siau3 看現現--leh-lah，kah 若無1 點a2 原汁e5台灣心以上，koh khah an2-choaN2 講ma7是好頭好面臭kha-chhng--lah！」

O	【註解】
 
ou-peh8 choaN3 ：胡言亂語。
無1 塊tioh8:『一無是處』。
諍：chiN3。
hap：呷，『吃』。
thih8 be7 煞：講be7 了。
都tioh8--m7:『就是啊』。
tiap8:『凌虐教訓』。
tiat8:踢。
long7 家散宅：『妻離子散』。
 
 
PhaiN2心烏lok 肚，beh 死. 初一十五，
beh 埋. 風kap雨。
虎死留皮人留名，名，有幾na7 種，有e5是真才實學，m7管當今iah 後世，long2 chiaN5有貢獻，人過身幾na7 百冬，iau2 hou7 人m7甘tiuh-tiuh chiaN5 siau3念，che. 是千古流芳e5實名。有e5是在生雖 bong2 名聲透京城，對社會卻是1 點幫贊都long2 無，目chiu 1 下瞌，船過水無痕，無人koh 再會記得i 生做圓iah 是扁。
親像古早皇帝現代帝皇kui 牛車，in，tng2去蘇州賣鴨卵chin3 前，1 phu5 hiah 大phu5,siaN2-mih人敢否認i e5存在？TaN，你會記得幾個名？這種名，虛虛花花1 大thoa，論真ku-ku-pih-pih 無khah-choah8!
虛名，雖 bong2 無實，若對人無敗壞，beh 變siaN2-mih猴弄，he 是in tau e5 tai7-chi3,kap lan2無ti7-tai7,所以m7免去ka7  批評，因為無chhai2 lan2 e5嘴；m7-kuh若是牽涉著眾人e5利益，尤其是為著ka-ti7個人e5前途，做出出賣千千萬萬同胞手足主權kap自由e5漏屎步，親像大財主蔡某某講--e5,某某人反對凍省根本就是leh 對a共a2 使目尾，準備有1 工thang 做台灣e5董建華，這種天大地大、橫柴gia5 入灶e5夭壽tai7-chi3若真正做會落，就莫怪lan2會大聲ka7. hoah：「phaiN2心烏lok 肚，beh 死. 初一十五，beh 埋. 風kap雨」！

O	【註解】
 
烏lok 肚：肚腸烏koh 爛。
m7甘tiuh-tiuh：『惋惜得很』。
chiaN5 siau3念：chiaN5數念，chiaN5懷念。
目chiu 1 下瞌：『眼睛一閉』。
tng2去蘇州賣鴨卵：『去世』，原來是tng2去塗州賣鴨卵。塗州：地下。
chin3 前：進前，『之前』。
phu5:量詞，1 pu5 草pu5,1 pu5 牛屎，人1 pu5 hiah 大pu5。
ku-ku-pih-pih：『鬼鬼祟祟』無正經。
變猴弄：變花樣。
gia5:夯。
 
 
Kap好人行，有布thang kiN；
kap phaiN2人行，有kiaN2 thang 生。
有「學問」e5人講：「近朱者赤，近墨者黑」，教示lan2交陪朋友ai3細膩，無正經e5所在khah mai3 oa2,若無，好好人hong5. thoa7 phaiN2--去，有影就了然khioh-kak8!
這句話若換lan2世俗e5氣口來講，koh khah 有力，lan2講，「kap好人行，有布thang kiN；kap phaiN2人行，有kiaN2 thang 生」。行，是表示cha-pou、cha-bou2 gin2-a2互相熟sai7 來往，就是一般leh 講e5「自由戀愛」--lah，ah 講著愛情，lan2都知，kah 若「siau2翁」、「siau2 bou2」kau3--tioh8,目chiu kheh-kheh，long2 ma7隨在i 去，2 人相意愛就好，chhun--e5,管i 三七二十幾！特別是古早人khah pi3-su3,男女e5分別khah 嚴，無親像現此時khah「開明」，『只要我喜歡，有什麼不可以』，所以，kap人行，猶原ai3端正，thau5-lou7 oan-na tioh8 phah 拚，ti7訂婚chin3 前be7-sai2 lam7-sam2來，m7-thang 1 日到暗kan-taN會hiau2偷生kiaN2！
這句「俗」語內底kiN 布e5「kiN」，漢字寫做「經」，普通long2 讀作「keng」，親像「經」濟起飛--lah、神「經」線ka2 無an5--lah，long2 是讀「keng」；ah 若織布，就讀作「kiN」布。
Lan2知影，布就是用南北行e5經紗a2線kap走西東e5緯紗a2線「織」出來--e5,這個動作就叫做kiN；「經布」當作名詞有另外e5意思，也就是eng2-koe3女性生理週期所用e5布a2,所以用講--e5,kiN 布是chiok平常e5講法，用寫--e5,「kiN 布」若寫漢字「經布」soah tiaN7-tiaN7 hong5  誤讀做「月經布」去，che. 是不止a2 趣味e5 tai7-chi3,記tiam3 chia 做1 個gi7-niu7 kap參考。

O	【註解】
 
kiN：經，kiN 布。
近墨者黑：近bek 者hek。
thoa7 phaiN2--去：『學壞了』。
了然：無效，無lou7用。
khioh-kak8:『拾起來丟掉』，無lou7用，廢物。
siau2翁、siau2 bou2:痟翁、痟bou2,想娶bou2、嫁翁想到siuN 過磅。
kheh-kheh：瞌瞌，『閉眼不睡狀』。
pi3-su3:『含蓄』。
經紗：keng紗。
緯紗：hui2紗。
經布：keng-pou3,名詞，女性生理週期所用e5布a2。
gi7-niu7:話題。
 
 
官司好phah，狗屎好食。
Eng2-koe3 ti7專制e5社會--nih，人民e5基本人權完全無保障，若khap8 著tai7-chi3,惹著官司，這聲就悽慘--a；lan2都知--leh，hiah-e5 有權利來審判--人e5大官虎，做官chin3 前差不多long2 是1 日食飽，專leh siau3想「書中自有黃金屋」e5「10 年寒窗」讀冊人，官1 下hou7 i sa--著，當然無加減kheng5--1-koa2,實在無合「成本效益」e5粗淺道理，致使chiah 會「食錢官」--lah、「有錢判生，無錢判死」--lah，chiah-e5  話語ti7 民間真時行，是1 種對司法e5基本認識。
現此時已經是自由、民主、法治e5社會--a，照講，法律之前，人人平等，司法是社會公義最後e5「防線」，m7-koh 實際上kam2真正是an2-ni？你ka7 看，民間kam2有影有leh ka7 信tau2?惹著tai7-chi3,法院無走be7-sai2--得，心肝底ma7是kiau7 gah 無1 塊tioh8,講法律幾na7 千條，khah輸黃金1 條！
Chit-ma2 tak8-e5 e5智識long2 加真提昇--a，目chiu chiok金--e5,新聞掀開1 下看，看i 官廳liah8幾隻m7-chiaN5 猴做kian3-pun2,講是司法開始獨立--a，kam2有影？頂日a2 大法官解釋副總統是m7是會sai2 兼行政院長，結局an2-choaN2？正面倒面，tak8個long2 解釋會通，che. 成siaN2-mih司法體統？莫怪A扁--a2 khah早講e5話，現在ma7 iau2-koh 有人相信；i 講，辦大官tioh8-ai3 大證據，辦小官tioh8-ai3 小證據，辦人民無需要證據，辦反對人士，ka7  i 製作證據！
Che，就是這句「官司好phah，狗屎好食」e5根本道理！司法hou7 人be7 信任--得；che. 是lan2現代台灣人e5恥辱，siaN2-mih時chun7 lan2 chiah會tang3洗清這個烏點--leh？

O	【註解】
 
khap8 著：惹著。
hiah-e5:『那些』。
加減kheng5--1-koa2:『多少賺一些』。
kiau7 gah 無1 塊tioh8:『罵得無一是處』。
kian3-pun2:見本，樣本。
信tau2:相信。
 
 
Beh 好，龜peh 壁；beh 敗，水崩山。
開創1 項事業，beh hoaN7 gah 會四序，財源滾滾親像海湧溢入門，確實m7是簡單e5 tai7-chi3;為著走3 點半，a姆a伯--a si3-koe3 ka7 kou-chiaN5，beh 跪beh 求無惜面底皮，會sai2 講是lou2身lou2命koh 無一定會時行，所以m7-chiah 有生理kiaN2 oh 生e5講法。
反倒tng2--來-看，chiah-ni7 phaiN2趁e5錢若無細膩守hou7 tiau5,1 下無張持，hoah 敗就敗，敗gah chang3-chhau2 不留，有影親像古早人講e5 kang7款，beh 好，龜peh 壁；beh 敗，水崩山。
你想看mai7--leh，龜tiam3 平地so5,都已經慢tuh-tuh--a，beh 叫i peh 崎崎崎e5壁，實在有夠phaiN2紡！世間萬項tai7-chi3 ma7 long2 kap這個比喻kang7款，m7管士農工商，beh 踏1 下a2 好地步，long2 tioh8 拚生拚死，拚gah 會呼雞be7 pun5火，所以tioh8 好好a2 保惜艱苦粒積e5成果，m7-thang 亂使匪類，若無，敗loeh 到著，hiam3 救人就be7 赴--lou！
Lan2來看現此時e5台灣政治，宋--e5 有目前e5地位，原因真che7,其中，i ma7 ai3 用kui世人e5氣力ti7 hia 用心計較，施展大內高手e5「China功夫」，chiah 有今a2日e5出脫，無議悟ti7修憲上kai3 關鍵e5時chun7,i soah 因為政治鬥爭e5私心，開始liah8狂，講siaN2-mih「辭職待命」，辭1 khou 碗糕--leh，根本就是ti7-leh「tiuN」nia7-nia7!續--落-來beh 哭beh 啼，bu2 1 齣連3 歲gin2-a2都知影無水準koh 兼無衛生e5「反凍省」，lan2目chiu peh hou7 金，看i 是m7是已經行ti7「beh 敗，水崩山」e5路--nih-lou！

O	【註解】
 
hoaN7：負責、指揮、處理。
kou-chiaN5：拜託。
lou2:勞。
守hou7 tiau5:守住、守成。
chang3-chhau2  不留：『寸草不留』。
匪類：像土匪an2-ni非非擅做。
hiam3:『喊』。
辭1 khou 碗糕--leh：『辭個頭咧』。
tiuN：『撒嬌耍賴』，『故意使性子』。
 
 
PhaiN2船tu2著好港路。
Ti7 生活中，lan2 tiaN7-tiaN7會用「chheN-me5雞啄著蟲」這句話來講人工夫普普--a，甚至是1 khou gian3-gian3,hau3 呆hau3 呆無半撇，m7-koh chiaN5 好運，不sam2 時都tu2著貴人e5款，i 照常是食gah 油se2-se2,hou7 你心肝iN2-a2 加減會酸，lioh8-lioh8-a2 怨妒怨妒，khah 土性e5人無tiaN7-tioh8 koh 會kiau7--幾-句-a，講，in nia5--leh，某某人kha-chhng幾枝毛看現現，無siaN2-mih才tiau7也chheng3 gah liah8 be7 tiau5,實在有影是chheN-me5雞去啄著蟲，無i e5法！
這句俗語另外1 個kang7氣口e5講法是「chheN-me5貓tu2著死niau2鼠」，ah 若khah 文雅--e5就講「phaiN2船tu2著好港路」，long2 是對siuN 過好利運e5 keng-the2,這種「不平」e5「義氣」，表面上ka2-na2 chiaN5 teng3人聽，因為世間好運--e5實在無che7,tak8個人long2 感覺phah 拚kui 世人，phah 拚gah 大粒汗細粒汗phiN7-pheN7 喘，結局oan-na 無siaN2-mih出脫，所以看著人好空，就會想講thai3 會m7是我來得--著，無ka7 khoe-soe2--2-句-a be7 koe3-gian3!
M7-koh 想khah 真--leh，這句話ma7有1 個盲點，就是m7管人有才tiau7無才tiau7,kian3 若tu2 著別人得著好地步，就看人食米粉ou-peh8 hoah 燒，ka-ti7面細，soah 去怨人大kha-chhng，對人e5成就無1 點a2 欣賞e5心胸，開嘴合嘴就講人phaiN2船tu2著好港路！你ka7 想看mai7--leh，an2-ni講，除了表示你雞a2腸、鳥a2肚以外，kam2有siaN2-mih實際e5 好處？
最後，lan2 koh 強調--1-下，kap真che7 台灣俗語kang7款，這句ma7是有雙面e5用法，講--人，是leh kang5 khau，無siaN2好聲sau3,講ka-ti7,就帶1 種謙虛e5意思，ka7所有e5成就歸hou7 四週圍人kap環境，ah 若就gun2基督徒e5立場來講，che. 就是天公疼gong7 人--lah，所以一切e5榮耀long2 ai3 歸ti7 上主！

O	【註解】
 
普普--a：sio2-khoa2會hiau2。
1 khou gian3-gian3、hau3 呆hau3 呆：gong7-gong7 nga-nga。
貴人：kui3-jin5,及時雨e5 人物。
kiau7:罵。
in nia5--leh：『他媽的』。
khoe-soe2:諷刺。
koe3-gian3:過癮。
盲點：bong5-tiam2。
kang5 khau：ka7 人khau 洗、ka7 人諷刺。
 
 
好柴流be7 過安平港。
古早時代，台南kap安平中間iau2-koh 有1 phian3 闊bong2-bong2 e5大海隔--leh，叫做「台江」，現此時e5西門路差不多就是hit chun7 e5海岸線；鄭成功ti7-leh 豎旗做王e5赤崁樓，離海kiN5-a2 ma7 chiah 幾kha步nia7-nia7,ui3 台南beh 去安平（就是「一鯤鯓」），無坐船是be7-sai2--得。
斯當時台南這peng5 ma7有2 條溪向西流入去台江，這2 條溪a2 平常時看是beh 載貨出入iah 是行船遊賞，long2 chiaN5 利便，對台南e5交通、經濟chiok有幫贊。M7-koh 若是tu2 著做大水e5時，he 就chiaN5 phaiN2紡，財產損失mai3 講，kui 個台江soah 慢慢a2  hou7 沖--入-去e5塗沙thun7 gah 愈來愈淺，致使到今a2日完全變做陸地，chhun 1 koa2 塭a2窟留落來做歷史e5見證。
這句俗語就是kap做大水有牽連；pian7若大水1 下到，就有真che7 木材流--落-來，溪a2邊就有人專門來hou5  hiah-e5 khah sui2 khah 有lou7用e5「好柴」，所以流來到尾liu安平e5時，long2 ma7 chhun 1 koa2 無人愛--e5 au3 柴，m7-chiah 會用這句話來表示好物tak8-e5 就搶leh 走，有才tiau7 e5人ma7是1 下a2 就hou7 人chhiaN3去重用，無thang hou7 i khng3 tiam3 hia eng5。
另外四鯤鯓（就是chit-ma2 e5鯤鯓），雖 bong2 是海kiN5-a2 真san3-chiah8 e5漁村，m7-kuh頂港有出名，下港有出名聲，是1 個出sui2 姑娘a2 e5好地頭，cha-bou2 gin2-a2 1 下tng2大人，就隨hou7 府城hiah-e5 好giah8人娶去做bou2做細姨，致使也有流傳1 句「好柴無流過安平鎮，sui2 cha-bou2 無留ti7四鯤鯓」e5話頭。
Chhang7-tu2-chhang7,台北e5關渡hit角勢ma7有1 句意思chiok相kang5 e5俗話，講：「好柴無thang 流過關渡口」。
最後，chiah-e5 俗語lan2 若beh 用，就ai3 khah 細膩--leh，對hiah-e5 踏著地步e5 gau5 人，che. 是o-lo2 e5話，對hiah-e5 iau2 leh bok8-bok8 泅e5 朋友，聽起來就be7 輸leh kang5 khoe-soe2 kang7款，千萬m7-thang lam7-sam2 thih8。

O	【註解】
 
1 phian3:『一片』。
ma7 chiah：『才』。
he就：『那就』。
kui-e5:整個。
thun7:『墊高』
塭a2窟：魚塭a2窟。
au3 柴：『腐木』。
chhang7-tu2-chhang7:『就這麼巧』。
關渡：Kan-tau7。
關渡口：關渡隙，關渡khiah。
bok8-bok8  泅：『水深火熱中』。
lam7-sam2  thih8:ou-peh8 講話。
 
 
緊紡無好紗，緊嫁無好ta-ke。
頂1 cham7-a2,中華民國李登輝總統為著國家大事，講過1 句kai3成真有學問e5話，叫做「戒急用忍」，意思chiaN5簡單，就是做tai7-chi3 m7-thang siuN 過chhong2-pong7,ai3 勻勻a2 來，tauh8-tauh8-a2-si7,chiah beh 食緊摃破碗，kui 個tai7-chi3 chiau5 崩盤--去。
這句話本來無可厚非，意思ma7 chiok會o-lo2--得，問題是，第一，che. 是古早皇帝講話e5聲sau3,實在無合lan2現此時民主社會e5腔口；第二、這種ti7 lan2現實生活無ti7-leh 流通e5北京「雅言」，聽起來實在hiong5-hiong5 m7知i teh 講siaN2-mih碗醮so5,尤其對kou2-chui e5戽斗輝--a2 e5台灣嘴--nih 講--出-來，koh khah hou7 人sa無niau-a2-mng5;你若m7是看報紙刊--出-來，電視字幕phah--出-來，憑良心講，你kam2知影i 是leh 講siaN2？
總講--1-句，chiah-e5 話，中華民國ti7 台灣e5總統，實在會sai2 發揮台灣俗語e5優點，親像頂pang i 批評台灣教育chhoan3 教都是1 koa2 有空無sun2 e5物件，kam2 m7是加真出色--leh？Ti7 chia，lan2 beh 建議A輝--a2,後pai2 khah mai3 學hit 種China官場e5 phaiN2氣口，加減lau3 koa2 台灣e5齣頭，an2-ni，聽起來m7-chiah 會合味會tau3-tah；這句「戒急用忍」，俗語內底chhin3-chhai2 khioh-khioh--leh，ma7有幾na7 種活跳跳e5講法，親像：
「緊事寬辦」、「緊行無好步」、「緊事3 分輸」long2 ma7 chiaN5 chan2,特別是「緊紡無好紗，緊嫁無好ta-ke」，koh khah 是chan2 gah 有chhun，m7用真正是無chhai2 人e5物！

O	【註解】
 
chhong2-pong7:『匆促急躁』。
勻勻a2:un5-un5-a2。
sa無niau-a2-mng5:『弄不清頭緒』。
chhoan3:連續、每每。
tau3-tah：『愜意』。
加減lau3 koa2:『多少講些』。
chhin3-chhai2 khioh-khioh--leh：『隨便揀一 揀』。
 
 
PhaiN2戲拖棚。
Eng2-koe3,1 齣戲，m7管是南管、北管，iah 是歌a2戲、亂彈，beh poaN演 gah hou7 人看會落心，會行be7 開kha，cham2-jian5-a2 就 ai3 chiok chhui-chhiau5--得：
第一、戲文ai3 gau5 編，苦齣也好，笑詼齣也好，long2 ai3 hou7 人看著會soa3-phah，be7 輸無看會死e5款。
第二、poaN戲--e5 ai3 gau5 poaN，小生小旦免講，花面老生草丑a2 long2 ma7 ai3 會唱會唸，gau5 做gau5 gio2,poaN戲--e5 poaN gah be7 輸leh 起siau2,親像戲中人專工ka7 i 來附體，看戲--e5看gah 3 魂7 魄long2 hou7 in 買收了了，kui 個人gong7 神gong7 神，大嘴合be7 離，會sai2 講是poaN戲a2 khong，看戲a2 siau2就tioh8。這種戲齣，好戲連台，連poaN 3 個月iau2 poaN be7 煞，tak8個熱phut-phut，long2 ma7 be7 感覺ia3-sian7。
反倒tng2來講，戲若poaN be7 起pong7,觀眾無趣味，poaN 1、2工a2,戲箱kaN2 就ai3 款款--leh，tng2去食ka-ti7!M7-koh 有koa2 戲是用包--e5,看是幾日，錢先付了，beh 看m7看據在你；做戲--e5 tiam3 台a2頂，長手ng2 chhin3-chhai2 hiu3-hiu3--leh，話. ou-peh8 thih8--2-句，曲. 加減kaiN--2-聲，有影是假死la7-li2,無lam 無ne；台a2 kha--e5,soan gah chhun 1、2 個m7 bat 世事e5 gin2-a2-phi2!看，看be7 落--去，做，做be7 出脫，又koh be7 停--得，這種場面，除了「phaiN2戲拖棚」，你iau2有siaN2-mih話thang 來ka7 批評--leh？
進1 步來看，ti7戲台a2頂，tu2著phaiN2戲拖棚e5時，lan2目chiu kheh-kheh，準無看見，若無，mai3 oa2去戲棚kha，long2 是清心e5好辦法，m7-koh ti7社會，你若tu2著拖棚e5 phaiN2戲，親像這pai2 e5修憲kap凍省，修gah 霧sa3-sa3,凍gah 花lok-lok，你目chiu kheh-kheh kam2就會準算--得？你想beh 疏開無愛chhap--i，an2-ni你kam2 會放心--得？進無步退無路beh an2-choaN2？Kui 氣戲班ka7 請請--tng2-去，lan2另外換別班poaN別齣重再來制憲好否？

O	【註解】
 
亂彈：lan7-than5。
chhui-chhiau5:詳細計畫。
草丑a2:chhau2-thiu2-a2。
gio2:搖，扭。
起siau2:起痟，khi2-siau2,『發瘋』。
kui 個人gong7 神gong7 神：『整個人獃如木雞』。
khong：瘋瘋癲癲。
熱phut-phut ：『熱中投入』。
ia3-sian7:厭倦。
be7 起pong7:『不會熱烈發飆』。
假死la7-li2 ：假死『穿山甲』。
無lam  無ne：『有氣無力，無精打彩』。
thih8--2-句：講--2-句。
kaiN--2-聲：『狗聲』2 聲。
長手ng2 chhin3-chhai2 hiu3-hiu3--leh：『長袖隨便摔一摔了事』。
soan：溜。
gin2-a2 phi2:囡仔庀，『小孩子』。
霧sa3-sa3,花lok-lok：『眼花撩亂，看不懂』。
否：bou3。
 
 
好好鱉，thai5 gah 屎流。
鱉，就是「甲魚」，肉theng3 好做上等e5料理，血生lim chiaN5補，膽ma7 chiok珍貴，聽講kap蛇膽kang7款，有明目e5「藥」效。
雖 bong2 鱉好食好用，beh thai5 khiok 是無簡單，m7-thang 想講kap thai5 魚thai5 雞kang7款，刀a2 sa--起-來就beh ou-peh8 cham7,lam7-sam2 lio5,che. 內底需要工夫，ai3知影要領，若無，肉lio5 be7 好勢，血承be7 周至m7打緊，kiam2-chhai2 顛倒會ka7腸a2 肚內e5屎幼a2 hut gah choaN7-choaN7--出-來，有影是「好好鱉，thai5 gah 屎流」！
就是an2-ni，lan2對做tai7-chi3方法bai2、技術差，理念又koh lou2 e5人，就會用這句話來ka7 khoe。親像這kai2 草山修憲，原本千載難逢，是台灣民主體制脫胎換骨e5關鍵，無議悟戽斗--e5 算盤tiak gah siuN 無款，為著接班人好tng2-to2,soah poaN出有lak8 權無監督e5戲齣，宋phan3--e5 m7甘願坐冷宮，1 日到暗，m7是tiuN 就是哭，柱a2 kha地方角頭烏道勢力大chhia拚，ka7修憲e5意義、方向bu2 gah 歪哥chhi7-chhoah8,不成體統，實在會sai2 講是已經「好好鱉，thai5  gah 屎流」--lou！

O	【註解】
 
生lim chiaN5 補：『生飲很補』。
khiok 是：卻是。
cham7:斬。
承：sin5,由下接物件。
hut  gah choaN7-choaN7--出-來：『弄得濺出來』。
又koh lou2:又koh陋，iu7-koh lou2,又koh han-ban7。
ka7 khoe：『跟他取笑』。
關鍵：koan-kian7。
tiak：tiak算盤，『撥算盤』。
好tng2-to2 ：『有利轉圜餘地』。
lak8 權：掌權。
歪哥chhi7-chhoah8:『亂七八糟』。
 








好好鱉，thai5 gah 屎流；宋phan3--e5 m7是tiuN 就是哭。



好頭不如好尾。
講著這句「好頭不如好尾」e5俗語，lan2就想起，最近一直ti7 媒體所看--著-e5有關某1 個ka7佛法俗化e5暢銷作家，放sak kap i phah 拚kui世人e5家後，另外kap人結婚e5討論，有e5譴責i 講--e5 1 套，做--e5 1 套，言行不符，討債讀者e5金錢be7 要緊，欺騙讀者e5感情khah 大條；有e5 khia7 ti7 人性軟弱e5角度替這位年近知命e5作者講情，講作家ma7是人，ma7是會食會放，i m7是聖人，m7-thang siuN ka7 i 要求，而且清官難斷家務事，人beh 離beh 合，lan2 m7是當事者，無權利去kang5 phi3-siuN3。有影是10 嘴9 kha-chhng，1 人講1 款，是非曲直，真phaiN2斷定。
M7-koh 有1 項be7-sai2走閃e5事實是：「功成名就e5翁婿無願意kap破病e5牽手繼續tau3-tin7--a！」
無m7 tioh8,你會sai2 無顧念斯當時翁a2-bou2 2 人做夥走chong5 e5恩情，ma7會sai2 無可奈何講，ah 都chit-ma2 牽--e5 精神無正常，chiaN5 phaiN2 tau3-tin7--a，m7-koh 翁a2-bou2做夥，kam2 m7是ai3手牽手互相扶持，特別是身體精神無爽快e5時chun7?結婚e5時，kam2 m7是互相long2 有約束：m7管好giah8或san3-chiah8,m7管勇健或病疼，我long2 beh kap你khia7相oa2?一夜夫妻人都講百世恩，何況二、三十年e5恩情真正hoah 煞就準煞？Lan2 e5社會kam2 真正已經行到看「義」na2 塗屎e5地步？
Lan2 m7-thang感覺che. kap lan2無ti7-tai7,lan2 ai3提醒世間人，這種「好頭無好尾」e5負心人，正正就是現代e5王魁負桂英、陳世美放sak 秦香蓮！

O	【註解】
 
媒體：mui5-the2。
暢銷：thiong3-siau。
放sak：放棄。
譴責：khian2-chek。
言行不符：gian5-heng5 put-hu5。
be7 要緊：無要緊。
會食會放：『可以吃喝拉屎』。
phi3-siuN3：諷刺批評。
牽--e5:牽手--e5。
何況：ho5-hong2。


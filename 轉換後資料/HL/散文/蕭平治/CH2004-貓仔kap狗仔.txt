貓仔kap狗仔（智慧講古之二)
田中國小 蕭平治

人e5厝內飼兩隻寵物（thiong2-but8)，一隻貓仔叫『Niau-ni ~』，一隻狗仔叫『Hom2-hom2』。
Niau-ni ~會咬niau2鼠，Hom2-hom2真gau5顧家，主人惜命命，Niau-ni~ kap Hom2-hom2 ma7 long2惜本分，互相幫贊，認真拍拚，日子過kah chiaN5快樂。
後--來Niau-ni~感覺主人siuN偏心，khah疼狗仔---Hom2-hom2,逐日long2 khong3肉骨hou7 Hom2-hom2食，koh時常o-lo2 Hom2-hom2 gau5顧厝，熟似人若來，會報主人知，連人客都o-lo2 kah會tak嘴舌。
Niau-ni~ 就kap Hom2-hom2計較kheng-hun：「你食hiah-ni7好，kho做輕可，kan-na 恬恬顧厝，人就ka7你o-lo2。我逐日鑽來鑽去leh kap niau2鼠仔bih相尋、走相掠，peh-koan5鑽縫，若m7是我e5技術讚，kan-na跳來跳去就跋死幾若擺，無人o-lo2無要緊，3頓亦無肉骨，只有人食chhun--e5 e5魚仔頭魚仔刺攪飯，主人實在無公平。」
Hom2-hom2聽了chiok be7爽：「你欣羨我，我chiah-leh欣羨你--leh,肉骨我愛食無m7著，he魚仔頭魚仔肉，鹹koh芳，看你食就hou7我流嘴瀾，可惜主人m7 hou7我食。你敢知，有1擺實在擋be7-tiau5,ka7你e5魚仔攪飯偷食1嘴，煞hou7主人罵kah beh臭頭，差一屑仔就ka5 kong3--死你敢知，你koh iau2 leh kheng-hun啥？」
「敢按呢？」Niau-ni ~無啥相信：「按呢好- -無！明仔載起，咱偷偷仔換食物，mai3 hou7主人知。」
約定好勢，Niau-ni~ kap Hom2-hom2就趁主人無注意e5時，偷偷換in e5 3頓食物，long2食kah真歡喜，啥知過了二、三工，Niau-ni~、Hom2-hom2煞同齊破病，Niau-ni ~因為khe3肉骨，khe3 kah嘴齒落3齒，Hom2-hom2為著chhng2魚刺，煞去chhak8著牙槽岸kap嘴舌。
每人有每人e5優點kap才調，發揮家己e5才能上重要，勉強相換，無一定有khah好e5結果。


十六、【鷹揚八卦】< Lah-jih >
 
[鷹揚八卦（南路鷹，一萬死九千）----蕭平治（1999.4.10寫2001.2.4修改）]
「各位房長，各位兄弟：逐家閣勞煩巡巡看看咧！看有toe3 無著陣、身苦病痛、傷過thiam2 頭- -e5 無？一路飛- -來誠勞苦，taN.已經來到中部地界，下面tio7 是出名e5 濁水溪，濁水溪過- - 去逐家tioh8 小chheng3 卡koan5 淡薄- -a3 ，借著春天e5 風勢，然後放hou7 伊輕鬆仔飛，像『滑翔機』『三角翼』按呢慢慢仔 chhu - - 落去，連鞭就到半線地頭。八卦山脈e5 地形位置掠hou7 好，掠hou7 準，遐有一仙大佛為記， m7 -thang be7 記得。
A-eng2 ！你做頭前趕去八卦山頂探- -一下，看有啥物動靜無？是m7 是有鳥仔踏，抑是天羅地網，趕緊轉來報告。」
「Eeg5 - -a7 叔公！我知影，阮隨時就來去！」 負責探路顧安全e5 A -eng2 隨時chhoa7 五六個兄弟，向北一直衝，負責e5 精神hou7 總領隊A -eng5 - -a7 感覺真放心。
無一tah 久仔，探路先鋒A -eng2 In 已經斡倒轉來：
「報告Eng5 - -a7 叔公！天氣chiaN5 好，風chiaN5 順，八卦山頂好光景，今仔日閣是禮拜日，有足濟人來ti7 大佛邊附近leh 散步chhit-tho5 看景緻，逐家攏笑微微，歡歡喜喜，無啥物 thang 掛慮，而且樹林內嘛無看著鳥仔踏 kap 鳥網仔，做咱放心ka7 紮營無問題。報告完畢！」
「猶有其他 koh 樣 e5 狀況- -無？」
「有人e5 所在真鬧熱，無人e5 樹林內 kan -na7 有一寡鳥隻ti7 遐chhi -chhi chhu7-chhu7,唱歌lah8 曲、phong7-chhiak 跳舞，快樂e5 心情比人.無卡輸。」 想be7 到A-eng2 觀察 chiah 入心 chiah 詳細。
「各位房長，各位兄弟：逐家注意聽，紮營e5 營地八卦山tih -beh 到，大佛 ti7 頭前遐有看著- - houN3 ，各房隊長隊伍小整理一下，chhoe7 較iap -thiap e5 樹林內紮營，m7-thang 傷 oa2 車路邊，車路邊人濟、車濟誠危險，而且傷chhap -chap8 傷鬧熱會hou7 囡仔驚- -著，按呢知影- -houN3 ？準備紮營…」
一路飛來千外里，有夠thiam2 ，Eng5 - -a7 想 beh 小歇睏一下，無，遐e5 猴囝仔連鞭又閣吵 beh 聽講古，就無 thang 歇喘- -lou3 。
「喂~！慢且是- - leh lah ！危險- -ou3 ！各位隊長，趕緊叫逐家閣飛koan5 ，m7-thang 落基地，有聽矣無？危險啦…」開路先鋒A-eng2 hit 五六個兄弟緊張kah 凊汗一直流，喝kah giong7 -beh sau 聲，喝咻了後，趕緊chhoe7 總領隊參詳：
「Eng5 - -a7 叔公！較緊 khit 來！你看 he. 體育場東旁，遐e5 人群是leh 創啥？ i - i o - o ，喊喊喝喝，亦有chhai7 旗仔，亦有搭布棚仔，有人提吊鏡（望遠鏡），有人 ki2 -ki 指指，每粒頭殼攏khian3-thian khian3-thian 向ui3 咱遮來，大概無好空e5 款- -ou ，看破趕緊斡方向，徙ui3 別位- - 來去！」
「張持無蝕本，恁e5 顧慮誠著，m7-ku2 TaN.臨時臨iau7 beh 徙去toeh ？…小等一下，緊事khoaN 辦，mai3 急mai3 緊張，hou7 我斟酌看詳細，chiah 做決定。」
「hou3!」
Eng5 - -a7 有影是老經驗，總領隊tio7 是總領隊，實在無簡單，看伊老神在在，飛tiam3 半空中，thian2 開伊利劍劍e5 鷹仔目，巡視著八卦山頂每一跡，尤其是人濟e5 所在，伊特別注意，特別注神ti7 人e5 穿插kap 面腔目神，看In 逐家穿kah2 sui-tang -tang ，m7 是休閒服，tio7 是運動衫褲，面容像春天e5 花蕾，歡頭喜面，不時都看對有鷹仔e5 所在，嘴笑目笑，比比指指；ah .有- -a7 ！『鷹揚八卦』 e5 橫批隨風 phiat8 來phiat8 去，ah .he 是leh 迎接阮來到位- -e5 啦！
是leh 迎接阮- - e3 無m7 著！ka7 .相較真咧！閣有幾個仔熟似面- -e5 lioh ，著！he .tio7 是愛阮鳥仔族e5 『鳥盟』 人士，ah ！嘛有外國人- - neh ，攏是 leh 迎接阮！攏是 leh 歡迎阮！莫怪 chiah -nih8 鬧熱，人chiah -nih8 濟，比舊年有卡濟無卡少。
Eng5 - -a7 kui -e5 心肝頭開了了，心情做一個輕鬆- -khit 來，taN .免驚，kap 舊年共一樣，有驚無危險：
「Eng2 - -a3 ！趕緊廣播，請逐家免著驚，放心仔安營，he .是leh 歡迎咱- - e3 ，做恁免驚，be7 ka7 咱害啦！In chiah -nih8 大陣人集合ti7 遮，tio7 是等 beh 看咱e5 風釆，beh 欣賞咱e5 技術，飛行e5 美姿。
交代落去，叫逐家慢且是歇睏，表演hou7 In 看，看咱鷹仔族e5 hiau5 -pai ，無論飛koan5 飛 ke7 ，孤一隻抑是掠相排，thian2 sit8 飛向天，抑是iap 尾衝落地，seh8 圓箍仔、車糞斗，若歡喜就做恁ki！ki ！ki ！唱出歌聲hou7 In 聽，免客氣免驚惶，隨在恁chong5 ，隨在恁kek - khong ，人客看了若爽，就無枉費咱來chit -choah8 路，來遮ka7 In chak -cho7 - -lou3 ！」
自按呢天頂kap 地上做夥hi -hi hoa -hoa ，喊喊喝喝，鬧熱滾滾，歡喜寫ti7 面像，天頂飛kah chhiang7 -chhiang7 滾，八卦山頂e5 每一人攏笑bun2-bun2 。Eng5 - -a7 叔公In 鷹仔族今仔日上歡喜，台灣人e5 面子今仔日趁了上富裕，『鷹揚八卦』自按呢揚名國外。
「阿公！你今仔日上蓋歡喜- -houN ！」 欲暗仔鷹仔族安營好勢，八卦山頂回復恬靜，chhun 遐e5 細隻鷹仔猶 leh 無時閒，ki -ki ka7-ka7 一直吵總領隊Eng5 - -a7 叔公著愛講古hou7 In 聽：「定著有故事 beh 講予阮聽- - e ，阿公！阿公！阮 beh 聽你講古啦！……逐家phok8-a2 聲扑hou7 響，阿公 beh 講古hou7 咱聽 - -a ！」
phok8 ！phok8 ！phok8 ！phok8 ！phok8-a2 聲扑無停…
「好！好！好啦！beh 講就來講，beh 聽tio7 恬恬仔聽，m7-thang 閣一直吵：
古早古早，咱e5 祖先 toa3-tiam3 北方真遠真遠 e5 所在，為著 beh hou7 咱 e5 囝孫有較好 e5 生活環境，每年攏 ti7 秋天時 ui3 咱 e5 故鄉起程，飛向南旁 beh 去南洋度假， 順紲ka7 恁遮 e5 序細飼hou7 大隻閣健康，教恁生活e5 才調，hou7 恁家己會凍獨立，ti7 隔轉年 e5 春天，chiah 閣chhoa7 恁轉去故鄉，ka7 恁完成婚事，生湠咱e5 族群，保持咱灰面鵟鷹（Butastur indicus）e5 傳統 kap 特質。
每一年 ti7 落南抑是上北e5 路上，咱攏ai3 借台灣 chit 塊 Formosa 土地暫時歇睏，習慣上落南歇ti7 屏東、恒春一帶，chiuN7 北就歇 ti7 咱chit -mai2 歇睏 e5 八卦山頂。」
「阿公！阮較愛歇 ti7 彰化 e5 八卦山頂，無愛歇屏東 kap 恒春。」
「為啥物？」
「八卦山頂有人歡迎，好sng2 好chhit -tho5 ，屏東恒春遐chiaN5 危險，有鳥仔 tah ，嘛有網仔會予阮be7 tin2 動，有夠驚死人- -e5 neh ！」
「恁囡仔人m7 知影鳥仔 tah kap 鳥網仔有外厲害，kan -na7 知影會hou7 恁 be7 tin2 動，無thang sng2 ，無thang chhit -tho5 - -nia5 ，he.是beh - tih8 咱e5 生命，恁敢知？」
「有影 - -ou3 ！ah ti7 半線八卦山頂，哪會攏無鳥仔 tah kap 鳥仔網？閣有hiah 濟人來欣賞咱e5 飛行，按呢m7-chiah 有趣味好chhit -tho5 。」
「是時代 leh 進步，人類已經有保育e5 觀念，知影保護咱遮 e5 歹命鳥，古早時代咱 e5 祖先就無chiah -nih8 好運，每一年見若飛來到台灣停腳暫歇睏，就去hou7 In 剿kah giong7 -beh 斷種，恁敢知？南路鷹，一萬死九千…唉！」
突然間，Eng5 - -a7 叔公煞目箍紅紅，目屎一大滴一大滴lian3 - -落來…
「阿公！你哪 leh 流目屎？」
Eng5 - -a7 無ka7 In 應聲，繼續講落去：
「想著祖先e5 扑拼，為著生存，為著尊嚴，無惜生命，甘願犧牲認命，唉！攏是人e5 無知，煞hou7 咱世世代代lian5-hoe5 歹命。
古早古早，咱e5 祖先就教咱愛隨節氣搬徙，寒天時，咱e5 故鄉寒 sih -sih ，誠歹徛起，m7-chiah 隨人組隊，趁冬季猶未到e5 秋天，千里迢迢飛過海洋到南洋度假，順紲教恁技藝，ka7 恁chhiaN5 大漢，chiah 閣趁熱- -人beh 到晉前e5 春天，搬徙轉來去故鄉，hou7 恁少年- - e7 完婚生湠，che .tio7 是祖先留落來e5 傳統，不幸每一kai2 經過 Formosa 地界，就會去遇著「南路鷹，一萬死九千」e5 災厄，嘛是宿命無奈，好佳哉，chit -mai2 e5 台灣人已經覺醒，進入文明社會，有野生動物保育e5 觀念，而且經過一寡有心 e5 愛鳥人kap 彰化縣政府e5 認真宣傳，得著國際保育界e5 重視， m7-chiah 有chiah -nih8 鬧熱hou7 人感心e5 活動，向望明年、後年，一直到以後，咱e5 後代囝孫，攏會親像今仔日按呢，平平安安，順順序序來過日，無驚惶，無死傷來經過 Formosa chiah -nih8 sui2 e5 地界，免歡迎無要緊， mai3 ka7 咱thai5 ，mai3 ka7 咱掠就真感謝。」
「阿公！哪會ka7 咱叫做南路鷹- -leh ？」
「這是In e5 祖先，看咱逐年都ai3 飛向南洋去，m7-chiah 按呢ka7 咱稱呼，無歹意啦！taN 誠暗- - a3,toe3 阿公祈禱了後著愛去睏，bin5-a2 早起著愛閣上路，無，會peh be7 khit 來：」
「好！」
「感謝天！感謝地！感謝上帝！賜hou7 咱平安，賜hou7 咱歡喜，過去- -e3 mai3 閣鬱卒，未來- -e7 ，著愛扑拼 se3-ji7 。感謝台灣人，感謝半線e5 兄姊，恁e5 仁慈，恁e5 疼心，阮會記得，望 beh 恁嘛會凍平安快樂，免受恐嚇，免受壓霸，khioh 回尊嚴，著愛家己拚！感謝！感謝！感謝！」###
【註解】：
thiam2 頭：疲勞。
chheng3 較koan5 ：[衝高一點]
chhu - -落去：[滑下去]
koh 樣：[異樣]
唱歌lah8 曲：唱歌拉曲。
iap -thiap ：[隱密]
chhap -chap8 ：參雜。
凊汗：chhin3-koaN7，冷汗。
sau 聲：[破嗓聲]
chhai7 旗仔：[豎旗子]
ki2-ki2 指指：[比比指指]
khian3-thian khian3-thian ：[看天張望]
無好空：m7 是好代誌。
張持： tiuN-ti5,斟酌，小心。
khoaN 辦：免緊張，慢慢辦。
thian2 開：展開。
穿插：[穿著]
面腔目神：面容眼神。
phiat8 ：[晃動]
hiau5 -pai ：驕傲。
thian2 sit8 ：展翼。
iap 尾：[縮尾]
chong5 ：跑，衝。
kek-khong ：[裝傻，賣弄傻相]
chak -cho7 ：[打攪]
才調：能力。
上北：chiuN7 北。
beh - tih8 咱e5 生命：[要我們的命]
剿：chau5 ，斬草除根。
giong7 -beh ：[快要]
lian5-hoe5 ：無停e5 歹命，苦e5 輪迴。
災厄：chai -eh 。
宿命：siok -mia7。
peh be7 khit 來：[爬不起來]
khioh 回：[拾回]

三人共五目，日後無長短腳話。
 
促成一層好姻緣，卡嬴食三年e5 清齋，ka7 人牽姻緣線，hou7 人有某thang 娶、有翁thang 嫁，總是一項好功德。
媒人(mui5 人、hm5 人) 嘴hou5-lui3-lui3 ，為著beh 達成一段e5 好婚事也好，為著beh 趁人e5 媒人禮也好，講hou7 兩方感覺be7-bai2 ，有四配，做媒人--e5 定著chit 旁講過來，hit 旁講過去，攏嘛講好話，be7-bai2 啦，an3-chiang5--ou7 ，生做端的，溫純、kou2-chui ，男才女貌，閣chhoe7 無即呢四配--a3 ，taN 無年beh 到--a3 ，看一個仔好日來ka7 「速配」-- 一下a3 kong 。
男才是長短腳，女貌是目睭thoah-thang ，抑是剩一目，這確實考倒媒人婆--a ，心內生一計，吩咐查甫--e5 愛khiau 腳，激漂撇大方hou7 人看；交待查某囡仔，你著匿tiam3 門後假偷看，按呢hong5 感覺pi3-su3 有教養，雙方家風都be7-bai2 ，少年--e5 看了互相攏有意愛，taN 就趕緊--ou3 ，喜事來安排，tang 時過定，ti7 時食餅，好日好時thang beh 娶入門，拜大廳！「三人共五目，日後無長短腳話。」媒人按呢交待，促成美滿婚姻一層代，媒人大發財。
做別代，著理解，共款話頭踏晉前，好來，m7 就thai3 ，歡喜甘願，兩方無礙，若是用心計較beh ka7 人害，存心不良不應該，hit 種媒人錢，趁了會害。

φ註解φ
 
共：kang7，kap[和]e5 意思；kiong7 ，總共。
長短腳話：誤會e5 話屎。
清齋：chheng-chai，食菜念佛。
hou5-lui3-lui3：胡言亂說。
四配：門當戶對。
an3-chiang5--ou7：客話，真sui2 e5 意思。
端的：toan-tiah，端莊。
kou2-chui：古錐，可愛。
taN 無年beh 到--a3：[現在嘛！過年快到了…]
目睭thoah-thang：眼睛斜視e5 缺點。
khiau腳：曲腳。
激漂撇大方：[裝得瀟灑大方]
匿tiam3：[躲在]
pi3-su3：封閉思想e5 外在形象。
thai3：mai3，無愛。
 趁了會害：[賺得會得報應] 
 
圓仔花m7 知bai2 ，大紅花bai2 m7 知。
 
圓仔花是一種草花，無大叢，花蕾圓圓，kap 紅圓仔平大粒，色水紅紅，紅kap 圓，是充滿喜氣e5 花蕾，所以嫁查某囝時，攏會隨siaN7 底khng3 一寡圓仔花，意思是講「圓仔花m7 知bai2 」，叫新娘愛盡心有孝乾家官，m7-thang 顧家己妝sui2-sui2 ，失去了家教。
其實圓仔花敢會bai2 ？sui2 bai2 在人kah 目，圓圓、紅紅開kah 一大chhop ，看khit 來不止仔kou2-chui 秀氣，講m7 知bai2 ，應該是客氣話即著。若是真正hou7 人看做bai2 ，賞花人e5 心態著愛檢討--lou3 ，圓仔花好種好照顧，一般人攏講做真「臭賤」，臭賤兩字e5 意思是生命力真強，gau5 生湠，人e5 弱點著是按呢，少就貴，濟就俗，俗煞hou7 人嫌臭賤，實在不應該。
「大紅花bai2 m7知」，猶原同款意思，大紅花著是燈藍花(燈籠花)，朱槿e5 一種，花瓣彎度卡少，卡無seng5燈籠，是圍籬笆e5 好材料，嘛是誠好管理，葉青翠閣足gau5開花，結果嘛是hou7人看做賤，實在誠m7 值。
「圓仔花m7知bai2，大紅花bai2 m7 知」，當做顧謙話，講講笑笑咧著好，m7-thang 認真去議論。
 
φ註解φ
色水：顏色。
siaN7 底：禮盒內。
chhop：[簇]
臭賤：著是賤，粗俗，低級，容易生存…
朱槿：chu-kin2 。
花瓣：hoe-ban7。hoe-pan7。











 
 
翁親某親，m7 值著ha5 包仔圓lin-lin 。
 
愛情kap 麵包叨一項卡重要，che. 是足久以來一直爭論e5 代誌，假使不幸kan-na7 會凍選一項e5 時，你beh 選叨一項？ tng-leh 熱戀e5 少年朋友，可能會選擇愛情，chit 種人卡感性，對愛情e5 執著hou7 人呵咾。比較卡理性，卡現實e5 人，會為著現實e5 生活，選擇麵包，食hou7 飽、穿hou7 燒，beh poah8 感情才來poah8 。你無聽人講：「翁親某親，m7 值著ha5 包仔圓lin-lin 。」
往過老歲仔人看少年--e5 leh 談戀愛，兩人糖甘蜜甜，工課m7 做，真正hou7 人ge5 目，就按呢講：「kan-na7 亂愛，工課m7 做，腹肚著會飽--a3 。」che. 就反應出咱台灣人勤儉戇做，be7 曉享受一點仔Romantic e5 人生，人生，食、穿、toa3 ，hak 田園財產，猶原排第一，上親密上著牽手扑拼e5 翁某，都猶m7 值著ha5 包仔錢，chit 款e5 夫妻不過是生活夫妻而已，哪是恩恩愛愛迄款愛情翁某咧。
翁某是相欠債也好，前世修來e5 也好，互相mai3 計較，雙腳行同齊，有好空--e5 共同來享受，若是tng7 著難關，卡苦嘛著相keng7 扶持，人講勤儉khiN5 家，翁某共心，家和萬事成，恁兜e5 囝孫嘛才會幸福。
「翁親某親，m7 值著ha5 包仔圓lin-lin 。」上好是m7-thang khng3-tiam3 心肝內，按呢翁某做夥卡be7 傷感情。
註：ha5 包仔著是錢包仔，古早人將錢藏tiam3 布袋仔內，ha5 tiam3 腰身，khng3-ti7 身軀邊卡be7 無去，所以叫做ha5 包仔，也著是華語講e5 「荷包」啦。
φ註解φ
ha5包仔圓lin-lin：[荷包圓滾滾的]
執著：chip-tioh8，chip-tiok8。
poah8感情：談情說愛。
ge5目：礙目，看著be7爽快。
ha5包：腰包。
khiN5家：勤儉持家。













 
 
地球是圓--e5 ，相tu2 會得著。
 
拍網球e5 朋友攏知影，一盤球局拍落來，輸贏e5 變數非常複雜，球員e5 實力當然是上要緊，一盤球賽六局，四比零ka7 伊清是無啥刺激，若是旗鼓相當，四比四，m7 是著愛拍kah 六比四分輸贏，無. 著愛先嬴兩局，輸嬴才分會清。一局e5 比數，雖講少少四分，嘛著先嬴兩分才有結局；單打猶算單純，若是雙打，雙人e5 合作有tau3-tah ，是勝利e5 祕訣，一粒來一粒去，發球、好球、au3-sai2 、geme ，tng-tang teh 拍kah 不可khai-chiau e5 當時，雙方球友攏會按呢講：球是圓--e5 ，beh 輸chia5. 閣猶m7 知影咧！
球是圓--e5 ，輸嬴無定論，今仔日你嬴，明仔載無一定著我輸，總講一句，逐家歡歡喜喜來拍球，運動健康是咱e5 目的，哪著計較來議論。
 
 
球是圓--e5，地球嘛是圓--e5，時代進步kah地球是一個村，全世界e5 人攏是好朋友。逐家著愛互相疼痛，互相照顧，哪thang爭權奪利，你beh予我歹看，我beh hou7無命。做人著海海，互相相助才是正途，小可代誌，m7-thang闔be7著就「地球是圓--e5，相tu2會得著。」講出chit款傷感情e5話，朋友！你講是抑m7是。
φ註解φ
ka7伊清：[讓對方得零分]
有tau3-tah：默契合作良好。
不可khai-chiau：[不分勝負，不可開交]
chia5：誰。





 
 
無冬節都beh so 圓，
無講冬節敢m7 so 圓。
 
一年廿四chheh氣，冬至咱ka7叫做冬節，是看做一個節日來慶祝--e5。冬節chit日著so圓拜神明、祖先，圓仔食了著加一歲，雖然慶祝形式簡單，也無thai5雞，嘛無thai5鴨，m7-ku2意思真看重，圓滿過一冬，歲頭又閣添一歲，beh愛食百二，嘛著一冬加一歲慢慢仔添；囡仔人上歡喜，冬節圓食了著是beh過年。
淬米[糯米]圓，圓圓甜甜，khiu7-khiu7滑滑好落喉，hit 種滋味無teh比，平常煮來食，suh-suh叫，會tak舌；冬節若到，大細漢攏歡喜，歡喜beh食冬節圓，「無冬節都beh so圓，無講冬節敢m7 so圓。」當然歡喜。
an3某--e5 ，我來去sng2笑仔咧敢thang？愛就去，那使閣問，「無冬節都beh so圓，無講冬節敢m7 so圓。」其實都heng3-heng3，今仔日是新正e5 日子，無poah8若有seng5過年，去啦！去啦！（氣啦！氣啦！）
 
註：chit句話愛用ti7享受、娛樂、chhit-tho5方面e5代誌，平常時都heng3-heng3 e5代誌，到kah該當e5時陣，自然禮數當然，哪thang扑損。
φ註解φ
so 圓：[搓湯圓] 
淬米[糯米]：chut8-bi2 。
khiu7-khiu7：Q-Q。
suh-suh 叫，會tak 舌：[嘖嘖叫好] 
an3某--e5：牽手--e5，sai-nai話。
我來去sng2笑仔咧敢thang：[我去玩個小意思的可以嗎？]
heng3-heng3：[喜歡得不得了]
無poah8若有seng5過年：[不賭哪有像過年]














 
 
經一事，長一智。
 
食kah老學kah老，che.是leh鼓勵人愛時時刻刻去學習，m7-thang貧憚學，講著用頭腦，就感覺厭倦，按呢頭腦是會退化退步。頭腦是愈用愈精明，若是無用，khng3久會生鉎(銹)，頭腦若生鉎(銹)，著是頭殼short去--a3，頭殼short e5 結果是啥款，免想你嘛知。
增加知識上好e5辦法是讀冊，不過kan-na7靠讀冊嘛be7使得，kan-na7會曉讀冊，欠社會經驗，就變成書獃，所以經驗嘛非常重要，「經一事，長一智」(keng it su7，tiong2 it ti)3，經驗會凍hou7人大漢成熟，冊內底e5知識是死--e5，親身去經驗--e5才是活--e5，中國人講--e5：「行千里路，讀萬卷書」，著是重視做事e5經驗。
每一擺e5 經驗攏有每一擺e5 收成，聰明khiau2-khi3 e5 人，會凍ti7 如意順序e5 工課中，得著好e5 經驗，嘛會使得ti7 不如意失敗e5 過程中得著教訓，成做後擺做代誌e5 本錢。朋友！成功如意，逐家愛tih8 ，失敗厭氣你我攏無愛，成功祝你歡喜，失敗m7 免傷悲，若有法度ti7 失敗中得著智慧，跋倒閣peh 起，到尾仔一定有成功e5 一日。
φ註解φ
經一事，長一智：keng-it-su7，tiong2-it-ti3。
厭倦：ia3-sian7。
鉎(銹)：sian。
大漢：成長。
愛tih8：beh得著。
厭氣：ian3-khi3，感覺歹勢。 

 
 
圓人會扁，扁人會圓。
 
So 圓捏扁，捏扁嘛會凍so 圓，人生無常著是按呢，今仔日時來運到，可能hou7 你chheng3 kah 掠be7-tiau5 ，明仔載有可能一時崩盤，煞來走去匿。
天e5 道理共款chit 條理，有時月光暝，有時無半粒星，風雲若起，山崩地裂，天公若歡喜，萬里無雲，大人囡仔攏笑bi5-bi5 ，大自然e5 一切著是天理，啥人嘛無法違keh8 講beh 『人定勝天』。人屬大自然e5 物，敢會凍無順天理？
「圓人會扁，扁人會圓」，亦是「圓--e5 會扁，扁--e5 會圓」攏總好，好額散，攏免ian3氣、免怨嘆，出頭天做大官，落lom3-chhan5 做ku-li2 ，嘛m7-thang 看人無起，亦是來失志，做人只要好心好行徛hou7 在，做代誌照天理，管汰伊tang 時會圓，ti7 時會扁，心內清淨，一切隨在天，歡喜bi7-si7 。
φ註解φ
chheng3 kah掠be7-tiau5：[意氣風發的時候，擋也擋不住]
崩盤：pang-poaN5。
違keh8：違逆。
iang7氣：[意氣風發]
落lom3-chhan5：[掉進泥淖裡]
做ku-li2：做苦力。
好心好行：ho2-sim-ho2-heng7。
歡喜bi7-si7：歡喜著是。






 
 
天地圓lin-lin ，串餓是單身。
 
一枝草一點露，天地創造萬物，攏有賜伊求生e5 本事，除非是天災地變，若無，天地beh 餓死人是無彼呢簡單。餓死人be7 ，餓tou2 ( 肚) 就無thang 掛保證，親像貧惰做kut-lat8 食hit 型e5 無業游民，抑是beh 食m7 tin2 動，規日ho7-li2-ho7-so7 ，四界haiN3 狗母梭e5 貧惰仙，著有可能有餓tou2 e5 經驗。
既然一枝草一點露，天be7 絕人e5 路，汰會講「天地圓lin-lin ，串餓是單身。」單身漢chit-mai2 e5 時代叫做單身貴族，自由自在，趁錢家己用，今仔日往東，明仔載往西，無人管無人牽礙，某m7 娶，kan 心beh 做羅漢腳，無某無猴卡快活，若是無扑算，煞來趁liu2-liu2 ( 了) 開liu2-liu2 e5 時陣，he.tou7 有影串餓是單身--lou3 。
 

 
少年--e5 ，單身貴族是好聽話，該著娶某就來娶，m7-thang 驚飼某飼囝推責任，某若娶，著愛拼，一某一業，總是生活，才免怨嘆「天地圓lin-lin ，串餓是單身」。

φ註解φ
串：連貫串通，m7就m7，若beh就連續來。
ho7-li2-ho7-so7：[遊手好閒]
四界haiN3狗母梭：[到處遊手好閒]
餓tou2：[餓肚子]
天地圓lin-lin：用肉眼看，天是圓，地嘛是圓，比「天圓地方」e5 講法卡實際。
kan心：甘願，寧願。
 
 
做，m7 驚長工死，食，m7 驚主人窮。
 
「做--ou3 ！好閣開始做--a3 ！」
「taN. 嘛好--a3 ，才taN-a2 食飽--nia5 ，就又beh 閣落工，頭家--a3 ，你嘛好心好heng7 咧，是beh 做hou7 死--hioh ？」
「我是用錢倩-- 恁e5 neh ！時間著是錢銀，ah 無恁是存辦beh 予我倒店--e5 koh 。」……
「食--ou3 ！緊來食--ou3 ！」
「ah 恁存辦beh ka5. 食hou7 倒--hioh ！米傷重，真正長工仔m7-thang 倩！」
「你講he. 啥仔痟話，無食哪會做啦！」……
 親像chit 款頭家、薪勞e5 關係，事業beh 哪會成功？工人beh 汰會be7 失業 neh ？「做，m7 驚長工死，食，m7 驚主人窮。」chit 種勞資對立，仙算嘛be7-ho5 ，仙hoe7 嘛be7 和解，到尾是勞工自力救濟，頭家m7 是關門大吉，著是由官廳處理，雙方攏無得著利益。
自由新時代，有錢人，勞動界，beh 開創工場e5 將來有光彩，第一勞資兩方愛和諧，有議論，桌頂上來排解，論法理，講人情，互相體諒，做工課逐家照起工，恁e5 福利攏會凍參詳。
 
φ註解φ
taN. 嘛好--a3 ，才taN-a2 食飽--nia5 ：[好啦好啦！剛剛才吃飽耶！]
落工：[開始工作]
存辦：chun5-pan7 ，存心。
食--ou3！緊來食--ou3！：[吃飯囉！趕緊來吃飯囉！]
啥仔痟話：啥麼話！
薪勞：雇員，勞工。
be7-ho5：[不划算]
hoe7：互相討論參詳辯論。











 
 
衫長手 ng2 短。
 
四十外年前做囡仔e5 時陣，身穿無thang 像chit-mai2 chiah 富足量 siong7 ，一軀衫褲攏是著穿幾若年，補了閣再補，猶還那leh 穿，m7-koh 父母並無因為穿bai2 著予阮胡白穿，猶是時常交代阮著穿hou7 pih-chah 齊整，m7-thang 頂鈕弔下鈕，抑是穿hit-lo7 疊三層樓仔，穿插若無整齊，穿kah put-tap-put-chhit 是會hong5. 講做笑詼，笑講無人教示，父母e5 面子m7 知beh 藏去toeh 。
時代一直leh 進步，穿插e5 流行一直leh 顛倒peng2 ，古早hit 套giong7 beh toe3 be7 著陣，內衫內褲本成著是穿內底，shirt 襯衫ti7 中央，外套西裝大衣m7-chiah 套ti7 上外口，內外有分，穿khit 來合身份。
chit-mai2 你ka7 看，流行e5 時裝，衫仔身闊bong2-bong2 ，褲幅像鳥kian7 ，亦有無穿shirt 就穿西裝；女裝閣卡ham3 ，ham3 kah 肩胛露一旁，jacket 比shirt 卡底，衫仔ki 尾thou2 一koeh8 ，露肚臍，奶裌仔( 胸罩) 當做外衫穿，咱講無四配，In 講che. 是上流行e5 高級貨。
總是che. 是時代e5 轉變，咱無toe3 伊腳步嘛be7 使，敢m7 是？往過講「衫長手 ng2 短」是無四配，真歹看，若用chit-mai2 e5 時行來ka7 看，che. 不過是小可代，若beh khng3-tiam2 心肝來gai7-gioh8 ，he. 是對家己來虧待，嘛是不應該。
 
φ註解φ
 
手 ng2：[衣袖]
身穿：[衣著]
猶還那：iau2-hoan5-na2，[仍舊還在]
穿hou7 pih-chah齊整：[穿得整齊筆挺]
put-tap-put-chhit ：[隨便不搭配]
giong7 beh：[快要]
褲幅像鳥kian7：[褲管像鳥的胃囊那麼小]
ham3：[過分誇大]
衫仔ki尾thou2 一koeh8：[衣襟尾巴突出一大截]
奶裌仔：leng-kah-a2，ni-kah-a2。
時行：si5-kiaN5，流行。
gai7-gioh8：[感覺be7 爽快]

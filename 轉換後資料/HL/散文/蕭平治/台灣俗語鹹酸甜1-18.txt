暗暗仔bong ，生查甫。
 
畚箕湖十八羅漢洞e5 山路實在讚，路草誠少用紅毛土（水泥）khong7 ，大部分順其自然起落，行--khit 來thiong2-a2 （會凍） 節各人e5 腳力行踏，歹行e5 路段上加鋪一gam2 一gam2 e5 石板抑是cham2 木仔（枕木）--nia5 ，好行好徙腳，卡無khong7 紅毛土崁彼呢固定，hou7 人行khit 來一kham2 一步，重心攏khng3 ti7 仝支腳，腳步無聊閣卡緊腳酸。
十八羅漢洞因為新生代造山運動e5 關係，造成一kai5 一kai5 e5 地穴，林先生紹介阮三個卡特色e5 洞穴，實在刺激好sng2 ，洞穴有大有細，peh 懸落低，簡單--e5 用手pan ，用腳neh ，歹khang3--e5 著愛腳手齊tin2 動，有tang 時仔閣著用腳倉phoe2 tau3 lu ，講危險無危險，m7-ku2 若一下無張持，腳頭 u chhe3 破皮，腳盤nau2-- 著，攏有可能，所以逐家攏誠小心誠se3-ji7 ，雄雄傳來林先生e5 sng2 笑：「暗暗仔bong ，生查甫」--ou7 ！有影洞內暗bin-bong ，靠一支手電仔火哪看會清？
「beh 生查甫囝--e5 卡緊bong--ou3 ！」
「beh 生讓恁生，lau2 陳--e5 ，恁已經三個查某囝，卡緊bong ，看會生一個查甫囝-- 無！」
阮chit 陣，m7 是五十外，著是六十外，講著飲食男女，逐家內行kah ，啥麼笑詼大面神e5 垃圾話，風神話，keng-the2 （警惕）兼蹧躂，攏講會出嘴，管汰伊老不修抑是三八chi ，歡喜著是。chit-mai2 e5 人著是按呢，遮講遮煞，歡喜bi7-si7 。
「暗暗仔bong ，生查甫」，無chit-lo7 代，生查甫抑生查某，大自然有安排，上好mai3 用人工來牽礙。Siau,Lah-jih beh ka7 逐家交待，beh 來 十八羅漢洞chhit-tho5 ，手電仔m7-thang be7 記得，著穿有牙e5 運動鞋，查某人愛穿長褲，因為愛peh 懸閣peh 低，卡好勢，嘛卡be7 歹勢。

φ註解φ
bong：摸，[摸索]
khong7：[灌、疊、砌水泥柏油磚牆]
thiong2-a2：會凍、可以。
一gam2一gam2：一階一階。
地穴：te7-hiat。
用手pan：[用手攀爬]
用腳neh：[躡起腳跟]
khang3：[手腳並用攀爬]
用腳倉phoe2 tau3 lu：[用屁股貼地移動]
腳頭 u chhe3破皮：[膝蓋擦破皮]
腳盤nau2--著：[腳掌扭傷]
se3-ji7：小心。
老不修：leh 罵查甫。
三八chi：leh罵查某。
 
 
閹豬--e5 當做掠龍--e5 。
 
聽見一個笑詼，按呢講：
一位好額人查某少奶奶，好命欠運動，時常愛掠龍，骨頭才會輕鬆，有一工欲暗仔，聽見掠龍e5 phin2 仔聲，著吩咐入來到客廳，大大扮扮覆tiam3 大pan 椅（長條椅仔），叫掠龍--e5 ，taN. 你會使chit 開始掠起。
Chit 位太太，chit 位夫人，閣食kah 肥chih-chih ，是m7 是無愛生--a ，哪會叫我 chit-e5 閹豬--e5 ，「安人！你敢無棄嫌，我taN tih-beh 開始！」
「Mai3 囉嗦，做你ka7 lio5 （liah8 ）落去。」
「安人！麻煩你，敢會使chit 先ka7 衫仔褲liu3 起？」
「哪會chiah-nih8 不死鬼，掠龍哪有leh 褪衫褲，若chiah 無規矩，叫人ka7 你戽戽出去。」
「誤會--lou3 ，冤枉！我是閹豬--e5 ，chit-mai2 beh 閹你，衫褲穿好好，叫我beh 如何？」
「啥？你是閹豬--e5 ，哪會即呢無se3-ji7 ，kan-na7 聽著ti-ta-ti ，叫是掠龍--e5 來到chit 。」
「歹勢啦！」chit8-e5 面仔紅ki3-ki3 。
「閹豬--e5 當做掠龍--e5 。」有夠笑詼，講嘛莫怪，平平pun5 phin2 仔做生理，精差曲調無共韻，一個do 、le 、mi ，一個mi 、le 、do ，一差著差phoa3 外路，做人著se3-ji7 ，做代誌著小心，才be7 了精神，閣hou7 人笑無知識。
φ註解φ
欲暗仔：beh-am3-a2，黃昏時。
phin2 仔聲：笛子聲。
大大扮扮：toa7-pan7，大方。
覆tiam3大pan椅：[爬在大的長板凳]
掠龍--e5：[按摩的]
無棄嫌：[不嫌棄]
安人：有錢人太太e5 稱呼。
衫仔褲liu3起：衫仔褲褪起來。
chiah-nih8不死鬼：[這麼色瞇瞇，沒禮貌]
戽戽出去：趕你出去。
ti-ta-ti：笛子聲。
phoa3外路：一phoa3遠e5 路，差真遠。
se3-ji7：斟酌小心。




















 
 
茶. 著第二泡，查某著半lo2 老。
 
賣花--e5 講花紅，賣茶--e5 講茶芳，hit 日去畚箕湖chhit-tho5 ，暗時toa3 ti7 畚箕湖大飯店，食暗飽著ti7 旅社e5 人客廳泡老人茶，遮離石桌五公里，出產高山茶，ti7 島內是頂港有名聲，下港有出名--e5 。頭家泡茶不止仔內行，講著話本土味誠重，水滾溫杯了後，沖了第一泡，「讚！be7 苦be7 澀，喉韻好，芳氣有夠！」食人e5 茶，當然講人e5 話，無著食nai2 （無）。
頭家林-- 先生toe3 話尾講出聲嗽：慢且o-lo2 ，好氣味連鞭到，人講「茶. 著第二泡，查某著半lo2 老。」第二泡逐家試看覓，一定無hau-siau5 ，lim 落喉若感覺有hah8 ，才請喝聲，一斤算恁千六減二百。一群人一直ha 一直聊，chit 一暗，增加知識不少。
taN. 暫時mai3 講泡茶，換來講啥麼「查某著半lo2 老」，chiah 歹聽e5 句讀，人食老著無價值，無論查甫查某，半lo2 老無啥麼m7 好，嘛有啥麼thang hiau-pai ？其實che. 你著m7-bat ，老--e5 老步定，老--e5 老根節，經驗有，體力猶be7-bai2 ，半lo2 老--e5 上厲害，若是講e5 對像是查某人，『徐娘半老』m7-na7 khiang3 腳，『女強人』著是伊e5 名，續落去叫做『風韻猶存』，結過婚，娶過某e5 查甫人，就知影啥麼叫做「茶. 著第二泡，查某著半lo2 老」e5 意思，嘛才be7 掠無chang2 頭。
 
φ註解φ
半lo2 老：徐娘半老。
有hah8：有合意。
ha：ha茶，喝茶。
喝聲：hoah-siaN。
hiau-pai：hia5-pai，驕傲。
khiang3 腳：能力強。
掠無chang2 頭：[抓不到頭緒]







 
 
澎湖查某，臺灣牛。
 
澎湖人，查甫講cha-pio ，查某講cha-bio2 ，che. 是In-hia e5 特殊口音。台灣本地kap 金門e5 少年人，牛（gu5 ）講做 u5 ，吳-- 先生In 兜飼一隻牛，講做『吳先生』In-tau chhi7 chit-chiah u5 （吳），抑是ou5--sin-seN In-tau chhi7 chit-chiah u5 ，牛煞遍『無』去，吳-- 先生煞改姓胡（ou5 ），感覺誠趣味？其實是感覺誠悲哀，家己e5 父母話走精kah chiah 厲害，使人憤慨。
澎湖是海島，土肉瘦風真大，透--e5 閣是鹹水風，歹種作，收成無。日常生活著靠拋網掠魚，ka7 海洋討（食），出帆掠魚是查甫人e5 代誌，發落厝內工課，是查某人e5 額，頂愛侍候乾家序大，下愛為囝拖磨，煮飯洗衫，飼精牲，拚內外，另外婦兼夫職，園仔e5 穡頭嘛著伊一人兼leh 做，無.beh 放hou7 啥人拖？
逐日厝內工課若做煞，瓜笠仔戴咧，包巾仔 ui3面包hou7 tah ，手kiau2 套咧，kan-na7 chhun 兩蕊目睭，避免受風沙，受日曝。這著是澎湖查某一日e5 生活，假那台灣牛hiah 呢拖磨，拚勢拖犁拖車，一sut 仔都m7 敢貧惰。
受工商發達e5 致蔭，臺灣牛已經m7 免拖犁拖車，每日享受好e5 羹頓，叫你食，你就食，叫你睏，你就睏，免思考，免議論，時機若到，掠去thai5 掠去割，萬事OK ，一切快活？澎湖查某姊查某官，恁敢有toe3-tioh8 時代腳步，thau2 khui 頭巾，走揣虛華，想beh 過大一統e5 生活？
φ註解φ
In-hia ：[他們那兒]
土肉瘦：[土壤貧瘠]
查某人e5 額：[女人的分內事]
園仔e5 穡頭：田裡e5 工課。
拖：拖磨。
包hou7 tah：包hou7 密。
手kiau2：[套在手肘如袖的套子]
羹頓：飯菜。











 
 
講到hou7 你bat ，嘴鬚好扑結。
 
頂禮拜學校宣佈chit 拜六beh舉行大隊接力比賽，講著走相jiok，學生囡仔逐e5攏heng3-chhih-chhih，等到今仔日，透早著鬧熱滾滾，運動庭逐四界攏是leh走相jiok e5練習，當然Siau,Lah-jih 教e5 班級嘛愛指導，才三年--e5 nia7-nia7，講著走相jiok，kan-na7 會曉chhih8-chhih8-choaN3，按怎接管仔？按怎搶跑道，一sut 仔都無觀念，無先實地練習看覓咧，到時槍聲一下響，敢m7 知beh 走tui3 叨位去？he.著笑詼--lou3。
比賽結果，第一名，oa5-a2！不得了，be7直--a3，
「老師！愛請阮--ou7！」
「人阮有聽老師e5 話--neh！」
「老師！第一名，有獎品無？」
好啦！好啦！恁mai3 吵，獎品逐家有份，後禮拜老師請恁食柑仔糖，chit-mai2逐家聽老師分析，講咱e5 缺點，做後擺e5 參考，chit擺e5 勝利，是別人錯誤卡濟，咱錯誤卡少，m7 是咱卡gau5走e5 原因。
比賽愛用心，接管仔著準，m7-thang 扑ka-lauh8，接著管仔著愛拚勢long7，mai3越頭看，mai3 kah人相tong7（撞），beh接管e5 人著認hou7真，管仔交hou7別人著謹慎，失誤愈少，嬴e5 機會，才有咱e5 份。
接管仔e5 技術，著按呢：正手交倒手，交hou7頭前e5 人，頭前e5 人beh接.手iap 後，閣著半行半走……
「老師！你講啥？」
oa5-a2！piang3--a3！聽攏無，m7知老師ti7-leh講啥麼碗糕？
有影都著，「講到hou7 你bat ，嘴鬚好扑結。」
「老師！你閣leh 講啥物？」
老師leh 講「講到hou7 你bat ，嘴鬚好扑結。」啦！
「老師e5 嘴鬚三日無khau 無偌長，若beh 嘴鬚長kah 好扑結愛外久？」
「足久--e5 ！」
著！一禮拜，兩禮拜，三禮拜，愛足久--e5 ，接力比賽e5 方法若beh 講hou7 恁知，講kah hou7 恁會瞭解，著愛聽候後擺。
「講到hou7 你bat ，嘴鬚好扑結。」mai3 閣講落去卡實在。
φ註解φ
heng3-chhih-chhih：[興致勃勃]
chhih8-chhih8-choaN3：kan-na7會曉歡喜一直講，m7知影beh按怎做。
管仔：kong2-a2，接力棒。
he.著笑詼--lou3：[那就笑話了]
be7 直--a3：不得了。
柑仔糖：（含）kam5-a2-thng5。
分析：hun-sek。
扑ka-lauh8：[掉下去]
long7：[奔跑]
認hou7 真：認識清楚。
正手交倒手：右手交hou7 左手。
手iap 後：手khng3-tiam3 後壁。

半行半走：[邊走邊跑]
oa5-a2！piang3--a3 ！聽攏無：[哇！糟了，都聽不懂]
無khau：[沒刮] 
 
未到八十八，m7-thang 笑人目睭he 。
 
「He 」 ，是講目睭he ，目睭he-he 著是目睭看be7 清楚，chit 款情形m7 是近視著是老歲仔目，目睭kek chhuh-chhuh ，屎桶仔看做hou-theh-luh 按呢，kah 青瞑--e5 差不多共款。
食老著peh 無土豆，chiuN7 siap 就be7-liap ，攏是講人老著無路用，逐項代誌有卡輸，peh 懸peh 低腳手m7 聽話，做粗重一搭久仔著無伊法，擋無久，上界明顯--e5 著是兩蕊目睭，看報紙chin be7 久，白紙寫烏字，一目nih 仔花ki3-ki3 ，無目鏡親像無目睭，啥麼都m7 是。
會記得三十外，笑牽手--e5 In 大兄，m7 chiah 四十thong2 ，著愛kheng 目鏡來膨風？
親愛e5 妺婿你m7 知，阮做代書--e5 一日到暗kap 白紙烏字拼輸贏，無chit 支老歲仔目鏡tau3 相共，m7 知beh 如何寫？beh 按怎看？
敢有影？？？…
經過三、四年，小弟Siau,Lah-jih 突然間煞來目睭tah 茫霧，細字--e5 看boe7 來，大字--e5 看有，報紙kap 目睭，愈離愈遠，不得已行入去目鏡店，配一支『老歲仔目鏡』，是beh 看近，m7 是beh 看遠。
「未到八十八，m7-thang 笑人目睭he 。」chit 句話ui3 hit 時才知機，boe7 老m7-thang 笑人老，無經驗著m7-thang 笑人攏be7 曉。
註：chit 句俗語是ti7 報紙看著e5 客家諺語，原來是「未到八十八，呣好笑人目珠瞎。」客話Siau,Lah-jih be7 曉，為著押韻，m7-chiah ka7 改做「未到八十八，m7-thang 笑人目睭he 。」
φ註解φ
老歲仔目：[老花眼]
kek chhuh-chhuh：[假裝目光短促看不遠]
hou-theh-luh ：Hotel，旅館。
青瞑--e5：瞎子。
chiuN7 siap：[上了四十歲]
be7-liap：無能為力，攝護腺(liap-hou7-san3 )be7 攝。
一搭久仔：[一下子]
無伊法：[ 拿他沒辦法] 無辦法。
chin be7 久：[不能久看]
花ki3-ki3：花ko5-ko5。
m7 chiah四十thong2：[才四十多一點點]
kheng目鏡：[框個眼鏡]
tau3 相共：幫忙。
ui3 hit 時才知機：[從那時才知道]





















 
 
聽我e5 話，m7-thang 看我e5 樣。
 
講有一個做司公--e5 ，對伊e5 父母誠不孝，街路thang3-kah 庄腳通人知，m7-ku2 伊誠gau5 做司公，念著經聲韻好閣有照起工，特別嘴水好，o-lo2 人囝孫有孝，甘開甘做功德hou7 序大人；gau5 講好話，見講是四句聯，m7 是中狀元著是財子壽，一句嘛「有--ou3 ！」兩句嘛「好！」自按呢生理真ka-iah8 ，m7-na7 趁司公禮，閣有紅包thang 提。
有一擺，伊擔經講目蓮救母e5 故事，伊按呢一直念：奉勸諸位想看覓，咱e5 身軀叨位來，父母恩情深如海，孝順雙親才應該。人講家貧出孝子，san3 人攏嘛卡仁慈，奉待父母順伊意，be7 曉有孝那精生。ou-mih-tou7-hut8 ！各位人客官，念經是beh 念hou7 逐家聽，好歹恁著注心tiaN7 ，「聽我e5 話，m7-thang 看我e5 樣。」正經e5 話恁著聽。ou-mih-tou7-hut8 ！
頂面講--e5 雖然是一層笑話，「聽我e5 話，m7-thang 看我e5 樣。」嘛是有道理，基督教教人m7-thang 偶像崇拜，著是叫人千萬be7 使相信一個聖人、gau5 人e5 一切，人無十全十美，教人仁義道德，講e5 人本身m7 知有照講照行無？自古來著「經師易求，人師難chhoe7 」，崇拜一個人，若beh 好bai2 攏照伊e5 樣，按呢包死--e5 ，佛經講--e5 ，依法不依人，著是chit e5 意思。
「聽我e5 話，m7-thang 看我e5 樣」，做老師--e5 ，chit 句話be7 通--ou7 ，為人師表，m7 免一表人才，嘛著食、衣、住、行、育、樂，以身作則照步來。
φ註解φ
thang3-kah ：一直通到。
通人知：逐家攏知影。
甘開甘做功德：[捨得花錢，捨得做法事]
ka-iah8：真濟。
擔經：司公做法事e5 一個出頭。
san3人：窮人。
精生：禽獸。
注心tiaN7：心肝掠hou7 在，[有主見]
偶像：ngou2-siong7 。















 
 
田嬰若結堆，戴笠仔穿棕簑。
 
人是萬物之靈，靠伊腦智好，運用雙手創造美滿e5 人生。若論適應環境，先天e5 機能，人不如其他動物。
比論講蜜蜂，伊有法度靠日頭e5 方向，走揣花芳e5 源頭；狗蟻尋著餅幼仔，有法度通知In e5 族群來tau3 搬，若是beh 落雨，伊先知，趕緊徙In e5 厝ui3 卡懸e5 所在來，厲害無厲害。
beh 知落雨be7 落雨，看狗蟻搬岫會知，看田嬰e5 動靜嘛會使，咱e5 祖公，早著ka7 咱講：「田嬰若結堆，戴笠仔穿棕簑」，想卡早，toa3 庄腳，門口庭，溝仔岸，田嬰一大拖，四界phuh8-phuh8 飛，看kah hou7 你目睭花，In leh ka7 你講，正實--e5 ，明仔載出門著愛moa 棕簑戴瓜笠。
「田嬰若結堆，戴笠仔穿棕簑」，chin2. 講hou7 囡仔聽，In 會講無影，也罕得看著田嬰e5 影，戴瓜笠可能bat ，穿棕簑「是啥？」beh 說明，欠證明，beh 講hou7 伊bat ，真正嘴鬚好扑結。過時e5 俗語，mai3 講也罷！
φ註解φ
餅幼仔：[餅乾碎屑]
田嬰：chhan5-eN，[蜻蜓]
moa：[披]
棕簑：[簑衣]
bat：[曾經有過]




 
 
 
食到老，學到老。
 
庄腳祖家社區beh 辦長青bat 字班，叫我轉去tau3 相共。為著beh hou7 遮e5 老歲仔班學了卡有趣味，閣會凍bat 一寡漢字kap 羅馬字，教學晉前用心編一份用漢羅lam7 寫e5 台灣念謠、童謠、囡仔歌，hou7 In 學轉去教厝內e5 序細，giu2 轉來公孫仔、媽孫仔e5 感情，應該是一層誠有意義e5 代誌。
開班第一暝，出席--e5 有三十外人，攏是查某人，五十外、六十外，嘛有七十thong2--e5 ，問遮e5 阿媽級--e5 bat 字無？煞逐家搖頭，細漢抑無入學堂，真正有影m7-bat 一字「了」-- 字，In 要求講m7-thang 教傷深，食kah chiah 老--a ，才beh 來學bat 字，實在感覺誠歹勢，心內真驚惶。
人講老人囡仔性，我教In 著ka7 家己當做是囡仔beh 去讀冊按呢，放卡自然咧，老師按怎念，恁著按怎念，看chia5 念卡大聲，「食一歲學一歲」，「食到老，學到老」，恁敢m7-bat 聽人講，恁chit 種精神是會凍o-lo2--e5 ，雖然老師是徛tiam3 頭前台仔頂，其實我嘛是ti7-teh 學，學恁e5 經驗，學恁e5 純正台灣話，恁可能m7 知ui3 恁嘴裡講出來e5 ho7-lo2 話，是偌仔有價值咧！
敢按呢？
真正有影，恁敢無感覺若beh kap 孫仔講話，著發覺真食力！
有影to 著！
Che. 著是重要e5 所在，媽孫仔話語be7 通，m7 是阿媽m7 著，嘛m7 是囡仔m7 著，只是咱愛了解，囡仔be7 曉講台語，咱做序大--e5 著ka7 教，北京語放hou7 學校去學著好，ti7 厝內，咱著kap 孫仔講咱e5 ho7-lo2 話，按呢咱e5 話m7-chiah be7 走精失傳去。
有影to-tioh8 ，m7 che7 啥！阮孫--e5 講kah he 北京語，咱也聽無啥有，咱講咱e5 話，孫--e5 嘛ka7 你講「不對，不對！」人In 父仔囝，母仔囝攏leh 講北京話，咱若無卡用心來ka7 教台語有影be7 使得。
恁講做阿媽--e5 有重要無？
有影to 著！
φ註解φ
giu2 轉來：[拉回來]
偌仔有：loa7-nih8-a2 有。
真食力：[很吃力]
走精：chau2-cheng，無正確。
m7 che7 啥：[不是？這些是甚麼！] 意思著是（著啦！）
he：[那，那個]
有影to 著：[真的沒錯]










 
 
流汗卡嬴流鼻。
 
今年e5 氣候界無合節氣，該寒be7 寒，十月sioh8 乞食睏破蓆e5 小陽春已經過hiah 久，天氣有時猶像熱-- 人，一日溫差差chiaN5 十度，早起時仔jianh-bah 穿咧，beh 晝仔著liu3-liu3-- 掉，有e5 人猶閣leh 吹電風。
Hat-chhiuN2 ！Hat-chhiuN2 ！
啊你感冒--a3 ！
to 是按呢m7 sahN （啥）！ah to 一下熱到--a ，ou h-bah （外套） 褪褪khit 來，ah 著著--a3 。（感冒著--a ）
「流汗卡嬴流鼻」，親像chit 款天氣，三寶e5 身體卡mai3 sng2 笑咧，無穩定e5 海島氣候，感冒特別濟，衫仔穿傷燒會流汗，抑是運動了後e5 流汗，毛管孔開開，貪著流汗後e5 清涼，享受清涼脾tou2 開e5 爽快，冷風一下sian3 ，m7 感冒嘛著感冒。
為著寶貝家己e5 身體，奉勸有歲e5 朋友弟兄，mai3 激骨，衫仔穿hou7 燒，tng7 著寒熱無穩定e5 時陣，著會記得「流汗卡嬴流鼻」。

φ註解φ
 
流汗卡嬴流鼻：流汗總比流鼻水卡嬴。
熱--人：熱天。
chiaN5十度：將近十度。
jianh-bah：[夾克]
beh晝仔：[ 快中午時]
liu3-liu3--掉：褪掉。
to 是按呢m7 sahN（啥）！：[ 就是啊！]
ah 著著--a3：[ 那就感冒了]
三寶e5 身體：三等身體。
卡mai3 sng2 笑：[最好不要開玩笑]
穿傷燒：[穿太暖和了]
毛管孔：mou5-kng2-khang，皮膚氣孔。
sian3：搧。
有歲e5：年歲卡濟。
mai3 激骨：[不要逞強] 

 
21.	親扑親過，親無仇。
親是親人，至親，有血緣--e5,共爸共母，抑是共爸各母，共母各爸攏是親，當然上親--e5 是爸仔囝、母仔囝e5 關係，閣來是親兄弟、親姊妹，同胞兄弟姊妹；猶有一款比che 閣卡親--e5,就是異卵 雙胞胎，抑是同卵雙胞胎，就是講共卵--e5 雙生仔囝，kap異卵--e5 雙生仔囝，有親--無？蓋成 照鏡看著--e5 仝款，有當時仔連in 親生父母都分be7 清楚。
既然是至親，都那家己 ，應該be7 冤家觸khe5   才著，m7-ku2 he  是講道理e5 話題，事實上並m7 是hiah 呢單純，嘴kap 舌上親，都會咬著，親兄弟哪有he  be7 冤家？人講姊妹仔狗，兄弟比拳頭，有時意見be7 合，冤冤觸觸咧 ，懊面賭氣 ，拳頭母爭爭鎚鎚咧，攏嘛會來發生，其實che 是囡仔學做人e5 本領，兄弟be7 合，姊妹相觸，明理e5 父母實在m7 免傷煩惱，傷過干涉，若mai3 過分，觸來觸去，尾仔猶m7 是親兄親弟，阿姊！阿姊！小妹！小妹！叫be7 離，哪會按呢生？道理誠簡單，「親扑親過，親無仇」，人講扑虎掠賊，猶是親兄弟，共血緣共模印--e5,敢有人因為一支腳一支手傷歹看相，煞來ka7 啄掉tan3 hiN3-sak  e5 道理？仝款「親扑親過，親無仇」，兄弟姊妹冤家攏是會，但是be7 因為冤家勞績煞來結冤仇。
當然世事oh 講 ，親兄弟親姊妺，冤家kah 無來往，見官司、gia5 刀仔相tuh8   嘛是有，總是he  是異類 ，m7-thang ka7 看做正常e5 理由。
朋友！Tng 恁兜e5 序細leh 冤家，冤kah 不可開招  e5 時陣，用chit 句俗語來苦勸一定有路用，「親扑親過，親無仇」，冤冤過，就煞煞去，才是好子弟。

 
22.	兩腳行，三腳勇。
Che 是一層嚴肅e5 問題，查甫人愛聽，查某人嘛愛in 翁會行（seng5 ）。
性學專家江萬火宣（soan）教授已經七十外，伊m7 是老不修，Siau, Lah-jih 卡少年beh 六十，嘛m7 是be7 曉想，胡白亂說胡白亂想。
食色性也，無食哪會活，無性活動，哪會生湠 ？食是誠簡單，食好食bai2 免人管，有衛生無衛生，有超過度抑是無夠營養，著愛家己節、家己顧，有人大嘴食肉，大嘴lim 酒，tng7 著痛苦病痛就家己認命。（病從口入）
只是 chit-e5 性kap 愛，有真濟人long2 分be7 清，尤其是查甫人，講著性、色著笑微微，kan-na7 笑笑過去猶無要緊，上驚--e5 著是迄款chheN 狂狗 性質，想--著著beh，轉去亂伊俺某是kan-na7 in 某leh hou7 伊創治 ，若是起悾憨 ，亂亂來胡白是 ，真真正正害人害自己，色--字害人，當今e5 社會是滿滿是。
閹掉m7 是辦法，thun-lun2 忍耐敢be7 鬱卒？有智慧e5 人靠修養，培養藝術hou7 伊昇華，普通人只有去開 查某化消心悶，若tng7 著生理、心理有歹去e5 人，聽講著威而剛就興chhih-chhih，嘛m7 管伊有事實抑無事實，買買食食落去才來論有理也無理。
其實講著chit 款e5 代誌，江醫師講了上有理，人伊講：「兩腳行，三腳勇」，哪著啥麼仙丹藥單，意思就是叫人多運動，兩支腳若捷行 ，身體自然勇壯，查甫人上煩惱e5 hit 支第三支，江醫師講一定一tou2勇 ，人伊講in 翁仔某仔tau3 tau3--leh 嘛百外外 ，雖然m7 是定定是，m7-ku2 嘛不時就笑bi7-bi7,che 攏是「兩腳行，三腳勇」e5 功用，醫生人be7 kang5  騙，恩愛e5 翁某，有愛e5 夫妻，趕緊，趕緊去運動，罔行罔講，罔笑罔chong5,生活快樂，身體健康。


 
23.	三色人講三色話 。
台灣日報九月初一，第六版消息：今仔日開學--lou3!義務教育beh 寫新e5 一頁。內面是報告ui3 今年開始入學e5 國中、國小新生，有真濟教育新政策beh 開始實施，也就是講一年一年漸漸beh 來試辦，做為學生囝仔e5 家長，be7-tang3 m7 知影。
內底報導--e5 有每班35人e5 小班制，che 應該逐個家長攏贊成e5 政策；另外講小學三年級e5 學生，ui3 今年就beh 接受「鄉土教學」e5 洗禮，是正式課程，che . Siau, Lah-jih 個人就有意見beh 做che7  .談論--lou3!既然是beh 教在地 e5 歷史、地理，抑是文化、故事，上會凍傳達意思、思想--e5,愛用啥麼語言？啥麼文字？當然客人 著用客話，用客家文字；阿美族愛用阿美族e5 語言kap 文字；ho7-lo2 人著用ho7-lo2 話，寫台語文，按呢m7-chiah 有法度表達出真正e5 心聲。
當然，Siau, Lah-jih 按呢e5 講法，有人be7 同意，che 是正常--e5,因為「三色人講三色話」，有人講恁寫he（漢字lam7 羅馬字）阮亦看無？
你過去聽老師ka7 你教國語，應該你嘛bat 心內講過『我聽無』，ah chit-mai2 你m7 是已經聽有--a7 ，實在是beh kap m7--nia7-nia7 ！
另外有人會講恁寫he  阿啄仔 字（m7 是啦！是白話字），阮也看無？
其實若是有心，費淡薄仔時間 來學，一定學會曉，漢字是字，羅馬字嘛是字，beh 寫台語文，若kan-na7 堅持beh 用漢字，註定死路一條。台灣話（當然包含各族群e5 語言）已經變形，giong7-beh  無氣絲仔，若無趕緊解救著be7 赴--a3,你敢甘  hou7 台灣話消失去？
咱來繼續閣看落去：教育部三年後beh 推動九年一貫新課程，其中規定國小五、六年級愛全面落實英語教學，聽講台北市今年起著beh 提早享受雙語教學！！！？？？會記得幾年前，洪惟仁老師著leh 怨嘆幼稚園teh 廣告雙語教學，原來是北京語（國語）kap英語，無疑 今仔日咱政府e5 政策kap 當時e5 幼稚園招生廣告仝款。
早前強迫北京語（國語）教育，用hit-lo7 『國語直接教學法』 來消滅咱e5 母語，chit-mai2 beh 用落實『英語教學』又閣beh 來ka7 咱台灣人族群e5 母語放外外 ，做一個台灣人，若是beh 想傷濟，心情實在be7 快活！「三色人講三色話」，一定會有人kap Siau, Lah-jih 無仝款e5 角度看法，嘛請逐個關心母語e5 台灣人出來講che 意見咧！
 
24.	先生緣，主人福。
「先生」兩字，Ho7-lo2 話有人講sin-seN，有人講sian-siN。意思嘛有兩款，一款是尊敬醫生e5 稱呼，一款是尊敬老師e5 稱呼，嘛有人簡單稱呼做sian--e5(仙--e5)，意思原在，感覺上閣卡有敬意。M7 信，你若tng7 著恁卡早e5 老師，抑是稱呼看病e5 醫生，你會用得叫伊『老師！老師！』、『陳醫師！』、『李醫生！』抑是直接叫伊「sian--e5!」看覓，就隨時感覺會出來。如果你真正是一個教員抑是醫師，閣卡感覺無共款。
「先生緣，主人福」，本來是講患者看醫生，醫會好醫be7 好是愛看緣分，kap 醫生有緣，病入膏肓  e5 症頭 ，嘛會起死回生，sin-seN 有影khiang3 ，若是無緣，著是小可感冒、咳嗽 ，藥仔sian 食  to be7 利流 ，患者m7 敢嫌醫生，外人 m7 敢胡白批評，sian--e5 當然是閣開藥仔叫你閣再食看覓，「先生緣，主人福」，互相攏m7 敢見怪。當然現代e5 科技醫學治療就不在此限，m7-ku2 「先生緣，主人福」，患者ka7 先生seh 紅包  e5 新聞，嘛不三時 有聽--著。
閣來beh pho3-tau7  e5 議niu7 ，就是學校tu2 開學tng7 著e5 問題，che 是逐年都有e5 代誌，「選老師」，當然是家長beh 選「名師」來教育in e5 序細。

蕭老師！聽講X年級e5 XX老師真gau5 教，有影無？
事實咱學校e5 老師攏be7-bai2!逐e5 嘛chiaN5-gau5 教！(等於白問)
聽講X年級e5 XX老師，學生收kah tiN7-tiN7-tiN7 ，拜託蕭老師m7 ka7 阮孫--e5 創入去  hit 班。
免啦！逐班嘛be7-bai2,kah 是合格e5 老師，若有責任，逐個攏嘛真讚！(還是白問)
聽講XX老師，足貧惰--e5,逐家嫌kah beh 臭屎--i3 ！
Che 我m7 知影！恁家長e5 行情攏比阮卡清楚咧！(還是白問) 
蕭老師！哪會按呢講？
好！蕭老師來講一個比論hou7 恁聽：
選老師著那選醫生咧！按呢比論有卡無適當！M7-ku2 嘛小可有道理，叨一個老師好，好ti7 toeh ？叨一位醫師bai2,bai2 ti7 toeh？做家長e5 恁了解外濟？猶m7 是聽人講--e5,假那toe3 流行仝款 ，只要mai3 差傷濟著好，差傷濟--e5 用看就看會出來，若驚做看teng5-taN5 去 ，閣探聽一下就差不多--a。閣來囡仔讀冊讀了好無？就kap 看醫生仝款，「老師緣，囡仔福」！
十外冬前，我 hit-e5 細漢囝beh 升五年--e5,重新編班，歸e5 家長亂操操，歸e5 學校嘛ju5-ka3-ka3 ，好朋友劉先生叫我ka7 chhiau-chhek8 一下 ，選一個仔名師教in 囝，小弟ka7 講哪著煩惱hiah 濟，逐個嘛好，伊知影我e5 個性，路尾 伊ka7 我講，伊beh 拜託議員，蕭老師e5 囡仔若編ti7 叨一班，伊e5 囡仔著beh toe3 伊編hit 班，開學了後，結果煞無仝班。
後來問伊是無夠力是無 ？伊講m7 是，伊探聽e5 結果：人阮囝in 老師已經師院出業，恁囝e5 老師chiah tng-leh  進修--nia5,beh 汰有時間thang 用心教冊--neh？講了不止仔有理，「先生緣，主人福」，「老師緣，囡仔福」！到此當今，chit 兩班e5 學生發展如何？無人hiah 用工夫去調查，身為當初時e5 家長，mai3 講也罷！

 
25.	虎斑在外，人斑在內。
台灣無出產虎，若真正看著虎，m7 是ti7 籠仔內 看著，就是ti7 動物園看著--e5,閣卡捷 看著--e5 著是ti7 TV頂峘 ，咬人be7 著，jiau3 人 be7 著，當然看e5 人攏看kah 笑bun2-bun2。
虎！生做實在真sui2,有雄威e5 外形閣有虎斑e5 花紋，有人愛伊e5 肉，有人愛伊e5 鞭 ，伊e5 骨頭，有人欣賞伊e5 皮，上高尚e5 人是欣賞伊e5 雄威，研究伊e5 生活型態，m7 管你是私心抑是自然心、平常心，beh kap 伊鬥陣抑是車拼 ，se3-ji7 小心 一定ai3 心頭定，因為虎會食人。
虎會食人，人人驚，m7-ku2 虎真君子 ，ti7 伊e5 皮外面劃kah 貓pih-pa3 ，自然界講che 是警戒色，先ka7 你haN2 驚 ，上好你mai3 惹--我，若無！予我起毛bai2 ，是會咬hou7 你血水仔tap8-tap8-tin，驚--人無？若看非洲e5 大莽園 e5 動物世界，就知影伊e5 厲害。
虎厲害，其實人猶卡厲害，人e5 厲害m7 是伊e5 氣力，若beh 比氣力，人肉是虎嘴e5 食物。人厲害，厲害ti7 伊e5 心，你e5 心內我m7 知，我leh 想啥你敢著會了解？各人有各人e5 思想，若m7 是害人e5 歹心烏lok 肚 是無taN2 緊 ，人若起拗蠻 ，beh 害人，伊be7 寫ti7 面--裡，有當時仔閣會激笑笑，笑面虎beh 食人，愛知影笑面虎並m7 是虎，虎有虎斑在外，人斑ti7 叨位？Ti7 面--裡，ti7 手--裡，a5!He m7 是啦！He 是老人斑，少年人e5 烏斑柱仔籽，m7 是 歹心烏lok 肚e5 污斑缺點。
人e5 心肝是紅--e5 抑是烏--e5,你敢看有？面chhiuN  若未peng2 ，好人歹人分be7 清，所以害人之心不可有，防人之心不可無，因為「虎斑在外，人斑在內」，虎e5 厲害人人知，人e5 厲害暗密密 。

 
26.	討魚掠鳥，歸家伙仔餓死了了 。
Siau, Lah-jih m7 是toa3  海邊，鹽分地界e5 討海掠魚生活無啥知，m7-ku2 定定聽人講，漁村e5 人生活艱苦，為著三頓，需要ka7 海討食，chit 字「討」e5 意義，有慈悲，有諒解，有祈求，有無奈，有悲哀。其實是無奈、悲哀卡濟過慈悲、諒解。天公若beh 疼--你，討就有，天公若m7 准，叫苦連天，你嘛m7 敢一句話來逆天 ，只有祈禱蒼天保佑，海邊仔e5 廟寺hiah 呢濟著是in e5 向望kap 期待。
咱chit-mai2 beh 開講e5 chit 句：「討魚掠鳥，歸家伙仔餓死了了。」e5 俗語，並m7 是beh 批評論說討海人e5 鹹酸苦chiaN2。「討魚」kap 「討海」根本就無共款，一個ti7 海裡，一個ti7 大溪、圳仔抑是魚池仔內，chit 款討魚kap 掠鳥有卡共款e5 悲哀，悲哀？Siang2 leh 悲哀 ？「討海」e5 艱苦是討海人e5 悲哀，「討魚」kap 「掠鳥」是魚仔kap 鳥仔e5 悲哀。
「討魚」人是ti7 溪仔內用毒藥thau7 ，ti7 魚池底是用魚鉤仔鉤，聽說猶有卡iau2-siu7  款--e5 是用chhoah ，chhoah 魚？你敢bat 聽過，無魚餌（ji2)，kan-na7 用魚鉤，m7 是姜太公釣魚，離水三寸，願--者上鉤，是用十外個大魚鉤仔，toa3 水面硬sut 亂chhoah，可憐e5 魚，m7 是魚頭，著是魚腳脊 phiaN，連魚尾叉hou7 魚鉤仔鉤著，就隨在（人）thai5,隨在（人）割，chit 款--e5 共魚討命，beh thai2-tho2 e7 好額 ？
才閣講掠鳥，掠鳥thai5 肉piak 鳥仔巴 ，古早人是用一隻一隻掠，抑是一擺tng  一隻，「弱肉強食」 本成著是大自然e5 定律（天理），食物鏈就是按呢生，m7-ku2 chin2 e5 人 ，心貪be7 滿足，beh 掠就來kui-e5 網，m7-chiah be7 麻煩，管伊生湠會piN3  按怎？絕種kap 我啥牽連，後代人管伊hiah 濟，現掠現有thang 食，掠濟賣錢就卡濟，警察仔beh 掠，實在歹勢，掠龜走鼊，人也無犯著啥大代誌，掠是恁leh 掠，掠嘛是阮leh 掠，隨人掠，真正掠贏是siau3 。O-mi-tou7-hut8!敢講你m7 驚報應？「討魚掠鳥，歸家伙仔餓死了了。」朋友！Mai3!卡贏啦！ 

 
27.	會替你taN2-tiap8 ，be7  替你出力。
看過一本冊，一個老和尚 按呢講：家己食飯家己飽。意思真簡單，無深、無奇巧，卻是真有道理，驚是驚做人看無，m7 知影beh 按怎講，才會瞭解其中e5 大道理。
人攏是hou7 自我意識chah8 去 ，簡單e5 道理看be7 出理氣 ，上愛看he  花ko5-ko5--e5 深深深e5 道理，啥麼『菩提本無樹，明鏡亦非台，本來無一物，何處惹塵埃』，六祖e5 一句話，m7 知影hou7 外濟人ti7 有、無中間費氣 外濟精神，參 了閣再參，研究了閣再研究，猶是m7-bat  「 家己食飯家己飽」e5 道理。
人e5 一生beh 按怎行，細漢時有父母ka7 你chhiaN5，先--e5  ka7 你教道理，ka7 你chhiau5 hou7 正 ，總講一句就是望beh 牽成你做好囝。大漢了後，家己有思想，beh 好beh 歹，外人實在真oh 得ka7 你牽leh 行 ，就是你e5 父母，嘛是kan-na7 會凍開破  hou7 你聽，叫你做人一定著行hou7 正，m7-thang 做歹囝。
講chiah-leh 講，若是行著歹路做歹囝，sian 講 你嘛聽be7 入耳，就是講你已經覺悟，beh 改頭換面，做父母--e5、做兄弟--e5、親朋好友beh ka7 你tau3 相共，幫你重新做人，chit-e5 時陣，上重要--e5,就是你家己e5 決心，因為遮e5 人 kan-na7 「會替你taN2-tiap8,be7  替你出力」，金錢幫贊--你！言語鼓勵你！撥工tau3 腳手--幾日 ，閣來著愛靠你自己--lou3,你講是也m7 是？
「會替你taN2-tiap8,be7 替你出力」，其實上簡單e5 解說，就是hit-e5 老和尚hit 句話，「家己食飯家己飽。」飯卡濟，菜卡好，你若m7 食，嘛是剃頭店公休日，無你法 ！敢m7 是？


 
28.	一隻鹿仔九支鞭。
講一個ham3 古 hou7 恁笑笑咧！

古早時代水裡坑有一個專門扑獵生活e5 獵戶，平常時in 翁仔某兩人，家私頭仔 chah--leh ，土狗仔toe3--一隻，到淺山 去扑che7  兔仔啦、獐仔 啦、飛鼠啦、貓仔 啦！若會凍thai5 肉來料理 趁錢，in 攏beh，因為咱台灣人誠愛食奇巧，興補 ，chit 款山產實在比海味閣卡有補，尤其是補腎 補雄威會chheng3 有夠力--e5 強力補，非常合查甫人e5 氣口 ，所以生理誠好做，價數隨在伊呼，誠好趁食。
另外親像膨鼠、猴猻仔 、鳥仔類--e5,in 嘛beh-tih ，chit 類e5 動物m7 是beh 食，是beh 看sui2 ，in 著用tng--e5,才be7 扑歹動物e5 翅股羽毛，sui2--e5 e5 價數嘛是be7-bai2,對in 來講，che 只是副業。
猶有，若tng7 著 鹿仔山豬tng-leh ka-iah8  e5 時，in 會撥工去深山放吊仔 ，若tng 有山豬thang 好扛轉來thai5,有夠好價，免做料理，kan-na7 siN7 山豬ke5  來賣，就賺kah 油se2-se2 。抑若是好運tng 著鹿仔，oa5-a2! 不得了！M7-na7 轟動水裡坑，連附近e5 南投、湳仔 、松柏坑 、二八水 、Chhan5-tiong-ng 、鹿谷、竹山e5 有錢人，攏會chiau5  來探聽，看有影亦無影。
問beh 創啥？煞m7 知影beh 買鹿肉、鹿血來補身體，上重要上有夠力--e5 就是beh 愛買hit 支鹿鞭，「鞭補鞭」 ，hit-lo7 吸引力有外強，相信查甫人查某人攏知影。
有一擺，好運tng 著一隻鹿，thiau-kang  關ti7 厝前e5 hit kha 鐵檻仔內，siaN5 來 一寡相信『威而剛』e5 有錢阿舍，查甫人實在誠害，想beh 閣驚人知，所以逐個攏匿匿chhih-chhih ，偷偷kap 獵戶參詳，「無論如何，hit 支鞭一定愛賣hou7 我！價數保證be7 ka7 你thai5 。」你敢知，hit 支鞭，允人幾擺，八擺。八擺著是八個人客，就是愛有八支鞭，beh 叨來？你ka7 人騙？Ioh 一下準準準 ，chit-e5 獵戶真正是師傅，伊會曉用鹿仔肉、鹿仔皮假做一支鞭，seng5-seng5-seng5 ，一點仔都看be7 分明，一隻鹿賣八支假鞭，早早人就gia5 leh 走，chhun-ti7 厝裡hit 支是beh 家己享受，啥知連鹿肉嘛賣了了e5 時陣，雄雄來 一個內行氣  e5 戇gian3 頭 ，kap 老闆講，「hit 支鹿鞭賣--我！錢算你夠夠！」
TaN 著害，瞞者瞞不識，識者不能瞞！
「牽--e5 ！內面hit 支真--e5  gia5 出來，大--e5 beh 愛！」
「夭壽短命，膨肚短命！Kap 你辛辛苦苦，日子罔度罔度，taN 留chit 支上補--e5 beh 家己用，你！怎thang 為著錢銀，無體諒著我e5 青春！好啦！提提去賣，你chiah 閣怨嘆我 腳酸手軟啦！」啼啼哭哭將按呢ka7 hit 支真鹿鞭phiaN--出來 ！Hit-e5 老大--e5,歡歡喜喜，錢算算咧笑bun2-bun2,chhit-tho5 人敢leh chhit-tho5 假--e5。
「俺某--e5!Chit 齣戲，你閣搬kah chiah-nih8 真，bau2--死lou3 ！本成想beh 一支八賣，真--e5 閣beh 留teh 家己e5,啥知閣加bau2 一個，好佳哉，假--e5 加做一個！哈！哈！哈！」

好笑無？「一隻鹿仔九支鞭」e5 故事會成立，攏是壯陽「色」字起怪招，人若mai3  貪色，社會上嘛be7 有『威而剛』chit 款未有事實就先轟動e5 齣頭。


 
29.	食魚食肉，也著菜kah 。
食，第一重要是營養kap 衛生，逐家攏知影，營養包含卵白質、醣類、脂肪 、維生素 、礦物質 等，咱嘛知影遮e5  營養分存在ti7 各種肉類、魚臊 、青菜內底，所以若beh 得著各種營養，取得平衡無欠點，逐項食物攏愛食，m7-thang 食歸項，養成偏食e5 歹習慣，特別是對囡仔e5 教示，做人父母一定著斟酌。 
古早人食卡bai2 ，食物卡無富裕，三頓魚魚肉肉，食有chhun  e5 人，人講真好命，散凶人to7 無共款，beh 食一塊肉一嘴魚，著愛png7 神明抑是祖先e5 福氣，為著拜神明、敬祖公求保庇，才敢thai5 精牲仔來奉敬，然後才來家己祭牙槽王 ，好命歹命差hiah che7 。
魚臊油分若傷濟，食kah 會起畏 ，chit  時就愛來che  青菜e5 口味，「食魚食肉，也著菜kah 」，che 著是老祖先平衡食物e5 祕訣，油臊食濟，kah che 青菜，食am2 糜仔配芥菜，嘛是一種享受。
Chin2 e5 時代，靠科技e5 厲害，農業e5 發達，食，已經免分好額san3,多數人營養已經過磅，「食魚食肉，也著菜kah 」e5 解說kap 過去已經無仝樣，食鹵肉愛kah 鹹菜甲，kun5  鴨肉、鵝肉lam7  酸菜才有好氣味，酸菜、鹹菜kap 福菜煞變成chit-mai2 料理e5 好時機，親像割包、肉包仔攏就靠這味，食了實在續嘴 。朋友！恁敢知影chit 款好氣味做菜底e5 鹹菜、福菜出ti7 叨位？
公路台一線，中部所在雲林縣斗南過去西旁hit tah  就是大埤鄉，出產鹹菜上有名，he 是用包心割菜 落去siN7 鹽 ，一ian5 一ian5  khng3-tiam3 一kha  大kha e5 紅毛土 桶內，然後閣用一teng5  塑膠布ka7 kham3 密密 ，面頂硩石頭，愈tiam5-chat8 愈好，鹽有脫水殺菌e5 功效，所以siN7 好e5 鹹菜be7 au3 be7 臭 ，不過做chit 種工課真費精神閣食力，若是好價猶算be7-bai2,若是價數be7 夠本，就誠m7  值。聽講過去siN7 鹹菜e5 大桶是用松籮仔 柴做，m7 驚鹽siN7，上驚日曝，若mai3 曝日，用一百年嘛be7 害 ，因為歹照顧，chit-mai2  改用紅毛土桶，可惜紅毛土驚鹽siN7，著愛閣貼磁仔磚 ，beh 做chit 款桶著愛真師傅，若無擋be7 久。
苗栗hit 旁e5  客人庄，in e5 khong3 肉 參--e5  鹹菜叫做福菜，共款是用割菜siN7--e5,人in 卡幼秀，khng3-ti7 磁仔做e5 甕仔 底，嘛是chiN  kah tiam5-chat8 tiam5-chat8 ，siN7 好閣將甕仔顛倒khop ，che 有科學道理，按呢醱酵 e5 氣才be7 漏掉，增加風味，福菜、覆菜，就是按呢來，閣不止仔有學問。有福氣e5 人，咱來去客人庄食福菜，「食魚食肉，也著菜kah 」，beh 食晉前in 就ka7 恁kah kah 好勢好勢，免恁家己麻煩，食好逐家才tau3 相報--heh！
 

30.	一塊白布ka7 我 染  kah 烏。
大人--a3!冤枉--a3!Che 是誤會，我無做chit 款代，m7-thang 聽伊烏白講，烏白ka7 我陷害。
你閣講無，明明有人看你toe3-hia 經過 ，hiah 拄好 ，你無過無火燒，你tu2 過了後，火舌著隨soan 出來 外口，m7 是你放火？無是beh 賴 啥麼人來做？
無著是無，m7-thang beh 「一塊白布ka7 我染kah 烏」，無證無見e5 代誌是be7 使chit 烏白講，你若閣牽拖 我，起官司告你誣告會hou7 你食be7-ta 。…

Chit-e5 時代，千萬m7-thang 做m7-tioh8 代誌，若有做m7-tioh8,空頭piak 出來 ，是會be7 收山 ，喝冤枉亦好，誤會、六會嘛可以，有做e5 一定會留了「痕跡」 ，天知、地知、你知、我知。用現代e5 科技，現代e5 資訊，加上傳播媒體e5 快速，一下查，一下調查，連鞭全台通人知了了，m7-tioh8,猶有全世界共款知了了。
親像頂季仔為著兩個查某囡仔來漏氣e5 黃先生，kap Clinton 婚外情e5 新聞，到路尾著愛會失禮才會准過，敢敢 閣講是人刁工beh ka7 「一塊白布ka7 我染kah 烏」。現代人，啥物是著，啥麼是錯，已經分be7 清，hou7 人批評嘛be7 感覺gai7-gioh8  gai7-gioh8,一個求出名beh 愛好名聲e5 時代，有人為著利己e5 目標，專工製造新聞beh 將伊清白身軀、名譽染hou7 烏，名聲若thau2 才來漂白，講he 是真，講 hit-lo7 是假，kan-na7 你chit-e5 戇gian3 頭hong5 騙kah lin-long seh8,tang 時仔是leh  搬戲，無影是hou7 人「一塊白布ka7 我染kah 烏」e5 冤枉代。
正人君子e5 你，尤其是少年囡仔兄、囡仔姊，為著未來e5 向望，你著清清白白做人，正路著來行，mai3 做歹名聲，為色為財一時做差錯，大漢才beh 翻身就真oh ，你敢知？「一塊白布ka7 我染kah 烏」是冤枉代，假使若是有影做，你是beh 按怎kap 人辯解。
世上上大e5 敵人是siang2 ？連阿扁--a 市長都講第一e5 敵人是家己，有影，你若有才能，人格有清白，有一工貴人 一下到，beh ka7 你牽成，你才be7 受人攻擊，hou7 人挖出卡早e5 歹品行，你若升大官、趁大錢，人會真心欣羨你，be7 怨妒，閣ka7 汝o-lo2,講che 是你應該得。你嘛會凍避免kap 人相諍 ，m7 免kap 人諍講「一塊白布ka7 我染kah 烏」。
 
31.	古早古早，am2 糜仔食be7 飽；
古早古早，蕃薯食kah 飽。
「古早古早，蕃薯食kah 飽」…話to 講猶未煞，學生囡仔隨toe3-leh 應話 ：老師！恁囡仔時代攏hiah 好--ou7,攏有蕃薯thang 食到飽--tong-tong，阮攏無！
「古早古早，am2 糜仔食be7 飽」…
老師！啥hou7 做  am2-moai5-a2?
Am2-moai5-a2 to7 是m7 是飯啦！飯，teng7-teng7 ，am2-moai5-a2 軟軟…
老師！阮食e5 飯都無teng7-teng7,teng7-teng7 m7 是『硬幫幫』？beh 按怎食？
飯就是『乾飯』啦，『稀飯』就是am2-moai5-a2 啦！
Hou3!老師！我知--a！

Che，就是為啥物著挽救台語e5 現實話題，台語是啥物話，台語詞已經失落真濟，阿公、孫仔beh 按怎交陪講話，有影大問題。「古早古早，蕃薯食kah 飽」， hit-e5 時機chit-mai2 e5 囡仔beh thai3-tho2 會知影 ，免了解是無要緊，但是話m7-thang 聽be7 真 ，am2-moai5-a2 著愛講『稀飯』才聽有，有心e5 台灣人，你聽了敢be7 心酸？李登輝總統講--e5 「台灣第一」著愛趁chit-chun7 ，父母話愛講，台語文愛推sak ，無論Ho7-lo2 、客家、原住民，抑也是新住民，家己e5 父母話攏m7-thang 扑m7 見 。beh 寫Ho7-lo2 文，羅馬字lam7 漢字，是目前上好e5 方式，ti7 遮 Siau, Lah-jih 提出一個問題，用漢字寫e5 台灣話kap 漢羅lam7 寫 --e5 做比較，看叨一種--e5 卡好勢：(m7 是批評，只是比較)
聯合報九月十二日出現e5 俗語，「台灣古早味，呷 不飽呷到飽；古早古早，稀粥 呷不飽；古早古早，番薯呷到飽。」Siau, Lah-jih 用漢羅ka7 翻寫做按呢：「台灣古早味，be7 飽食kah 飽；古早古早，蕃薯食kah 飽；古早古早，am2 糜仔食be7 飽。」叨一種發音卡古早味，卡原味？
另外，『呷不飽呷到飽』是ui3 『吃不飽吃到飽』直翻譯過來，台灣話應該是按呢講：be7 飽食到飽。
上尾仔，差一屑仔 be7 記tit 交待：「古早古早，am2 糜仔食be7 飽；古早古早，蕃薯食kah 飽。」chit 句俗語e5 意思是leh 講啥物？其實是leh 講台灣人e5 過去，生活誠艱難，beh 食清米飯無簡單，老人、破病人才會凍食純米煮--e5 e5 清米飯，chhun--e5 只好食am2 糜，可惜緊枵食be7 飽，若beh 食飽，蕃薯滿滿是，用煮、用pu5 ，beh khong3 、beh kun5 ，隨在你，攏總hou7 你食kah 飽飽飽。
請比較，請批評，請指教。

 
32.	做一個老母，白賊 三年。
妻大舅 今年六十外，頭擺做阿公，雖然是火灰公 ，m7 是內公，猶原歡喜kah，妻大妗 對chit 個第一個外孫女，顧kah 那寶咧！見擺 來chhit-tho5,一定in hit-e5 金孫玉孫toe3 tiau5-tiau5 ，chit-e5 時陣，hit-e5 寶貝孫--e5 in 老母，煞變做toe3 som7--e5 ！
若ka7 聽in e5  對話，有影真心適 ，一句來、一句去，你都聽著會愛笑，m7 是笑in leh展in 查某孫仔有偌sui2,有偌仔古錐，是leh 笑in 歸口灶人哪會chiah gau5 pun5-ke-kui ，m7-chiah 八、九ko3 月e5 紅嬰仔nia7-nia7,都猶未度晬 ，tio7 講kah 偌巧tu2 偌巧、外精tu2 外精咧！

大妗按呢講：實在有影巧，會曉叫阿媽--neh！
囡仔in 母--a3:媽！M7 是leh 叫阿媽啦！紫雲leh 叫pa-pa、ma-ma 啦！阿姑！M7 信我弄hou7 你看！紫雲！Gu7!Gu7!Gu7! 
囡仔紫雲：U！U！U！…pa！Pa！…pa！Pa！…ma！Ma！Ma！…
阿姑！閣會叫你--ou7,有khoaN3--無！嘴--nih 又閣teh  ou、ou、ou，leh kap 你扑招呼啦！可惜be7 曉叫姑婆…

實在有影，「做一個老母，白賊三年」。台語e5 基本母音，本來著是a、e、i、ou、u、o，人講七坐、八爬、九發牙，八、九ko3 月e5 囡仔，哪有he be7 曉pa-pa、ma-ma 開始學話，你若kah 伊講愈濟，伊就會曉卡緊kap 你i-i a-a，做父母--e5,你若愛恁囝卡緊叫恁阿爸、阿娘，建議你，卡捷 叫「阿爸、阿娘」hou7 恁囝聽，雖是笑話，嘛是有影，你若無ka7 教，伊beh 哪會會曉，用想--e5 嘛知影。
為啥麼「做一個老母，白賊三年」？母愛e5 偉大ti7 遮，自咱紅紅幼幼 來出世，攏是依倚ti7 老母e5 身邊，食奶、搖睏、lak8 屎、lak8 尿，叨一個做阿娘--e5 m7 知影囝e5 輕重，笑啥乜調，吼啥款聲 ，老母一聽就知咱beh 愛啥，莫怪嬰仔若oaN-a2 一聲，老母隨時ka7 你解說做beh 洗身軀，beh 換尿chu7-a2 ，pa、pa、pa，歡喜tang-tang，阿母嘛歡喜講你會叫阿爸，做過老母e5 人，你講有影抑無影！
「做一個老母，白賊三年」，這m7 是leh 笑天腳下e5 老母m7 是，實在是leh  o-lo2 母親仔e5 愛心，奉勸當今e5 少年老母，育囝 上好家己來，母囝連心m7 是chhin3-chhai2 就會使，你若無親手io，定著無法度ioh 嬰仔ti7 時beh 放尿，若m7 是家己親手chhiaN5，囝beh 愛啥可能你嘛m7 知影？

 
33.	一兼二顧，摸蜊仔 兼洗褲。
芝萌兄、文仲兄、婉婉姊：
白話字e5 部分無問題，只要有合台語聲韻--e5 攏是台語音。彙音寶鑑內底有真濟空韻音 ，m7-ku2 chin2 e5 台灣社會已經有出現chit 款音，小弟e5 想法，既然有合音韻，不如將遮e5 空韻音嘛ka7 khng3-khng3 入去詞庫，隨在人去利用，kan-na7 mai3  超出台語聲韻e5 範圍就會使chit，恁e5 見解按怎？
造字造詞e5 部分，有幾字仔改正，請參考，theng3-hau7 新版e5 HOTSYSR khng3 入去電腦了後，才閣繼續chhoe7 ，che kap 人收集古董共款，俗語鹹酸甜若有繼續寫，一定會閣chhoe7 出真濟通行ti7 咱台灣e5 話詞。寫俗語鹹酸甜e5 目的之一，就是收集giong7-beh 死去  e5 台灣話，看會凍閣hou7 伊繼續活落去--無！
恁ka5  感謝，小弟嘛beh ka7 恁感謝，除了beh ka7 恁表達欽佩kap o-lo2 以外，ti7-chia 嘛beh ka7 恁說lou2-lat8,多謝恁e5 扑拼，開發HOTSYSR  e5 台文軟體，hou7 小弟收益良多，會凍直接台語思考，直接ti7 電腦頂峘 寫文章，將內心e5 歡喜、良心、悲傷、鬱卒，免經過頭殼內e5 台語、華語無停e5 翻譯，就有法度表達個人e5 人生觀，得著重生，日日春(歡喜)，日日無白過，閣對咱台灣文化有淡薄仔幫贊，充滿著希望，真正是「一兼二顧，摸蜊仔兼洗褲」。

Chhantiong  <Siau,Lah-jih>

面頂chit 張批，是ti7 網路頂kap 朋友用E-Mail 傳送--e5,嘛是直接應用HOTSYSR 台文系統軟體所拍字，按呢就知影「一兼二顧，摸蜊仔兼洗褲」實在無ka7 恁hau-siau5 peh8-chhat8 。


 
34.	你講，我不懂。(Li2 kong2, ngou2. put-tong2.)
Png7-pau lai7-te2 u7 lan7 chiau2-a2 nng7!？：
一對公孫仔  leh 看電視e5 新聞報導，新聞記者tu2-leh 報導 一條毒殺案e5 消息：
「Koh-ui7 觀眾 ，根據衛seN kioh  醫生e5 kiam2-iam  結果，hit 粒飯包內底有lan7  chiau2-a2 nng7!…」
孫：阿公！啥麼是lan7 chiau2-a2 nng7?
公：囡仔人m7-thang 胡白講，chia5  leh 講lan7 chiau2-a2 nng7?
孫：電視！
公：Hou3!Tu2-chiah 講he 代誌--ou3 ！M7 是lan7 chiau2-a2 nng7,是lam7 chiau2-a2 nng7 --啦！
公：Chin2 e5 少年實在真害 ，台灣囡仔be7 曉講台灣話，真正離譜，「你講，我不懂」，鹽重--e5 聽著會keh8 耳孔毛，giam5、iam5 不分，國gu2 (語)變穀u2 (雨)，吳(Gou5)老師煞叫做胡(Ou5)老師；韻尾n、m 收be7 好勢，音(im)樂念in 樂，員林(lim5)改名做員鄰(lin5)，親像hit e5  記者將lam7 鳥仔卵ka7 念做lan7 鳥仔卵，面be7 紅，你就知影咱e5 母語失落kah 誠厲害，千錯萬錯m7-na7 是in e5 錯，chit 款e5 話語實在是逐四界滿滿是，可惜逐家無leh 注意，若是像阮孫--e5 ti7 厝裡攏leh 講台語，雖然伊猶m7-bat 代誌，真濟世事是「你講，我不懂」，但是台灣話你若講無順序，伊隨時會知機…

朋友！為著台灣第一，咱著愛卡捷講咱e5 母語，教示咱e5 子弟轉來厝裡著愛用母語交談，嘛請播台語新聞e5 先生小姐，閣卡費神淡薄--a3,阮會感謝你！


 
35.	人過四十，天過晝。
(ChiuN7-siap  就be7-liap。)
人生那peh 山 ，開始充滿希望，唱歌拉曲 ，peh 著誠輕鬆，peh-kah 半山腰，有人開始jiok be7 著 ，有人猶原hiong5-kong5 一直chong5 ，雖然peh-kah 「會呼雞be7 pun5 火」，phiN7-pheN7 喘，嘛是為著beh peh 到山尾溜 上高e5 所在，得著心滿，得著意足，會用得著hia5-pai，會閣再期待。
人e5 一生仝一個樣，囡仔時代歡喜天真，逐日笑hai-hai，期待卡緊大漢e5 將來，少年時代有夠力，一直拼be7-sian7 ，望beh 成家立業，目睭所看攏是未來，娶某生囝，無閒chhih-chhih，啥知一目nih 歲頭已經chiuN7-siap，四十歲e5 年紀，細囝嘛才十外(歲)，tng-tioh8 拼 ，雖然目睭有小可起花 ，開始著愛掛老歲仔目鏡，chit 時陣雄雄想著到底『人生七十才開始』，抑是「人過四十，天過晝」、「chiuN7-siap 就be7-liap」？
『人生七十才開始』愛ka7 看做鼓勵人m7-thang 認老，若是家己看做七十猶會liap，著卡mai3 數想 ，食老著愛修；「人過四十，天過晝」，是leh 提醒你人生已經過一半，m7 免驚m7 免越頭看，勻勻仔行，慢慢仔落崎，心肝若無打hiaN2 ，著會順利『回到家』；天過晝著是下晡時，早起出門扑拼，連鞭著beh 轉來團圓，糖甘蜜甜，敢m7 是？「人過四十，天過晝」，是天理嘛是事實，會bat 人生道理，著kap peh 山共款，peh 崎落嶺攏是歡喜，攏是趣味。
「ChiuN7-siap 就be7-liap 」，上界hou7 人驚，be7-liap 是講查甫人e5 攝護腺 有問題，放尿會滴著鞋，做工課卡be7 me2-chhe3 ，若是閣想著性能力，著hou7 人be7 食be7 睏，beh 怎樣？人講--e5,平常心，身體健康卡要緊，hit 種能力m7-thang 時時khng3 在心，閣講chit-mai2 e5 營養、醫藥chiah 厲害，be7-liap e5 年齡會慢幾若年才來，be7-liap e5 苦悲，除了先天性e5 無奈以外，攏是少年be7 曉想，作孽 得來--e5,朋友！「ChiuN7-siap 就be7-liap 」，mai3 掛在心，若是beh 過有意義e5 人生，生涯 規畫上要緊，量早 來計劃，kan-na7 驚過晝，驚chiuN7-siap 是無必要，退休後e5 生活，才是咱著斟酌小心e5 所在，「天驚過午 ，公教人員驚過六五。」m7 知影你有同意無？

 
36.	飯，會使chit chhin3-chhai2  食；
話，be7 使胡白講。
頂禮拜，市內一間大間閣toe3 流行  e5 啥物名店，發生火災，柴枋仔 搭khit 來  e5 幾若間 小木屋，霎時 間化為烏有 ，火燒厝實在真可怕，「三年著賊偷，m7 值一年火ka-lauh8 」，真正歸叢好好──無剉(錯)！
發生火災e5 天光日 ，為著beh 強調火燒厝e5 可怕kap 囡仔sng2 火e5 危險性，利用生活倫理e5 時間kah 學生開講昨昏火燒厝e5 代誌，tu2-chiah 講著火燒e5 消息，大部分e5 囡仔攏知影了了，大概是ti7 學區內e5 緣故，小可e5 社會新聞，囡仔煞比老師知影卡頭前。
經過情形講未煞，一個查甫囡仔隨應話：
人講he 是頭家家己放火燒--e5!
囡仔人有耳無嘴，m7-thang 胡白講，會hou7 人搧嘴phoe2--ou7!
老師！有影neh，人阮阿爸嘛按呢講！
有影無影，攏無咱e5 代誌，「飯，會使chit chhin3-chhai2 食；話，be7 使胡白講」。你敢知影意思？按怎火燒厝？原因ti7 叨？啥麼人愛去調查？小朋友！知影e5 人gia5 手。
警察！『警察伯伯』！
著！He 是警察e5 責任，警察阿伯in 會叫人去調查，啥物人放火，啥物人犯法，咱be7 使chit 胡白ioh ，胡白牽拖 ，若無證據，chhin3-chhai2 講人做歹，做犯法e5 代誌，he 叫做誣告 ，『誣告』e5 意思恁知影無！後擺m7 好 聽人講一尾蛇，恁就toe3 人講一尾soa5 ，知影--bou3!『小朋友』！
食飯著m7-thang 揀怪 ，逐項嘛好食，看恁中晝食飯包，有人揀東揀西，肥--e5 m7 敢食，青菜阮無愛，一粒飯包食無一半著tan3-tan3 hiN3-sak ，敢be7 討債人e5 物 ？Chit-mai2 起，逐家聽老師e5 話：
「飯，會使chit chhin3-chhai2 食；話，be7 使胡白講」--chit，學校訂e5 便當攏有合衛生，好食歹食，攏著食hou7 了。『好嗎？』


 
37.	暗昏 無叔孫，天光排字un5 。
Siau, Lah-jih  厝toa3  Chhan5-tiong-ng 崁頂庄 ，漢姓姓蕭，蕭姓祖廟就ti7 阮庄內，過去歸庄差不多攏是姓蕭e5 叔孫，外姓e5 庄眾嘛攏有親成關係，m7 是hou7 阮姓蕭--e5 招 ，就是hou7 人抱來io --e5。所以自早崁頂庄e5 人著真和 ，真團結，古早有一句無kai3-goa7 好 聽e5 話，講「賊仔崁頂人」，是ui3 賊仔卡猛人ka7 彎話--e5,話是無好聽，卻是o-lo2 卡濟，斯當時外圍仔人若聽著崁頂人，就m7 敢ka7 欺負。
另外猶有好家教，叔孫弟兄攏按輩分稱呼，真有大細，che 可能kap 漢文化有關係，論輩無論歲，到kah chit-mai2 雖然人情世事卡淡過第六泡茶，卡chiaN2  過酒尾，m7-ku2 Siau, Lah-jih 若是轉去崁頂庄，少年--e5 招呼一聲蕭老師，有歲--e5  卡照古例--e5,m7 是叫Lah-jih 叔，就是叔公、叔爺teh 稱呼，因為論輩分，小弟有卡佔koan5,ban 房 出叔公有影無錯，看族譜，ui3 唐山過台灣到taN，(註：kap 平埔祖媽無關係)，本人是屘囝，老爸嘛是排路尾，可是ban 房嘛出衰微 ，蕭姓宗親好額人，輩分beh 比 Siau, Lah-jih 卡koan5--e5 可能真少，che 就是漢文化封建思想e5 遺毒，大孫捧斗 --e5 財產嘛beh 加一份，按呢大房e5 財產著分兩份，大房若是卡奸巧，細房--e5 當然著去了了，che 是閒話，m7 是Siau, Lah-jih teh kheng-hun ，只是表明漢文化m7 是hiah 呢偉大。
用招--e5 e5 風俗著可能kap 平埔祖媽有關聯。細漢時就bat 聽講平埔番仔上愛kap 漢人做親成，漢人應該m7 是真漢人，是ho7-lo2 人才著，平埔番仔嘛m7 是番，是比唐山過台灣e5 ho7-lo2 人閣卡早ti7 遮徛起e5 平埔族，「有唐山公無唐山媽」，按呢咱e5 祖媽是誰？別人，Siau, Lah-jih m7 敢烏白講，Siau, Lah-jih e5 祖媽可能有平埔族血統，細漢io、抑是用招--e5,阮兜攏bat 發生。
講著血統，煞be7 記得本題，「暗昏無叔孫，天光排字un5」，究竟是啥意思？論輩無論歲，嘛著知影你是啥物人，按怎論，敢m7 是？天黃昏，無khoaN3 人面，tng7 著你，beh 按怎kap 你稱呼才是？人都看be7 清，稱呼就無法度正經，請諒解，若beh 論大細，叫你名抑是叫你阿伯，叔公、嬸婆攏總好，嘛著趁天光才來論，「暗昏無叔孫，天光排字un5」，che 是一說，卡正經無議論。
另外一說就真夭壽 ，無好看樣，是teh 警惕趁食查某 ，匿ti7 暗bin5-bong  e5 所在，為著生活做著見笑代，哪管伊是叨位來，熟似無熟似，有錢趁著是應該。有一工，一位茶店仔查某生理做了beh 送人客，hit 位查某囡仔姊按呢kap 人客講bai2-bai2 ：
「老師！Chit 擺我招待，後擺才閣來！」害hit-e5 老師越頭ka7 看覓，夭壽，夭壽，按呢beh 汰會使。見笑代，起腳拚命走，後擺m7 敢去hit-e5 所在。

 
38.	有緣做牽手；無緣做朋友。
最近常ti7 電視報紙，看著青年男女e5 戀愛古，結局m7 是歡喜，嘛m7 是鹹酸甜，是teh 為愛叫苦，純情e5 查某囡仔嬰， tng-leh  做夢e5 日子，十七歲，生做卡幼chiN2 --e5,講che7 卡ham3-古--leh ，有--e5 猶hou7 in 父母mouh-leh 搖，抱leh 惜--leh，哪會為著愛情來糊塗，失去性命啥人ka7 你幫助？可愛e5 查某囡仔，幼稚e5 性命，敢講有影寂寞e5 十七歲，大人攏m7-bat 恁e5 心內話？抑是你m7 講hou7 大人知？就是恁最親e5 阿爸kap 阿娘，猶有逐工kap 恁講道理e5 老師，敢講連一句心內話，為愛鬱卒e5 言語都無想beh 講hou7 in kah 你相及鬱卒？Kan-na7 ui3 家己心內戇戇縛tiau5 家己，戇戇空想？
你是m7 是受著升學e5 壓力，be7-tang3 thau2 放 ，抑是受著無正確e5 言情小說來自捆，抑是你傷早熟受著色情e5 誘拐行m7 著路？講嘛奇怪，你閣是資優生，gau5 讀冊gau5 講話，是按怎chiah 糊塗，kan-na7 愛情e5 路驚be7 通，不知不覺愛著be7-tang3 愛e5 人，煞著來chhoe7  死路，敢真正有影老師無teh 教，父母無teh 關心？是？M7 是？使人費猜疑，hou7 人想be7-chhun 。
三十外年前，警察電台e5 節目主持人羅蘭小姐，就su3-siong5  kap 青年朋友講，beh 談戀愛，一定著有『談談看，走著瞧！』e5 觀念，兩性有意愛，計劃in e5 將來，是歡喜事一層，但是古早人講--e5 門當戶對e5 觀念嘛m7-thang 放了了，啥麼「只要我喜歡，有啥物不可以！」，chhin3-chhin3 chhai2-chhai2 就ka7 愛落去，也m7 管年齡、學力，四配無四配，是m7 是有正經，若是愛著無應該愛e5 人，煞be7 曉來圓滿收煞，講好聽是為愛殉情 ，別人是看恁那戇人，留落悲傷只有恁親人。

「跳杉池，跳杉池，為愛情來所致，
烏貓烏狗 ，招招beh 去死，死了眾人leh 看伊。」
──雨夜花曲

看伊啥麼？看伊chiah 糊塗，哪be7 曉「有緣做牽手；無緣做朋友」，chit 句俗語e5 真意，人生路途chiah-nih8 遠，貢獻社會e5 責任chiah-nih8 長，敢講做人著chiah 自私，為著自己e5 感情beh-tih8 直 ，留hou7 父母苦心，關心e5 人鬱卒，少年朋友，提出勇氣，好好交朋友，若是交著異性e5 朋友，平常心，『談談看，走著瞧！』，「有緣做牽手；無緣做朋友」，嘛是可以，好bi7-si7 ，敢m7 是！

 
39.	澎湖鳩鵻 ，無情。
Che 是一句giat8-khiat-a2 俗語，『歇後語是也』，簡單講著是講澎湖人無情。
澎湖鄉親請你mai3 受氣，講chit 句話m7 是刁持，早前著bat 講一句「澎湖查某，台灣牛」，澎湖、台灣攏是仝運命，無做無thang 食，beh 做空牢騷 ，只好出外求發展，咱澎湖kap 台灣本島，自古早就是移民e5 社會，唐山公唐山過台灣，心肝結一丸，規氣kap 咱e5 平埔族祖媽扑拼定根ti7 chit 塊土地，為著世傳世，閃法律縫 ，走chong5 他鄉，攏是為著beh 過卡好e5 生活。
咱攏知，澎湖ti7 外海，四面是海，只好向海討一嘴食，tu 風浪 ，搧冬風 ，其他beh 靠土地耕作嘛是為難，到處石頭long7-khong7 ，閣欠活水，艱苦生活e5 澎湖鄉親，只有向高雄、台灣本島來chhoe7 頭路，生活困難，哪有時間轉去故鄉關心，煞hou7 人叫是有影澎湖人卡現實，卡無親。其實台灣本島e5 鄉親猶原共款按呢無奈，出外人，若m7 是趁著家伙，啥人有hit-lo7 面子轉去故鄉？
澎湖到處是沙埔，沙埔出有真濟斑鳩 ，班鳩種類真濟種，有hit-lo7 細號閣kou2-chui 、sui2 款e5 鳩鵻，掠著beh thai5 傷細隻，所以飼來看sui2,當做『寵物』，可惜飼be7 乖，因為伊愛自由生活，無愛人ka7 伊飼飽飽做chhit-tho5 物，煞hou7 人牽拖鳩鵻是無情--e5,嘛是冤枉代一層。
「澎湖鳩鵻，無情」，無情無義m7 是鳩鵻，嘛m7 是澎湖e5 出外人，為著生活、為著自由，啥人攏會為著家己e5 某囝想，敢m7 是？移民ti7 海外e5 鄉親，敢m7 是kap 澎湖人仝一樣，為著無奈，為著理想，才著離鄉背井，你敢知有心e5 海外鄉親，是外呢思鄉為台灣e5 前途扑拼，親像為著推sak 台語文e5 濟濟有志，chit-chun7 攏猶ti7 他鄉鬱卒teh 扑拼，「澎湖鳩鵻，無情」，咱看著--e5 是表面，chit-mai2 一下趁有食，交通又閣利便，關心澎湖e5 鄉親，已經m7 是卡早按呢e5 無奈，hou7 人看做無親，hou7 人看做無情。


 
40.	M7 是九，就是十一。
受著早當時政府「兩個拄拄好，一個無算少」e5 節育運動鼓勵，kap 世界e5 趨勢 影響，chit-mai2 e5 少年翁某，煞有影攏素氣素氣 生--兩個著好，有--e5 卡asalih --e5 生一個就喝chhe2 ，無tu2-chhian7  生兩個攏是查某囡仔e5 時，上加閣生--一個，看會生著查甫囝無！Ti7 in e5觀念，生三個已經算真濟。
生少e5 好處be7 少，母身卡be7 受損，身體健康閣會凍toe3 時行 ，be7 像過去in 父母hit-ian5  hiah 歹命。囡仔少e5 嘛卡好chhiaN5，時間金錢好安排，食、穿、toa3、教育就會凍卡頂真 ，beh 啥有啥，囡仔逐e5 疼命命，隨e5  看著哪寶貝，古早人講，「seng7  豬gia5 灶，seng7 囝不孝」，因果關係ti7 遮，雖然囡仔chit-mai2 猶細漢，大漢是m7 是會不孝猶m7 知影，不過現此時誠歹教示，卻是真--e5,一日kah 暗，m7 是食就是sng2,無著看電視扑電動玩具，讀冊寫作業chhin3-chhai2 應付，父母e5 話哪teh 吹風，老師e5  話那像pun5 火，吹過無跡，pun5-hoa  就煞。
Chit-mai2 e5 學生囡仔，天真有影天真，巧氣逐個都真巧氣，唯一缺點，個人主義，父母交代，老師教示，常常無beh chhap--你 ，你做你，伊做伊，老師教伊念歌讀冊，beh 死na7-hiN3 ，無要無緊，老師若提醒叫伊大聲卡有精神，隨時大聲那狗吠，那雞leh 啼，「m7 是九，就是十一」；ti7 厝內嘛共款，叫伊食飯著卡緊，伊 chhin3-chhai2 pe-pe 兩嘴，就去看電視，若是叫伊慢慢仔 pe，un5-un5-a2 食，伊著嘴罔哺、手罔 ngiau2 ，兩蕊目睭 siong3  別位，m7 是電視，就是戇神戇神，心內m7 知leh 想啥物？「M7 是九，就是十一」。
「M7 是九，著是十一」，傷過磅，無夠氣，攏無thang  好，最好--e5 十全十美，十路chng5  是無簡單，見擺beh 做攏愛十分se3-ji7,食，m7-thang 大細頓，做，m7-thang 貧惰嘛be7 使過勞扑歹身體。拄好著好，「M7 是九，就是十一」，m7 是好代誌。

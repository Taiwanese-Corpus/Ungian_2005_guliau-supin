屎hak8-a2,愈la7 .愈臭。
	為著副總統連戰先生，借錢hou7--人e5 風波，soah 引起國會議員互相thuh 臭。有e5 為著保護主人，公開ka7 i 借錢e5 名單，意思是講借錢無siaN2？有e5 講gun2有借有還，朋友有通財之義，che. nah 有siaN2-mih稀奇；有人講beh 講人有借錢tioh8-ai3 theh8出證據，若無. 是beh 告--你；有人講借錢也m7 是政治獻金，nah tioh8 chiah-ni7  重視是beh ni5?Tak8-e5 講gah 真有理。
	講--ma7有影，朋友交陪，有來有去，互相借錢，你kam2 m7-bat？Nah tioh8 ka7 人公開，看人beh 走去toh位bih？Ian3-khi3 tai7,kam2 m7 是？Koh 講. ou-se、借錢、獻金…beh an2-choaN2 分？實在hou7 台灣人嫌疑gah 亂紛紛，有hit-lo7 khah be7 吞忍e5 gong7人民，聽著講借錢e5 風波hiah-ni7 囉嗦，聽gah 會煩，soah 來phaiN2嘴kan3 kap chhoh。「屎hak8-a2,愈la7 .愈臭，」la7 gah joa7臭ma7是an2-ni--nia5。議員先生，lin2 nah會m7 想khah 真，an2-ni 互相khang3 粒a2 phi2是beh ni5,la7 gah 臭kouN-kouN hou7 人無好印象ma7是lin2,借錢無一定是phaiN2 tai7-chi3,kan-taN 是khah ian3-khi3。M7-kuh 若是借著國庫e5 錢，iah 是有借免還e5 利益輸送，he. 就ai3去hou7 雷chim，chiah 會消人民e5 火氣。
	聰明e5 你kap i，若有人ka7 你借錢，歡喜就借--i，借了千萬m7-thang kang5 講--出-去。朋友--mah，tak8-e5 歡喜bi7-si7。
	
	【註解】
 
屎hak8-a2:古早出糞式e5 廁所。
la7:撈，攪動。
借錢hou7--人：『借錢給別人』。
thuh 臭：攪臭，liah8毛病。
chiah-ni7  重視是beh ni5:『這麼重視幹什麼』。
m7-bat：『不曾有』。
走去toh位bih：因為ian3-khi3無面見--人。
ian3-khi3 tai7:『丟臉的事』。
ou-se：『賄賂』。
phaiN2嘴：講無好聽e5 話。
kan3 kap chhoh：chhoh-kan3-kiau7,罵人e5 話。
ma7是an2-ni--nia5:『不過如此而已』。
想khah 真：想khah 清楚--leh。
khang3 粒a2 phi2:『揭瘡疤』。
臭kouN-kouN：『臭得不得了』。
hou7 雷chim：『被雷打』，俗語講phaiN2心hou7 雷chim。
kang5:共，ka7 lang5,共人，『跟人家』。
歡喜bi7-si7:歡喜就好。
 
 
台灣時間，無準算。
	「來去hong5 請--ou！」
	「Kam2 tioh8 chiah 早？」
	「已經11點50分，這chun7 來去tu2 好，時間訂ti7 中晝12點--neh！」
	「我知--lah！這chun7 去siuN 早--lah！都無beh 去kang5 排碗箸kong？」
	每pai2 hong5 請食喜酒，若是聽別人e5 嘴，照時間慢半點鐘赴會，10 pai2有9 pai2 tu2-a2 好勢好勢，m7 是放炮tu2 開始，就是人客已經坐gah 滿滿tiN7-tiN7。若是為著遲到驚phaiN2-se3,準時到位，10 kai2有10 kai2 ti7 筵席中等gah 起phaiN2-se3,hiah 愛hou7 人請？Hiah m7 知影台灣人e5 社會？「台灣時間，無準算，」lin2做老師--e5 就是hiah-ni7 tiau直、kou2-i3、han-ban7、toe3 be7 著社會。
	準時，soah m7 tioh8--去！Che. 是siaN2-mih社會？
	台灣時間，台灣時間，自古以來就是這個（死人）款，sian 改ma7改be7 piN3。據在你an2-choaN2 講tioh8 準時，到時猶原ka7時間放be7 記。都beh 進入已開發e5 國家，科技chiah 進步，經濟chiah-ni7 好，講是法治民主e5 社會，an2-choaN2 人民會chiah-ni7 無講規矩？Che. kam2是政府ai3 做e5 khang-khoe3,iah 是民間風俗e5 慣勢？上好是m7-thang chhap--i，免得gia5-ke5惹來人民e5 反逆。
	「台灣時間，無準算，」失去國際水準，kian3-siau3 tai7 1 chan5。
	
	【註解】
 
無準算：講了無算是，『說了不算數』。
hong5 請：hou7 人請（客）。
tu2-a2 好勢好勢：『湊巧剛剛好』。
tiN7：淀，『滿』。
10 kai2:『十次』。
筵席：ian5-sek8。
hiah 愛：『那麼喜歡』。
toe3 be7 著：『跟不上』。
sian：仙，千，『每次』，『無論如何』。
piN3：變。
慣勢：慣習，『習慣』。
m7-thang chhap--i：『別管他』。
反逆：hoan2-keh8,反對，反抗。
 
 
台灣塗，軟。（軟塗，深掘。）
	台灣好所在，四季如春，人人phah拚gau5 吞忍，勤儉惜生命，驚死m7 敢kap 人拚，牛椆內會hiau2 tak 牛母，牛椆外口是1 隻gong7牛，tng7 著hong5 欺負，be7-hiau2 kap 人議論，kan-taN 一直lun2、lun2、lun2,m7 知leh 忍siaN2 siau5?忍到尾--a2,soah hou7 人騎tiam3 頂頭，因為你「台灣塗，軟」，會sai2 得「軟塗深掘」。
	台灣雖 bong2 是好所在，塗肉好，好種作，農產品質che7 koh 好，外銷趁錢真正che7;談科技，ma7 be7-bai2,外匯存底long2 是ui3 chia 來；講民主就有面子，tak8-e5上愛，若是be7 爽，講1 句民主就會sai2 得ou-peh8來，警察若是惡khiak8-khiak8,人民就刺gia5-gia5。到尾--a2 社會成本m7 知beh 算siaN2人e5 giah8?
	講--a 講，台灣人實在有本領，政府官員m7 驚人民，貪污酷刑long2 總來；人民ma7 m7 驚政府，自力救濟抗爭tan3 雞卵，oan-ke相爭chhin3-chhai2 peng2。人民有氣魄，官員老神在在，驚siaN2-mih？Kang7款e5 過程iau2 m7 是1 日1 日來發生？
	「台灣塗，軟，」台灣人e5 氣魄歸尾ma7是軟，軟kauh-kauh，軟gah hou7 人欺負，iau2-koh m7 認輸。Kan-taN beh 堅持『中華民國在台灣』，soah hou7 in China 講lan2 e5 台灣是in e5 1 省，有1 工hou7 i 無講理，chhin3-chhai2 砲彈ka7 你pong3-pong3 叫，koh hoah 1 聲a共--e5 來，就hou7 lin2驚gah 軟sio5-sio5。「軟塗，深掘，」台灣人e5 工夫，悲慘！悲哀！
	有智慧，有信心e5 台灣人，心肝liah8 hou7 在，做你免驚，無ti7-tai7。
	
	【註解】
 
gau5:『善於』。
外匯存底：goa7-hoe7 chun5-te2。
牛椆：gu5-tiau5,『牛欄』。
lun2:忍，忍耐。
siaN2 siau5:siaN2-mih。（不滿、siuN7氣e5 時講e5 粗魯話）
塗肉：土地e5 地質。
惡khiak8-khiak8:真phaiN2。
刺gia5-gia5:行為兇惡phaiN2應付。
giah8:額，『份』。
tan3:『擲，丟』。
oan-ke相爭：『爭吵打架』。
chhin3-chhai2 peng2:隨隨便便抗爭，『動不動就抗爭』。
老神在在：『神色自如，不驚慌』。
iau2 m7 是：『還不是』。
China：支那，秦a2,秦仔，『中國』。
軟sio5-sio5:『軟扒扒』。
心肝liah8 hou7 在：『穩住心情』。
 
 
立夏補老pe7,穀雨補老母。
	「母親節tit-beh 到--a，lin2 chiah-e5 少年老師beh an2-choaN2 慶祝？」
	「包紅包上好，hou7 gun2 a母a爸in 隨在處理，歡喜就好。」
	「揀in kah-i3 e5 物件，事先chhoan5 hou7 好勢，禮拜日hit 1 工koh 買1 盒雞卵糕，等切雞卵糕e5 時，chiah theh8出來送禮，hou7 老pe7老母歡喜--1-下。」
	「Gun2兄弟姊妹會齊，beh 辦1 桌chheN-chhau 請gun2 a爸、i--a2,chiah koh chhoa7 in 去台中seh8-seh8--leh，順續ka7 in 買幾領sui2 衫，iah 是別項long2 會sai2--得。若in 2 人歡喜就好。」
	「人gun2早就做--過-a，gun2 tau無leh 時行5--月第二禮拜日e5 母親節！」
	「『立夏補老pe7,』lin2 kam2 bat 聽--過？頂日陽曆5 月初5 是立夏，前幾工gun2 ta-ke 就一直交帶，趁hioh-khun3日，趕緊去買1 koa2 大麵kap 豬肉liau，koaN7 tng2去lin2後頭厝thang 好敬親家親姆，若siuN 慢就phaiN2-se3。」
	「Lin2 ta-ke koh chiaN5 gau5,會hiau2 ka7 你tau3 hoat8-loh8。Lin2 chiah-e5 老師有聽--著-無？『立夏補老pe7,』che. 是古早傳--落-來e5 好風俗，實在比chit-ma2 e5方式khah 有意義。大麵表示長歲壽，豬肉是beh 煮大麵--e5,che. m7 是leh 做生日，是leh 補償pe7母e5 辛苦，hou7 in 食1 頓好料--e5,選ti7 立夏chin3前，應該是tau3句好唸，kap 8月初8 爸爸節kang7款。另外ma7有補老母--e5,「穀雨，補老母，」意義kang7款，因為穀雨kap 立夏chiah 差半個月，所以大部分long2 做1 pai2 nia5。」
……
	「立夏補老pe7,」beh an2-choaN2 補？孝心上要緊，開錢che7 少mai3 計較，姊妹會齊上好，若是有a伯a叔--e5,順續送in 1 份，開錢無joa7 che7,意思chiaN5 好。Siau, Lah-jih 自早就食過chiaN5 che7 pai2 chau-a2-sun-a2 送e5 大麵。
	「立夏補老pe7,」ma7有人叫做大麵節，tioh8--lah！Che. 是嫁--出-去e5 cha-bou2 kiaN2 chiah tioh8 做e5 khang-khoe3,若是cha-pou kiaN2 iah 是未嫁e5 cha-bou2 kiaN2，lin2 beh 敬老pe7老母，就ai3 利用八八節iah 是母親節--lou！
	
	【註解】
 
補：補償，m7 是補品。
tit-beh 到--a：『快要到了』。
揀：選。
chhoan5:拴，準備，『事先準備』。
會齊：講通和，參詳好勢。
chheN-chhau：『豐盛的酒席』。
i--a2:gun2叫老母叫i--a2。
chhoa7:『帶』。
seh8-seh8--leh：『逛一逛』。
時行：si5-kiaN5，流行。
koaN7：𣳈，『提』。
後頭厝：『娘家』。
thang 好：可以。
tau3 hoat8-loh8:『幫忙料理』。
好料--e5:好食有料--e5。
chau-a2-sun-a2:姪女（tit8-lu2 ）。
cha-pou kiaN2：查甫囝，『兒子』。
 
 
姑換嫂，無thang 好。
	5 月初9 台灣日報e5 特稿，「姑換嫂，親上加親真正好。」看了真趣味，ma7看gah 花sa3-sa3。原來是細姑a2 嫁hou7 a兄做bou2,本來是i ai3叫我a嫂，chit-ma2 soah 換我ai3 hiam3 i a嫂。若聽無詳細，koh 換1 個說法講hou7 清楚。
	甲方e5 cha-pou 娶乙方cha-pou e5 小妹做牽手，乙方cha-pou 娶甲方e5 小妹做牽手，意思就是講2 個cha-pou--e5,交換娶對方e5 小妹做bou2,an2-ni khia7 ti7 hit 2 個cha-bou2 gin2-a2 e5 立場來講，ti7 翁婿這peng5,翁婿e5 小妹是細姑a2,tng2去外家e5 時，hit 個細姑a2 soah變做大嫂，趣味--houhN！2 對翁bou2應該有4 位親chiaN5，chit-ma2 因為親上加親，雙重親，soah chhun 2 口灶thang 交陪。
	姑換嫂，好iah m7 好，看人e5 姻緣，看人e5 感情培養，kiam2-chhai2 為著雙重親，互相khah 好tau3-tin7,有誤解ma7 khah 好互相吞忍理解。親姊妹嫁親兄弟有人講「家庭若beh 敗，姊妹a2 做同姒」，事實就是胡言亂說，無影無跡e5 傳說。Chit-ma2 這句「姑換嫂，無thang 好」應該ma7是講sng2 e5 迷信，報紙紹介e5 hit 2 對姑換嫂e5 翁bou2,結婚二、三十年，m7 是好gah 糖甘蜜甜，是an2-choaN2 會有這款迷信流傳--neh？應該是受「姑換嫂」這個故事誤導，歌a2冊「姑換嫂」是leh 紹介China 宋朝e5 故事，結尾雖 bong2 是喜劇來收場，m7-kuh 故事e5 劇情是真僥倖，有重婚e5 嫌疑，有差錯e5 奸情，tai7-chi3 ko5-ko5 纏，m7-chiah hou7 人kioh-si7有影「姑換嫂，無thang 好」。
	台灣迷信滿滿是，tak8-e5 tioh8 細膩。
	
	【註解】
 
無thang 好：『不怎麼好』。
hiam3:叫，喊。
khia7 ti7:徛ti7,『站在』。
這peng5:這旁，『這一邊』。
外家：『娘家』。
4 位親chiaN5：『四家親戚』。
雙重親：siang-teng5-chhin。
soah chhun 2 口灶thang 交陪：『只剩兩家可以攀親戚』。
吞忍：thun-lun2。
講sng2:講sng2 笑。
真僥倖：chin hiau-heng7。
重婚：teng5-hun。
ko5-ko5  纏：故事複雜囉嗦。
kioh-si7有影：『以為真的』。
 
 
Thai5 頭生理有人做，了錢生理無人做。
	『守望相助』是現代人上kai3需要認bat e5 觀念；beh 完成這個khang-khoe3,上重要e5 人物就是里長。里長伯--a 做人是kai3 公道，做公親鋪橋造路，人人受i 照顧，紅包白包be7-sai2 得糊塗，庄內大細項tai7-chi3,叫--i i 就行；無論是透風落雨，chai2起iah 是半暝，服務第一，趁錢No sut，ma7 m7 敢，因為3 好1 公道，che. 是khah 早做里長e5 名聲。
	換gah chit-ma2 e5 里長兄，多數變gah 無相kang5。功利主義，政府e5 宣傳者，真好，kan-taN o-lo2,無beh 替里民走chong5 hoat8-loh8;kan-taN 會hiau2爭取路燈、khong7 taN2-ma2-ka，無beh 爭取文化本土化；無beh 教化法治精神，kan-taN 會hiau2選舉做柱a2 kha，莫怪--ou，今年e5 里長選舉chiah 會chiah 鬧熱。
	做柱a2 kha，聽講好處多多，m7-chiah 今年參選e5 人chiah-ni7 che7,競選e5 齣頭ma7真chhia-iaN7。Tu2登記nia5,服務處e5 成立就驚--死人，花箍that倒街，等到競選e5 時chun7,有食有liah8,競選費用m7 知影beh 開joa7 che7,選無tiau5 當然錢就了，親像poah8 輸kiau2,選若tiau5 是beh an2-choaN2 回收chiah be7 了？Kou2-i3人實在想be7-hiau2。「Thai5 頭生理有人做，了錢生理無人做，」做里長tiaN7-tioh8 有真che7 好處thang sut，無，nah 有chiah che7人競選gah 熱phut-phut。聽講里長e5 薪水有3、4萬khou，koh 會sai2得做柱a2 kha，敢e5 人bau2  gah 食be7 了，iau2有真che7 好處等i sa。Han-ban7--e5 整kiau2 間，gau5--e5 包工程，上好e5 計劃就是政治前途等i 發展，里長做了換議員，議員做了換立委iah 縣長，愈選愈koan5。「Thai5 頭生理有人做，了錢生理無人做，」原來就是an2-ni，kai3 成poah8 大kiau2。
	
	【註解】
 
thai5 頭：『殺頭』。
了錢：『賠錢』。
上kai3:上蓋，『最』。
認bat：認識。
No sut：無thang 食錢。
走chong5 hoat8-loh8:奔走hoat8-loh8 khang-khoe3。
khong7:『鋪』。
taN2-ma2-ka：打馬膠，tam2-a2-ka，『柏油』。
齣頭：chhut-thau5,出頭，『花樣』，『把戲』。
chhia-iaN7：『舖張熱鬧』，『風光有面子』。
選無tiau5:『沒選上』。
poah8 輸kiau2:賭博輸錢。
chiah be7 了：chiah be7 了錢。
sa：挲，chhin3-chhai2 theh8--leh，『抓取』。
整kiau2 間：開kiau2 間，『經營賭場』。
kai3 成poah8 大kiau2:『很像豪賭』。
 
 
遠--e5 thai5 雞角，近--e5 食米篩目。
	「A爸，我tng2--來-a！」（Ka7 你嫁hiah 遠，chiah 久無tng2--來，趕緊備辦酒菜，順續thai5 1 隻大雞角，hou7 lin2食gah 笑bun2-bun2!）
	「A母，我tng2--來-a！」（Tng2--來就好，iau2未食--houhN！A母來chhoan5 1 koa2 米篩目hou7 lin2食be7-iau！）
	「遠--e5 thai5 雞角，近--e5 食米篩目。」Kam2 會差hiah che7?是m7 是pe7母大細目？
	Be7--lah，be7--lah！He 是無可能，pe7母疼kiaN2 1 樣心，hou7 kiaN2--e5 nah 有雙款情，你講是m7 是。
	遠就oh 見面，思念khah che7,一直ng3 i tng2,1 年thang3 天，難得tng2來1、2 pai2,kiaN2婿外孫同齊來，pe7母看著笑hai-hai。無thai5 雞nah會sai2,上好liah8 hit 隻chhio 雞角起來thai5,m7-thang khng3 到a舅來。
	嫁ti7 厝邊路頭近，1 日na2 leh 行灶kha，透早tng2來1 choa7,beh 暗a2 ma7會tng2來看看；tng7 著食飯加1 塊碗，beh 食就食，m7 食就tiam3 邊--a 看；總--是ka-ti7 e5 cha-bou2 kiaN2，nah tioh8客氣beh chhong3 siaN2；若是chhoa7 1 koaN7 孫--e5 tng2--來，a-ma2 就來chhoan5 米篩目hou7 lin2食。近就chiap8 tng2--來，chiap8 tng2--來就kho3-siok8,kho3-siok8 自然就chhin3-chhai2。Che. 是真自然e5 道理。
	朋友tau3-tin7 ma7 kang7款，誠意食水甜，kho3-siok8 就免細膩，招待無夠ma7 mai3 khiau-khi。「遠--e5 thai5 雞角，近--e5 食米篩目」是正常e5 待客之道，m7 是『勢利眼』，看人無起。
	
	【註解】
 
雞角：『已成長的公雞』。
米篩目：『米做的小吃』。
hiah 遠：『那麼遠』。
tng2--來就好：『回來就好』。
iau2未食--houhN：『還沒吃飯吧』。
chhoan5 1 koa2:『準備一些』。
食be7-iau：『吃了不會餓，可以止飢』。
ng3:盼望。
1 年thang3 天：『一整年』。
chhio 雞角：已經發情e5 雞公。
1 choa7:『一回』。
tiam3:『在』。
chhoa7 1 koaN7 孫--e5:『帶一群孫子』。
chiap8 tng2--來：常常回來。
kho3-siok8:互相免客氣。
khiau-khi：見怪。
看人無：『瞧不起人』。
 
 
在職，怨職。
	「Iau2是lin2做老師--e5 上好，1 個月4、5萬khou leh thio，涼涼a2 過，也有hioh 熱，也有hioh-koaN5，chit-ma2 koh 有『週休』2 工，實在hou7 人欣羨。」
	「人政府無嫌gun2 pin7-toaN7，gun2 ma7 m7 敢嫌薪水少錢，若是用算日--e5,有影比做工a2 贏真che7。」
	「後世人，gun2 beh 來認真讀冊，ma7 beh 來做老師，chiah 免得tak8 工怨慼，tak8 工做gah giong7-beh 無命。」
	「錢大百，人落肉，m7 免leh"在職，怨職"。百萬轎車lin2 leh 駛，房地產lin2 leh hak，銀行寄金簿算be7 了，siaN2款行業chiah-ni7 好，你koh iau2 leh 囉嗦，你看gun2 na2 leh chhit-tho5,gun2看lin2財產hiah-che7 chiok好。」
……
	人愛peh koan5,水beh 流ke7,be7 滿足現況tioh8-ai3換項phah拚。若是kan-taN 會hiau2「在職，怨職」，kui-khi3 在職認職khah 實在，也be7 誤人khang-khoe3,也be7 死豬鎮砧蹧躂人。了解ka-ti7 e5 才情，chhoe7 適合e5 事業、thau5-lou7來經營；認真phah拚候時機chiah koh 望高昇，m7-thang 一直「在職，怨職」講be7 清，講gah 心頭凝，講gah hou7 人phui3 嘴noa7,無才tiau7也敢kap 人leh「在職，怨職」。
	
	【註解】
 
thio：趁。
算日--e5:1 工1 工照算。
後世人：『下輩子』。
giong7-beh：強卜，『快要』。
錢大百，人落肉：錢趁真che7,人soah 瘦pi-pa。
轎車：kio7-chhia。
hak：蓄，『置產』。
peh koan5:『爬高』。
現況：hian7-hong2。
換項：換別項。
phui3 嘴noa7:『吐口水』。
 








Mai3 求齊全，萬百項khang-khoe3 ma7 kai3 心適。

 
Liah8龜，走鼊。
	大專運動會ti7 大葉大學舉辦，禮拜日約朋友beh 去看鬧熱，參觀gun2 kiaN2 kap in 後生leh phah 網球。
	Gun2約束好勢，早時10 點半beh ti7 工學院門口會齊，chiah 做夥去chhoe7 網球比賽e5 所在。10 點左右來到學校門口，服務人員叫gun2車ai3停toa3 chia，chiah 用步攆行來工學院門口。等10 分鐘久，無看人影，已經超過10 點半，1 問chiah 知影，這棟是工學院，後壁2 棟ma7是，只好chhoe7--落-去，chhoe7 到後棟kang7款無看著人。姑不二衷koh chong5 倒tng2--來，tng7 著黃醫生，i 講你hit 個朋友林--先-生tu2-chiah ti7 chia 等你等gah 起凝，chit-ma2 kiam2-chhai2已經去網球場，行，lan2同齊來去，mai3 toa3 chia seh8 lin-long。真正「liah8龜，走鼊」就是an2-ni-siN。M7-bat 來有影khah 害，環境無熟，約束就無好勢，自然2 人ka2-na2 leh bih相chhoe7。真ka-chai3,平常時有leh 運動，若無kan-taN ti7 這個山頂，peh koan5 落ke7,thi5-thu5 3、40分鐘，未看運動會，2 支kha骨就軟1 koeh8。
	讀冊人tng7 著考試，上ai3 liah8問題；siaN2-mih老師ai3 出siaN2款問題，tah 1 位老師會漏題；有e5 老師愛beh 學生好成績，ma7會幫忙學生liah8問題，liah8來liah8去tak8-e5就考gah 好勢好勢。M7-kuh 有tang 時a2 ma7會出chhe5,「liah8龜，走鼊，」kap 人leh bih相chhoe7;有讀--e5 出無半題，無讀--e5 出真che7,結果soah 頭le5-le5,chiaN5 phaiN2-se3。
	
	【註解】
 
大葉：Tai7-iap8。
步攆：pou7-lian2,用步行。
chong5:趕緊走。
tu2-chiah：『剛剛』。
等gah 起凝：等到發脾氣。
seh8 lin-long：『打轉』。
an2-ni-siN：an2-ni生，『像這樣』。
m7-bat 來：『沒來過』。
bih相chhoe7:『捉迷藏』。
peh koan5 落ke7:『爬上爬下』。
thi5-thu5:拖時間。
1 koeh8:『一截』。
tah 1 位：『哪一位』。
出chhe5:出差錯。
 
 
想貪，戴雞檻。
	Gun2崁頂庄hit 班長青bat 字班，每1 pai2上課e5 尾--a2 5 分鐘，long2 會講1 pha 笑話hou7 in tak8-e5聽，in long2 聽gah chiaN5 趣味。Eng5暗講e5 笑話是ui3 洪惟仁老師e5 台語經典笑話選--出-來-e5:
	講有1 個好giah8人去相命，相命仙--e5 ka7 i 講：「你人. 生做koan5-chhiang5 大han3,頭大面四方，肚大居財王，妝妝--leh kai3 成皇帝，你有皇帝命--ou7!」
	自an2-ni hit 個好giah8人等beh 做皇帝，tak8工妝sui2-sui2,學行皇帝步，koh chhiaN3 1 koa2 人行前toe3 後助威風，宛然1 位出巡e5 皇帝。無幾年，家伙因為死坐活食1 下ia7 了了，soah 變做1 個羅漢kha-a2,tak8 工si3-koe3 loa7-loa7-so5。
	有1 工ti7 廟庭看戲，戲煞鼓--a i iau2 m7 徙kha，一直看人收戲籠，尾--a2 kap 戲頭家熟sai7--起-來，頭家知影i 無thau5-lou7,就招i 學做戲。這個好giah8人羅漢kha-a2,koh 也有poaN戲e5 天才，ui3 gia5 旗軍a2 開始學，後來升做小生，kian3若poaN戲有皇帝e5 齣頭，long2 hou7 i 演皇帝e5 角色。PoaN 1 下久，soah 有影chiaN5 成皇帝pan7。有1 工，i 落後台照鏡看ka-ti7 e5 打扮，chiah 吐1 個大氣講：「相命仙a2 講了有夠準，原來我有皇帝命都tioh8!」
	故事講soah，hiah-e5 a-ma2 級e5 學生續嘴講：「想貪，戴雞檻。」
	Tioh8--a！人，iau2是kha踏實地khah 實在，像hit 個好giah8人，有錢有財產iau2 be7 滿足，koh siau3想做皇帝！家伙賣了了chiah來做戲妝皇帝，koh iau2 leh o-lo2相命仙a2 e5 話有夠準，實在笑死人。各位同學，m7 是lan2該得--e5,千萬m7-thang siau3想。若有簽六合彩e5 人，上好m7-thang 簽，若是無簽擋be7 tiau5,lan2就mai3 簽hiah che7,sng2 笑--1-下就好。「想貪，戴雞檻，」這個故事是真好e5 教訓。
	
	【註解】
 
想貪，戴雞檻：che. 有1 個故事，可惜chhoe7 無資料。
1 pha：故事、歌曲、詩e5 單位叫1 pha。
koan5-chhiang5:『高挑』。
妝妝--leh：打扮1 下。
kai3 成：『非常像』。
chhiaN3：倩，『雇』，用錢倩。
宛然：oan2-jian5。
死坐活食：『坐吃山空』。
ia7 了了：開了了。
si3-koe3 loa7-loa7-so5:『到處遊手好閒』。
iau2 m7 徙kha：猶m7 行開。
gia5 旗軍a2:『跑龍套』。
皇帝pan7:皇帝扮，皇帝e5 模樣。
siau3想：數想，siau3-siuN7，『非份之想』。
 
 
Tng 天白日，雨潑tui3 天窗入--來。
	立夏tu2 過（3月29），小滿iau2未到（4月15），離6--月風颱期iau2 oan-na 2 個月，信義鄉神木村e5 居民實在有夠soe！頂幾日，kan-taN 天頂落1 koa2 雨，就無tai7無chi3 發生塗石流，沖斷in 對外交通e5 大橋，hou7 in 心肝tiuh 3 下，真正是「tng 天白日，雨潑tui3天窗入--來」。是天災？Iah 是人禍？
	林務局講這種塗石流e5 發生，是開發新中橫公路e5 時，廢塗亂倒ti7 坑溝a2 所致；m7-kuh神木村前村長郭芳儒giau5疑講，kiam2-chhai2是林務局ti7 民國75、76年間，執行林相改革方案，樹a2 剉siuN che7,chit-ma2 樹a2頭已經爛了，新叢e5 樹a2 iau2無含水e5 功效，chiah 是災害e5 原因。
	到底siaN2原因？像這款「tng 天白日，雨潑tui3天窗入來」e5 天災人禍，m7 知tang 時a2 chiah 會消除無事？離85年全國第一pai2塗石流事件，到taN 已經beh 2 年，落雨量kan-taN 30幾公釐就會發生e5 災害，以後tiaN7-tioh8 iau2 koh 會發生。徙庄e5 計劃未解決，beh an2-choaN2叫神木村e5 庄民生活會安穩--neh？
	「Tng 天白日，雨潑tui3天窗入--來，」這款e5 soe-siau5,這款e5 無奈，神木村e5 庄民值得lan2同情。
	
	【註解】
 
tu2 過：『剛過』。
iau2 oan-na：iau2 hoan5-na2,『還』，『仍舊』。
soe：衰，『倒楣』。
塗石流：土石流，thou5-chioh8-liu5。
心肝tiuh 3下：『心有餘悸』。
郭芳儒：Koeh Hong-ju5。
執行林相改革方案：chip-heng5 lim5-siong3 kai2-kek hong-an3。
剉siuN che7:chho3 siuN-che7,『砍太多』。
含水：kam5-chui2。
m7 知tang 時a2:『不知何時』。
公釐：kong-li5。
徙庄：soa2-chng。
 
 
有手伸無路，有kha行無步。
	有1 工，來1 通電話：
	「Oe5!Lan2 toh位？」
	「我A-hiap8--a-lah！」
	「你是chia5?Nah聽be7 出你e5 聲？」
	「Ah 都你e5 同窗--e5,A-hiap8--a-lah！」
	「Ou5!知影--lah！SiaN2-mih tai7-chi3?」
	「Ah 都…ah 都這cham7-a2 無khang-khoe3做，無收入，chit-ma2 連食飯都成問題。也m7 敢出門，也m7 敢ka7 人借錢，出門tioh8開錢，ka7 人問beh 借錢，想--著就ian3-khi3。想講lan2是同窗--e5,m7-chiah 敢chhoe7--你。頂日a2 去lin2 tau，看你無ti7--leh，m7 敢ka7 lin2 bou2出嘴，實在chiaN5 kian3-siau3。」
	「無問題！無問題！Tioh8 joa7 che7?」
	「免che7,3000就好！Theng3-hau7 過--幾-工-a 有趁chiah 還--你！」
	……
	可憐e5 同窗--e5,到 taN beh 60--a，iau2無bou2無猴，單chhau 1 ko5。也be7-hiau2 khah 儉--leh，han-ban7人koh be7 勤儉，趁了了食了了，long2 無chhun後。TaN，知tai7--lou houhN！「有手伸無路，有kha行無步」就是這款樣相。人看你好kha好手，ma7 m7 知你是an2-choaN2 tiam3 涼亭kha hia m7 出門，siang2知你是無錢leh 鬱卒。
	做人就ai3拚，han-ban7人koh khah ai3知影拚命。好天就ai3粒積雨來糧，chiah be7 tng7 著「有手伸無路，有kha行無步」e5 時chun7。雖 bong2 m7 免去hou7 餓--著，m7-kuh 伸手ka7 人討，總--是有khah ian3-khi3。
	Che. 是勸人e5 話，這位同窗--e5 ma7 tioh8 ka7 tau3-saN-kang7。
	
	【註解】
 
chia5:『誰』。
ou5:『哦』。
這cham7-a2:這站a2,『這陣子』。
m7-chiah：『所以…才…』，『因此』。
無ti7--leh：『不在家』。
theng3-hau7:聽候，等候。
單chhau 1 ko5:單單1 個人。
chhun後：chhun後步，存--起-來留後pai2用。
知tai7--lou houhN！：『知道事情嚴重了！』。
樣相：iuN7-siuN3，模樣。
tng7 著：『碰到』。
餓--著：go7--tioh8,m7 是iau--tioh8。
 
 
目chiu 花花，瓠a2 看做菜瓜；目chiu 霧霧，pat8-a2 看做蓮霧。
	拜3 e-pou 去鎮立圖書館上課，kap 20外位老師研究羅馬白話字，1 時pin7-toaN7掛目鏡，「chhoe」soah ka7 唸做「choe」，「lu2」ka7 看做「ju2」；koh 一直ka7 老師解說講豆乳e5「ju2」，cha-bou2 老師sng2 笑應講：「Gun2是lu2--e5,m7 是ju2--e5。」Chiah 發現看m7 tioh8--去。PhaiN2-se3!PhaiN2-se3!食老有khah 輸，「目chiu 花花，瓠a2 看做菜瓜；目chiu 霧霧，pat8-a2 soah 看做蓮霧。」所有e5 老師聽了soah 起愛笑。
	人講chiuN7-siap 就be7 liap；雖 bong2 無hiah 嚴重，m7-kuh chat 這2 蕊目chiu koh 有準。40 thong2 歲就開始配老歲a2目鏡，尾--a2 soah 1 年不如1 年，愈來愈花（m7 是花心）。Chit-ma2 kian3若出門，目鏡無chah--leh be7-sai2--得。無論是寫字、看新聞，教冊、看文章，無掛目鏡真正有影會「目chiu 花花，瓠a2 看做菜瓜」。若是ti7 厝--nih，看電視無要緊，phah 電腦寫鹹酸甜，ma7是kang7款「目chiu 霧霧，pat8-a2 看做蓮霧」。
	食老poe2/pou7無塗豆，年齡是be7 hau-siau5--得。
	真ka-chai3,chit-ma2 e5 目鏡效果真厲害，鏡仁薄看了koh 清楚。雖 bong2 是老歲a2目，目鏡若ka7 掛--起-來，beh 做這款文e5 khang-khoe3,讀寫long2 無問題，koh 做著siah-siah 叫。M7-kuh 若1 時失注意，boe7 記得chah 目鏡，ah he 就慘--lou！結果你ma7知，「目chiu 花花，瓠a2 看做菜瓜；目chiu 霧霧，pat8-a2 soah 看做蓮霧。」
	
	【註解】
 
瓠a2:pu5-a2。
pat8-a2:na2-pat8,『番石榴』。
蓮霧：lian2-bu7。
chiuN7-siap：上40（歲）。
be7 liap：攝護腺be7-liap？
chat：節，斟酌注意。
40 thong2:40超過。
老歲a2目鏡：『老花眼鏡』。
chah--leh：『隨身攜帶』。
文e5 khang-khoe3:『斯文的工作』。
 
 
目chiu kek chhuh-chhuh，
屎hak8-a2 看做Hou-theh-luh。
	講著「目chiu 花花，瓠a2 看做菜瓜；目chiu 霧霧，pat8-a2 soah 看做蓮霧」，iau2有1 句kap che. kang7意思，叫做「目chiu kek chhuh-chhuh，屎hak8-a2 看做Hou-theh-luh」。Beh 解說有khah 費氣--tam7-poh8-a2。
	SiaN2-mih是目chiu chhuh-chhuh？有人寫做「覷」，應該m7 tioh8,『面面相覷』是你看我，我看你，北京語唸ㄑㄩˋ。若beh 用這字，kui-khi3 用「促」，因為『目光短促』意思khah kang7款，m7-kuh「促」e5 漢音是chhiok，ma7 m7 是chhuh。
	SiaN2-mih是Hou-theh-luh？就是Hotel，旅社--lah。日本式e5 旅社，便所kap 房間黏做夥，toa3 旅社e5 旅客，若是燒酒lim hou7 bang5-bang5 ma2-se ma2-se，toh位是房間，toh位是便所，就有影會看m7 tioh8--去，so5 入去便所內『睡覺』--lou。
	「目chiu kek chhuh-chhuh，屎hak8-a2 看做Hou-theh-luh」是無用心iah 是無精神leh 做tai7-chi3 chiah會發生。若用心koh 正經e5 時chun7,iau2 koh會有這種teng5-taN5，m7 是近視就是老歲a2目，親像Siau, Lah-jih an2-ni「目chiu 花花，瓠a2 看做菜瓜」，iah 是像gun2師父 Baburaya 先生an2-ni。I 講「我m7 是普通a2 e5 近視nia5,是大近視，路頭路尾若無ka7 你招呼tam3 頭，就m7-thang 見怪」。你看i 講演，目鏡掛--leh，倒手theh8稿，正手koh tioh8 sa 1 支ham3鏡chiah 看有，若是teh phah 電腦上網路，字ai3用48點，ma7是kang7款tioh8 giah8 1 支ham3鏡chiah 會sai2--得。你看i 為著beh 保存lan2 e5 台灣文化，thiau-kang 建立這間台灣文學研究工作室，看tioh8 用去i joa7 che7 時間kap 精神，kam2講i 真正目chiu chhuh-chhuh，無beh 做人人愛看、人人o-lo2 e5 時行文化？實在是i 目chiu 看遠無看近，kan-taN 為著beh 保留lan2台灣e5 根本，chiah chiah-ni7  用心，師父 Baburaya e5 眼光實在看真遠。
	
	【註解】
 
Hotel：Hou-theh-luh，『旅社』。
kek chhuh-chhuh：『裝做看不清楚』。
tam7-poh8-a2:淡薄a2,『稍微』。
費氣--tam7-poh8-a2:『麻煩一些』。
ma2-se ma2-se：lim 酒後e5 醉意。
ham3 鏡：凸透鏡（tut8-thau3-kiaN3 ），『放大鏡』。
thiau-kang：『刻意』。
時行：si5-kiaN5，流行。
 
 
Lam2 lam2 馬，ma7有1 步踢。
	China e5 聖賢孟子講過1 句話：『得天下英才而教之，一樂也！』少年時代感覺講gah 不止a2 有理。M7-chiah 自早看人教著好學生，會tang3考著明星學校，long2 感覺chiaN5 欣羨。若tng7 著ka-ti7教e5 學生，有hit-lo7 khiau2 koh gau5 讀冊--e5,ma7感覺真hiau-pai sang2-se3。Khiau2學生教--起-來輕鬆，koh 有成就感，大碗滿kiN5，省本多利，名利雙收。莫怪tak8-e5相爭beh 教好班，beh 教資優班，siaN2人a2 beh 教牛a2班？
	這幾年來做人khah bat 道理，觀念ma7有真大e5 改變，雖 bong2 ka-ti7欠hit款耐性，ma7欠hit款專業智識，m7 敢教hit款班級，m7-kuh心內實在chiaN5 o-lo2 hit 幾個教啟智班e5 老師。In tak8 工toe3 前toe3 後，chhoa7 出chhoa7 入，為著hit 幾個智能khah 欠缺e5 學生，用盡心性beh 教hou7 in 會hiau2照顧ka-ti7、會hiau2守規矩、會hiau2 kap 人交陪、會hiau2寫字…koh tioh8 費心顧in e5 衛生安全。Ka2-su2應用教育e5 法tou7,就有才tiau7教in 過著一般gin2-a2 e5 生活，chiah-e5 老師ma7甘願去做，真正使人欽佩。
	頂個月，老師chhoa7 chiah-e5 學生去參加身心殘障國民自強運動大會，m7 成猴，ti7 啟智類國小組e5 壘球比賽這項得著第一名。好消息傳--tng2-來，gun2 學校長歡喜gah，續嘴講：「Lan2啟智班e5 學生，han-ban7 bong2 han-ban7,m7 koh『lam2 lam2 馬，ma7有1 步踢』。」教育e5 力量實在有功效，老師e5 愛心koh khah hou7 人感心，chiaN5感謝lan2啟智班e5 幾位老師。
	「Lam2 lam2 馬，ma7有1 步踢。」『天生我才必有用』，m7-thang 看niau--e5 無點，雖 bong2 是khah han-ban7--tam7-poh8-a2,ma7是有我e5 才tiau7。1 支草1 點露，人kap 人做夥，m7-thang 看人無起，ma7 m7-thang 看輕ka-ti7。
	
	【註解】
 
lam2:身體衰弱，kau7 soa-sap。
khiau2:巧，『聰明』。
hiau-pai sang2-se3:驕傲，『志得意滿』。
kiN5：墘，『邊』。
滿kiN5：boan2-kiN5。
智識：『知識』。
啟智：khe2-ti3。
toe3:『跟隨』。
身心殘障：sin-sim chan5-chiong3。
m7 成猴：真gau5 e5 意思，m7 是罵人猴。
壘球：lui2-kiu5。
m7-thang 看niau--e5 無點：『不要瞧不起人』。
有我e5 才tiau7:有我e5 辦法。
 
 
臭耳人，gau5 彎話。
	人講「chhin3 糜giong7-beh 臭酸」，你kang5 聽做「beh 嫁無嫁妝」。
	人講「老師phah gin2-a2出tai7-chi3」，你就應講「kan-taN haN2 gin2-a2也be7-sai2--得」。
	「臭耳人，gau5 彎話，」聽無. lan2就mai3 ka7 人加應話，應了若m7 tioh8--去，soah hou7 tai7-chi3愈講愈花。
	做人信用上要緊，tioh8 就是tioh8,m7 tioh8 就是m7 tioh8,千萬m7-thang 學「臭耳人，gau5 彎話」an2-ni 加講話，強詞奪理、彎彎khiau-khiau e5 講話，有修養e5 人聽--著會起phaiN2-se3。
	SiaN2-mih是臭耳人？臭耳人就是『聾子』。古早人衛生無thang 好，耳空若去感染著中耳炎，嚴重會損害聽神經，醫無好就會變做臭耳人。Chit-ma2 醫學khah 發達，對耳空e5 保健kang7款tioh8 斟酌注意，m7-thang chhin3-chhai2 ngiau2 耳空。耳a2 若有問題，臭耳甕a2,pu7-lang5 流湯，就趕緊去chhoe7 醫生，徹底檢查醫治。特別是gin2-a2人，做人pe7母1 時無細膩失注意，soah 來hou7 gin2-a2臭耳人，一生e5 幸福變了樣，雖 bong2 m7 是gau5 彎話ou-peh8 講e5 人，ma7會因為臭耳人e5 緣故，soah 來gau5 彎話，就有影冤枉。
	
	【註解】
 
chhin3 糜：冷糜，過頓e5 am2 糜。
giong7-beh 臭酸：『快要酸掉』。
kang5:ka7 lang5 e5 合音。
haN2：『嚇唬』。
彎話：tng2話題。
tioh8 就是tioh8:『對就是對』。
強詞奪理：kiong5-su5 toat8-li2。
彎彎khiau-khiau：彎彎曲曲，oan-oan khiau-khiau。
中耳炎：tiong-hiN7-iam7。
聽神經：thiaN sin5-keng。
ngiau2 耳空：『挖耳朵』。
臭耳甕a2:chhau3 hiN7-ang3-a2。
pu7-lang5:『化膿』。

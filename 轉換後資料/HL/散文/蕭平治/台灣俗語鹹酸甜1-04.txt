徛厝著好厝邊，作田著好田邊。
 
 徛厝著好厝邊：
 徛厝若tng7 著好厝邊，生活會輕鬆，逐家攏是出外人，互相相疼痛，有代誌咱就鬥幫忙；
 若是tng7 著歹厝邊，你讓我，講be7-tang3 ，我拜託你，sian m7-thang ，chit 款厝邊真歹紡。
 作田著好田邊：
 作田作著好田邊，逐家互相tau3 相共，你beh 巡田水，順紲幫我看，若beh 送點心，我來ka7 你koaN7。
 若是tng7 著歹田邊，每冬冤家hit 條田岸，你e5 田m7 hou7 我過，beh 行我e5 路你敢kaN2 ？chit 款田邊真teng5-taN5 ！
 徛厝beh 愛好厝邊，作田beh 有好田邊，代先我就kap 你鬥相共，好處先做hou7 別人，是m7 是，先問家己，好m7 好，先ka7 人呵咾。若是按呢做，「敦親睦鄰，守望相助」e5 社區營造，一定第一好。 

 
φ註解φ
厝：khia7-chhu3 ，khia7-ke ，[ 居家]
相疼痛：sio-thiaN3-thang3 。
be7-tang3 ：be7 使。
sian m7-thang ：按怎講攏be7 使chit 。
歹紡：phaiN2-phang2 ，歹應付。
作田： choh-chhan5 ，[ 種田] 。m7 是做田（cho3 田）
tau3 相共：tau3-saN-kang7 。
ka7 你koaN7：ka7-li2-koaN7 ，[ 跟你提]
敢kaN2 ？：[ 敢嗎？]
teng5-taN5 ：想法m7 著。
敦親睦鄰，守望相助：tun-chhin bok8-lin5 ，siu2-bong7 siong-chou7 。
社區營造：sia7-khu eng5-cho7 。














 
 
大隻雞慢啼。
  
人e5 智力分做誠濟款，有e5 好記智，有e5 重理解，好記智抑是理解力好e5 囡仔，攏卡會受著大人重視，常常hou7 In-e5 父母叫是飼著一位天才囡仔咧！續落去做父母e5 人為著望囝成龍，望女成鳳，就一旁催，一旁lek8 ，向望家己e5 囝會比人卡gau5 ，補了閣再補，一時間，雞角真正變雞公，雞noa3 變雞母，khok8-khok8 啼，啼kah pheng7 大聲，m7 是100 分、著是第一名，做父母--e5 實在有夠chhia-iaN7 。
國小、國中只是國民e5 基本教育，汰有偌濟冊thang 好讀，有啥麼thang 好拚咧？其實「德、智、體、群、美」五育攏著學，老師教學生學做人，惜名聲，顧身體，愛性命，kap 人好作伙，sui2 bai2 知輸嬴，逐項嘛著學，若講著拼，逐項嘛愛拚，kam2 kan-na7 國語、數學，數學、國語，社會、自然--nia5 。
請逐家重視正常教育，看重囡仔e5 成長，學校--e5 歸學校，課本--e5 歸課本，相信老師，信任孩童，歡歡喜喜過六年，實實在在過三冬，有拼勢，有歡喜，有向望閣有te2-ti3 。頇顢--e5 雖然頇顢，m7-ku2 輕輕鬆鬆，無壓力be7 變歹人；會讀--e5 生成會讀，你m7-thang 看伊愛sng2 無希望，聽候伊發鏢了後，你才知「大隻雞慢啼」e5 聲嗽，m7-na7 大聲，閣擋會久，最後才知輸嬴。
 
φ註解φ
記智：記憶力好。
一旁催：chit8-peng5-chhui 。
lek8 ：勒，操，磨練。
雞角：[ 小公雞]
雞公：[ 大公雞]
雞noa3 ：[ 小母雞，未生卵e5 雞母]
khok8-khok8 啼，啼kah pheng7 大聲：ta-ta 叫。
chhia-iaN7 ：風神有面子。
汰有偌濟冊：[ 哪有多少書]
德、智、體、群、美：tek 、ti3 、the2 、kun5 、bi2 。
孩童：hai5-tong5 。
te2-ti3 ：基礎實力。
發鏢：發奮。 
 
做雞著chheng2 ，做人著peng2 。
 
雞仔beh 討食，習慣用腳爪tiam3 土腳兜jiau3 、poe2 、chheng2 ，才啄有食，chit-tah jiau3 無換別位chheng2 ，總是愛poe2 到有米粟、蟲仔、種子thang 食一頓飽；做人beh 生活，著愛靠做、拼、peng2 ( 變) 、變( 竅) ，才趁有食，運氣好--e5 ，日日有見財，運途若bai2 ，僥倖--ou3 ，無peng2 、無變kan-na7 戇做、戇拼嘛是湠屎連。
做雞著chheng2 ，有tang 時仔嘛無一定，親像飼料雞、生卵雞，飼料人配便便，只要戇戇仔食、著會戇戇仔大，大了才thang hong5 thai5肉，做菜kah 。做人若m7 peng2 ，家己著反省，無beh peng2 ，是beh 按怎飼某chhiaN5 囝過一生？beh 按怎peng2 ，千萬m7-thang chhin3-chhai2 車跋反，閣卡m7-thang 見若不如意就beh ka7 人peng2 。
總講一句，做人一定愛拼，kap chit 句俗語共款意思--e5 猶有：「做人著磨，做牛著拖。」攏是教人愛拚才會嬴，m7-thang 貧憚。 

 
φ註解φ
chheng2 ：雞用腳爪抓塗chhoe7 食物。
peng2 ：peng2 變，認真扑拼。
poe2 ：[ 撥弄]
米粟：bi2-chhek 。
變( 竅) ：pian3-khiau3 ，隨機應變e5 能力。
僥倖--ou3 ：可憐代。
湠屎連：thoaN3-sai2-lian5 。
可憐萬分。
做菜kah ：參leh 做菜配飯。
chhiaN5 囝：養育孩子。
chhin3-chhai2 車跋反：隨便做，隨便換頭路。
ka7 人peng2 ：kap 人反面。














 
 
鴨仔聽雷。
 
游彌堅先生有一首傳統唸謠＜落大雨＞按呢寫：
「落大雨，透大風，
天烏地暗扑雷公，
門口積滿水，有路行be7 通；
落大雨，透大風，
雞仔鴨仔驚雷公， 
匿去gi5m-chiN5 腳，
驚kah 戇戇戇！」
Ah ！鴨仔聽雷！聽kah 戇戇戇！
Chit-mai2 嘛有一寡「咱e5 」囡仔，見若阿公、阿媽kap 伊講話e5 時，攏會親像「鴨仔聽雷」按呢：『e5-e5 、nai5-nai5 、ni5-bun5 chai2 s￠ so5-moh ？』汰會按呢？公孫仔( 媽孫仔) 才三代人--nia5 ，哪會發生chit 種無人情道理e5 lian5-hoe5 代誌，敢講「代溝」是chit 款e5 解說。
淒慘代--a3 ！台灣人！逐家趕緊來解救咱e5 母語--a3 ，若無，恁兜是會時常有hit-lo7 「鴨仔聽雷」e5 代誌來發生--ou7 ！
φ註解φ
 游彌堅：iu5 mi5-kian 。
傳統唸謠：thoan5-thong2-liam7-iau5 。
匿去：bih-khi3 ，避到。
gim5-chiN5 腳：[ 屋簷下]
見若：kian3-na7 ，每擺tng7 著。
e5-e5 、nai5-nai5 、ni5-bun5 chai2 s￠ so5-moh ？：爺爺、奶奶、你們在說什麼？
汰會按呢？：thai3-e7 an2-ni ？
lian5-hoe5 ：可憐。
代溝：tai7-kau 。 
 
得失土地公，飼無雞。
 
Chit 句俗語，實在對土地公伯--a3 e5 神格真侮辱，真失禮。土地公，是一個社區e5 守護神明，伊是beh 來保佑咱趁大錢，保護咱一家大細平安--e5 ，是真正值得人尊敬e5 一位公正、無私偏e5 福德正神。
若是得失著土地公，he 是表示你e5 無人格，若是恁兜飼雞著雞che ，只是因為你頇顢、歹運，kap 土地公一點仔都無牽礙，哪thang 怪土地公無保庇--neh ！
趁食人tiam3-ti7 一個地頭beh 會凍徛起，第一重要是愛tng7 著好厝邊，歹運tng7 著歹厝邊，著愛靠你敦親睦鄰e5 好功夫，得著人和人人好e5 修養，才有法度平安順序討趁過日，若無--者，得失著地方上e5 鱸鰻惡霸，抑是歹liu2-lak8 e5 歹厝邊，你e5 生理免驚矣做會落去。
φ註解φ
 土地公：tho2-ti7-kong 。
雞che ：雞e5 瘟疫。
tiam3-ti7 ：[ 處在]
會凍khia7起：可以安居。
人和：jin5-ho5 。
討趁：趁錢討食，[ 賺錢討生活]
若無者：若無--chia3 ，[ 如果沒有的話]
鱸鰻惡霸：[ 流氓地痞]
歹liu2-lak8 ：歹應付，歹做夥。
免驚矣：mai3 想。 
 
七月半鴨仔m7 知死活。
 
咱人七月是鬼月，按民間風俗，ui3 初一開鬼門開始，七月十五大普渡，到月尾關鬼門，著愛一直拜，精牲仔嘛一直thai5 ，thai5 來thang 普度孤魂，拜好兄弟仔。tng 當人「七月頓頓飽」，好兄弟仔嘛「普」kah 飽tong-tong e5 時，可憐e5 七月半鴨仔，iau2-hoan5-na2 m7 知按怎來亡，聽人teh tin-tin-tong-tong ，伊猶叫是天頂leh tan5 雷公，聽kah 戇戇戇？！真正m7 知死活。
講鴨仔戇，有人猶閣卡戇，戇啥貨？戇beh 去hong5 thong2 ( 統？) 。遮e5 人也無斟酌想看覓，人In 中國仔，自古早著私私念念講台灣是In-e5 ，無愛e5 時，講 he 是無情無義，鳥be7 吼、花be7 芳e5 所在；chit-mai2 猶閣四界kang5 講，台灣是In-e5 一省，恁若kap 台灣好，阮著m7 kap 恁好，一直想空想縫，m7 hou7 咱ti7 國際上徛起，閣用hit-lo7 飛彈ka7 咱haN2 ，haN2 kah 有e5 人真正頭殼歹去，驚kah 戇戇戇，kai3-seng5 七月半鴨仔m7 知死活，kan-na7 一直想beh 去hong5 thong2 ，親像ba5-hioh8 thong2 雞仔囝按呢，恁知--houN1 ！到時若hong5 thong2 kah 哀爸叫母，才來喝beh 知嘛mai3 ，「beh 知」無好話，beh 知傷慢--a 。
請趕緊反悔，請趕緊覺悟。
 
φ註解φ
 
咱人：lan2-lang5 ，指農曆。
ui3 ：從。
精牲仔：cheng5-seN-a2 ，家禽家畜。
thai5 ：宰殺。
thang ：可以。
飽tong-tong ：真飽。
iau2-hoan5-na2 ：[ 仍舊]
tin-tin-tong-tong ：普渡念經e5 鑼鼓聲。
tan5 雷公：打雷。
thong2 ：雞鳥啄物食，thong2 、統，雙關語。
In-e5 ：[ 他們的]
吼：hau2 ，叫。
芳：phang ，香。
kang5 講：ka7 別人講。
haN2：恐嚇。
kai3-seng5 ：[ 非常像]
ba5-hioh8 ：台灣老鷹。
哀爸叫母：叫苦連天，m7 是咒人死父母e5 惡毒話。
beh 知嘛mai3 ：[ 早知道就要say no] 
 
 
M7 關雞母，扑人lai7-hioh8 。
 
Lai7-hioh8 著是足愛咬雞仔囝hit 種老鷹，有人叫做ba7-hioh8 。「M7 關雞母，扑人lai7-hioh8 。」chit 句俗語e5 意思是講：家己m7 管hou7 好，顛倒beh 來講別人e5 m7 著。 雞母chhoa7 雞仔囝toa3 門口庭chhit-tho5 ，教In 討食，四界chheng2 土腳chhoe7 物件食，本底是一項充滿母愛e5 好模範，m7-ku2 煞siaN5 來lai7-hioh8 e5 空襲攻擊，挾去雞仔囝，扑損雞仔栽，lai7-hioh8 chit 款惡霸賊仔行為，應該著喝「扑」，be7-tang3 容允才著，chit-mai2 咱煞顛倒 怪家己m7 關雞母，連扑人lai7-hioh8 煞變做無情理，chit 款 「是m7 是，罵家己。」e5 觀念，是一種無分是非驚代誌e5 行為，著是咱台灣人過去序大人教序細e5 傳統，m7 才會一直「軟塗深掘」受人欺負，實在是一項無好e5 家教。
Beh 如何改變chit 款「M7 關雞母，扑人lai7-hioh8 。」e5 做人處事態度，當然咱嘛be7 tang3 theng2-seng7 咱e5 囡仔，教咱e5 囡仔壓霸thin7 囡仔piN ，上要緊是教咱e5 囡仔會曉「是m7 是，講道理。」千萬m7-thang 「是m7 是」都猶未清楚咧，著beh 罵家己(e5 囡仔)hou7 別人看。
 
φ註解φ
chhoa7 ：[ 帶] 
toa3 ：[ 在]
討食：[ 找食物]
siaN5 來：引誘來。
扑損雞仔栽：失去雞仔囝。
喝「扑」：[ 喊打]
扑人lai7-hioh8 ：[ 比喻打敵人]
是m7 是，罵家己：[ 對不對，先罵自己]
軟塗深掘：[ 揀軟的吃]
theng2-seng7 ：[ 寵愛呵護]
thin7 囡仔piN ：無分是非，偏心囡仔chit 旁e5 seng7 囝行為。












 
 
鴨母嘴，罔lo 。 
雞仔嘴尖尖，討食用嘴啄，鴨仔嘴扁扁，討食用嘴lo ；人若m7 討趁，抑是貪小利，著會四界罔囉嗦，四界罔揩油，嘛是用 lo--e5 。
查某囝轉外家，chit 項嘛好，hit 項嘛好，加減lo ，人講做查某囝賊，若是父母有額，兄嫂be7 計較，罔lo 無要緊；若tng7 著父母頇顢，兄嫂han5-san ，he lou7 真正是查某囝賊--lou3 ，人是無歡迎--e5 。
外甥食母舅，親像食豆腐，只要嘴利講話會甜，beh 按怎lo ，做你lo ，lo kah 你嘴笑目笑，阿舅嘛歡喜but-but 。
Lo 了上hou7 人心酸--e5 一個實例：中部一個魚港，每下晡漁船入港後，就出現一位漢草be7-bai2 e5 查甫人，正手koaN7 鉛桶，倒手koaN7 一koaN7 空alumih 罐，ti7 一堆一堆e5 魚貨內，行過來，踢過去，khioh hit-loe7 魚、蝦海味，討海人知影伊是一個頇顢歹命人，攏放目kheh 仔hou7 伊加減khioh ，加減lo ，總是一支草一點露，歹命人仝款一工愛過一工。
上無水準嘛上歹liu2-lak8 e5 「lo 」：「豬肉一斤外濟？」「一百箍--ou3 ！好！ka5. 啄十箍！順紲送去阮兜。」；「喂！啥人叫你toa3 遮賣？你敢知影規矩？…明仔暗愛準備hou7 好--ou7 。」親像chit 款靠官威，png7 官勢e5 垃圾鬼，已經m7 是叫做「lo 」，是揩油恐嚇，上be7 見笑e5 鱸鰻惡霸。
Beh 食家己趁，趁濟趁少是家己e5 才調，食好食bai2 嘛是家己e5 命，m7-thang 用lo ，lo 了會慣習，lo 了會歹名。
φ註解φ
啄：tok 。
lo ：扁嘴動物濾食。揩油。
有額：[ 有額外的錢財] 。
han5-san ：寒酸，吝嗇。
漢草：體格。
正手koaN7 鉛桶：[ 右手提鉛桶]
倒手koaN7 一koaN7 空alumih 罐：[ 左手提一串空的鋁罐]
khioh hit-loe7 ：[ 撿拾那個]
放目kheh 仔：[ 睜一隻眼，閉一隻眼]
加減khioh ：[ 多多少少撿一些]
上歹liu2-lak8 ：上歹應付。
ka5. 啄十箍：[ 幫我切十塊錢]
順紲：順便。
png7 ：倚靠，[ 依傍]
才調：chai5-tiau7 ，才能。





















 
 
相扑雞仔，頭無koe3 。
 
相扑雞仔上heng3 相扑，見若相扑一定扑到一旁倒落才會煞事，另外嬴e5 hit隻敢有賺著？賺一箍￠ N--leh ，雖然扑無死，chhun 落來嘛是半條命。相扑雞仔heng3 相扑，想beh 保全伊e5 雞髻(koe3 ) ，誠拼咧！
有一寡少年家仔，血氣tng 旺，愛phaN7 愛chhit-tho5 ，磕be7 著若看人be7 順眼，一句話講了搪突，火氣就toh8 ，就beh kap 人冤家相扑，chit 種愛chheng3 e5 相扑雞仔，一工到暗相扑e5 結果，m7 是大空細裂，著是烏青凝血，beh 順序過日，誠拼咧！
猶有一種e5 相扑雞仔，歲頭卡濟，看khit 來界斯文，那紳士，靠勢伊社會有teh 徛起，法律bat-- 一寡，就處處beh kap 人計較，m7 認輸，be7 堪得hong5 phiN 一下，tng7 著鼻屎大e5 糾紛，tin2 動著就講beh 見官廳起告訴，到尾仔，滿面全豆花，後壁面hou7 人ki2 kap thuh ，愛chheng3 閣想beh 人尊敬，誠拼咧！
「相扑雞仔，頭無koe3 。」做人著認份，有代誌，照理來議論，m7-thang 一日到暗想beh kap 人烏白phun2 ，性地愛jun7 ，會吞忍愛吞忍(lun2 ) ，忍be7-tiau5 ，才到衙門講法律。
 
φ註解φ
  
相扑雞仔：[ 鬥雞] 
heng3 相扑：[ 喜好打架] 
賺著：choan2--tioh8 。
賺一箍￠ N --leh ：[ 賺個屁]
chhun 落來：剩下來。
雞髻：雞冠。
誠拼咧：chiaN5-piaN3--leh ，[ 難啊]
phaN7 ：[ 跟流行，很酷的裝扮]
磕be7 著：[ 動不動]
搪突：tong7-tut8 ，衝突。
toh8 ：[ 燃燒]
愛chheng3 ：[ 愛現]
hong5 phiN 一下：[ 讓人佔一點便宜]
鼻屎大：[ 一丁點兒]
見官廳起告訴：[ 到法院打官司]
烏白phun2 ：[ 亂攪一通]
jun7 ：有耐性。 

 
 
會呼雞be7 pun5 火。
 
頂禮拜日，五、六個「老」朋友相招去鼓山寺peh 山，為著beh 展一下仔「老罔老，猶閣有牽挽」e5 老骨頭，阮選hit 條上崎e5 小路，比看啥人代先到第一峰e5 涼亭。
一聲開始，逐家「老馬展鬃」隨時向前衝，真正無認份，攏想beh 著第一。大概經過十五、六分鐘了後，有影m7 成猴，真正gau5 ，chiau5-chiau5 peh 到涼亭口，先到慢到精差無一分鐘。chit 時陣，逐家m7 敢坐落歇睏，恬恬徛leh 一直喘，一直拭汗，嘴仔開開，牙仔ngi-ngi ，你看我，我看你，無講半句話，抑無爭講啥人第一名。
「食老be7 哺土豆」--a houN1 ！食老閣m7 認老，taN.m7 著閣chheng3 看覓咧，chit 擺e5 peh 山，逐家真正peh kah 是「會呼雞be7 pun5 火」。檢討e5 結論：平時愛運動，beh 運動著節節仔來，m7-thang 傷過磅。
最後小分析一下：呼雞按怎kh￠ ？「咯、kok8 、咯」就會通，無需要pun5 風；ah 若pun5 火beh 按怎pun5 ，著愛 集中一腹khui3 ，相chiong-chiong ui3 火pun5 落去，taN. 連喘都喘be7 離--a ，哪有氣力去pun5 火--neh ！實在有夠喘。
「會呼雞be7 pun5 火」kap 『上氣接不上下氣』，叨一句卡好聽，卡有智慧！ 

 
φ註解φ
呼雞：kh￠-ke 。
pun5 火：[ 用嘴吹熄（著）火花]
牽挽：khan-ban2 、[ 耐得住長時間e5 勞累]
代先：頭一個。
chiau5-chiau5：全部。
牙仔ngi-ngi：[ 露牙傻笑]
爭：cheN 。
taN.m7 著閣chheng3 看覓咧：[ 現在何不再展現一下威風？]
一腹khui3 ：[ 一股氣流]
相chiong-chiong ：[ 瞄準中心]

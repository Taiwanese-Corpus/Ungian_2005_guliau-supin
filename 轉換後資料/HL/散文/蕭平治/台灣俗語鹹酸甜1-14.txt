一個童乩，一個桌頭。
 
一個員外，厝內有代誌（無平安），beh 請神明問天機，到底啥原因，阮兜哪會be7 順序？
關神明著愛童乩，主人問桌頭，盈暗e5 點心愛食啥麼，著先叫人發落，半暝thang 止飢。桌頭講：童乩上愛食米糕，kan-na7 chit 項就可以。主人趕緊去發落，款好khng3-ti7 桌頂，桌頭想歹勢，ka7 伊徙tiam3 桌腳下，卡be7 去hou7 人ge5-se2 。
午夜開始起童，乩差起腳khok8-khok8 chong5 ，chong5 kah 八仙桌前，目睭激mi-mi ，頭殼激le5-le5 ，一個頷頸仔一直haiN3 一直搖：弟子--a3 ！天靈靈！地冷冷！恁兜e5 糞間，有怪奇，有垃圾無清。」
「xx公，弟子知影。」
桌頭解明：「垃圾著是有歹物仔啦，明仔載糞間掃掃咧，燒che 金紙，自然著會平安。」
「我知！我知！猶有--houN1！弟子猶有代誌beh 問……」
突然間：「kiu.liu.sip8 biu.kiu！kiu.liu.sip8 biu.kiu！」
「xx 公！你嘛講分明，是啥代誌？」
「kiu.liu.sip8 biu.kiu ！kiu.liu.sip8 biu.kiu 啦！」
taN著害，你leh 講啥代？我桌頭哪會聽be7 來，「xx 公！你閣講一擺。」
chit 時陣，一個囡仔疕雄雄發出言語：「ah ！ 狗leh 食米糕！狗leh 食米糕！」原來chit 款代，一時逐家笑hai-hai ！「kiu.liu.sip8 biu.kiu ！狗leh 食米糕啦！」 
諸位，笑bong2 笑，「一個童乩，一個桌頭。」逐家攏知知，迷信上厲害，beh 信神，著愛「正信」卡實在，m7 管是信佛，信帝爺，信媽祖，信天主抑基督，攏是勸人做善，m7 是叫你kap 人toe3 拜戇戇來，拜啥麼？連家己都m7 知。現實社會，人若兩人套好，tau3-khang-a2 beh ka7 汝陷害，beh ka7 汝囉嗦，親像金光黨按呢「一個童乩，一個桌頭。」你著愛心神掠予在，m7-thang hou7 人掠去thai5。
φ註解φ
be7 順序：be7 平安。
hou7 人ge5-se2 ：[讓人批評譏笑]
乩差：ki-chhe，童乩是受神e5 差遣。
激mi-mi：[裝著瞇瞇眼]
le5-le5 ：[ 低頭]
haiN3：[晃動]
糞間：[早期農人關牛放農具雜物的地方]
歹物仔：妖魔鬼怪。
燒che金紙：[燒一些冥紙]
tau3-khang-a2 ：套好準備beh 騙人。




 
 
食飯食an2  爹，趁錢趁sai-khia 。
 
人講chit-mai2 e5 囡仔誠好命，講嘛有影，當然愛看用啥麼角度來看待，若是kan-na7 用In e5 物質享受kap 開錢e5 hia-pai 看khit 來，hou7 你chit-e5 五、六十歲e5 序大，感覺欣羨起畏寒，一世人e5 消費，to7 m7 敢像In chit 款少年人按呢chiah 甘開，開著chiah-nih8 chhia-iaN7 ，愛啥有啥，只要有錢，愛開外濟著開外濟，目頭be7 結，額頭be7 起niah ，心be7 痛。
是按怎chit-mai2 e5 少年會有chit 款e5 好命，其實無啥，「食飯食an2  爹，趁錢趁sai-khia 」nia7-nia7 。時代一直變，變卡好趁食，現金一e7 有，序細愛啥有啥，尤其現代人生囝無濟，一、兩個nia7-nia7 ，逐家是惜命命。囡仔庀，細漢著有私奇錢，無講恁m7 信，過年紅包錢，一年、兩年、誠十年，父母無ka7 收khit 來khng3 ，攏是私奇錢，積積咧三、五萬箍滿滿是，讀冊出業到社會，薪水m7 免提khit 來kap 阿爸e5 lam7 做夥，kan-na7 ka7 我講趁外濟，chhun--e5 隨恁儉儉咧做家伙，查某--e5 做嫁妝，查甫--e5 hak 田園，買大樓炒股市，隨在恁去做阿舍，恁若好額，恁若好命，阮做父母e5 人著thiau3-ia7 。
 
「食飯食an2  爹，趁錢趁sai-khia 。」敢無影chit-mai2 e5 囡仔真好命。
φ註解φ
目頭be7 結，額頭be7 起niah ：[不會皺眉頭]
sai-khia ：私奇錢，[ 私房錢]
現金--e7 有：[一有現金]
囡仔庀：小小孩子。
做阿舍：做有錢人。
thiau3-ia7：心情輕鬆爽快。










 
 
溪邊魚，路邊鳥。
 
台灣迷信一大堆，有e5 hou7 人愚戇使人痴迷，有e5 教人道理真kou2-chui ，親像「溪邊魚，路邊鳥。」chit 句俗語著真有道理，按怎講？小聽一下仔解說嘛無妨。
人，攏有貪小利e5 心理，無錢薰就大嘴吞，khioh-tioh8 錢m7 免還，講是天公疼戇人，beh 予我用。親像chit-mai2 beh 選舉，送禮特別濟，m7-ni 白m7-ni ，白提mai3 se3-ji7 ，你若se3-ji7 ，人講你m7 選hou7 伊，十一月二十九晉前，人leh 笑bun2-bun2 ，你leh 心頭凝，選舉錢，chia5. 叫你m7 敢提去用。
che.著是貪小利，beh 如何根治，咱e5祖公祖媽早著有ka7咱教示：溪邊魚，m7-thang掠，he.是水鬼交替beh siaN5你去；路邊鳥，嘛m7好khioh，mou5-sin5-a2 tih-beh chhoa7你去chhit-tho5。講khit來有卡ham3，m7-ku2 chit 款e5教示有道理。
 

 
咱若用現代人e5思考角度來講，溪邊魚，可能是被毒殺，無衛生，死ti7路邊e5鳥仔嘛是無清氣，你若貪著小便宜，漏屎吐兼中毒，仙算嘛be7-ho5，敢m7 是？
做人m7-thang siau2貪，卡be7食虧，路邊人leh喝場，上頂貨teh喝俗賣，抑是金光黨激戇人，提金器、新台票來ka7汝迷，請你千萬m7-thang中計。
φ註解φ
kou2-chui ：古錐，可愛兼幼稚。
m7-ni 白m7-ni ：[不拿白不拿]
mai3 se3-ji7：不要客氣。
siaN5 你去：引誘你去。
mou5-sin5-a2：魔神仔。
ham3：過分誇大。


















 
 
扑鐵趁jiat8 ，lim 茶趁燒，
食飯愛toe3 人會著。
 
khin.khiang！               k       khin.khiang ！m7 是teh 喝lin-long 賣雜細，he. 是扑鐵師e5 扑鐵聲，一e7 來，一e7 去，一目nih 一支菜刀扑kah 好勢好勢。扑鐵晉前愛pu5 火，一塊鐵仔pu5 紅紅，火挾挾khit 來摃槌仔齊tin2 動，「扑鐵趁jiat8 （熱）」卡省工，卡輕鬆，若是hou7 伊冷去著bo5-chhai2 工，著閣重新了戇工。
做代誌做事業，kap 扑鐵仝一款，見機行事，掌握好時機，開始著kut-lat8 拼，認真計劃，拚勢突破，營造成功e5 契機（khe3-ki ），包領be7 輸一定嬴。『打鐵趁熱，說做就做』，時機若過才beh 拼，成功e5 人無你e5 名，做事業e5 朋友，少年得意愛繼續拼，m7-thang 頭仔燒燒，尾仔冷冷，五分鐘e5 熱度nia7-nia7 ，按呢e5 人生路就真歹紡真歹行。
「扑鐵趁jiat8 ，lim 茶趁燒，食飯愛toe3 人會著。」m7 是講好聽，lim 茶趁燒逐家攏知影，食飯愛toe3 人會著m7-chiah 有才調kap 人拼，食飯若toe3 人be7 著，哪有氣力拼嬴。總講一句，「扑鐵趁jiat8 」 上有影。
φ註解φ
一e7 來，一e7 去：[兩人打鐵，一個打一下，交換打]
pu5 火：火內燒物件。
火挾：hoe2-ngeh，[火箝]


 
 
 
It-tioh8 富、顛倒窮。
 
想貪著戴雞lam ，想beh pu3 ，thang 好起大厝，結果啥款？輸kah 起he-ku ，「It-tioh8 富、顛倒窮。」你無聽人按呢講？勤儉在人，富貴由天，若m7 是咱e5 財富，何必強求？
親像chit-mai2 e5 股市，起起落落，引起投機者e5 心糟，逐家攏想beh 落價買入，漲價賣出，趁一寡紅點，加thiN 一寡財產。親像阮做老師--e5 ，就有真濟hit 種好好e5 教員m7 做，偏偏beh 來kap 人sng2 股票，若是長期投資，he. 是正常，偏偏In 是leh sng2 ，投機來炒股市，有e5 會仔標標咧，牽手e5 私奇錢ou2-- 出來，tau3-tau3 參參來買股票，看會一暝翻身得財利，卡免一世人勤儉持家，beh 好額閣著愛望後代。
好運--e5 tng7 著衝破萬點e5 機會，得著利多，一時間做hit-lo7 億萬好額人，通好坐leh 食，享受一世人；若是歹運，買著迄款連續挫敗坐收，beh 喝救嘛be7 赴，beh 放手，閣m7 甘願，堅持聽候起死回昇，啥知受著選舉e5 影響，起起落落，sian- giu2 嘛救be7 過手，一時間五、六陣會仔e5 利純，久年粒積e5 私奇錢，險險清氣 liu-liu ，真正想be7 到「It-tioh8 富、煞來顛倒窮。」想beh 好額e5 夢變成一場空---- 烏有。
好額散，免怨嘆，做人若是照起工，正當事業有teh tin2 動，日日好日，日日發財，哪著計較hiah 濟，kan-na7 妄想發財夢。
φ註解φ
It-tioh8 ：合意著，貪著。
It-tioh8 富：貪著好額。
pu3：hu3，富。
thiN：添。
sng2：玩。
ou2--出來：挖出來。
tau3-tau3 參參：[湊合起來]
挫敗坐收：chho3-pai7 che7-siu。
giu2：挽救。
烏有：ou-iu2。













 
 
怨人大尻川，笑人無腳肚仁。
 
農業社會，工課卡濟，上需要e5 是人工，多子多孫是作穡人e5 向望，gau5 生湠煞成做娶新婦，看親成，相親e5 一項研究功夫。生湠之母，第一愛gau5 生囝，gau5 生囝e5 查某人一定大尻川，尻川phoe2 有肉，行路卡tun3-tah ，工課會做，後擺飼囝嘛卡有奶水。
因為按呢，大尻川phoe2 e5 查某煞變成一種sui2 e5 標準，che.kap 中國唐朝時代，西洋藝術家，對女體e5 審美觀誠共款。kap 大尻川顛倒peng2 e5 體型，著是草蜢仔腿，草蜢仔卡無腳肚仁，行路輕浮頇顢做卡be7 生，m7 是上好e5 某、上好e5 新婦人選。
風水輪流轉，有影時代無共款，古早人欣賞大尻川，chit-mai2 人合意lo3-lo3 瘦瘦迄款身份，為著好穿衫，chit-mai2 e5 查某囡仔查某人，一日到暗都是煩惱『瘦身』，所以體格傷瘦e5 女性朋友，已經m7 免閣「怨人大尻川，笑人無腳肚仁。」lou3！
除了講女性體格sui2-bai2 e5 gi7-niu7 以外，做人嘛m7-thang 事事怨妒別人，gau5--e5 m7 免phuh-chheng3 ，頇顢--e5 著學卡正經，充實家己，只要家己有信心，著m7 免磕be7 著to7 「怨人大尻川，笑人無腳肚仁。」
 
φ註解φ
大尻川：[屁股大]
腳肚仁：[小腿肚]
gau5生：[繁殖能力強]
成做：chiaN5-cho3，變成。
tun3-tah：頓踏，穩重有力。
顛倒peng2：[相反]
lo3-lo3 瘦瘦：[高高瘦瘦]
gi7-niu7：議論。
phuh-chheng3：[驕傲誑妄愛現]
磕be7 著to7：[動不動就…]










 
 
囡仔放尿soan7 過溪，
老歲仔放尿滴著鞋。
	  
老人甲：「囡仔放尿soan7 過溪，老歲仔放尿滴著鞋。」
老人乙：ah taN 你是leh ngau7-ngau7 念啥麼？
老人甲：老--lou3 ！老--lou3 ！你無khoaN3 放一下尿，著滴kah 滿四界。
老人乙：有影to7 著，滴kah 歸e5 鞋仔tam5-kou5-kou5 ，膀胱無力，實在無伊法？
甲：想當時…唉！昨昏chiah 看阮孫kap 一陣囡仔伴，徛ti7 水溝仔邊teh 相拼，比看啥麼人soan7 尿soan7 卡遠，想當時，ouh1 ！五十外年前，ouh1 ！無--lou3 ！六十外年前--a lou3 ，m7 是kap 阮孫--e5 共款，見若放尿著是beh soan7 pheng7 遠--e5 ，taN ，be7 kaiN --a7  ，人講食老著peh 無土豆，實在無錯。
乙：食老著愛認老，人哪有hit-lo7 食be7 老食be7 死--e5 ，to7 無beh 做彭祖--kong ？食kah hiah 濟歲，死豬仔鎮砧有啥路用，生、老、病、死，本成著是正常e5 代誌，kan-na7 煩惱老，伊to7 be7 老是無，不如用平常心來看開，你e5 序細hiah 呢才情，hiah 呢出脫，著是你e5 未來，你猶leh 煩惱啥代。
aih ！hiou h ！講chiah leh 講，腰酸背痛是正常，最近冬風一下吹，煞腳手尾仔冷ki-ki ，膀胱一下無力，半暝著khit 來放尿，確實加真無方便，好佳哉，猶無得著老人癡呆症，卡be7 勞煩厝內e5 人ka7 咱款待。
φ註解φ
soan7：soan7 尿、soan7水。
ngau7-ngau7 念：自言自語。
khoaN3：看著。
tam5-kou5-kou5：[溼漉漉]
be7 kaiN--a：無法度--a。
出脫：[出人頭地]
癡呆症：chhi-tai-cheng3。













 
 
敢趁、敢了。
 
人講生理囝oh 生，實在無胡白講，做生理愛靠一支嘴，『老王賣瓜，自賣自誇。』be7 甜講會甜，會澀講be7 澀，一斤百五，ka7 你偷一兩，減算你十箍銀，賣--e5 有趁，買--e5 感覺真俗，真正賣be7 出去，tu2-chiah 賣十箍，chit-mai2 喝五箍，免！閣ka7 汝減二箍，俗俗仔賣，生理人「敢趁、敢了。」消費者著愛俗物食破家，一貨車，一時仔賣了了。
童叟無欺，不二價，chit 款e5 生理做法有卡少，多數e5 生理攏是時機頭利純掠高高，會趁儘量趁，時機若過，beh 削才來削，跳樓價，一折兩折喝俗賣，當做貨底，chhin3-chhai2 著ka7 賣，換現金thang 開展卡好勢。che. 著是生理人e5 生理計。
做生理toa3 有淡薄仔投機心理，會趁著ka7 趁，計劃ti7 頭前，著是了錢嘛笑笑，poah8 股票炒股市e5 投機者，應該嘛愛有chit 款準備，會趁嬴來開，hak 財產，買新厝，be7 趁著愛慢慢仔等，抑是了錢倩人教，學知識，無定著擋免偌久，漲停板又閣是你e5 份。你若無chit 款認份，千萬著m7-thang kap 人sng2 。
φ註解φ
童叟無欺：tong5-sou2-bo5-khi 。
時機頭：[剛賣的時候]
利純：li7-sun5。
削：siah，削價。
toa3 有：帶有。
 
 
 
無日m7 知晝、無鬚m7 知老。
 
利用拜三. 一工e5 假日，chhoa7 牽手kap 細漢查某囝去杉林溪chhit-tho5 。早起時八點出發，ui3 Chhan5-tiong-ng （田中）經由井仔頭（赤水）、松柏坑、湳仔（名間）到竹山，開始山路e5 peh 崎路段，一路彎彎斡斡，因為路基闊閣平，車駛khit 來誠平順，吹著涼涼e5 山風，有影kap 都市e5 鬧熱操煩鬱悶無共，使人心涼脾肚開。
來到溪頭，路面突然變狹，17Km e5 之字型山路，著愛小心斟酌，好佳哉今仔日e5 遊客卡少，相閃車e5 機會無濟，並無驚險e5 路站。點外鐘久e5 車程，杉林溪到--a3 ，車停好勢，代先去走chhoe7 青龍瀑布。
青龍瀑布無遠，來回一點鐘卡加，阮一路行一路pho3-tau7 ，十月sioh8 e5 初冬，閣tng7 著出日頭，行著路閣會流汗。續落去換去peh 森林公園，che. 是peh 山做森林浴e5 好所在，誠合阮e5 氣口，ti7 chat8-thong2-thong2 e5 樹林內，沿路喘沿路neh ，沿路聽鳥音，一時予阮感覺chit - phian3 森林假那屬ti7 阮e5 ，因為歸山坪kan-na7 阮三人- - nia5 。tng 當peh kah 會呼雞be7 pun5 火時，阮選一個歇睏e5 涼亭lim 一嘴茶，「哎呀！已經兩點外--a ，哪會m7 知枵--neh ？」
Che. 叫做「無日m7 知晝」啦！有影to7 著，行tiam3 樹林下，抑無看著日頭，煞be7 記得時間e5 流轉，今仔日咱猶有氣力來peh 山，閣-- 幾年a3 咧？想想咧，實在著卡緊做一寡有路用e5 工課才著。chit-mai2 有e5 少年人，「無鬚m7 知老」，一日一日莽莽蕩蕩 tit-leh 過，浪費了青春，嘛是可惜？「無日m7 知晝、無鬚m7 知老」，著是teh 提醒咱寶貴時間，m7-thang 枉費青春，枉費過一生。
阮那行那話仙，罔講一寡做人e5 道理hou7 查某囝聽，嘛hou7 家己勉勵，因為山內天氣變化真緊，杉林溪e5 茫霧是真出名，驚做ta3 濛車歹駛，所以參觀了花園中心阮著打道回府--lou3 ，chhun-e5 卡遠e5 天地眼、松龍瀑布，聽候後擺才閣來拜訪。
φ註解φ
湳仔：lam3-a2 。彎斡：oan-oat 。
操煩：chhau-hoan5 。
瀑布：phok8-pou3，水chhiang5 。
pho3-tau7 ：談天說地。
十月sioh8 ：[十月小陽春的天氣]
森林浴：som-lim5-ek8 。
氣口：khui3-khau2，口味。
chat8-thong2-thong2：[很密集]
沿路喘沿路neh：[邊喘邊吃力的爬]
m7知枵：[忘了肚子餓]
ta3 濛：[起霧]






 
 
食無外濟siau5 ，糊kah 歸嘴鬚。
 
人，千萬m7-thang 貪小利，貪是無外濟，toa3 來人e5 批相（phoe2-siuN3 ），實在失人格。
貪小利是人e5 弱點，有人愛貪小財，親像無錢薰大嘴吞按呢，親像公家機關採買e5 回扣按呢，老師替學生買考試紙，生理人踏三箍五箍hou7 你趁按呢，親像參加啥麼活動，送你一屑仔禮品按呢…。
有人愛貪粉味--e5 ，ka7 查某同事khoe-sian ，食豆腐，話頭小phiN 一下，手指頭仔小nih-sih 一下，按呢伊著歡喜kah ，講是bau2-- 著a3 。
有人愛貪小虛名，有一sut 仔好，人著ka7 o-lo2 十分，得著十分e5 成績，人著ka7 伊pong3 kah 歸百點，聽ti7 耳孔內，爽oaiN-oaiN。 

 
愛貪虛名是人e5 天性，對別人無敗害，若是貪財，人腳倉後m7 知beh 按怎ka7 你批相消遣，講你垃圾鬼，一點五釐to7 beh tih ，若是貪色，人若看be7 慣習，講你性騷擾，bi2-ko-siuN5 。免ka7 告訴，kan-na7 公開你e5 祕密，he. 著真正「食無外濟siau5 ，糊kah 歸嘴鬚。」實在真歹聽，留一世人臭名。
「食無外濟siau5 ，糊kah 歸嘴鬚。」有卡歹聽欠文雅，想beh ka7 改做「食無外濟物，糊kah 歸嘴鬚。」m7-ku2 想想咧，語言本成著無分粗魯幼秀，只有講話e5 時陣才有雅俗e5 分別，對hit 種小貪e5 行為，beh 用雅氣e5 話beh 哪有法度消遣。
φ註解φ
批相（phoe2-siuN3）：惡意e5 批評。
公家機關：kong-ka-ki-koan。
回扣：hoe5-khau3。
粉味--e5：女色。
khoe-sian：[吃豆腐、性騷擾]
話頭小phiN一下：[嘴巴佔點小便宜]
小nih-sih一下：[稍微貪一點點]
歡喜kah：[高興得不得了]
bau2--著a3：[賺到了]
爽oaiN-oaiN：[快樂得不得了]
對別人無敗害：[對別人沒有壞處]
腳倉後：背後。
垃圾鬼：骯髒鬼，無人格。
一點五釐to7 beh tih：[一點五釐都要]
性騷擾：seng3-so-jiau2，bi2-ko-siuN5。
食無外濟siau5：食無外濟物件，siau5是精液，食無外濟siau5，是粗魯話。

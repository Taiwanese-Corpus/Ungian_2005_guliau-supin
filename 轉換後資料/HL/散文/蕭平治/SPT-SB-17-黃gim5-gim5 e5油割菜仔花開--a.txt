十七、【黃gim5-gim5 e5油割菜仔花開--a！】< Lah-jih >
 
[寫予遠.ti7 南半球紐西蘭e5 好友]
金馨兄：看批平安!
看著莊腳田--裡e5 油割菜花，開kah 滿滿是，就知影咱人e5 過年已經到- -lou3 ！忽然間予我想起遠ti7 南半球e5 恁！阿馨！我誠思念- -你！先祝福恁：「一家大細，平安順事，歡喜過年！」
敢m7 是- -咧？今仔日生理人攏teh 準備做尾牙- -a7 ，雖然今年景氣無界好，m7 -ku2 祖先留- -落來e5 風俗，逐家m7 敢be7 記- -得，猶原會辦kah 真腥臊，答謝天地，順紲請辛勞。m7 知toa3 -ti7 紐西蘭e5 台灣人有保持chit 個風俗- -bo3 ！
自從頂一擺ti7 田中相chhoe7 了後，到taN 嘛m7 知過去有偌久- -a3 ！一年、二年、抑是三年？雖是真久，m7 -ku2 ti7 我e5 頭殼內，猶是感覺hiah -nih8 親近，無去予伊生分- -去！恁一家全家福e5 寫真，不管時攏ka7 khng3 -tiam3 客廳e5 桌櫃頂：阿姆e5 康健，恁翁某e5 恩愛，二個sui2 查某姪仔e5 笑容，攏予阮看著足歡喜- -e7 。
chit 幾年來，為著be h挽救漸漸失落e5 台灣母語，投入去台語文字化e5 工課，我是Ho7 -Lo2 人，對ho7 -lo2 話卡有法度掌握，所以kan -taN 研究ho7 -lo2 話- -nia5 。目前對ho7 -lo2 話e5 聲韻，有淡薄仔成績，寫文章猶感覺誠食力，為著beh 寫出比較卡滑溜e5 ho7 -lo2 白話文，我toe3 夏威夷大學鄭良偉教授e5 腳步，用漢字chham -lam7 羅馬白話字e5 方式來作，閣ti7 歇熱時，學會曉用電腦，應用HOTSYSM2 e5 台文軟體輸入法，完全用台語思考，台語發音來拍電腦，chit 張批就是按呢拍- -出來e3 。希望你看有，會tang3 瞭解我beh 表達e5 感情。
頭一擺接受chit 種方式e5 文章，有誠濟人be7 慣勢，為著beh 保存ho7 -lo2 話e5 原音，這是目前上好e5 方法，尤其是我chit 種對漢文bat 無偌濟，對北京語嘛學無徹e5 人來講，實在是誠好學誠好表達e5 方法，你感覺按怎？be7-bai2- -hoN ！
黃gim5 -gim5 滿田園e5 油割菜仔花，等恁轉來欣賞，故鄉e5 朋友，故鄉e5 親情，攏誠向望恁轉來看看- -咧！祝福恁！恭喜新春快樂！ 
Siau,Lah-jih ti7田中.厝內.1995.12.16
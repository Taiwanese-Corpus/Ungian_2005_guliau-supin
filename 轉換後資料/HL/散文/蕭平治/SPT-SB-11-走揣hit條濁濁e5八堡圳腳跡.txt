十一、【走揣hit條濁濁e5八堡圳腳跡】
 
前幾工仔早起運動，騎鐵馬行ui3 東旁罔行罔seh8 ，無意中發現親家親姆In 兜，三嫂e5 後頭厝，已經拋荒，hou7 人心酸m7 甘，因為hit-e5 所在嘛有誠濟記智ti7-hia ，人生過程鹹酸苦chiaN2 ，經驗一甲子，體驗e5 結論，歸尾猶m7 是感慨「萬般都是命，半點不由人」？
Hit-choah8 路，因為上班時間ti7-beh 到，路尾是行到八堡一圳水chhian7 所在，就趕路『打道回府』，怨嘆內灣到尖仔尾chit 段圳溝，有夠齷齪歹看樣，圳岸雖然平坦坦，閣鋪打馬膠，可惜圳岸內墘e5 紅毛土岸，khong7 了誠歹看，無粧無thaN2 ，一屑仔sui2 款都無，假那弓pang-bou5 e5 粗phoe 仝一樣，kan-na7 為著「安全第一，mai3 跋落水底」就好！民主時代e5 做官人，真正是會凍「省事事省」，交代會過mai3 出代誌就好，『好官自我為之』，做hiah 呢好是beh-ni5 ？「有功無賞，kong3 破著賠」，雞婆啥路用？無leh 戇- - koh ？一時好玄ka7 鐵馬騎倚溪墘，oa5 ~，『我的天！』阿娘- - oe3 ！哪會chiah-nih8 垃圾，亦有石頭，亦有紅毛土角，糞埽一大堆，塑膠lok 仔、塑膠罐仔khe7 kah 滿滿是，m7 是，是流kah 滿滿是，che si7 啥物環保意識？敢講水利會無注意chit-e5 代誌？為著chit-e5 緣故，今仔日煞斡向西旁去，想beh 換一e5 所在，chhoe7 看有卡sui2 e5 記智- -無。
Lap8 - - a3 lap8 ，騎- - a3 騎，已經來到三潭國小後壁，卓乃潭下koeh8 仔段e5 八堡一圳e5 圳岸頂，仝款有經過整理，紅毛土khong7 - - e5 溪底kap 圳岸牆圍，溪底掘深，溪面縮小，兩旁溪岸自然曠闊，大約有5、6 米闊，倚溪邊留1 米闊做花園，種樹仔抑是花草kap 其他，chhun - - e5 鋪點仔膠路，會使chit 駛車、騎鐵馬、散步。圳岸牆圍做了有卡sui2 ，那像中國城樓按呢有lang3 隙，若小可探頭就會凍看著水流e5 形影，嘛會凍聽著水聲。
岸邊e5 美化值得o-lo2 ，除了種樹仔以外，一區一區e5 花園內，閣有人種花草，菊仔、雞冠、仙丹、茉莉花，玉蘭、芙蓉、含笑、圓仔花，逐項有；大概是近厝邊e5 關係，嘛有人種真濟菜蔬，會凍看sui2 ，閣會凍收成，gi7-niu7 嘛好，運動嘛好，m7 但「摸蜊仔兼洗褲」，實在是一兼兼幾若顧。慢慢騎，沓沓仔看：蕃薯閣會開花，番麥嘛leh 吐穗，甕菜、高麗菜、紅皮菜，土豆、皇帝豆、田岸豆，看也看不盡，講嘛講未了，假那一區植物園- -leh 。
你敢知影啥物是紅皮菜？紅皮菜就是茄- - 啦，有人講「kio5 」真歹聽，m7-chiah 講做紅皮菜卡文雅，che .kap chit-mai2 講「屎車」真歹聽，著講開車卡雅氣仝意思，人e5 思想實在趣味to-tioh8 ？做兩個謎猜hou7 你ioh ：「頂開花，下結子，大人、囡仔heng3 kah 死」；「頂面開花土腳釘，大人囡仔heng3 」，chit 兩個謎猜e5 答案攏是土豆，你敢ioh 有著？啥物是土豆？就是『落花生』啦！豆仔類生ti7 土腳兜- -e5 ，大概kan-na7 『落花生』nia5 ，中國話『落花生』，台灣話「土豆」，攏真有意思，若是你北京語、台灣話攏會曉，chhoa7 囡仔來遮學習，定著hou7 你講be7 了…
「清課仔兄，gau5 早！透早著來leh 顧田水- -hioh？」
hio5- -a7 ！老師你hiah 罕行！
「溪水閣真清氣- -閣，chit-ma2 施設按呢，放水有卡方便- -houN ！」
有- -啦！咱三潭chit 段創了有影卡四是，目前溪底嘛真清氣相，頂幾日仔，有一陣少年仔，m7-bat che7 .siau5 ，看水濁濁，講hou7 做咱che.溪仔水真垃圾，無衛生，實在是m7-bat 寶，我ka7 問講啥物是濁水米？In 煞逐家嘴仔nga-nga ，kan-na7 會曉o-lo2 咱遮e5 米飯真好食，kan2 ！chit-mai2 e5 囡仔有影khioh-kak8 ，bo5-chhai2 leh 讀冊，「冊讀ti7 腳脊 phiaN 」to-tioh8 ，kan2!
「che 是教育問題，mai3 見怪囡仔- -啦，學校也無ka7 伊教，啥物是濁水溪，啥物是八堡圳，凡勢In 攏m7-bat ，beh thai2-tho2 會了解垃圾水kap 濁水有啥物無仝- -leh ？」
按呢- -ou3 ，ah che .我m7-bat ，無才調kap 你會，taN beh 來去田裡巡巡- -leh ，有閑來厝裡坐- -啦！
「早起e5 鳥仔有蟲食；早起e5 蟲仔hou7 鳥仔食」，有影矛盾to-tioh8 ，總是早起早精神有卡好無卡bai2 ，一路騎來到大路店仔地界，兩旁田園稻仔青sim3-sim3 ，彰化平原e5 sui2 .ti7-chia 看kah 真斟酌，除了播田以外，嘛有菜園kap 園藝花栽、樹栽，早起e5 鳥仔be7 少，吱吱咬咬iaN7-iaN7 飛無停，溪岸頂嘛出現一tin7 烏喙嗶仔，四五隻leh 走相jiok ，飛過來飛過去，有thang sng2 ，有thang 食，有影趣味，啥物是危險，啥物是無張持，「鳥仔相咬，m7 驚人」，有影無ka7 汝騙，chit 時你若有意beh ka7 伊chhong3-ti7 ，提一kai5 hop 蝶仔e5 網仔來ka7 掠，一定走be7 去。
Gia5 頭一看，電火線頂峘10 外隻班鳩ti7-hia leh kuh-kuh 吼，一對一對，有e5 kheh 做夥，有e5 閣會嘴tu2 嘴，有時仔那像leh sai-nai ，ui3 伊e5 同伴邊- -a 飛來飛去，chhit-tho5 兼遊戲，啥物「山鳩無義」，he 攏是人類看taN5 去，家己無情無義m7 講，偏偏牽拖ui3 精牲仔去，班鳩本成著是野生自由e5 鳥隻，你kang5 掠轉來飼，束縛伊e5 自由，有機會逃脫了離，he 是In-e5 福氣，m7 是無義。
上班時間又閣tih-beh 到，趕緊回轉要緊，等候歇熱卡有閑工chiah 來詳細體會，濁水溪kap 八堡圳。
1.	一聲天，一聲地，一聲母，一聲父。
Chit 遍乞食過溪去台中新社鄉，參加chit-e5 研習叫做「內觀十日禪 修」，敢有人bat 聽過？
啥物是內觀（vipassana）？內觀是印度上蓋古早e5 一種禪修法門。失傳chiaN5 久了後，2500年前閣hou7 佛陀釋迦牟尼重新發現。內觀e5 意思就是如實觀察，洞察事物e5 真面目，透過觀察家己來淨化身心e5 一個過程。代先觀察自然e5 呼吸 來集中注意力，續落去觀察身心e5 實相性，去體驗無常、苦、無我。雖然是佛陀發現e5 法門，m7-ku2 kap 任何有組織e5 宗教抑是宗派無關。所以任何人攏會使chit 參加修行，得著實際e5 利益。
教法上重要e5 工課就是坐禪，一工愛坐十二點鐘久，每一點鐘抑是二點鐘中間才有五分鐘e5 歇睏nia5,兩支腳屈tiam3 蒲團 頂，隨在你e5 姿勢，你若感覺爽快舒適 就好，不過姿勢安定了就be7 使chit 閣徙腳tin2 動。
別人按怎坐，無閒工去斟酌，因為禪房暗暗無外光，氣氛靜肅，只有家己觀察呼吸e5 專注，哪有心思去注意其他e5 代誌，所以一下坐定，就kan-na7 照師父e5 教示去專心覺知 呼吸，m7 知過去外久，雙腳開始起酸，續落去就是痛kap 麻 ，麻kah hou7 你m7 知有腳骨e5 存在，痛kah hou7 你擋be7-tiau5 ，真正是痛tiuh-tiuh，tiuh-tiuh 痛，差一點仔著哀出聲：
「阿娘--喂！我無ai3 啦！」
「佛祖--a3,你嘛tau3 保庇咧！Mai3 hou7 我閣疼，好無！」
「耶穌基督--a3!求你赦免我！賜我力量，hou7 我脫過難關。」
師父e5 交代指示，講按呢攏m7 著，有苦家己救，家己chiah 是主人，佛祖、上帝、媽祖婆、帝爺公是無ti7 咱chit-e5 所在，祈禱、唸咒 攏無效啦！
時間一分一秒過，夭壽 ，一分一秒哪會chiah-nih8 長，真正有影疼kah 「一聲天，一聲地，一聲母，一聲父」--lioh！雖然哀苦叫絕，時間猶原無聲無說，鐘聲猶原be7 記得響起…
「師父--a3!Be7 使chit 念經，be7 使chit 唸咒，嘛be7 使chit 觀想 天神、耶穌、上帝…ah 到底是beh 叫人按怎消除苦咧？夭壽疼你敢知影？」
歡喜嘛ka7 觀察，痛苦嘛ka7 觀察，只有觀察，只有覺知，專注e5 覺知，愛用「平等心」去覺知：爽快e5 時陣，mai3 向望爽快會繼續落去；無爽快e5 時陣，嘛mai3 向望無爽快會卡緊消失，按呢--nia5。
Khan-lian5-te7  m7-bat 坐過禪e5 我，參加chit-e5 「十工禪修」，第一擺坐落去就體會著無常、苦e5 苦味，有偌苦，坐看覓咧你著知，「一聲天，一聲地，一聲母，一聲父。」叫苦連天，哀父叫母按呢--nia5,ti7 第五工e5 時陣，有一位教授同修按呢偷偷仔ka7 我講：
『真是自作孽，好好的假期不享受，偏偏來這裡受苦，活該。』


 
2.	人是有事，chiah 求佛。
（人是有煩惱，chiah 會去求佛）
囡仔跋倒叫阿娘，che 大概是人e5 本能 、天性，人ui3 老母e5 子宮孕育 ，阿母e5 子宮就是咱e5 原命之所，咱有災難，m7 呼救賜命之母，beh 叫啥人ka7 咱救命咧！
等到大漢，因為人為  e5 教育，tioh8--e5 也學，m7-tioh8--e5 嘛學，煞hou7 本成清氣e5 心污染變濁，齷齪 在心內，beh 講驚人知，只好tng7 著代誌大條chiah kap 神明、佛祖，抑是耶穌基督、阿拉、上帝交陪，拜託、祈禱、求保庇。
「人是有事，chiah求佛」，實在無m7 著，好ti7 好代 ，享受人生之時，啥人會記得救苦救難e5 媽祖婆、帝爺公，攏是工課be7 順，囝孫不孝，厝內欠安e5 時陣，chiah 會去想著神明e5 神通、大慈大悲e5 靈聖，這是人e5 本性，嘛是弱點。
你無khoaN3 一個囡仔歡歡喜喜chhit-tho5,敢會去想著老母e5 存在，一旦跋倒、腹肚枵，隨時阿母、阿娘叫be7 煞。其實大人嘛是仝一樣，各人求伊心內之神tau3 保庇，hou7 日子過了順序、歡喜，人ai3 有信仰總是卡好過日。
Chit 次參加「十日內觀禪修」，師父一再交代m7-thang 心內有神，坐禪be7 使chit 用唸咒抑是用觀想 ，kan-na7 強調用平等心、專注去覺知，講嘛有影，tng 當用平等心kap 專注ti7 呼吸時，一點鐘久一時仔就過去，輕鬆無艱苦；m7-ku2 tng 你心情taN2-hiaN2 心be7 專時，害--lou3,腰酸背痛，腳麻手痺  e5 苦楚，真真是叫苦連天，chit 時，姑不將偷偷仔請來佛祖救苦，隨時暗唸佛經，觀想世尊，有影無外久，痛苦已經消失無蹤，「人是有煩惱，chiah 會去求佛」，果然有伊e5 功效，信仰e5 力量有影不可思議。
不過話講倒轉來，內觀e5 價值是教人家己自救，mai3 靠神佛，神佛hou7 咱尊敬可以，beh 救苦就學佛陀e5 教法，平等e5 心，專注e5 心，最後達到解脫之道，這是理想，嘛是目標，只是m7 知ti7 時才會得著。平等e5 心：爽快e5 時陣，mai3 向望爽快會繼續落去；無爽快e5 時陣，嘛mai3 向望無爽快會卡緊消失。謹記在心 ，謹記在心。


 
3.	有生，就有死。
佛教e5 十二支緣起法是按呢：無明→行→識 →名色 →六入處→觸 →受→愛→取→有→生→老病死憂悲惱苦。講起誠分明，「有生，就有死。」人ui3 離開阿母e5 子宮hit 一工，就注定行向死亡之路，講起來實在有影恐怖無奈，m7 管你e5 人生觀如何，樂觀抑悲觀，死亡是不可免，人生e5 終站就是死亡。Che就是大自然e5 真理，就是法，任何眾生攏是仝一樣。
雖然逐家攏知影「有生，就有死」是真理，亦是真簡單會凍了解e5 真理，可是大部分e5 人攏是貪生驚死，死--字出頭盡量mai3 講，煞hou7 一、二、三、四e5 四受著無公平e5 對待，死、四仝韻嘛仝命運，為著閃避死亡，人間m7 知有外濟禁忌 ，敢講知影閃避伊就be7 來到chit？
人e5 愚痴 就是按呢生，hiah che7 e5 迷信只是為著求一個心安而已。
「人是有煩惱，chiah 會去求佛」，雖然有伊e5 功效，信仰e5 力量有影展現伊不可思議e5 力量，但是心安了後，你e5 身苦病痛敢有影真正消失？尤其是留tiam3 內心潛意識  e5 驚惶苦楚，忿怒凝心猶原ti7 心內ti7 苦海。「有生，就有死」，mai3 貪生，mai3 驚死，按怎了脫生死，充滿喜樂健康e5 人生，你必須自修、自悟，內觀法門就是教人體驗無常、苦、無我e5 真理，最後達到解脫之道，m7 但知影「有生，就有死」，閣因為修煉e5 功夫，無有好bai2 e5 分別，無帶貪愛、瞋恨 抑執著 ，最後無生亦無死。


 
4.	嘴舌無骨，反出反入。（人嘴，上毒）
佛陀教導e5 八聖道正語、正業、正命、正精進、正念、正定、正思惟、正見，分做戒、定、慧三部份，葛印卡大師  ka7 講做是道德修養、培養注意力kap 智慧e5 訓練。智慧e5 開發需要持戒kap 修定做基礎，任何想beh 修持正法e5 人，攏ai3 持五戒作為道德行為e5 基本要求。
雖然chit 次參加e5 十日內觀禪修e5 重點是ti7 修定kap 智慧訓練e5 親身體驗，不過戒e5 部份猶原真受重視。主辦單位代先講明，來遮禪修一定守五戒，戒殺生、戒偷盜、戒妄語、戒邪淫 、戒飲酒毒品，事實上ti7 chit 種有計劃e5 安排之下，守五戒應該無啥問題，唯一困難--e5 是戒妄語chit 項--nia5,你敢知影beh 用啥物辦法來提醒約束學員守口業，mai3 烏白講話？In 用e5 方法真簡單閣誠有道理，規氣 叫阮mai3 講話，嚴格「禁語」，話若無講，自然無啥口業thang 造。
講嘛有道理，人e5 「嘴舌無骨，反出反入」，ai3 講啥就講啥，beh ka7 汝擋嘛是無彩工敢m7 是？「人嘴，上毒」，若是tng7 著ai3 「生言造語」e5 多端人，一句無妥當e5 話可能帶來禍端，惹來人心不安；卡無礙人e5 談天說地，猶原hou7 人心情taN2-hiaN2 ，影響修行e5 寧靜，結果十工e5 禪修，禁語九工，有影真適合內觀深省，啥物是靜寂 ，多少有體會一寡，不過hou7 幾個少年囡仔鬱卒kah giong7-beh 擋be7-tiau5 ，每盈暗半暝時，攏有人陷眠 喝kah 大細聲，而且閣句讀分明，第一、二暗叫是有人半暝leh 開講，尾仔chaih 知，tang 時仔in 是leh 陷眠。可見人e5 「嘴舌無骨，反出反入」，beh ka7 禁止是joa7-nih8 艱苦e5 代誌，嘴孔oh 修 ，m7 但食--nia5,講話共款oh 禁。


 
5.	鑿枷，家己gia5。
講退休，Siau, Lah-jih 斡咧連鞭就beh 到--a3 ，想著退休後「生涯規畫」 e5 安排，無趕緊來計劃hou7 好勢敢會使chit，為退休後chhoe7 一個出路，看是beh 退而不休，抑是休閒消遣 ，享受晚年。
請教幾若人，問in 退休後beh 創啥？說法 幾若種，會凍反映著各人e5 人生觀，theng3-a2  做參考，嘛theng3-a2 做警告：
學校長連鞭beh 退休--a，伊卡早講beh 替出版社編數學課本，會凍貢獻伊e5 專才閣會凍加減收入淡薄a3,chit-ma2 伊講寧可mai3,beh 寫冊嘛著歡喜寫che7  有價值e5 作品hou7 人siau3 念，mai3 閣為錢消瘦，hou7 人叫是咱是錢kng3 。
莊老師chit-ku2 tng 想beh 提早退休，伊一直leh 計較chit-mai2來學校算真be7-ho5 ，chit-mai2 若退休，領e5 錢銀比現此時e5 月俸猶卡濟你敢知？退退落來卡有閑去股票市看股票，無leh 戇咧，逐日來上戇班，加了--e5。
趙老師飼囝無出脫，有卡業 ，伊講我beh 全退，退休金做一擺領領咧theng hou7 阮囝開展，不得已--a3,飼著討債e5 序細，無ka7 tau3-saN-kang7 敢會煞得，飼囝為囝苦，恁著m7-thang 笑我戇！
澎老師做人liok8-thiong3 愛風騷 ，伊講：我無leh gian3 頭 --講，退休to7 退休--a，哪著閣計劃beh 創啥、創啥，錢ka7 領來，遊山玩水隨在咱，beh 開beh poah8  be7 閣受限制，抑是某chhoa7--leh，來去外國seh8-seh8--leh ，chiah be7 枉費chit 生，「鑿枷，家己gia5 」，校長、莊老師in 攏總gian3 頭、頭殼歹去--a3 啦。

「鑿枷，家己gia5 」，耶穌基督斯當時為著beh 救苦救難救萬民，到處傳福音，明明知影觸犯著統治者，伊猶原「鑿枷，家己gia5 」，hong5  釘tiam3 十字架頂，敢講按呢嘛是戇事一層，gian3 頭無藥醫？
如何「鑿枷，家己gia5 」，按怎mai3 「鑿枷，家己gia5 」，ti7 猶未退休晉前，需要三思。

 
6.	有，m7 食，亦是戇。
阮崁頂社區hit 班bat 字班e5 老學生，約約咧ti7 餐廳辦四桌chheN-chhau ，請阮社區e5 里長、理事長、老師kap一寡關心社區工課e5 親堂 食春酒，感謝一年來對in 老歲仔班e5 付出kap 辛苦。
料理是辦kah 一桌khiau-khiau-khiau ，phang-phai3  kah。主人出席三十幾個，有夠誠意to-tioh8:
老師--a3,taN. 箸.m7-tioh8 giah8 ，菜.m7 著挾，m7 是beh 捧出來看--e3 lioh8!
感謝啦！閣hou7  恁破費，辦kah chiah phang-phai3 chheN-chhau，有--啦，有leh 挾啦，只是最近有卡節約食，無愛食傷濟，食傷濟，對身體無kat-lah8 好 。
老師leh 節食--hiouh，身體chiah-nih8 苗條康健，哪著khiuN7 食 ？Mai3 se3-ji7 啦！Che. 龍蝦好啦，現thai5--e5 ，真鮮！Che .豬腳褲燉了誠拄好，be7 油 ，食一sut--a3 無要緊，猶有che chim2-a2  米糕是chit 間e5 名菜…
感謝！感謝！你嘛著食，家己來啦，實在誠歹勢！
著啦！老師，愛食啦！「有，m7 食，亦是戇。」敢m7 是咧！像往過beh 食chit 款料理，做你免想--ou3,三頓若有菜脯卵、鹹魚脯仔，就sut  kah m7 知影thang 飽--lo3。免儉食啦，taN 逐家來…

講嘛有影，過去逐家是hat8 kah 驚矣 ，講著食爭破額，慣習成自然，chit-mai2 一下有通食，猶是大嘴食、大嘴吞，恐驚食無落嘴，有夠扑損 ，因為「有，m7 食，亦是戇。」 
敢是因為中國文化「國以民為本，民以食為天」e5 教化？抑是台灣人自古以來就天生歹命，無做無thang 食，m7-chiah 養成houN3 食 、重食e5 歹習慣。過去人kap 人tng7 頭  e5 見面禮著是「你食飽未！」無，就是一再強調「食飯皇帝大」，一日到暗攏是講食，不管時攏是食食叫。當然「食色性也！」 重視食並m7 是見笑代，不過感覺咱台灣人對食有影有卡超過--淡薄a3 nia5。
無thang 食e5 時陣重食，無人會ge5-se2 phe2-siuN3 ，有thang 食閣會凍phang-phai3 食e5 日子，猶hoan5-na2 phoe5-thai3 食 ，食be7 倦，時常食kah 飽tong-tong，che 就hong5 感覺台灣人對食e5 觀念有夠欠氣質，嘛欠衛生知識。
「有，m7 食，亦是戇」，可能就是台灣人對食e5 態度，大嘴pe（飯） ，大嘴ou2,是卡早庄腳作穡人、做工仔人食飯e5 iuN7-siuN3 ，hit 時因為「無食哪會做」是現實e5 需要，到kah chit-mai2,食物豐富，beh 食免驚無e5 時代，台灣人猶原山珍海味大叉大叉挾落嘴孔，be7 起畏，嘛m7 驚大箍，結果腹肚mouh-leh so ，箸嘛m7 甘放，「有，m7 食，亦是戇」chit 種人猶是真濟，m7-chiah 人若問講做啥生理上好？隨時就有人應講當然是做油湯、賣食--e5 上好做。
「有，m7 食，亦是戇」，無，當然是食nai2 ，有，敢著一定ai3 食？食e5 目的是為著生存活落去，食會飽chiah 來求食巧，食hou7 有衛生，食hou7 有水準，實在m7-thang 為著一字戇--字，驚hou7 人phiN 去 ，煞來加減食加減thui，m7 但扑歹胃腸，閣會hou7 體重一日一日增加，尾仔才來想減肥，he 才是真真正正e5 戇。


 
7.	M7 知市鎮，閣想beh ngia5 媽祖 。
舊厝邊廖大兄昨昏來厝裡坐，pho3-tau7 開講，雄雄問講田中鎮街路按怎seh8,卡好勢seh8 一lian3 。
你問che beh 創啥貨？
Ah to7 舊年媽祖宮我poah8-tioh8  爐主啦，今年三月廿三媽祖生，講著ai3 ngia5 媽祖seh8 街路啦，taN，牽連地 嘛m7-bat 拄著chit 款大代誌，聽講做爐主e5 人著愛tioh8-ai3 chhoa7 路 ，gia5 頭旗 neh！
著--a3,gia5 頭旗就是領隊，che 當然是爐主e5 權利，嘛是義務，為媽祖婆做慈悲保庇e5 功德，真好真有福報--ou7,你今年一定大趁錢。
TaN，閒話mai3 thih8 ，beh 按怎gia5 頭旗，以前bat 看人gia5,好親像有踏腳步，hit 支竹掃擱著雙手換來換去，正旁倒旁掃來掃去，可惜m7-bat ka7 看真，蕭老師，你卡bat 代誌，ka5.教 一下好無？
TaN 就m7-bat 字--e7 去問著青盲--e5,ah8 有法度， chit 方面欠研究，無才調ka7 你指點，m7-ku2 會使chit 報你一條路，去請教有諒仔叔，伊是專家，廟e5 工課逐年攏有leh chhap ，問伊就無m7 著，順紲會記tit ka7.問seh8 街e5 齣頭，看今年beh seh8 外遠，敢著ngia5 到庄腳去。
Ah he 街路我也罕得leh 行，卡行嘛咱附近chit 二三條，歸街路seh8 透透，he a7 有法度？
無法度，閣也敢kap 人poah8 爐主，一句俗語敢bat 聽過：「m7 知市鎮，閣想beh ngia5 媽祖」，就是leh 講你啦！（廖兄是古意人閣兼頇慢，tiau-kang kap 伊滾笑--e5。）
我a3 知？人講poah8 著爐主真讚，m7-chiah kap 人poah8,閣有影天公疼戇人，煞去hou7 我poah8 著，管thai7 伊，時到時擔當，be7 曉chiah 閣來問你。

「M7 知市鎮，閣想beh ngia5 媽祖」，好佳哉che 是神明代，有虔誠著好，若無，beh 做人e5 領導者，無內行是beh 按怎進行neh？

 
8.	內山song5,海口戇。（都市song5,庄腳戇。）
1997年年尾，台北市大同國小kap 田中鎮e5 三潭國小，做一擺城鄉交流 教學活動，非常成功。
代先是大同國小邀請三潭國小e5 學生，去台北市參觀chhit-tho5,後來chiah 換大同國小e5 學生來Chhan5-tiong-ng chhit-tho5。
Chhan5-tiong-ng，ah 學校m7 起ti7 『田地e5 中央』？
Ah in 遐e5 囡仔可能真song5--ou7,庄腳人一定無咱都市人hiah 巧。
（來到Chhan5-tiong-ng e5 台北囡仔，有人按呢議論。─都市戇─）
台北囡仔來--lou3,逐家緊來看--ou3!
（庄腳囡仔就是庄腳囡仔，頂ko3月chiah chhoa7 in 去台北chhit-tho5--nia5,chit-mai2 對台北囡仔猶是hiah 好奇，庄腳song5 to-tioh8。）
阮崁頂e5 社區里長、理事長，早就安排一寡齣頭，beh 來招待台北來e5 朋友，有做紅龜粿，包包仔粿，而且閣準備一寡圓仔chhe3 hou7 逐家搓圓仔，現so 現sah8  現食，另外挨粿e5 石磨仔，舂土豆hu e5 舂臼 ，包包仔粿e5 弓蕉葉仔，noa2 粿  e5 kam2-bou5 ，淬米 、鼠麴仔 （草）、粿印、粿巾…攏排排ti7 活動場所展覽，閣叫人說明解說。
Oa5-a2!有夠好食，比阮阿母買--e3 卡好食！
人he 是正港師傅做--e5 neh，你看排ti7 遐e5 物件就知影，你敢bat 看過？咱遐攏嘛化學--e5,逐項攏嘛電腦，喂！同學！恁敢有電腦？
有--nou3,阮兜兩台咧，一台阮爸爸leh 用，一台阮哥哥e5,明年阮爸爸嘛beh 買一台hou7 我。
（有影都市song5 to-tioh8。）
半晡仔後，趣味閣鬧熱e5 齣頭chiah beh 開始，一陣庄腳戇kap 都市song5 來到田中央（真正e5 田地e5 內面），beh 創啥？看.你就知，一堆一堆，用土角疊kah 像非洲e5 狗蟻岫按呢，啊！Kop-ioh-a2,啥物kop-ioh-a2?Che 是阮遮e5 腔口，一般攏講做炕窯（khong3-io5)啦，就是beh 來khong3-io5 pu5  蕃藷啦。為著節省時間，窯.早就疊好勢，kan-taN theng3-hau7  囡仔khioh 柴hiaN5 火 ，閣來就是將蕃藷、芋仔khng3-khng3 入去pu5、bun7、hip ，等候若熟chiah 挖khit 來食。
Beh 熟猶有一段時間，半點鐘一點鐘e5 閒工beh 按怎過，誠簡單，隨在逐家toa3 田裡chhit-tho5,走相jek ，sng2 土尪仔，掠蝶仔、草蜢仔、水雞，抑是chhoe7 寶貝，庄腳戇教都市song5,田裡e5 物件逐項嘛寶貝，冊裡有--e5,都m7-bat 親目khoaiN3。一時間，都市庄腳lam7-lam7 做一夥，熟似liu3-liu3,theng3-hau7 蕃薯ou2 khit 來食e5 時，已經日黃昏，煞落去食暗頓，囡仔已經倦tauh-tauh，腹肚嘛猶飽tong-tong，食飽了後老師趕緊chhoa7 in 轉去旅社，準備歇睏，ti7 「chiah 閣來！」e5 再會聲中，結束了真有意義e5 一工，「城鄉交流」，  「都市song5 kap 庄腳戇」仝一樣，「內山song5 kap 海口戇」已經無分。

啥物是song5,無經驗就song5,啥物是戇，m7 學就戇，「城鄉交流」會凍hou7 囡仔學著無仝e5 知識經驗，值得教育者e5 重視。


 
9.	一暗無眠，三暗補be7-tiN7 。
（一暗無眠，三暗thui7 神 。）
自從教中年級e5 學生以後，因為考慮囡仔細漢卡戇直，所以早起時攏ti7 七點後腳兜，就來到教室陪學生早自修，陪in 看冊。為著chit-e5 緣故，早頓就隨便tiam3 學校門口hit 間麵包店買，順紲看報紙kap 頭家、頭家娘pho3-tau7,chiaN 做一日e5 開始。
唉！Chit 兩三工哪會換你leh 顧店？恁pa5 kap 恁bu2--a3 leh？
Ah-to7 去hou7 阮hit-e5 嬰仔吵kah 歸暝無睏，chit-mai2 tng-leh siang3 大眠 啦。
顧細漢嬰仔無簡單--ou3!也beh 換jio7-chu7-a2 ，也beh 泡牛奶，一暝吵天光，誠thiam2 --neh！
Ah 攏恁母--a3 leh chhoa7--ou3!
HeN3--m7 ！老師，你哪會知影chhoa7 嬰仔真thiam2?
Kan-na7 恁少年父母m7 知影--nia5,斯當時阮leh io 囡仔  e5 時，若是tng7 著嬰仔扑青驚，身體無舒適e5 時，有當時仔歸暝無睏都會，好佳哉，恁母--a3 有你chit-e5 體貼e5 序細，會曉ka7 恁父母替顧一下。
老師，ou3!M7-bat chiah 早khit 來，足thiam2--e5!
知影thiam2 chiah 知影父母e5 艱苦，「一暗無眠，三暗補be7-tiN7」你體會會出來--bo3。
我知，我知，頂ko3 月阮阿爸、阿母去頂頭  chhit-tho5,不得已嬰仔家己aN3，有影一暝到天光，giong7-beh 無睏，相連續幾若工攏無精神，「一暗無眠，三暗垂神」kap 「一暗無眠，三暗補be7-tiN7」其實嘛是仝意思。
所以，無眠是艱苦代，尤其是老歲仔人，閣卡be7 勘得。恁少年人，小忍一下就過去--a3,好--a3,無愛閣話落去--lou3,beh 來去學校--a7。
老師！感謝你e5 教示，我會了解父母疼囝e5 心情，chit-ma2 起m7 敢閣喝thiam2--a3!


 
10.	ChaN2  人稻仔尾。
Che 是二十年前e5 真實故事：

二十年前Siau, Lah-jih e5 大漢囡仔tu2-ti7 國小讀二年--e7,當時流行一句「學琴e5 囡仔be7 變歹！」其實che 是賣鋼琴e5 生理人促銷  e5 手段，為著beh 培養囡仔e5 氣質，家己對chit 方面閣略仔有趣味，所以chhan5-chhan5  標一陣會仔，hak  一台鋼琴。
厝邊王太太看阮囝彈琴，就拜託紹介kap 賣琴--e5 熟似，講伊嘛beh 買，隔轉日，琴商chhoa7 阮去工場選琴，價數 已經講好勢，約定兩工後送琴到厝內。
生理人就是生理人，行情真通光，王太太beh 買琴e5 news m7 知按怎去hou7 另外一間公司知影，就來使弄 王太太，講你買e5 琴傷貴啦，ka7 阮買，會凍減一萬。Oa5!一萬箍--neh，m7 是少錢，從按呢王太太隨時喝停，蕭老師，琴m7-thang 叫in 送--ou7。
有卡俗e5 物件，當然ai3 買俗貨，che 咱會了解，逐家閣是厝邊，當然歡喜伊會凍買著俗琴，不過我特別ka7 王太太交代，ai3 仝款e5 貨色，俗一萬箍，chiah 會價值得--ou7,若無，俗物無好貨，就ai3 se3-ji7。
時間過去一工，賣琴--e5 講，別牌子e5 琴敢m7 好？
無--nou3,愛kap 蕭老師in hit 台仝款--e5 阮chiah beh。
第二工暗時，賣琴--e5 閣來講：歹勢啦，工場欠貨，ai3 theng3-hau7 兩ko3月，敢會等得。抑是換chit-e5 牌子好啦！Be7 卡bai2 啦
（Siau, Lah-jih 心內有數，m7 是生理人leh 拚價數，是leh 「ChaN2 人稻仔尾」e5 騙鼠，可惡至極。）
一時忍be7-tiau5,大聲指責：喂！老大哥，生理敢按呢做--e5 是--bo3?人價數講好勢，生理已經成交，你按呢「chaN2  人稻仔尾」，khioh 便--e5 ，敢be7 傷超過？做生理ai3 拚，嘛ai3 有道德，敢m7 是咧！
情理屬眾人，hit-e5 「chaN2  人稻仔尾」e5 生理人，感覺有影家己卡無理，就答應講明仔載一定hou7 恁一個交代，結果按怎？扛來一台新chhak-chhak e5 鋼琴，kap Siau, Lah-jih hit 台一模一樣，後來才知，原來是越區拜託朋友tau3 相仝，鋪排 來--e5,有趁無？Siok8 人一萬箍 ，閣趁嘛m7-chiaN5  物。
「ChaN2 人稻仔尾」，尾仔煞食著kiN 。
 
11.	食，省草；睏，乾tiau5 。
頭家娘，酥餅來--一塊！
Gau5 早！蕭老師，敢beh 豆奶？抑是米奶？
免啦！酥餅一塊就會使chit，我卡合意配滾水。
老師，哪著hiah 呢儉，chit-ma2 就是你上蓋好，「食，省草；睏，乾tiau5。」上輕鬆嘛chit-chun7。
猶m7 是 一日過一日，欲望若mai3 hiah koan5,逐日攏嘛好過日。
講是按呢講，像chit-ku 蕭老師你按呢，後生查某囝攏大漢閣會曉tau3 趁錢，m7 但免操煩學費、生活費，閣會凍加收入，敢無影「食，省草；睏，乾tiau5。」輕鬆濟--lou3!
講khit 來閣假那有影--neh，想過去，一陣牛仔囝纏前toe3 後 ，m7 是食就是吵，真正是be7 輕鬆，chit-mai2 牛仔囝已經大隻 ，家己會曉出去食草，m7 免逐日tiam3 厝內tak-tak 纏 、iau 飽吵 ，你講按呢是「食，省草；睏，乾tiau5。」嘛是有道理。M7-ku2 囡仔大漢共款是有煩惱e5 代誌，為查某囝拴 嫁妝，為後生積某本，攏是大條--e5。
Ah he 又閣是一層代，kap che 是無牽礙，你若beh ka7 煩惱hiah che7 ，人生啥物時陣無煩惱？一人煩惱一樣，無一個相親像，閣論落去to7 論be7 煞--a3。

人生是苦！？！？是樂！？！？啊！Mai3 執著就好。


 
12.	扑斷人e5 鼓柄。
小朋友，老師做一個謎猜hou7 恁ioh 。
（聽著ioh 謎猜，逐e5 phok-a2 聲 扑無停…）

「Siuh-siuh 叫 ，無規則，警察大人jiok be7 著 。」Hou7 恁ioh 街路發生e5 代誌？

鏢車。
（吳嘉禾馬上講出謎底，其他gia5 手期待beh hou7 老師指名e5 學生，煞無意無意  ka7 手放落來。）
吳嘉禾ioh 了無m7 著，是「鏢車」。
（煞無phok-a2 聲）
老師閣講一個！
（Phok-a2 聲隨閣phok8-phok8 叫。）

「一kai5 鉤鉤 ，釘ti7 壁頭，一工無伊，厝內亂chhau-chhau 。」Ioh 咱厝內面e5 一項設備？

水道頭。
（共款是吳嘉禾隨時講出謎底，其他e5 囡仔逐e5 嘴開開，面hng-hng 。）
吳嘉禾攏hiah gau5--oe7,老師阮無愛ioh 謎猜--a lah，攏無好sng2!
吳嘉禾！老師tong-tong  ka7 汝講，上課中，老師講話是beh hou7 逐家聽，beh 應話定著ai3 gia5 手，m7-thang 老師講一句，你就隨時應一句，按呢會「扑斷人e5 鼓柄。」你敢知影？
啥物是「扑斷人e5 鼓柄」？
小朋友！扑鼓著鼓柄，che 恁知影--lah houN。鼓柄若扑斷去會按怎？吳嘉禾！你講。
Ah 就be7 使chit 閣扑鼓--a3!
著！親像tu2-chiah  老師講謎猜，謎題chiah tu2 講了，m7-tioh8 hou7 人想看覓，會曉e5 人chiah gia5 手，hou7 老師指名chiah 來ioh，按呢逐家ioh 了m7-chiah 有趣味。親像你按呢，老師也無允准--你，你就隨應話，講出答案，煞hou7 逐家免閣ioh，害逐家攏感覺be7 趣味，che 就是「扑斷人e5 鼓柄」！「扑斷人e5 鼓柄」，是會顧人怨 --ou7,後擺beh ioh 就gia5 手，若是會曉，嘛愛niu7 寡  hou7 別人ioh，知影無！
來！Chit-mai2 老師teng5-koh  出幾條謎猜，hou7 逐家ioh，ai3 認真ioh，m7-thang 閣有人「扑斷人e5 鼓柄」--a3-ou7!

一支矸仔te2 烏棗，日--時開，暗時鎖。＜Ioh 人e5 器官＞（目睭）
一個囡仔出門chhiak-chhiak tio5 ，入門就軟sio5-sio5 。＜Ioh 一項物仔＞
（布袋戲尪仔）

出門一蕊花，入門變一條菜瓜。＜Ioh 用品一項＞
（雨傘）

半天一塊碗，雨來te2 be7 滿 。＜Ioh 樹仔頂e5 物件＞
（鳥仔岫 ）

因為無人閣「扑斷人e5 鼓柄」，所以攏ioh kah 歡喜kah。


 
13.	過橋卡濟你行路；食鹽卡濟你食米。
有仁仔叔公，beh 點束柴  m7 著用laih-tah  來點卡好勢，laih-tah ti7 遮，hou7 你點。
免！用啥物laih-tah？Chit-mai2 e5 少年，見想都想hit-lo7 貧惰步，我用按呢點就會使chit。
有仁仔叔公！按呢是beh 點kah tang 時，束柴chiah 大堆，kan-na7 at 香腳  beh 來引火，傷慢啦！
連鞭就beh 開始祭祖，無趕緊咧，會be7 赴--ou7!
A5!做你tiam7-tiam7  啦，我「過橋卡濟你行路；食鹽卡濟你食米。」你知che7.啥？你猶leh 穿開腳褲仔e5 時，恁叔公就點幾若年--a7,你也想beh ka5 指教 ？
有仁仔叔公！M7 是按呢啦，我是驚矣be7 赴hou7 人thang 拜祖，m7-chiah 按呢建議，若免就做你點，歹勢啦！

「過橋卡濟你行路；食鹽卡濟你食米。」中國話講--e5 『倚老賣老』就是chit-e5 意思。頂面chit-e5 少年--e5 會kap 老歲仔議論，就是為著老一輩執訣  be7 開通，kan-na7 靠勢年齡濟、輩分koan5,就beh 壓倒下輩，chit 款觀念實在是toe3 be7 著時勢 --lou3,tng7 著有cham7-chat  e5 少年，猶知影尊重序大，若tng7 著m7-bat 大細e5 新新人類，m7 著冤家lo-che3  煞尾，其實chit 種代溝e5 爭論，自古就有例thang 講gi7-niu7 ，咱來看蕭姓祭祖歌內面e5 幾句，就會凍了解chit 種文化e5 可笑kap 無奈。

先輩紳士執古禮，後輩少年beh 改例，現時古輩人上濟，一時的確難得改(ke2)。
老幼逐家來議論，一人一句亂紛紛，有e5 想beh 卡phah-phun2 ，有e5 beh 儉來chhun 存 。
先輩靠勢m7 認輸，少年豪傑識時務，認真計較歹意思，讓予老輩去請龜。

Beh 了解蕭姓祭祖e5 鬧熱kap 趣味，請看蕭平治整理「蕭姓祭祖歌」。

 
14.	嫌貨chiah 是買貨人。
林：Ha 茶--ou3,lau2 蕭 --e beh lim--一杯無？
透早林董--e7 茶.就泡好leh 聽候眾兄弟來lim。
蕭：Che. 叨位e5 茶？氣味無夠lai7,喉韻無gat-la7 潤 ，普通級數--nia5。
江：罔lim 仔罔lim，mai3 閣嘴食嘴嫌，臭酸食kah 生黏！
林：內行--e5,松柏坑茶，一斤五六百銀，若無苦澀就算be7-bai2--a7 lah。
蕭：有影嘴食嘴嫌to-tioh8,閣thin5 --一杯！
林：Che 叫做「嫌貨chiah 是買貨人」。

無m7 著，「嫌貨chiah 是買貨人」，人若無ai3-tih8  e5 貨色，siang2  有閒工kap 你leh 花be7 煞 ，無leh 食飽傷閒--講？人講生理囝oh  生，可見生理人beh 做生理，m7 但愛了解顧客e5 心理，嘛著有耐性，會勘得人客嫌東嫌西，按呢生理chiah 有teh 做，錢chiah 趁會來，「嫌貨chiah 是買貨人」，確實是beh 學做生理e5 第一層認識。
做人嘛共款，忠言keh8 耳孔毛 ，敢當面講你m7 著，指出你e5 錯誤，批評你行為e5 人，chiah 是真正e5 朋友，「嫌貨chiah 是買貨人」，會ka7 汝嫌，就是心內有你e5 存在，對你有疼心，愛你好，驚你hou7 人批評，若無，管汰你去死，閒閒無ti7-tai7 ，哪著做怨人惹你來受氣--neh？朋友！「嫌貨chiah 是買貨人」，會交仗 --li3 e5 朋友是啥款人，就斟酌，m7-thang 好人ka7 看做歹人，按呢你就悲哀--lou3。


 
15.	手抱孩兒，chiah 知父母時。
頭家娘，gau5 早！
老師gau5 早！beh 雞卵糕抑是麵包？
恁e5 雞卵糕做了好食，今仔日來食雞卵糕好--le。
老師！報紙ti7 遮。
Ouh8!今仔日閣誠奇巧 ，罕得看著恁母仔囝同齊leh 顧店面--neh。
叫阮母--a3 閣睏--一時a3 伊都m7,chang 暗又閣hou7 嬰仔吵kah 歸暝無眠，咱講店面我來顧就好，阮母--a3 講be7 放心，驚做我be7 曉做；咱講母--a3,無.換阮來顧嬰仔，伊又閣驚咱be7 曉顧，天下父母心，就是按呢啦！講實在io 囡仔有影誠thiam2 ，過去m7-bat 經驗，叫是做父母真簡單，只要hou7 伊食，aN3 伊睏 ，放屎尿e5 時，ka7 伊換尿chu7-a2 ，吼e5 時陣ka7 伊mouh  來惜惜咧，啥知做人老爸chiah 知無簡單，m7 是所講--e5 hiah 容易，「手抱孩兒，才知父母時」，講了真著。
頭家娘，你實在有福報--ou7!飼著chiah bat 代誌e5 後生，閣會曉chiah-nih8 體貼，莫怪你做be7 倦，逐日攏笑gi7-gi7,恭喜啦！
老師，是你m7 甘嫌啦，講阮 chit-e5 後生，過去嘛是天天 ，kan-na7 知食知做--nia5,chit-ma2 囝一下出頭，chiah 知影做人父母e5 辛苦，有影卡會曉替序大人想，會曉體貼序大人，多謝老師o-lo2!
感謝老師指導！『謝謝老師！』


 
16.	三腳tio5 ，四腳跳。
我上蓋趣味e5 運動：（國小學生台語演講稿）

講著運動，阮囝仔人上歡喜，講著上體育課，阮就「三腳tio5,四腳跳」，『高興得不得了』。
運動e5 項目真正濟，扑球、跳遠、kap 跳高，跳舞、體操、走相jek ，sio-ian2 、peh 竹篙 、kap giu2 大索 ，逐項攏嘛好，逐項攏嘛真好chhit-tho5,萬百項運動項目，我上趣味--e5 就是「走相jek」。為啥物？請恁諸位評判先生kap 阿伯、阿姆、老師、同學，聽學生說分明：
走相jek，真趣味，會使chit 緊，嘛會使chit 慢，歡喜e5 時陣pong3-pong3 走，腳酸e5 時陣liau7-liau7 仔是 ，體力若讚就那走飆 ，走了若倦就來『慢跑』，隨在咱，心適興，緊共慢，攏可以，你講chit 款e5 運動是m7 是真趣味，你若有趣味「走相jek」，一定會hou7 你歡喜！
透早khit 來，天tu2 扑氆光，運動衫褲、運動鞋，一切款好勢，出門開始seh8 ，行過街路，斡入去田園，風.微微仔吹，稻仔芳lam7  著草仔氣味，hou7 人心涼脾肚開；haN7  過一條清水溪，聽著水流聲，hou7 我想起阮阿娘，chit-mai2 tu2-leh 煮飯等我轉去食；續落去天色已經光iaN7-iaN7 ，有看著人影，我就開始大步走，跳過田岸，潦過低水e5 菜園kap 芎蕉腳，已經beh 七點，趕緊phiu-liu-siu  『趕回家』，阿母飯煮熟等我食，食飽beh 載我去『學校』，che 就是讀冊日子e5 早起。
若是講著歇睏日，我就招阮阿爸kap 阿 i ，相及做夥去peh  阮Chhan5-tiong-ng  e5 鼓山寺，鼓山寺離田中街路有兩公里，阮慣習用行路，無愛坐車，出門晉前先約定，啥人代先到山腳，tioh8-ai3 小停，聽候會齊chiah 閣起程，阿母卡頇慢，半行半走做頭前，我ham7  阿爸是半走半long7 ，拚看啥人無夠力tioh8-ai3 半路停，結果亦是我上gau5,一路無停睏，得著第一等，阿爸講我e5 本頂是生成。
半生成，是有影，自細漢就真愛kap 人走相jek， tiaN7-tiaN7  嘛著一等，人人o-lo2 我是一e5 飛毛腿，閣比論是非洲e5 羚羊 ，走飆khit 來那leh 飛，啥人都tioh8-ai3 toe3 後尾，無人thang 比 pheng7,『羚羊快腿』就按呢叫tiau5 底。
講正經，beh 做『羚羊快腿』m7 是hiah 簡單，m7 是kan-na7 趣味就會使chit，趣味是hou7 人走khit 來卡歡喜，beh 進步，猶是平常e5 練習上要緊，身軀身愛正，目睭看頭前，雙手自然擺動，腳步輕鬆閣chiau5 勻 ；面容m7-thang 傷嚴肅，嘛be7 使kek  悾悾戇戇，總講一句，心ai3 專注，走hou7 輕鬆，若是分心，就會影響效果，上好會凍節時間，逐擺做比較，家己比家己，突破記錄，一日贏過一日。
走相jek 抑是走飆，會hou7 人有活力，精神好，體力活leng3-leng3 ，增加抵抗力，百病be7 發生，逐家做夥來運動，做夥來走飆，走出健康，走出希望，走出有向望美麗e5 人生。講著運動，講著上體育課，講著走相jek 抑是走飆，阮隨時就「三腳tio5,四腳跳」，『高興得不得了』。演講到遮煞，祝逐家身體健康，平安，吉祥！



 
17.	頭.heng3-heng3 ，尾.冷冷。
各位同學，暗安，盈暗咱來舉行新年度e5 開學典禮，看著逐家出席chiah-nih8 踴躍，感覺誠歡喜，嘛真ka7 恁o-lo2,因為恁e5 認真，恁e5 歡喜心，有影看khit 來加真少年，加真走跳 ，面容嘛加真春風，閣假那四、五十年前e5 少女咧，恭喜！恭喜！
咱崁頂庄e5 序大， chiah-nih8 有福報，實在ai3 感謝蕭老師in 幾個人e5 犧牲奉獻，無惜時間，無惜氣力，chiah 會凍hou7 咱遮e5 序大有機會來讀冊bat 字，首先咱逐家徛khit 來，行一個禮ka7 老師說多謝，「感謝老師，老師lou2-lat8!」續落去請老師來ka7 咱講幾句鼓勵e5 話，請扑phok8-a2 歡迎。

諸位同學，恁e5 kut-lat8,恁e5 學習精神，實在hou7 人真感心，全台灣國內無人像咱chit 班學生chiah-nih8 認真扑拼--e5,學生囡仔叨一個無愛歇睏，大概kan-na7 咱chit 班例外，tu2-chiah  初五隔開，就有人來leh 催老師著趕緊開始上課。本chiaN5 開chit 班課，chiah 預定beh 教四ko3月--nia5,無疑誤連續上一年，心內想講會凍擋一年已經be7-bai2--a3,啥知過年chiah tu2 過，就有人講beh 繼續，實在hou7 我想be7 到。
TaN.好--nou3!既然逐家無棄嫌，咱就閣來繼續，不過，為著beh hou7 逐家有卡濟e5 收成，新e5 年度，老師beh 要求逐家，m7-thang 「頭.heng3-heng3,尾.冷冷」chiah 好，雖然今仔日有來出席e5 恁，攏是上有心e5 一陣，老師按呢講實在有卡歹勢。會記得chun5--nih  開始e5 時陣，參加e5 人超過四十個，就是因為有e5 人「頭.heng3-heng3,尾.冷冷」，chiah 致使到尾仔chhun 二十幾個，實在誠可惜。
盈暗參加e5 有三十一個，向望以後會閣漸漸增加，上無嘛m7-thang 減少chiah 好，為著約束咱e5 出席率，有人建議老師點名，卡嚴咧，講實在，恁會發心來讀冊，就hou7 我真感動--a7,我m7 敢按呢做。尾仔有人建議beh 成立班會，選班長，負責班裡e5 代誌，點名、鼓勵人上課，分配值日tau3 做工課，m7-thang 逐擺攏hou7 理事長in 翁仔某無閒，beh 讀冊嘛著負責一寡事務，盡che7.義務。Chit款建議真好，chit-mai2 就放hou7 恁家己去會議，祝逐家平安、吉祥！

醫治「頭.heng3-heng3,尾.冷冷」e5 歹習慣，有組織e5 約束，應該有伊e5 效果才著。


 
18.	大箍人，好看頭。
126 公分koan5,26公斤重e5 體型，若是讀國小一年仔m7 差不多。講khit 來你m7-thang 笑，he 是Siau, Lah-jih ti7 四十幾年前，讀國校六年--e7 e5 數據，有夠矮，有夠瘦，有夠小細，每kai2 若排列，攏是尾仔算倒轉來第二個，所以在來 就誠欣羨lo3 腳閣大箍pe2  e5 人，一直認為「大箍人，好看頭」，逐項攏佔贏 。
我e5 老爸比我e5 老母卡矮，我e5 體型seng5 老爸，頂面四個阿兄seng5 老母，大箍pe2 漢草好，特別二兄lo3-siak8-siak8 ，人攏叫伊lo3 腳來--e7,常常跟隨ti7 阿爸e5 身邊學雜chho3 仔功夫 ，做若be7 好勢，阿爸就罵伊大箍呆，其實二兄e5 工手 真讚，無論剖篾仔，ut 竹椅，做畚箕抑是箍桶、戳孔、kham3 厝頂…只要伊親手做，人人o-lo2。
細漢常常唸一首大箍呆e5 童謠，定定去kap 二兄連做夥，「大箍呆，炒韭菜，燒燒一碗來，冷冷阮無愛…來來來，大箍呆，卡緊炒韭菜…」，唸久，連久，煞成自然，大箍不利呆e5 觀念，自按呢深深印tiam3 腦海，chit 種習氣有夠teng5-taN5 ，「大箍人，好看頭」e5 欣羨，煞變成看m7 chiuN7 目 ，講卡現實咧，就是將大箍人看做戇戇槌槌迄款，實在無應該，「習氣」 對人e5 影響力有夠大，講khit 來有夠可怕。其實，人不可貌相 ，體格大細，面貌e5 sui2 bai2,kap 人e5 聰明、智慧並無直接關聯。
朋友！M7-thang hou7 偏見變成蜊仔肉，糊著目睭猶m7 知影，你有偌濟「習氣」leh 影響著你e5 日常生活，你bat 斟酌過無？一分看別人，九分留leh 看家己，慢慢著會減少偏見。


 
19.	一日剃頭，三日ian-tau5 。
老師，緣投--ou7!你去剃頭--houN！
Hiah 敏感，choh8--日 剃--e3,chit-ma2 chiah hou7 你看著，有卡少年--houN！
「一日剃頭，三日ian-tau5。」ian-tau5 濟--lou3。
人若beh 有精神，有自信，hou7 人有好印象，就ai3 食裝 。整理儀容，除了注意穿插 以外，面容e5 整理嘛足重要，特別chit 粒頭殼，頭毛若鉸hou7 齊整，loa7 hou7 順 ，mai3 破sam3 ，自然看khit 來加真有精神，「一日剃頭，三日ian-tau5。」是上好e5 證據。
三十外年前，當少年e5 時陣，時行 西洋頭，毛腳 鉸hou7 短短，閣著抹phaluh ，頭毛抹金金 ，金剛chhiang7-chhiang7 滾 ，講有偌phaN7  就有偌phaN7，不過兩禮拜tioh8-ai3 剃頭一擺，有卡費氣麻煩。
後來社會風俗一直變，有e5 剃頭店煞變質，啥物觀光理廳、純理髮、理容院…繡面、裝潢一流，內面查某囡仔庄kah sui2-tang-tang，內面四界iaN7-iaN7 飛，m7 知影是leh 剃頭抑是leh 選美，hou7 人花sa3-sa3。有一擺beh 去厝邊hit 間理髮廳剃頭，啥知坐落椅仔歸半晡，煞無半人來相借問，最後無你法 問講恁頭家叨位去，叫伊來ka7 我剃頭！
老師，歹勢啦，阮頭家無ti7-leh 。
抑無恁叨一個查某囡仔ka7 我剃嘛會使chit！
人阮be7 曉！？
奇--lou3?剃頭店e5 剃頭師傅be7 曉剃頭？






Ah！去hou7 我想著--a3,原來是搭著賊船，tang 時仔  chit 間嘛leh 做烏--e 。姑不二三將 ，轉去拜託牽手--e5 tau3 相仝，簡單ui3 毛腳卡長e5 所在jiat-jiat--leh ，雖然是頭一擺落海，閣也be7 失人e5 禮--lioh，頭毛洗洗loah8-loah8-leh，嘛有seng5  剃過頭e5 漂撇，自按呢二十年來無閣再剪短頭毛，抑時勢嘛開始流行長頭毛，牽手煞變做我私人e5 剃頭師傅。
Chit 擺hong5  o-lo2 少年緣投，是因為鉸了有卡短e5 關係，「一日剃頭，三日ian-tau5。」短頭毛有影hou7 人卡有精神，卡少年khui3 to-tioh8。

 
20.	包入房，無包一世人。
燒酒捧koan5-koan5 ，祝恁生囝中狀元。
燒酒lim  hou7 乾，hou7 新郎冬尾做阿爸。
（來！逐家來！Hou7 ta 啦！)
手牽手，天長地久；嘴抵嘴，萬年富貴。
新郎新娘，若m7 相chim ，chit 杯酒阮無愛lim。
（愛相chim！愛相chim！）

老朋友，lau2 黃--e5 娶新婦，辦桌五十支，山珍海味，親情人客滿滿是，鬧熱滾滾，歡喜chhih-chhih，祝福新人講好話，燒酒罔lim，嘴gim2  罔poaN5 ，新郎新娘罔chhong3-ti7 ，若mai3 傷過分，人be7 受氣。總是食喜酒嘛！酒話罔thih8 ，有鬧熱chiah 會趣味，主人家m7-chiah 會歡喜。
鬧熱是鬧熱，歡喜是歡喜，腳倉後 猶是有一寡閒仔話soe7 be7 離 …
厚話  e5 阿婆：聽講是娶外國新娘--neh，閣be7-bai2--ou7,m7-ku2 he 敢有穩當？
錢開hiah 濟，猶閣無穩當？Be7 啦！介紹人無beh hou7 人消毒  chhoh-kan3-kiau7 --a7 kong，而且台灣、越南來去幾若choah8 ，字頭字尾攏有硩印 ，安啦！
無的確--ou3,媒人嘴胡lui3-lui3 ，你敢m7-bat 聽過？親像hit 個夭壽仔 媒人草--a3 ，ka7 阮後生做hit 個媒人，講kah chiah 好聽，人sui2 閣bat 理，一定gau5 khiN5 家 ，taN--leh！都猶未一年，就吵beh 離緣 ，咱m7 答應，伊講beh 用告--e3…
結果無人敢閣應落去 ，因為厚話e5 阿婆in 後生，是一個long7-liu-lian  e5 害仔組 ，阿婆閣厚唸 。
婚姻是ai3 靠兩方e5 等對四配，kap 婚後e5 互相體貼扶持，翁某be7 合，m7 檢討家己，kan-na7 怪媒人婆--a7,嘛m7 著，「包入房，無包一世人。」這是做媒人e5 口頭禪，講了真有道理。媒人e5 責任本成就是紹介人，kap 買賣e5 中人共款，媒人ti7 結婚証書面頂e5 名稱是介紹人，介紹人紹介男女兩方熟似，會合be7 合，就ai3 看兩方面e5 造化維持，「包入房，無包一世人。」媒人禮若謝了，閣再牽拖 嘛無卡choah8 。


 
21.	人生人疼 ，狗生狗疼。
常聽人批評女性e5 弱點：上自私，上無量，而且萬連翻 、番pi3-pa3 。
Chit 款e5 論點Siau, Lah-jih 非常無同意，無同意e5 所在並m7 是teh 否認查某人e5 自私、無量 、chau-a2 人 番e5 本性，是無同意講遮e5 本性是查某人e5 弱點。
因為自私、無量，伊chiah 會顧囝那生命，因為伊萬連翻、番pi3-pa3,chiah 會為囝付出無窮無盡e5 愛心勞苦，自私、無量，萬連翻、番pi3-pa3,實在講chiah 是母愛偉大e5 天性，「人生人疼，狗生狗疼。」母愛e5 付出，無惜代價，無求報答，除了宗教家以外，kan-na7 老母做會夠--nia7-tiaN7，你講著m7 著。
「人生人疼，狗生狗疼」chit 種母愛e5 鏡頭，ui3 非洲大莽園  e5 自然社會，動物世界e5 影片上，看去上分明，無論天頂e5 飛鳥，土腳e5 蟲thoa ，山裡e5 猛虎，水裡e5 魚蛇，生卵--e7,生囝--e3,兇kai3-kai3 --e3,so5-siau5 so5-siau5 --e7,無論叨一種動物，照顧in 初生e5 幼囝，攏是疼kah 那命。
「人生人疼，狗生狗疼。」隨人e5,隨人好，是顯示母愛e5 偉大，你看動物世界母囝關係，雞母為著雞仔囝，敢kap ba7-hioh8  輸贏，貓母為著貓仔囝e5 安全，無惜艱苦麻煩一直徙岫，狗母顧狗仔囝兇kai3-kai3,猴母顧猴仔囝惡khiak8-khiak8 ，隨人e5 囝，隨人惜命命。 
「人生人疼，狗生狗疼。」這是天性，這是自然法則，m7-ku2 chit 種母愛e5 表達，一般動物kap 人小可無相像，自然界e5 動物疼囝，顧到伊會獨立生活為止，一旦責任完成，就放hou7 出在伊去 。人，就無共款，只要老母ti7-leh，母愛永遠存在，母愛e5 永遠存在，有好有bai2,好e5 感覺是享受溫暖，bai2 e5 感覺是縛腳縛手，嘴講疼囝，實際是自私，有一工，tng7 著囝不孝，hit 種感覺有影真夭壽 。
人，哪m7  去學動物，該愛就愛，該放手就放手，大自然e5 母愛chiah 是自然e5 法則，順其自然，培養平等心，充滿喜樂，心內無憂。

 
22.	食頭牙，撚嘴鬚；食尾牙，面憂憂。
時機誠bai2,景氣誠害，免看報紙新聞，kan-na7 用感覺就感覺會出來。
舊年，阮查某囝in 公司，就裁員幾若個，無裁著--e3 嘛逐e5 減薪水，閣無人敢加講話，逐家恬chut-chut ，m7 敢自力救濟，恐驚矣閣一擺裁員e5 時陣，可能會輪著家己。
會記得十thong2 冬前 ，時常leh hong5 請食尾牙，鎮內大間e5 工場拜尾牙，一定請員工，因為好趁食，錢趁kah 啦啦叫，就順紲請一寡朋友，抑是朋友e5 朋友e5 人客，做che7.人情，交che7.朋友，逐家食kah 笑bun2-bun2,啥物雞頭aN3 chia5 ，chia5 就會走路e5 風俗，攏嘛改改hiN3-sak ，食尾牙，都也無人面憂憂--koh！
舊年一冬，有影誠seng5 草地鑼鼓chhit8-tong chhit8-tong chhahN（一冬一冬慘），工場關--e 關，公司倒--e3 倒，無關無倒--e3 嘛著裁員，chiah 會凍維持公司工場e5 運作平衡，舊年e5 尾牙酒大概誠濟人食kah 面憂憂chiah tioh8。
「食頭牙，撚嘴鬚；食尾牙，面憂憂。」做頭家老闆，有做頭家老闆e5 困難，做員工做工仔人有in e5 心酸鬱卒，做雞ai3 chheng2,做人著peng2,這是合該然，ti7 時會hong5 辭頭路，某囝敢會go7 肚 ，chiah 是悲哀苦楚，莫怪食尾牙，會面憂憂；食頭牙，會撚嘴鬚。Mai3 失業上好，有工課做上實在。


 
23.	相chim  tioh8-ai3 嘴抵嘴，
chim 了就會大心氣。
對西洋人來講，相chim 是禮貌，嘛是愛情e5 表示。東方人有卡保守，尤其對咱台灣人來講，除了新新人類抑是外國轉來e5 留學生，相chim 唯一e5 表達是愛情而已。
Chim 嘴phe2  是初戀e5 印記，青年男女，若有chim 嘴phoe2 e5 經驗，就表示兩人已經有愛意，做戲--e3 mai3 講，若是戀愛進展kah 相chim 嘴tu2  嘴，chit-lo7 愛情熱度已經親像六月天e5 火燒埔，燒be7 退，潑be7 hoa ，潑be7 冷。
會記得少年時代，bat 寫批請教警察電台e5 名主持羅蘭小姐，男女戀愛e5 過程beh 按怎看待？『談談看，走得瞧』是伊e5 看法，意思是叫人談戀愛m7-thang chheN 狂狗 ，食緊long3 破碗，因為感情若是poah8 了傷過重，相chim 嘴tu2 嘴是會去咬著嘴唇抑是嘴舌，流血流滴就費氣--lou3;抑是有另外一款chim 了傷過磅，惹起大心氣，一時間喘be7 離，就ai3 chhoe7 醫生醫，了錢閣hong5 笑嚥氣；上蓋悽慘代--e7 就是愛情poah8 kah 糖甘蜜甜，一時誤會來phoat-chhe ，怨慼在心內，hit 種e5 大心氣sian 忍嘛忍be7 落去，「相chim tioh8-ai3 嘴抵嘴，chim 了就會大心氣」，愛了傷過深，傷著就傷siong 重 ，病相思是無藥醫。
「相chim tioh8-ai3 嘴抵嘴，chim 了就會大心氣」，青年男女，poah8 感情ai3 有純情，真心對待，合會來，互相意愛，chiah 來結和諧。若是發現be7 合，量早收腳，mai3 傷害人嘛mai3 傷害家己，為愛犧牲，為愛殉情 ，攏m7 是正經。請聽Siau, Lah-jih 唱一條細漢ui3 阿兄學來e5 戀愛歌，配雨夜花e5 曲調唱：

跳杉池 ，跳杉池，
為愛情來所致，
烏貓、烏狗 ，招招beh 去死，
死了眾人leh 看伊；
真可惜，真可惜，
兩人死去蓋m7 著 ，
結局死去，人煞愛笑，
枉費細漢父母io 。

會凍hou7 「相chim tioh8-ai3 嘴抵嘴，chim 了就會大心氣」失戀朋友e5 參考警戒。

 
24.	省事，事省。
學校今年拄好建校八十五週年，決定beh 大舞la7  大慶祝--一下，教務處發落學藝方面e5 各項比賽，有畫圖、作文、寫字、唱歌、壁報…等等，chit-mai2 就開始一項一項leh 進行，聽候校慶hit 工會凍展出成果，未演先轟動，學生囡仔逐工攏lak8-lak8 chhoah ，逐工都leh 問講tang 時  beh 創啥？有啥物比賽？M7-thang 去hou7 lau3-kau 去 。
輔導處leh 編校慶專刊，徵求 文章相片，編排內容，製作版面，交涉印刷工課，無閒chhih-chhih，做kah haiN-haiN chhan  m7 敢喝艱苦，為著beh ka7 chit 本專刊做kah 比八十週年hit 本閣卡讚，in m7 敢「省事，事省」chhin3-chhai2 做，實在會o-lo2 得。
訓導處負責校慶hit 工e5 慶祝大會kap 運動會，運動會e5 籌備 ，除了各班準備比賽以外，當然著安排一寡表演，以各年級為單位，一年級表演一項節目，阮四年--e7 分配著大會舞，m7 是大會操--ou7,大會操卡簡單，大會舞就真正有thang 舞一睏--a3,從兩禮拜前，阮就利用下晡尾仔節訓練，馮 老師先ui3 基本舞步教起，然後排隊形，配音樂，其他老師tiam3 台腳tau3 相仝，維持秩序，chhiau5  腳chhiau5 手，調整隊伍動作，學生老師逐家拚kah 汗流擅滴 ，腳酸手軟，會可取得--e3 是學生囡仔，雖然調皮那猴猻仔，m7-ku2 有影誠巧，無外久就學kah 有一個樣。
Beh 表演e5 舞有兩齣，第一首是chhoah 冰舞，chit-mai2 當時行 ，活潑有力，節奏輕快，囡仔跳kah 真趣味真歡喜。第二首是向前衝，因為有隊形e5 變化，了去真濟時間kap 精神，chiah 學kah 小可會看chit。Chang 下晡 ，請校長來參考，看叨位需要改進，叨位需要加強，校長一直o-lo2 講真讚！真讚！閣練習卡熟咧就會使chit。今仔日又閣繼續練習，音樂一放，ui3 頭跳kah 尾仔，跳煞放hou7 囡仔小歇喘，馮老師就iat8 手 集合逐家參詳：
隊形變化傷少，傷過素氣 ，若來ka7 隊形變卡複雜淡薄--a3,加che7. 花樣，chiah 會表現旋律e5 美感，m7 知各位老師e5 意見如何？
「省事，事省。」寧可mai3,無leh 加gia5 枷 --e7,chang，校長m7 是chiah leh 褒獎咧！
（Siau, Lah-jih 一聲就ka7 戽轉去 。）
Mai3--啦 ！蕭老師，mai3 嫌麻煩啦！頭都洗落去--a3,beh 做就ka7 做hou7 sui2 tang-tang ，八十五年chiah 一擺e5 校慶，敢thang hou7 漏氣！
有影to-tioh8,既然恁少年--e7 肯拚，Siau, Lah-jih 老骨頭就陪恁罔tin2 動。「省事，事省。」有影卡無負責，既然著做，功夫慢  e5 本頂，著看馮老師e5 號令，咱逐家繼續配合經營。



 
25.	苦瓜連根苦，甜瓜透蒂 甜。
改寫一個佛教因果e5 故事：
種子kap 果實 ──Siau, Lah-jih 改寫

種啥物因，得啥物果。栽啥款e5 種子，得啥款e5 果實。有啥物款e5 行為，就會得著啥物款e5 結果。

有一個作田人ti7 共一坵田裡tiam7  兩粒種子：一粒是甜瓜e5 種子，另外一粒是苦瓜e5 種子。兩粒種子種ti7 共款e5 田土內，接受共款e5 水分、共款e5 日頭光、共款e5 空氣；大自然hou7 伊共款e5 營養分。兩粒種子ui3 土腳兜puh-iN2 ，而且開始成長，結果按怎？苦瓜欉生e5 苦瓜是苦--e3,連伊e5 根攏是苦teh-teh 。Ah 甜瓜欉生e5 甜瓜，m7 但甜瓜粒是甜--e，連伊e5 蒂頭攏是甜--e。為啥物大自然（抑是啥物神）會對一個chiah-nih8 仁慈，卻是對另外一個hiah 呢殘酷  neh？

無！無！無！大自然並無無仁慈嘛無殘酷，一切攏是按照固定e5 法則來運行，大自然只是幫助種子呈現伊e5 特色而已。所有e5 營養分kan-na7 幫贊種子顯示伊家己e5 本性。甜瓜有甜e5 特性，所以甜瓜是甜--e；苦瓜e5 種子有苦e5 特性，所以苦瓜是苦--e3。種啥物款種子，得啥物款e5 果實。
若是chit-e5 作田人行到苦瓜欉e5 邊--a，對苦瓜欉行三個禮，而且seh8 108 lian3  來表示敬意，閣用鮮花、束柴、臘燭、水果、點心來奉敬。了後，伊開始祈禱乞求 ：「啊！苦瓜神--a3、請你生甜瓜好無！我beh 甜瓜啦！」可憐e5 苦瓜神、伊無法度生甜瓜hou7 你，伊無chit 款能力。
若是有人想beh 得著甜瓜、伊必須ai3 種甜瓜e5 種子，按呢伊就m7 免去哀求任何人來幫贊，伊所得著--e3 一定是甜瓜。種啥物種子，就得著啥物款e5 果實。「苦瓜連根苦，甜瓜透蒂甜」，這是必然e5 果報。歹命人講好命人真好命，敢有影？好命人看歹命人真苦憐，敢有一定？好命、歹命？Kah 在人e5 心按怎去體會，人若有法度用平等e5 心去對待苦kap 樂，無執著e5 心，管汰伊「苦瓜連根苦，甜瓜透蒂甜」已經是無重要--a3。






咱e5 障礙、咱e5 無知是：咱對種啥物款e5 種子無要無緊，所以時常去種著苦瓜e5 種子，但是到收成e5 時陣，咱chiah 突然警覺，咱愛--e3 是甜瓜，m7 是苦瓜。結尾，咱開始哀求，希望會得著甜瓜，ai3 知影，he 是無卡choah8--e3。
「苦瓜連根苦，甜瓜透蒂甜」，免怨嘆，這是因果，這是法，大自然e5 法則，啥人都be7 gau5--tit ，歡喜做，甘願受，心內無憂愁，hit-e5 時陣你已經悟道--a7。

 
26.	孤支釘 ，扑無鐵 。
阿才仔嬸，恁新婦敢無beh 閣生？kan-na7 一個查甫--e7 .傷少啦！
A7 知 ？咱ka7 後生講，查甫--e 一個傷少，人伊講雖然一個後生，m7-ku2 猶閣有三個查某囝，已經傷濟，飼人be7 贏，m7 敢閣生--a 啦！
講kah chit-mai2 e5 少年序大 ，飼囝kan-na7 驚艱苦--nia5,in 敢知影「孤支釘，扑無鐵。」e5 道理？Mai3 講打鐵著一對手，其他事事項項，無兩個人tau3 相thin7 saN-kang7 ，beh 做會好勢就卡歹phang2,就是mai3 講做粗重--e7,gia5 筆用頭殼想e5 文工課 嘛好，有兩個人tau3 參詳，tau3 鼓勵，總是比家己孤一個無參無詳卡容易。唉！Chit-mai2 e5 人m7 知leh 想按怎？Hou7 咱be7 講得，怨嘆何用！
阿才仔嬸！你按呢講是無m7 著，m7-ku2 時代leh 變，時機無仝，科學chiah 發達，誠濟少年人攏是白手成家，孤腳手家己拚出來--e3,閣再講，「濟牛踏無糞」，「濟囝go7 死爸」e5 俗語，你敢m7-bat 聽過，查甫孫kan-na7 一個無要緊啦！查某孫卡gau5 sai-nai ，嘛卡會曉體貼，恁後生e5 看法應該無m7 著啦，總是伊有讀過冊，閣是leh 做老師，be7 m7 著啦！Tu2-chiah  是leh ka7 汝關心，chhin3-chhai2 問問leh--nia5,你閣斟酌想看覓！
有影to-tioh8,阮hit 三個查某孫仔，外仔  sai-nai--leh，足知阿媽e5 輕重--neh！知影阿媽愛食啥？知影阿媽愛看啥齣e5 電視？攏會曉ka7 我chhoan5  kah 好勢好勢！哈！哈！哈！
阿才仔嬸！想開--a houN！

「孤支釘，扑無鐵。」卡早e5 人都攏按呢講，大概是卡早ai3 作穡，腳手若濟，就做卡會好勢，有影時代無仝，chit-mai2 e5 時代實在進步，啥物電子--e3,電腦--e3,常常都leh 聽啥物電，電啥物，聽kah 霧sa3-sa3,聽攏無，三從四德，聽囡仔講--e3 就無m7 著，哈！哈！哈！


 
27.	成物，不廢。（Seng5-mih8,put-hui3。）
菜，來--lou3!
TaN.歸桌頂，是beh 按怎he7 ？
Ah 這！Chit 盤米糕hou7 捧khit 去！
He.也thang ，chit-e7 米糕bun  了有夠khiu7 ，氣味閣讚，ka7 留--落來等一下thang kheh8   轉去食點心，m7-thang hou7 收--轉去！
（曾主任kheh8 塑膠袋仔貯米糕，然後kheh8 tiam3 我面前。）
無--nou3 ！m7 是我beh tihN8  啦！按呢敢好？
「成物，不廢。」有趣味就kheh8-kheh8  轉去，se3-ji7 啥？無，hou7 伊收轉去，嘛是倒hiN3-sak，免歹勢，其他e5 hong 雞、炕肉 、紅燒石斑魚，啥人beh-tih8?攏ka7 包包khit 來，提提轉去，chiah 好e5 料理tan3-tan3--tiau3  實在討債 。

「成物，不廢。」愛惜物件有需要教育，看chit-mai2 e5 少年人，食穿有夠富足，有夠享受煞m7 知影惜福，常看in 大包大包買，食be7 了，嘛一包一包tan3 掉，攏be7 感覺可惜。這.若是ti7 三四十年前--ou3,m7 知beh hou7 序大人按怎唸，按怎教示，chiah-nih8 討債，是會hou7 神明責備--o7!
過去hong5 請，想beh 提淡薄仔料理做等路，攏感覺歹勢歹勢，chit-mai2 時勢無仝，今仔日hou7 王老師請食喜酒，筵席煞，逐家大包細包koaN7，攏誠自然，大概是逐家已經了解「成物，不廢。」tan3 掉實在無彩e5 觀念。


 
28.	暗時巡田水，驚人m7 驚鬼。
濁水溪，台灣人e5 生命線，poaN5 山過嶺lo3-lo3 長，養飼台灣人e5 囝孫，千年無斷；
八堡圳，彰化人e5 活水泉，彎彎斡斡牽真遠，滋養半線縣  e5 田園，大遍久長。

八堡圳ui3 二八水 鼻仔頭水門，就分做兩條圳，一圳 負責八卦山邊e5 田園，ui3 田中內彎另外分出一條中圳，負責山腳地勢卡koan5 e5 所在，卡倚大線路 邊e5 水溝仔，是ui3 內安國小附近khioh--來 ，一路經過塚仔埔 流到社頭hit 旁，為著中圳kap 小水溝仔會凍相thang3 ，ti7 塚仔埔南旁設有水門相通做調節，看大小水路e5 設計，彎彎斡斡，keh8-keh8 ko5-ko5 ，事實是一領灌水網，灌遍所有e5 彰化平原，可見咱祖先e5 智慧，有夠飽學。
上天e5 庇佑，先民e5 開墾扑拼，雖然感恩不盡愛惜福，m7 敢怨嘆，可是事實e5 無奈，共款一大堆，親像choh  著水尾田就真lian5-hoe5 ，播田期若tih-beh 到，為著田水未im  煩惱kah be7 食tau3 ，水頭若是食有chhun ，半路.人就相爭分，哪有你水尾e5 份。光天白日無我份，只好等候暗暝昏，十二點過後，鋤頭giah8--leh，ui3 大溪水門開始，水溝仔e5  am5 孔 一直巡，若有leh 淹田--e7,就ka7 塞掉，溝底若有choh 壩，就ka7 掘隙 ，向望一路水順流，thang 流到阮水尾e5 田頭，會凍hou7 乾庀庀e5 田土食hou7 飽，日後chiah 有濁水米thang 止枵。
野外是暗眠摸，chit 條水溝仔兩三公里遠，閣著經過一公里長e5 墓仔埔，水雞仔聲，tou7-un2-a2  聲，參著溝仔水si-si-a2 流 ，阮無心情欣賞，嘛無時間驚惶，「暗時巡田水，驚人m7 驚鬼。 」Chiah 是chit-chun7 e5 寫真 ，若tng7 著共款半暝khit 來巡田水e5 鄉親，只好saN-kap 相分 ，夭壽 若tng7 著壓霸e5 水頭田主，相扑都會發生，總是「暗時巡田水，驚人m7 驚鬼。 」嘛是為著生活chiah tioh8 按呢生，作田人e5 鬱卒，作穡人e5 無奈，sian 講嘛講be7 chhun 。
濁水米實在真好食，食e5 時陣請恁著感恩，無台灣作穡人e5 付出拚命，哪有今仔日e5 富裕好命？


 
29.	KaN5 囝 ，半眠；飼囝，半飽。
邱老師，taN.囡仔我替你抱，趕緊菜湯攪攪咧，pe 一碗飯  chiah be7 枵，人逐家leh 等咱兩個，車ti7-beh 駛起pong7 --a7!
Chhoa7 囝 有夠麻煩！食m7 成食 ，睏m7 成睏，請逐家m7-thang 見怪。
Be7--lah ，做你un5-un5-a2 來 ，小等一下無要緊！講著chhoa7 細漢囡仔，阮是過來人，「kaN5 囝，半眠；飼囝，半飽。」chit 款寫照有夠合，尤其半暝仔，愛睏kah beh 死，連鞭beh 食奶，連鞭屎kap 尿，mai3 chhap--伊ma3-ma3 吼 ，beh chhap 一暝著khit 來兩三擺，tng7 著翁婿會曉tau3 saN-kang7 ，m7 卡輕鬆，若是tng7 著大丈夫，大男子 ，閣嫌你最近哪會m7 chhap 伊，時常beh ko5-ko5 纏，你講愛睏kah beh 死，伊講你變心無愛伊，hit 時beh 按怎辯理？
若是乾家官toa3 做夥，閣卡lian5-hoe5,三頓無照起工，人講你不孝，若beh 照起工，閣beh 上班，oa5!上班族e5 女性，tng7 著「kaN5 囝，半眠；飼囝，半飽。」e5 時期，看破tioh8-ai3 休假卡實在，若無tioh8-ai3 請翁婿諒解，為著khiN5 家beh 愛有卡好e5 經濟，逐家會齊 ，saN-kap 疼痛，忍耐chit 段過渡e5 日子，期待未來e5 歡喜過日。

「kaN5 囝，半眠；飼囝，半飽。」是事實，做翁婿e5 查甫人著了解，體貼太太chiah 應該，日--時工課，暝--時工課，著幫忙就幫忙，mai3 囉嗦，m7-thang chhap8-chhap8 唸。


 
30.	無牛，駛馬。
「Eh！蕭老師，烏矸仔貯豆油----無teh 看--lioh？閣也會曉gia5 毛筆寫大字，咱叫是 你kan-na7 是漢學仙仔兼gau5 唱歌--nia5,真正無簡單！」
無啦！無啦！講khit 來嚥氣，ah-to7 「無牛，駛馬」啦！大國手黃老師無ti7-leh ，書法家簡老師tng-leh 無閒 ，劉主任m7-chiah 交待我chhin3-chhai2 chut8-chut8--leh ，m7-thang 笑，請多多指教！
「無牛，駛馬」？有chit 款馬嘛著罔駛，想be7 夠你e5 毛筆字chiah-nih8  lau2-tau5 。
敢有影？chit 款字敢會見眾 --li3?
E7-sai2-chit--a3 lah！Siang2 敢嫌？

作田就ai3 駛田，駛田tioh8-ai3 牛犁耙，閣著牛來拖，田土chiah 犁會好勢，無牛thang 駛，改換駛馬，其實嘛會使chit，只是咱台灣m7-bat 看著馬leh 犁田，「無牛，駛馬」只是比論，罔代用，有thang 駛總是比無thang 駛卡贏。
講著「sai2 」，s. ai. sai2,二聲sai2,sai2 in nia5,真歹聽；sai2 田、sai2 牛攏真歹命；放sai2 會臭kouN-kouN ；駛車soah 變做無人講、m7-thang 講，講是真歹聽？？？
奇--lou3!奇--lou3! 這是ui3 toh 講起？哪會咱e5 父母話煞變做按呢生？定定聽人講「駛車」真歹聽，ai3 講『開車』chiah 會雅氣，chiah be7 hong5 笑song5。Oa5!Piang3--a3 ！咱台灣人已經變戇，已經變khong。
開（khui），是拍開，開電火、開電視、開門、開店、開kiau2 間、開帳單…；駛，駛車、駛牛、駛鐵牛、駛火車…有駛m7-chiah 會行路，一定會徙位，若無開牛beh 按怎開。開飛機、開車…是kan-na7 用鎖匙ka7 電門扑開，車伊敢家己會徙位？語言是中性，無著、無m7 著 ，嘛無好聽、歹聽e5 分別，kah 在你按怎講，無仝e5 語言應該有無仝e5 表達方式，若是beh ka7 北京語e5 「開」kap 鶴佬話e5 「駛」lam7-leh 議論，按呢就誤解閣誤會--lou3,『大便當飯；小便當菜。』如何解說，心內有思偏，定著有偏見，心內無偏見，尊重無仝族群e5 話，對家己e5 言語嘛m7-thang 失去信心。

註：最近常聽著人講，「駛車」真歹聽，ai3 講『開車』chiah 卡幼秀，實在hou7 人感覺台灣人哪會chiah-nih8  hiau-heng7 ，chiah-nih8  無知，無讀冊e5 ou-bah-sang2  按呢講，少年人按呢講，連知識者e5 老師食頭路人嘛按呢講，有夠鬱卒。

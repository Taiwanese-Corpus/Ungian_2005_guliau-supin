五、【田中國校第九屆畢業生同學會 1995年聚會報告】 
（1995.12.25. 蕭平治.Ho7-Lo2 台文.漢羅電腦拍字）
親愛e5 同窗兄姊：逐家看批.平安！時間過著不止仔緊，一晃.又閣過了一年。今年e5 同窗會是由高雄市謝喜麗同學主辦，時間訂ti7 十二月初九下晡.一點，到初十下晡六點，採取遊覽chhit-tho5 e5 方式，ui3 田中坐遊覽車到屏東，參觀內埔鄉原住民文化園區。田中這旁，由謝宗憲kah 我負責連絡報名kah 租車e5 工課。
十二月初九下晡一點，阮.準時出發，四點到了高雄，喜麗同學kah 伊翁婿黃政義先生(早咱一屆e5 校友)準時來接阮。予人誠感動是，為著chit 擺e5 聚會.參觀，In 特別邀請一位關心原住民.文化e5 蘇大姊蘇秋老師來ka7 阮chhoa7 路做紹介，另外有二對翁某ka7 阮安排旅社閣送食送飲料，In 講是「後援會」咱同窗會e5 後援會，ui3-chia 會tang3 看出謝喜麗In 翁某e5 用心，kah In-ti 高雄e5 成就kah人緣。
初九暝toa3-ti7 水門e5 旅社，水門離三地門kah 文化園區攏誠近，月光暝e5 山地誠幽美寂靜，天氣淡薄仔涼，誠適合同學夜談。借著旅館e5 客廳，泡著帶來e5 凍頂烏龍，一面ha 燒茶，一面談天說皇帝：阮ui3 各人目前e5 生活講起，講到囝仔時代， 讀冊chhit-tho5,爬樹叢掠雀鳥仔，水溝仔底戽魚，褪肉裼.大溪底.拍碰泅；抑是冤家相拍，騎馬相戰，跳草索仔，跳箍仔，去永樂戲園khioh 戲尾仔；然後講到此當今e5 社會，攏予咱感覺時間過了真緊，拄chah講hia-e5 囡仔代誌，好親像chang-cho7-日仔(昨昏、昨日)才發生- -nia5!時間是無情--e7!時代.嘛是一直teh 變化，變到kah 早前.誠無仝款，時代到底是進步抑是退步？逐家ti7 暢談之下，參濫著歡喜怨嘆.相cheN3 kah 向望期待了後，猶還那是上懷念細漢時陣，天真活潑做夥讀冊chhit-tho5 e5 生活。
阮一直講到深夜， 享受著喜麗e5 好友特別準備e5 山芋kah 番麥，才輕鬆滿足轉去房間做夢。我夢著一e5 好夢，夢著逐家對咱台灣e5 未來，充滿了信心kah 希望。
第二工，七早八早就有人起來散步，吸著山間新鮮e5 空氣。我起來卡早，天猶未光，雖m7 是十五暝，m7-ku2 月.誠光，阮嘛有看著北斗七星，斗嘴向塗面五倍長e5 hit 粒星，就是北極星，伊會指點人e5 迷路，ah 叨一方向.才是咱e5 希望？
「tioh8!台灣.是咱e5 母親，愛台灣就是咱e5 方向，咱昨暝開講e5 結論就是ti7 遮！」我ka7 逐家按呢講。逐家攏講：「tioh8!tioh8!ah m7 愛台灣是beh 愛叨位？頭殼無咧歹去--講？」
七點半.食飽早頓，蘇大姊chhoa7 阮去三地門，訪問一位.有志氣，有文化氣質e5 山地青年.峨哥(o~ko53 )，伊e5 工作室無偌大，khng3-tioh8 誠濟木刻kah土尪仔.陶磁，恬恬講著In 祖先e5 故 事，表現著In 原住民e5 文化，峨哥講話，充滿著信心kah hiau-pai。
伊講：「阮原住民e5 文化，過去予人thun2 踏了真濟，失去了真濟，chit-mai2 阮已經覺醒--lou3 ！為著beh chhoe7 轉來家己e5 文化，我才做這種雕刻捏陶磁e5 工課。」
蘇大姊ka7 阮講：「峨哥實在了不起，誠有志氣，日本人用高薪聘請伊去日本表現伊e5 才能，伊be7-gian3。」
峨哥續- -落去閣講：「阮e5 文化藝術.流落ti7 日本.已經有夠濟--a7 ，阮無法度ka7 伊救倒轉--來，都感覺誠見笑--a3 ，我哪會beh 為In 效勞--neh ！雖是我e5 經濟無界偌好，嘛無人ka7 我.鬥相共，m7-ku2 我會家己扑拚，家己.認命。愛知影，流落ti7 海外e5 藝術文化，是無根--e3 ，閣卡好，嘛是一塊水流木nia5-nia5!阮.愛--e3 是釘根ti7 咱台灣e5 文化！恁講是抑m7 是！」
看峨哥講話e5 口氣，並無咬牙切齒，只是輕聲細說，m7-ku2 看伊e5 面容，會tang3 看出伊e5 信心kah 希望。阮恬恬祝福，祝福伊誠緊會達成伊e5 願望！
九點腳兜，一行人來到文化園區，代先由原住民少年林世治(pu-la-lu-iang)2 做簡報，並隨隊chhoa7 阮參觀文化陳列館，經過伊.詳細e5 解說，阮才知tang-si5-a2 原住民.是一個聰慧忠厚e5 族群，In.有貴族平民e5 階級，ti7 生活上所表現- -出-來是有大有細e5 秩序，無像平地人e5 亂象，為名聲，為地位，為金錢，為財產，演變成一個無大無細e5 社會。
我ti7 心內按呢想：「是咱.卡巧，抑是In 卡巧？」閣來參觀In toa3 e5 厝，煮食、穿插、做穡所用e5 家私頭仔，有誠濟kah ho7-lo2 人用--e7 相仝，譬論講：鋤頭--啦、牛犁耙--啦、kam2-a2--啦、篩仔--啦等等，幾百年共同toa3-ti7 chit 粒美麗之島，實在講.咱無應該閣再分你我，咱攏是兄弟姊妹，因為台灣就是咱e5 母親！
因為時間e5 關係，續落來坐區內e5 交通車seh8 過塔瑪路灣區、富谷灣區、來到娜麓灣區，看純正e5 原住民歌舞表演，十幾個青年男女，個個都誠有自信，kah pu-la-lu-iang2 仝款，拍拚演出，得著誠濟e5 phok-a2 聲。
遮是上大眾化上鬧熱e5 所在，人真濟，逐家笑微微，歡喜tang-tang！中晝ti7 餐飲中心.食山產，有山豬肉、溪蝦、溪魚，chiN3 香菰、青炒烏甜仔菜，lim 陳區長.相送e5 細仔酒(小米酒)，會lim- -e 攏lim 到半醉猶m7 願停，若m7 是凡塵猶有俗事，真正m7 愛離開chit-e5 有歡喜有尊嚴e5 仙境。食飯中，kah 區長In.開講，猶原予我仝款e5 感覺，原住民e5 兄弟，阮尊敬恁！
轉來到田中已經暗時七點外，有e5 同學著閣轉到台中，逐家並無感覺thiam2,因為做夥e5 歡喜kah 向望攏留tiam3-ti7 咱e5 心肝仔底，希望.明年e5 再相逢。再會！祝福逐家！我e5 同窗！我e5兄姊！###
〔附記〕
這次e5 同窗會出席e5 名單：
張天來老師、謝喜麗、蕭 美、謝月腕、李 梅、許素卿、陳武司、陳明忠、邱靜雄、歐昭良、許榮吉、石啟東、謝宗憲、蕭平治。參老師才十二個，有影有卡少，向望明年e5 聚會是今年e5 十倍，請期待。這次參加e5 同窗傷少，所以改用招遊覽e5 方式，招一寡親情朋友鬥出車錢，做夥chhit-tho5,好嘉哉！誠好chhit-tho5,無！In 逐家一定罵我kah 宗憲，講去予阮騙去？講爽--e5啦！招- -e5 攏是好腳數，好朋友，beh 哪會會！
【請大家告訴大家：寫信或是打電話，告訴你或他的(通訊處和電話號碼)】

千里送鵝毛。
 
「千里送鵝毛」禮輕情意重。
送禮是一項大代誌，婚喪喜慶著送禮，人來客去、朋友交際著送禮，阿公--e5 看阿孫--e5 著送禮，序細探訪序大嘛著送禮。送禮送了正當有人情味，會牽倚人e5 感情，糖甘蜜甜；送禮若送了無拄好，傷少真厭氣，人會講咱pat-a2-sai2 ，若是送了傷濟，人閣誤會咱m7 知beh 創啥麼貨；上蓋犯嫌--e5 著是ou-se ，錢濟濟，抑是貴重e5 上頂貨，希望你ka7 鬥腳手，做hit-lo7 犯法e5 工課，代誌若破空是會hong5. 關tiam3 lok8 櫥仔底。
君子交陪淡如水，來來去去重情義，送禮有必要，總是be7 凍見擺空手hou3 蝦，按呢會失禮，beh 按怎送禮，本地土產，家己所種攏好勢，免傷濟，上好是講beh 送hou7 囡仔，抑是講beh 送hou7 阿姆kap 阿伯。
φ註解φ
 婚喪喜慶：hun song hi2 kheng3。
正當：cheng3-tong。
牽倚人e5：[拉近人的]
厭氣：失禮歹勢。
pat-a2-sai2 ：[ 吝嗇鬼]
犯嫌：忌諱，hou7 人誤會。
ou-se ：[ 賄賂]
lok8 櫥仔底：監獄內。
空手hou3蝦：[空手到，兩串蕉]




 
 
青盲雞啄著蟲。
青盲雞啄著米。
  
三分天註定，七分靠扑拼，人生在世，猶是kut-lat8 認真e5 人卡嬴。啥麼是天註定？m7 是爸公致蔭、父母生成，就是一時好運拄著--nia7-nia7 ，親像青盲雞啄著米，抑是青盲貓pong7 著死老鼠按呢，he. 敢是認真扑拼？
 若是「青盲雞啄著蟲」 ，好運一直來，好是好，嘛無需要chhia-iaN7 hiau-pai ，做雞愛chheng2 ，做人著peng2 ，七分靠扑拼e5 成績才是實在。
 有人成功得著呵咾，伊講彼是「青盲雞啄著蟲」磅著--e5 ，咱著相信人是客氣話，因為成功e5 晉前，伊是偌仔呢扑拼去做。
 抑若是簽牌支算數字，雄雄去得著財利，che. 才是真正「青盲雞啄著米」，無啥麼稀奇，咱千萬m7-thang 叫是天公teh 疼惜家己，若有chit 款e5 迷信，苦果是食be7 離。
φ註解φ
爸公致蔭：祖先產業幫忙。
pong7 著：[ 碰到]
chhia-iaN7 hiau-pai ：風神驕傲。
簽牌支算數字：簽大家樂六合彩。




 
 
生雞卵無，放雞屎--e5 有。
 
邊--a 去！遮無你e5 代誌，「生雞卵無，放雞屎--e5 有。」若hou7 你chhap 著包害--e5 ！
 頂面chit 句話，可能是老母無閑灶腳leh 煮食，囡仔雜插，愛摸東摸西，妨害工課，In 母--a3 m7-chiah 按呢ka7 喝走。
嘛有可能是teh hat ( 喝) 人mai3 吵kiau2 ( 攪) ，因為見擺若hou7 伊chhap 著，代誌就be7 順序，細條--e5 會變大條，成事不足，敗事有餘，chha2-keh8 lah8-ke5 ( 吵、逆、攪) ，chit 款人一向攏誠be7 受人歡迎。
親像chit 擺國中教材，認bat 台灣chit 部份，就有一寡chha2-keh8 lah8-ke5 e5 人士來關心，煞hou7 本成真單純e5 學術物件，變kah 誠複雜，真正「生雞卵無，放雞屎--e5 有」都著。吵攪！(chha2-kiau2 )
φ註解φ
chhap 著：接觸參與。
包害：[準糟糕]
雜插：chap8-chhap，[攪和]
吵kiau2：[攪局]
成事不足，敗事有餘：seng5-su7 put-chiok ，pai7-su7 iu2-u5 。
 
 
Thai5 豬公無相請，嫁查某囝.heng7 大餅。
 
Beh ka7 序大人添福壽，抑是beh 求大囝做兵會順序，細囝好育飼，向天公下大願，來日一定thai5 豬公( 大豬) 答謝你。所以講，thai5 豬公答謝天，是大代誌，大歡喜，比娶新婦、嫁查某囝閣卡重視，無請人客實在講be7 得過。
既然按呢，Ah. 汰會有人會「thai5 豬公無相請，嫁查某囝.heng7 大餅。」咧？講破無啥稀奇，原因無啥！kan-taN 一字「khok8 」，桔仔膏，han5-san ，牛pi ，有入無出，kiat8 死無人，。無teh 悾--kong ，拜天公. 請人客，抑無紅包thang 收，he. 也thang ；嫁查某囝. 請人客，是有紅包thang 敲油--e5 ，無穩趁嘛be7 了，無heng7 一塊仔大餅，人beh 哪會知？
M7-ku2 誠奇怪--lioh8 ，猶是khok8--e5 卡有底，只要你面皮激厚厚，m7 請就m7 請，管汰你腳倉後teh 講啥？beh 請是我e5 誠意，大餅heng7 hou7 你，紅帖仔寄出去，敢驚矣你m7包幾個圓(錢) 來ka7 阮tau3 歡喜。
φ註解φ
豬公：[大公豬]
順序：順利平安。
heng7：kap厝邊分享禮物祭品。
khok8：[吝嗇，捨不得]
桔仔膏：kiat8-a2-ko，著是khok8，khok8-a2-thau5。
牛pi：牛蜱，吸血鬼。
he也thang：[那怎麼可以]
敲油：kha3-iu5。
 
 
大狗poaN5 牆，小狗看樣。
 
教育改革，教育改革，beh 按怎改革？暫時放hou7 吳部長kap 校長、老師去激破頭殼好啦！ti 遮. 咱來參考一下仔做人父母應該有e5 觀念，啥麼觀念？「大狗poaN5 牆，小狗看樣」e5 教訓。
chit 句話e5 意思大概逐家攏知影-- 啦houN1！著是愛有好模範啦，大人若有好樣，囡仔有樣看樣，beh 歹嘛歹無路來。
人之初、性本善、囡仔( 讀冊前)e5 本性本成著真單純，那像瓷仔土，隨在你so 圓teN7 扁，為啥麼會性相近、習相遠--neh ？che 著愛做父母e5 人. 家己來檢討--lou3 ！教育，教育，請你斟酌ka7 想看覓，咱是m7 是kan-na7 會曉出嘴叫囡仔去做--nia5 ，向望囡仔比咱閣卡gau5 ，閣卡有才調，計劃一大堆，愛冊我來買，愛錢我hou7 你，只要你認真讀冊做好囝，恁父為著趁錢應酬，pok 薰、哺檳榔，chhoh-kan3-kiau7 、「闖紅燈」，抑是心情鬱卒，管伊冤家、相扑，suh 安、ou1-lou2-bok8-che3 ，你mai3 ka5 (ka7 我) 管hiah 濟。
親像按呢教育出來e5 序細，敢會…敢會變成一個好--e5 少年家。「大狗poaN5 牆，小狗看樣。」做人父母著小心。
φ註解φ
poaN5 牆：[爬牆，攀牆]
瓷仔：hui5-a2 。
chhoh-kan3-kiau7 ：講粗魯話。
ou1-lou2-bok8-che3：[隨隨便便，亂攪一通] 
 
一犬吠影，百犬吠聲。 
人若(teh講)蛇，你就soa5；人若講一個影，你就生一個囝，親像狗仔暗時teh 顧門庭，「一犬吠影，百犬吠聲」。
謠言有影真可怕，謠言著是妖言，妖言會搖動人e5 心.hian2 ，be7 得tiaN7 ，「一人若傳虛，百人就傳真正」，特別是現此時e5 社會，八卦新聞特別濟，你若無小心去證明一下仔到底是真抑是假，常常會去hou7 人騙leh long7-long7-seh8 ，到尾仔才知無衛生閣無事sai2.無啥貨。
謠言若是kan-na7 講一寡有孔無榫--e5 ，親像歌影星e5 男女亂愛消息，抑是有褪無脫e5 事端新聞，逐家講講笑笑咧，猶無啥敗害。上界惡質--e5 著是有關民生物資波動e5 資訊，股票e5 炒作，政治人物e5 陞遷起落，少數人互相造謠e5 結果，時常著會影響咱國內e5 安定，實在真厲害，咱若無了解，聽人teh 吠影，咱就toe3 人 teh 吠聲，按呢就有夠阿獃戇囝。
Beh 按怎防止「一犬吠影，百犬吠聲 」e5 謠言傷害--neh ？真簡單，謠言傳kah 耳仔邊，會凍入，be7 凍hou7 出，若無戲齣，看伊beh 按怎變步，beh 按怎害死人？
φ註解φ
一犬吠影：it-khian2-pui7-iaN2 。
蛇，soa5 ：choa5 、soa5 誠仝音。
心.hian2 ：[ 心搖晃]
tiaN7：安定。
long7-long7-seh8：[ 跟人起舞]
 
 
在生一粒豆，卡嬴死了拜豬頭。
 
厝邊周先生e5 老爸過身，告別式hoat8-loh8 kah 真鬧熱，伊講：人生海海，拚死拼活嘛是為著一個名，老爸過身開chiah 濟錢，糊一間樓仔厝kap 一pang 轎車，敢講阮老爸有影會toa3-tiam3 遐，閣會曉駛車，做人囝兒只是為著心安nia7-nia7 ，無開be7 過心。
Che. 著是世俗人生e5 孝道，好佳哉周先生平常著誠有孝，若無，chit 攤e5 開銷是會hou7人phui3 痰phui3-noa7 ，「人生世間無外久，一生m7-thang 傷莽夫，勸恁有孝千萬句，be7 曉有孝豬狗牛。」chit 時耳孔邊傳來擔經司功e5 經懺呼聲：「不孝新婦三頓燒，有孝e5 查某囝路裡搖。奉勸孝男孝女恁逐家，有孝父母愛及時，有孝父母愛盡心，三頓糜飯照時陣，人講在生一粒豆，卡嬴死了拜豬頭。」
「死了拜豬頭，亡者敢有來食？」後場：「無來食！」
念經勸世文，講kah chiah 分明，有孝e5 囝孫，beh 孝順著趁早，趁序大猶在世e5 時陣，用行動來有孝，才免「樹欲靜，風不息，子欲養，父母不在。」來怨嘆。
φ註解φ
hoat8-loh8 ：安排。
一pang：一台。
toa3-tiam3 遐：[ 住在那兒]
無開be7過心：[不花點錢過意不去]
phui3痰phui3-noa7：[吐口水]
 
 
 
叫豬叫狗，不如家己走。
Ｈiam3 豬hiam3 狗，不如家己走。
	  
母：阿瑛--a3 ！你去kam2 仔店買一斤雞卵好--m7 ？
女：……
母：抑無！阿瑛--a 你是有聽著無？叫你去買雞卵，你是有聽著無！
女：……
真正活beh 氣-- 死，chiah 蠻皮，按呢叫be7 行，真正「叫豬叫狗，不如家己走」，看破家己走-- 一choah8 卡嬴。生著貧惰囝，真正苦死In a-nia5 。
 時代實在無仝，會記得卡早農業時代，囡仔一、十歲仔著會曉洗衫煮飯，chhoa7 囡仔、買雜貨，假那是生活必須e5 工課。chit-mai2 e5 兒童，煞kan-na7 會曉補習、chhit-tho5 ，sng2 電動( 玩具) 、食漢堡--nia7-nia7 ，厝內雜錯工課，若beh 向望伊來做是免數想，所以現代父母定定怨嘆飼囝做奴才，怨嘆家事做be7 了，因為In 家己知影，「hiam3 豬hiam3 狗，不如家己走。」chit-mai2 e5 少年人，已經m7 是卡早迄款腳手猛chhe3 、勤快e5 kut-lat8人。
養不教，父之過，應該怨嘆--e5 是家己，啥叫你m7 教囝做孝子，為著疼囝seng7 囝，家己煞先來做有孝序細e5 孝子，seng7 豬gia5 灶，seng7 囝不孝，自古就有人按呢講，飼囝著愛教，hou7 囝gek8 是氣死驗無傷。
ps ：「叫豬叫狗，不如家己走」chit 句俗語，kan-na7 會凍對家己e5 兒女講，若是對別人講，是無禮貌--e5 。




φ註解φ
hiam3 ：喊叫。
蠻皮：ban5-phoe5 。
叫be7 行：[叫不動]
一choah8：[一趟]
a-nia5：阿娘，老母。
一、十歲仔：chiaN5十歲，十歲左右。
雜錯：chap8-chho3，雜碎。
腳手猛chhe3：[手腳俐落]
seng7：寵，[過分溺愛]
gek8：忤逆。

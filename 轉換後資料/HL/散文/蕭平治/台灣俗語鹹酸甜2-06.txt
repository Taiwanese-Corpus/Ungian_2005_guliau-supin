用飯匙tu2 貓。
	講1 個故事hou7 lin2聽：
	有1 個phaiN2厝邊gau5 計較，愛phiN--人。有1 工i beh 出門去外位chhit-tho5,驚厝內hit 隻貓a2 無人飼，會走無--去，姑不二衷拜託厝邊tau tau3 幫忙，允准i e5 貓a2 借寄--1-下。因為平常時a2 i 就heng3 kap 人計較，人真無愛kap i 交陪，是i 有嘴講gah 無noa7,人張--先-生chiah 勉強答應i e5 要求。
	好人phaiN2做，iah 是張--先-生phaiN2運，hit 隻貓a2 soah phah m7 見--去；taN. 害--a，人tng2來beh 討貓a2,討無beh an2-choaN2？Phah m7 見就phah m7 見--a，會1 個失禮kam2 be7-sai2?貓a2,koh liah8就有，也m7 是siaN2-mih寶，kam2 m7 是--leh？極加koh 買1 隻賠--i 煞，了錢消災，算ka-ti7 soe。
	PhaiN2厝邊就是phaiN2厝邊，會失禮be7-sai2--得，買1 隻賠講無kang7款貨，無，用錢賠上好，m7-kuh i 嫌siuN 少，beh joa7 che7 chiah 有夠氣？聽i 講koh 講gah na2吟詩：
	「人gun2 hit 隻貓是烏貓白肚，值錢2萬5，joa7價值--leh，你kam2知？Ai3 賠2萬5千khou，減1 khou 銀都be7-sai2--得。」
	這聲piang3--a，無證無見，講gah 寶貝ni-ni，beh an2-choaN2 kap 這款人計較--neh？既然你用文--e5 sut8--我，我ma7 tioh8用文--e5 騙你倒tng2--來：
	「Ah tioh8--lah！Tak8-e5 long2 是好厝邊，有事慢慢a2 參詳，你m7 知會記--得-無？半年前你ka7 gun2借1 支飯匙--a？（Hit 支飯匙早就phiaN hiat-kak8--去。）」
	「有--lah！你m7 是講無beh 討--a？」
	「當然！當然！飯匙無beh 討，你會記--得。1 隻貓a2 你就討chiah an5?」
	「無--nou！He. be7 比--得。人gun2 hit 隻貓a2 是烏貓白肚，值錢2萬5--neh！Lin2 hit 支竹a2 飯匙nah 有siaN2-mih價值？」
	2 個人自an2-ni 告去縣官hia，真ka-chai3 縣官人清白koh 巧氣，i 問講：
	「你是an2-choaN2 1 隻貓a2 nia5,就beh tih8 人2萬5千khou？」
	「人hit 隻是寶貓，烏貓白肚，值錢2萬5，算2萬5千khou kam2有酷刑？」
	「Ah 張--先-生，你hit 支飯匙an2-choaN2 講？Kam2也有來歷？」
	「有-- nou！雖 bong2 是竹a2 做--e5,ma7是1 支寶貝。這支竹a2 飯匙，中央1 kai5  目，價值2萬6，算2萬6千khou ma7無酷刑。」
	「An2-ni 2 人long2 有理，你倒貼張--先-生1000 khou，有事koh 通報，無事退tang5(『堂』)」。
	張--e5 肉文笑，hit 個phaiN2厝邊soah gang7-gang7。
	「用飯匙tu2貓」e5 故事就是an2-ni。做人就m7-thang siuN 計較，你gau5. 人ma7 gau5,計較1 世人kam2就有效？
	
	【註解】
 
tu2:抵，tu2-siau3,抵siau3,『抵帳』。
phiN--人：『佔人便宜』。
heng3:興，『喜歡』。
taN. 害--a：『這下糟糕了』。
會1 個失禮：『說個抱歉的話』。
極加：kek8-ke，『頂多』。
na2吟詩：親像吟詩，有韻。
phiaN hiat-kak8--去：『丟棄了』。
討chiah an5:『討得這麼緊』。
he. be7 比--得：『那不能比』。
巧氣：聰明。
就beh tih8 人：『就要向人家拿』。
1 kai5 目：『一個節』。
倒貼：to3-thiap。
退tang5:退堂，講sng2 笑，像童乩an2-ni 退童。
gang7-gang7:『愣在那兒』。
 
 
Eng5 bong2 eng5,算命ai3 錢。
	為著1 件土地e5 糾紛，王--先-生去請教錢律師事務所e5 江律師。開講半點鐘，決定無beh 請律師kap 人相告，chiaN5 感謝律師e5 指教，beh 離開，助理小姐開1 張收據，講是開講費，半點鐘beh tih8 i 千二khou，熟sai7人算你khah siok8。
	夭壽！也無拜託i tau3-saN-kang7,kan-taN 講話也tioh8 錢，半點鐘tioh8 千二，ka2-na2像leh 搶--人kang7款。
	林--先-生ka7 i 講：「Eng5 bong2 eng5,算命ai3錢。」你kam2 m7-bat 聽人講起？律師事務所是leh chhong3 siaN2-mih？講法律，論相告，是in e5 專門科，店開--落，生理tioh8-ai3 做，上班時間nah會tang3 hou7 人囉嗦？講話談法律，是i e5 賺食飯碗，1 日有幾個半點鐘，開講無算錢，店頭e5 開銷是beh ui3 toh位出水，ka7 你算千二khou半點鐘，無酷刑--lah！
	Ou5!原來是an2-ni--ou！自早我long2 去拜託西裝店e5 老闆，ka7 我thiN7-thiN7 補補，lan2 long2 kioh-si7好朋友，也be7-hiau2貼人線錢，也be7-hiau2 theh8幾十khou-a2 ka7 人相添；kan-taN 1 句多謝long2 無感覺phaiN2-se3。真正有影好朋友，西裝店老闆long2 m7-bat 講beh ka7 我theh8。Chit-ma2 想--起-來，實在真phaiN2-se3。
	「Eng5 bong2 eng5,算命ai3錢。」你m7-thang 看人相命仙ti7-hia eng5 sian-sian，你若beh ka7 問1 支柄，錢，你就ai3 chhoan5 hou7 便。相命嘴，hou5-lui3-lui3,mai3 相上kai3好，相了後一定會囉嗦。相若好命，講taN 我nah tioh8 做！Si3-koe3 chhit-tho5。相若phaiN2命，心內會糟，tak8工e5 生活tiaN7-tioh8 gong7神gong7神，m7 知影beh an2-choaN2 chiah好。
	「Eng5 bong2 eng5,算命ai3錢。」職業是人leh 趁食生活e5 靠山。特別是生理人，門若開，一定tioh8 開銷，開銷ui3 tah 來？時間、服務、交換、智識、買賣…long2 是金錢leh 做主。講錢就be7 大方，m7-kuh 生理人若無講錢，是m7 是beh 叫i 去sian3 冬風！
	
	【註解】
 
eng5 bong2 eng5:『閒著是閒著』。
糾紛：kiu2-hun。
beh tih8:『索取』。
夭壽：iau-siu7,實在siuN 過分。
千二：chheng-ji7,1200 khou。
ka2-na2像：『簡直像』。
賺食飯碗：choan2-chiah8 png7-oaN2，趁錢e5 方法。
出水：支出e5 （來源）。
無酷刑：bo5-khok-heng5,無過分。
thiN7-thiN7 補補：『縫縫補補』。
貼人：thiap 人，『補貼人家』。
相添：sio-thiN，補貼1 下。
ti7 hia eng5 sian-sian：『在那兒閒得發慌』。
ka7 問1 支柄：『跟他問個清楚』。
chhoan5 hou7 便：準備hou7 好。
hou5-lui3-lui3:胡言亂說，『三十寸不爛之舌，胡言亂語』。
mai3 相：mai3-siong3,mai3 相命。
si3-koe3 chhit-tho5:『到處遊山玩水』。
gong7神gong7神：gong7-sin5 gong7-sin5,『精神恍惚』。
ui3 tah 來：『從哪裡來』。
sian3 冬風：『喝西北風』。
 
 
M7-bat做ta-ke，kha 手肉lak8-lak8-chhoah。
	張大姊今年50 外，其實iau2 減Siau, Lah-jih 1 歲。人i e5 同窗--e5 早就做ma2,孫a2 幾na7個。1、2年前i 就開始煩惱i hit 2 個後生，m7 知影ti7 時chiah 有thang hou7 i 做ta-ke。等--ah 等，等kah 頂個月，總--是hou7 i 嘴a2 笑gah 裂sai-sai，大後生beh 訂婚--lou。
	Teh 定hit 1 工，張老師當然是歡喜gah 笑bun2-bun2。聘金禮，禮餅錢，早就chhoan5 好勢，chit-ma2 kan-taN theng3-hau7 1 個月後就會sai2 得做ta-ke。「M7-bat 做ta-ke，kha 手肉lak8-lak8-chhoah，」chhoah beh hou7 人叫a娘，雖 bong2 hit 個cha-bou2 gin2-a2 m7 是親生kiaN2，taN. 嫁hou7 gun2後生tioh8-ai3 叫我a娘，我一定會ka7 i 惜命命，惜gah 親像是ka-ti7親生e5 cha-bou2 kiaN2。
	Iau2有，m7-bat 娶著新婦有khah 輸；chit-ma2 chiah 知嫁娶e5 khang-khoe3 hiah-ni7 kau7禮數，kam2會tang3 hou7 你馬虎！Che. 也tioh8 問，hia 也tioh8 算，siaN7-te2 tioh8 joa7 che7?請人客e5 桌額tioh8 按算，m7 bat 禮數會hong5 笑，桌額無夠會漏氣，kha 手肉無chhoah ma7 be7-sai2--得。Lak8-lak8-chhoah無要緊，phih8-phih8 chhoah 就不可以；kha 手肉若phih8-phih8  chhoah 一定做無tai7-chi3,che. 是歡喜tai7,nah tioh8 an2-ni-siN？
	「M7-bat 做ta-ke，kha 手肉lak8-lak8-chhoah。」是正常tai7-chi3。Kam2 kan-taN ta-ke 會lak8-lak8-chhoah？親家親姆、新郎新娘，kang7款歡喜gah 睏be7 去。Kan-taN 新郎新娘khah pi3-su3,歡喜ti7 心內，m7 敢講出來 nia5。
	
	【註解】
 
kha 手肉lak8-lak8-chhoah：『興奮不已，手忙腳亂』。
做ma2:做a-ma2,『當奶奶』。
笑gah 裂sai-sai：『笑得合不攏嘴』。
teh 定：teh-tiaN7，訂婚。
聘金：pheng3-kim。
chhoan5 好勢：準備好勢。
chhoah beh：『等不及要…』。
惜命命：sioh-mia7-mia7,『疼得不得了』。
hiah-ni7 kau7禮數：『那麼客氣』。
siaN7-te2:siaN7 底，送禮e5 禮盒。
phih8-phih8  chhoah：驚gah teh chhoah，kap lak8-lak8-chhoah無kang5。
pi3-su3:『含蓄』。
 
 
弟子作孽，m7 是天地所設。
	『人定勝天』這句話，ui3 少年時代giau5疑gah 此當今。人e5 愚gong7無知m7 bat 天理，實在可悲。天地大自然，萬物成長，小小e5 人類算siaN2-mih？算講今a2日火箭已經射到月球頂進入太空，若是tng7 著風雲變色、天災地變，就失了主意。猶原tioh8 求天公保庇，唸佛祖、阿彌陀佛，祈禱上帝。
	古早時代，天災地變是無ta-oa5,chin2 e5 空氣齷齪，水源lah-sap，污染河川，pun3埽堆積親像山，內山做大水，塗石流，擋be7 tiau5,long3 破庄頭無厝thang toa3,平洋水尾，悽慘落魄，大街小巷淹水，流來lok--koh sok--koh kui大堆…。Che. kam2是天地所設？當然m7 是，是弟子作孽做得來e5 災禍。
	「弟子作孽，m7 是天地所設。」Long2 是人e5 私心所造成，政府無能，做官人辦事無正經，人民無照法令。『人不為己，天誅地滅』，是人e5 弱點，自私自利e5 本性，因為tak8-e5為ka-ti7。做官e5 人貪污，生理人貪利，可憐e5 台灣人貪享受koh 嫌費氣。山林亂ou2,樹a2 亂使剉，為著趁錢，山坡地一直耕，無愛e5 lah-sap、pun3埽chhin3-chhai2 ou-peh8 倒，天地若siuN7氣，弟子就叫苦連天。
	平常時人若談論男女、性，long2 愛ka7 這句俗語顛倒講，「是天地所設，m7 是弟子作孽，」其實食、色，性也！只要無犯戒，無必要假正經。Lan2 chit-ma2 所談論e5「弟子作孽，m7 是天地所設」這句俗語，是leh 勸lan2 tioh8 愛護大自然，重環保，借用大自然e5 恩賜，m7-thang beh kap i 囉嗦chiah 好。
	
	【註解】
 
作孽：chok-giat8;『惡作劇』。
人定勝天：jin5-teng7-seng3-thian。
愚gong7無知：gu5-gong7 bu5-ti。
無ta-oa5:無可奈何。
齷齪：ak-chak。
無厝thang toa3:『無家可歸』。
平洋：peN5-iuN5，平地。
lok--koh sok--koh：有--e5 無--e5,『垃圾雜物等』。
人不為己，天誅地滅：jin5 put ui7-ki2,thian tu te7 biat8。
ou2:『挖』。
chhin3-chhai2 ou-peh8 倒：chhin3-chhai2 亂倒。
 
 
阿里山tou7-teng7,chheN kha。
	Che.是1 句giat8-khiat-a2 俗語，就是『歇後語』，「阿里山tou7-teng7-－chheN kha」。ChheN kha是雙關語，chheN 色e5 kha kap「生kha」。ChheN 色就是綠色，「生kha」就是『生手』，無經驗e5 意思。
	Tou7-teng7 是1 種蜥蝪。相信tak8-e5 bat 看過庄kha gin2-a2作孽，liah8 tou7-teng7 ka7 that薰屎e5 把戲。一般看--著-e5 是狗屎色（褐色），kiam2-chhai2是山景khah 青翠，而且動物有i e5 保護色來適應環境，阿里山e5 tou7-teng7 khah 特別，kha是chheN 色--e5 （綠色），m7-chiah 講1 個人做tai7-chi3無經驗e5 時，就會sng2 笑講i 是「阿里山tou7-teng7-－chheN kha」。話並無koa2-kut，ma7無phaiN2意。
	任何人做任何tai7-chi3,long2 有chheN kha無熟e5 時chun7,m7-thang 惜面皮，be7-hiau2就ai3問，做be7 su3-si7 koh 再來，mai3 嫌sian7,mai3 嫌麻煩，chiap8 練就成鋼，免joa7久，就be7 koh hou7 人講你是「阿里山tou7-teng7,chheN kha」。
	
	【註解】
 
蜥蝪：sek-ek8。
薰屎：hun-sai2,『煙屁股』。
褐：hat。
chheN 色：青色m7 是水藍色，是綠色。
m7-chiah 講：『所以才講』。
koa2-kut：掛骨，另外有別e5 意思。
惜面皮：愛面子。
 
 
Phah kiaN2痛心肝，氣kiaN2氣無影。
	China戲劇（平劇）『三娘教子』這齣戲，ti7 台灣poaN演e5 歌a2戲齣頭叫「雪梅a2 教kiaN2」。Ti7 雪梅為著kiaN2兒逃學m7 讀冊，氣1 下ka7 keN 好e5 布匹ka 斷hit 段戲，有an2-ni e5 母kiaN2對話：
	「母親在上，kiaN2兒giah8 竹箠a2 跪ti7塗kha 兜，是孩兒不孝，請母親a2 koan5-koan5 giah8 起，chiah 輕輕a2 phah--落-去！」
	「Phah ti7 kiaN2 e5 身上，痛在a-nia5  e5 心肝iN2-a2!」
	「A母--oe7!A-nia5!KiaN2兒以後m7 敢！」
	聽ti7 看戲人e5 心，就感覺不忍心，ah hit 個棚頂e5 母親kam2真正phah 會落手？雖 bong2 he 是1 齣戲劇leh 表現人性，現實e5 人生，老母e5 偉大，kan-taN 想--著就會hou7 你感動目屎流。
	頂幾日a2,牽手e5 好朋友高太太來gun2 tau，講起in 後生忤逆e5 經過，實在hou7 人心酸。做pe7母--e5,用心計較，儉腸neh 肚，栽培i 讀到大學，m7-taN7 趁錢無theh8 tng2來幫贊家庭生活，反倒tng2來怨嘆pe7母無ka7 i 疼，講是若mai3 pe7母chiah han-ban7,i 今a2日ma7 be7 kap 人be7 比 pheng7--得；人上班有轎車thang 好駛，下班有ka-ti7 e5 公寓thang 好toa3,ah 我--leh！坐公車，稅厝khia7,beh 交1 個cha-bou2 gin2-a2朋友，人long2 嫌我san3-chiah8,我nah會chiah phaiN2運，有lin2這款pe7母，實在真kian3-siau3。
	天--a！地--a！會聽得幾句？Koh 是大學出業。莫怪朋友會chiah-ni7 傷心，哭leh-leh，飼著不孝kiaN2 beh 投hou7 chia5 聽？
	Gun2翁bou2趕緊ka7 i 安搭苦勸：kiam2-chhai2 是gin2-a2時代in a公siuN 疼，致使到大han3 iau2 m7 知影世事做人基本e5 道理。Che. 是教育e5 精差，kiam2-chhai2 lin2 kiaN2 e5 幼稚想法有khah teng5-taN5，就ai3教，m7-kuh 你e5 心肝mai3 鬱卒受拖磨，佛祖教人對tai7-chi3 m7-thang「執著」，應該做，用心去做就好，taN. mai3 koh 傷心--a！
	人高太太koh 也真明理：「Phah kiaN2痛心肝，氣kiaN2氣無影。」Be7--lah！自細漢就hou7 這個gin2-a2操煩到taN，koh 氣有siaN2 lou7用，kan-taN 想be7-chhun，thai3會讀到大學iau2 chiah m7 bat 事，kam2講ka-ti7 e5 教育有問題？今a2日來ka7 lin2講che. 透氣--leh，聽lin2 an2-ni 開破，心內有khah 輕鬆，ng3 望i 慢慢會hiau2想。
	KiaN2是a母e5 1 塊肉，phah kiaN2痛心肝，pe7母疼kiaN2是天性，氣kiaN2氣無影，氣過了後，kang7款ka7 i 疼。
	
	【註解】
 
keN：keN 布，『織布』。
ka 斷：『剪斷』。
giah8 竹箠：『拿竹板子』。
koan5-koan5 giah8 起：『高高舉起』。
心肝iN2-a2:『心坎裡』。
忤逆：ngou2-gek8。
儉腸neh 肚：『省吃儉用』。
若mai3:『若不是』。
chiah han-ban7:『如此無能』。
比 pheng7:比較。
稅厝khia7:『租房子住』。
投hou7 chia5 聽：『投訴給誰聽』。
執著：chip-tiok8。
想be7-chhun：『想不通』。
m7 bat 事：『不懂事』。
 
 
生--e5 請1 邊，iuN2--e5 khah 大天。
	澳洲來e5 人客卡雅小姐，i ti7 台灣出世，m7 知影是an2-choaN2 soah toa3 tui3澳洲去。Chit-ma2 i kap iuN2 飼i e5 澳洲老母，m7 驚路途遙遠，千里迢迢來台灣beh 走chhoe7 i e5 親生pe7母。
	澳洲e5 hit 個老母，實在hou7 人o-lo2,為著cha-bou2 kiaN2 e5 要求，陪i 完成希望。也m7 驚a2 人若chhoe7 著親生kiaN2，恐驚m7 放人，到時m7 就怨嘆；nah會chiah 雞婆ka-ti7來找麻煩。真ka-chai3,親生pe7母iau2未chhoe7--著，人卡雅小姐就聲明講，若好運hou7 i chhoe7 著親生pe7母，i 也beh tng2去澳洲無beh toa3 台灣；i 會要求iuN2 飼i e5 pe7母，hou7 i 會tang3 su3常tng2來台灣chhit-tho5,kap i e5 親pe7母兄弟姊妹和好。人hit 個澳洲媽媽看法kap i kang7款，為著疼kiaN2，講an2-ni 真好。
	卡雅小姐e5 看法真tioh8,「生--e5 請1 邊，iuN2--e5 khah 大天。」想當時i 失蹤phah m7 見--去，若無這位媽媽ka7 收留教養，就無今a2日千里chhoe7 母e5 事件。Lan2 ui3 toh位 來tioh8 知影，siaN2人ka7 lan2飼大ma7 ai3知恩情。卡雅小姐，祝福你趕緊chhoe7 著你e5 親生a-nia5!
	看著卡雅小姐e5 好運，想著失去母愛e5 兒童。有--e5 是厝--nih san3-chiah8分人做kiaN2；有--e5 是老母死去，老pe7 koh 再娶；有--e5 是未婚媽媽e5 棄嬰，hou7 人khioh 去飼；ma7有hong5 偷抱去賣…。Chiah-e5 gin2-a2 long2 是可憐e5 孩兒，in e5 命運kam2有thang 像卡雅小姐chiah-ni7  福氣？想--著就hou7 人耽心lan2 e5 社會，nah會an2-ni-siN？
	
	【註解】
 
iuN2--e5:iong2--e5,『養的』。
澳洲：o3-chiu。
toa3 tui3澳洲去：『住到澳洲去』。
iuN2 飼：iuN2-chhi7,『養育』。
分人做kiaN2：送人做kiaN2。
棄嬰：khi3-iN。
khioh：『揀』，『拾』。
hong5 偷抱去：hou7 人偷抱去。
 
 
熟sai7,騙厝內。
	買賣算分，相請無論，che. 是做人e5 分寸；買賣呼價，歡喜甘願，beh 買beh 賣，價數siuN koan5 siuN ke7,long2 免加話；不二價有khah 無人情味，khah 無買賣e5 氣氛，ma7 m7 知影是真不二價iah 是假不二價；童叟無欺是生理人e5 鬼計；為著beh 趁錢，想空想縫，奸商奸商就是an2-ni hou7 人嫌。
	Thai5 頭生理有人做，了錢生理無人做，做生理總--是beh 趁錢。Liah8 2 成、趁5 分，ai3 看siaN2-mih生理來議論，風險大當然ai3 趁khah che7,薄利自然多銷，加賣1 koa2 貨。
	「熟sai7,騙厝內」e5 生理人，上hou7 人chheh，10 年前Siau, Lah-jih tng7 著1 個。
	球形e5 日光燈tu2 chiuN7 市，國際牌--e5 賣真貴，朋友店頭買1 粒，算便宜，450 khou就OK，點了真kah-i3。想講四百五，真燒loh8,換去別間問看價數an2-choaN2，不二價無囉嗦，350 khou就好。Theh8 tng2去厝內比看mai7,平平kang7款e5 標號，四百五，減三百五，1 差差得100 khou，人koh iau2 beh 趁--leh！「熟sai7,騙厝內」，講是熟sai7人，利純beh liah8 1 半以上，實在夭壽敢。
	為著騙這kai2,10 年來，講著生理m7 敢kap i 牽礙。「熟sai7,騙厝內」上好是mai3,無khah 長--lah。
	
	【註解】
 
厝內：ka-ti7,熟sai7人。
童叟無欺：tong5-sou2  bo5-khi。
thai5 頭：『砍頭』。
tng7 著：『碰到』。
tu2 chiuN7 市：『剛上市』。
點了：使用（點燈）了後。
燒loh8:sio-loh8,『熱絡』，『花錢花得心疼』。
夭壽敢：iau-siu7 kaN2，『太過分了』。
牽礙：khan-gai7,交陪，交易。
熟sai7人就m7-thang koai2,虎鬚是be7 過手--得。


 
近廟欺神。
	拜6 暗hou7 張大姊張老師請食喜酒了後，1 tin7朋友hong7 講beh 唱KTV。Siau, Lah-jih愛唱歌，厝內有裝1組音響，beh 唱就來唱，周末sio2-khoa2 消遣--1-下無妨，有khang-khoe3 bin5-a2-chai3 chiah koh 講。
	Siau, Lah-jih 愛唱台語歌，開始放--落-去hit 塊是「悲情e5 城市」，tak8-e5唱gah 歡歡喜喜；了後陳醫師來到--chit，i 講愛唱余天e5 老歌，榕樹下、細雪，long2 是日本歌曲唱北京語，in 講唱了chiaN5 soa3-phah；後來有人ka-ti7 chah 來純正日本歌曲，i 是吳老師，會hiau2日本話，唱著日本歌有影真好勢，有日本人hit 款姿勢，tak8-e5 long2 o-lo2 chan2!Chan2!Chan2!有日本氣味。
	Chan2 siaN2-mih？Iau2 m7 是嫌ka-ti7台灣e5 水準khah ke7,根本就是看ka-ti7無目地，明明就是「近廟欺神」。「近廟欺神」就是這款e5 無奈。講. 也莫怪，400 年來，台灣人m7-bat 有ka-ti7做主，文化在人thun2 踏，m7 是日本話，就是北京語，chit-ma2 上時行台北華語（台灣國語），純正e5 台灣話ti7 toeh？講--起-來替台灣人感覺chiaN5 phaiN2-se3,30 歲以下，聲韻精差真che7,20歲以下，有--e5 聽無台語是leh 講siaN2貨，30 以上neh？講會好勢e5 讀冊人，kiam2-chhai2 無joa7 che7。親像Siau, Lah-jih 雖 bong2 寫台灣話好勢好勢，m7-kuh 若beh 用講--e5,就m7 是hiah-ni7 gau5 講話，ka-ti7 ma7感覺chiaN5 ian3-khi3 phaiN2-se3。
	唱歌唱到尾--a2,tak8-e5拚gah ma2-se ma2-se，Siau, Lah-jih chiah 開始輕聲細說，唱江蕙e5「人情味」：
	
	人情na2水，冰霜e5 滋味，人. 生無sui2,恨命運來chhong3-ti7;
	夜夜e5夢，nah 有tiaN7-tiaN7 long2會如意，心頭麻麻，無悲傷也無歡喜。
	講著愛情，3 分苦2 分甜，雙人熟sai7,有人講che. 是天意；
	多情食虧，得著siaN2-mih，想，就費氣，無情人，若有人愛，long2 hou7--i！
	M7 知是我已經習慣過這款孤單e5 日子，m7 願koh 為愛想be7 開，艱苦無藥醫。
	話若是有投機，心事就講kui暝，當做1 款人情味！
	
輕聲唱煞這te3 台語歌，無議悟soah hou7 tak8-e5聽gah tiam7 chut-chut，醉茫茫，tak8-e5一直ka5 o-lo2,nah會chiah gau5 唱，唱gah chiah 好聽，phok8-a2 聲一直phah，一直催，tioh8-ai3 koh 唱1 條台灣歌，chiah beh 放你煞。
原來m7 是聽無，是m7 願去學。台灣話chiah-ni7 sui2,ka-ti7 m7 欣賞，kan-taN 講別人e5 khah 好聽，「近廟欺神」an2-ni nah會tioh8?

	【註解】
 
hong7:鬨，『起鬨』。
來到chit：來到這個所在。
soa3-phah：紲拍，續phah，續拍，連續無想beh 停睏，接會著『拍子』hou7 人有繼續--落-去e5 意願，『拍子有連貫』，有連續性，『意猶未盡』。
ka-ti7 chah：『自己攜帶』。
看ka-ti7無目地：看ka-ti7無bak8-te7,看ka-ti7無起。
在人thun2 踏：『任人踐踏』。
chit-ma2 上時行：現在最流行。
ti7 toeh ：『在哪裡』。
聲韻精差真che7:例（入音講be7 輾tng2,g 音無--去，m 合嘴音收be7 好勢…）。
人情na2水：jin5-cheng5-na2-chui2。
人.生無sui2:lang5.生做無美麗。
chhong3-ti7:創治，『作弄』。
麻麻：ba5-ba5。
費氣：hui3-khi3,『麻煩.白費力氣』。
te3:首，『條』。
無議悟：無疑誤，『想不到』。
tiam7 chut-chut：『靜悄悄』。
m7 是聽無：『不是聽不懂』。
 
 
Kou2-i3 gah 1 條腸a2 thang3 kha-chhng。
	「蕭老師！ka7 你探聽1 項tai7-chi3?」
	「SiaN2 tai7-chi3?知影--e5 （當然是會tang3講出嘴--e5 ）tiaN7-tioh8 報你知！」
	「最近你是m7 是有買1台Halo牌e5 鋼琴？」
	「有--a，有--a！Gin2-a2吵beh 學，勉強標1 tin7會a2,chhan5-chhan5 ka7 買--1-台，感覺真燒loh8。」
	「Halo牌e5 鋼琴品質好也m7 好？」
	「Be7-bai2--lah！」
	「Kam2有影？人m7 是講Amaho--e5 khah 好？」
	「Khah 好無khah 好，無用--過就m7 知影。人講1 分錢1 分貨，Halo牌--e5 價數雖 bong2 有khah siok8,m7-kuh 根據這個外月e5 使用經驗，感覺會買--得。」
	「Kam2無siaN2-mih缺點？」
	（想講tak8-e5 long2 是同事，kan-taN 一直講be7-bai2 be7-bai2,soah hou7 i kioh-si7 lan2 leh 替生理人講話？……）
	「若beh 講缺點，應該是有--lah！Kiam2-chhai2是新新e5 關係，鍵盤e5 觸感有khah 硬--tam7-poh8-a2!Koh彈--幾-個-月-a，應該會khah 輕chiah tioh8。」
	「Hou5!An2-ni--ou！感謝--houhN！」
	（幾工後，賣琴e5 陳老闆來到chit …）
	「A5!蕭老師你人ma7 m7-thang an2-ni-siN，無ka7 gun2 tau3 講好話就leh 慘--a，koh ka7 gun2宣傳phaiN2話，siaN2-mih鍵盤e5 觸感有khah 硬-- tam7-poh8-a2!蕭老師！An2-ni be7-sai2--得-lah！拜託，拜託！」
	（陳老闆e5 面a2 piN3-piN3 ）
	「頭家！蕭老師歡喜ka7 你買琴，你歡喜無歡喜無要緊，gun2同事來探聽琴e5 好bai2,詳細分析hou7 i 做參考，好--e5 講幾大堆，無kah-i3--e5 1 點點a2,是gun2同事人tiau 直，『Kou2-i3 gah 1 條腸a2 thang3 kha-chhng。』連名帶姓講講hou7 你知，i 若會hiau2講話，應該ai3講『有聽人leh 講…』就好，nah thang 連蕭老師e5 名ma7講--出-來，an2-ni 就m7 是真gau5 安排。Koh 再講，你ka7 想看mai7,蕭老師紹介an2-ni e5 話kam2有過分？」
	「……」
	「蕭老師無hiah-ni7 gong7,ka-ti7買琴ka-ti7嫌hou7 人聽，koh 講. 蕭老師kam2有義務ka7 lin2 tau3 廣告，也無趁lin2 e5 khan-kau5-a2 料，你nah會sai2 得面a2 piN3-piN3 無歡喜，你講有理iah 無理。」
	Che. 是發生ti7 20年前e5 tai7-chi3,是ka-ti7 siuN 老實，iah 是別人siuN kou2-i3,實在分be7 真。
	做人誠實真要緊，善心kou2-i3,誠懇對待--人，心內無詐無欺，m7-kuh m7-thang siuN tiau 直。若是「Kou2-i3 gah 1 條腸a2 thang3 kha-chhng」，有tang 時a2 會害死人，ma7會害著ka-ti7。你若su3常「Kou2-i3 gah 1 條腸a2 thang3 kha-chhng」，講著話好bai2 be7-hiau2除，會講--得be7 講--得，long2 總講hou7 ka-ti7歡喜，以後看siaN2-mih人a2 敢kap 你開講講趣味。
	
	【註解】
 
thang3 kha-chhng：『通屁股』。
生理人：seng-li2-lang5,『商人』。
鍵盤：kian7-poaN5。
觸感：chhiok-kam2。
有khah 硬--tam7-poh8-a2!：『稍微有點兒硬邦邦的感覺』。
An2-ni be7-sai2--得-lah！：『這樣講不可以啦』。
面a2 piN3-piN3：『臉色不好看，有一點兒變臉，生氣』。
好bai2:『好壞』。
hou5:發語詞。
a5:發語詞。
siuN tiau 直：『太直性子』。
好bai2 be7-hiau2除：『不會考慮好壞』。
會講--得be7 講--得：『可以講不可以講』。
 
 
人情留1 線，日後好相看。
	PhaiN2面相看beh an2-choaN2 化解，無愛e5 送禮beh an2-choaN2 拒絕，che. 是1 chan5 做人chiaN5 phaiN2處理e5 tai7-chi3。總--是會記得「人情留1 線，日後好相看」，就會tang3排解你1 生做人e5 原則。鄉愿！鄉愿！（孔子公講--e5,德之賊也！）
	Lan2來講這pai2 e5 里長選舉，kiam2-chhai2 是月給提高，1 個月3 萬外khou e5 關係，參選e5 人that倒街，1 庄2、3個是普通che7,5、6個，7、8個就有khah phaiN2-se3,phaiN2-se3競選，ma7 phaiN2-se3 beh 選hou7 toh 1 個。競爭chiaN5 厲害，au3 步toe3 leh 來，有送物件，有包紅包，ma7有直接用宣傳單包銀票，嘴講無準算，無ou-se 就無親像選舉，taN. 就害，害著beh 堅持清氣選舉e5 人才。鄰長theh8錢來，Siau, Lah-jih 講be7-sai2,theh8-theh8 tng2去還，kan-taN 拜託就好，Siau, Lah-jih 在來m7 受社會phaiN2風俗e5 影響。結果sian 講無lou7用，候選人交帶我鄰長，你m7 theh8,叫我beh an2-choaN2 theh8 tng2去還？
	Koh 會--落-去，厝邊朋友會piN3 面，為著選舉，日後beh an2-choaN2見面？Kui-khi3暫時ka7 收起，選後chiah來還--i。人講「人情留1 線，日後好相看」，雖 bong2 有khah『鄉愿』好bi7-si7,實在是不得已。「選賢與能」，原則liah8 hou7 在，別人beh an2-choaN2 ou-peh8 來，kap 我是無牽礙。重情e5 人，為著厝邊隔壁e5 和諧，神聖e5 1 票無beh 賣soah be7-sai2,可悲可哀，台灣e5 選舉文化。
	
	【註解】
 
鄉愿：hiong-goan5。
月給：goeh8-kip，『月薪』。
that倒街：that-to2-ke，真che7。
au3 步toe3 leh 來：『不法的事跟著來』。
銀票：gin5-phio3,『鈔票』。
ou-se：『賄賂hui2-lou7』。
taN. 就害：『這下糟糕了』。
theh8-theh8 tng2去還，拜託就有lou7用：『拿回去還，拜託就可以』。
會--落-去：『交陪講話，一直辯下去』。
piN3 面：變臉，反面無常。
暫時ka7 收起：『暫時給他收起來』。
好bi7-si7:人人好，做好人，m7 tek-sit--人，好bai2 mai3 siuN 計較。
選賢與能：soan2-hian5-u2-leng5,選gau5--e5 kap 會--e5。
原則liah8 hou7 在：『原則把握住』。
無beh 賣soah be7-sai2:『不賣不行』。
 
 
人teh 食米粉，toe3 人leh hoah 燒。
	「朋友！這pai2 e5 代表、里長選舉kap 你siaN2 ti7-tai7?」
	「Nah會有？Kan-taN 會記得投我1 票就會sai2--得！」
	「你是m7 是候選人？」
	「M7 是！」
	「你是m7 是運動員？」
	「Ma7 m7 是！」
	「Ah無！你是teh kap 人leh 熱 phut-phut siaN2 siau5?」
	選舉運動人leh 拚勢膨風，講i joa7有才tiau7,講i 有joa7敢講joa7敢衝，目的是為著選tiau5 beh iang7 iah 是thang 施展i e5 理想。柱a2 kha是i e5 kang7 koah，為著主人走 chong5,助選大聲pong3,pong3 講in 主人joa7有勢面，頂面有大人，社會有交陪，選i 做里長（也是民意代表），beh 建設，beh 服務，long2 無問題。
	「Ah 你a豬、a狗算siaN2-mih？Ah也kap 人khok8-khok8 chong5,到底你是leh ka7 siang2 tau3 kha 手，支持toh 1 個？」
	「無--lah！看人選舉運動，心情就爽，無an2-ni si3-koe3 kap人bong2 chong5,1 日eng5 sian-sian人會發狂。人我an2-ni bong2講bong2 chong5,toe3 人hoah i-o，ka7 候選人tau3 分宣傳單，人long2 ma7講好，講lan2 khah 輕好央叫。你kam2知，lan2庄內3 個候選人我long2 chhap，這peng5 有薰thang pok，hit peng5有飯包thang 食，另外hit 個koh 有紅包theng3 好theh8。Hit 種e5 sang2-se3,有joa7爽？無chhap--著你就m7 知影。」
	「人teh 食米粉，toe3 人leh hoah 燒，」就是這款人。運動會ai3鬧熱，有人比賽，有人hoah 聲加油，an2-ni 運動會e5 氣氛m7-chiah 鬧熱會起--來。民主時代，民權實施tioh8 選舉，nah會變做運動變gah chiah-ni7 無正常？是人愛鬧熱，iah 是人愛權利？為著面子，為著輸人m7 輸tin7,chiah 會tak8-e5拚gah 真無細膩，無客氣，結果是bai2 是好，tak8-e5心內知知。總--是每pai2選舉hou7 1 種人上歡喜，siaN2-mih款人？就是「人teh 食米粉，toe3 人leh hoah 燒」這款人。請問，你是iah m7 是？
	
	【註解】
 
toe3 人：『跟著人』。
kap 你siaN2 ti7-tai7?：『關你什麼事？』。
Nah會有？：『哪兒有？』。
kap 人leh 熱 phut-phut siaN2 siau5?：『跟人熱烈參與做什麼？』。
選tiau5 beh iang7:『選上了可以宣揚』。
kang7 koah：kang7派。
走 chong5:『奔走』。
大聲pong3:『大聲吹牛』。
大人：tai7-jin5,大人物。
khok8-khok8 chong5:無eng5 無停leh 奔走。
ka7 siang2:『跟誰』。
toe3 人hoah i-o：『跟著人喊叫』。
chhap：插1 手，tau3 kha 手，幫忙。
pok：pok薰。
theng3 好theh8:『可以拿』。
sang2-se3:威風hiau-pai。
 
 
選舉運動，oan-ke相long3。
	是人愛錢財，iah 是人愛權利？是為著面子，為著輸人m7 輸tin7,這pai2 選舉chiah 會tak8-e5拚gah chiah 無細膩，無客氣，結果是好是bai2,tak8-e5心內知知。
	選舉後e5 隔tng2-chai2,報紙thian2 開：兄弟拚生死，kan-taN 為著選舉；翁bou2 phah 對台，感情受傷害；西螺傳暴力，3 人受傷；中埔候選人e5 kiaN2 hou7 人phah gah 東倒西歪……。賄選ou-se mai3 講，暴力事件愈來愈hiong5狂，暴力e5 對手愈來愈親近，會害--lah！！！里長選舉，long2 是厝邊隔壁，long2 是ka-ti7人，平常時a2 就是好厝邊，敦親睦鄰，守望相助，是政府在來推sak 鼓勵e5 tai7-chi3,今a2日kan-taN 為著1 場庄內頭人e5 選舉，soah 來oan-ke lo5-che3,kan3-tong7-soan7,相phah 煞尾。「選舉運動，oan-ke相long3」這款選舉，上好tioh8 禁止，國民e5 民主涵養無夠，政府e5 公權力無夠力，愈選是愈惡化，民主e5 路是愈倒退lu。
	選舉hit 日e5 e-pou 3 點外，車駛--leh，庄kha廟口、店a2頭bong2 seh8 bong2看，選舉競爭e5 所在，long2 會看著1 tin7人，2 蕊目chiu 金金看，看tui3 投票e5 所在，看tui3 投票e5 人，tui3 toh 去ui3 toh 來。看in e5 目chiu hiong5 kai3-kai3,親像驚人無照步來，我驚你，你驚我，互相be7 信任，互相相監視，有1 sut8-a2 差錯teng5-taN5，oan-ke相phah ui3 chia 來。『短兵相接』e5 齣頭若是ti7 庄--nih 演，實在m7 是好tai7。
	Ng3 望選舉過後，tak8-e5會了解，先小人後君子e5 胸懷。好bi7-si7,tak8-e5 long2 是好厝邊，人情留1 線，日後好相看。想當初，你beh 選舉，ma7是為著服務里民，taN. 選無tiau5,無要緊，若是有心，kang7款會tang3用其他方式，奉獻你e5 才能，kam2 m7 是？
	
	【註解】
 
相long3:oan-ke相phah。
隔tng2-chai2:『隔天早上』。
thian2 開：『展開』。
hiong5狂：hiong5-kong5。
會害--lah：『這樣會糟糕的』。
敦親睦鄰，守望相助：tun-chhin bok8-lin5,siu2-bang7 sio-chou7。
頭人：領袖人物。
kan3-tong7-soan7:chhoh-kan3-kiau7,罵人e5 phaiN2聽話。
相phah 煞尾：sio-phah soah-boe2,『以打架結束』。
seh8:踅，『轉圈子』。
hiong5 kai3-kai3:『目不轉睛，不懷好意』。
ui3 chia 來：『從這裡發生』。

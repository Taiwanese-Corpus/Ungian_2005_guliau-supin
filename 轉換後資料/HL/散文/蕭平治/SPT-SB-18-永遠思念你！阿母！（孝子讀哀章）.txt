十八、永遠思念你！阿母！（孝子讀哀章）< Lah-jih >
 
（顯妣 許媽 羅太夫人千古）
[尊重孝子 e5 建議， Peh8 -oe7 -ji7 盡量減少 ]
媽媽： 
今仔日是2000年，咱人四月廿四，吉日良時：
宏毅、瑛瑛，猶有大姊淑媛、二姊淑美、三姊淑女青、四姊薰文、五姊淑慎、小妹淑玲，甲你的金孫玉孫，逐家會齊店佇阿母您的靈前，準備芳花素果，欲甲阿母您講幾句離別相辭的話：
媽媽！是囝兒無福氣，抑是阿母你無愛予阮操煩費氣，哪會這擺的無順序，就放阮做你去。想起早當時，你幫贊阿爸持家，就勤勤儉儉，呣捌享受過啥物清閒的日子，為著我及大姊小妹的食穿及教育問題，逐日攏是予你無閒到袂記得家己的身體，呣知堪會去抑是袂？
20年前爸爸雄雄來過身，放你查某人孤一個，也欲顧囝，也欲擒家，兼顧內外，目的攏是欲給阮兄姊小妹，晟予大漢，會凍甲人比並，會凍親像- -人，無疑誤阮旦已經成人，已經成家，阿母的內外孫嘛一大陣，你煞呣閣甲阮做夥，予阮序小來款待，予阮來報答阿母您生阮、晟阮、教阮的恩惠，敢講阿母你已經看開，了解人生的義務，完成義務了後就是欲享受「清淨」的無憂，若是按呢，你就做你放心去尋阿爸，歡歡喜喜相招鬥陣去到佛國的所在，跟隨阿彌陀佛去西方，過著安穩、平靜、無憂、無苦的清淨快樂生活。
生滅本是無常，歡喜阿母你了脫了人生，嘛呣甘阿母你來離開，呣甘，總是嘛愛送你行，媽媽！你著歡歡喜喜，你著放心，呣免掛念，咱許- -家的囝孫，一定會照你的教示，腳踏實地，正正當當做人，袂予你見笑，袂予你失望。
阿母！請你mai3 閣躊佇，綴著佛祖的腳步，寬寬仔行入佛國的路途。
阿母！阮會永遠記得你的教示，阮會永遠思念你。阿彌陀佛！
遺族致謝詞
各位鄉親序大親情朋友：
今仔日是阮阿媽跟隨阿彌陀佛，欲去佛國過著安穩、平靜、無憂、無苦的清淨快樂生活的日子，逐家佇即呢無閒的時間，撥工來給阮阿媽相送，予阮感激萬分，感謝，勞力！
各位鄉親序大親情朋友一向著非常疼痛阮一家，今仔日阮阿媽已經皈依佛祖，雖然不在世，總是向望逐家會凍甲阮阿媽在咧的時陣共款，繼續給阮照顧扶持，阮阿媽佇佛國的所在，一定會感謝恁，保佑逐家，感謝再感謝！
祝福逐家，身體健康，生活美滿，平安！吉祥！阿彌陀佛！
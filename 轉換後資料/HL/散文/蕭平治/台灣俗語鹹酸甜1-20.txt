三腳步，一坎店。
 
人講台灣錢淹腳目，台灣，錢. 真濟；閣講台灣無三日e5 好光景，台灣人，有影真歹趁食。chit 兩句話若ka7 khng3 做夥來講，實在矛盾，事實上並無啥麼矛盾e5 所在，台灣人錢. 真濟，確實無錯，kan-na7 看逐家e5 消費著知--a ，m7 免閣議論；講無三日好光景，嘛是chiaN 實--e5 ，因為人濟土地狹，傷競爭矣。
著是競爭傷厲害e5 關係，市面上若有一項仔卡好趁e5 生理，隨時著有人toe3-leh 做，親像五、六年前e5 KTV ，一下時行，逐家愛唱歌，KTV e5 店一間一間開，唱歌e5 枋仔厝四界有，連飯店、旅社、茶店…真正無se 不有，人講「三腳步，一坎店」嘛無過份。其他像釣蝦仔場、速食店、流行衫仔店…講嘛講be7 了。
台灣. 真正「三腳步，一坎店」e5 生理是啥你敢知？檳榔擔仔，che. 才是三腳步著一坎店e5 生理，台灣人哺檳榔e5 歷史有外久，Siau,Lah-jih 無研究，m7-ku2 會記得卡早無chiah 濟人食，嘛無像chit-mai2 按呢哺無歇，閣那像leh 哺si3-siu3 仔咧，哺檳榔是一種台灣文化無m7 著，但是為著beh 表示咱是台灣人，才來哺檳榔嘛無啥麼必要，哺檳榔歹處比好處卡濟，相信逐家攏知影，第三戇，哺檳榔嘔紅（hong5 ），實在無衛生無好看相，Siau,Lah-jih 奉勸鄉親朋友弟兄，無食--e5 mai3 學食，有食--e5 哺卡少咧，有決心改掉上蓋好，為著健康，喝改著改，你e5 修養一tou2 勇。
φ註解φ
khng3 做夥：[放在一起]
chiaN 實--e5：[真實的]
toe3-leh：[跟著，跟進]
無se 不有：無所不在。
si3-siu3 仔：時羞仔，[零嘴]
嘔紅：au2-hong5，吐紅--e5，著是吐血。
一tou2 勇：[勇氣可佳]











 
 
選舉無師傅，用錢買就有。
 
選舉選舉，選你去死；買票買票，著愛hou7 選無著！
Ti7 chit-e5 「選舉無師傅，用錢買就有」e5 惡質選舉文化之下，莫怪連庄腳查某人都會咒出chit 款歹聽話來。話是有卡粗魯歹嘴，m7-ku2 反應著有良心有覺悟e5 百姓，長期來對選舉買票e5 不滿，嘛是真實在。
四十外年前，彰化縣第一界縣議員選舉，有一位候選人蕭XX ，kap Siau,Lah-jih 仝姓，牽khit 來是家己人，所以阮庄內蕭姓宗親攏beh 支持擁護伊。有一暗，阮姓蕭--e5 e5 候選人送來四、五條芎蕉牌e5 薰（香煙），khng3 tiam3 阮人客間仔，請逐家pok 薰，拜託逐家選伊一票，當時阮兜是厝邊隔壁e5 集會所，每暗著有厝邊來遮坐，開講庄裡大細項代誌，kap 參詳明仔載田裡穡頭e5 工課。
暗頭仔厝邊隔壁e5 親堂開始來報到，阮老爸. 薰. 提咧，一支一支請：拜託拜託，縣議員chiah 選hou7 蕭XX 啦hou hN ！
應該，應該，家己人，閣有薰hou7 咱suh ，chiah 慷慨，無選伊beh 汰會使。
看在眼內，哪會kap 我ti7 冊內讀--e5 道理tau3 be7 來，che. 無ka7 阿爸講一下beh 哪會使？
阿爸！人選舉be7 使請人--neh ！he. 叫做『賄賂』，是犯法--e5 。
 囡仔人有耳無嘴，你是知che 啥？mai3 插嘴。
阿爸！你m7 是講讀冊著愛bat 道理，請人pok 薰是『賄賂』，冊內有講，阮老師嘛有講，阿爸！你若講按呢我m7-bat ，我著無愛去讀冊…
好啦！好啦！你 chit-e5 囡仔咧！…
有影，明仔暗著無khoaiN3 （看見） ti7 阮人客間仔leh 請薰--a 。hit 年Siau,Lah-jih 才讀國校四年--e5 nia5 。
到kah 大漢出社會，有選舉權閣參與著選務工作，看了真濟真詳細，ou-se 買票愈來愈厲害，愈來愈m7 驚人知，送茶箍（肥皂）、味素，閣來是現金二十、三十，四五十，一擺一擺起，一百、兩百無算濟，四、五十年來，買票選舉是正常，無買會tiau5 才是奇怪。1998 年正月底e5 鄉鎮長、縣議員選舉，一票無一兩千箍（元）大概be7 通過，「選舉無師傅，用錢買就有」，自台灣地方自治到taN ，無買票選會tiau5 e5 候選人有幾個？敢tng3 胸坎仔咒誓講「我無」e5 人，大概無幾個才著。
 過年到--a3 ，甜粿錢有人出便便，請逐家期待。
φ註解φ
牽khit 來：[拉關係]
tau3 be7 來：[湊不起來]
敢tng3 胸坎仔咒誓：[敢拍胸膛發誓]
 
 
用伊e5 塗，糊伊e5 壁。
 
Hit 日利用歇睏時間，卡緊去銀行納一條稅，tu2-chhiang7 tng7 著楊太太：
卡講嘛恁做老師--e5 ，又閣去銀行寄錢--a ！
無啦！ka. 好空，ah8 有hit-lo7 量 siong7 錢thang 好寄銀行，生食都無夠，哪有thang 曝乾。
taN. 兩老--e5 leh 趁，查某囝嘛leh tau3 趁，一kou2 月m7 leh chhun 十外萬。
免歡喜--ou3 ，查某囝是別人e5 ，連鞭著嫁-- 人，家己趁家己做嫁妝，咱也無leh ka7 提來用。
Hioh8-o2 ！嫁妝家己chhoan5 ，到時無kah-- 一兩百萬a 敢會通過。
Beh thai2-tho2 有hiah-che7 錢thang hou7 伊，到時--ou3 ，人講「用伊e5 塗，糊伊e5 壁」嘛是會準過，啥麼時代--a ，栽培In 讀冊食頭路，著是上好e5 嫁妝，聘金來聘金回嘛好，將聘金ka7 買寡物件做嫁妝嘛可以，到時若有chhun 現金，提che7 hou7 伊，無著聽候後擺退休金若領才來補，chin2. 才無leh ka7 煩惱hiah-che7 。
按呢m7 是「用伊e5 塗，糊伊e5 壁」啦！人講--e5 「用伊e5 塗，糊伊e5 壁」是用聘金來chhoan5 嫁妝，無beh 了錢嫁查某囝e5 意思。嫁查某囝，無趁都leh 慘--a ，閣著了嫁妝，無leh 戇-- 閣。老師！你hit 種kah 嫁妝e5 辦法叫做分期付款啦！哈哈！
φ註解φ
tu2-chhiang7 tng7 著：[剛好遇到]
ka. 好空：[哪有那麼好的事]
量 siong7 錢：[多餘的錢]
chhun ：存餘。
家己chhoan5：家己準備。
kah：[陪嫁]
Beh thai2-tho2 有：[哪兒有]
提che7 hou7 伊：[拿一些給他]








 
 
橫柴gia5 入灶。
 
Chit-mai2 e5 人三頓煮食，用瓦斯爐，點gas ，方便liu2-liah8 ，清氣衛生，無像二、三十年前，煮飯、炒菜、hiaN5 燒水攏是用灶，灶內闊闊好khng3 柴hiaN5 火，灶孔狹狹，火焰才be7 扑ka-lauh8 ，會凍省真濟柴枝。
因為灶孔狹，火柴（m7 是hoe2-chhai5 ，是hoe2-chha5 ）beh khng3 入灶內著愛long [ 動詞：直放]than2-tit8 [ 名詞：直放] ，若是坦橫[ 橫放]khng3 ，一定車跋反，m7 是khng3 be7 入，著是舞kah 一身汗。
做人道理著照理路直，m7-thang 「橫柴gia5 入灶」，「橫柴gia5 入灶」e5 人定著無好人緣，雖然得著一時e5 方便利益，長久來看，損失真濟，因為人看人驚，惹起一身歹名聲，續落去閣連累著伊e5 某囝（或是翁婿後生）。
有一位議員娘-- a7 著是按呢生，為著In 厝邊曹太太e5 後生，頇慢讀冊，閣beh 想kah 人讀好班，拜託立法委員關說無效，人伊chit-e5 縣議員e5 議員娘--a7 ，將許太太In 後生chhoa7--leh ，來到許同學e5 教室，叫伊桌椅gia5 咧，冊包款咧toe3 我行，toe3 我走，咱來去hit 間上界好e5 明星班，做你ka7 坐，做你ka7 讀，「林老師！chit-e5 學生交待你了。」
從按呢，許太太In 後生ti7 明星班上課，一切OK 好了了，啥人講be7 使chit 。為啥麼chit 位議員娘--a7會凍來「橫柴gia5 入灶」？敢，拗蠻，好膽，m7 驚In 祖媽祖公，猶有學校e5 編班內幕伊嘛知影，講啥麼常態編班，he. 是leh 騙siau2 。
φ註解φ
liu2-liah8：[ 俐落]
hiaN5 燒水：[燒熱水]
khng3 柴hiaN5 火：[放木材燒火]
扑ka-lauh8：[掉落損失]
long than2-tit8：[直放進去]
虎豹母：罵查某人真刺[ 很兇]
做你ka7 坐：[儘管坐下]
做你ka7 讀：[ 儘管讀你的書]
拗蠻：[蠻橫]
騙siau2：騙人--e5。














 
 
未做娘先做kan2（kan2）。
  
「Kan2 ！mai3 吵啦！阿吉仔，beh sng2 恁去sng2 啦！我beh 寫字。」
「Kan2 ！m7. 著mai3 ，hiah 大聲創啥？阮beh 來去--a ou7 ！」
「未做娘先做kan2」，屘叔仔！囡仔人m7-thang kah 人胡白講，kan2 ，敢hiah 好做是無？查某kan2 仔是leh 服侍阿娘仔--e5 ，你查甫囡仔m7-thang kap 人講kan2 。」
「hou3 ！按呢hiouh ！」
Che. 是五十年前Siau,Lah-jih e5 二嫂從一句垃圾話「kan3 …」ka7 choaiN7 （轉）做查某kan2 仔e5 kan2 （砼）去，二嫂e5 教示緊記在心，到taN5 將近beh 五十冬--a m7 敢講出一句垃圾話。
「未做娘先做kan2 」，是教人做人著艱苦頭，才有快活尾，少年時著卡扑拼，kut-lat8 做kut-lat8 學咧，將來才有thang 做頭家，享受親像做阿娘仔按呢，有人侍候，有人服侍。會--e5 出嘴，是著經過食苦經營才得會著--e5 ，m7 是chhin3-chhai2 著有才調ka7 人喝起喝倒--e5 neh 。
「未做娘先做kan2 」，若beh 做師傅，請你先做師仔工，一步一步來，有一工成功一定是你e5 。
註：台語變調真趣味，「kan2 」，是第二聲，著是查某砼仔e5 kan2 ；「kan3 」，是第三聲，是罵人e5 話「kan3-in-nia5 」e5 kan3 ，因為Siau,Lah-jih 細漢著真古意，m7 敢講垃圾話，所以一句「kan3-in-nia5 」m7 敢講kah 煞，kan-na7 講「kan3 …」著擋tiau5 咧，煞變做「kan2 」，第二調，查某kan2 e5 kan2 。
φ註解φ
屘叔仔：兄嫂叫細叔是屘叔仔，姪仔愛叫屘叔。
choaiN7：[糾正，扭轉]
阿娘仔：a-niu5-a2，千金小姐，頭家娘。












 
 
第三戇，哺檳榔嘔紅（hong5 ）。
 
最近台北縣長蘇貞昌喝beh 掃除敗壞風俗e5 色情檳榔，應該扑phok8-a2 ka7 呵咾支持，ma7 期待伊e5 成果早一日實現。
哺檳榔是台灣人祖先e5 傳統，古早時代檳榔是一種禮物，請人哺檳榔是一種禮貌，ti7 中國南方嘛有哺檳榔e5 習慣，唐朝e5 韓愈著hou7 人尊重做檳榔祖師，可見檳榔文化並m7 是一項歹文化。
時代是一日一日leh 進步，文明發達e5 所在，除了重視科技以外，對環境衛生kap 個人身體e5 保養，攏誠注重，m7-chiah 有人按呢警惕哺檳榔e5 人「第三戇，哺檳榔嘔hong5 」，看著哺檳榔e5 朋友，檳榔一口一口that （塞）入去嘴孔，金錢e5 扑損mai3 論，kan-na7 看伊檳榔汁一嘴一嘴phui3 落土腳，紅紅烏烏tou3-tou3 ，講歹聽實在有seng5 吐血嘔hong5 ，講外歹看著有外歹看，猶有哺檳榔e5 hit 支嘴，衛生mai3 講，kan-na7 看頭著真bai2 ，可惜哺檳榔e5 gian3 頭總是比人e5 外表卡重要，m7-chiah 哺檳榔e5 習慣真oh 改。
「第三戇，哺檳榔嘔hong5 」，chit-mai2 進步到買檳榔khoe 查某e5 生理嘛有人leh 做，講做啥麼檳榔西施，穿hou7 涼涼肉感肉感siaN5 人來買檳榔，設計chit 款趁食e5 人，嘛實在誠僥倖，為著趁錢，害人查某囡仔栽，有夠失德。
 
惡質文化be7 堪得留--chit ，請各縣市長，學蘇貞昌e5 魄力，大家做夥來掃除色情檳榔。
φ註解φ
扑phok8-a2：[鼓掌]
韓愈：han5-ju2。
phui3落土腳：[吐在地上]
tou3-tou3：[沾染]
嘔hong5：嘔吐紅色--e5。
看頭：表面上。
gian3 頭：[癮頭]
真oh 改：真難改。
khoe：pho3-tau7 戲弄。
siaN5 人：引誘。














 
 
草地鑼鼓，chhit8-tong chhit8-tong chhahN 。（一冬一冬慘）
 
門外傳來一陣一陣e5 鑼鼓聲： 
tong-tong chhahN！tong-tong chhahN！tong-tong chhit8-tong chhit8-tong chhahN！（咚咚chhahN！咚咚chhahN！咚咚一冬一冬慘！）
是庄腳獅陣leh弄獅，鑼鼓聲愈來愈大聲。有卡choah！時機一月日一月日bai2，頂kou2月猶做有誠十萬（箍）生理，chit kou2月已經過月半，猶做無兩萬，kan-na7納厝稅都無夠，實在有夠慘，唉！「草地鑼鼓，chhit8-tong chhit8-tong chhahN。」一冬不比一冬--囉！
a5！bong2-haiN，叨一年聽恁走外務--e5 leh喝好bau2、好趁，m7 是逐年喝bai2，逐年賺kah，會hiaN才有醫。
講真--e5，景氣真bai2--neh？你敢無看報紙，匯價創十年八kou2月新低，新台票已經破33箍（元），食品原料、進口汽車又閣beh 起價，生理歹做，無ka7你騙。
 
敢按呢？che. 無研究，總是看會出來今年景氣有影無好，kai3-seng5 （非常像）「草地鑼鼓，chhit8-tong chhit8-tong chhahN 。」一冬比一冬慘。
φ註解φ
有卡choah ：有啥麼路用。
bong2-haiN ：罔[咳聲嘆氣]








 
 
去hou7 鬼扑著。
 
四工e5 新曆元旦假期，老師、學生攏歇kah 爽oaiN-oaiN ，初五隔開閣轉來學校，逐家笑微微，kan-taN 校長一e5 面懊tuh8-tuh8 ，m7 知無歡喜啥麼代？
上午八點準時ti7 辦公室開晨會，敬禮後，校長講話：逐家gau5 早！kian3-na7 歇睏咱著愛煩惱，四工e5 假期，換來學校e5 混亂，字紙、糞埽、狗屎一大堆無打緊，飲水機e5 水道頭ka-lauh8 ti7 土腳，水放leh chhap8-chhap8 流，花園hit 幾叢酒矸仔椰，有兩叢已經斷尾溜，教室門窗開--e5 開，破--e5 破，假那「去hou7 鬼扑著」同款，各位老師，恁e5 教室hong5. 拍開--e5 請gia5 手！…」
實在有影教育失敗，學校？家庭？社會？哪會有chit 款chiah 無理性e5 少年囡仔，真正有影「去hou7 鬼扑著」，全無合情理，講beh 做賊仔，教室內那有啥thang 偷 theh8 ，抑若m7 是beh 做賊仔，明明樓腳已經有保全，機關安kah 好勢好勢，伊嘛是想孔想縫peh chiuN7 樓頂，目的著是kan-na7 beh 破壞nia7-nia7 。
「去hou7 鬼扑著」，是無理性e5 行為，咱若tng7 著「去hou7 鬼扑著」e5 時陣，著愛認衰，若無是會氣死驗無傷。社會若傷濟「去hou7 鬼扑著」e5 代誌發生，chit-e5 社會一定有病，著愛ui3 教育kap 治安去想辦法。

 
φ註解φ
懊tuh8-tuh8：[臉色很難看]
kian3-na7：見若，[每次遇到]
ka-lauh8 ti7土腳：[掉在地上]
chhap8-chhap8 流：[一點一滴不停的流]






 
 
講頭著知尾。
 
飼著戇囝爸著慘，飼著巧囝敢著歡喜一世人？人有巧氣愚痴，聰明戇直，既然生著--a3 ，巧--e5 著教育，頇顢--e5 嘛著顧。
有影啦，生著智商130 ，總是比100 有卡嬴，若beh 生著IQ 180 ，普通父母著叫阿娘（A-nia5 ），beh 如何栽培正實hou7 人頭殼痛，抑若生著IQ 80 以下智能不足e5 囝兒beh 按怎？共款著ka7 伊教養ka7 伊chhiaN5 ，敢會使chit 放leh 隨在伊去。
生著巧囝免歡喜，生著戇囝嘛免傷悲，你若生著迄款「講頭著知尾」e5 後生抑是查某囝，才實在使人歡喜，che. 是恁前世人修來e5 福氣：
阿平--a ！明仔載是禮拜日…
 
 
阿爸！盈暗我習題著寫好啦！明仔載咱beh 去溪頭chhit-tho5--houN1 ！
阿平--a ！明仔載是禮拜日…
阿爸！我知，明仔載會專工載你kap 阿母去台北chhoe7 阿伯，放心啦，be7 去hou7 be7 記得--li 啦！
「講頭著知尾」才是有孝e5 序細，che. 是善心kap 智慧，無，kan-na7 巧，巧伊家己，自私自利，m7 知序大輕重，be7 曉體貼，飼著chit 款巧囝，kan-na7 氣著死，卡輸飼著戇囝。
「講頭著知尾」e5 人，會曉替人想，處處受歡迎。
φ註解φ
chhoe7 ：[ 尋、找]
kan-na7 巧：[只是聰明]





















 
 
嘴未peh 開、嚨喉tih-a2 就看現現。
 
阿爸！阿爸！ka7 你報告一個好消息。
啥麼好消息？講kah chiah 好禮。
阿爸！哪會按呢講，我是你e5 囝--neh ！囝對老爸好禮嘛是應該--e5 。
啥麼好消息？卡緊講，mai3 kap 恁爸搬嘴gim2 。
是按呢啦！新台幣落價--a3 你敢知，一箍美金會凍換三十四箍台票。
ah che.kap 你有啥關係？新台幣落價是表示台灣景氣愈來愈bai2 ，愛煩惱才著，哪thang 歡喜咧！
阿爸！你m7 是khng3 誠濟美金？
好啦！好啦！beh 偌濟錢，明仔載才領轉來hou7 你，你--ou3 ！「嘴未peh 開、嚨喉tih-a2 就看現現。」也煞m7 知影你leh piN3 啥麼bang2 ，少年人m7 討趁，kan-na7 一日到暗ka7 恁爸鑽，有一工若hou7 你鑽了了，到時著去食西北風--lou3 。
「嘴未peh 開、嚨喉tih-a2 就看現現。」che.m7 是一句好話，攏是對人有所求，hou7 人蹧躂e5 話，好佳哉，che. 是父囝，若是朋友代，拜託人代誌、金錢，去hou7 人消遣「嘴未peh 開、嚨喉tih-a2 就看現現。」he.m7 真正滿面全豆花--lou3 。


 
φ註解φ
搬嘴gim2：講好聽話。
落價：loh8-ke3、lak8-ke3。
khng3：[存放]
嚨喉tih-a2 ：喉頭。
piN3 啥麼bang2：變啥麼把戲。
ka7 恁爸鑽：ka7 恁爸鑽錢。

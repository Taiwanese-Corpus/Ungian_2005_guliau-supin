賒豬賒羊，無賒新娘。
 
「賒豬賒羊，無賒新娘」，你leh 講he. 無 ang--e5 ，( 無khang--e5 ) 人阮嫁翁，伊嘛是用六禮來ka7 阮娶--e5 ，若無六禮款齊備，就是紅頂四轎來ka5. 扛，嘛be7 起身。無leh 笑死人--kong ，若beh 用賒--e5 ，阮也be7 曉包袱仔款款咧來toe3 人走。
「少年--e5 ！看你kap 阮查某囝都有意愛，會使chit 叫媒人來講親情--a ，」…
「ah 聘金e5 代誌m7 免操煩，簡單拴一個意思著好，總是有媒人、有六禮齊到就可以，才免hou7 人叫是阮查某囝teh toe3 人走咧！」
嫁娶是人生一大事，結婚總是愛有公開儀式，儀式有chhia-iaN7 抑無，看人e5 sian2 頭仔按怎開，但是古例上根本e5 禮數m7-thang 廢，婚姻m7 是買賣，六禮聘金只是一個禮貌e5 交陪，有形式才有氣氛，有氣氛才會寶貴。祝福beh 結婚e5 朋友，萬年富貴。
φ註解φ
賒：sia欠。
無khang--e5：有孔無sun2--e5。
紅頂四轎：[大紅花轎]
ka5：ka7我。
toe3人走：私奔。
拴：準備。
chhia-iaN7：鬧熱風神。
sian2 頭仔：金錢。







 
 

井水化做酒，猶嫌豬無( 酒) chau 。
 
人心牛腹肚，欲望無窮，sian thiN嘛添be7 tiN7，「井水化做酒，猶嫌豬無(酒) chau。」你敢知影激酒有偌麻煩？hou7你免本免料免麻煩著有酒thang lim，猶嫌無酒chau thang hou7 恁e5 豬仔食，實在有夠貪心。
你敢知影beh按怎激米酒？先將白米bun-hou7熟，khng3 hou7冷，然後將白麴 (khak)攪tiam3白米飯內hou7伊醱酵 (hoat-kaN3 )了後，愛閣著參糖、he7 水，等候時機成熟，才會凍落鼎、hiaN5火激酒，過程麻煩tap8-tih，若m7是內行人，是無法度激出甘醇e5好酒味，激酒後e5副產品著是酒chau，是飼豬仔e5 好飼料。
有一個笑話：一個桀阿兄招憨小弟相佮激酒，阿兄出水，小弟出米，酒激好，阿兄講我出水，分酒著好，小弟你出米，應該分酒chau。戇小弟斟酌想想咧講，按呢嘛有道理--koh。
「井水化做酒，猶嫌豬無(酒) chau」chit 款人，實在比桀阿兄猶閣卡貪心。一分扑拼一分收成，che.是天公地道--e5，做人實在m7 好siau2貪，人講siau2 貪會戴雞籠(lam)。
φ註解φ
sian thiN嘛添be7 tiN7：[再怎麼裝也裝不滿]
(酒) chau：[酒 滓]
激酒：kek-chiu2 ，釀酒。
bun ：[ 悶]
khng3：放置。
攪tiam3：攪在。
hiaN5火：燒火。
tap8-tih：[瑣碎]
桀：kiat8，聰明[狡詐]
siau2 貪：貪心，貪小便宜。
 
 
狗會吠，be7 咬人。
會吠e5 狗，be7 咬人。
 
狗是人上忠實e5 朋友，好狗一定對人盡忠，顧家顧主人，當tang 生份人侵入厝內，抑是主人安全受威脅時，忠心e5 狗隨時會pa3 出來保護，m7 是吠著是咬。
「狗會吠，be7 咬人。」有影，會吠e5 狗卡be7 咬人，若是hit 種hmh8-hmh8 m7 出聲e5 狗，你著愛注意，mai3 kang7-- 伊著好，你若kang7-- 伊，一定會攻擊你，咬kah 你流血流滴。
人. 嘛仝款，厚話愛thi7 e5 人，一般攏卡無心機，m7 管好歹話，直講直chhiang5 ，好--e5 一直呵咾，若無合意，lak-lak soan7-soan7--leh ，馬上無代誌，一點仔都be7 囉嗦，做你免ka7 khng3-tiam3 心內；抑若是hit 款好歹攏m7 應你橫，m7 應你直--e5 ，咱著卡細膩咧，特別是hou7 人掀底牌be7 激氣，猶閣你兄我弟，你著千萬注意，「會咬人e5 狗be7 吠，」陰險e5 人上可怕，若是hou7 伊起小人，你著食be7 離。
φ註解φ
生份人：[陌生人]
pa3出來：[撲出來]
mai3 kang7-- 伊：mai3 惹伊。
lak-lak soan7-soan7--leh ：粗魯話直接講講咧。
m7應你橫，m7應你直--e5：[不吭聲]
起小人：[不懷好意]


 
 
狗仔睏通路櫃，有福m7 知惜。
 
做狗嘛有好命kah 歹命，好命狗toa3-ti7 好額人兜，有人洗身軀，三頓食罐頭，閒時陪主人散步游街，出入toe3 主人坐車，纏前toe3 後，暗時睏狗眠床，寒天閣有thang 蓋棉被，m7 免顧門腳口，chit 款享受，m7 知In 會曉抑be7 曉？若無為啥麼一日到暗，猶tuh-tuh 想beh 外口chhit-tho5 做痟狗。
歹命狗，真悽慘，一日到暗四界流浪oe3 la-sam ，三頓無tang3 食，路邊依倚khioh 糞埽，街頭巷尾行踏，尾仔匎匎，腳步so5-so5 。一下無小心，礙著人e5 路，腳踢無夠，畚擔peng2 gia5-leh 一直落，起腳走，走kah 大路口，tng7 著一台jih-phuh 車，害我驚一下車糞斗，險險碎骨分屍，kaiN ！kaiN ！kaiN ！一直逃，一直喝咻，好狗命。
若是流行痟狗病，阮e5 歹命姊妹弟兄，一定無命，啥人為阮講情，啥人為阮保命，好命e5 阿狗兄，享受e5 阿狗小囝，恁teh 「狗仔睏通路櫃，有福m7 知惜。」有影也無影？
φ註解φ
tuh-tuh 想：隨時攏leh 想。
狗：siau2-kau2，愛野遊e5 狗，m7是[瘋狗病]e5 狗。
oe3 la-sam：染著垃圾病。
khioh糞埽：[揀垃圾食物]
尾仔匎匎，腳步so5-so5：[尾巴垂下，走路慢吞吞]無精神。
畚擔peng2 gia5-leh一直落：[扁擔拿起來不停的打下去]
痟狗病：狂犬病。
通路櫃：房間過路巷仔khng3 e5 矮櫃仔。
 
 
Beh 做頂司狗，m7 做下司官。
 
食頭路人，驚管m7 驚官，管我會著，小小烏卒仔，我就驚伊那像雞仔囝驚ba7-hioh8 ；管我be7 著，管汰伊是將軍抑主席。
頂司管下司，鋤頭管畚箕，管人卡嬴hong5. 管，beh 管人，上好做大官，官大權就大，自然有人來靠倚，一時死忠兼換帖，傍官勢顧門口，thaN2-thaN2 截截，sang2 氣閣有掠。
下司官無偌大，beh 做無快活，遮也管，遐嘛管，m7 知beh 聽叨一館，siuN 嚴傷感情，主管部屬be7 和，工課歹做，放輕可，囉哩囉嗦，相爭駱駝，頂司be7 呵咾，嚴重著記過。beh 啥步，按怎才好？為著出頭e5 一日，只有暫時吞忍，等到有一工，若hou7 我做大官，你就知影。
官場春秋，真正有影「Beh 做頂司狗，m7 做下司官。」
φ註解φ
ba7-hioh8 ：老鷹。
hong5管：hou7人管。
換帖：結拜兄弟。
傍：png7 。
thaN2-thaN2截截：thaN2-thaN2是巴結，截截是保護。
sang2氣閣有掠：出風頭閣有好處。
駱駝：[開小差] 
 
死貓吊樹頭，死狗放水流。
 
咱台灣chit-e5 島嶼，有一項足m7 好e5 歹風俗，著是「死貓吊樹頭，死狗放水流」chit 種迷信，到kah 人類已經飛chiuN7 天頂去到太空月球 e5 今仔日，猶原存在ti7 庄腳所在teh 流傳。kan-na7 講Babuza 彰化地區，ui3 北斗往西，二林、王宮、大城一帶，時常ti7 路邊，著會看著一包一包e5 死貓仔，用塑膠袋仔lok-leh 掛tiam3 樹頂，風吹日曝，m7 知著等kah ti7 時才會消失無跡，實在誠無衛生，看著giong7 beh 吐，相信別所在共款有chit 款現象。
政府一再leh 呼叫逐家著注意環境衛生，為啥麼chit 款chiah 無衛生閣歹看樣e5 風俗，哪會攏無改進，敢講民間信仰e5 力量即呢大，liam7 妨害著國民健康e5 歹風俗也無法度thang 解除，請各所在e5 衛生單位想看覓咧，是m7 是愛加強勸導，抑是強力禁止。
政府應該有責任ka7 國民逐家做宣導，死貓死狗無影會變妖精，hit 種迷信早就無人相信，處理死貓死狗e5 身屍，上好e5 辦法著是挖塗孔ka7 埋掉，卡有衛生，按呢對精牲仔來講，嘛是功德一項，你講，著也m7 著。
φ註解φ
島嶼：to2-su7 。
Babuza：平埔族名，半線。
lok-leh：裝ti7袋仔內。
liam7：連。


 
 
扑狗無看主人。
 
前kou2 月報紙報一條新聞，講一個人用腳踢一隻吠伊e5 狗仔，得失著狗主人，煞引起殺身之禍，che. 實在是「扑狗無看主人」上惡質e5 後果，未免傷超過。
人講惜花連盆惜，惜盆連枝，
人e5 金囝玉孫，啥人beh hong5. 教示，
目睭peh 無金，人e5 序大ti7 面前，你也beh kang5. 教訓，
雖講你是老師，嘛be7 凍得著家長e5 諒解；
社會各界，交陪往來，
意見be7 合，互相傷害，
人e5 意愛，著愛忍耐，
千不該，萬不該，你若 「扑狗無看主人」，
傷著In 意愛，你著害，
輕者傷感情，嚴重--e5 會hou7 你ui3 天頂跋落來，
叫苦嘛無teh 解。
扑狗著看主人，面子小kang5. 顧咧！
φ註解φ
得失：tek-sit ，得罪。




 
 
死豬m7 畏湯，嫖客m7 驚瘡。
 
敢開( 查某) 就m7-thang 哀，敢風流著m7-thang 驚著鏢，chia5 叫你hiah 濫糝，chhi5 哥性，講著查某做頭前，淫徒e5 報應。生soaiN7 仔，致菜花、疳瘡是小可事，若是國際梅毒、AIDS 就會無救。
食色性也，古有明訓，有飲食beh 生存，有男女才有一生傳一生，咱雖然無食菜，色戒e5 意思愛了解，萬惡淫為首，少年若be7 曉想，食老敢會m7 成樣。
講也奇怪，好色之徒，著是m7 驚著毒，一擺e5 風流，換來一身e5 憂愁無面子，伊be7 感覺見笑含羞，為啥麼？有人講he. 是金錢買賣，有啥麼thang 好toa3 心內扑結khiu5 。唉！怨嘆啊！人性，良心，「死豬m7 畏湯，嫖客m7 驚瘡」，莫怪阿扁--a3 廢公娼，會拄著chiah 大e5 阻礙，嘛是正常e5 代誌。
ps ：死豬m7 畏湯，是講死豬仔m7 驚滾水。
φ註解φ
開( 查某) ：[嫖妓]
著鏢：tioh8-pio，著性病。
濫糝：lam7-sam2，胡白亂來。
chhi5 哥性：好色。
生soaiN7仔，菜花、疳瘡：性病e5 名。
食菜：出家做尼姑和尚。m7 是[ 吃素]
toa3心內扑結khiu5：[在心裡行成心結]




 
 
狗聲乞食喉。
 
腳倉後bat 聽人按呢批評：唱kah 迄款歌聲，也敢hian7-si3 ，「狗聲乞食喉」實在有夠歹聽。
狗若大聲吠，有影歹聽閣吵死人，用狗聲來keng-the2 人e5 歌聲bai2 ，猶算會通；ah 若講乞食喉唱歌歹聽，he. 就無一定，往過乞食卡濟，不過In beh ka7 人分--兩sian2 錢a3 ，嘛著獻出In e5 技藝，彈琴唱歌是上捷看著--e5 ，一般來講，歌聲攏不止仔好聽。
講唱歌實在是半生成--e5 ，愛唱歌嘛是人e5 天性，KTV 當時盛，三、五個朋友招咧，大聲唱出真情，好bai2 mai3 議論，抑m7 是歌手，哪著比 pheng7 ，逐家歡喜過清閒。上驚迄款家己歌聲好bai2 be7 分明，明明「狗聲乞食喉」，伊嘛beh 展風神愛chheng3 ，maikhuh lak8-tiau5-tiau5 ，三分鐘閣三分鐘，五音不全e5 歌聲，使人心be7 定，卡輸來去聽人念經。
φ註解φ
腳倉後：背後。
hian7-si3：現世，[出醜]
keng-the2：諷刺。
往過：eng2-koe3。
beh ka7 人分兩--sian2 錢a3：[跟人要個兩三毛錢]
上捷：[ 最常]
半生成--e5 ：[ 天生的]
時盛：時行流行。
比 pheng7：比較。
lak8-tiau5-tiau5：[緊抓不放]





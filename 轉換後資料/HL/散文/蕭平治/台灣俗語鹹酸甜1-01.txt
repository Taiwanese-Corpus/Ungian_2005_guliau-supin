一年徙栽，三年徛黃。
四十外冬前 ti7 國民學校（國小）讀冊 e5 時，每日放學轉到厝裡，厝邊隔壁 e5 四、五個囡仔伴隨時招咧，有 e5 搬椅條，有 e5 gia5 椅頭仔，逐家kheh-kheh 做一夥，創啥？寫字--kong ！
寫無一tah 久，有人開始坐 be7 tiau5 椅，搬過來徙過去，心情 taN2 晃 想beh chhit-tho5 ，chit 時去互阮阿姆看著：「又閣 teh 徙岫--a ，真正搬岫雞母生無卵，beh 寫卡緊寫，beh chhit-tho5 寫了才去 chhit-tho5 。」
Chit-mai2 父母對囝 e5 教育非常注重，應該是好現象，m7-ku2 有寡家長實在關心過度，選老師、催囡仔去補習，是平常事；換班級調學校著卡過份囉。你ka7 想看覓咧，一個 chiaN5 十、十外歲仔 e5 囡仔栽，哪會堪得一徙兩徙，抑 beh 熟似新老師新同學，抑beh 適應新環境，真正是「人生份地頭又閣無熟」，beh 哪靜會落心來讀冊--neh ？
奉勸做人父母，疼子著cham7-chat ，除非不得已，上好是mai3 隨便chhiau-chhek8 ，你無聽人tit-teh講：「一年徙栽，三年徛黃。」實在值得三思。
 
φ註解φ
椅條：i2-tiau5 ，[ 長板蹬] 
gia5 ：[ 舉，搬] 
椅頭仔：[ 小椅子] 
kheh-kheh 做一夥：[ 擠在一起] 
寫字--kong ：[ 寫字呀，寫字說] 
一tah 久：[ 一下子] 
坐 be7 tiau5 ：[ 坐不住] 
 taN2 晃：[ 心思不隱，安靜不下來] 
徙岫：soa2-siu7 ，換位。
有寡：u7-koa2 ，[ 有一些] 
 chiaN5 十：將近十。
gin2仔栽：gin2-a2-chai 。[ 小孩子] 
哪會堪得：na2-e7 kham-tit 。
生份：seN-hun7 ，[ 陌生]
cham7-chat ：有節制。
mai3 ：[ 不要]
chhiau-chhek8 ：重新排疊。[ 重新配置]
徛黃：[ 直立著，但一直枯黃下去]



















 
 
一個某，卡嬴三個天公祖。
 
干乾聽著chit 句俗語. 人. 著爽，台灣人. 兩性平等 e5 觀念實在chan2 ，咱祖先e5 智慧確實haikholasuh (high class) 。男女平權e5 思想，到kah 二十世紀尾e5 今仔日，猶原著社會工作者大聲hoah 細聲hiu ，才有 淡薄仔進展；越頭看咱祖先，m7 知ti7 外久晉前都按呢teh 講：「一個某，卡嬴三個天公祖。」你看！敢m7 是外呢尊重著女性呢！
翁某結緣，有人講是前世修來--e5 ！
我講男女結婚實在是一個合股 e5 有限公司。
前世修來e5 姻緣愛保惜，合股 e5 公司著愛互相尊重。
婚姻美滿是福氣！
翁某be7 合，人講是前世人相欠債，著卡thun-lun2--leh ！
求神拜佛，會保庇咱平安過日，總是che.kan-na7 是求一個心安--nia7 nia7 ；現實e5 生活嘛是著過。beh 按怎過？出外扑拼e5 艱難mai3 講，轉到厝內e5 查甫人--a3 ！三頓tou2 （肚）iau e5 時，啥麼人款hou7 你食，衫仔褲 lah-sap ，chia5.ka7 你洗？卡歹運tng7 著身苦病痛，抑是食老be7 pou7 土豆e5 時……纏toe3 ti7 你e5 身邊e5 人是誰（sui5 ），敢m7 是你彼e5 a 某--e5 ？
「一個某，卡嬴三個天公祖。」咱祖先教咱e5 道理，確實是真理。
 
φ註解φ
 干乾：kan-taN ，只要。
chan2 ：值得讚美。
hoah 、hiu ：攏是大聲喊叫。
 越頭：oat8-thau5 、[ 回過頭] 


thun-lun2 ：吞忍。
tou2 （肚）iau ：[ 肚子餓]
款：khoan2 ，準備、款待。
lah-sap ：[ 骯髒]
chia5 ：誰。
 
 
一某無人知，二某sia3 四代。
一翁一某. 無人講，一翁二某.sia3 祖公。
 
娶細姨e5 歹風俗，m7 知ui3 叨位傳入來咱台灣--e5 ，煞互咱本成樸實古意e5 台灣查甫人變歹-- 矣，明明知影娶二個某，分be7 peN5 ，惹來冤家勞績(che3 ) ，家庭起風波，m7-ku2 到 taN 猶hoan5-na2 有一寡戇gian3 頭e5 大丈夫，m7 驚死潦落去。
請逐家目睭peh 金看清楚當今e5 社會，娶二個某e5 家庭，有叨一口灶是翁親某親，糖甘蜜甜teh 過日--e5 ？嚴重--e5 是家無seng5 家（雞），狗無seng5 狗，long7 家散宅；卡 peN5-tiaN7--e5 是厝邊隔壁soe7 be7 離，親情朋友tau5 be7 了，一厝內e5 空空縫縫攏嘛iah 出來hong5. 知了了，連soah In 兜祖公祖媽e5 見笑代、歹德行，一時間一舌傳一嘴，抑m7 免拍鼓，抑m7 免摃鑼，歸庄頭攏知影透透，m7-na7 sia3 著伊家己--nia7 nia7 ，In 阿公、阿媽、阿爸、阿母、兄弟姊妹，猶有In 後生、查某囝嘛toe3 leh sia3 參咧。「一某無人知，二某sia3 四代。」古早人講了無m7 著。
有「七年之癢」e5 查甫人著覺醒，自由e5 世界，平權e5 時代，兩性是平等--e5 ，你m7 愛牽手有感情e5 走私，咱做查甫囝--e5 ，嘛m7-thang 有beh 娶細姨e5 私心，你講著抑是m7 著。祝福逐家，翁某合和，生活美滿。


φ註解φ
ui3 叨位：[ 從哪裡]
本成：pun2-chiaN5 ，本來。
變歹-- 矣：[ 變壞了]
分be7 peN5 ：分be7 公平。
猶hoan5-na2 ：[ 仍舊還是如此]
戇gian3 頭：[ 笨得要命的人]
潦落去：liau5-- 落去。
peh 金：[ 睜亮]
叨一口灶：[ 哪一家]
seng5 ：[ 像]

long7 家散宅：家庭離散。
卡 peN5-tiaN7--e5 ：[ 較平順的，卡好運的]
soe7 be7 離：[ 閒言閒語說個不停]
tau5 be7 了：[ 投訴不完]
iah 出來hong5. 知了了：[ 挖出來讓人盡知]
見笑代：[ 羞恥的事]
sia3 ：見笑代，[ 羞恥的事]hou7 人無面子。
toe3 leh sia3 參咧：[ 跟著蒙羞]
七年之癢：chhit-ni5-chi-chiuN7 。 
 
一更窮，二更富，
三更起大厝，四更走be7 赴。
 
有人按呢講：poah8-kiau2 人. 上親。實在hou7 人be7 相信 ，你愛我 e5 孫中山 ， 我 beh tih 你 e5 「 新台幣 」， 哪 有可能會親-- 咧 ！ 
「A 明！你是走toe3 藏，好空--e5 報你知，行！a 興.hia. 逐家teh 等-- 你！」看In 二人歡頭喜面斡入a 興厝內；「今仔日手氣有夠bai2 ，to-beh 自摸--a ，哪知又閣hou7 你kau3--i3 ！」「好--a3 ，mai3 chap8--a ，明仔載chiah 閣來，行！來去sip-- 一杯a3 ，我請。」原來In e5 輸嬴無外大，三、五百箍a3 著i7 歸晡久--a3 ，sng2 笑仔--nia5 啦。無poah8 真鬱卒，poah8 了損身體，會閃著腰脊骨，講「衛生」實在是無正經。
另外一種是poah8 大kiau2--e5 ，輸贏算萬是小kheh-suh ，若tng7 著kun-kiau2--e5 ，你著『一更窮，二更富，三更起大厝，四更走be7 赴』--lo3 ！ 按怎講？人早著套好好，三人poah8 你一腳，卡khiang3 嘛愛倒，邊--a 猶有人，可能是別人，嘛有可能是你朋友，In. 助你膽頭，o-lo2 你好氣口；暗頭仔放hou7 你嬴，續落去小可ka7 你tiau ，tiau hou7 你起悾，chiah 閣放hou7 你爽，hou7 你嬴kah 甜but-but ，上尾仔才hou7 你au2-chuh ，現金輸了了，支票閣提khit 來開……心 kong5 火toh8 ，結果如何，脫褲走be7 離---- 叫苦。你敢bat 聽人講？
 
φ註解φ
poah8-kiau2 人：賭徒。
上親：上親切。
走toe3 藏：[ 哪兒去了]
a 興.hia ：a 興In 兜。
斡入：[ 轉進去] 
kau3--i3 ：嬴了。
mai3 chap8--a ：[ 別滴咕了]
sip-- 一杯a3 ：[ 喝一杯]
i7 歸晡：[ 玩一個下午]
sng2 笑仔--nia5 啦：[ 小玩一下而已]


poah8 大kiau2 ：[ 大賭]
小kheh-suh ：小意思。
kun-kiau2--e5 ：[ 郎中]
khiang3 ：強手，厲害。
好氣口：運氣好。
tiau ：[ 吊胃口]
起悾：發狂。
甜but-but ：[ 甜得不得了]
au2-chuh ：[ 出界，幹掉]
心 kong5 火toh8 ：心狂火燒。
 
 
初三、四，月眉意；十五、六，月當圓；
廿三、四，月暗暝。
 
教過國小自然科e5 老師，攏有chit 種經驗，beh 教hou7 學生了解天頂星球運行e5 規則，是一項誠無簡單e5 工課，kan-taN 教一下月光月暗e5 變化著好，ti7 時看會著月眉仔，ti7 時會出半月，ti7 時e5 月上圓，台仔頂老師講kah 喉ta 嘴khoah ，學生囡仔猶原大部分「莫宰羊」。
講--a3 莫怪，日頭、月娘、地球e5 天體運行，本成著是一種三度空間e5 關聯，beh 講講be7 chhun-chhia ，beh ki2 閣ki2 be7 好勢，規氣用畫--e5 ，愈畫愈花，愈畫愈看無，連老師都講kah 霧sa3-sa3 ，ah 囡仔beh 哪聽有？
Chit-mai2 e5 教學卡進步，重觀察、重實驗，所以老師攏會指導學生做長期觀察月娘e5 變化，月初e5 月出現ti7-toeh ，啥物形--e5 ，月中央--leh ，ah 月上圓e5 時陣是ti7 叨一工？攏愛詳細紀錄，有影比卡早卡科學。m7-ku2 好是好，做khit 來才知無簡單，你都知，台灣e5 天頂時常都烏chap-chap ，日-- 時beh 看會著日頭著無逐工有，向望逐暗beh 天青，免想--ou3 ，講，聽無，beh 觀察看無月娘，考試beh 按怎？月考總是愛考--a ，參考書sa 出來讀，測驗卷分落去「煉」，暗唸、暗記，be7 曉背kah 會曉，管thai7-I 有了解無了解，滿分卡要緊，考試100 分，老師gau5 教，囡仔gau5 讀，父母有面子，著是校長、主任kap hit-lo7 出版社e5 頭家，嘛歡喜參咧。
Li-li lo-lo 講chiah 濟beh 創啥？其實是beh ka7 恁紹介一句咱祖公留落來e5 智慧：「初三、四，月眉意；十五、六，月當圓；廿三、四，月暗暝。」請你ka7 念一遍，閣念一遍，包你一生記tiau5-tiau5 ，永遠be7 ka-lauh8 ，好聽好記閣押韻，真正一兼二顧，bong 蜊仔兼洗褲。
尾仔，閣插一個花仔，你嘛會使得插一句「初七、八，月半圓」tau3 參咧，按呢教囡仔念-- 十分鐘，卡嬴讀參考書二點鐘，敢有影？試看咧你著知。
φ註解φ
ti7 時：啥麼時陣。
喉ta 嘴khoah ：喉乾嘴渴。
莫宰羊：m7 知影。
be7 chhun-chhia ：[ 不能透徹瞭解]
ki2 ：指，用手比。
ti7-toeh ：[在哪兒]
烏chap-chap ：[ 烏煙瘴氣]
sa ：拿。
背：poe7 。
管thai7-I ：[ 管他的]
廿三：jiap8-saN 。
記tiau5-tiau5 ：[ 記得牢牢的]
ka-lauh8 ：[ 丟失，忘了]
bong 蜊仔：摸lah-a2 。




 
 
三條 kio5 ，m7 值著一粒 gio5 。
 
Kio5 ，著是茄，有人講紅皮菜，m7 是橋。 gio5 ，若是講咱二個是gio5--e5 ，意思著是講咱二個仝名；若是講蛤仔類，有粉蟯、有gio5-pe （河蚌），攏是雙殼貝。
茄. 生做一條長長，比論查甫，蟯e5 形. 用來比論查某，chit 句話e5 意思著是講：三個查甫人，卡輸一個查某人。che 是查甫人ti7 查某人e5 後壁teh o-lo2 查某人e5 俗語，所以有卡「黃」-- 淡薄仔，ti7 查某囡仔e5 面頭前，你to7千萬m7-thang 講出嘴，若無，he 是「性騷擾」你敢知？
講著「性騷擾」，咱查甫人著斟酌，「性」e5 知識愛瞭解，「性」e5 語言愛知影，會曉聽，會曉講，不過你若是一位現代e5 紳士人，你就m7-thang 講「lah-sap 話」，按呢人chiah 會ka7 你尊重。
φ註解φ
 蛤仔：kap-a2 ，ham-a2 。
性騷擾：seng3 so-jiau2 ，bi2-ko-siuN5 。
斟酌：chim-chiok ，注意。
lah-sap 話：罵人，無雅氣e5 話。[ 骯髒話] 










 
 
四書五經讀透透，
m7-bat 黿、鼇、龜、鱉、灶。
 
漢字e5 深，是深kah 萬底深坑，讀歸世人e5 冊，猶原bat be7 了，莫怪有人按呢講：四書五經讀透透，m7-bat 黿. 鼇. 龜. 鱉. 灶。好佳哉，che 是利用HOTSYSR 台文系統，透過電腦拍字，若無chit 五字漢字m7 知著愛用外濟時間去peng2 字典--lo3 。
漢字e5 複雜性對一個讀冊人來講，實在是一個包袱仔，特別對咱推sak 台文e5 工作者，閣卡是一種負擔。台語e5 書寫方式，長期受著漢字e5 影響，一直無法度pak 開伊e5 束縛，為著beh 延續台語文化，只好勉強借音、借意、倉頡創字來發揮，致使hou7 一寡知頭m7-bat 尾e5 讀冊人，批評台語是無水準，台語文是無前途--e5 。到kah chit-mai2 ，雖然台語文e5 著作是歸草籠(lam2 ) 、歸牛車，嘛是無卡choah8 ，因為無法度推銷到多數讀冊人e5 厝內。五十年來「國語」政策e5 霸權，hou7 青少年失去真濟講台語e5 機會，連台語文e5 作品煞變成（piN3-chiaN5 ）無字天書，有冊看無，你講怨嘆be7 怨嘆！
今仔日台語已經變形，香火giong7-beh 無法度繼續傳落去e5 時陣，台語文字化e5 工課實在m7-thang 閣ian5-chhian5 ，嘛m7-thang 閣親像卡早按呢「無條件」受盡漢字e5 束縛，咱愛有變khiau3 ，thau2 開鎖鏈， 
chhoe7 咱愛行e5 路：漢字lam7 羅馬字合用e5 「漢羅台文」，實在是一種誠好e5 解決辦法，你寫會出來，別人看有e5 漢字，你著ka7.sa 來用，若tng7 著你be7 曉寫，抑是驚矣人看無--e5 ，你著mai3 勉強，chhan5-chhan5 放sak 漢字，將羅馬字ka7.lam7 落去，了後你ka7. 讀一遍仔看覓，包領會通，閣免hou7 人ioh 歸晡，sa 無chang2 。
有人講，he. 羅馬字我也be7 曉讀、be7 曉寫，m7 是仝款mou5-lou2-sai5 。一個五、六歲囡仔，ti7 國小一年級仔tu2 入學，用去十禮拜e5 時間，就學會曉ㄅㄆㄇㄈe5 呼音方法，親像台語文字化chit 種大工程，咱嘛應該費淡薄仔時間，用淡薄仔心性來學羅馬字，學台語音韻，theng3-hau7 你會曉讀、會曉寫--a3 ，到時，你想beh 按怎講（台語），你著有法度按怎寫，hit-e5  時陣，你e5 嘴已經kap 心黏做伙，筆kap 紙嘛kang7 步行，goa7-a2 爽你敢知！（如果你會曉扑電腦，會曉Word e5 文書處理，hit 時陣你著會使chit 應用HOTSYSR e5 台文輸入法，hou7 你e5 心連手kap 電腦共心肝）
 

 
φ註解φ
m7-bat ：不識。
黿鼇龜鱉灶：goan5.ngou5.ku.pih.chau3.
peng2 字典：[ 翻字典]
pak 開：剝開，解開。
倉頡：chhong-kiat 。
知頭m7-bat 尾：[ 只知其一，不知其二]
歸草籠：[ 多的是]
無卡choah8 ：無路用。
giong7-beh ：[ 將要]
ian5-chhian5 ：延遲。
變khiau3 ：隨機應變。
thau2 開：[ 解開]

chhoe7 ：尋找。
ka7 ：ka7-I 。
sa ：拿。
ka7.sa 來：ka7 伊提來。
chhan5-chhan5 ：[ 乾脆，索性]
放sak ：放棄。
lam7 落去：[ 參混在一起]
ioh ：猜。
sa 無chang2 ：[ 找不到原因]
mou5-lou2-sai5 ：無路用，無效。
心性：精神。
theng3-hau7 ：聽候，等候。
kang7 步行：[ 同步]
 
 
 一人煩惱一樣，無人煩惱相親像。
 
套一句華語來講，chit 句俗語e5 意思就是『家家有本難念的經』。人. 是按怎會煩惱--neh ？人.m7 是講叫做「萬物之靈」？m7 是上顧家己. 自私e5 動物？哪會當hou7 『煩惱』來惹家己e5 煩惱--neh ？實在想be7-chhun ，人. 應該愛叫做「萬物之Gong7 」即著，真正gong7-kah be7 pe5-chiuN7 ，goan7-kah chhia-pun3-tau2 。
有人煩惱食，有人煩惱錢；有人煩惱好額. 會hong5 掠，有人為著股市teh 掠狂；煩惱東，煩惱西，煩惱In 囝be7 讀冊，煩惱In 翁頇慢be7 做官；做議員--e5 ，上界gau5 ，伊嘛煩惱後屆. 敢會tiau5 ？恁兜煩惱ta-ke 新婦be7 和，阮兜煩惱囡仔無人chhoa7 chhit-tho5 ；實在煩惱kah 無sia2-si3 ，家家 戶戶煩惱ni-ni 。
哪會按呢？哪會按呢？原因出ti7 人e5 貪念kap 心機，有愛有欲khng3 心池，惶惶hiaN2-hiaN2 ，煩惱你著一日過一日，Beh 啥步，「酒、色、財、氣」空，「貪、嗔、痴」出了離，世情看會開，逐家歡喜. 甘願，「慈、悲、喜、捨」請參起，有一工，包領你. 無煩無惱笑bi-bi ！ 

 
φ註解φ
萬物之靈：ban7-but8 chi-leng5 。
想be7-chhun ：想be7 通。
Gong7 ：戇。
即著：才著，[ 才對]
gong7-kah be7 pe5-chiuN7 ：[ 笨得不會抓癢]
chhia-pun3-tau2 ：[ 翻跟斗]
好額. 會hong5 掠：[ 有錢會被綁票]
ta-ke 新婦：[ 婆婆媳婦]
chhoa7 chhit-tho5 ：[ 帶著玩]
無sia2-si3 ：[ 無所不煩惱]
煩惱ni-ni ：[ 煩惱得不得了]
khng3 心池：[ 放在心內，執著]
惶惶hiaN2-hiaN2 ：[ 心神不靈，恍恍惚惚]
Beh 啥步：[ 要怎麼辦] ，有好步數無？
貪、嗔、痴：tham.chin. chhi 。














 
 
三年著賊偷，m7 值一年火ka-lauh8 。
 
趁人無ti7 咧，kang5 （ka7-lang5 ）提珠寶財物，號做賊；趁人無斟酌. 無注意，ka7 人sa 物件，叫做偷，總是大賊小偷，攏是ka7 人偷 theh8 物件，攏是見笑代。
時機bai2-bai2 ，大賊小賊愈來愈濟，賊仔狀元才，功夫愈來愈好愈大膽，為著beh 保護國民e5 財產，幾年前有一位部長講大聲話，beh ti7 四月日內.hou7 賊仔kou2. 消失kah 清氣liu-liu ，hou7 做鐵門e5 業者koaiN 門tai7 吉，結果啥款？peh 金目睭看樓仔厝e5 門窗著知。真正講著賊，心肝頭就be7 清彩。
Be7 清彩e5 代誌猶真濟，講著心會驚，看著phih8-phih8-chhoah--e5 著是火災，人講水火無情，講著火燒厝，kan-taN 聽著消防車 ouN7-iN ouN7-iN e5 水螺聲，著hou7 人驚kah 心臟kiong7 beh tiaN7 ，一點仔火星無小心，一條電線sioh-t￠h ，霎時間，一世人e5 粒積化為烏有（￠-iu2 ），hou7 人傾家蕩產。所以咱逐家平常時著愛注意，「小心火燭」無蝕本，gas 關hou7 an5 ，電氣插頭著安全，交待囡仔mai3 sng2 火，萬項代誌著斟酌，千萬m7-thang 「是我一時失注意」，你無聽人講：「 三年著賊偷，m7 值一年火ka-lauh8 。」m7 驚一萬，但驚萬一，「beh 知」傷慢--lou3 。
 

 
φ註解φ
m7 值：[ 不值得]
ka-lauh8 ：損失，扑損，扑m7 見。
趁人無ti7 咧：聽候人無ti7 厝裡。
sa 物件：[ 拿東西]
偷 theh8 ：[ 偷拿]
時機bai2-bai2 ：景氣無好。
koaiN 門tai7 吉：關門大吉。


be7 清彩：be7 爽快，[ 不舒服]
phih8-phih8-chhoah ：[ 發抖]
水螺聲：氣笛聲。
kiong7 beh tiaN7 ：[ 快要停止]
sioh-t￠h ：[ 短路] 
關hou7 an5 ：[ 關緊]
mai3 sng2 火：[ 不可玩火]
beh 知：[ 要知，早知道]

理長不驚講，情理屬眾人。
 
情、理、法，法、理、情，按怎來講才會合流行，有人講咱台灣人真有情，當然情-- 字做頭前；嘛有人講今仔日是新世界，法治時代，若無法-- 字講代先，是beh 按怎kah 先進e5 民主國家比 pheng7 。情、理、法，法、理、情，一時煞難得分hou7 清。
啥麼叫做理，有紋有路thang 行著是大道，大道會凍通，著是有理。講著理著be7 使講情，有感情一定有私心，私心若存在，著無法度照路理來，所以講情理e5 本意是講「真理」，真理著是公理，公-- 字出頭逐家e5 ，情理屬眾人，眾人若通過，「情理」就m7 是kan-na7 你kap 我e5 。 
若是有道理，哪驚人來議論，人講理愈辯會愈分明。選舉beh 到--a3 ，beh 做縣市長e5 候選人，請恁來議論，論看啥人發落縣政市政上高明，mai3 用騙術，ka7 人抹烏攻擊來欺騙阮遮老百姓，「理長不驚講，情理屬眾人」，好膽e5 候選人，徛出來kap 人辯，辯予阮來判斷，阮e5 選票beh 投hou7 理長be7 講白賊e5 君子。
φ註解φ
逐家e5 ：[ 大家的] 
 
散無散種，富無富長。
 
人為財死、鳥為食亡，人e5 一生，kut-lat8 勤苦，khiu5-khiu5 儉儉，攏是為著粒積錢銀財寶，hak 田園，買土地，望beh 留hou7 下代e5 囝孫。汽車一台閣一台，樓仔厝一間閣一間，百萬富翁無希奇，算千算億e5 人滿滿是。
世間三不等，有人富kah 億萬無算啥，有人散kah 人會驚，真正散kah 散phi2-phi2 ，散kah 無siaN2-si3 。好額人有爸公業，留落百萬家伙thang 做boe5 ，伊若肯扑拼，百萬家財變億萬，伊若m7 拼，爸公業敢有thang 享受一世人？有錢人著保守，保守祖產，若無好額是be7 久長。
散人卡歹運，出世做散鄉人e5 囝孫，本就無底ti3 ，beh 靠啥麼來徛起，只好 kut-lat8 、認真、拚勢伸錢[ 剩錢] ，按呢猶無夠，著讀冊加知識，bat 字bat 科技，應用智慧去趁錢，上重要--e5 是愛趁hit-lo7 正正當當e5 光明錢，m7-thang kan-na7 望beh 神明tau3 保庇，算牌支，抑是趁迄款賣安、色情e5 失德錢。
 
「散無散種，富無富長」，世事變化無常，總是難得永遠共一樣，管汰伊散赤亦好額，做人若是有實在，哪著牽kah chiah-nih8遠，散有散因，富有富果，只要斷了愛，mai3貪mai3 受，散kap富m7 是共一樣。


φ註解φ
世間三不等：世間事有好有bai2 ，有gau5 有頇慢，有苦楚有快樂，實在誠歹比較。
散人：窮人。
散phi2-phi2 ：[窮兮兮]
無siaN2-si3：真可憐。
做boe5：做媒介，基金，本錢。
爸公業：pe7-kong-giap8 ，祖產。
無底ti3：無基礎。
富：hu3，pu3。 
 
艱苦的人加長壽。
 
歹命人著是艱苦人，一日做kah 暗，嘛是無chhun 存，怯世命（khiap-si3-mia7 ），勞碌骨，無做工課會鬱卒，chit 款e5 勞碌命，有人講叫做業，因為業障傷重才著一世來拖磨。
 講拖磨tioh8 siuN 悲情，悲情心就凝，心若凝，生活就be7 開闊，鬱卒、怨嘆恨運命，心內kan-na7 想講：我哪會chiah 歹命！我哪會chiah 歹命！按呢想，煞有影悲情過一生。
另外有一種艱苦人，人伊按呢想：既然頇慢勞碌命，上天愛我來扑拼，只好刻苦耐勞，早早起，恬恬仔做，別人khiang3 腳一工做八點鐘，人我腳手pun7-chhiang5 閣加暝工，加做四點鐘，人講我業命，人我歡喜認真拼，做雞著chheng2 ，做人著peng2 ，che. 本成著是做人e5 本分，哪著怨嘆家己怯世命。
樂天知命，「艱苦的人加長壽」，著親像活水一直流，永遠不回頭，死水恬chut-chut ，漸漸變孤khut8 。
朋友--a3 ，會做才是福，kut-lat8 人卡會長歲壽。
φ註解φ
chhun 存：儲蓄存錢。
怯世命（khiap-si3-mia7）：歹命。
siuN悲情：傷悲情。
khiang3腳：[能幹]
腳手pun7-chhiang5：[手腳笨拙]
孤khut8：孤單無親人。 
 
半路拆扁擔。
 
「半路拆扁擔。」kai3 lian5-hoe5 ，翁某結緣，望beh 百年做夥，chhiaN5 囝抱孫，無煩無惱一世人。無疑一場幻夢變成空，一家一業e5 擔頭，本成兩人相thin7 相及做陣行，m7 是你擔、我擔、著是雙人扛leh 行，taN ，人生路途行kah chhun 一半，你煞來放我先行，放我一人是beh 按怎扛，beh 按怎行，一擔重khoai5-khoai5 ，無擔嘛be7-sai2 （煞得）。翁某be7 凍白頭偕老，煞來「半路拆扁擔。」有影可憐代。
另外一說：
「半路拆扁擔。」哪m7 繼續行，繼續拼，做代誌做事業，有頭有尾認真kut-lat8 ，m7 chiah 知輸贏。你taN 做kah chhun 一半，就來「半路拆扁擔。」敢be7 無彩晉前e5 血汗，少年人，做工課m7 著愛tam 輸贏，順事當然真好，tng7 著歹做，嘛著堅持落去，想辦法，突破現狀，突破阻礙閣再拼，按呢m7-chiah tioh8 ，到尾仔一定是你嬴。若是khap8 be7 著to7 「半路拆扁擔。」m7-koh 拼，按呢beh 按怎kap 人講是查甫囝！
φ註解φ
kai3 lian5-hoe5 ：非常可憐。
擔頭：負擔。
相thin7相及：sio-thin7 saN-kap ，互相相幫忙。
扛：kng。
chhun一半：[剩一半]
重khoai5-khoai5：[重得不得了]
be7-sai2：[使不得，不可以]
白頭偕老：pek8-thio5 kai-lo2。
無彩晉前e5 血汗：[可惜前面的努力]
tam 輸贏：擔輸嬴，敢做敢擔當。 
 
三圓佛仔，栽七圓鬚。
 
三箍銀買--e5 神像，tau3 hit-lo7 七箍價數e5 嘴鬚，實在有夠ham3--e5 ，嘛無四配。親像khioh 豬屎e5 豬屎籃仔，閣工夫lan7-pha 結hit-lo7 紅彩，敢會看--chit ？
「三圓佛仔，栽七圓鬚。」你講be7 看--chit ，chit-ma2 e5 人閣無按呢想。咱來講穿插著好，一軀西裝萬外箍，配一雙三、五百箍e5 休閒鞋，抑是一軀夜市仔買e5 運動衫，配一雙二、三千箍e5 名牌鞋，che. 攏是現代人e5 流行，你講伊be7 曉穿衫，伊講你toe3 時行be7 著，自由世界，看怪m7-thang 見怪，若怪著是你toe3 be7 著時代。ah. 若是女裝閣卡be7 曉欣賞，寒天寒sih-sih ，穿over 配『迷你裙』，m7.tioh8 下身穿kah 拖塗，頂身才來hian3 胸，衫仔kek m7 穿，看kah hou7 你目睭真無閑，你m7-bat ，m7 好ka7 人批評。
上蓋ham3--e5 著是一種生理人，本錢四、五萬，抑beh 花箍滿街路，抑beh 請客開to7 數萬千，虛華e5 世界，膨風e5 社會，「三圓佛仔，栽七圓鬚。」chit 款代，看be7 來嘛m7-thang khng3 在心內，隨在人e5 意愛，kah 你啥ti7-tai7 。
註：saN-iN5 put8-a2 ，chai chhit-iN5 chhiu 。三圓著是三箍，古早錢卡大e5 ，chit-mai2 e5 佛像大概愛chiuN7 千chhiuN7 萬--e5 ，佛仔著是神明e5 金身，m7 是kan-na7 指佛像，佛，是無鬚--e5 。
 
φ註解φ
 
三箍：三元。
tau3：[鑲]
有夠ham3--e5：[太誇張了]
khioh：[揀拾]
工夫lan7-pha：傷過工夫，lan7-pha （陰囊）
敢會看--chit？：[能看嗎？]
穿插：chheng7-chhah，[穿著]
toe3 時行be7著：[跟不上流行]
寒sih-sih：[冷得不得了]
over：外套，大衣。
hian3 胸：獻胸，[ 露胸]
衫仔kek m7 穿：故意m7 穿衫。
你m7-bat，m7 好ka7 人批評：[不懂就不要批評]
看be7 來嘛m7-thang khng3 在心內：[看不習慣也不要放在心裡]，[ 不執著]
隨在人e5 意愛，kah 你啥ti7-tai7：[人家高興，關你何事] 
 
地獄烏lu-lu ，串關長老kap 牧師。
 
長老kap牧師攏是基督教徒敬重e5長者，道德教理bat 真深，約束家己行止真嚴，會凍予教友做模範。
地獄是teh 關惡鬼餓鬼e5 所在，人ti7 人間做惡做毒，死後墜落鬼道，扑落十八地獄、阿pi 地獄，萬世不能超生。汰會「地獄烏lu-lu ，串關長老kap 牧師」neh ？其中不li2 緣故，大概是長老、牧師做歹代誌，騙財騙色，滿嘴仁義道德，耶穌聖經，串做虧心害人行為，人落十八層，伊落十九層，嘛無酷刑。
親像按呢e5 長老、牧師，應該無濟，Siau,Lah-jih 熟似be7 少教會e5 長老kap 牧師，In 攏嘛人格懸，有愛心，愛台灣，to7 猶m7-bat 看過迄款著關tiam3 地獄e5 長老kap 牧師。
佛教e5慧律法師講--e5，人嘛！啥人be7做m7著去，做m7著去，若有改，著愛原諒伊。長老kap牧師嘛是人做--e5，有tang時仔猶原會搪突破戒，總是be7凍因為一、二個仔e5歹樣，就來牽拖其他e5仁者正義者。
 
「地獄烏lu-lu ，串關長老kap 牧師。」只是leh 消遣少數e5 niau2 鼠屎，m7-thang 將chit 句話掛tiam3 嘴唇皮，按呢卡be7 傷害人。
φ註解φ
阿pi 地獄：阿鼻地獄。
酷刑：太過分。
be7 少：be7-chio2 ，[ 不少]
be7 做m7 著去：[ 不會做錯事]
搪突：失注意做錯去。
牽拖：khan-thoa，牽連。











 
 
好歹粿著會甜、好歹查某著會生。
 
粿，k、oe2、koe2 ，二聲koe2 。粿，著是年節拜神、普渡e5 敬果食物。用淬米[ 糯米] 做e5 粿有：甜粿、紅龜粿、包仔粿、發粿，會用得來敬神明。另外有lam7 chhi3-khak-a2 e5 芋草龜、kap 新娘頭轉客e5 chhoa7 路粿新娘桃，（tho5 ，chhit-tho5 e5 意思）；用蓬萊米抑是在來米做--e5 ，有菜頭粿、碗粿、芋粿、芋hoaiN5 粿，遮e5 粿品平常時仔著會凍炊來做點心食chhit-tho5 。
有一pha 念謠按呢念：甜粿硩年，發粿發錢，包仔粿包金，菜頭粿食點心。甜粿、紅龜粿、包仔粿、發粿，既是用來敬神，自然愛參糖，hou7 神明食予甜甜，m7-chiah 會保庇咱平安大趁錢。若是粿皮有甜，其他粿餡有料無料，包甜參鹹卻是無啥要緊。「好歹粿著會甜」，若無甜，對神明是無禮貌。
 

 
傳宗接代，香ian e5 繼承，本成著是人生e5 目的kap 期待，人生e5 意義著是生命e5 延續，生命beh 生湠，當然著靠男女婚姻e5 結合。娶某beh 創啥，生囝算第一要緊，卡早e5 人，娶某娶新婦，相親看查某囡仔，有sui2 無sui2 khng3 一邊，先看腳倉phoe2 大無大卡要緊，大腳倉phoe2 e5 查某卡gau5 生，有影無影，無研究過，m7 敢烏白講，總是「好歹查某著會生。」chit 句話影響著古早人選新婦e5 一個標準，嘛是有道理。當然時代無仝，婚姻e5 觀念嘛一直teh 改變，娶某生囝，查某人會生be7 生，已經m7 是hiah 呢重要。
φ註解φ
chhi3-khak-a2：[鼠麴草]
chhoa7路：帶路。
芋hoaiN5：芋葉e5柄。






















 
 
食肥走瘦。
 
Chit 一、兩工是大好日，cha7-hng 阿舅嫁查某囝，陪表小妹出嫁，連續食兩頓chheN-chhau ，今仔日同事蕭主任娶新婦，請中晝，家己親堂，無hou7 伊請敢講會通？盈暗網球會beh 聚餐，討論會務，無出席嘛be7使chit。
講著食著爭破額，實在有影，酒桌中，m7 是魚著是肉，海鮮兼鵝鴨，鮑魚切片、風螺、墨賊，猶有羊肉爐，清燉鱸魚湯。逐項看逐項嘛合意，「來！來！m7 免細膩！」一叉一叉挾落嘴孔落去，飽tong-tong ，嘴講「好--a3 ！」m7-ku2 一雙箸猶原無放離，lim 一嘴，哺一嘴，一旁kap 人話選舉。
chit 款大lim 大食實在不應該，對咱e5 身體真敗害，兩工連續三、四頓，煞來引起漏屎吐，半暝chhoe7 醫生，講你chiah 糊塗，「食肥走瘦」無要緊，啥物肉，啥物海鮮，he. 內底有偌濟膽固醇（taN2-kou3-sun5 ）你敢知，你已經chiah 濟歲，人閣chiah 大箍，你敢m7 驚血壓gia5-koan5 ，心肌阻塞（sim-ki-chou2-that ）。好佳哉，診斷結果，食了傷濟，消化不良，歇睏-- 兩、三工a3 ，精神著閣再來。「食肥走瘦」無卡choah8 ，醫生--a3 ！後擺chiah-mai3 ！
 
φ註解φ
chheN-chhau：腥臊。
親堂：同宗。
聚餐：chu7-chhan。
墨賊：bat8-chat8。
gia5-koan5：[升高]
後擺chiah-mai3：[下次不會再這樣了]






 
 
捷罵be7 驚，捷扑be7 痛。
 
教育chit 層事業真正是大工程，做父母做老師攏是上大e5 工程師。工程beh 做先計劃，che. 逐家攏了解kah 真詳細，教囝教學生嘛著愛ui3 教育方法來ka7 先學予好勢。
教囝無撇步，做樣hou7 伊toe3 ，有樣看樣，序大人若有好模範，伊e5 囝孫beh 學歹嘛艱難，可惜真正好模範有幾個，全是「聽阿爸e5 話做好囝」，心內期待戇囝你著m7-thang 看恁pa5 e5 樣，恁爸為著咱一家，m7 chiah 著欺騙社會，小可違法真歹勢。
既然無法度以身作則，好樣予囡仔看，天腳下父母心，總是向望囡仔大漢會chiaN5 人，beh 按怎？如何是好？自古以來，扑罵是上蓋好用e5 家法，竹gim2-a2 下出有好囝孫，苦勸無路用，受氣來ka7 罵，罵久煞蠻皮，最後用竹phoe3 ，竹仔枝扑落去，有e5 會變，有e5 be7-piN3 。
「捷罵be7 驚，捷扑be7 痛。」che. 嘛有影，你ka7 看，有e5 父母一日罵kah 暗，In e5 序細敢有比人卡乖巧？ 有e5 囡仔一日扑幾若陣，伊嘛無變卡溫馴。做囡仔本來著是真活骨，tng7 著恬chut-chut be7 狡獪e5 序細，chiah 是hou7 人鬱卒，教囡仔m7 驚伊活潑，活潑e5 囡仔愛hou7 伊kaiN ，hou7 伊會凍腳來手來，有hou7 伊sng2 ，教伊tai7 才，閣ka7 伊教，著愛認真讀冊，遵守規矩合應該，若無，免想beh sng2 ，免想beh 食，閣著tau3 做工課chiah 會凍得著阿爸阿娘e5 疼愛。
講是誠簡單，beh 做驚做欠心情，你若無耐心，ah 抑是kan-na7 希望「囝！你著愛拚！」按呢頭前hiah e5 話攏算做無輸無嬴。
φ註解φ
無撇步：無祕訣。
竹gim2-a2：[細竹枝]
竹phoe3：[竹板]
be7-piN3：be7改變。
乖巧：koai-kha2。
kaiN：大聲哮叫。
tai7才：有大人物e5 修養，動靜真拄好。
算做無輸無嬴：[算是白說了]
















 
 
燒hui5--e5 食khih ，織蓆--e5 睏椅。
 
借問一個問題：「啥人上有才調食凍頂e5 頭等茶？」
「當然嘛是凍頂山e5 茶農，無，一斤五、六千箍你敢食會落去！」
「m7 著！m7 著！是有錢人抑是beh kang5. 扶膦pha e5 風神客！」……
「有理！有理！價數chiah 濟錢，賣來換菜米，飼某囝顧三頓卡合理。」茶農chiah m7 甘食chiah 好e5 茶青。
閣問一句話：「落米仔龍眼，鳥食e5 旺梨啥人e5 ？」
我知！我知：「種果子e5 人e5 ，lau3-bi2-a2 家己m7 食啥人beh ？」
「燒hui5--e5食khih，織蓆--e5 睏椅。」講了有道理，燒瓷仔kap 織草蓆e5 作穡人，上了解做工課e5 輕重，辛辛苦苦，拼力流汗，beh 趁-- 幾個錢a3 著愛日kang7 暝，一個月嘛無thang 歇一工，燒瓷、織蓆攏是為著生理，厝內e5 大細e5 生活卡要緊，khih 碗khih hui5 家己用，beh 睏the 椅、涼椅、椅條攏會通，勤儉e5 人卡有底，kut-lat8 e5 人卡久長。
朋友！該儉著愛儉，該開嘛著開，m7-thang 死鹹鹹，「燒hui5--e5 食khih ，織蓆--e5 睏椅。」若是儉了傷過磅，會hou7 人喝悾，khih 碗會傷嘴舌，睏椅會傷腰肢，嘛會hou7 人phoe2-siuN3 （批評）「thai2會chiah-nih8 han5-san，chiah-nih8 牛pi。」
φ註解φ
燒hui5--e5 ：[ 燒磁器的]
食khih：[用缺角的碗吃飯]
kang5：ka7-lang5。
扶膦pha：[巴結、奉承]
風神客：愛出風頭、展寶e5 人。
落米仔龍眼：[脫落的龍眼]
鳥食e5 旺梨：[被鳥啄到的鳳梨]
the 椅：[臥椅]
牛pi：牛蜱，吸血有入無出，han5-san 吝嗇（lin7-sek）

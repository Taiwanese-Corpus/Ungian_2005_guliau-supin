 
41.	不三不四。
「不三不四」按怎念？M7 三m7 四，m7 著。Tioh8-ai3 念文音(讀冊音)，put-sam put-su3 chiah tioh8,按怎講？「不三不四」解說做m7 是三m7 是四，無合意思，應該ai3 解說做無正經e5 意思。
「不三不四」是講查某囡仔e5 行為言語傷chhin3-chhai2,欠三從四德e5 修養，照古例，做查某人有夠苦楚鬱卒，在家從父，出嫁從夫，夫死從子，一點仔都無家己e5 主張，叫做三從；婦德、婦言、婦容、婦功叫做四德，比查甫人愛修養--e5 卡嚴格，連講話化妝都著受限制。
時勢變遷 ，男女平等，女性愈來愈自由，束縛愈來愈少，chit-mai2 e5 少女打扮，穿插 講話，若遵照古早e5 標準，全攏無合格，莫怪有人看kah 足好sng2 ，有人看kah 起he-ku ，che 是啥時代，按怎會不男不女，「不三不四」。
三從四德e5 古道德著愛改，m7-thang 閣用來陷害女性e5 將來，但是時代一直開放，嘛向望chit-mai2 少年囡仔姊，抑是少年囡仔兄，toe3 流行著cham7-chat ，siau2  kah 傷過磅，hou7 人看做悾，hou7 人phe2-siuN3  做「不三不四」無正經，to7 m7 好。
 
42.	半桶屎，會chhoat 。
（半桶水，會chhoat。）
（半桶師）
教師節前一工，台北兩個ian-tau5-a2-sang3  攏leh 擔擔 ，擔輸贏，看siang5  卡有擔當 ，beh 擔後屆台北市政府e5 責任。
一支pin-taN，兩kha 草籠 …啊！M7 是！是一支pin-taN，一擔米loa5 ，beh 擔客家人e5 關懷，看伊嘴仔笑kah 裂鰓鰓，看戲e5 人嘛笑hai-hai，笑講hit 擔輕bang2-bang2 ，內底無半項，敢有影按呢客家人著會來ka7 tau3 相仝。
另外hit 支pin-taN 擔兩桶水，40公斤對一個庄腳囡仔是無礙著 ，大概是離開庄腳傷過久，擔擔e5 屈勢有卡輸。Chit e5 人真gau5 比論，擔水beh 擔著愛擔歸擔，若無，「半桶水，會chhoat 」出來，「半桶水，會chhoat 」，俗語e5 原意是「半桶屎，會chhoat 」，有卡歹聽，不過擔水、擔屎攏共款，愛有好步數，若無是無功效。
「半桶屎，會chhoat 」，其實是leh 笑半籠師 gau5 pun5 雞kui ，gau5 e5 師傅恬恬作穡，實實在在做生理，若是學藝無精e5 半籠師，定定kang5 展伊e5 功夫上好，m7 知頭  e5 人客，若提穡頭hou7 伊做，龜腳so5 出來 著喝i-o ，gou7-ma2-hoe ，最後衰尾--e5 是人客，chhoe7 師傅著斟酌，m7-thang chhoe7 半籠師，才be7 食虧。
講著半lang2 師，chin2 e5 社會滿四界，chit-mai2 e5 少年人，靠勢伊有讀過冊，bat 真濟，小可kap 師傅學三、四ko3月，就beh 出來家己做頭家，讀冊是理論，經驗真要緊，半桶水仔e5 功夫就四界kap 人phun2 ，會成功be7 成功kan-na7 想嘛知。「半桶屎，會chhoat 」，是笑人無真實力，ah 若歸擔淀淀 ，真功夫e5 正師傅敢著有法度be7-chhoat，嘛是使人懷疑，無實力--e5 著閣扑拼，有夠力e5 實力派，嘛著顧謙m7-thang 家己褒獎，擔重擔若無寬寬仔行，小心扑拼，若傷過自滿，一擔滿滿是會溢  kah hou7 你喝m7 敢。


 
43.	鼠、牛、虎、兔排第九，
m7 是猩猩著是猴。
十二生相  e5 順序是按呢：鼠、牛、虎、兔、龍、蛇；馬、羊、猴、雞、狗、豬，逐家攏知影，m7-ku2 一般攏簡單講鼠、牛、虎、兔，卡無leh 講十二生相。
「鼠、牛、虎、兔排第九」，就是猴，猴猻仔 ，伊是靈長類 ，kap 人仝一類，巧、精、腳手liu2-liah8,猴腳猴手比人卡本頂，可惜雙手be7 曉用大箍拇  kap 另外四指 配合做工課，teN7、lak8、me、ni、liam3、tiak …攏kap 人無仝，又閣be7 講話，有卡輸。台灣出產e5 猴叫獼猴 ，巧兼狡獪 ，創治人 ，偷挽龍眼，chhng2  果子算伊上精，損斷 果子林，害二水鄉beh peh 起去松柏坑hit 所在e5 果子園，hou7 伊蹧躂kah 誠厲害，因為保護野生動物e5 關係，hou7 遮e5 做穡人真歹處理。
講到遮，猴hou7 人e5 感想好抑bai2?嫌--e5 卡濟，o-lo2--e5 卡少，若有猴--字出現，m7 是歹聽話著是無正經，掠猴是掠通姦、牽猴仔是中人，無著是三七仔兄，無好名，著猴是無tai7-chai5  烏白笑、chhiak-chhiak-tio5,著猴損 是絕症，『白喉是也』，猴猴--a7,m7 成猴雖然是o-lo2 話，總是無好聽、欠雅氣，好佳哉是o-lo2 你m7 成猴，若chiaN5 猴m7 著是真猴猻仔--lou3。
「鼠、牛、虎、兔排第九，m7 是猩猩著是猴。」罵人免直接，keng-the2  嘛免歹聲嗽，「鼠、牛、虎、兔排第九…」就是你！滾笑--e5,mai3 受氣。



 
44.	救蟲ngiauh8-ngiauh8-so5,救人無功勞。
黃校長頂日來厝裡坐，開講、做夥泡茶，講著厝內大細，嫁--e5 嫁、娶--e5娶，一人一家好勢好勢，taN. chhun兩老--e5 ti7 厝，自由自在，也無啥物煩惱，也免計劃發落啥物代誌，囝孫自有囝孫福，隨in 自由，免憂！
愁，是be7 順序e5 家庭才會發生，taN  你黃老兄，做kah 校長有名聲，財、子、壽，逐項有，六十外身體健康，翁某互相疼命命那寶，啥人be7 欣羨，啥人be7 欣賞。
講是有影，m7-ku2 蕭老師你敢知，你leh 欣羨我，我才leh 欣羨你咧，做校長有啥好hiau-pai，業性  e5 人才leh 做校長，苦情一大堆，無做著就m7 知影，猶是你做老師卡幸福，卡無艱苦。
按怎講？
Chit-mai2 不比早當時，學校工課一大堆，逐項著愛chhap ，你無開嘴，主任、老師無人會ka7 你tau3 處理。
敢按呢？大概你過頭古意e5 關係。
都是按呢m7 啥！好心hou7 雷chim  就是我，連一位臨時雇員今年無ka7 繼續chhiaN3  都有代誌，四界投書，講啥物無公平，無合理，倩別人無chhiaN3 伊，真正看著鬼，今年真正著無欠人，是beh 用啥物經費ka7 伊倩，伊哪m7 小想看覓，舊年是按怎來kou5-chiaN5 ，看伊無頭路可憐代，才kap 家長會參詳，用心計較拴錢ka7 伊chhiaN3，taN. 好--a7 ，無ka7 繼續chhiaN3 煞be7 使，閒話一大堆，橫逆 話嘛出嘴，船過水無痕，「救蟲ngiauh8-ngiauh8-so5,救人無功勞」，就是chit 款e5 報應，救一尾蟲，雖然be7 ka7 你會多謝，上無嘛看伊ngiauh8-ngiauh8-so5,救了一條生命；救人m7 是beh 望人報，上無嘛著知人情義理，怎thang 顛倒轉來ka7 人害，救人無功勞，哪be7 hou7 人怨嘆。
怨嘆何用？是伊m7 知道理，kap 你做人啥牽礙，若m7 是違背良心，犯了國法，做就好，做就好，mai3 ka7 khng3 tiam3 心內 。救蟲著救，救人嘛愛。

 
45.	做人愛有一路取。
功夫ka2 簡單 ！若無三年四ko3月，是beh 按怎kap 人做師傅，che 是卡早師傅人展功夫e5 話母 。
古早學徒制度，師傅教師仔著明phin2  愛學三年四ko3 月，才會凍出師，得著師傅e5 真技藝，未出師e5 師仔只好著ka7 師父捧茶、拴家私頭仔，ka7 頭家頭家娘做雜喢工課，掃土腳、hiaN5 茶、tau3 chhoa7 囡仔，顧店內店外e5 一切，上早起床，最慢去睏，著是師仔工本分，按呢teh 學功夫，chin2 e5 少年人，敢有人beh？
學師仔實在是不得已，厝內散赤讀冊又閣頇慢，kou-put-li7-chiong 跟師父學功夫，前三年著ka7 人tau3 做穡，有閑e5 時陣才thang 看師父學功夫，目色kha2  e5 師仔工學卡有，若貧惰問兼愛sng2,三年到師父開始beh pang3 功夫 ，hit 時師父e5 真功夫beh 開破hou7 你聽，你敢聽有？閣四月日，人巧e5 師兄弟已經beh 出師做師傅，ah 你是beh 如何認輸？做半桶師有卡扑損。
想當時kah 人學師仔，就是beh 學一項趁食過日e5 本事，「做人愛有一路取」，學be7 曉真本事，頭手師做be7 成，二手嘛著做，慢慢才閣學，繼續扑拼，定著有成功e5 一工，少年--e5,逐家做夥來扑拼，認真讀冊，抑是認真學一手功夫。
 
46.	月過十五光明少，人過中年萬事休。
國小四年級上學期，自然科學第一單元是「觀察月亮」，che 是一個長期性e5 教學活動，課內根據課本先說明觀看月娘e5 方法，啥物時陣看？月e5 形狀生做啥款？有幾個拳頭母高？按怎紀錄？
觀察月娘ti7 天頂運行，是無簡單e5 一件事，月亮、日頭、地球e5 三kap 關係，加上時間e5 變化，已經是四度空間e5 問題，小小年紀哪有thang bat hiah 濟，姑不將為著beh hou7 學生卡會凍了解，先將「初三、四，月眉意；十五、六，月當圓；廿三、四，月暗暝。」chit 句俗語教hou7 囡仔暗唸，然後才每日交代愛看月娘e5 變化，約定每日暗時七點準時看，若看be7 著才閣chhiau5 時間 。
看a7 看，盈暗已經八月半，學生攏知影盈暗月上圓，十五、六，月當圓，一年上sui2 e5 月娘就是chit-chun7。「月過十五光明少」，che 是大自然e5 循環，十五、六過了beh 看m7 是無月，是愛等卡晏 ，七點、八點一直徙、徙到暝半才來看，月影chhun 一半，繼續到月底，抑是後ko3月月初，猶原有月thang 看，看你按怎看，用啥物角度思想。日--時看月真稀奇，有人m7 知道理，叫是暗時才有月，若是半暝仔看著月眉，抑是月光彩，惹起你--e5 是歡喜抑是悲哀，攏是人e5 心leh 作怪。
朋友！你敢會因為「月過十五光明少」，引起你「人過中年萬事休」e5 怨嘆？月e5 光明濟、少是自然界e5 安排，人e5 一生過程，生、住、異、滅嘛是無奈何，咱ui3 細漢就一直期待將來，將來事業發展，風神hiau-pai，哪知中年一過了，有一工，半暝腳兜看著月娘缺一旁，煞雄雄想著家己e5 一生，人若會凍長生不老，不老長生m7 知beh 偌好，chiah 好e5 人生，食、穿、toa3 有，某sui2、囝gau5,怎thang 予我一日一日老？「月過十五光明少，人過中年萬事休」，想著今年已經chiuN7-siap ，目睭花，體力小可lek--leh  就會呼雞be7 pun5 火，想著心會chhoah 。
會chhoah beh 怎樣？敢真正有影「人過中年萬事休」？四十e5 年紀有影人生去一半，四十應該是一尾龍，人生e5 巔峰，以現代e5 狀態，beh 貢獻社會猶有二三十年e5 期待，你敢知？奮鬥e5 人生，向望e5 未來，做人千萬m7-thang 家己看衰bai2,意志上重要，人生愛像賞月仝一樣，月當圓抑是月眉時攏是歡喜，才是健康e5 心理。


 
47.	七十三、八十四，閻王無叫家己去。
世俗人生，人生誠俗：人…
出世、食奶，chhit-tho5、相爭；
大漢、作穡，娶某、生囝。
一生上大e5 希望：起新厝，hak 田園，娶新婦。
結果：退休，chhoa7 孫，chhit-tho5,…
功德圓滿，期待beh 轉：
「七十三、八十四，閻王無叫家己去。」
Chit 種人生，有夠海海，be7 lo5-thi，
人情世事看會清，斷了離，嘛是一種福氣，kam2 m7 是。
 
48.	千斤力，m7 值四兩命。
M7 知是咱祖公祖媽早前生活艱苦，為著生存四界走 chong5,對未來e5 向望，渺渺茫茫，抑是去oe3  著啥物迷信，咱台灣人e5 囝孫煞真愛看命相信天命(beng7)。
看命，上簡單上方便--e5 就是拍開農民曆，內底有教人「八字秤命術」：人e5 命是用秤--e5,算你e5 出生年、月、日、落塗時，磅看幾兩幾錢重，就會凍斷定好命抑歹命，上好命貴氣--e5 是七兩一錢，上lou2-sian2  e5 狗屎命、乞食命才有二兩一，一般人若有四兩命就算be7-bai2--a3,朋友！閒閒罔看命，家己e5 命家己算看覓，看有影抑無影。
因為按呢，煞hou7 真濟人非常相信運命，m7 願面對現實，運途若bai2,待時機，無愛拚；相著好命，哪著做，一日閒lo-so ，煞be7 曉來chhit-tho5,haiN3 狗母梭 。Chit 種宿命論，致使hou7 人餒志貧惰，看人leh 好過，「人he. 是伊e5 命！」看人leh lian5-hoe5,「he. 嘛伊e5 命！」
「千斤力，m7 值四兩命。」敢有影？

 

49.	一嘴傳一舌。
傳播媒體  e5 厲害，逐家真知 ，報紙、雜誌，一日無伊boe7 使，尤其無線電台，電視台，真正無遠弗屆 ，只要恁兜有lajiouh 收聽，TV收看，chang 暝 發生e5 代誌，下早起 就知影，透早e5 事件，beh 晝仔 就有戲thang 看，看kah 逐家議論紛紛，一時間無看著e5 人，嘛因為逐家「一嘴傳一舌」，連鞭 就街頭巷尾知了了。
人可能天生就是好玄  e5 動物，人翁仔某冤家相扑beh問人是按怎？人e5 囝做歹hou7 人掠去關，也beh 問人著關外久，m7 管人是見笑代驚人知，偏偏就是beh ka7 人問kah 一支柄thang 好gia5 。叨位leh 火燒厝，路裡二隻牛相 tak  卡緊beh 走去看，看轉來thang 好報人知影，過去e5 庄腳消息著是按呢「一嘴傳一舌」，傳khit 來有夠緊。不過chit 款我講hou7 你知，你講hou7 伊知e5 消息傳聲，若kap 今仔日e5 報紙電視比輸贏，假那是 『小巫見大巫』咧！
你無khoaiN3  『鐵達尼號』e5 電影已經傳kah 大大細細通知影，政府官員e5 豔福hou7 人講kah 大細聲，每日報紙、電視e5 時事報導、社會新聞kai3 seng5  一齣電影，可比連續劇，一日無看使人心情鬱卒，m7 知beh 按怎？
「一嘴傳一舌」，聰明e5 你，m7-thang kap 人好奇，一直toe3 人 傳落去，謠言到遮煞，無衛生e5 言語到遮為止。


 
50.	天生地養（ThiN-seN te7-iuN2）。
「感謝天，感謝地，感謝老母kap 老父，感謝作穡人，感謝生理人，感謝逐家！逐家寬寬仔食，un5-un5-a2 哺，愛食hou7 清氣，m7-thang 浪費，m7-thang 食飯配話。」
Che 是教學生食飯包前e5 感謝話，kap 基督教徒e5 祈禱仝意思，無仝形式。
頂學期開始，學校就用心推動ti7 學校內食中晝，避免學生離開校門，造成交通混亂，嘛防止學生ti7 街仔路loah8-loah8 so5 ，養成歹習慣。
推行效果be7-bai2,chit 學期大部分e5 學生攏ti7 教室食飯，為著照顧學生，家己kap 學生仝款ti7 學校訂便當。做陣食飯是一項趣味e5 經驗，學生攏食kah 歡喜kah，有e5 食真慢寬寬仔so5 ，有e5 pe  真緊，kiat 一目nih 仔 著喝講食飽。看in 食飽，飯包殼仔 收集做一堆，順紲ka7 檢查一下，才知真濟食無了，有e5 剩一半卡加，實在討債。
下晡上課，利用機會kap 囡仔講「天生地養」e5 道理，食飯著感恩，著聽老師e5 話：
各位小朋友！咱中晝做伙食飯真趣味--houN，老師問恁，有飯thang 食，上愛感謝chia5?
「阿爸kah 阿母！」
猶有…
「阿公、阿媽！」
猶有咧！
「老師！」
M7 著啦？
「老師ka7 阮訂飯包--a！」
M7 是按呢講啦！咱食--e5  飯包啥麼做--e5?
「米kap 菜！」
米kap 菜ui3 叨來！
「作穡人，農夫--a！」
作穡人，農夫靠啥播田種菜？
「老師！我知--a，濁水米kap 八堡圳。」
著！濁水溪、八堡圳就是賜咱活命e5 水源，作穡人種作愛土地kap 水，生產農作物hou7 咱食，生理人做飯包hou7 咱方便，老父老母趁錢hou7 咱買飯包，所以咱代先愛感謝天地，咱攏是「天生地養」--e5,先感謝天地，才來感謝父母逐家，感謝e5 心khng3 tiam3 心底，以後食飯著m7-thang 討債，平常時時羞仔 mai3 食傷濟，正頓才食會loeh 。
明仔載開始，中晝食飯愛同齊，先念一段感謝e5 話，才會使chit 食，chit-mai2 toe3 老師唸：
「感謝天，感謝地，感謝老母kap 老父，感謝作穡人，感謝生理人，感謝逐家！逐家寬寬仔食，un5-un5-a2 哺，愛食hou7 清氣 ，m7-thang 浪費，m7-thang 食飯配話。」

 
51.	離鄉不離腔。
母語e5 可貴ti7 伊有落葉歸根e5 真感情，表達人e5 喜、怒、哀、樂真直接，免翻譯，自然閣be7 失真。是一個民族文化e5 骨髓活血，母語若滅，chit 個種族就無法度閣繼續存在。
古早中國人賀知章e5 詩句：少小離家老大回，鄉音無改鬢毛衰；兒童相見不相識，笑門客從何處來。（Siau3-siau2 li7-ka lo2-tai7 hoe5,hiong-im bu5-kai2 pin3-mng5-soe；ji5-tong5 siong-kian3 put siong-sit，chhiau3 bun7 khek chiong5 ho5-chhu3 lai5。）莫怪伊怨嘆，故鄉阿母e5 話m7 敢放be7 記，m7-ku2 故鄉e5 囡仔卻是無人bat 伊。
「離鄉不離腔」，是人e5 思鄉真情，若是無離鄉煞m7-bat 家己e5 父母話，就有卡歹勢，he 就是咱e5 子弟，見講就是北京語，家己祖公留--落來e5 Ho7-lo2 話煞iN-iN-eN-eN 講be7 出嘴，責任是siang2-e5 ？咱著覺醒。五十年受日本統治，咱e5 母語並無損失真濟，為何五十年e5 國民黨政權壓制，煞hou7 母語變kah 無像咱e5,政府e5 語言政策是消滅母語e5 罪魁 ，老師是幫兇 ，是推sak 北京語e5 執行者，過去是不得已，chit-mai3 起應該著反悔，逐家來挽救母語，將功補罪。
阮崁頂庄社區e5 教學活動，除了Siau, Lah-jih 擔任hit 班老歲仔班以外，猶有囡仔讀經班，囡仔班由慈濟人張老師教三字經，本來是用華語唸，chit 擺為著九月重陽敬老會e5 節目，驚做老一輩--e5 聽無北京語，才臨時叫Siau, Lah-jih 教in 漢文音。阮庄裡大大細細e5 母語（Ho7-lo2 話）猶算講了真lau2-tau5 ，教遮e5 一年、二年仔生，嘛猶算輕鬆，be7 像市內學校遐e5 學生hiah 食力，教一段落，toe3 唸五、六遍就真滑liu7 ，不過聲母「g」kap 入聲「p、t、k」e5 收音，仝款咬舌咬舌，誠oh 改正，che 對「離鄉不離腔」e5 異鄉台灣人，敢be7 傷過諷刺。我si2.台灣人，你嘛si2.台灣人，不離故鄉e5 台灣人，已經離腔，離kah 離離離，離kah 已經變調。
教育e5 普及，交通e5 方便，產生多元化e5 社會，對有出入內外e5 生理人，食頭路人，江湖人，台灣話已經是不漳不泉e5 腔口，「離鄉不離腔」漸漸卡淡化，但是對北京語族e5 少年台灣人，無疑是真大e5 諷刺。

 
52.	食飽屎tou7 緊 。（食飽駛就緊 。）
駛、屎仝音，無仝意思，所以chit 句俗語變做一句雙關語，「chiah8-pa2. sai2. tou7-kin2。」到底是keng-the2  人貧惰「食飽屎tou7 緊」，抑是驚牛腹肚傷枵，趕緊飼飼咧hou7 伊「食飽駛就緊」。
一陣作田兄哥，鬥陣ti7 田裡駛牛耕作，作穡人攏是勤勞扑拼kut-lat8 做，看著貧惰人就卡be7 o-lo2,其中一個兄哥，比別人卡慢chiuN7 工 ，做著工課拖沙 兼囉嗦，m7 是講beh pok薰就是講beh ha 茶，ban5牛kau7 屎尿有夠lo5-thi 。半晝仔beh 食點心，逐家歇睏pok 一下仔薰，sun7-soa3  放牛食草，等一下才有氣力thang 好犁，hit-e5 貧惰骨--e5 已經做頭前開始hut 。
小歇一chun7,逐家才叫倚來食點心，相及議論做人e5 本分，有人講「做雞著chheng2,做人著peng2 」；有人認為人kap 牛仝款，「知做知食」上要緊；上蓋m7 好是「貧惰做，kut-lat8 iN-iN 」迄款人，話中含意是leh keng-the2 迄個兄哥。
Hiah 拄好，迄個兄哥食飽想beh 去便所，kap 逐家小招呼，beh 落工免相等，等一下我就來。
「Chiah8-pa2. sai2. tou7-kin2。」做你去，阮beh 牽牛落田作穡，牛已經食飽--lou3,「食飽駛就緊」，趁chit-chun7 落田扑拼上要緊，你chiah 寬寬，阮無beh 等你！
人，實在m7-thang 貧惰，貧惰著hou7 人看無起，貧惰就會吞noa7 ，既然做人，就愛kut-lat8。
附帶說明，駛、屎仝音，無仝意思，有人認為「駛車」真歹聽，講愛叫做開車（khui-chhia），實在是無知識，開門、開鎖、開店、開電火、開電視、開收音機…遮e5 物件敢會搬徙位？駛田、駛牛、駛車、駛飛機…攏會tin2 動一直行、kap 開e5 動作是無仝款，chit 句話出ti7 有歲e5 Ho7-lo2 人，實在不應該，用chit 款比論來醜化 台語Ho7-lo3 話e5 人，就愛家己三思檢討，應該不應該？ 
53.	七分鑼鼓，三分唱。
「Tong. leh. long. tong. chhiang3,tong. leh. long. tong. chhiang3,chhiang3. chhiang3. chhiang3. chhiang3. chhiang3. tong. leh. long. tong chhiang3…」，che 是大戲  beh 搬演晉前e5 鑼鼓聲，叫做鬧場，由後場e5 鑼鼓聲通知逐家，開始beh 做戲--lou3,beh 看小生小旦，抑是beh 看大花苦旦，趕緊搬椅條出來，m7-thang chhian5  傷晏 ，先來先看，慢來--e5 chhun  一半。「Tong. leh. long. tong. chhiang3,tong. leh. long. tong. chhiang3,chhiang3. chhiang3. chhiang3. chhiang3. chhiang3. tong. leh. long. tong chhiang3…」。
有影鬧熱滾滾，未演先轟動，小生哪會chiah-nih8 sui2,小旦有夠kou2-chui，歌仔 唱kah hiah 呢幼膩 ，好聽閣會牽絲 ；大花leh 展雄威，小丑仔真趣味，苦旦若chiuN7 台就真害 ，悲哀苦情一直哀，趁人e5 目屎 滴落來，戲煞逐家那歡喜那leh 會東會西，夭壽！哪會chiah gau5 搬，chiah gau5  noa5 ， chiah gau5 choaN3 ，害人看kah 嘴仔開開，也beh 笑咳咳，也beh 流目屎，頭taN-taN  叫是 真實，toe3 leh  歡喜，toe3 leh 傷悲，做戲khong 看戲戇實在有影。
「七分鑼鼓，三分唱」，這是內行人才會了解，一棚戲若beh  有水準，後場鑼鼓弦館愛佔大部分功勞，舞台頂e5 表演者雖然gau5 siou2 ，無後場e5 鑼鼓聲，就無法度搬kah 生真有影 ，雖然逐家o-lo2--e5 是表演者。歐美e5 歌劇opera 閣卡會凍顯示「七分鑼鼓，三分唱」e5 道理，歌劇演員數十名，後場（前場才著）交響樂伴奏e5 音樂家有卡濟無卡少，加上舞台、燈光、導演、設計kap 雜差等等，論功勞，唱--e5 佔三分，後壁計劃發落e5 智囊佔七分，實在公道。

「七分鑼鼓，三分唱」，用來比論政治、娛樂界kap 翁某代，攏會凍了解，徛ti7 台前e5 明星、主管、翁婿抑是太太，in e5 hia5-pai chhia-iaN7  敢m7 是後壁e5 設計師、智囊團 、牽手抑是丈夫gau5 安排，所以人若有出脫e5 一工，著m7-thang be7 記得幕後e5 人，「七分鑼鼓，三分唱」，做人就愛感恩。


 
54.	小生、苦旦免相瞞，腳花 先踏出來看。
「七分鑼鼓，三分唱」，三分台前，七分幕後經營，一棚戲beh 演會好勢有水準，棚前棚後攏愛有實力，有gau5 撐尪仔  e5 師傅，嘛著有後場e5 鑼鼓功夫，一人khiang3  一款，一人內行一樣，有--e5 pun5 ta7-ti ，有--e5 挨 殼仔弦 、大廣弦 ，有--e5 講口白，有--e5 換布景兼放火藥，逐項會，這是講沈文正e5 布袋戲。
若是ka7 換做搬歌仔戲e5 功夫，小生行路著挺胸，講話愛正經；小旦著sai-nai，腰肢嘛會mai2 ；小丑仔 雖然bai2,詼諧 伊上gau5 ；若是苦旦著愛聽聲喉，第一苦旦廖瓊枝老師若leh hau2 ，你就聽著目屎chhap8-chhap8 流，「小生、苦旦免相瞞，腳花先踏出來看」，一看著知輸贏。
人生那像一齣戲，看人搬無稀奇，家己e5 角色家己張持 ，搬得好，人o-lo2,搬得參參差差 ，別人看攏無，若是搬得無正經、歹看相，就枉費kap 人過一生。beh 過有意義e5 人生，腳踏實地上要緊，免相瞞，瞞--者瞞不識，識--者不能瞞，因為「小生、苦旦免相瞞，腳花先踏出來看」，一看便知輸贏。
 
55.	九月颱，無人知。
為著beh 學客語，專工去板橋參加教師研習會舉辦e5 客語研習班，鬥陣行--e5 猶有陳老師。阮ti7 新曆10月12起程，來到板橋，已經beh 晝，報到了後去chhoe7 分配e5 房間，五六個室友隨時開講khit 來：
早起出門看新聞，講有一個風颱tih-beh 來！
Che. 敢有可能？To 已經咱人8月22，看農民曆寒露已經過去，lioh8-lioh8--ah  霜降就beh 到，秋天尾哪有hit-lo 風颱？無可能e5 代誌。
A3 有che 無可能e5 ？「九月颱，無人知」，你敢m7-bat 聽人講過？雖然chit-mai2 猶未到九--月，m7-ku2 你m7-thang be7 記得，今年是閏雙五，論節氣，太陽曆10月初8是寒露，今仔日已經是12，beh 講太陰曆已經進入九--月，嘛無m7 著，「九月颱，無人知」，chit-e5 風颱會登陸無？實在m7-thang 傷靠勢，猶是小心斟酌一下卡好。
有影 串驚串著，『瑞伯』風颱ui3 輕度發展為強烈風颱，10月14下晡二點已經ui3 恒春登陸進入暴風圈，一場e5 災難大概閃避be7 過了。10月17禮拜五，各縣市攏放風颱假，板橋所在，風勢無大，阮ti7 研習會內照常上課，實在會o-lo2--chit ，『風雨無阻』、『處變不驚』，好親像啥人仔無ti7 代  e5 款式。
逐家利用歇睏時間拍開lajiouh ，無聽m7 知驚，聽了逐家起恐惶，夭壽 ！Chui2-tng2-kha （汐止）已經變成水m7 轉腳，歸鎮浸ti7 濁水底，bok8-bok8 泅；內湖崩山，有人被活tai5;…聽--a3 聽be7 了，講嘛講be7 周至，總講一句，害liu2-liu2 ，「九月颱，無人知」，到taN 你才知？
天光日，報紙pin3-piang3 叫 ，「瑞伯奪命，至少17死15失蹤」、「花蓮上慘，哀聲不斷，全台農作物損失19億」，哪會按呢生？風颱人人驚，財產會損失，人會無命，自古以來「九月颱，無人知」，實在厲害，因為失注意，無預防，才會受災殃。Chit-mai2 e5 時代，科技上厲害，風颱未到，消息已經知透透，beh 防備誠簡單，哪會損失kah 按呢生？Hou7 人感覺怪奇？其實講破誠簡單，人. 家己做得來，山坡地開發kah 傷厲害，水土保持做無好勢，崩山土石流攏是這個關係。
「九月颱，無人知」，ti7 chit-e5 科技時代，已經m7 是使人驚惶e5 不得已，上驚--e5 是人. 無照天理，m7 是天無照甲子 ，是人非非擅做，對大自然過度開發e5 後果。
 
56.	父老囝幼。
前幾工仔親堂阿木兄做70歲生日，講是beh 請我去食豬腳麵線，其實是辦kah 誠chheN-chhau ，70歲是大壽，囝兒孫仔攏chiau5 到，連家己親堂兄弟，合倚來就辦10外桌，有影hou7 阿木兄阿木嫂感覺爽心 ，後生新婦、查某囝囝婿e5 體貼孝順，嘛使人感心。
阿木兄是古意e5 田庄人，kan-na7 會曉一直叫逐家著用hou7 起 ，粗菜薄酒，不成敬意，mai3 客氣，箸gia5 khit 來挾，燒酒lim thang3 海--e5,phoe-thai3 催 ，phoe-thai3 敬。宴席 煞，阿木兄特別留我落來食雞卵糕，講有話beh ka5 講 ：
Ma2-sah！你來一下！（阿木兄e5 第二後生，40歲）
阿爸！beh 創啥貨？
TaN 恁Lah-jih 叔來ti7 遮，beh 來拜託伊ka7 汝做媒人啦！
A3. 免啦！（有聽矣聲，無khoaiN3 影 。）
老細--e5!你ka7 看，就是an2-ni 啦，見擺人若beh ka7 紹介朋友，beh ka7 做媒人，攏是m7 chhap--人 ，無著講卡慢咧，抑無是beh 等外慢，攏40--a3 neh？敢講猶閣少年，be7 等得--a3,就算講今年冬尾娶，明年生後生，beh 聽候到tang 時才會chhiaN5 囝大漢，「父老囝幼」e5 顧慮嘛著小想一下，無就堅心  mai3 娶，做一世人羅漢腳仔。
看阿木兄講kah 目箍紅，hou7 人be7 自在，雖然m7 是悲哀，卻是一項遺憾：
阿木兄！Mai3 心酸，免失望，囝孫自有囝孫福，chit-mai2 e5 少年思想，已經不比卡早，in 家己有拍算，in 家己有家己e5 生活哲學，「父老囝幼」e5 顧慮，對in 講是無卡choah8,taN 你嘛免怨嘆，才40歲nia5,be7 傷慢啦，閣講chin2 e5 人卡長歲壽，chhiaN5 囝是無問題，Ma2-sah 都也m7 是貧惰人，只是婚頭未浮 ，婚頭若浮，自然就有某thang 娶，小弟會ka7 斟酌，相看有hit-lo7 相當--e5,一定報伊看。
「父老囝幼」，少年--e5 若m7 娶，做父母--e5 kan-na7 phih8-phih8 chhoah ，敢有效，不如關心著好，mai3 khng3 tiam3 心肝拖磨。

 
57.	賣茶--e5 講茶.芳，賣花--e5 講花.紅。
校長、各位主任、各位老師：逐家午安！
咱台灣是一個多族群、多語文化e5 國家，有Ho7-lo2 人、客家人、原住民kap 新住民（外省人），通用ti7 社會e5 語言有Ho7-lo2 話、客家話、九族e5 原住民話kap 北京語。
Ho7-lo2 人講Ho7-lo2 話，客人講客話，九族講原住民話，新住民講in 原鄉e5 山東話、四川話、湖南話…攏是誠自然誠正常應該e5 代誌。
一個多語文化e5 社會，為著促進各族群e5 和諧 交流，學會曉無仝族群e5 語言，是值得鼓勵--e5,對無仝族群e5 鄉親朋友，嘛是一種尊重。若是be7 曉講無仝族群e5 話語，當然使用北京語是上蓋方便--e5。但是千萬m7-thang kan-na7  為著方便，煞來放sak  家己族群e5 父母話，父母話若無傳教hou7 咱e5序細，以後世世代代e5 囝孫，m7 知會變做啥款人e5 後代--lou3!
Chit 擺去板橋教師研習會參加客語研習，目的就是beh 了解客家人文化kap in-e5 語言，雖然才短短 6 工，be7 凍學著啥麼，但是至少嘛提供一個講客話聽客話e5 環境，會凍習慣客家人e5 交談方式，習慣聽in 講話e5 聲音。
參加e5 老師攏總有40 個，其中有5個是Ho7-lo2 人，講解e5 教授、講師攏是客人，當in 知影有be7 曉講客話e5 Ho7-lo2 人參加chit-e5 課程，攏感覺誠奇怪，嘛一直表示歡迎、o-lo2 kap 鼓勵，這就是人kap 人誠懇做夥e5 開始。
上課中阮無反對in 講客話，in 嘛會ti7 無容易瞭解e5 所在，用Ho7-lo2 話抑是北京語做補充，下課後e5 交陪，為著驚做阮聽無，大部分攏用Ho7-lo2 話開講，阮嘛利用機會ka7 in 請教講客話。「賣茶--e5 講茶.芳，賣花--e5 講花.紅」，其實m7 是蕭老師teh 『老王賣瓜，自賣自誇』，語言e5 重要性，由羅肇錦 教授講--e5 一個笑話，會凍小可證明出來：
有一個Ho7-lo2 人朋友，用客語講「你是客家jin5」，伊感覺聽著be7 爽，就應講「你講我是客家jin5(仁），我嘛beh 講你是Ho7-lo2 jin5(仁）」，逐家攏是土豆仁，細細粒仔，半斤八兩，攏無相phiN。其實客話「人」e5 發音是「ngin3 」，m7 是「jin3」，因為發音m7 著，才來引起誤會，羅教授講這是一個笑話，m7 是真--e5。
語言m7 但是溝通e5 工具nia5,伊嘛有語格，就kap 每一個人攏有伊e5 人格仝款，父母話是展現家己族群文化e5 靈魂，母語若失，伊e5 族群一定消失，平埔族e5 消失就是一個例。幾年來，小弟一直leh 推sak 台語，目的著是ti7 遮，並m7 是teh 「賣茶--e5 講茶.芳，賣花--e5 講花.紅」--nia7-nia7。
客語基本上分四縣、海陸二種腔口，ti7 遮咱用卡濟人講e5 四縣腔來說明，真可惜，小弟m7 是語言天才，6 工中間，學無幾句會曉講--e5,今仔日會凍ka7 恁紹介--e5 只有客語e5 音韻，hou7 逐家kap 小弟仝款，小可 來了解客家話kap Ho7-lo2 話到底有啥麼無仝e5 所在，下面咱著來講客語e5 聲母、韻母kap 聲調：（以下省略）

 
58.	先小人 ，後君子。
卡早e5 老厝邊江先生，舊年搬新厝，舊--e5 hit 間想beh 甩掉 ，就貼出告示，經過半年卡加，才ti7 頂ko3月賣出去，景氣bai2,房屋價數淒迷 ，十外坪e5 街路厝，才賣280萬，實在傷俗，莊老師最近欠錢用，這是姑不利將e5 無奈。
買賣成交，字頭扑定著，提錢交厝，人講--e5 銀貨兩訖了後，就愛kap 中人算khan-kau5-a2 料 ，買厝兩分，賣厝--e5 一分，這是一般e5 價數，若有事先明phin2 ，就照phin2 行。因為khan-kau5-a2 是厝邊，買賣晉前抑無明phin2,kan-na7 講chhin3-chhai2 就好，theng3-hau7 買賣成立，beh 扑定頭e5 時陣，可能是江先生傷過chhin3-chhai2 無注意，抑是無經驗引起，代書字 寫好，hou7 in 過目硩印仔 ，明明寫--e5 是賣方佣金 一分，照算著二萬八，一時江太太煞來翻kha-chhia ，嫌人傷貴，kan-na7  beh 付一萬箍，當然人m7 肯提。逐家是厝邊，講著錢猶是無hiah 好講話，「先小人，後君子」，白紙寫烏字，寫kah 明明明，哪有講好才閣反悔e5 代誌，beh 算照情理來，若無規氣 著mai3 提嘛無要緊。
TaN 著害，江太太m7 甘付出hiah-che7 錢，來投hoan5 聽 ：有夠無意思，亦無帶念是老厝邊，hiah 呢敢，二萬八正實beh 提kah 夠夠夠。猶是江先生卡明理：古意人，m7-bat 買賣過，才會傷疏忽，taN 定頭扑好，beh 翻beh go5,已經無卡choah8,人也無ka7 你欺，嘛無ka7 你騙，叫代書寫契約，就是「先小人，後君子」，chia5 叫咱be7 曉看清楚。
「先小人，後君子」，做代誌，尤其是有利害關係e5 金錢財產，著負責任e5 工課，話講tiam3 頭前，免得以後加講話。

 
59.	M7 是phoa3 甘蔗，就是poe7 虎鬚。
Phoa3 甘蔗e5 phoa3,寫漢字「破、剖」 攏無啥通，用「劈」意思可能卡通，劈唸phek，音韻be7 通。Phoa3 甘蔗kap 削甘蔗無仝，削甘蔗是削甘蔗皮，phoa3 甘蔗是ui3 甘蔗e5 中心，一刀phoa3 做兩爿 ，有才調一刀ui3 甘蔗尾phoa3 kah 甘蔗頭，就愛技術，會用得講是特技表演。Phoa3 甘蔗e5 趣味ti7 遮。
Poe7 虎鬚m7 是beh 捻虎e5 嘴鬚，是一種拈鬮仔 鬨食  e5 sng2 笑方式，閒閒無代誌做，逐家poe7 虎鬚chhit-tho5,『抓到大頭』出錢卡濟，『抓到小頭』出錢卡少，抽著空鬮仔做人客，免出錢閣會凍kap 人食peN5 濟 ，出錢濟少無關係，有thang 食有thang sng2 閣免做工課，得著e5 快樂真濟。這比舊社囡仔公食公開  e5 方式無啥仝，比較卡好sng2。
Phoa3 甘蔗e5 sng2 法是按呢，蔗頭蔗尾切齊齊，甘蔗chhai7 hou7 挺 ，蔗刀gia5--咧，相chiong-chiong  一刀phoa3 落去，phoa3 做二爿--e5 就算你e5,phoa3 無過--e5 換人phoa3,chit 支你先phoa3,後支就愛換我，無相phiN ，實在誠好sng2,可惜phoa3 做爿e5 甘蔗卡無好ge3 。
過去農村社會，庄腳人平常時卡無娛樂，嘛無te3 去 ，tiam3 店仔頭phoa3 甘蔗kap poe7 虎鬚攏是誠好e5 消遣，m7-ku2 若逐日一工到暗攏leh 「m7 是phoa3 甘蔗，著是poe7 虎鬚」，就m7 是好 kioh-siau3 --lou3,尤其是少年家仔，beh 食m7 願做，一日閒仙仙做店仔撐 ，「m7 是phoa3 甘蔗，著是poe7 虎鬚」kap 人sng2 笑消遣，he 是hou7 人喝au3 少年 。
時代已經無仝，beh 看phoa3 甘蔗kap poe7 虎鬚，實在無tang3 看 ，chit-mai2 e5 囡仔兄，「m7 是KTV就是扑電玩」，好sng2--e5 真正濟，Siau, Lah-jih 奉勸逐家，千萬m7-thang sng2 kah 傷過火。


 
60.	Lim hou7 茫茫，當做四邊攏無人。
講著lim 酒我就khi3,khi3 beh 創啥？若是查甫人講--e5 就是去beh lim 燒酒啦！若是查某人講--e5,就是氣phut-phut。
酒是穿腸毒藥，為啥麼heng3  lim e5 人hiah 呢濟？酒精e5 gian3 頭  hou7 人迷，「Lim hou7 茫茫，當做四邊攏無人」e5 仙境，我欲飛，我beh thau2 放 ，逃避現實e5 壓力，上好做眠夢，眠夢be7 成，就借酒來酩酊 ，省事事省，lim 酒我上heng3。
人逢知己飲，lim 酒並m7 是歹事，害著害ti7  無cham7-chat ，散lim  無時陣，lim 兇酒，過磅誤大事，頭昏昏腦頓頓，「lim hou7 茫茫，當做四邊攏無人」，啥事m7 敢做？酒醉心頭定，敢有影？也敢kap 人大細聲，也敢kap 人拚輸贏，輕者失人格，嚴重--e5 會坐監牢，興燒酒天天醉e5 朋友，你敢m7 知影？
酒有促進血液 循環e5 作用，對身體有好處，閣是三頓料理e5 必須品，beh 按怎看待酒e5 需要，mai3 lim 傷濟，mai3 lim 過度，以啥麼做標準？Lim 酒ka7 當作是食藥，藥飲觀念之下，就be7 lim 過磅--lou3。
「Lim hou7 茫茫，當做四邊攏無人」，上好m7-thang！

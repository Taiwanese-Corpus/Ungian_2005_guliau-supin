十、【Giong7-beh chheN-hun7 去e5 hit 條圳岸】
 
毛毛仔雨，落beh 兩禮拜，到 taN 一直落be7 煞，有時sap-sap 仔落，有時閣著gia5 雨傘穿雨幔，『梅雨季節』落kah hou7 你會生菇『發霉』，『梅雨季節』chit 句中國話閣真合咱台灣口味。有影to-tioh8 ，信義鄉風櫃斗e5 梅仔若出，就是毛毛仔雨落be7 停e5 開始。Chit 兩禮拜以來，雨雖罔無大，但是罕得停睏過一點鐘久，好佳哉並無影響著日常生活歡喜e5 心情。
今仔日是禮拜日，在來就定定利用chit-e5 歇睏日kap 牽手去peh 山，享受一下仔腳蹄尾仔躡- -一下躡- -一下e5 趣味，嘛會凍拄著無疑誤tng7 著e5 朋友開講，回想一寡囡仔時代e5 記智，khioh 轉來一屑仔青春e5 氣味。啥知透早起床煞猶leh 落垃圾雨仔，就無ka7 牽手叫精神，家己kap 平常時按呢khit 來看報紙，然後靜坐- -chit-tiap8 久仔，想be7 到報紙chiah 看一半，天煞忽然間光iaN7-iaN7 - -khit 來，假那日頭已經浮chiuN7 山？像浮筒e5 心，已經坐be7 tiau5 椅，無閣想beh ka7 牽手吵精神，ka7 報紙khe7 - -leh ，提起鐵門e5 遙控器，將門開- -開，牽出來彼隻老鐵馬，kap 熱人歇睏hit cham7 仝款，四界罔lap8 罔seh8 ，想beh 走揣看有過去e5 腳跡thang 心悶- -一下無？
騎鐵馬出門散步，猶原習慣倒斡、正斡，斡向東旁騎，街- -nih e5 市仔已經人馬喊喝，都七點外，趁食人無卡早出門，beh 那趁有食？你敢m7-bat 聽過序大人按呢ka7 汝教示：「pin7-toaN7 ，吞noa7 。」生理人無kut-lat8 是賺無食- -e5。七點外- -a7,有e5 人是已經扑拼二三點鐘。跨過大線平交道，開始有鼻著田土味，chit 時小可有日花仔chhio7-tioh8 ，be7 熱.有一絲仔涼，腳那lop8 .目睭那四界lio2 ，遠遠e5 八卦山脈誠青翠，面頭前e5 稻仔園嘛攏青sim3-sim3 ，詳細斟酌一下看，第三遍草已經搓了，不過猶未飽kui7 ，親像當轉大人e5 少年家，誠chhio-tio5 ，誠有生命力，莫怪會青sim3-sim3 、sim3-sim3 青，充滿活力，充滿希望。
來到塚仔埔e5 尖仔尾百姓公仔廟邊，斡倒旁行牛車路向北，就是beh 轉去庄腳祖厝e5 路，一向攏是慣習按呢行，一條墓仔埔路大約七八百公尺遠，古早是牛車溝，lou7-k￠-moai5 （濁膏糜）路誠歹行，chit-ma2 已經鋪點仔膠，嘛無牛車thang iN7-oaiN iN7-oaiN 吼，有- -e5 是鐵牛抑是￠-t￠-bai2 e5 汽油味。七八百公尺是無遠，m7-ku2 卻有真遙遠e5 記智：
阿祖、祖媽toa3 ti7 遮，雖罔m7-bat 見過面，m7-ku2 每一擺若經過，定著有我e5 思念，看著土墩，想beh kap 過去e5 因緣結相黏，可惜牽be7-oa2 ；阿公嘛是無緣相bat ，阿媽小可有淡薄仔記持，In kap 阿爸、阿母攏toa3 ti7 chit 箍圍仔，仝款hou7 我siau3 念感恩；猶有，庄裡e5 過去，ti7 chit-e5 菅草芒茫拋荒內底，m7 知影有偌濟故事thang gi7-niu7 pho3-tau7 做話題，kap 阿爸阿母做厝邊- -e5 就是二伯kap 二姆，在生In 兄弟著m7-bat 冤家過，阿母早去世，若照人e5 風評o-lo2 ，阿姆In 兩同姒[妯娌] 應該真會做夥得即著；另外au3-tat-a2 伯、清水仔兄、hok-thoan5- -e5 、A-se - -a、ji7-lou2 kap 我hit-e5 同窗表兄Ma2-sa3 …攏嘛仝款kap 在世按呢鬥陣，只是m7 知In 敢猶會為著世俗代誌來會.來sio-cheN3 冤家？抑是恬恬寂靜，be7 計較一切？
那騎那想，那想那騎，e-cha2-khi2 煞無閣斡倒旁，面向東旁向前看，腳頭那teN3 力， peh khit-lih 中圳仔橋頂，che 是ui3 南旁八堡一圳e5 分流支線，ui3 橋頂斡南騎，閣過一個水閘仔就會到阮親姆In 兜，chit-e5 親姆是三兄e5 丈姆，三兄娶三嫂，就一直toa3-tiam3 親家親姆in 兜，因為親家親姆kan-na7 一個查甫囝，猶細漢，m7-chiah kap 阮爸參詳hou7 In 囝婿查某囝kap In toa3 做夥，ka7 In tau3 作穡，等後生若大漢娶某chiah hou7 In 離開，無疑誤新婦都猶未娶- -leh ，後生煞來亡，一個18 歲e5 少年家，扑拼ti7 田裡駛牛犁耙煞去hou7 雷公敲死，三兄從按呢變做hou7 人招- -e5 ，風俗上講做「娶出招入」。
順圳岸騎，路邊e5 花草誠旺誠自然，有草仔芳，嘛有花芳，有蝶仔iaN7-iaN7 飛，樹仔頂嘛有看著白頭殼仔（khok-a2、khiak-a2 ）跳來跳去，互相leh kh￠ si-a2 相借問，抑是leh 唱戀愛歌嘛無定著！來到親家In 兜厝後，無想beh 入去，恐驚矣會影響著歡喜心適e5 心情，因為chiah-e5 厝宅早就拋荒，雜草誠濟，無人toa3 ，無人出入，十外冬前親家親姆相續過身了後，In e5 兄弟囝孫有e5 出外發展，toa3-ti7 故鄉- - e5 閣be7 和，種種e5 be7 順序，隨人離開，kan-na7 剩瓦厝kou2 tiam3 遐leh 稀微。想當時，親家親姆In 家族，雖然m7 是「樹大，會蔭人」e5 大好額人，總是ti7 阮Chhan5-tiong （田中）有甲外地穡thang 作，嘛算是闊作好食穿過日e5 有錢人，啥知人生過程就是按呢創治人，抑m7 是貧惰，抑m7 是siau2 貪作孽，哪會變成chit 款地步，真正是「萬般都是命，半點不由人。」
突然間路邊飛出來五六隻斑鴿，ah ！m7 是，是火chui-a2 （火鵻仔、紅斑鴿），ah！猶有，嘛有斑鴿to-tioh8,嘛有大花斑、白頭殼仔、chheN-ti-a2 （綠繡眼）、bang7-tang-tiuh-a2 （芒噹丟仔）…oa5 ~！哪有chiah-nih8 濟e5 鳥仔- -neh ？實在hou7 人歡喜 1 tio5 ，bang7-tang-tiuh-a2 ti7 hia .尾.閣sim3 - -一下-sim3 - -一下，有夠古錐活跳，四五隻chheN-ti-a2 那飛那歇，ki-ki kiuh-kiuh ，那像leh 引 chhoa7 人欣賞早起e5 景緻，誠快樂、有希望、好chhit-tho5 、充滿生命e5 活力。
繼續順圳岸騎，離開拋荒e5 厝宅，來到八堡一圳e5 支流水chhian7 所在，遠遠看khit 來，親姆In 兜e5 古厝，已經消失ti7 旺旺e5 樹林內，趕緊giu2 轉來現實e5 目睭前，親像有li-li la7-la7 e5 水流聲，探頭一下看，八堡二圳e5 溪水ti7 紅毛土khong7 - -e5 溪底恬恬仔流，無kai3-goa7 大，可惜m7 是kai3 輕鬆leh 流。有平洋有水流e5 田庄所在，本成是無teh chhoe7 e5 sui2 ，可惜面頭前e5 八堡二圳，雖然用水泥khong7 溪岸，兩旁tiong2 - -出來e5 溪岸會使chit 駛自動車，清氣閣liu2-liah8 ，m7-koh 紅毛土岸khong7 了無sui2 ，溪底閣垃圾物kui 大拖，是時間無早，抑是感覺齷齪，無閣繼續看，趕緊『回家』，結束早起舊記智e5 巡視，sui-bong2 有稀微，回憶總是使人歡喜。
六、【開刀房來.去.一choah8 】＜Siau,Lah-jih 1997.6＞
破病過才知病痛e5 苦楚，hou7 人覺悟：身體愛顧。
腳倉開刀過，才了解查某人e5 囉嗦、ak - chak、無變步：從今以後，著卡疼惜查某。
十男九痔，困擾多年，趁身體勇壯e5 時，做一e5 根本的e5 醫治，提著健保卡決定beh 來去彰基求醫：
「若beh 痔瘡斷了離，上好著是開刀處理。」
經過醫生e5 說明才知機，開刀m7 免驚，be7 艱苦嘛be7 痛，「m7 - ku2 著請假toa3 院，恐驚影響學生e5 讀書。」
無要緊，誠簡單，toa3 院兩暝，著會hou7 你轉去笑bi5-bi5 。約定日子，「後禮拜五早起」即閣見面，嘛無kap 厝內e5 人參詳著決定beh 去。
1997年五月廿三早起，某囝陪伴來彰基，驗明身份，剝了身軀e5 旆鍊手錶，換著患者e5 身穿，決心beh 入去開刀e5 房間。
上午10 點55分，護士叫著名字，喝一聲「toe3 我行」，醫生e5 話著聽，護士交待- -e5 嘛愛行，經過一扇門，一時間感覺親像kap 有情e5 世界斬斷，看著內面e5 護士、醫生，假那是救苦救難e5 佛祖觀音。
入來e5 人有e5 戇神戇神，有e5 面仔荒荒m7 知影beh 創啥物，兩位老大人，三個少年家，kap 一e5 面目平順e5 老兄弟，逐家恬恬無講話，kan - na7 teh 聽候觀音e5 叫聲，「你是叨一e5 ，beh 創啥貨？」
觀音真無閒，問過來，行過hit 旁，有時注射有時問口供。chit 時陣，心內平靜，壁堵也無時鐘， 時間那像無leh 進行；吊一筒大筒- -e5 chhun 一半，護士小姐過來看，講已經輪著你chiuN7 手術台頂；麻醉師用藥方，「一點仔痛痛，一屑仔gong5 -gong5 ，做你放心，按呢無妨。」
主治醫師kah 助理、護士，大概已經動手？有- -e5 gia5 刀，有- -e5 割肉，有- -e5 止血，有- -e5 kou5 藥…
In 問「會痛.be7 ？」我講「無問題。」…
觀音佛祖輕聲細說，認真leh choe3 (做)，對覆ti7 手術台頂e5 人講：
「m7-thang 一直問，加講話！按呢阮會誠歹做，若有teng5 - taN5 去，你敢beh ？」想著誠歹勢。
M7 知經過外久，總是得著解救，又閣轉來凡間e5 繁華、溫柔，有情也好，無緣也罷，家己e5 業著愛家己拖。開刀後e5 感覺是無方便，腳倉小可會痛，想講精神好好，真想趕緊beh 轉去，toa3 了才一暝，就辦出院。
轉到厝裡才知代，m7 知是醫生ka7 我騙，抑是家己皮肉有卡bai2 ，腳倉e5 hong5 .未退，beh 坐be7 坐，beh 徛嘛害，閣時常想beh 放屎，taN 著害，一時煞m7 知影按怎排解。明仔載beh 如何去上班，kah 學生囡仔pho3-tau7 落下頦，無法度就ka7 學校請假，聽候幾日仔才看覓。
每日倒tiam3 眠床頂，車跋反，坦覆擋無久，坦笑撐be7 - tiau5 ，無奈何，睏坦攲；睏坦攲，目睭閒閒，精神好好，啥路用，抑be7 用得看冊，嘛be7 使chit 寫字，無.來.看TV，看TV，看久.你kaN2 會變斜視 ；無.taN .mai3 ，落尾kan-taN 戇戇仔聽收音機，聽到睏落去。
按呢無打緊，一日藥仔換四擺，換藥晉前腳倉著愛洗清，洗了浸燒水，十五分鐘，拭乾抹藥，貼紗布、才穿褲，lo-lo-thi-thi，界seng5 查某人leh 處理M.C。上phaiN2 - phang2 - -e5 著是放屎chit 一項代誌，有時誠輕鬆，有時腳倉重重，beh 放無半項；有時不得了，雄雄來，擋be7 - tiau5 ，好佳哉、ti7 厝內，無.著害，實在厭氣見笑代，無講恁m7 知。
查甫人啊！到 taN 你才知，查某人e5 目屎，查某人e5 感慨，tng7 著hit 項- -e5 來，心情bai2 ，猶原著照起工服侍翁婿。查甫人啊！想看覓，che.kam2 合應該。
閣轉來學校教冊- - lou3 ，感謝同事：
「破病過才知病痛e5 苦楚，hou7 人覺悟：身體愛顧。恁e5 關心，恁e5 照顧，hou7 我感心，hou7 我 目睭tam5 kou5-kou5 。」m7 - ku2 恁敢知，『家己e5 業障家己受，家己e5 運命家己修，啥人都無法度ka7 你解救。』
「腳倉開刀過，才了解查某人e5 囉嗦、ak - chak、無變步：從今以後，著卡疼惜查某。chit 幾工e5 無奈，chit 幾工e5 lo-li-lo-so ，清洗、換藥，親像查某人e5 經驗，深深e5 體會----尊重查某人，疼惜查某人，是查甫人愛做e5 工課。」###
播田播無choah8 ，挾肉夾相拖。
 
昨昏去hong5. 請，是新娘攤，學校同事查某囡仔beh 嫁翁，因為傷慢到位，kap 無熟似e5 朋友坐做夥，gia5箸挾菜、lim 飲料、敬燒酒，攏hou7 人卡客氣卡be7 自然，一齣菜出來，互相著客氣歸晡，有e5 講beh 敬老尊賢，有e5 講免客氣，隨人家己，推來推去，煞變做誠無趣味。
第三齣出來一盤「茶鵝」e5 新口味，有茶芳kap 鵝肉e5 滋味，無se3-ji7 ，伸箸著ka7 伊挾，頇顢師傅切無離，挾一下連三、四片，倒手gia5湯匙仔tau3 相共，猶伸一塊細塊仔黏死死，不得已只好挾來到碗kiN5 ，誠歹勢續嘴消遣一下仔家己：「播田播無choah8 ，挾肉夾相拖。」無疑誤，煞hou7 逐家笑哈哈！
少年朋友聽無人leh 笑按怎？提出疑問問因端：啥麼意思？
古早作田除了靠牛幫忙以外，完全是人工，播田會直choah8 ，著愛長期練習，拚勢學才有才調，若是貧憚學，落田播秧仔著知影，一定be7 直，歪歪chhoah8-chhoah8 ，chit 款貧惰人，講著食伊上勤快，有好料--e5 ，一定chiN3 頭前，想盡辦法beh 加人食卡濟，「播田播無choah8 ，挾肉夾相拖」e5 意思kap 「食飯用碗公，做工課閃四方」共款，攏是kut-lat8 食，貧憚做e5 au3 少年。
 
φ註解φ
choah8 ：[行列，線條]
挾肉：ngeh bah 。
hong5.請：hou7 人請（客）
新娘攤：娶新娘e5 酒宴。
無se3-ji7：[不客氣]
碗kiN5：[碗e5 邊緣]
因端：in-toaN，原因。
歪歪chhoah8-chhoah8：歪歪斜斜。
chiN3 頭前：[ 擠前頭]
加人：加別人，比別人卡濟。
 au3 少年：飯桶頇慢e5 少年人。












 
 
豬岫m7 值著狗岫隱。
 
岫，著是歇睏安眠e5 所在，豬睏豬寮（tiau5 ），狗睏狗櫥仔，豬寮起了大間閣舒適（su3-si7 ），有圍有kham3 （厝頂），chhin3-chhai2 嘛有seng5 一間厝，透風落雨m7 免驚，暗時仔睏落嘛卡會落眠、免驚惶。比狗櫥仔嬴濟--lou3 。
狗櫥仔，閣那親像lok8-tu3-a2-- 咧，細細間那鳥櫥，he. 是好命狗才有thang 享受--e5 ，普通狗是無hit-lo7 命，普通狗若有chhu chhau3-chhiN （鋪稻草），抑是chu7 （墊）紙枋 thang 睏暗，伊to7 睏kah ka-choeh8 做好夢。
好是人teh 好，卡舒適嘛m7 值著阮兜e5 爽快閣如意，家己e5 厝有家己e5 味，囡仔上知機，m7 信，試看咧你就知，chhoa7 恁兜e5 幼囡仔去別人兜過暝看覓，包領一暝到天光？m7 是，是睏落眠床吵kah 天beh 光，「豬岫m7 值著狗岫隱」，實在有影準。
Hit 日去畚箕湖，toa3 ti7 畚箕湖大飯店，雖然房間舒適清氣，嘛是有人睏be7 去，睏be7 去e5 人猶是chit 句話：「豬岫m7 值著狗岫隱」，In 攏感覺厝內上好睏，若是chit 款歹僻鼻無改進，是beh 如何雲遊四海，到處為家去chhit-tho5--neh ！
φ註解φ
lok8-tu3-a2：犯人間，監獄。
ka-choeh8：睏落眠。



 
 
M7-bat 剃頭，拄著鬍鬚--e5 。
 
朋友葉--先生，最近kap 人sng3股票，i7 kah jiat8-phut-phut[玩得不亦樂乎]，頂日kap彰化e5 富邦證券行交關，買幾支電子股，今仔日beh 去交割，時間算準準，下晡三點到位，提著中區銀行e5 金融卡，到富邦證券行樓腳e5 提款機beh 領錢，m7 知是操作m7 著，抑是提款機故障，錢領無著無打緊，連金融卡煞去hou7提款機咬去。
不得已去問櫃臺e5查某囡仔，伊講愛等In業務經理來處理，等了幾分鐘，業務經理拍開提款機e5內部，檢查看叨位出問題，才閣叫朋友葉-- 先生試看覓，共款領無錢，時間一分一分過，三點半giong7. beh到，taN beh如何？錢無納是beh按怎辦交割？經理--a3！你著替客戶想辦法，真正有影「m7-bat剃頭，拄著鬍鬚--e5」，哪會chiah歹運。
好佳哉，經理有交待，請chit 位人客寬寬仔來，提款機隨時叫電腦技師來修理，歹勢請你小等待，「m7-bat剃頭，拄著鬍鬚--e5」，頭已經洗落去，卡苦嘛著聽候，無，敢beh明仔載chiah 閣來。thi-thu5（延chhian5）點外鐘，總是ka7代誌辦好，心情輕鬆，朋友e5 嘴仔笑kah離獅獅，又閣有錢thang趁--lou3。
φ註解φ
鬍鬚--e5 ：hou5-chhiu，嘴鬚真濟。
i7：sng2，[玩]
交關：kau-koan，有交易買賣。
金融卡：kim-iong5-khah。
故障：kou3-chiong3。
嘴仔笑kah 離獅獅：[裂著嘴笑] 
 
有錢烏鯧都會飛過烏山頭，
無錢三界娘仔跳be7 過hou7-teng7 。
 
烏鯧是好魚，出產ti7 海裡，三siap （三、 四十）年前beh 食烏鯧魚，m7 是好額人著是海派e5 chhit-tho5 人、趁食人，普通人是無迄款命。烏山頭ti7 台南縣善化東旁e5 山區，附近有一kai5 烏山頭水庫，也著是珊瑚潭，平洋人beh 食烏鯧魚著真無簡單，烏山頭e5 阿舍beh 食烏鯧，人是chhoan5 便便，按呢你著知影有「錢」e5 好用。
三界娘仔是誠細尾仔e5 chiaN2 水魚，往過田裡、水溝仔滿四界，因為細尾，hou 無thang 食，只有囡仔leh hou chhit-tho5 ，講「無錢三界娘仔跳be7 過hou7-teng7 」，kan-na7 ti7-leh 對應「有錢烏鯧都會飛過烏山頭」，有錢、無錢差hiah 濟，有錢講話會大聲，無錢講話無人聽，所以世俗事是錢leh 做人，m7 是情leh 做人。
「有錢烏鯧都會飛過烏山頭，無錢三界娘仔跳be7 過hou7-teng7 。」chit 句俗語，講卡粗嘴咧，著是「有錢使鬼會挨磨」啦！
 
註：hou7-teng7 著是戶碇，『戶限』。
φ註解φ
海派：慷慨大扮e5 派頭。
一kai5：一個。
珊瑚：san-ou5 。
平洋：peN5-iuN5，平原。
阿舍：有錢人。
chhoan5便便：準備好勢leh 等待。
三界娘仔：清江魚，水溝仔e5 細尾魚。
hou7-teng7：戶碇，[門檻]
卡粗嘴咧：[露骨一些]












 
 
狗都會踢著錢。
 
古早人講台灣錢淹腳目，意思是講台灣chit-e5 所在誠好趁食，只要願做，免驚矣無錢thang 趁。
有人講chin2.e5 景氣真bai2 ，hou7 人感覺懷疑懷疑，你ka7 看，chit 擺e5 縣市長選舉，鬧熱滾滾，開著chiah 濟錢，文宣海報、廣告看板、薰酒檳榔、三頓e5 開銷，猶有ou-se 選民e5 買票錢，一開著算千萬，chiuN7 億，敢有影景氣bai2 ？
講著買票錢，chit 款賄選e5 惡質文化，立法委員謝聰敏先生質詢講：ou-se 買票e5 情形誠嚴重，連「狗都會踢著錢」，實在無過分，過去e5 買票是買穩--e5 ，有買有投，有買有效，無穩tak-tak （當）e5 票無買；chit-mai2 是買歸遍--e5 ，除了hou7 人點油做記號--e5 以外，有選舉權--e5 攏有份，若是厝邊隔壁有收著買票錢，偏偏kan-na7 ka7 我lang3 過，he 就be7-tang3 將按呢放hou7 做拄好，用討--e5 嘛beh ka7 伊討kah 有，人講『不拿白不拿』，無leh 戇-- 講！所以若買有一、兩成e5 效果著be7 bai2--a3 。
咱按呢假設ka7 想看覓，選舉前hit 一、兩工，候選人提錢買票e5 狀況，各柱仔腳分錢hou7 選民，敢無seng5 用ia7--e5 ，ia7 kah 一四界。縣議員、鄉鎮長選舉閣到--a3 ，有人無閑抄買票e5 名單，有人chong5 買票e5 銀票，有人猶閣teh 煩惱選舉e5 惡質化，卡濟e5 人leh 歡喜過年炊甜粿e5 甜粿錢有了了，因為有人出便便。
逐家著小心，選舉到--a3 ，「狗都會踢著錢」，這是一句新e5 俗語，行路著se3-ji7 ，當你踢著錢e5 時陣，beh khioh 抑m7 khioh ，問你家己。
φ註解φ
ou-se：[賄賂]
chiuN7億：上億。
穩--e5：穩當--e5
lang3 過：[空過去]
seng5 用ia7--e5：[ 像用撒的]
chong5：[忙著奔走]
銀票：gin5-phio3，鈔票。
khioh：[撿起]














 
 
佛愛金妝，人愛衣裝。
 
愛sui2 是人e5 本性，查某愛sui2 ，查甫嘛愛sui2 ，囡仔愛sui2 ，大人嘛愛sui2 ，著是老歲仔人仝款愛sui2 。
今年頭一擺穿西裝上班，tng7 著查某囡仔同事，目睭掠我金金siong3 ：老師！oa5-a2 ！足ian-tau5--e5 neh ！看khit 來無輸少年家--ou 。
tng7 著老兄弟：喂！今仔日beh 叨出差。
連tng2 到厝內，查某囝都按呢問：爸！beh 去hong5. 請--hioh ！
可見人是偌呢愛sui2 ，kan-na7 看別人sui2 都感覺爽快，無講hit-e5 穿sui2 衫e5 人，hong5. 呵咾著m7 知beh 外爽咧。
「佛愛金妝，人愛衣裝。」穿插是人e5 包裝，包裝若舒適合身份，會展現個人e5 氣質，老師有老師e5 pan7 ，生理人有生理人e5 風度；醫生護士e5 仁慈，做穡人做工仔人e5 kut-lat8 扑拼，攏會凍ui3 In e5 穿插看出來。特別常常ti7 電視頂出現e5 公眾人物，過份e5 打扮，抑是chhin3-chhai2 e5 身穿，攏是一種e5 無禮貌。雖然講，人愛重內才，腹內若好，管汰伊身穿有合場面也無，我beh 像少年人講--e5 『只要我喜歡，有啥麼不可以。』若按呢著隨在你--lou3 。
 
φ註解φ
金妝：用金箔裝飾。
金金siong3：[睜大眼睛直看過來]
足ian-tau5--e5 neh：[好帥哦！]
穿插：chheng7-chhah，[穿著]
pan7 ：模樣，[樣子]





 
 
激kah 一身那荷蘭豆仔。
 
穿sui2 人人愛，特別是少年人，當青春e5 『帥哥、美女』。查某囡仔愛sui2 愛妝，人講he. 是天性，無人會加講話，若是查甫囡仔，tng-leh phah-kok8-ke （扑咯雞）e5 少年兄，無妝無thaN2 chhin3-chhai2 穿穿咧，人講au3 少年，抑若beh 妝一個卡sui2 咧，又去hou7 人keng-the2 （警惕）講「激kah 一身那荷蘭豆仔」-- 咧！寂寞e5 十七歲，kap chit 種gai7-gioh8 可能有關係。
其實講你「激kah 一身那荷蘭豆仔」，嘛無啥物歹意，thiau-kang 妝hou7 sui2-sui2 ，雕kah 親像一莢（ngeh ）荷蘭豆按呢，青青翹翹，照講無啥麼m7 著。驚是驚講妝了傷過份，超出一般流行e5 尺度，男兒查某體，奇裝異服，按呢人著警惕你「激kah 一個那坩仔仙」咧，he. 著誠歹聽，坩仔仙啥麼意思你敢知？著是像「午夜牛郎」hit 款，妝hou7 sui2-sui2 thang 來去趁錢按呢。
猶有一種是愛sui2 愛妝，m7-ku2 貧憚作穡，貧憚趁錢，kan-na7 激一身穿，激kah 親像荷蘭豆莢，chhiN-khiau3-khiau3 ，he. 人警惕伊是啥？「激kah 一身那阿舍」咧！愛sui2 是本性，穿sui2 拄好著好，m7-thang 失了本份。
 
φ註解φ
無妝無thaN2：無化妝無打扮。
au3 少年：貧惰無活力e5 少年。
keng-the2：[諷刺取笑]
gai7-gioh8：[尷尬不習慣]
thiau-kang：故意。
坩仔仙：khaN-a2 仙，同性戀雞姦叫做㳜坩仔。
阿舍：好額人。








 
 
雙頭無一ngauh 。
 
作家Babuja A.Sidaia. 講e5 故事：u7 chit8-chiah kau2-a2 ，ka7 chit8-ki bah-kut ，tong5-si5 khoaN3-tioh8 leng7-goa7 chit8-ki ，in-ui7 siau2-tham ，pang3-tiau7 chhui3--ni chit-ki beh ka7 leng7-goa7 hit-ki ，soah hou7 pat8-chiah kau2-a2 seng ngauh--khi3 ，bo5-nai7-ho5 hoan-thau5 tng2-lai5 ka7 goan5-pun2 hit-ki bah-kut ，siaN2-chai ma7 hou7 leng7-goa7 chit8-chiah kau2-a2 chhiuN2--khi3 ，kiat-ko2 soah 「siang-thau5 bo5 chit8-ngauh 」，No-sut siu-boe2 。
Chit 篇故事是leh 教人做代誌著全心，一項代誌做煞，才閣來做另一層代誌，chit-mai2 leh 創啥，著照起工創啥，m7-thang 想東想西，份內e5 工課做未好，著想步數數想beh 昇官，到時敢會「雙頭無一ngauh 」，官昇無khit-lih ，工課做無好勢，soah hou7 人辭頭路煞尾。按呢著冤枉--lou3 。
 
註：ngauh ，是狗仔咬物件e5 意思。
φ註解φ
siau2-tham ：[貪小便宜]
步數：pou7-sou3。
數想：siau3-siuN7，[非分之想]
雙頭無一ngauh：一ngauh有兩個意思，一組一對，咬一下，雙頭無成一對，表示兩旁攏無得著；兩旁攏咬無著，兩旁攏失去。






 
 
捷扑那扑拍，捷罵那唱曲。
 
音樂e5 基本要素是旋律kap 節奏，旋律是樂器、歌聲e5 koan5 低音音階變化，節奏是曲調e5 緊慢、輕重、長短，有旋律才會好聽，有節奏才有韻味。
南管音樂用琵琶、洞簫、二弦奏出旋律，抑是用人聲唱出曲調，由拍板扑板撩[ 拍子] ，旋律柔和，節奏輕鬆、寬寬、慢慢，非常好聽。
愛e5 教育著愛像唱南管按呢，輕聲細說，liau5-liau5-a2是，寬寬仔教，愛有觀音佛祖e5 慈悲，媽祖婆e5 心腸，一時間若教be7 來，著愛小忍耐，免著急，m7-thang 火氣一下gia5 ，khap8-be7-tioh8 就來一頓筍絲炒薑絲，竹枝炒肉絲，m7 是罵，著是扑，按呢囡仔是會驚著，beh 愛囡仔好，煞hou7 囡仔傷負擔，心內taN2-hiaN2 不安，而且驚久著變成蠻皮，按呢著m7 是教育e5 本意--lou3 。敢講囡仔e5 皮jun7 ，m7 驚扑，每一擺若beh 扑學生，著先家己手蹄仔扑看覓，噯喲！痛tiuh-tiuh ，想想咧實在扑be7 落手。
「捷扑那扑拍，捷罵那唱曲」，有影啦！罵久著麻痺，扑久嘛會蠻皮，敢m7 是咧。「捷扑那扑拍，捷罵那唱曲」會用得ti7 教囡仔e5 時做參考，m7 免罵就mai3 罵，無需要扑就mai3 扑。「捷罵那唱曲」chit 句嘛會使得用ti7 查某人leh 管翁婿，當然啦，管翁婿若管kah 著「捷扑那扑拍」，he. 著猴行躡腳尾，代誌大條--lou3 。
φ註解φ
 
旋律：soan5-lut8。
節奏：chiat-chau3。
koan5 低：[高低]
琵琶：pi5-pe5。
拍板：phek-pan2，phah-pan2。
板撩：pan2-liau5。
liau5-liau5-a2是：勻勻仔來，慢慢仔來。
一下gia5：[一昇起]
taN2-hiaN2 不安：[驚慌不安]
蠻皮：[頑皮慢吞吞的]
皮jun7：[皮厚]
手蹄仔：chhiu2-te5-a2，手掌。
痛tiuh-tiuh：[痛得不得了]
麻痺：ba5-pi3。
he. 著猴行躡腳尾：[糟了]
 
 
烏龜宰相量，賊仔狀元才。
 
烏龜m7 是『烏龜』，『烏龜』be7 使chit 翻做烏龜，愛講做龜，龜是ti7 土腳so5 （趖）e5 四腳動物，烏龜既然m7 是『烏龜』，到底是啥麼動物--neh ？哪會講kah bu7-sa3-sa3 ，花ko5-ko5 ？che. 著是台語kap 北京語無sio-kang5 （相仝）e5 一個例，烏龜著是ou-kui ，m7 是ou-ku--ou7 ，伊有兩支腳，專門leh 食軟仔--e5 ，利用查某leh 趁錢hit 種人，按呢知影--a3 啦hou hN ！
為著beh 趁軟路仔錢，hou7 人phui3 嘴瀾，受人蹧躂看無目地，伊be7 感覺見笑，看khit 來閣誠有涵養e5 款，忍耐性有夠，be7 受氣閣會陪人客笑，迄款e5 風度界成chit-mai2 e5 做官人、公務人員，中國人講--e5 「宰相肚裡能撐船」，著是chit 種ou-kui 性地。
利用人無ti7 咧e5 時陣偷提人物件，叫做賊，做賊仔實在無簡單。人講hou7 你做賊仔，kan-na7 鎖匙你著扑be7 開。真正賊仔不但愛會曉偷開人e5 鎖，peh 窗仔門，閣愛了解主人有ti7 厝內無，金器、銀票藏ti7 叨位，暗bin-bong beh 偷 theh8 人錢財，歹運若 hong5. 發現，是beh 按怎來逃走…chiah 濟考慮e5 代誌攏著事先斟酌，實在無簡單。





 
 
「烏龜宰相量，賊仔狀元才」，是按怎有hit-lo7 肚量，有hit-lo7 膽量，閣有hit-lo7 智慧巧氣e5 人才，m7 來ti7 正道上發揮表現，偏偏beh 來做hit 款sia3 世sia3 cheng3 ，敗壞門風，傷天害理e5 代誌--leh ，實在hou7 人想be7 曉。
φ註解φ
bu7-sa3-sa3 ：講be7 清楚。
phui3 嘴瀾：[ 吐口水]
受人蹧躂看無目地：[受人侮辱看不起]
撐船：theN-chun5。
sia3 世sia3 cheng3：[丟人現眼]
想be7 曉：[想不通]

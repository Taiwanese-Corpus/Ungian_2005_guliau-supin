十三、【縛粽】< Lah-jih >
 
五日節tih-beh 到，阿媽已經ti7 厝後leh 挽粽hah8 仔，準備beh 縛粽。
「阿媽！挽粽hah8 仔beh 縛粽hou7 我食- -houN ！」
「hio5 - -lah！明仔載五日節- -a3 neh ，tio7 拜乖，ai3 拜神明，嘛ai3 拜公媽。」
「人我知影，老師講，五日節就是『端午節』，是leh 紀念『屈原』- -e5 ！」
「啥物『痴緣』阿媽m7-bat ，阿媽kan-na7 知影五日節tio7 縛粽，縛hou7 阿孫- -e5 食，阿孫- -e5 上愛食肉粽。」
「阿媽，阿媽！我問你一句俗語- -ou7 ，「五日節粽無食，破裘仔m7 甘放。」是啥物意思？che 是老師ka7 阮講- -e5。」
「乖孫- -e5 ，你beh ka7 阿媽考試- -hiouh ？ah che 阿媽知影，tio7 是講五日節粽若食過，tio7 m7 免閣穿厚衫仔- -lah ，tioh8- -bo3 ？」
「阿媽！啥物是裘仔？」
「寒天穿e5 大衣- -lah ，內裡有鋪綿仔，tio7 是過年前阿公買hou7 - -你hit 領。」
『謝謝！』「阿媽！阿媽，我閣問你一個問題，哪會逐擺阿媽攏ai3 挽厝後壁chit bou5 麻竹e5 葉仔來包肉粽？」
「你m7 是講上合意阿媽縛e5 肉粽？」
「是- -a ，阿媽縛e5 肉粽特別好食，kap 外口買- -e5 無仝，親像有一種無仝款e5 芳味。」
「hit 種芳味tio7 是麻竹葉仔e5 芳味- -lah ，m7-chiah 講做粽hah8 仔，用taN -a2 挽e5 竹葉仔縛肉粽上蓋芳。」
「也無- -a3 ？」我ka7 手裡e5 粽hah8 仔phiN7 看覓- -leh 。
「等盈暗sah8 粽e5 時陣你tio7 知！」
原來he tio7 是阿媽縛肉粽e5 祕訣。
食暗飽，阿媽kap 媽媽tio7 開始縛肉粽，粽餡用一kai5 坩仔貯- -leh ，有香菇炒半肥瘦e5 豬肉，嘛有tong 蝦，蝦pi-a2 ，炒kah 足芳- -e5 …另外糯米lam7 生土豆仁chhiau-chhiau 做一e7 ，khng3-tiam3 鍋仔內，早起阿媽挽e5 粽hah8 仔洗好khng3-ti7 一kha 竹籃仔內，兩隻有靠背e5 椅仔e5 靠背頂，khoe3 一支畚擔，畚擔中央套兩koaN7 用鹹草做e5 粽koaN7 ，阿媽、媽媽，一人坐一旁，粽料囥中央，親像兩個人beh 比賽e5 款式。我想著liam5-mih8 tio7 有肉粽thang 食，煞be7-gian3 出去chhit-tho5 ，tio7 搬一塊圓椅頭仔坐tiam3 邊- -a 鬥鬧熱。
「媽媽！你kap 阿媽相拚，啥物人較緊？」
「當然嘛阿媽，阿媽是縛粽師傅，媽媽是師仔，leh kap 阿媽學，你恬恬看，ma7 ka7 阿媽e5 功夫學- -起來！」
「阿媽！我嘛beh 縛粽。」
「好！坐倚來阿媽chit 旁，阿媽ka7 你教：
乖孫- -e5 ，你看！阿媽提兩phoe3 粽hah8 仔，按呢ka7 拗起來，下旁尖尖遐ai3 相疊，chiah be7 hou7 糯米chuh - -出來；閣來khat 二匙仔糯米kap 土豆- -落去，m7-thang 傷濟，煞落去beh 囥粽餡，嘛是用湯匙仔khat ，一粒粽囥一蕊香菇、一塊豬肉，khat 無著香菇、豬肉tio7 ai3 添，加- -e5 ai3 提起來，餡傷少無好食，傷濟嘛無好食，拄好上要緊。」阿媽沿路講沿路縛，tauh8-tauh8-a2 ka7 我教。 
「ou2 ！hiah 呢費氣- -ou3 」
「ou2 ！到 taN 你chiah 知，你- -ou3 ！阿不姊- -a3 ，kan-na7 會曉beh 食beh 食- -nia5 ！」媽媽笑笑仔講，hou7 我感覺歹勢歹勢。
「乖孫- -e5 ，be7 - -lah ，tio7-ai3 有耐心，chiah 做有好頭路。餡囥好，tio7 閣下一寡米，然後包粽hah8 仔，注意看- -ou7 ，按呢拗過來，chiah 閣按呢拗- -過去，thong2 出來e5 部份，chiah 閣捏捏按按- -leh ，一粒粽已經包好，煞落去tio7-ai3 ka7 縛tiam3 粽koaN7 ，縛hou7 拄好仔an5 ，siuN-an5 會chuh 出來，siuN-leng7 會lak 去，che tio7 靠經驗，有影``講kah hou7 你bat ，嘴鬚tio7 好扑結。``猶有- -ou7 ！扑結tio7 扑活結，m7-thang 扑死結，beh thau2 粽m7-chiah 會好thau2 。」
「阿媽！mai3 講hiah 呢濟- -lah ，人聽kah bu7-sa3-sa3 ，後擺chiah kap 你學，人kan-na7 想beh 食粽- -lah ！攏m7 卡緊咧- -ou7 。」
「嘴箍leh chhoah - -a3 ，m7-chiah 按呢吵？先去sng2 - -一時a3 ，等- -一下轉來tio7 有肉粽thang 食。」………
「ou2 ！足芳- -e5 ，芳kong3-kong3 、kong3-kong3 芳，阿媽！我beh 食肉粽。」ti7 門口埕kap 人sng2 一時仔，tio7 phiN7 著肉粽味，趕緊chong5 - -轉來。
「乖孫- -e5 ，猶未熟- -lah ，閣去chhit-tho5 ，liam5-mih8 chiah 轉來食！」
「阿媽騙人，我有phiN7 著肉粽味，芳kong3-kong3 、kong3-kong3 芳，害人leh 流嘴齒noa7 - -neh ，mai3 ka7 人騙- -lah ！」
「阿媽無ka7 你騙，肉粽猶未熟- -lah ！m7 信，去灶頭鼎頂phiN7 看覓，taN5 sah8 無外久，m7-koh 肉粽芳味已經走- -出來a3 ！真芳- -h￠N ！」
「&#0; ！足芳- -e5 ，一定真好食！」……
「母- -a3 ，會使chit 起鼎- -未？」聽媽媽問阿媽，又閣hou7 我吞嘴瀾。
「掀khit 來看覓，應該熟- -a3 ！」
「我來thau2 一粒試看覓！」…「阿母！你食看- -leh ，看米心有透- -無！」
「熟- -a3 ，sah8 了chiaN5 拄好khiu7 ，」看阿媽食一嘴，害我吞一下嘴瀾，「來！乖孫- -e5 ，先hou7 你食看覓，liam5-mih8 起鼎較冷了後，chiah 閣hou7 你食一粒！」
「多謝阿媽！」阿媽縛e5 肉粽，實在好食，阿媽講了無m7 著，用生粽hah8-a2 包e5 肉粽，無仝款tio7 是無仝款。
「阿媽！我beh 閣問你一個問題，五日節除了拜拜食肉粽以外，敢猶有啥物節目？」
「五月五，龍船鼓。」
「阿媽！你講啥？」
「五月五，龍船鼓。Tio7 是講有人leh pe5 龍船，pe5 龍船e5 時陣，tio7 有一個人leh 扑鼓，tin-tong 叫， chiaN5 鬧熱，我是ti7 電視頂看著- -e5 。」
「阿媽！嘛有人chhai7 雞卵、鴨卵比賽，我嘛是ti7 電視頂看著- -e5 ，明仔載中晝咱嘛來chhai7 看覓- -leh 好- -無。」
「好！等恁阿爸轉來，chiah 去買寡雞卵轉來，嘛ka7 恁阿爸講，阿媽明年beh 去鹿港看pe5 龍船，tio7 會記得- -ou7 。」
「好！阿媽！我beh 閣食一粒！」
「beh 食家己去thau2 ，chit 粒食了tio7 m7-thang 閣beh ，食傷濟，會歹腹肚。」
「好！」
肉粽實在好食！我上合意食阿媽縛e5 肉粽，糯米做- -e5 ，用生麻竹hah8-a2 包- -e5 ，khiu7-khiu7 芳芳，包土豆仁、瘦肉、香菇、蝦仁…
縛粽！縛肉粽！麻竹hah8-a2 縛e5 肉粽！阿媽縛e5 肉粽！好食！hou7 人想著嘴瀾水一直流！
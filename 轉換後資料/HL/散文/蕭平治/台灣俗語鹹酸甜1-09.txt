豬仔過槽芳。
 
同事郭老師今年得著教育樹人獎，逐家為伊呵咾歡喜，昨昏郭老師特別準備紅豆圓仔湯請--阮。上午十點十分，鐘聲一下響，全校老師挨挨陣陣來到辦公室，你一碗、我一碗，有講有笑，目一下nih，二十分鐘過去，鐘聲一下tan5，二斗e5圓仔chhe3 kun5紅豆，隨時清氣溜溜，sut kah ta-ta-ta。
人講「豬仔過槽芳」，有影，m7-na7囡仔--nia7-nia7，連大人都仝款，平常時，厝邊隔壁有人嫁娶heng7紅圓仔，趁chhiN kiat--兩粒a3，猶有趣味，chhun--e5就愛khng3 kah臭酸lo3。chit-mai2大陣人tiam3做夥，食khit 來有影卡心適，大碗細碗食kah m7知影thang飽，大鼎飯有影卡好食。
囡仔食飯愛鬧熱，ti7 厝裡歹嘴斗誠歹飼e5囡仔，一下chah飯包去學校食，閣會嫌飯包傷細粒，吩咐父母明仔載著愛te2卡濟咧，chit種「豬仔過槽芳」e5心理，做父母e5人，實在有需要研究一下。
φ註解φ
過槽芳：換別槽--e5 卡phang 。
樹人獎：su7-jin5-chiong2 。
昨昏： cha-hng ，chang-ng 。
目一下nih：kap目--一下nih e5口氣親像淡薄仔無仝，按怎書寫表示，需要研究。
tan5：響。
圓仔chhe3：粿chhe3，chhe3粽。
kun5 ：用水煮。
sut kah ta-ta-ta：[食得一乾二淨]
heng7：分享禮物。
趁chhiN kiat--兩粒a3：[趁新鮮吃他一兩個]
chhun--e5 就愛khng3 kah臭酸lo3：[剩下的就要任其腐壞]
歹嘴斗：[食欲不振]
chah 飯包：帶飯包。
 
 
驚某大丈夫、扑某豬狗牛。
 
別人leh 驚某，阮某m7 驚我，我是淡薄仔lun2-- 伊nia5 ，哪著驚？無leh 笑死人！查甫人重面子，死嘛m7 承認。
驚某有啥麼m7 好，你無聽人講：「驚某大丈夫、扑某豬狗牛。」翁某結緣，本成著是五百斤鹽(年前) 註好好咧，嘛有人講，做翁某是前世人相欠債，有緣也好，欠債嘛好，總是做翁某著愛互相扶持，扑拼建立美滿e5 家庭才應該，哪thang tin2 動著代誌be7 順序，著來冤家相扑。
Chit-mai2 是男女平等e5 時代，查甫查某逐家互相尊重，翁某相疼痛，雖然講無冤無家不成夫妻，總是尪婆尪婆，嘛著床頭扑床尾和。翁某著和好，查甫人千萬m7-thang 扑某來chhit-tho5 ，驚某大丈夫，扑某算啥麼？豬、狗、牛！
當然，咱嘛m7-thang 為著疼某，煞來翁親某親，害著老婆仔(老母) 拋車lin ，按呢著變做不孝子，臭名萬世。
φ註解φ
lun2--伊：驚--伊。
拋車lin：車糞斗。








 
 
狗母若無搖獅，狗公m7 敢來。
 
台灣日報有一層報導，講「九月墜胎潮」，青年男女ti7 中秋賞月e5 時陣，男歡女愛擋be7-tiau5 偷食禁果，閣be7 曉拭嘴，煞來珠胎暗結，因為未結婚，恐驚做了未婚媽媽，be7 凍得著父母e5 諒解，不得已著來墜胎，墜胎e5 結果，總是對母身有所損害，會曉--e5 chhoe7-tioh8 合格e5 醫生，是好佳哉，若是去chhoe7 密醫赤腳仙仔著害。
少年人be7 曉想，「只要我歡喜，有啥麼不可以！」In kan-na7 會曉想beh 性開放，做hit-lo7 代誌，閣be7 曉避孕，一時煞來有愛e5 結晶，僥倖- ou3  ，taN lou3 害，beh 按怎才好，人叫伊mai3 ，伊都beh ，其實兩人攏heng3-heng3 ，「狗母若無搖獅，狗公m7 敢來。」按呢比喻有卡無應該，m7-ku2 嘛是有合chit 款代。
代誌既然發生，責任卡分嘛分be7 明，腹肚若大，啥人leh be7 快活，m7 是猶原查某囡仔卡犧牲，奉勸未嫁e5 查某囡仔姊，男歡女愛啥人be7 ，伊若要求咱著心頭掠予在，請你小擋咧，m7-thang 烏白來，查甫人e5 個性我上知，你若mai3 搖獅，伊著m7 敢亂來，為著以後e5 幸福，暫時e5 忍耐，值得期待。
φ註解φ
搖獅：io5-sai，表示歡迎，m7是[說不]
墜胎潮：tui7-the-tiau5。
避孕：pi7-in7。
結晶：kiat-chiN。
taN lou3害：[這下糟糕了]
heng3-heng3：性趣多多。
啥人be7：[誰不會] 
 
一寮豬仔，無一隻會thai5-- 得。
 
講kah 恁一陣囡仔，食飽閒閒罔話仙，隨個少錢m7 願趁，大圓趁人be7 倒，輕( 勤) 食儉做kut-lat8 iN-iN ，敢m7 驚人愛笑，講hit-lo7 「一寮豬仔，無一隻會thai5-- 得。」真正有影sia3 世眾，予我活beh 氣-- 死！
Che. 是序大leh ka7 序細誦經seh8-seh8 念e5 教示，做人父母，總是望囝會chiaN5 人，愛囝會得kap 人比 pheng7 ，受債閣kut-lat8 ，勤儉扑拼，m7-thang 講著食就爭破額，食飯用碗公，做工課閃西方，若無，hou7 人笑講「一寮豬仔，無一隻會thai5-- 得。」he. 著有影見笑代，做父母--e5 敢有hit-lo7 面皮ti7 社會徛起。
做人子弟，著愛扑拼。
φ註解φ
kut-lat8 iN-iN：kut-lat8是努力扑拼，iN-iN 是[睡覺]是kut-lat8 ni-ni e5 [諧音]
sia3世眾：sia3-si3-cheng3，[丟人現眼的]
thai5：宰殺。
會chiaN5人：[可以成為一個堂堂正正e5 人]
受債：勤儉持家，m7是討債。
碗公：[大的碗] 
 
竹仔枝炒豬肉。
 
「竹仔枝炒豬肉」kap 北京話『竹筍炒肉絲』仝款意思，攏是gia5 竹gim5 仔抑是柴仔枝扑囡仔，che. 是過去父母教囝上捷用--e5 法寶。
三字經按呢寫：「養不教，父之過，教不嚴，師之惰。」著是因為chit 兩句話，逐家教囝教學生，攏卡合意嚴教，嚴師出高徒，嚴老爸出狀元公，嚴，愛嚴有道理，做好樣才thang 對序細要求，若無，khap8-be7-tioh8 就「竹仔枝炒豬肉」，he.m7 是叫做嚴教，he. 只是壓霸。大人若壓霸，囡仔就食be7-ta ，做著chit 款囡仔，實在無ta-oa5 。
人chit-mai2 時代已經無仝，捷扑be7 痛，捷罵be7 驚，逐家攏知影，做人老師，做人序大，著學愛e5 教育，用愛心去引 chhoa7 ，chhoa7 學生行入學堂，歡喜來讀冊，chhoa7 囝兒來去做工課，扑拼是咱e5 。
若beh 引 chhoa7 會行，行了會好勢，咱做序大e5 父母師輩，著愛做好模範予In toe3 。民主時代，開放e5 教育，有影無卡早hiah 好過，做老師--e5 ，做父母--e5 ，人本主義e5 理念，著愛toe3 會著時勢。
φ註解φ
 竹gim5 仔：小竹枝。
柴仔枝：小樹枝木片。
上捷用：[最常用]
khap8-be7-tioh8：[動不動]
食be7-ta：[吃不消]
無ta-oa5：無可奈何。
引 chhoa7：引導、[諄諄善誘]
予In toe3：[讓他們跟進] 
 
曲館邊e5 豬母，會扑拍。
 
遺傳kap 環境對人e5 一生，叨一層卡重要，到taN 並無定論，kan-na7 會使chit 講攏真重要。一個人e5 gau5 ，gau5 讀冊，gau5 做工課，gau5 做生理，人講是「半生成--e5 」，chit-e5 「半生成--e5 」e5 說法，應該嘛是有道理，人伊生成真khiau2--ma3 ！學啥seng5 啥，若無「半生成--e5 」e5 天資，哪有法度即呢gau5 ？遺傳e5 重要，是be7 凍否認--e5 。
Gau5 ，實在有影gau5 ，敢講chit-e5 gau5 kan-na7 gau5 ti7 半生成--e5 e5 天資-- nia5 ，敢講伊e5 扑拼一sut 仔都無功效？大概無人會按呢同意。環境e5 好bai2 ，應該閣卡影響一個人e5 成敗，人講「曲館邊e5 豬母，會扑拍。」雖然講了有卡ham3 ，m7-ku2 有影身邊e5 環境實在會hou7 人學習e5 機會，近曲館e5 囡仔加減嘛會曉haiN-- 幾句a3 ，toa3-ti7 田庄e5 少年，當然卡知影作穡e5 農事。所以咱若beh 序細有好樣，好厝邊就非常重要。
扑拍著是『打拍子』，南管叫phah-phek ，北管講phah-pan2 ，豬母會扑拍，he. 是強調環境e5 影響力。
φ註解φ
半生成--e5 ：一半天生。
真khiau2：真聰明。
ham3：[過分誇大不實]
haiN--幾句a3：[哼兩句]





 
 
三腳貓，beh 笑一目狗。
 
三腳貓是破相，一目狗嘛是破相，攏是歹命囝，歹命囝應該著相疼痛，怎thang 相笑。
人有sui2 、bai2 、khiau2 、戇，sui2 ，sui2 無十chng5 ，bai2 ，嘛bai2 無kaN5 - nng5 ；khiau--e5 食嘴水，戇--e5 靠天公，總是一枝草一點露，人. 若是有扑拼，一定有法度ti7 社會徛起。
人生在世，有時月光，有時月暗，人講五年三閏好歹照輪，好運就卡顧謙，m7-thang 揚揚得意beh 笑人，若是tng7 著一時失志，著卡注意mai3 kap 人比，比了會失主意：親像阮囝三百分考無tiau5 ，恁孫二百八，選無學校(thang 讀) ，咱來比，猶是阮囝卡gau5 ，你敢知，按呢講，叫做龜笑鼊無尾，「三腳貓，beh 笑一目狗。」實在會hou7 人笑kah 車糞斗。
攏是頇顢飯桶，m7-thang 相笑。
φ註解φ
破相：phoa3-siuN3，殘障。
十chng5：十全十美。
bai2無kaN5 - nng5：bai2無透底。深入nng5。[果肉內層]










 
 
平平錢，掠豬卡輸人。
 
開學一下到，學校又閣亂操操，第一歹剃頭，著是學生重新編班，揀老師選班級看啥人上gau5 。
開學第一工，有一位家長歡喜tang-tang ，講In 後生揀著明星班，呵咾紅議員，實在be7 頇顢。另外一位阿公--a ，聽了氣phut-phut ，面仔hng-hng 一直chhoh kap put ，實在不服，敢講「平平錢，掠豬卡輸人。」人我嘛有拜託議長，哪會無照准？
人. 著是按呢，輸人m7 輸陣，輸陣著歹看面，kan-na7 為著囡仔e5 老師，就按呢拼輸贏，其實學校老師攏是合格師父，叨一個有理想，叨一位是名師，In 敢知影，若是為著面子，死beh kap 人選老師，將來一定煩惱，「平平錢，掠豬卡輸人，」有比 pheng7 ，當然惹來心肝凝。
古早農業社會，飼豬、掠豬，是大代誌嘛是大學問，平平錢，掠豬卡輸人，有影歹看代，輸人不應該，當然be7 堪得忍耐。
Chit-mai2 e5 時代，關心囡仔讀冊上重大，所以對囡仔e5 老師好bai2 真期待，為著合時代，咱來ka7 伊改，改講「平平納稅，揀老師卡輸人。」敢會使？
φ註解φ
平平錢：共款攏是錢。
揀老師：選老師。
面仔hng-hng：[面無表情]
chhoh kap put：chhoh-kan3-kiau7兼用手勢比劃。



 
 
小鬼仔m7-bat khoaiN3 大粒豬頭。
 
人.猶是著加讀寡冊，加減kap人知識相交陪，若無，ti7 chit-e5資訊暴發e5時代，真正有影會toe3 be7-tioh8人。人講食飯chhit-tho5，我界gau5，講著lim酒pok薰我嘛會，ah若講著當今社會，一粒飯包五百箍，一桌酒菜四、五萬，啥麼同性戀，囡仔講話就ka7伊挾嘴phoe2…ah遮e5代誌我汰會攏m7知，社會哪會變kah chiah厲害，原因真濟，因為你是古井水雞，世面看卡狹，「小鬼仔m7-bat khoaiN3 大粒豬頭。」m7-chiah hou7你看kah giong7 beh無nih 目，hou7人感覺誠歹勢，世事看少厚奇怪。
講著讀冊，m7-na7是學仔內e5才算是，看新聞、讀雜誌、看電視、聽收音機，抑是kap人開講知識相交換，攏會hou7人受益，增加咱e5知識。趁少年，應該著讀冊，開闊咱e5視線，做一個資訊時代e5 新人類，才be7 像小鬼仔按呢，看著大粒豬頭就gong5-gong5-seh8。
台灣民俗內底，拜神祭祖，工夫--e5才有thai5豬公，一般拜拜祭神用豬頭，已經真虔誠，喪事拜亡者用豬頭，嘛是大禮，若是拜地基主亦是好兄弟仔，攏是粗菜碗--nia7-nia7，小鬼仔拜大粒豬頭，he.是免數想，小人物，哪會凍kap人比論。
φ註解φ
m7-bat：[不曾]
 khoaiN3：khoaN3--tioh8 。
嘴phoe2：[嘴巴]
無nih目：[不眨眼]
gong5-gong5-seh8：[暈頭轉向]
工夫--e5：慎重的。
粗菜碗：[用碗裝菜飯為祭品]
 
 
死豬鎮砧。
 
頭家--a3 ，恁che. 死豬肉--hou hN ？「豬無死敢會thai5-tit ？當然嘛是死豬肉！」死豬肉著是死豬肉，閣講kah 彼呢有道理。買青菜愛買現挽--e5 ，買豬肉著愛買現thai5--e5 ，死豬仔肉來源有問題，歹食閣無衛生，所以khng3-tiam3 豬砧鎮te3 ，人客來摸摸看看咧，「ah he 死豬仔肉，阮無愛買。」beh 賣無人beh ，tan3 掉有卡討債，嘛是gia5-ke5 。
公家機關，私人團體，「死豬鎮砧。」e5 貨色若傷濟，嘛是真gia5-ke5 ，親像卡早hit-e5 萬年國會就真濟，kan-na7 『舉手、放下』就beh 薪水領夠額；chit-mai2 e5 公家機關嘛be7 少，薪水beh 領，工課m7 做，beh 叫伊走，法律無根據，害死後進e5 少年be7 得進入，chit 款e5 官員，政府著想辦法ka7 遣散，m7-thang hou7 伊佔傷久。
教育機關，為人師表e5 教員，若是「死豬鎮砧」極害人，toe3 be7-tioh8 時代，新知識m7 知，誤人子弟不應該，有良心--e5 量早著愛退休卡實在，想想咧，Siau,Lah-jih 嘛著準備安排，早一日退休，m7-thang 誤人e5 囡仔栽。
φ註解φ
鎮砧：tin3-tiam，[佔著砧板，佔著毛坑不拉屎]
鎮te3：佔位。tan3掉：[丟掉]
gia5-ke5：拖累麻煩。
遣散：khian2-san3 。

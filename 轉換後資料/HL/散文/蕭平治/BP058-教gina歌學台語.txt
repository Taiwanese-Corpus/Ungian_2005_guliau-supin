教gin-a 歌，學台語
蕭平治
為著教gin2-a2 學台語，1999年熱--人，根據華語gin2-a2 歌e5 旋律，改寫64 條台語gin2-a2 歌，m7-na7 歌詞無kang5，連歌名ma7 改，目的是beh hou7 gin2-a2 利用唱歌e5 歡喜，thang 學純正e5 台灣話。
為siaN2-mih8 beh an2-ne 費心改寫neh？根據幾年來教學生講台語e5 經驗，傳統e5 gin2-a2 唸謠，雖然有i e5 特色，用唸--e5 唸著真soah-phah，唸了koh 再唸，1-sut-a2 都be7 厭sian7，感覺chiaN5 趣味。M7-kuh 經過譜曲來唱e5 童謠，唱1下久，唱1下che7，就會hou7 人感覺khah 悶khah 無活潑e5 滋味，che. 可能是經過譜曲e5 歌謠，siuN 過合音韻e5 關係，唱起來soah na2像 leh 講話，唱久自然嫌臭 phu2，表現ti7 gin2-a2 e5 面chhiuN，總--是hou7 人感覺khah 欠缺hit 種活跳e5 氣味。
「台灣話，講話na2 唱歌；台灣歌謠，唱歌兼講話。」憑lan2 台語聲韻e5 特色，8 調45韻e5 變化（彙音寶鑑），有i sui2-tang-tang 迷人e5 所在，傳統e5 講古、四句連kap 唸謠，long2 是靠這種押韻來美化。M7-kuh斟酌1下a2 目前e5 台語流行歌曲，發現kai3 che7 優美e5 作品，並無受嚴格e5 音韻束縛，作者為著旋律e5 優美活跳，就會ti7 本調、變調、再變調中間leh 轉韻，就na2 像音樂和絃leh 轉位kang7 1樣，為著beh hou7 歌曲輕鬆活潑，押韻無hiah-ni7 嚴格，ka2-na2 像音樂和絃e5 轉位，Do Mi So 轉Mi So Do iah 是轉So Do Mi an2-ne，轉了若有符合曲韻，koh hou7 人聽有歌詞e5 內容，hit 種感覺就比傳統古早台語老歌加真活跳。
台語音韻e5 轉韻，個人e5 看法是an2-ne：變調 5~7~3~2~1~7 e5 規則，ti7 譜曲添詞之間，m7 免hiah-ni7 死板一定tioh8 tak8 句押韻，sio2-khoa2 e5 變通是會tang3 接受--e5，5 跳 3（5~7~3），7 跳 2（7~3~2），3 跳 1（3~2~1），2 跳 7（2~1~7），若是有符合本調、變調、再變調e5 原則，chiah-koh 配合旋律e5 升koan5 落ke7，應該就be7-tang3 用音韻e5 規律來ka7 liah8包、來ka7 稽考是m7 是有合韻押韻，當然lah，再轉韻siuN 過che7，iah 是超過這個原則，he 已經是超過轉韻e5 範圍，hou7 人liah8 包批評就難免--lo3，這是ka-ki7 e5 體會，tioh8 m7 tioh8 chiah 請專家指正。
傳統童謠譜曲來唱，並m7 是m7 好，比較khah 無贊同--e5 是m7-thang 將這種教唱當作唯一傳教母語e5 教材，這款現象，個人有1個比論，學習中國詩詞e5 人long2 知影，kan-na 一直吟唐詩，吟久自然會想beh 來換唸宋詞，因為詩e5 格律押韻khah 嚴格，宋詞活潑koh 有變化，變1下a2 口味，總--是khah 趣味khah 有活力。以上就是選華語gin2-a2 歌e5 旋律來添台語詞e5 原因。
為著beh 了解改寫e5 gin2-a2 歌，吸引gin2-a2 e5 趣味有joa7 koan5，是m7 是適合gin2-a2 來學，1999年，特別ka7 學校要求教二年級e5 音樂課，排課e5 關係，我會tang3 擔當11班，除了課本課程以外，就盡量教改寫e5 台語gin2-a2 歌。開學第一節，第一條食飯歌： 「我beh 食飯，我beh 食飯，腹tou2 iau，腹tou2 iau …」，就an2-ne chhan5-chhan5 ka7 kiat--落-去，這班教了換hit 班，hit 班教了koh 換另外 1 班，1日4 節，1 禮拜22 節，老師唱1 句，學生學1 句，1條歌免1節課就學會hiau2 唱，gin2-a2 唱kah 歡喜tang-tang，老師ma7 期待真che7 希望，經過2 禮拜，已經教4 條歌，老師差1-sut-a2 就sau 聲，因為老師有歌譜歌詞，gin2-a2 kan-na 出耳a2 kap 嘴nia5，an2-ne 你就知影gin2-a2 e5 記智有joa7 強，唸冊歌e5 能力有joa7 khiang3，che 是我敢用「口耳教唱」e5 方式教台語歌e5 原因。
個外月後，想講an2-ne 一直「口耳教唱」--落-去，有1 工聲帶一定會報銷--去，nah m7 將歌詞資料印出來hou7 in 做參考neh？Gin2-a2 e5 耳孔(聽覺)記智be7-bai2，目chiu e5 記智應該koh-khah 讚chiah tioh8。果不其然，資料分--落-去，隨時讀kah siah-siah 叫，雖然聽--起-來有tam7-poh8-a2 精差，ma7 有chiaN5 che7 走音，增差e5 部分加教in 唸--2-遍-a2 就會改--過-來，走音e5 所在long2 是目前台語音韻失落e5 普遍症頭，beh 改正需要氣力、時間kap 計畫，m7 是chhin3-chhai2 講講--leh 就有法tou7 解決--e5。
有詞thang 好看，幫贊ti7 教學上，有影hou7 人加chiaN5 輕鬆，soah 連家長ma7 感覺有趣味，有家長theh8 歌詞來問發音；有e5 o-lo2 i e5 gin2-a2 比i khah gau5 讀歌詞，連羅馬字都讀會出--來；有家長講i e5 gin2-a2 變kah 加真活潑，時常leh 唱老師教e5 gin2-a2 歌hou7 in 聽；ma7 有家長講gin2-a2 加真gau5 講台語，kah a-ma2 講加真有話，聽著a公a-ma2 e5 電話，long2 會講kah tin-tin tiang-tiang ；有e5 直接o-lo2 老師nah 會chiah-ni7 khiang3 (強)，寫chiah-ni7 好聽e5 gin2-a2 歌。Chiah-e5 回應值得歡喜，ma7 值得後日推sak 台語做參考。
講歡喜，gin2-a2 上知，講感受，教e5 人上清楚，開學1目nih-a2 已經過去兩個月，kut-lat8 經營e5 菜園ma7 tioh8 來收成，兩個出頭月，long2 總教10 條歌，1方面beh ka7 學生phah 成績，1方面ma7 需要檢驗教學成果--1-下，所以ui3 hit 禮拜開始叫學生讀歌詞hou7 老師聽，用讀--e5，是beh了解學生對講台語e5 品質有joa7 koan5，走音--e5 有joa7 che7，講be7 lian3-tng2 e5 所在ti7 toh？結果an2-choaN2？Beh 用siaN2-mih 辦法ka7 改正？有e5 是預料之中，有e5 實在hou7 你想be7 到：
師：來！陳正基、張高維lin2 2個來唸「食飯歌」，會使得看歌詞唸，就是用讀--e5。
生：「我beh 食飯，我beh 食飯，腹tou2 iau，腹tou2 iau，雞肉、豬肉好食，『chheN-chhai2』、豆腐好食…」
師：唸了真好，「青菜豆腐好食」，m7 是『chheN-chhai2』，是「chheN-chhai3」，chheN-chhai3. 豆腐好食，toe3老師唸--1-遍，tioh8！「青菜豆腐好食」。續--落-去許文同、趙家銘lin2 2個來唸「去讀冊」！
生：歡歡喜喜去讀冊，行路ai3 細膩，紅燈tioh8-ai3 停，chheN 燈chiah 過--去，腳步輕鬆『to3 正peng5』，m7-thang 亂chong5 sng2 無停…
師：「To3 正peng5」？Ah 是siaN2-mih 人a2 beh 「to3 to3-peng5」leh？M7 是lah，是「靠正peng5 」，『靠右邊』lah！Lin2 2個ma7 唸kah真讚，tak8-e5 phok8-a2 聲ka7 鼓勵--1-下。蕭正弦、李阿輝，lin2 2個起來唸「土狗a2 kiaN2」！
生：Goan2 tau 有1隻「塗豆a2 kiaN2」，i 實在真趣味…
師：Sio2 擋--leh！Chia5. 教lin2 「塗豆a2 kiaN2」？Iah m7 細細粒a2？像chiah 細粒a2 e5 塗豆a2 kiaN2？（老師用尾cheng2-chaiN2-a2 比1個細細粒a2 e5 意思，gin2-a2 tak8-e5 笑kah hi-hoah8 叫，爽oaiN-oaiN。）是土狗a2 kiaN2，lan2 厝--nih8 飼e5 『小狗狗』，大大隻，毛短短，有烏--e5、黃--e5、虎斑--e5 hit 種狗a2，m7 是塗豆lah！
生：Goan2 tau 有1隻「土狗a2 kiaN2 」，i 實在真趣味…
師：好！今a2 日到chia 就好，long2 唸kah chiaN5 好聽，後日chiah-koh 來，lin2 chit-ma2 來唱歌！（歡喜寫ti7 gin2-a2 e5 面chhiuN，tak8-e5 歡喜唱be7 煞，1條koh 1條。）
Hit 班教了換這班，kang7款方式叫gin2-a2 起來讀歌詞…
師：來！Lin2 2個同齊唸「放風吹」，ai3 khah 大聲--leh-ou！
生：放風吹，放風吹，來去外口面，放起去，放起去，飛去天頂去……真趣味，真趣味，「風.吹.hou7 風.吹--去」（風吹hou7 風吹--去）。
師：小朋友！「風.吹.」kap 「風吹」kam2 有kang7 款？
生：無！「風吹」就是『風箏』。
師：Tioh8！「風.吹.」是風leh 吹，「風吹」就是『風箏』，ai3 唸hou7 正確。Tak8-e5 phah phok8-a2，讀了真讚，繼續換lin2 2 個唸「我是1個小古錐」。
生：有1 個「soe2」 姑娘，我就是「soe2」 姑娘…
生：老師，i 讀m7-tioh8--去，是「sui2 姑娘」，m7 是「soe2 姑娘」，cha-bou2 gin2-a2 be7-sai2 講做『帥』，查cha-pou--e5 m7-chiah 講『帥哥』。
師：Tioh8！Tioh8！Tioh8！Toh 1個cha-bou2 gin2-a2 是「soe2 姑娘」，請khia7 起來hou7 老師看！…無--lah houhN？Kan-na 有『帥哥』，無人講『帥』姑娘，這個小朋友chiaN5 bat，ka7 i 鼓勵--1-下！
Ti7 gin2-a2 e5 歡喜笑聲中，又koh 1節結束--a，雖然講be7 lian3-tng2 e5 所在iau2 真che7，但是比2、3年前e5 狀況已經進步真che7，若m7 是叫in 用讀--e5，kan-na 聽唱歌，實在hou7 你chiaN5 歡喜，chiaN5 放心，講「台語會孤窟斷種」e5 擔心都無影。推sak 台語，kan-na 教唱台語歌是無夠--e5，beh 唱chin3 前需要唸歌詞，會hiau2 唱以後ma7 tioh8 繼續讀歌詞，發現m7-tioh8 走音e5 所在，tioh8 隨時糾正。2個月e5 時間，已經教會hiau2 唱 8、9 條歌，gin2-a2 long2 唱kah chiaN5 歡喜，除了是旋律優美e5 因素以外，台語e5 sui2、母語e5 感情，應該是chiaN5 重要e5 關聯，老師e5 觀念正確，家長並無排斥，學生gin2-a2 自然學kah 趣味tang-tang，siaN2 人講母語oh 推sak neh？
這種改寫，實在是無奈，因為ka-ki7 be7-hiau2 作曲，只有an2-ne 來推銷台語，用唱歌e5 方式實在是chiaN5 好、chiaN5 有效e5 辦法，m7 知lan2 讀者中間，kam2 有人會hiau2 作曲？若有，拜託你來寫曲，由小弟來添詞，然後真真正正來推出lan2 台灣人ka-ki7 創作e5 台語gin2-a2 歌，推銷全國。
台語gin2-a2 歌，改寫64 條，分做初級、中級、高級3集，long2 khng3 tiam3 「鹹酸甜台文工作室」網站（網址：http://203.64.42.21/iug/Lahjih/lahjih.htm）頂，若有適合你用，歡喜做你ka7 liah8 落來參考。

【編者講--e5 ：作者ti7 彰化田中國小教冊，最近受社區鄉親捐款助印，tu2 出版「歡歡喜喜教台語——九年國教台語教學教師參考資料」，工本費200，若有需要，請kap 本社聯絡。】

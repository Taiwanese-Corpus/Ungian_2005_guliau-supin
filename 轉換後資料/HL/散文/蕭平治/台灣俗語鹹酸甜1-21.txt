輸人m7 輸陣，輸了歹看面。
 
有競爭才有進步，有比賽著有比 pheng7，che.是社會進步e5 動力，所以咱e5 社會透叨位都有比賽，若有比賽著有人看鬧熱：運動會leh走相jiok比賽，運動庭總是鬧熱滾滾；學生讀冊著比賽，比賽看啥上gau5讀，m7-chiah 60 分為及格，100 分卻是滿四界；生理人開店看啥有人氣，花箍見排著是塞倒街；庄腳人冬尾戲請人客，共款pheng7落去，五、六桌是平常，十桌無算濟，二、三十桌猶原有人辦理，為啥麼，kan-na7 為著「輸人m7 輸陣」，儉腸neh 肚kang5. 借嘛著愛辦落去，恐驚人客請了傷少「輸了歹看面」。
選舉是最激烈e5 比賽，造勢比大陣，海報比大支，旗仔滿滿是，廣告放送大聲排第一，拼落去--ou3 ，「輸人m7 輸陣，輸了歹看面」，頭. 既然洗落去，無剃be7 使chit ，面子卡要緊，管伊市容衛生，管伊吵人擾亂，管伊開錢那開水，啥麼是民主，選了才閣講。
民主運動，在人膨風，據在你按怎講，講hou7 伊爽，做會到做be7 到，暫時poah 一邊，我是候選人，投票前chit 幾工是我e5 天，無拼beh 怎樣，用心計較嘛是為chit 擺。
為chit 擺，拜託拜託，請候選人遵照法令，為逐家嘛為你家己，做一擺清氣選舉，君子比賽，mai3 為著「輸人m7 輸陣」來惡性競爭，才be7 時到選輸，才來「輸了歹看面」，抑是輸了m7 甘願，落選煞起he5-ku ，「輸了lan7 鳥面」。
φ註解φ
比 pheng7：比並，比較。
透叨位：一四界，[到處]
走相jiok：[追逐，賽跑]
phoah 一邊：撥一邊。
he5-ku：蝦龜，[氣喘病]
lan7 鳥：[陰莖]










 
 
錢. 鹹，siau5. 黏。
 
「人e5 阿哥leh 開店， 阮e5 阿哥leh 賣鹽； 一擺提錢一擺唸， 鹽館e5 錢有卡鹹。」 
che. 是民歌四句聯仔內底e5 一pha 歌詞，描寫查甫人beh phaN7 查某，閣m7 甘開錢，han5-san tang3-sng 去hou7 人消遣e5 褒歌，內面並無han5-san tang3-sng e5 字句，kan-na7 用鹽會鹹e5 事實，著真奇妙點出一個人han5-san tang3-sng e5 個性，實在真gau5 寫。
台灣人講著錢奴才是鹹閣澀，tang3-sng 兼han5-san ，鹽館teh 賣鹽，ti7 鹽館出入e5 銀票當然嘛鹹鹹，鹽館e5 銀票. 鹹，其實是人leh 鹹，m7 是錢leh 鹹，講著提錢m7 甘tiuh-tiuh ，看錢那生命，重（tiong7 ）錢那牛pi ，有入無出，chit 款人kap 勤儉節約e5 做法無kang5 ，節約e5 人是著開m7 免儉，著儉一定be7 phaN3 開。鹹閣澀e5 錢奴才著m7 是按呢，該儉當然儉，該開m7 甘付出，看錢那生命，實在mou5-no-sai5。
「錢. 鹹，siau5. 黏」，後尾句咱ka7 看做鬥句--e5 就好，是無好聽話，當然，beh 罵人錢奴才，pat-a2-sai2 ，無可能用好話句。
 
φ註解φ
phaN7 查某：[泡女人]
han5-san tang3-sng：[寒酸吝嗇]
褒歌：po-koa，[打情罵哨]e5 歌。
牛pi：牛蜱，形容有入無出。
phaN3 開：出手大方。
mou5-no-sai5：無卡choah，無路用。
siau5.：[精液]
pat-a2-sai2：[吝嗇鬼]








 
 
賊仔卡猛人。
 
定定聽人講，時代誠進步，食是瘦肉、魚、香菇，出門有轎車代替行路，穿--e5 是羊毛、絲絨、娘仔絲，toa3 西洋樓，唱歌看電視，國民教育享受九年，大學生滿滿是。可惜人e5 道德觀念並無toe3-leh 進步，反倒轉愈來愈低路，個人涵養差，世間人我上大，只要我歡喜，beh 按怎著beh 按怎。
chang 早起學校發生一件hou7 人懊惱e5 事件，tng7 著chit 款「賊仔卡猛人」e5 代誌，學校長只有氣thiong3 lun2 ，鬱卒在心內。
代誌是按呢啦：學校門口本成著真鬧熱，門口kap 入來學校內chit 條路，su3-siong5 hou7 人暫時停車佔路，雖然有劃斑馬線，但是效果真差，因為學校無夠硬角，人食你過過。時間是上午十點外，學校長外口辦代誌轉來，騎機車beh ui3 小門入來，才發現一台四攆--e5 坦橫插ti7 門內，拄拄仔好將小門chah8 死死，大門又閣關咧，不得已借店頭電話通知工友來開門。
停按呢beh 汰會使得，詳細看清楚是啥人e5 車，原來玻璃窗仔內留一支電話號碼，「歹勢！暫停一時仔，有妨害chiah 敲電話，多謝！」hou7 人方便，mai3 受氣，隨時電話敲落去，pouN .pouN . pouN . 無人接，抑m7 是leh kang5. 騙，電話番是假--e5 ，三探聽，四探聽，原來是隔壁超商In e5 車：
「拜託拜託！恁e5 車擋著路，拜託徙一下好無？恁敢m7 知遐be7 使chit 停車？」
「啥人講--e5 ？內面都有人停ti7 遐，是按怎kan-na7 趕阮走，豈有此理？」
「Ah 你將車橫tiam3 學校門，敢be7 傷過分，好意拜託，閣著hou7 你大細聲ok ，犯你問。」
「無 是beh 按怎？」
「拜託駛離開，若無hit-e5 所在烏白停車，是會使得開罰單--ou7 」
 「好啦，好啦，」閣那m7 情m7 願咧，真正有影「賊仔卡猛人」，你bat 拄著無，是m7 是使人氣thiong3 （暢）lun2 （忍）。
φ註解φ
娘仔絲：niu5-a2-si ，蠶絲。
低路：ke7-lou7，飯桶[低級]
chang早起：[昨天早上]
氣thiong3 lun2：氣、暢、忍；受氣、歡喜、忍受；[忍氣吞聲]
su3-siong5：時常。
硬角：[態度強硬]
人食你過過：[人家吃定你了]
四攆--e5：四輪的。
坦橫插ti7：[橫放在]
chah8 死死：[堵得死死的]
電話番：電話番號、電話號碼。
豈有此理：khi2-iu2-chhu3-li2，那有chit 款道理。
ok：[惡聲相向]
犯你問：觸犯著你，hou7 你興師問罪。


 
 
Toe3 人收，toe3 人食。
 
Ti7 冊廚peng2 著一張名畫「拾穗」，名家所畫當然sui2 ，看著chit 幅畫，煞引起細漢kap 人ti7 田裡khioh 稻穗仔e5 回想。
拾稻穗是散凶人e5 專利，為著幫贊厝內，利用割稻仔期toe3 人落田khioh 稻穗，割稻仔班割到叨，歹命囡仔就toe3 到叨，khioh 一寡ka-lauh8 落去e5 稻穗，目睭peh hou7 金，腳手著猛切才khioh 有額，因為過去散人真濟。
往過割稻完全是人工，是一項硬斗工課，所以割稻仔工一工愛食五頓，上午十點外，下晡三點外是食點心e5 時陣，割稻仔師傅食 chhun--e5 著是囡仔班e5 份，雖然是am2 糜仔配青菜、鹹toa7-a2 ，對阮散赤人來講嘛是那像山珍海味。日頭ti7 大人緊張、囡仔歡喜中真緊著落海，收工--lou3 ！艱苦e5 一日，轉來去，順紲ha5 一擔稻草hou7 阿母做火柴（柴火），chit 時好量頭家，好心e5 阿伯特別幫我tau3 縛tau3 捆，看稻穗傷少，閣thiau-kang 攬一攬來相添（thiN ），因為我上古意，be7 偷ni 。
 

 
chit 款e5 童年，chit-mai2 想khit 來有夠酸lam 甜，但是若詳細ka7 分析一下，著會hou7 人目屎滴，為啥麼？「Toe3 人收，toe3 人食」，ti7 人田裡，khioh 人ka-lauh8 ，食人點心，閣lo 人e5 物，m7 是貪心，是不得已。
註：猶有犁番薯，犁土豆，洘魚池，攏有艱苦人「Toe3 人收，toe3 人食」e5 現象。番薯kap 土豆著用犁--e5 e5 時陣才卡有thang khioh ，魚池著愛清池（洘池）e5 時才會hou7 人落池內khioh （伸--e5 ）。




φ註解φ
peng2著：翻著。
拾穗：sip8-sui7，khioh 稻穗仔。
ka-lauh8：[掉下去的]
猛切：me2-chhe3，腳手伶俐[乾淨利落]
往過：eng2-koe3。
硬斗：[吃力辛苦]
食 chhun--e5：[吃剩的]
am2 糜仔：稀飯。
鹹toa7-a2：鹹醬菜。
順紲ha5：順手縛。
好量頭家：好心e5 地主。
thiau-kang：故意。
攬一攬：[抱了一大束]
be7 偷ni ：[不會偷拿]
酸lam 甜：[酸中帶甜]
lo 人e5 物：揩油人e5 物件。
洘魚池：kho2 hi5-ti5，漏盡池水掠魚。
 
 
三碗飯，兩碗菜湯。
 
四、五十冬以來，台灣e5 經濟奇蹟，有人講是政府領導有方，有人講是時勢潮流，科學研究e5 成果。其實多數恬恬扑拼，透早出門到黃昏e5 農民兄弟，日夜連工e5 勞工朋友，才是經濟奇蹟e5 大功臣，敢無影，若無chit 大群人流汗出力，付出青春，付出生命，kan-na7 計劃kap 科技，敢著有法度生產彼呢豐富e5 農產kap 市場商品。
恁敢知影chit 大群人為啥麼甘願付出扑拼，In 是抱著啥麼理念抑是kan-na7 認命，做牛做馬來拖來拼，少年e5 勞工朋友我卡m7 知，若是傳統e5 作穡人，田庄兄哥兄嫂，In 攏是抱著「三碗飯，兩碗菜湯」e5 人生觀，翁某歡喜互相相keng7 ，勤快做，儉儉仔食，為著一家大細來犧牲，In e5 心互相靠相倚，食穿chhin3-chhai2 免計較，做工課著愛正經實在，che. 著是In 「saN-oa2 png7 ，兩碗菜湯」e5 精神，才有法度長期經營，成做個人家庭美滿e5 人生，嘛促進社會e5 繁榮，國家e5 安定，台灣e5 農民，感謝恁，台灣e5 勞工，感謝恁。
 

 
註：saN-oa2 png7 ，著是互相sio-keng7 ，互相sio-png7 ，sio-png7 福氣，saN-oa2 png7 念khit 來kap 三碗飯仝音，人講翁某翁某食飯配菜脯，「三碗飯，兩碗菜湯」e5 生活實在清苦，m7-ku2 ti7 作穡人e5 嘴裡講-- 出來是彼呢樂天知命，歡喜做歡喜生活。
φ註解φ
相keng7 ：互相幫忙扶持。
saN-oa2 png7 ：相、倚、傍，互相依倚png7 福氣。











 
 
Beh 買菜，拄著掘菜股；
beh 買魚，拄著風颱；
beh 買肉，拄著禁屠；
beh thai5 雞，雞細隻。
 
請人客是一項學問，toa3 厝內請麻煩閣費氣，chhoan5 菜色動刀子（to-chi2 ）實在了精神，規氣來去大飯店，錢ka7 開-- 落去，省事閣有面子，所以都市人卡慣習行餐廳。
為著beh hou7 人客有賓至如歸e5 感覺，每擺招待人客，卡慣習toa3 厝內請，家己煮食總是比較卡有衛生，雖然口味可能kap 餐廳be7 比chit 。頂日Ottawa 轉來e5 好朋友真救兄來田中chhit-tho5 ，阮著按呢家己煮chheN-chhau 招待，hou7 伊食kah 歡喜kah tak 嘴舌。
Chit-mai2 請人客真方便，逐家經濟好，錢水活，山產海味足，家己料理，飯店發落，攏隨時會凍處理，無像卡早錢無貨缺，tng7 著人客來著煩惱，「阿舅來，雞仔掠khit 來thai5 ！」he. 是母舅來才有--e5 大出手，普通親情，一般朋友做你免想，平常時阮食番薯簽飯配菜脯，今仔日貴客來，加煎一粒菜脯卵，炒一盤仔鹹魚脯，著算誠意chheN-chhau--lou3 。若tng7 著khiu5 閣儉，han5-san 閣愛面子e5 主人講beh 請客，款出來--e5 是鹹toa7-a2 ，奄瓜、醬筍仔kap 菜脯，嘴裡才來念套頭：「Beh 買菜，拄著掘菜股；beh 買魚，拄著風颱；beh 買肉，拄著禁屠；beh thai5 雞，雞細隻。」實在失禮，誠歹勢，逐家好朋友，誠意食水甜，taN. 來--ou3 ！菜脯根仔罔咬鹹啦！害你聽有食無，嘴瀾一直倒吞。
其實朋友交陪，相請無論，有菜無菜，chheN-chhau 無chheN-chhau ，人be7 ka7 汝掛心內，誠意上要緊，你講是m7 是。
φ註解φ
chhoan5：準備發落。
刀子（to-chi2 ）：總舖，[廚子]
toa3：[在]
chheN-chhau ：腥臊，豐盛e5 料理，[大餐]
khiu5：[捨不得]
念套頭：liam7-tho3-thau5，踏話頭，話講ti7 頭前。
菜脯根仔罔咬鹹啦：配鹹配鹹，有鹹著食會落飯，[姑且將就吧]




 
 
三chai2 早，加一工。
 
社區總體營造是chit-ku2 tng 流行e5 口號，文建會有心teh 推動，m7 知民間e5 配合會達到啥麼程度，營造成績會有外大e5 成果，著愛看以後e5 發展--lou3 。
阮祖家崁頂社區，因為理事長蕭萬福先生e5 用心投入，配合著里長e5 推動，做了be7 少工課，比論講社區e5 水溝清拼，道路垃圾e5 清潔，庄頭巷尾空地整理做休閒場所，攏是發動里民家己出力出錢家己做，蕭理事長按呢講：過去庄內beh 做一項代誌，攏著期待政府補助才來做，政府若無補助也是補助金猶未落來，著khng3 leh 等待，khng3 leh 拋荒，實在m7 著，chit-mai2 咱愛改變觀念，社區是咱e5 ，家己e5 社區家己整理，有補助上好，無補助嘛beh 做，總講一句，「做落去才講」，頂日仔申請e5 補助款已經落來--a3 ，che. 著是上好e5 證明。
因為理事長In e5 扑拼，用心招呼，一口灶一口灶去拜訪，去kou5-chiaN5 ，頂kou2 月成立e5 長青老人bat 字班，到chit-ku2 已經有42 人來參加，而且閣讀kah 不止仔趣味。蕭理事長本人ti7 加油站teh 上班，問伊哪有chiah 濟時間來進行遮e5 工課，伊講：阮老爸在生時教我一句話，「三chai2 早，加一工。」chit-mai2 我ka7 khioh khit 來用，每早起六點前我著起床，隨時到廟庭、四腳涼亭掃土腳，了後轉去食飯準備上班，若tng7 著休班，著庄頭庄尾chhoe7 人坐，pho3-tau7 、泡茶、關心、發現問題，若有發現代誌，著隨時發落去做，mai3 講一日e5 工課做外濟，kan-na7 透早hit cham7 時間e5 工作著做be7 少，阮老爸e5 話「三chai2 早，加一工。」實在有道理。
少年--e5 ！有聽見無！「三chai2 早，加一工。」早早起，拼落去，成功一定是你--e5。
φ註解φ
chit-ku2：chit 時陣。
tng 流行：[正當流行]
崁頂：kham2-teng2。
拋荒：pha-hng，荒廢。
一口灶：一家。
kou5-chiaN5：誠懇拜託。
hit cham7：[那陣子]





 
 
頭過身著過。
 
萬項代誌起頭難，著愛有開始，成功才有希望。
想起二十外年前，kap 一般世俗人共款，娶某了後才beh 建立事業，為著beh 求發展，chhan5-chhan5 搬出祖家到街市稅店做生理，講做生理是好聽話，其實是租一間店面hou7 牽手做裁縫，加減趁che7 . 工錢tau3 相添，斯當時做老師烏枋khit-a2 月俸才chiaN5 千銀，厝稅一月一月an5 ，細囝一個一個來出世，照chit 款扮勢落去，m7 知影ti7 時才有家己e5 新居，唉！
一年過了又一年，五、六冬一目nih 著過-- 去，khiu5-khiu5 儉儉已經伸十thong2 萬，買厝e5 心開始leh tin2 動，四界ka7 人探聽，叨位有厝，俗閣有理想，我嘛想beh 脫離無殼露螺e5 無奈。無問m7 知代，一問才知見笑代，十二peN5 （坪），四十萬，相差三十萬，是beh 按怎kap 人過tiaN7 （訂）？
M7 甘願，beh 如何，翁某頭殼mou h leh 搔，beh 買趁chit 陣，m7 買後擺敢有chit 款機會，猶是牽手卡有變竅，伊講驚啥代，「頭過身著過」，以後咱也be7 曉閣卡kut-lat8 閣卡儉開，掠準脫be7 過手，極加賣掉嘛無了，敢m7 是？卡緊招會仔，ka7 大兄小弟借錢，連續閣用銀行貸款，隨時ka7 買落去。有影--neh ！無三年，負債還了離，生活猶原一工一工好過日，是啥麼原因，第一家己有扑拼，第二物資會波動錢會薄去，第三薪水增加、工資會起。
起家難，難ti7 起頭，只要mai3 投機，算hou7 好，做落去，m7-thang 驚驚be7 著等，「頭過身著過」，勇敢試看覓。
 附帶說明：婦產科醫生講，查某人卻囡仔（生囝），若是胎位有正，beh 生一定順序，胎位有正e5 生產，頭先離開生門，「頭過身著過」，自然萬無一失。
φ註解φ
chhan5-chhan5：[乾脆]
稅店：soe3-tiam3，租店面。
tau3 相添：[貼補]
烏枋khit-a2 ：烏枋杙仔，指老師。
chiaN5 千銀：[將近1000 元]
an5：逼得[緊]
khiu5-khiu5 儉儉：[省食儉用]
十thong2 萬：[十多萬]
露螺：lou7-le5。
mou h leh 搔：[抱頭沉思]
變竅：pian3-khiau3 ，變通。
極加：kek8-ke ，[頂多] 
 
正月正，聽見poah8-kiau2 聲。
 
「正月正，聽見poah8-kiau2 聲，」二月二，beh 敬老土地…才念到遮，學生就一個一個笑kah 嘴仔開開。為啥麼聽見poah8-kiau2 聲，遮e5 長青組老人班e5 學生會感覺chiah 好笑咧？因為In 真了解，台灣人leh 過年，正月初一chit 工是beh 按怎過--e5 ，無poah8-kiau2 ，無，beh 創啥？
台灣人，真正有影seng5 台灣牛，為著生活，大部分e5 人kan-na7 會曉戇做，透早落田到黃昏，天扑昲著又閣想beh 做工課，罕得tng7 著年節e5 時陣，嘛是閒be7-tiau5 ，厝前後壁chhoe7 透透，chhoe7 看有啥麼穡頭來tin2 動，糞間著拚，厝頂會漏，抑是牛犁耙著收，菜瓜棚仔著搭，卡做嘛做be7 了。著是按呢做，按呢拼，tng7 著閒仙仙e5 時陣，煞m7 知beh 按怎？正月正，只好poah8-kiau2 會曉。
莫怪台灣人愛鬱卒，會曉看戲，be7 曉娛樂家己，過去年節有thang 看鬧熱，猶閣批評講做戲悾，看戲戇，叫伊家己表演，講無leh hian7-si3 ，表演無好m7 著hou7 人笑song5 。雖然講chit-ma2 時代有改變，跳舞唱歌e5 人有卡濟，m7 敢hian7-si3 e5 人嘛be7 少，台灣人beh 像外國人按呢放會開e5 個性著鼓勵，啥麼時代？也m7 是做歹，也m7 是開錢傷厲害，適當來跳-- 一下，haiN-- 一曲a ，總是比poah8-kiau2 鬱tiau5 咧有卡嬴。
 
φ註解φ
poah8-kiau2 ：賭博。
seng5 ：[像]
天扑昲：thiN phah-phu2，[天剛魚肚白]
閒be7-tiau5：[閒不下來]
閒仙仙：[閒得慌]
hian7-si3：現世，[丟人現眼]
song5：無合時宜e5 穿著言語。
放會開：[放得開]
haiN--一曲a：[高歌一曲]
鬱tiau5 咧：[蜷縮著]

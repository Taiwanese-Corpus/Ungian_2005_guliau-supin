1.	人生百歲，七十者稀 。
（人生七十古來稀。）
「……聽見外面有人來，開門ka7 看覓，月娘笑阮戇大獃，hou7 風騙m7 知！」這是望春風e5 歌聲，優美好聽，敢是收音機e5 放送，抑是khah-lah O.K e5 演唱？攏m7 是，是阮崁頂社區成人bat 字班e5 阿婆、阿媽leh 表演，逐家唱kah 歡喜kah，閣家己o-lo2 家己m7 成猴，想be7 夠亦有chit-e5 機會chiuN7 台表演，攏是老師e5 功勞，來！阮敬老師一杯酒！
九月tiang 涼  ti7-beh 到，阮社區家己舉辦e5 敬老活動，提早ti7 九月初五（拜六）舉行，由里辦公處、社區發展協會kap 庄裡廟寺合辦，經費家己hoat8-loh8 ，廟寺出6萬3，庄內青年捐23萬6，辦25桌chheN-chhau，搭一個舞台thang 做節目、頒獎，恁敢知，阮庄內70歲以上e5 老人有外濟，106位，siang2 講--e5  「人生百歲，七十者稀」，長歲壽已經成做現代人e5 必然，老人e5 福利，老人e5 安養值得咱政府e5 重視，人生七十才開始，m7 是「人生七十古來稀」。
慶祝節目除了辦桌以外，每一個阿公阿媽發1200箍紅包，另外猶有摸彩，鐵馬、電風、芳茶箍 …有人有份。大會開始，囡仔讀經班先用漢文音唸三字經，續落去是社區e5 土風舞、葵扇舞、太極拳，上蓋hou7 人o-lo2--e5 就是長青bat 字班，阿媽阿祖級e5 學生唱台語歌謠，唱kah 笑bun2-bun2,落台了後，家己煞按呢講：m7 成猴，閣也 kap 人登台表演--koh。有學有效果，想起舊年taN 開課，看in pi3-su3  pi2-su3,想be7 夠有今仔日e5 春風跳弄e5 活力，社區理事長蕭萬福in 翁某e5 用心投入，排第一功勞，里長kap 阮幾個指導老師，嘛幫忙真濟。
有一項hou7 阮想be7 曉--e5,是按怎阿公級e5 查甫人，攏無beh 參與遮e5 工課、學習，以後應該著注意推動，「人生七十才開始」，向望社區繼續經營，hou7 逐家tin2 動起來，hou7 社區閣卡有活力。

 
2.	九月颱，無人知。（之二）
Chit 擺e5  Papisuh 風颱，正港--e5 是「九月颱，無人知」，無人知影伊會有外厲害，kan-na7 知影「風未到，水先到」，著hou7 基隆河閣作大水，hiau-heng7  汐止鎮e5 鄉親，短短十工內著忍受兩遍e5 淹水，原因一大拖，仙講嘛無卡choah8,山坡地過度開發，合法無合法攏總來，che是天地teh 報應，只是報應ti7 汐止人，有卡無公平。
Chit-e5 Papisuh 風颱，形成ti7 13 工前，舊曆8月24 ui3 菲律賓東旁chiuN7 北 滾攪，到kah 9月初 4 暗風颱尾已經掃著台灣南部，氣象局提出警告，北部、東北部可能有大雨。初5消息，威力增加、速度減慢，離恒春猶400 km，雖然無直接chiuN7 陸 ，但是「風未到，水先到」，外圍環流帶來大量e5 雨水，初6報紙頭版新聞「芭比絲猶未到，汐止閣淹水」，「汐止閣淹水，居民無話問蒼天」，續落去就是各地災害報導，官員e5 關懷，民代、國會議員leh 追究責任，百姓leh 哀，啥人做tit 來，天做代，抑是人leh 崩敗！可嘆--a3,可恨！金金看人leh 流目屎。
「九月颱，無人知」，Papisuh 也無chiuN7 陸，煞斡 對台灣海峽leh ka7 你遨，慢慢仔遨，遨kah hou7 人心狂火toh8,初7（拜一）暗各縣政府發布停課免上班，害Siau, Lah-jih 天光早起，電話一直鼓，一直通知，「今仔日免讀冊，今仔日免讀冊」，啥知學生無來，老師逐家閒閒笑hai-hai，也無大風，也無大雨，一時煞hou7  Papisuh騙m7 知，也無ka7 咱通知講『我m7 來--a7!』


 
3.	Ta-ke  有嘴，新婦無話。
時代會變，情理嘛會變，閣變kah 誠厲害。卡早e5 時代，做人新婦著早早起，hoe5 東hoe5 西 無閒chhih-chhih，人猶無歡喜，heng3  ka7 汝唸就ka7 汝唸，heng3 ka7 汝嫌就ka7 汝嫌，閣hou7 你be7 使chit 應嘴應舌--咧，因為「Ta-ke 有嘴，新婦無話」。
Chin2 e5 社會，已經換做新婦有話，ta-ke 無嘴，tng7 著歹新婦--e5,你煮飯hou7 伊食，猶嫌你有臭老人hian3 ，所以有人講，五十歲以上e5 查某人上m7 值，少年做人新婦著有孝ta-ke 官 ，chit-mai2 食老煞著愛有孝新婦，ka7 新婦煮三頓，洗衫兼chhoa7 囡仔，閣著整理內底。
民主社會，m7 但做ta-ke 官歹做，連做官--e5 都無簡單，過去做官--e5 極威風，啥人敢得失，現代e5 公務員，略略仔失角chhah  著犯人問 ，是按怎無照步來，是按怎圖利他人，beh ka7 阮陷害？民主時代，國民是老闆，in beh 按怎抗爭、自力救濟攏會使，chhin3-chhai2 講一句，報紙刊出來，遐e5 做官--e5  就相爭哀。已經是新婦有話，ta-ke 無嘴，m7 是「ta-ke 有嘴，新婦無話」e5 時代。
「九月颱，無人知」，Papisuh 刁工ui3 台灣海峽ka7 你seh8,seh8 hou7 你m7 知方向，害著縣政府臨時排解，明仔載風颱假，學生m7 免來。啥知天光早起，也無大風，也無大雨，煞hou7 家長怨慼，大聲抗議，一直罵一直喝聲，做官人烏白來。實在有夠冤枉！Chia5 知風颱伊m7 來，逐家敢be7 記得十thong2 年 前hit 擺e5 災害，韋恩風颱ui3 濁水溪口入來，害咱彰化縣一帶，悽慘落魄，離離落落你敢m7 知？M7 驚一萬，但驚萬一，歹運若tng7 著，喝m7 敢就傷慢，天做代，m7 是政府令箭gia5 leh 烏白hut ，請諒解。



 
4.	貪伊一斗米，失卻 半年糧。
『鏢客』chit-e5 名詞bat 聽過無？M7 是電影荒野大鏢客，會放槍射飛鏢e5 槍手，是ti7 風景區所在，截 人客買紀念品，槓  hou7 你be7 喘氣，槓hou7 你無回手，了錢消災e5 一種騙術。
聽講是按呢：一對裝kah 真漂撇e5 翁某，kap 一台進口車，停ti7 山內風景區外大約一公里e5 所在，假影 車be7 發 ，拜託tau3 相共，好心好玄  e5 你，小停車看斟酌，落車tau3 幫忙，當然車是be7 起磅，姑不將拜託你ka7 渡一下 ，阮兜ti7 頭前無外遠，渡我轉去討救兵，好心好事著做，閣是順路，相央叫 煞無？
到--lou3!阮兜到--lou3!請入來坐，lim 一杯茶，hou7 阮說一下『謝謝』！
來！泡茶請人客，你貴姓？咱叨位來？Ou5!原來是beh 來chhit-tho5 seh8-seh8--leh ，歡喜有緣kap 你熟似，taN 著予阮招待，果子切一盤，肉干拴一phiat 仔 來，另外治風溼e5 百步蛇酒thin5  一杯，hou7 chit 位恩人試看覓！
按怎？Be7-bai2--houN ？敢beh ka7 阮參觀一下，阮遮e5 貨色頂真閣濟，若beh，價數會使chit 俗俗仔算你卡低。
三會四會，愈講愈濟，愈講愈花，beh 買m7-thang，m7 買伊煞手ka7 汝牽咧m7 放：「TaN 看攏看真真，保證無ka7 汝騙，包裝嘛包kah 好勢好勢，來！攏提提koaN7 koaN7 khit-lih8 車底 ！」Beh 抑m7,白米煮熟飯，閣有兩三個漢草大phiang7 --e5 ka7 汝金金siong3 ，看破了錢消災緊來走，真正「貪伊一斗米，失卻半年糧」，真m7 值，有夠衰，好人be7 做得。
Che 是聽朋友講--e5 鏢客e5 騙術，你敢bat 拄著。

 
5.	騙人去洗浴 ，衫仔褲hiahN  leh 走。
講著鏢客e5 騙術，真厲害閣真敢來，講好話、gau5 o-lo2,掠人e5 同情心，估計人siau2 貪  e5 弱點，用kun、用騙，千計萬計就是beh 「騙人去洗浴，衫仔褲hiahN leh 走」，ka7 汝牽君入甕，尾仔hou7 你了錢消災。
五年前Siau, Lah-jih 就tng7 著一擺，代誌是按呢：

利用歇熱，chhoa7 囝去日月潭chhit-tho5,beh 山內看光景，透早是好時陣，日頭tu2 chiuN7 山 ，be7 熱，空氣chhiN  閣涼脾土，所以八點未到阮已經來到文武廟，參觀一睏了後，beh 閣chiuN7 車起程：
「Gau5 早！咱這位大兄敢會凍方便小渡一下 ！」一個少年hu7-jin5-lang5  leh 相借問。
啥麼代誌？
「按呢啦！趁食人，透早出來hak 貨 ，beh 趕轉去德化村做生理，姑不將坐一下便車，lou2-lat8--houN3！」
後壁小kheh 一下 ，讓一位  hou7 chit 位阿姨坐！（有查某囝後生鬥陣，哪驚男女授受不親？）
「Chit 四個少年--e5 攏是你e5 囡仔--lou3!誠好命neh！」
趁in 歇熱放假，m7-chiah chhoa7 出來seh8-seh8 行行 咧！
「Ou5!Chiah 大漢猶leh 讀冊--ou3,m7 著leh 讀大學，chit 位大兄實在gau5 教囝，ah！Beh 到位--a7,入來ka7 阮參觀一下，好--bou3?」Tu 來一張名片，引起警覺，敢會是…？
好--ou7!猶早早，chiah e5 囡仔 講beh 去德化寺chhit-tho5,sim7--一下 倒轉來才來chak-cho7 。
「感謝！TaN 我來落車，ti7 倒手爿chit 間店就是阮兜，才來奉茶，若beh 交關，一定算你卡俗，會記得--ou7,bye-bye！」

是m7 是tng7 著鏢客？無ka7 證實，m7-ku2 後來bat 聽人講起仝款e5 故事，講是去hou7 鏢客槓kah 腫oaiN-oaiN，開一兩萬箍 才煞事。「騙人去洗浴，衫仔褲hiahN leh 走」e5 騙鼠 ，社會滿滿是，金光黨e5 騙局報紙常常報，逐家著注意，上好是mai3 貪小利，嘛mai3 好奇，卡be7 poe2 be7 離 。


 
6.	紅柿若出頭 ，羅漢腳仔目屎流。
紅柿若出頭，羅漢腳仔就目屎流，
流按怎？
無某無猴  thang 侍候，
暗時睏be7 燒，
食穿無人ka7 伊有孝；
紅柿若出頭，
天氣漸漸寒，
街路巷尾罔踏行，
暝--來車頭、廟埕chiu2  孤單，
beh 睏無棉被，
暝半冷kah 寒，
文明e5 社會，
猶有流浪囝，
實在使人驚，
咱e5 政府到底是leh 創啥？
 
副詩：紅柿

八月出紅柿，
路邊擔仔，
果子市，
紅柿滿滿是；
紅柿紅ki3-ki3,
逐粒khiu7  閣甜，
peh 紅柿 ，
著se3-ji7,
m7-thang ui3 頭peh，
著愛ui3 尾li3 ，
一teng5 膜 ，
li3 hou7 離，
下面e5 ji2-nng  上滋味，
khiu7-khiu7 be7 夾齒。


 
7.	七十m7 扑，八十m7 罵。
講著阮崁頂庄chit 班老歲仔bat 字班，實在真趣味真kou2-chui，老人囡仔性，著是chit 款，愛人褒、愛人o-lo2、兼愛人kou-chiaN5 ，in 家己嫌老、哺無土豆，你著愛ka7 轉講老--e5 老步定，不比in 少年人卡taN2-hiaN2，隨時in 就笑hi-hi，講是老師gau5 講話，其實in 攏聽kah 真歡喜。
Hit 日chiuN7 台唱歌詩，唱kah 歡喜ni-ni ，phok-a2 聲 一響起，閣pi3-su3  pi3-su3 面仔紅ki3-ki3,一直推講老師gau5 教示、老師gau5 教示！
M7 是！M7 是！是恁gau5,m7 是ka7 恁hau-siau5 ，m7 信你看逐家teh 參觀恁e5 寫字簿仔，攏嘛o-lo2 kah tak 舌 ，免se3-ji7,mai3 客氣，做恁ka7 chheng3  落去，有代誌老師才來負責。老歲仔人著是chiah 趣味，o-lo2 起歹勢，若嫌m7 知會起au3-siau5 --bo3? 
講著嫌，he.才m7-thang ，「七十m7 扑，八十m7 罵」e5 意思ti7-tah ？古早皇帝專制時代，對老大人都尊敬三分，老人有罪，嘛m7 敢用扑罵來刑法，何況 今日民主時代，重人權e5 世界，「愛心」 是教育唯一e5 應該。阮chit 班學生，雖m7 是七老八老，平均chhe2  嘛有六十外，無做祖嘛有做媽，敢罵會落嘴，敢嫌會落心，beh 來讀冊已經一百分，讀lah 歡歡喜喜chiah 趣味，閣會曉唱歌閣會曉寫字，Siau, Lah-jih ka7 in o-lo2 講：咱崁頂庄e5 阿媽實在『了不起』，恁感覺有影無！
講真--e5,beh chhoa7 chit 班嘛無簡單，愛褒愛o-lo2 嘛愛ka7 騙leh go5,真真假假攏是真心leh 計畫，計畫beh hou in 歡喜，設計beh hou in 食老be7 to3-thoe7 ，「七十m7 扑，八十m7 罵」e5 教育beh 按怎？愛心、耐心、歡喜心，是上好e5 步數。


 
8.	九月起九降 ，臭頭仔  pe5 kap khang3 。
最近m7 知乜 緣故，常常半暝醒來歸粒頭殼jiau3  無停，頂禮拜洗頭毛時，發現頭殼皮生一粒一粒e5 細粒痱仔 ，本來無beh chhap--伊 ，m7-ku2 煞愈來愈嚴重，才二三工nia7-nia7,就湠幾若tah ，閣會流湯，食老才leh 生臭頭粒仔，感覺誠歹勢，不得不只有chhoe7 專家診斷。
Sian--e！頭殼m7 ka5 看一下 ！哪會chiuN7  閣流湯，抑m7 是囝仔人無衛生，哪會臭頭 phi2 khang3 無停。（黃醫師是阮球友，講話有卡kho3-siok8  ）
「九月起九降，臭頭仔pe5 kap khang3」，蕭老師，臭頭啦！無啥？是一種皮膚病，kap 衛生無關係，免歹勢！
Ah 無是啥因素，哪會「九月起九降，臭頭仔pe5 kap khang3」？
Chit-ma2 是九--月houN！九--月有九降風，ui3 北旁吹來，ta-so3  是特點，你e5 皮膚驚ta-so3,自然卡會生皮膚病，抹che7 藥膏 ，免食藥，卡捷 用清水ka7 頭殼頭毛溼溼咧 ，頭殼皮若mai3 傷乾，粒仔著卡be7 發。
原來如貓（此） ，會記得舊年嘛是chit-e5 時陣，仝款puh  chit 款臭頭粒仔，唉！無外久著家己好去，不過今年有卡嚴重，無抹藥膏be7 使chit。

 
9.	年頭飼雞栽，年尾做月內。
Chin2 e5 時代，hu7-jin5-lang5 做月內，實在誠方便，beh 食雞酒補身體，店仔頭koaN7 米酒隨時就有，雞仔鳥仔 市場據在你 掠，據在你買，thai5 好--e5  未thai5--e5,雞角仔雞noa3-a2  在你揀，若貧惰嫌麻煩，猶有hit-lo7 「做月內中心」 ka7 你發落拴kah 好勢好勢，免像卡早按呢「年頭飼雞栽，年尾做月內」 著事先準備安排。
三十外年前，大嫂beh 生屘仔kiaN2 ，有身已經三ko3月，為著beh hou7 大嫂月內卡phang-phai3 ，就開兩百外箍 買一岫 雞仔囝轉來家己飼，向望半年以後，會凍hou7 大嫂做月內，一日thai5 一隻雞仔，本來這是一點心意，啥知落尾煞攏hou7 Siau, Lah-jih sut sut  去，thai2 會按呢生？Hou7 恁ioh 看覓 ！
原來是按呢：斯當時taN5-a2  師範出業ti7 學仔教冊，待遇無好，一ko3月薪水才七八百箍，講beh 幫贊厝內e5 生活費用，實在誠有限，家己著hak  身穿，一身e5 打扮，手錶、鐵馬kap 所費，每一項支出著愛去薪水e5 一半以上，好佳哉校長叫我教升學班，為學生補習有淡薄仔所費thang 補貼，人講世間上無hit-lo7 五月龍眼──peh8-hut8--e5 ，有所得就有所失，為著補習，拚kah 一身烏乾烏乾，瘦閣薄板。一時大嫂看了誠m7 甘，就將hit 水 已經大隻e5 雞角雞noa3,兩工thai5 一隻，houhN 雞湯hou7 我食，食kah 面仔油滋油滋，身體健kah 那牛，自按呢月內e5 雞酒變做Siau, Lah-jih e5 肥chut-chut 。
猶有，恁敢知？Siau, Lah-jih e5 阿嫂哪會chiah-nih 疼細叔，為著感心大嫂e5 疼愛，ti7 遮講hou7 逐家知，長嫂如母，敬愛大嫂是該然，疼細叔像囝就無簡單，Siau, Lah-jih e5 大嫂就是模範。
Siau, Lah-jih 細漢真歹命，五歲就無老母，攏靠大嫂ka7 我chhiaN5，大嫂加我十九歲，我taN5-a2 四歲hit 年，伊嫁入阮厝內，隔轉年我阿母就來過身，放chit-e5 五歲囡仔，飼飯洗蕩，lak8 屎lak8 尿，就按呢交代ti7 大嫂e5 身上，hit 年大嫂m7-chiah  二十四歲e5 年紀，伊無嫌艱苦，無嫌chhoa7 一個囡仔庀，也beh 發落一家三頓，煮食、洗衫、khioh 柴in 草絪 ，飼精牲仔兼chhoa7 囡仔，chiah 無閒伊嘛m7-bat kap 人哼慘 ，這就是大嫂e5 照起工，做人新婦實在無輕鬆。
上天對我雖然有卡無平pang7 ，不過真疼痛，chhoa7 我老母上天國，卻送來一個仁慈e5 天使來牽教我大漢，無大嫂e5 疼愛，無大嫂e5 幫贊，今仔日e5 Siau, Lah-jih 有可能m7 是按呢生。
大嫂嫁來阮兜三年了後才生頭chiuN7-a2  囝，所以三年來攏是跟隨大嫂toe3 chiuN7 toe3 落 ，掠做大嫂是老母，大嫂嘛掠chit 個歹命囝當作細囝leh 照顧，我吼伊著吼，我笑伊著toe3 leh 笑，時時刻刻toe3 ti7 背後，toe3 kah 入學堂了後，拄好大嫂生後生，才親像斷奶囡仔按呢離開伊e5 身邊，無leh ka7 伊纏。雖然無leh 纏，大嫂疼我e5 心猶原無變，就是到chit-mai2 伊已經beh 八十歲，共款kap 卡早按呢疼惜關懷。
看著chit 句「年頭飼雞栽，年尾做月內」e5 俗語，引起三十年前e5 代誌，閣想著大嫂e5 恩情kap 義理，煞寫kah lo5-thi  lo5-thi，因為大嫂e5 好，m7 知beh ui3 叨位講起。歹勢！歹勢！

 
10.	甘願挨一石米、m7 願chhoa7 囡仔庀 。
Chhoa7 囡仔是一種藝術，是一種涵養，有責任，嘛有向望。
囡仔本性就是愛tin2 動，無時閒是伊學習e5 過程，chhoa7 著活潑e5 囡仔hou7 人心頭chiau5 溫暖，不過伊e5 chok-giat8 、狡獪 、chian7 東chian7 西 ，會hou7 你煩kah 氣死人。一目nih 仔beh 放尿，一目nih 仔beh 放屎，m7 是吼腹肚枵，就是吵beh 『抱抱』，一下無張持，跋kah 大孔細裂，又閣著走病院，雖然有歡喜，hou7 人感覺lo5-li5-lo5-thi ，疲勞kah giong7-beh  死，比用土人 挨 一石米卡thiam2 ，莫怪俗語講：「甘願挨一石米、m7 願chhoa7 囡仔庀」，這是講chhoa7 tu2 會行路  e5 細漢囡仔。
囡仔庀歹chhoa7,做過父母--e5 經驗上深，m7 是屎to7 是尿，這猶無hou7 in 煩惱，上蓋hou7 父母操煩m7 甘--e5 就是身苦病痛，發燒、咳嗽，漏屎、腸仔炎，跋落去chiaN5 孔 ，暗時仔haiN-haiN chhan ，ui3 嬰仔開始到beh 讀冊為止， m7 知著忍受外濟苦楚緊張，為囝勞苦為囝磨，目的kan-na7 beh hou7 囝快活，做人囝兒著有孝，了解父母e5 心肝，chhoa7 咱一個囡仔庀，敢chiah  挨一石米e5 體力付出會得比，精神上e5 愛心ti7 叨位，父母e5 恩情咱著m7-thang 放be7 記。
「甘願挨一石米、m7 願chhoa7 囡仔庀」，意思雖然只是講chhoa7 囡仔會hou7 囡仔chak  e5 無奈nia7-nia7,咱嘛應該愛ui3 chit 句俗語，來檢討家己e5  孝心有夠抑無。


 
11.	送出，無送入窟 。
姊夫今年八十歲，頂ko3月來過身，看伊倒ti7 廳頭內，面容慈祥，目睭kheh-kheh ，ka2-na2  睏去，無khiau 無khi ，kai3 seng5  chiuN7 西天e5 清淨。著ka7 大姊kap 外甥 外甥女明示，人阮姊夫已經去，m7 是chiuN7 西天就是去做神，咱taN 免擱傷悲，阮姊夫人伊在世都古意se3-ji7,雖然be7 chiam3-chng3 ，嘛是認真扑拼無推辭，從來著m7-bat kap 人ko5-ko5 纏，今仔日來別世，hou7 人m7 甘，咱嘛著歡喜ka7 伊念經，祝伊歡喜起程，敢m7 是！恁若beh 行孝，對恁老母卡用心照顧，才是道理，恁老父ti7 天頂一定會真歡喜。
Beh 出山hit 一日，鑼鼓tin7-tong7 chhahN，道士to3 頭前，棺木隨後，孝男孝女toe3 後尾，陣頭濟m7 是hiau-pai，盡量捨了了，chhun  一陣si. sou. mi7  kap 一團誦經班，ti-ti-ta-ta，Ou-mi-tou7-hut8 放伴行，卡be7 稀微，卡be7 孤單。 送葬隊伍行kah 門口百外米，孝男孝女跪ti7 路頭替老父ka7 逐家相辭，感謝親情朋友ka7 阮送，到遮著可以。舅仔送姊夫，有深情，有義理，beh 送著送你kah 山頭，sun7-soa3  看姊夫e5 安歇墓園，是m7 是做kah 真舒適。
行到墓園感覺歡喜，外甥有影bat，chhoe7 彼e5 所在閣會凍看著厝裡，風水真讚，視線好，be7 浸水，當leh 斟酌看，kap 外甥leh 參詳，誦經團e5 再添仔嫂ka7 我講：叔--a3 哪著chiah 工夫，後頭厝e5 人免chiah 勞煩，「送出，無送入窟」，in thai3 會無ka7 汝擋住，若是死老母，母舅beh 送伊chiuN7 山，外甥仔千萬就be7 使放伊行，這是古例，（按呢--hiouh，Siau, Lah-jih 煞m7 知影？）
「送出，無送入窟」，意思是送出門腳口就好，m7 免送kah 墓窟，送亡者chiuN7 山頭是喪家兄弟序細e5 代誌，勞煩親情朋友傷濟是擔當be7 起，何況 是母舅母姨，若對墓園無滿意，敢m7 是誠歹處理，天頂天公，地下母舅公，按呢e5 考慮m7 是無道理，其實這是卡早e5 例規，時代無仝，嘛著小改一個樣，相辭擋住是喪家子弟e5 用心，beh 送m7 送是亡者kap 送葬者e5 感情。


 
12.	一蕊好花插牛屎。
拜五下晡下班，學生囡仔放學，beh 去車棚仔牽車「打道回府 」，忽然間有人teh 叫「老師！」
老師！你敢會記得我是siang5?
Ah！你號做kou2-chui--e！Kap 阮chau-a2-kiaN2  仝年e5 hit-e5 蘇米芬，著--houN！老師猶會記得。Chit-mai2 leh 做啥麼工課？
人我  ti7 水裡坑teh 教冊。
Ou5!Leh 做老師--ou3!Be7-bai2--neh ！哪會chiah gau5 。
老師！人我已經結婚，che 著是我e5 後生，今年四歲，來！叫老師！（才26歲，囡仔已經4歲，莫怪tu2-chiah m7 敢ka7 汝認，生做那查某人身 ，閣無妝無thaN2，實在無seng5 卡早hit-e5 kou2-chui--e。）
翁婿teh 食啥款頭路！
Teh 做工啦！是一個普通e5 勞工，才高中出業nia5。人阮阿母講無要緊，合意著好。
著！合意 著好，啥時代，汰著  kap 你仝款愛大學畢業，只要知影扑拼，mai3 做歹，腳踏實地，會曉照顧家庭著be7-bai2 。
Ah！老師伊來--a7!Che 阮老師啦！
老師！你好！（看khit 來普通普通，抑無將才 ，chit 款人才，阮kou2-chui--e 哪會愛，有影hou7 你想be7 來 ，「一蕊好花插牛屎」，有夠bo5-chhai2。）




大學生嫁hou7 高中生，sui2 姑娘仔愛著賣龍眼 ，好腳好手交著跛腳失明，只要有愛，啥人會凍講in 無正經，亂使poah8 感情，人講sui2 bai2 無比止，合意卡慘死，愛情e5 力量是無分好額san3,ma7 免論年紀、face kap 才情、舉止。「一蕊好花插牛屎」，是外人e5 感覺，當事人若歡歡喜喜，你ka7 煩惱怨嘆是beh-ni5。
上驚--e5 就是一時糊塗，愛m7 著人，當初時幼稚無了解，歡歡喜喜愛，嫁了才知代，原來m7 是所想--e5 hiah hiau-pai ，beh 知傷慢--a7。婚姻e5 條件真正濟，sui2 bai2、學歷、經濟，體格、健康、性地，社會背景、家庭習性，攏會影響新婚翁某e5 浪漫心情，實在真歹揀，考慮傷濟，煞揀--a3 揀，揀一個賣龍眼，嘛無一定。婚姻e5 條件雖然濟，但是理想kan-na7 一個，翁某結合是beh 為著一個家，若有意向beh 組一個美滿e5 家庭，愛互相相keng7,無怨嘆，無後悔，若好，才來手牽手，行入禮堂，完成美夢過一生。
「一蕊好花插牛屎」，你管--人 ！！！

 
13.	Sui2 bai2 無比止 ，合意卡慘死。 
提起阮hit-e5 學生kou2-chui--e e5 婚姻，hou7 人心內感慨，chiah-nih8 khiau2-khi3  e5 查某囡仔，讀kah 大學畢業，偏偏來選擇一個中等學校程度e5 勞工朋友，生做閣m7 是外ian-tau5 ，婚姻e5 結合hou7 人想be7 到。「Sui2 bai2 無比止，合意卡慘死」實在無m7 著，Siau, Lah-jih 會為伊怨嘆一蕊好花插ti7 牛屎頂，是個人e5 私心，無值得存有chit 款e5 觀念即著。

愛情e5 力量，實在驚死人，隔壁庄hit-e5 鄧先生  in 查某囝，最近才起反形 ，愛著一個liu3-sui-a2 ，無管in 兄弟姊妹苦勸，父母反對， phiaN5-phiaN5  kap hit-e5 無頭路，四界流浪糊塗e5 查甫朋友去公證結婚，無嫁妝無要緊，hou7 人ki2-ki2 指指  be7 歹勢，甚至老父beh kap 伊切斷父囝關係，伊嘛無後悔，頭斡--leh  一去無回。
實在有夠戇，明明一個無業游民，閣有誠濟歹te2-ti3 ，敢講真正有影「sui2 bai2 無比止，合意卡慘死」，愛就愛kah 按呢生？Chit 層糊塗事，根據Siau, Lah-jih 所瞭解，原因有兩點：
第一點，人講歹囡仔厚noa5-thau5 ，嘴水上厲害，gau5 o-lo2、會sai-nai，雖然臭腹內，m7-ku2 好詼諧，畫山畫水從按呢hou7伊話話去，chit 款情形社會上真濟，阿哥--a7,黑道--e7,in e5 chhit-a2  攏嘛sui2-tang-tang。第二點，in 老父鄧先生e5 教育方式，嘛愛檢討，亦m7-bat  kap 囡仔溝通，囡仔e5 好表現be7 ka7 o-lo2,若有一sut 仔無合意，就lak kap soan7 ，閣是查某囝，chaiN7-thang 按呢嚷，囡仔e5 自尊khng3 tiam3 toh ，攏無ka7 考慮，莫怪liu3-sui-a2 牽咧溜溜去，taN 閣罵閣chhoh  嘛bo5-chhai2 工 ，指望in 少年--e5 會曉想，有一日會轉來身邊。 
「Sui2 bai2 無比止，合意卡慘死」，chit 款chiah-nih8  熱烈e5 愛情戲，自古至今m7 知發生外濟齣，有戇tuh-tuh  e5 演出，尾仔無人知影伊e5 鬱卒，嘛有向傳統挑戰e5 愛情革命，感動kah 趁人be7 少目屎，有e5 悲劇結束，有e5 hou7 人扑 phok8 仔完成in e5 願望。
願天下間，有愛情e5 青少年，攏有正確e5 愛情觀，嘛攏得著美夢。

 
14.	一世人，親像做人客。
抄一段挨大管絃唸唱e5 勸世歌hou7 逐家聽：

草索長長…草索草索長長…牽kah 甘藷園…
講到當今e5 世界，鳥為食亡人為財，想真人生著海海 ，死從何去生何來。 
咱來出世無半項，轉去雙手又空空，toa3 chit 世間那眠夢，死了江山niu7  別人。
有--e5 出世有家伙，兄弟無量 起問題，想真做人那人客，轉去財產別人e5。
做人m7-thang gau5 peng2-piN3 ，toa3 chit 世間無幾年，人若beh 死目一下nih，萬事免kap 人相爭。
天下e5 人數萬千，領憑 出世在世間，亦有出世就免趁，亦有度日to7 為難。
當今世事講be7 盡，富貴由命不由人，他人勸我我勸恁，命運無仝著愛認。
平平雙腳kap 雙手，富貴兩字oh 得求，艱苦e5 人長歲壽，前世做來chit 世收。
好bai2 無teh thang 比pheng7 ，自恨閻王無公平，艱苦富貴三不等 ，有e5 著toa3 媽祖宮。
註生娘娘註好好，算命改運敢有靠，未曾註生先註餓，由在天地去發落 。

續落去換來聽Siau, Lah-jih e5 「該做就做，無煩無惱」歌：

當今社會e5 病痛，為錢為權為名聲，好孔--e5 逐家相爭拚，拚kah 你死我無命。
出世做人不得已，名色財利ko-ko 纏，若看be7 開真費氣，生死輪迴閣再i7 。
有人出世好額人，嘛有hit-lo7 歹命囝，歹命囝是怯生命 ，搶劫放槍有錢人驚。
財產hiah che7  創啥貨，khng3 tiam3 厝內驚放火，chah ti7  身軀會hong5 ge ，放hou7 序細起怨家。
財產本是身外物，權勢若失起he-ku ，beh 死晉前後悔遲，beh 知嘛mai3  已經輸。
「一世人像做人客」，an2-ni 思想 會後悔，茫茫渺渺罔得會，敢be7 怨嘆加gia5 枷 。
人生可比旅行時，有人只有目的地，無看過程無顧尾，tng7 著歹sng2  就怨慼。
一人著愛過一世，出門入門攏歡喜，天青落雨無傷悲，攏是自然e5 真理。 
人生是苦m7 是樂，生而為人相照顧，慈悲喜捨著愛佈 ，基督阿拉kap 佛陀。
「一世人像做人客」，看你按怎過，
你若想海海，著會使chit 亂使來，死了扑落地獄喝悲哀，是家己做得來。
「一世人像做人客」，一目nih 仔就過了代，趕緊行善才應該，
人生是不確定，死亡不可免，看會開，了脫生死回歸自然。

 
15.	一分看別人，九分看家己。
做人修養e5 分寸，應該注意--e5 是家己e5 品行舉止，有合禮數風俗，倫理道德無，千萬m7-thang 一日到暗，kan-na7 注意別人e5 行為，好m7 好，著m7 著，按呢會hou7 你鬱卒be7 爽快，所以用「一分看別人，九分看家己」e5 原則來檢驗家己，提醒家己。並m7 是講叫咱只用一分e5 心意去關心別人，用九分e5 氣力來照顧家己。
人是真自私真照顧家己--e5,所做所想攏嘛認為家己上著上讚，be7 堪得別人比咱卡gau5 卡khiang3 。看著別人頇慢，著hiau-pai chheng3-ku ，看著別人成功發達，就怨妒忿怒歸腹火，這實在是非常愚戇e5 心腸，所以beh 按怎來「一分看別人，九分看家己」做修養e5 功夫，就非常重要，下面提供幾句智慧言語，逐家參考，相及 鼓勵：

l	一分心力看別人，九分心力看家己。按呢e5 修行 是適當--e5。
l	修養是家己e5 代誌，你be7-tang3  叫別人e5 做法kap 你共款，合你e5 意。
l	期待別人kah 你共款合你e5 意，會帶來家己e5 煩惱。
l	批評比較，註定受苦。
l	Mai3 評判別人，人各有特色，無需要揹 想beh 改變所有e5 人e5 包袱仔 。
l	咱平常時攏hou7 家己e5 欲望、偏見、習慣kap 本能牽leh 行。
l	平靜、清醒、無所執、無分別計較e5 心，自然充滿美德kap 慈悲。
l	放下一切e5 爭辯，修家己e5 行，並敬愛周圍e5 人。
l	修行是家己e5 代誌，無論做啥代誌，愛保持清醒kap自然。
l	無論行、住、坐、臥 ，無管啥麼姿勢，攏愛斟酌觀察家己e5 身心，攏愛瞭解家己。
l	智慧be7 ui3 注意別人e5 過失中產生。

願逐家消除貪、瞋、痴 ，認真做代誌，贏，be7 hiau-pai，輸，be7 起au3-siau5 。 
16.	一錢 、二緣、三sui2、四少年、五好嘴、
六敢跪、七phi5 、八mi7-noa7 、九強、十敢死。
Chit 十項功夫，是交查某囡仔，jiok  女朋友e5 撇步 ，好共bai2,聽看mai3,無敗害，好--e5 提khit 來用，歹--e5 就m7-thang 講蕭老師leh 烏白蓋。
交查某朋友：
第一著是愛甘開錢，m7-thang han5-san ，beh 偷掠雞嘛著愛蝕一me 米，beh 交查某囡仔，傷han5-san kek khok8-a2 頭 ，註定失敗，人哪beh kap 你chhit-tho5 四界罔seh8? M7-ku2 你若開錢傷膨風， kan-na7 會曉用錢leh chak 死人 ，這可能會無功效，chit-mai2 e5 查某囡仔真khiau2 ，phaN3 開  e5 阿舍 ，In 是be7 諒解，chit 步著se3-ji7,
第二愛有緣，這就歹講--a3,緣--字會牽絲，前世人相欠債，chit 世才會來相chhoe7,姻緣天注定，若是無緣，用卡好e5 方法都mou5-nou2-sai5 ，總是你著自覺，平常心照你平常時e5 誠懇表示就好，免強求。
第三講sui2-bai2,sui2-bai2實在是父母生成，美男子有卡佔便宜，無ian-tau5  e5 人，你嘛m7-thang 失去自信，信心真要緊，有信心e5 人，穿插端的四正，齊整清氣，身軀be7 o-cho ，無臭汗酸味。人講臭男兒臭男兒，身軀若有歹氣味，啥人敢kap 你鬥陣做堆？
第四愛少年，少年是本錢，活跳伶俐，青春氣味，啥人都愛幼齒，不過你若猴性 無正經，人會嫌你taN2-hiaN2  無te2-ti3 。不過少年老人氣，雖然穩當，大部分e5 查某囡仔無愛tih8。
第五著好嘴，好嘴水，食kah 畏，好話人愛聽，好話加減講，o-lo2 無蝕本，koan3  一sut 仔甜湯，hou7 伊o-lo2 kah tak 嘴舌 ，到時桌頂ni 柑，換你笑bun2-bun2,警告你，愛提出良心，有誠意才會使chit。若無kan-na7 烏白choaN3 ，烏白phaN7 ，變成採花蜂，hong5 giat-lau2  著車糞斗。
第六敢跪，chit 步m7-thang chhin3-chhai2 用，傷早ka7 人跪，人會感覺你leh 假鬼 ，閣嫌你無志氣。啥物時陣用上好？感情poah8 真深，無你我會死e5 適當機會，拜倒榭榴裙下，ka7 求婚，伊注定你e5。
第七講愛phi5,一phi5 天下無難事，厚面皮e5 查甫攏按呢講，查某囡仔總是卡pi3-su2,m7 講m7,beh 嘛講m7,se3-ji7--e5 自按呢m7 敢問，phi5--e5 管汰你按怎？我beh 你著m7 敢the，我若有誠意，終其尾伊是我e5。
第八mi7-noa7,phi5 一擺無夠，繼續mi7-noa7,mi7-noa7 就mai3 驚麻煩，mi7-noa7 寫批，mi7-noa7 ka7 約會，電話mi7-noa7 敲，酸lam 甜--e5 mi7-noa7 oe7 ，一定有機會。
第九愛強，有卡強勢，傷過火會傷人，強ka7 人唚，有可能會hong5 搧嘴phoe2 ，強ka7 人『先上車後補票』，拐人查某囡仔，敢be7 hou7 人teng3 鼓 ，換扑都會 ，上好是mai3,beh 用著斟酌，才be7 糊塗。
第十敢死，是頭前九項e5 實施，用講用想無算是，做落去才有意義，啥物有錢無錢，啥物門當戶對，啥物年齡大細，學歷四配，只要我合意，遮攏m7 是問題，敢就快做媽 ，愛著卡慘死，敢死無就藥醫，無達目的死不休 ，m7 敢e5 人請你mai3 用，傷劇烈傷超過，可能會傷著人。
「一錢、二緣、三sui2、四少年，五好嘴、六敢跪，七phi5、八mi7-noa7,九強、十敢死」，chiah 濟步，少年--e5 你會曉幾步，敢會嫌傷au3 步 ？


 
17.	十嘴，九kha-chhng 。
Chang 暝 天頂誠鬧熱，獅仔座流星雨leh 『做秀』，土腳e5 人間嘛誠無閒，無閒beh 欣賞，欣賞真罕有e5 天神放煙火。早兩三工前，就有人teh 討論chhiau-chhek8  beh 去叨位看卡心適，有人講beh 去墾丁，有人講beh 阿里山、塔塔加、玉山，山勢koan5 閣無空氣污染，嘛有人嫌麻煩，流星ti7 天頂，透叨位 攏嘛有khoaiN3 ，toa3 曠闊無光害e5 所在就會使，人濟話就濟，有影「十嘴，九kha-chhng」，m7 知beh 聽啥人e5 話，結尾各人行各人e5 路線，因為每人攏講了真有理，m7-ku2 無人敢保證一定著。
代誌就是按呢，無把握e5 工課無人敢擔當，萬一若chhoa7  人看無，就足歹勢。其實beh 看星，第一愛無光害，地面若光，星就看未明，第二愛好天氣，空氣清無雲跡，星就光sih-sih，第三才來斟酌時間kap位置，所以主張beh 去koan5 山m7 是無道理，講beh 就近chhoe7 位嘛m7 是be7 使chit。
根據十外年前哈雷彗星 來e5 時，就kap 細漢後生ti7 附近e5 濁水溪po3 岸 頂看著，隔轉年e5 流星雨嘛共款ti7 附近am3-sam3  e5 郊外，看kah 足心適，所以m7-chiah 招厝邊林先生翁某，就近tiam3 濁水溪邊chhoe7 所在。
半暝二點外，來到po3 岸腳，啥知已經人馬喊喝，車一台閣一台，假那beh kah 流星比賽，ti7 車路siuh 來siuh 去，peh chiuN7 岸頂，原來已經遮倒一堆，遐嘛圍一圍，攏leh 看天星，暗bin-bong，m7 敢點火，只有路邊一二pha  微微e5 燈光，歹勢歹勢teh 閃 sih：
等chiah 久亦無khoaiN3 半粒，叫你來去松柏坑你就m7!
松柏坑嘛傷低，應該去清境農場才著！
M7 是按呢啦！你無khoaiN3 雲罩tiau5 leh hioh，等一下雲若開，就看有--a7 lah！
「十嘴，九kha-chhng 」，你一句，我一句，卡講嘛無結論。
Ah！一粒！Siuh 一下過去--a3!
A7 有，你kang5 騙！
TheN  落來，mai3 閣taN 頭 ， taN 久頷頸會酸，beh 汰看有 。
Ah！看著--a3,siuh 一下，足光--e7,閣牽長長！
Chiah 久才看三粒，人in 去塔塔加看m7-chiah 讚，可能會看著歸千粒歸萬粒，你敢知？
無看猶m7 知影，ka7 你講這是因為有雲e5 關係，kap 山koan5 地低無有偌大e5 關係，mai3 chap8--a3 lah ，繼續看！
繼續看，猶原蜈蜞ka7-kap8   「十嘴，九kha-chhng 」，講未煞。
天光日，去塔塔加看e5 人轉來，怨嘆講才看二十外粒，閣塞車，早起險險be7 赴上班，有夠thiam2--死 ，想想leh 真趣味，趣味就好，人阮tiam3 po3 岸頂雖然才看五六粒，共款感覺真kou2-chui。


 
18.	讀冊有三到，眼到、口到、心到。
Jin5. chi-chhou：lang5 chi-chhou。（人之初）
Seng3. pun2-sian7:sin3. pun2-sian7。（性本善） 
Seng3. siong-kin7:sin3. siong-kin2。（性相近） 
Sip8 siong7-oan2:sit. siong-hng7。（習相遠） 
Kou2 put-kau3:kau2. m7-kau3。（苟不教）  
Seng3 nai2 chhian：sin3. nai2-chhin。（性乃遷）……
好--a3,擋咧！陳西木，chit 句你唸看覓。
SeN3 siaN kin7,si7 siaN oaN2，（性相近，習相遠）
啥麼是seN3 siaN kin7?Si7 siaN oaN2 是leh 講啥物碗糕，叫你看冊斟酌聽，你m7 聽，kek 放放，唸冊歌嘛m7 是按呢，你是leh 唸英語是無？坐落去！
各位囡仔兄、囡仔姊，老師按怎ka7 恁講，讀冊著按怎讀？
「讀冊有三到，眼到、口到、心到」，既然知影，m7 著認真讀。
來！煞落去逐家閣再toe3 老師唸，一句一句，目睭看冊，用心聽，嘴愛peh 開 大聲唸：
Kau3. chi to7(教之道），kui3 i2 choan（貴以專），sit  Bin7-bo2(昔孟母），…
M7 是，是sek Beng7-bo2。
…，teh8 lin5-chhu3(擇鄰處），tek8 lin5-chhu3。Chu2 put-hah8(子不學），chu2 put hak8。
Toan7 ki tu7(斷機杼），Tou7 Ian3-san（竇燕山），iu2 i7-hong（有義方），iu2 gi7-hong，

M7 是，是iu2-gi7-hong，嘉義e5 gi7。

Oa5!有夠thiam2,有夠食力，聲母g 音已經消失，入音p、t、k、h 已經chhun 『h』 收音唸會輾轉，beh 按怎？只有繼續拚，繼續chhoa7 in 唸，無相信khioh  be7 倒轉來。

學母語，上重要就是「讀冊有三到，眼到、口到、心到」，若有意願用心落去做，真緊就有收成，解救囡仔e5 母語倒轉來，應該be7 困難，家己教e5 chit 班學生，講Ho7-lo2 話不止仔sui2,頂面e5 教例是平常無leh 講e5 漢文，莫怪講卡be7 輾轉。因為學校逐工攏leh 教囡仔用華語leh 唸三字經，m7-chiah chit 學期教in 用漢文讀，若是像頂學期按呢教in 唸童謠囡仔歌，in 攏嘛唸幾遍了後著越唸  kah suh-suh kio3。
馬英九beh 選台北市長，提出重視母語，愛ui3 幼稚園開始e5 支票，m7 知阿扁--a3 敢有另外e5 看法？m7 知在地e5 Ho3-lo2 人，Hak-ka5 ngin3,原住民e5 子弟囝孫，恁e5 感想是按怎？尤其是聲聲句句講beh 建立一個有尊嚴，有主體性新台灣e5  國會議員、縣市長，恁e5 政見是啥款？敢beh toe3 馬英九行，抑是提出閣卡具體卡會實現e5 母語教育方針、實施辦法。
啥人提出落實母語推sak 辦法，一定選你一票。
落實 母語教育，無論老師、學生，當恁beh 學習母語e5 時陣，會記得「讀冊有三到，眼到、口到、心到」，有心e5 台灣人，「愛拚才會贏」。
 
19.	新例無設，舊例無滅。
(新例莫設，舊例莫除。) 
朋友beh 嫁查某囝，設筵席  ti7 喜連來餐廳，在來 朋友著足愛 唱歌，chit 回伊特別安排KTV，beh kap 逐家相kap 趣味一下。
為著beh hou7 節目順利進行，就kap 愛唱歌e5 朋友預約，本來無想beh 允伊  e5 邀請，朋友e5 好意實在真歹推辭，好佳哉是ti7 餐廳內，若是ti7 室外實在著m7 敢hian7-si3 。
M7 知影ui3 ti7 時開始，食喜酒閣有thang 唱歌做gi7-niu7 ，好共bai2 ，oh tit kap 人議論 ，聽來聽去，大部分e5 人攏無感覺按怎樣？Ti7 家己心內自早以來就感覺怪怪，結婚是大事，雖然m7 免完全照古例，歡歡喜喜、正正經經辦代誌，總是必要，食喜酒、鬧洞房、祝福好眠夢、會親友請甜茶，若mai3 過分奢華 攏是好風俗，beh 唱歌？閣是唱流行歌，敢be7  傷輕浮無適合。大部分e5 流行歌攏是你愛我我愛你，m7-ku2 攏是愛be7 著迄款e5 酸lam 甜 氣味，悲情目屎滴、怨慼兼後悔，beh ka7 新人祝福，到底beh 唱啥物貨，oh 得chhoe7 ，最後就不管啥物歌，只要會，唱hou7 鬧熱嘛無人會加講話 。
俗語講「新例無設，舊例無滅」，抑是「新例莫設，舊例莫除」攏總好，應該愛有革新e5 作用chiah 著，舊例無合時勢當然著愛改，改革e5 意義是beh hou7 社會閣卡進步，閣卡有文化，m7 知是政府e5 領導無夠積極，抑是台灣人e5 粗氣愛chhio-tio5 ，大概是錢傷濟，文化水準無夠格，kiN3-tioh8  鬧熱e5 場面，m7 是phah-phun2 ，就是鬧熱滾滾，只要會凍展示伊有錢有人面，啥物出頭都有人piN3 ，生理人設計，消費者出錢，按呢開始，台灣人開始墜落，「新例無設，舊例無滅」，古早味消失，無水準e5 出頭滿滿是，紅帖仔--e5 聽唱悲情e5 戀愛歌，嘛有兼看脫衣舞；白帖仔閣卡m7 是款，孝男孝女m7 願哭，倩一陣人來ma3-ma3 吼，hou7 你想be7 到，嘛有電子花車唱流行歌，閣有『清涼秀』 tau3 陣頭。其他--e5 就mai3 閣講，進香團、選舉孔 ，閣講算be7 了，愈講愈ham3 古 ，就按呢 。
「新例莫設，舊例莫除」，傷古板，「新例無設，舊例無滅」，著注意，無好新例照舊例，若beh 改新著愛有文化有氣質。

 
20.	屘房 出叔公。
Lah-jih-a2 叔公，你閣beh 轉來教冊--a3 是m7!
是啦！今仔日又閣是拜二，看咱庄裡遮e5 阿婆--a3 阿媽chiah-nih8  認真，無撥工轉來敢會使chit。
噯喲！Lah-jih-a2 叔公，chaiN7-thang  hou7 你按呢稱呼--neh，阮攏比你卡細輩，你按呢ka7 阮稱呼都無beh 予阮折歲壽--kong？

稱呼仔稱呼 ，抑無敢beh 叫恁「遮e5 查某人」，按呢實在有卡歹聽，無要緊啦！恁mai3 應 著好。
有影，ti7 阮崁頂庄，蕭姓是大姓，大約佔八九成，蕭姓大公祖厝著起tiam3 阮庄內。庄內叔孫弟兄論輩行，光、昌、興、家、輔、國、奕…昌字輩e5 Siau, Lah-jih，輔字輩、國字輩e5 親堂beh 按怎叫，有夠費心神。Chit-mai2  風俗有卡變化，少年chit 輩有卡無大無細，除非兩三代內e5 至親，有leh 照輩稱呼，chhun--e5 tng7 著頭ka7 汝叫一聲叔爺，已經真功夫--a，其實ti7 chit-e5 人kap 人交陪liap8-chiap8  又閣人情淡薄e5 社會，叔孫弟兄e5 稱呼，mai3 閣toa3-hia  論輩無論歲leh 論be7 煞，嘛是無要緊，簡單稱呼一個叔爺，甚至直接叫名嘛無要緊，但是千萬m7-thang 無仝輩分煞來稱兄道弟，就be7 使chit，按呢是會亂倫去。
過去e5 父母，做人生囝，是無leh 節育，閣是早婚，會生生kah be7 生，大囝離屘仔kiaN2 一二十歲是誠普遍--e5,親像大兄就加我十九歲，細漢時若kap 大兄出門，in 朋友攏嘛講he 恁後生是--無？Chit-mai2 大兄e5 後生kap 我出門，人又閣講he 是恁小弟是--無？按呢大房e5 大囝kap 細房e5 屘仔kiaN2，一代一代湠落去，莫怪「屘房出叔公」就無啥麼稀奇--lou3,hong5 叫一聲叔公，m7 是hiau-pai 事，叫人一聲叔公嘛m7 是去hong5 phiN--去 ，人倫著顧，有大有細，社會有秩序，自然卡be7 糊塗，回復人倫道德，ui3 叔孫稱呼開始照步數，應該是上重要--e5。

九、【親身e5經驗】
 
（1999.9.22上午寫921集集大地動）
「啊！？啊！？哪會按呢？」睏夢中感覺眠床那leh go5 ，聽見牽手雄雄mouh 倚- -來喝出驚嚇e5 聲音，警覺著…「啊！地動！地動！」e5 恐怖。
「boa5-a2 緊，boa5-a2 緊！免緊張，免緊張！」緊張中家己心內嘛已經清醒- -過來，m7-na7 是地動- -nia7-tiaN7，是大、非常大e5 地動、從來都m7-bat 拄著- -e5 ，思想kap 目睭仝一時精神peh 金，「tioh8 鎮靜，m7-thang 驚惶」，心內提醒家己，ti7 微微e5 燈光中，影著眠床邊e5 電腦桌仔，chhu7 來chhu7 去，越頭看眠床頭e5 鬧鐘仔，時間是午夜1點50分。（1999.9.21零晨）
theng3-hau7 牽手清醒知影是啥麼代，隨時kah 伊同齊離開眠床，一時間電火突然失去了光明，進入完全是烏烏暗暗e5 世界，好佳哉，「張持無蝕本」，眠床頭不管時都有準備手電仔，無kha3 穿外衫褲，隨時sa 起手電，嘛趕緊喝咻三樓頂e5 如芳（第三查某囝）趕緊落樓腳，chit 時才聽見有phi-phi phiat8-phiat8 e5 窗仔門聲kap khin-khin khong-khong 相pong7 e5 雜喢聲，警覺著確實是非常大非常大e5 大地動，m7 是滾笑- -e5 ，客廳e5 中心點上安全，三人手牽手，chim-mih8 交待一定m7-thang 驚，一定著鎮靜，家己心神嘛著掠hou7 在，等tiam3 厝內，抑是疏開外口？無電，頭前門是電動門，用手giu2 是無hiah 呢緊開，著ui3 後壁門，隨時吩咐行到灶腳，又閣一chun7 搖搖hiaN2 -hiaN2 ，be7 使倉磅，按呢離開一定危險，小sim3 一下，幾秒間後，打開後門，一旁斟酌地動e5 狀況，一旁注意頭前e5 路，死- -a3 ！kap 厝邊石先生e5 隔間鐵門煞扑be7 開，後紐kit- tiau5 - -leh，緊張萬分，若閣搖khit 來beh 按怎？趕緊閣入來厝內，gia5 摃槌仔，用敲- -e5 ，吩咐In tiam3 內面，摃槌仔gia5 - -leh ，趕緊到門邊，輕輕仔㳜二三下，好佳哉有效，「卡緊- - 出來」，死- -a3 ，石先生In e5 後尾門出口，共款kit -tiau5 - -leh ，閣敲二三下，有效，感謝神佛保佑，自己e5 鎮靜，離開可能有危險e5 厝內，來到厝邊e5 hit 遍空地，緊張氣氛小可放落，注神一看，空地已經集聚一大陣e5 厝邊隔壁，逐家e5 驚惶攏寫ti7 In e5 嘴裡kap 無話無句e5 恬靜中，驚惶、驚嚇、刺激、恐怖、無奈、無助…遮e5 恐怖電影才有e5 災難鏡頭，已經深深印ti7 一生e5 記持內，永遠be7 消失。
長lo2-lo2 e5 暗暝：
離開厝內，來到外面，緊張恐怖e5 心，已經tiau5-chai7 記持， kek-ti7 胸坎，無悲傷無笑容，『凝聚』『停住』，時間忽然變慢，gia5 頭看天，滿天星，giap8-giap8 閃，m7 知影外久m7-bat 看見，怨嘆哪會chit 時出現，阮都無心情欣賞，阮chit -chun7 上蓋ti3 重- -e5 是土地e5 受氣，m7 知ti7 時天公伯- - a3 才會心平氣和mai3 受氣，歡歡喜喜。
地牛猶leh 繼續翻身，地leh 搖，人e5 心就toa3-leh chhoah ，三不五時就hou7 你心肝iN2-a2 tiuh 三下，一分鐘！五分鐘！十分鐘，giong7 beh 無時間e5 記持，想動就動，beh chhoah 就chhoah ，chhoah kah 人e5 心be7 自在，chhoah kah hou7 人be7 記得喘氣：
「又閣leh 搖- -a7!」
「ou2?he 啥麼聲？li7 -liat8 叫？」
「卡緊雙手合十，趕緊唸阿彌陀佛，拜託佛祖著保庇！」toa3 對面e5 高先生看In hit 棟四層樓ti7 地動中搖咧搖咧，緊張中卡緊交待伊e5 後生新婦孫仔tau3 求佛祖保佑。
「哪會按呢？哪會按呢？食才大漢就m7-bat 拄著，有夠恐怖to-tioh8!」林先生家己ngau7-ngau7 唸，是leh 講hou7 逐家聽。
「ou-bah-sang2 ！你bat tng7 著- -無？」
「m7-bat - -a3,會記得細漢阮老父bat ka7 我講過，唉！be7 記得啥麼所在- -a7,hit 擺可能真大e7 …」阿婆- -a7 已經八十幾歲。
「啊！恁看，東北旁遐哪有火光？」
「m7 知叨位leh 火燒？」
「敢會是hit 間加油站？」
「m7 是，無可能，he 離咱遮真遠- -leh，上無嘛ti7 八卦山脈hit 頂？」
雖然有人e5 聲說，不過肅靜稀微，無半點燈光，kan-na7 有天頂e5 星光，ti7 恬靜、時間停睏中，鼓吹家己提出勇氣，第一遍進入充滿危機e5 厝內，天氣涼冷，無hiahN 幾領衫褲禦寒be7 使cbe7 使chit，猶有止渴e5 茶水…心意掠定，小心衝入，sa 衫褲，koaN7 水，順紲巡Gas，趕緊提一粒收音機，馬上離開…
拍開收音機，「tu2-chiah e5 大地動，發生ti7 日月潭東爿11Km 集集e5 所在，7.3 級…」
三、【思母】
（1995年8月發表ti7 台文通訊#41期 ） 
講著我chit -e5 人，心肝實在真硬，che 並m7 是講我e5 人無感情，無血無目屎，事實上，你若bat - -我，你就會tang3 瞭解，我實在是一個真重情真惜情e5 人。
不過，重情歸重情，惜情歸惜情，ah 若無因無端（toaN ）beh 用感情e5 代誌來感動我，閣想beh 趁我e5 目屎流，就無彼呢簡單--lou3 ！
四十thong2 年前，猶是囡仔e5 時代，有一擺ti7 廟庭看平安戲。戲棚頂搬- -e5 是歌仔戲，有一個苦妲予人苦毒，予人放栜，真正可憐，ti7 棚頂hia 是哭kah 凄慘落魄，害得棚腳e5 阿婆-- -a7、查某人、查某囡仔嬰、隨個（sui5-e5 ）攏看kah 目khou 紅紅，頭殼taN -taN ，有e5 忍be7-tiau5- -e5 煞toe3-leh 哭，哭kah 目屎流目屎滴，只好提手巾拭目屎，拭kah 歸條手巾仔tam5-kou5-kou5。
Chit -e5 時陣，徛tiam3 棚腳e5 我，雖然嘛是看kah gong7-gong7-gong7,心肝頭chat8-chat8,足艱苦- -e5 ，m7-ku2 目chiu 猶原是金酷酷（khok），目khou be7 紅，目chiu be7-tam5,就是鼻管小可仔酸--一下嘛be7,我講- -e5 心肝硬，就是指chit 種e5 心性。
Theng3 候到青年時代，chit 款心肝硬e5 性質猶是仝款，一屑仔都無改變。會記得有一擺，kap 朋友去看「秋霜花落淚」e5 美國片電影，劇情是按呢：一對情人，真正漂phiat ，查埔- -e5 是緣投大範，查某- -e5 sui2-tang utang5,氣質閣好，是hit -lo7 予人看--著，就會想beh ka7 伊娶來做某hit 型e5 查某囡仔；chit 對戀人結合了後，真是予人欣羨，ti7 我e5 心內嘛一直ka7 In 祝福，ka7 In tau3 歡喜。
m7-ku2「自古紅顏女子多薄命，多情是空遺恨」！m7 是In 二人僥心變卦，是查埔囡仔In 兜e5 序大人反對，看人無目地（bak8-te7 ），講伊是庄腳人，父母ti7 社會無地位無出名，就按呢，一對幸福e5 因緣，硬硬予人拆散--去，劇情搬kah hit 路尾，hit -e5 sui2 查某囡仔煞來離家出走，最後只有用自殺來了結伊e5 一生，變成一場e5 大悲劇。
電影煞場，電火(燈)一下toh8 [亮]，越頭beh 招朋友離開戲園chiah 發現，坐ti7 邊- -a e5 朋友，目睭含著tam5-tam5 e5 目屎，鼻仔閣chhngh --一下chhngh --一下，恬恬坐tiam3 原位，無想beh peh --起來！我ka7 講：你實在有影真好煽動、真好騙- -neh！「查埔人e5 目屎，怎thang 隨便流？」
到此當今，攏已經大人大種--a3 ！歲數嘛已經過半百，啥乜款e5 人生悲喜劇m7-bat 看--過？m7 管伊是偌呢苦慘e5 遭遇，抑是偌呢傷心e5 代誌，想beh siaN5 得我來流落一滴同情e5 目屎，猶是無hiah 簡單。譬論講，厝邊隔壁e5 老大人老--去！抑是參加親情朋友兜e5 喪禮……無論是偌可憐，偌歹命，攏be7 -tang3 引起我用流目屎e5 方式來ka7 表示同情，kan-taN 會曉將同情e5 心思，深深khng3-tiam3 心肝內，kek tiau5- -leh！[憋在心裡]
m7-ku2 有一項真例外e5 代誌，m7 知按怎，每一擺若是tng7 著有關係著母仔囝e5 感情時，就無thang 像頭前講- -e5 按呢「心肝硬」--lou3 ！不管伊是老母想著細囝，抑是囝仔予人欺負teh 哭阿娘，孤單無伴，腹肚枵，跋倒--i3 teh chhoe7 媽媽；無論是搬戲做- -e5 ，電影電視e5 劇情，抑是報紙雜誌古冊描寫，路頭路尾親目看--著，甚至是家己無張無持想著細漢無老母e5 代誌，攏會予我感覺一陣e5 心酸kap 畏寒，有tang 時仔目khou 閣會含著一絲仔目屎。有幾偌擺，目屎tam5 目kiN5 e5 情景，去予牽手看--著：「你是按怎- -hioh8?」一時間煞m7 知影beh 按怎ka7 應：「我teh 想阮老母--la3 ！」實在有夠歹勢，攏五十外--a3 ，猶閣那囝仔- -le3 ！
聽阿兄In 講：「你五歲彼一年，I-a7 （阿母）因為khioh gin2-a2 [生孩子]無順事，一命煞來過身--i3 ！」算算- -le3 ，彼陣我嘛chiah 四歲足- -nia5!啥乜代誌嘛m7-bat！致使到taN ，連阿母生做啥乜模樣？seng5-chia5 e5 面模？[像誰]一點仔印象都無。無論阿爸、阿兄按怎ka7 我譬論、說明，抑是厝邊隔壁e5 親堂，詳細比較我兄哥、阿姊e5 特點予我做參考、猶是無法度感覺慈愛母親e5 形影，到kah 今仔日，我kan-taN 知影，阿母生做誠大漢，比阿爸卡懸，心肝誠好，在生時，時常kah 人去山內khioh 柴[撿柴火]，阿母e5 腳手足liu2-liah8 - -e5 [敏捷]，每一擺，家己若khioh 有到額，一定會ka7 厝邊e5 同伴tau3 相共，幫忙khioh 到有夠一擔，chiah 相招同齊轉--去！因為伊做人. Be7-bai2 ，莫怪到tan 庄內老一輩e5 人，若是講著振仔嬸婆e5 做人，攏嘛o -lo2 kah tak chih8 。[讚美有加]
一世人e5 生活中，m7 知有偌濟擺ti7 夢中tng7 著阿母，m7-ku2 每一擺夢見阿母時，攏看be7 著伊e5 形影，只是感覺阿母好親像徛tiam3 我e5 身軀邊，也無ka7 我講kah 半句話，只有恬恬徛teh 看，彼時陣，我攏會感覺誠溫暖誠滿足誠幸福！但是到路尾，攏會忍be7 -tiau5 ，大聲吼--出來，假哪細漢囡仔chhoe7 無老母彼一款，大聲ma3 -ma3 吼！哭kah 歸e5 面攏是目屎，theng3 候哭kah 甘願--a7 ，chiah 發覺阿母m7 知ti7 時離開走--去a3!雄雄hiaN5 --一下！精神chiah 知，原來是一場眠夢，夢kah 是彼呢生真，彼呢實在，摸摸目箍，目屎猶閣kam5-tiau5- -lehi8…足久足久，chiah 閣ti7 思念中睏去！
失神ti7 思想阿母e5 過去，墜入在無窮e5 懷念深淵，感覺嚨喉管（kng2 ）giong7-beh tiN7 e5 時陣，突然間，一聲「爸！你是按怎- -hiouh？」chiah 將我giu2-tng2 現實e5 眼前，原來是細囝teh 叫--我，我無ka7 應聲，小等--一下chiah ka7伊問講：「哲- -e5 ！你bat 阿媽--bou3?」
「Bah- -a7!是『爸爸』e5『媽媽』--a7 ！m7-ku2 我m7-bah 看- -過！」
「Hou3 !」
「Ah 『爸』！阿媽教恁有iam5- -bou3 ？」
「啥？哲- -e5 你teh 講啥？」
「我teh 講阿媽會iam5 抑是be7 iam5- -lah！」
「敢會chian2- -leh，會giam5 抑be7 giam5- -lah ，「 g.iam 」giam5,清水巖e5 giam5,m7 是鹽！阿媽有嚴無嚴，我嘛m7 知，應該be7 chiah-tioh8,你看阿爸e5 性地嘛知影！」
突然間，be7 記得thau5 -tu2-a2 e5 心酸傷悲，歸頭殼攏是細囝變形e5 話語，啥乜時陣家己厝內e5 母語也發生了問題？Che .實在是一個真正嚴重e5 問題。咱e5 母語失去了真濟，若beh 談論- -起來，又閣是一層真正嚴肅又閣痛心e5 代誌。
四十外年來，政府推sak 『國語政策』真正用心，真正有效果，特別是ui3 國民小學一年生開始，就開始伊e5『國語直接教學法』了後，語言e5 統一，m7 -na7 釘根ti7 學校內- -nia5,而且湠到每一個家庭內。做為一個傳道、授業e5 教育者，過去嘛一直ka7 伊o -lo2 教育e5 成功，有tang 時仔閣會怨嘆chit 種教學法，哪會m7 卡早發明- -leh，若無我e5「標準國語」嘛be7 講kah put-tap put-chhit，講kah chit -ma2 猶講be7 lian2 轉。
我實在是一個無知無覺e5 憨子弟，三十外冬e5 白墨生活，一直徛ti7 烏枋面頭前，堅守本分，幫忙政府推sak 統一語言teh 拍拚，到tan chiah 「一時雄雄忽然間」發現，原來我是一個Ho7-lo2 人e5 憨子弟，Ho7-lo2 人e5 罪人，阿母e5 不孝囝！
阿母！原諒囝兒e5 不孝無知！從今以後，我一定會好好- -a 將你教阮e5 話，傳教予你e5 囝孫，相信免偌久，你定著聽有恁孫講e5 話，你一定會聽kah 笑bun2-bun2,聽kah 足歡喜- -e3 。
《註解》：
趁我e5 目屎流：[賺取淚流]
四十thong2 ：四十超過一點仔。
頭殼tan-tan ：[抬頭]
tam5-kou5-kou5 ：[濕漉漉]
看人無目地：看人無起。
怎thang ：哪會使得。
Sian5 ：[吸引，引誘]
Chhngh- -一下chhngh- -一下：[抽抽噎噎]
theng3 候：等候。
Giu2-tng2 ：[拉回來]
chian2 ：清淡無味素。
Thau5 -tu2--a2 ：頭抵仔，[剛纔]
湠：[漫延]
put-tap put-chhit ：無正經，無正牌。
憨子弟：gam7 子弟。

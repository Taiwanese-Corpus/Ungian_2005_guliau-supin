八、【Theh-Lih】＜Lah-Jih＞
＜起鼓＞
「Theh-Lih！來洗身軀！」 聽著洗身軀，Theh-Lih 又閣走kah pun3 -keng 去- -a3 。
牽手燒水已經chhoan5 好，閣beh 開始一場m7 情m7 願 e5 洗浴大戰，一個是無愛洗，一個是已經洗kah 誠煩- -a3 。
「Ka7 你講beh 洗身軀- -a，你猶閣走去樓梯頭創啥？來~！」be7 堪得大聲，Theh-Lih 隨時頭le5-le5 ，tun3-teN tun3-teN 無kat-lah 情願行落樓梯，乖乖仔hou7 牽手牽出門腳口水道邊。
牽手chim-mih 洗 chim-mih seh8-seh8 念：「歸身軀臭gia5-gia5,驚你寒閣著hiaN5 燒水，猶閣m7 洗，實在真歹教。」
「好- -a3 lah ！洗都洗hiah 久- -a3 ，逐擺tio7 chap8-chap8 念，伊敢聽有？」
「洗是我leh 洗，煩是我leh 煩，你敢bat beh tau3 洗- -一半擺- -a3 ……」
……
＜有緣來鬥陣＞
Theh-Lih 來結緣e5 時，chiah 出世kou2 外月，taN -a2 斷奶。1993年八月中秋前一工，姪仔Sui2 - -ko3 beh 娶某，阮一家口仔轉去祖家四兄兜看新娘，食chheN-chhau 、鬥鬧熱，看著gim5 -chiN5 腳一岫狗仔囝，kiN - kiN kaiN -kaiN ，誠古錐 ，四兄開嘴問講：「beh - -bo3 ，掠一隻轉去飼！」
「M7 - -a3 ，囡仔時代to m7-bat 飼- -過，食老chiah 來leh 飼狗仔，無leh gia5 -ge5 - -kong2 ？」ui3 細漢到taN 就m7-bat 飼過啥物鳥仔、貓仔，飼狗仔？連sng2 狗仔to 嫌臭狗仔hian3 ，閣驚去hou7 狗仔咬著，自早就對狗仔無啥好感，飼狗仔？寧可mai3 ！
鬧熱煞beh 離開祖家，又閣看著hit 岫狗仔囝，Sui2 - -ko3 徛tiam3 邊- -a 遐 一直ka7 我kou2 -chhui ：
「chit 岫狗仔四隻攏真sui2 ，有烏- -e5 ，虎斑- -e5 ，嘛有金黃- -e5 ，屘叔，beh 叨一隻，緊掠- -轉去，若無，真緊就hou7 人掠了了。ah tioh8 - -lah ！chit 隻金黃色- -e5 上蓋古錐上蓋khiau2 ，伊上慢出世，m7 - ku2 上活潑，有才調peh 出狗lam -a2 - -e5 就是chit 隻。」
chit 時姪仔Hou2 - -luh 嘛行倚來鬥贊成，將hit 隻金黃色- -e5 mouh hou7 我：「好啦，屘叔，chit 隻be7 - bai2 ！」
be7 堪得人kou2-chhui ，也無經過牽手e5 同意，天光日家己tio7 轉去祖家，將hit 隻金黃色- -e5 ，上蓋古錐上蓋khia2 e5 狗仔囝掠轉來厝裡，成做阮兜e5 一份子，假那厝內e5 一個囡仔仝款。
＜三進三出＞
驚人無同意，無意無意編一個理由：
「囡仔大漢，一e5 一e5 離開家門，讀冊- -e5 讀冊，食頭路- -e5 食頭路，轉來厝裡有時有陣，tiam3 厝內e5 時間，那像leh toa3 旅館，所以掠chit 隻狗仔轉來做伴，看khit 來閣不止仔古錐- -ou ！」牽手無應橫嘛無應直，che .是無反對e5 表示，感覺誠放心，趕緊chhoan5 狗櫥仔，買食料…
事端發生不止仔緊，to chiah 經過一暝- -nia5 ，就hou7 厝內鬧熱閣無閑：
「無一時仔閒，又閣leh 咬物件- -a，啥物碗糕to beh 咬，人別人飼e5 狗仔是偌乖偌好sng2 - -leh ，叫伊來to7 來，叫伊去to7 去，哪有像你Theh-Lih 按呢，叫也叫m7 聽，kan-na7 會曉烏白咬物件，實在有夠煩- -e5 ，掠掠去haiN5 - -人。」 
「別人飼- -e5 是寵物，是飼leh sng2 - -e5 ，啥物博美狗、吉娃娃、馬爾濟斯，細隻古錐phut-phut 跳，當然好sng2 ，咱飼- -e5 Theh-Lih 是土狗仔，是台灣狗，是beh 顧厝，m7 是beh 飼來看sui2 飼chhit-tho5 - -e5 ，be7 比chit 。」
「有卡choah8 ？加囉嗦，加gia5 -ge5 - -e5 ，掠掠轉去haiN5 - -人！」牽手一再堅持。
「好啦！好啦！haiN5 人to7 haiN5 人，到時你著m7-thang 心悶- -ou 。」
「啥物心悶？猶m7 是一工一工過，ou3 ！飼一隻狗仔to7 be7 心悶，to7 會快樂？」
「m7 是按呢講- -啦！總是厝內有一隻狗仔thang gi7-niu7 ，生活上敢無較心適？」「閣再講，囡仔…」話to7 講未煞- -leh 。
「ah ！好- -啦！好- -啦！講be7 贏- -你，飼一暫仔看覓- -咧，chiah 閣講！」
「chiah 古錐e5 狗仔囝，chia5 .e5 ？」讀私立國中e5 第三查某囝歇禮拜，拄好踏入門。
「恁pa5 掠- -轉來e5 。」口氣冷冷，無歡喜嘛無無歡喜。
「叫啥物名？」
「猶未號，無，A-sun5 - -a7 ，你ka7 號一個名來叫- -kong ？」
「Theh-Lih ！Theh-Lih 好無？」A-sun5 愛狗仔，那像早tio7 號好- -a3 。若m7 是晉前ka7 人soe3 厝徛，chiah-e5 囡仔早tio7 吵beh 飼狗仔。
「be7-bai2 聽，閣好hiam3 ，tio7 ka7 號做Theh-Lih ！」
「Theh-Lih ！Theh-Lih ！Theh-Lih ，來！」狗仔囝隨行ui3 A-sun5 e5 身軀邊：「媽！Theh-Lih 閣hiam3 會行- -neh ！」
狗仔囝那囡仔仝款，枵就beh 食，食飽就beh chhit-tho5 ，害就害ti7 Theh-Lih 會四界咬物件，鞋啦！淺拖啦！有當時仔連膨椅to7 beh 咬，有影傷腦筋，經過無三工e5 趣味，戰爭猶是閣起：
「你有看著我e5 拖仔- -無？tu2-chiah chiah 囥ti7 浴間仔門口，哪會一目nih 仔就無看見？」
「敢會囥ti7 樓頂房間？我來ka7 你chhoe7 看覓。」
「房間？哪有可能，我都m7 是三歲囡仔- -講，家己囥ti7 toh 位家己煞m7 知影，明明chiah 囥ti7 chia - -nia5 ，哪會一目nih 仔就無看見？」
「按呢to7 tiam3 樓腳四界chhoe7 看- -leh ，敢會hou7 Theh-Lih 咬去toh 位sng2 ？」
「m7 是Theh-Lih ，猶有chia5 ？chit 隻Theh-Lih ，看著tio7 氣，掠掠轉去heng5 人，mai3 toa3-chia leh ko5-ko5 纏。」
「又閣來- -a3 ，若小可kau2-koai3 - -leh ，tio7 又閣beh 趕「狗」轉去，mai3 khap8 -be7-tioh8 tio7 按呢seh8-seh8 唸敢be7 使chit ？」
「煩是我leh 煩，你- -ou3 ，閑人仔無ti7 代，當然m7 免seh8-seh8 唸，叫你mai3 飼，你tio7 beh ，我看猶是掠轉去四兄In 兜，還Sui2 - -ko3 飼，抑是看In beh 送hou7 啥人，較免費氣。」
閑人仔無ti7 代，看人leh 煩，姑不將只好「聽某嘴，大富貴」遵命來去要緊，￠ -touh-bai2 騎- -leh ，Theh-Lih .載- -leh ，tio7 按呢載轉去祖家還- -人。
三工後，電話傳來熟似e5 聲音：
「屘叔，Theh-Lih toa3 我 chia be7 慣勢，暝日一直吼，也m7 食飯，也m7 kah 人sng2 ，閣還恁飼好- - bo3,若無tio7 beh 送hou7 別人- -ou7 ！」原來 Theh-Lih chit 幾工tio7 是toa3 ti7 A-bi5 In 兜，A-bi5 是四兄e5 大查某囡仔，Sui2 - -ko3 e5 大姊，已經結婚，toa3 kah 阮隔壁庄，離無外遠。
「敢beh hou7 轉來！」電話om - -leh ，越頭ka7 牽手問。
「你若愛飼就去ka7 載轉來！」我都知，鬱卒ti7 心內，連我嘛m7 敢講出來。Chit 幾工，kan-na7 看目色，看行動嘛知，慈慈m7 講話，就是心內鬱卒，只是m7 承認- -nia5 。
繼續飼，繼續嫌，時常ka7 洗身軀，嘛時常ka7 seh8-seh8 唸，費氣- -e5 仝款是牽手伊一個，我仝款是閑人仔無ti7 代，日子仝款一日一日過，那leh 飛， Theh-Lih 已經一歲- -a3 ，生做勇壯有力，耳仔kia7-kia7 ，頭 taN -taN ，腳頭 在在，chiaN5 有精神；尾翹翹，三角目，烏嘴kong2 ，惡型惡型，看- -著人會驚，其實伊e5 性地真善良，be7 咬- -人真靈精，見著人客來，尾tio7 khok8-khok8 搖，一直beh ka7 人sai-nai ，hou7 人感覺古錐閣合意，嘛hou7 主人有面子感覺歡喜。單單一項無改變，定定偷走出去haiN3 狗母梭，一家過一家，人人好，kai3-seng5 阮遮e5 管區，附近十幾口灶攏是伊e5 管轄，來來去去ka7 人討食，ka7 人sai-nai ；厝邊隔壁e5 狗仔，逐隻伊嘛好，相招chhit-tho5,上bai2-chai5 - -e5 tio7 是會佮一寡野狗、流浪狗鬥陣，常常oe3 轉來蟉蚤、thai2 - ko ，bak-kah 歸身軀烏so5-so5。
「又閣走- -出去a3 ！」
「mai3 ka7 chhoe7 ，扑m7 見做煞！」無張無持敲一聲脆雷，m7 知beh 透風抑是beh 落雨？
有影hou7 牽手- -e5 帶來真濟麻煩，感覺誠歹勢，所以想講若走無- -去，嘛省了厝內真濟e5 keh8-ko5 。真正san3 心無beh chhap - -伊，放伊去…
天光日厝內tiam7-chih-chih ，無狗仔聲，嘛無講話聲，牽手認真顧leh 趕人一軀西裝，我家己tiam3 客廳看冊，奇怪？連轉來ti7 厝裡e5 囡仔to m7 敢問起狗仔走去toeh ？厝內空氣哪會chiah-nih8 悶，無仝款e5 氣氛，從來to m7-bat tng7 著e5 心悶。
三日後e5 暗時，好親像有聽著Theh-Lih 轉來e5 消息，拍開窗仔門，ui3 樓窗看落，真正Theh-Lih 轉來ti7 gim5 仔腳teh to2,暗暝e5 路燈光sih-sih ，chhio7-tioh8 Theh-Lih ，無錯，是Theh-Lih ，無m7 著，歸身軀又閣烏so5-so5 。
「我來開門hou7 伊入來！」
「mai3 chhap - -伊，管thai7 - -伊。」…
牽手e5 意思我上知，落樓腳，拍開鐵門，hou7 Theh-Lih 入來，暫時ka7 關tiam3 狗櫥仔內。
天光日，牽手khit 來teh hiaN5 燒水，我歡喜在心內，趕緊拍開鐵門，m7 敢加講話，恬恬看In leh 創啥物貨！
「Theh-Lih ！來~！」恬chut-chut，ku3-chai7 人洗，ku3-chai7 人lut8 。
「洗好載去hong5.注射，後擺若閣偷走去流浪，就m7 hou7 你轉來，聽有- -bo3 。」
「khiau2 to khiau2 ，m7 - ku2 kan - na7 khiau2 伊家己- -nia5 ！」牽手講了無m7 著，Theh-Lih 確實有影巧，可惜若出去外口，tio7 m7 聽阮e5 話。
Chit 擺流浪受委曲以後，Theh-Lih tio7 m7 敢閣溜出去烏白so5 - -lo3 ，每擺若放hou7 伊出去chong5-chong5 走走- -leh ，攏會家己轉來。有一擺，阮beh 去遊覽，準備關鐵門beh 出發，趕緊beh 叫Theh-Lih 入門，啥知tng-ti7 外口sng2 e5 Theh-Lih ，sian 叫to 叫m7 轉來，平常時仔，別人呼伊sng2 ，伊tio7 佮人頭le5 尾搖，當等阮beh 牽伊入來，伊tio7 又閣走kah phun3-kheng 去，實在使人著急，hou7 人受氣，因為時間e5 關係，tio7 按呢無閣chhap - -伊，做阮出去，等到隔轉日欲暗仔遊覽轉來，Theh-Lih 煞一直無看影，扑m7 見去- -a3 ！
按呢好，扑m7 見去準煞，kan - na7 khiau2 伊家己beh-ni5 ，真正活beh 煩- -死 ，真正起san3 心，無閣ka7 煩惱，無閣ka7 心悶，mai3 hou7 人掠去thai5 tio7 好，管thai7-i beh 轉來m7 轉來。
一禮拜後e5 一日黃昏時，阮tu2-beh 去球場扑球，坐ti7 機車後座e5 牽手giu2 我e5 衫仔裾細聲講：
「斟酌聽看覓，he 啥物聲？是m7 是Theh-Lih leh kaiN ？」
「哪會匿tiam3 王- -先生In 厝內？我來去ka7 chhoe7 看覓！」
「m7-thang 誣賴人thiau-kang ka7 咱Theh-Lih 關- -leh ou7 ？」
「che 我會曉！」
果不其然，Theh-Lih 去hou7 王- -先生拐去，我假佯beh chhoe7 狗仔：
「王- -先生！無閑- -ou3 ，阮hit 隻Theh-Lih m7 知影有走ui3 恁兜來- -無？」
「chhoe7 看覓- -leh，hit 日走來阮兜hit 隻，敢會是恁e5 ？」王- -先生假仙chhoe7 機會落樓梯。
「Theh-Lih ！Theh-Lih！」taN5 叫二聲，tio7 chong5 倚來我e5 身軀邊。
「ou3 ！恁Theh-Lih 實在有影巧，閣飼kah chiah-nih8 sui2 ，真乖，閣會曉sai-nai 。」
「多謝o-lo2 ，ka7 恁chak-cho7 ，感謝！」知影伊leh 假仙，仝款ka7 伊說謝。
＜M7 是純土狗＞
人來人o - lo2 ，講Theh-Lih 生做.好，漂撇、清氣相、有人緣、be7 - kho5 ：
「土狗仔- -houN ，chiah 好生張。」
「Chiah 活跳，beh 若烏色- -e5 m7 真好。」
「著！人講正土狗是烏- -e5,已經誠少誠歹chhoe7 - -a3 。」
「恁Theh-Lih 嘛誠讚，價數一定be7 少。」
聽人按呢一句也好，兩句也好，hou7 人心肝頭誠sio - lo7 ，注心古意，心頭定著：「無啦！抑m7 是純土狗，大概有七、八成e5 純度，已經be7 -bai2 - -a3 ，尾是關刀尾，舌閣有舌斑，聽講che 是土狗仔e5 特色，多謝恁m7 甘嫌，gau5 ka7 阮褒。」
驚伊生狗蝨、染病、thai2 - ko ，無奈何，只好關tiam3 厝裡家己chhit-tho5。實在有影khiau2 ，人來會出聲，吠hou7 阮知影；tng7 著熟似人客，伊to7 sai - nai beh kap人做夥，beh ka7 人chim ，beh ka7 人kheh ，kah 人sng2 kah 戇戇seh8 ，m7-koh 粗腳動蹄，tng7 著驚狗e5 朋友，一定tio7 ka7 鏈- -leh 人chiah 敢入門，有較費氣淡薄- -a3 。
＜感覺誠hiau - pai ：是台灣土狗＞
1996年四- -月，來了兩位人客，一位是台灣土狗師傅----Masah兄，伊做過土狗公會e5 理事長，對台灣狗仔chiaN5 有研究。兩位朋友一下踏入門，Theh-Lih 隨時chong5 過去kah In sng2 ：
「叫做啥物名？」
「Theh-Lih ！」
Masah 兄ka7 Theh-Lih 頭殼so-so - -leh ，目睭斟酌看，順手peh 開Theh-Lih e5 嘴kong2:
「ngh ！be7-bai2 ！Theh-Lih 生做真sui2 ，高度有夠，耳仔有kia7 ，嘴舌有烏斑，kiuN -a2 (獐仔)腳，腳柱閣直，掃刀尾be7 垂垂，體型標準。哪會飼kah chiah 肥，腳爪chiah 長，m7-bat 放伊出去- - houN ！」
「卡早bat - -啦！因為每一擺放伊出去，攏會oe3 轉來lah-sap，無法度只好ka7 關tiam3 厝內。」
「土狗仔e5 本性本成tio7 是按呢，伊有社區觀念，只要是伊e5 勢力範圍，m7 管好事、歹事，伊攏會tiN5 -toe3,巡頭看尾，關tiam3 厝內有卡無合，上適合飼toa3 庄腳。」
「tio7 是按呢- -ou3 ，愛sng2 heng3 chhit-tho5 是伊e5 本性，莫怪hou7 人感覺ko5-ko5 纏，m7-bat 飼，m7-bat 性質，有影較費氣，害阮氣暢忍beh 兩年，土狗仔ka7 當做寵物飼，m7-bat 道理就是m7-bat 道理，實在嚥氣。」
「Theh-Lih 敢是正土狗仔？」想beh 了解Theh-Lih e5 純度偌懸。
「正土狗？你講純種e5 土狗是- -m7 ？」Masah 兄用伊專業e5 口氣按呢講：「啥物是純種？抑是講原生種？世間哪有he 純種- -e5 ？嘛無he 純種e5 土狗？che tio7 需要來稽考一下，純，tio7是講無透濫過e5 物件，100％e5 原味，純糖做- -e5 ，純手工- -e5 ，純濁水米，che 攏有可能是真- -e5 ；若講純台灣製- -e5 ，純理髮店，純食茶e5 茶藝館，to7 猶有議論；若是純e5 美國人，純e5 日本人，甚至講純 e5 台灣獼猴，純e5 台灣土狗仔，he 是閣較無可能e5 代誌。咱台灣土狗，百年前kan - na7 會使得用地理環境，人文搬徙kap 風俗習慣來做判斷。數百年來，台灣受盡外人e5 thun2 踏，親像西班牙、荷蘭e5 侵入，日本e5 佔領，致使台灣土狗kap外國洋狗e5 雜交，加上台灣山地各部落地理因素，氣候溫度，扑獵用途，長期e5 生湠適應環境，chiah 有今仔日屬於台灣e5 犬種，chit 種台灣土狗，現此時ti7 世界上嘛得著chiaN5-che7 o - lo2 ，che.是咱台灣狗仔e5 hiau-pai。其實台灣土狗tio7 親像咱台灣人仝款，經過了悲情、苦難，kap真chiaN5 複雜e5 歷史情結，chiah 揉noa2 熬煉造成- -e5 ，但是咱猶原堅強徛ti7 chit e5 屬於咱e5 土地面頂。」
「若照Masah 兄你按呢e5 講法，連台灣人嘛無hit-lo7 純種- -e5 lo3 ？」
「當然！其他人種嘛是仝款，人類經過戰爭、搬徙、婚姻透濫，ui3 互相猜疑、互相敵視到互相吞忍、互相幫贊，最後得著共識，chiah 來協力同心，共同建設家己e5 土地，che tio7 是族群融合e5 過程…」
「ah 若按呢、啥物是台灣人？」
「我e5 看法是按呢，若會凍適應台灣chit 塊土地，認定台灣chit 塊土地，m7-na7 有落葉歸根，對原鄉e5 siau3 念，閣ai3 有落土釘根e5 認同，tio7 有資格做台灣人。」
「ah 好- -a3 -lah ，m7 是講beh 來掠狗仔？時間無早，tio7 m7-thang chhian5 ，趕緊來去掠。」一直徛tiam3 邊- -a 恬恬聽阮講話e5 hit 位朋友，已經無耐心。
「ah 歹勢，歹勢！煞be7 記得紹介一下，chit 位是Lah-jih 兄，chit 位是廖- -先生，聽Lah-jih 兄講有狗仔囝beh hou7 - -人，廖- -先生想beh 來ka7 你掠。」
「ah 歹勢，歹勢！自從飼狗仔了後，見若講著土狗仔to7 真趣味，無疑誤聽Masah兄論台灣土狗e5 純正無純正，煞hoe7 tui3 咱台灣人去。失禮，失禮！」
「咱攏嘛是台灣人，敢猶有thang 稽考計較e5 代誌？出世ti7-chia ，活ti7-chia ，死嘛beh 死ti7-chia ，按呢敢猶無夠資格做台灣人？」廖- -先生參加表示意見。
「Lah-jih 兄、你kap 我，當然無問題，m7-koh 你若ka7 看電視頂頭leh 論國家定位e5 khou -in3 （call in ）時，你tio7 會發現，猶是有真濟錯亂e5 認同現象。」
「抑che 我m7-bat ，我kan-na7 知影，我是台灣人，我愛我e5 土地，出世ti7-chia ，嘛beh 死ti7-chia ，若是有hit-lo7 ui3 外面來咱台灣徛起e5 朋友，伊若有覺悟beh tiam3 台灣一世人，ng 望伊e5 囝孫仝款beh 留tiam3 台灣扑拼，有決心beh 定根ti7 台灣，將來百歲年老決心beh 埋tiam3 台灣，我攏會ka7 掠做是咱e5 好兄弟。」「好- -a3 ，mai3 閣論落去，時間無早，趕緊來去掠狗仔！」
「錯亂e5 認同現象，是教育問題，beh 講講be7 了，sian 論嘛無較choah8 ，政府若無重視，教育部若無規畫，咱tiam3-chia 一直hoe7 ，根本tio7 是「狗吠火車」而已。掠狗仔要緊，ti7 阮庄腳舊厝hia ，駛車toe3 我後壁，liam5-mih8 tio7 到。」 

九頓米糕無chiuN7 算，
一頓冷糜khioh khit 來khng3 。
 
早前科學未發達，作穡人勤儉過日，生活艱難，三頓是番薯簽chham飯，配菜脯kah 青菜湯，嘛有人食番藷頭. 配番藷尾。beh 食一碗清米飯， 著愛等年節，抑是tng7 著人. 無爽快. 破病e5 時陣。斯當時，海口人若講伊teh 食米，定著無好代。
清米飯都oh 得食，tim7 米糕來食，no sut 。講是按呢講，為著後生. 查某囝gau5 大漢，暗時卡be7 偷chhoa7 尿，抑是有孝序大人，hou7 In 暗時卡好睏，腳手尾卡be7 冷ki-ki ，寒天時仔tim7 一鍋仔甜米糕，嘛無算討債。tim7 甜米糕愛參龍眼肉kap 一sut 仔酒，按呢卡補，愛用tim7--e5 ou7 ，m7 是bun--e5 。
Tim7 九頓米糕來有孝ta-ke koaN ，chit 款新婦實在真有心，可憐歹侍候e5 ta-ke m7-bat 寶，猶是嫌東嫌西，干單會記得早前hit 擺「冷糜」e5 失誤…唉！做人ta-ke 請覺悟，惜花連盆. 疼囝連孫，疼後生. 嘛著惜新婦，beh 按怎疼？ka7 看做是家己e5 查某囝著好--a ，好--e5 khioh khit 來khng3 ，bai2--e5 pang3 hou7 be7 記得，簡單--bo3 ？觀念e5 改變--nia5-nia5 ，試看覓咧！
Kan-taN 講ta-ke ，咱做新婦--e5 ，有孝ta-ke koaN 嘛是共款愛像有孝家己e5 序大人按呢，m7-thang kan-na7 做一e5 表面，做一e5 禮數hong5. 看，按呢to7 誠無應該--lo3 。
φ註解φ
無chiuN7 算：[ 不算數]
khioh khit 來khng3：[放在心上]
chham ：參。
kah ：[ 和，附加]
番藷頭. 配番藷尾：番薯飯配番薯葉仔。
清米飯：純米飯。
tng7 著人. 無爽快：[ 碰到人不舒服]
斯當時：hit-e5 時陣。
oh ：[ 難，不容易]
tim7 ：燉。
gau5 大漢：[ 容易長大]
chhoa7 尿：[ 撒尿]
有孝：iu2-hau3 。
一鍋仔：chit8-oe-a2 。
討債：tho2-che3 ，過度浪費。
bun--e5 ：[ 悶的]
ta-ke koaN ：ta-ke kap ta-koaN ，[ 公公婆婆]
m7-bat 寶：be7 曉保惜。
khioh khit 來khng3 ：[ 好的記知心裡]
bai2--e5 pang3 hou7 be7 記得：[ 不好的就給忘了吧]
 
 
一hoan7 一，二hoan7 二。
 
一to7 是一，二to7 是二，chiah 簡單e5 算數. 連五、六歲囡仔to7 會曉，
Thai2 會有siang2.thang-ng2 議論--e5 ，是m7 是leh 無話講ka-lo2 ？
一to7 是一，二to7 是二，若ka7. 換做做人e5 道理，紅燈to7 是紅燈，上班八點鐘to7 是上班八點鐘，叫你行正peng5. 你to7 行正peng5 ，按呢就無簡單--a ，敢m7 是？
一hoan7 一，二hoan7 二.chit 種觀念，著是現代民主國家e5 法治觀念，你ka7 想看覓咧，咱e5 政府官員，食頭路人，做法官--e5 ，做警察--e5 ……逐家攏公私分明，「一hoan7 一，二hoan7 二」，be7 歪哥，be7 lok8-tho5 ，按呢m7 知beh 偌呢好咧！行政效率好，國庫錢多多，有建設有福利，有o-lo2 ，有「快樂」。
 
 
「法律頭前人人平等」，啥麼代誌攏愛憑情理，情、理、法應該「法」愛做頭前，執法者「藤條gia5 ti7 手，無分親情kap 朋友」，chit 種鐵面無私e5 做法hou7 人感覺卡硬斗；當然--lo3 ，若是私底下kap 人交陪，你beh 按怎對待人，是你做人e5 分寸，beh 來「買賣算分，相請無論」嘛好，抑是beh 「魚hoan7 魚，蝦hoan7 蝦」kap 人計較一e5 仔清楚，嘛無要緊。

φ註解φ
一to7 是一，二to7 是二：[ 一就是一，二就是二]
算數：sng3-siau3 。
siang2 ：啥麼。
ka-lo2 ：芬園e5 古早名。
正peng5 ：右邊。
歪哥：貪污。
lok8-tho5 ：[ 開小差]
偌呢好咧：[ 多好啊]
憑情理：pin5-cheng5-li2 。
硬斗：nge7-tau2 ，[ 難於應付] 。

 
 

想beh 好額，kaN2 會變乞食。
 
M7 知是時機歹賺 (phaiN2-choan2 ) ，ah 抑是風俗bai2 ，風評誠好e5 亞洲 四條龍之一e5 台灣國，講是經濟起飛，起飛kah 有影人人樓仔厝一直hak，B.M.W 、Benz 一直買來駛，表面上ka7. 看，台灣國e5 百姓真正安居樂業。
M7-ku2 咱若拍開電視抑是掀開報紙一看，實在hou7 人驚惶，心肝會chhoah ，每日e5 報導，m7 是搶劫、放槍，著是suh 安、縛票，猶有hit-lo7 看khit 來be7 恐惶，i7-- 落去會發狂e5 「大家樂」、六合彩kap 股市族：有醫生、有警察，有老師、嘛有學生，In 攏leh 數想好空--e5 會來sio-chheng7 。你投機、我「作弊」，有人揀牌支，有--e5 選數字，卡巧--e5 內神通外鬼，控制來，控制去，目的攏是仝款beh 趁錢，你敢知？到尾仔有偌濟人怨嘆家己是愚痴 (gu5-chhi ) 。
最後苦勸老實古意e5 你kap 我，腳踏實地卡快活，若無，neh 腳尾是徛無久，「想beh 好額，kaN2 會變乞食。」
 

 
φ註解φ
kaN2 會變乞食：可能會變khit-chiah8 。
歹賺：歹賺食（phaiN2 choan2-chiah8 ）kap 歹趁食（than3-chiah8 ）無仝，賺食有騙食騙食e5 意思。
驚惶：kiaN-hiaN5 。
chhoah ：[ 抽搐]
suh 安： [ 吸安]
縛票：pak8-phio3 ，綁票。
恐惶：khiong2-hong5 。
i7-- 落去：[ 玩起來]
數想：妄想，[ 非分之想]
好空--e5 ：好運氣。
sio-chheng7 ：拄著，[ 逮到]
作弊：cho3-pe3 。
揀牌支：keng2 pai5-ki ，選明牌。
卡巧--e5 ：khah khiau2--e5 ，[ 較聰明的]
neh 腳尾：[ 提起腳跟]




















 
 
Choh 著歹田望後冬，娶著歹某一世人。
 
天腳下上蓋kut-lat8 著是作穡人，犁田、踏割耙，ia7 秧仔、播田，so 草、ia7 肥、巡田水，閣著期待稻仔bang7 花、飽kui7 、結穗，tng7 著好年冬，割稻仔e5 工課 li-li-khok-khok 一大堆，逐家pin-pin-piang3-piang3 、歡歡喜喜笑kah 目睭bui-bui-bui 。ah 若拄著歹光景，拼出去e5 血kap 汗，某囝e5 向望，為著一場風颱落雨，掃kah 粟仔浸水、落土、puh 芽、生菇，閣卡淒慘著是染著病虫害，一大遍一大遍烏焦、火燒 l￠ ，稻穗be7 飽，只好放火燒化，可憐e5 作穡人，二支腳挾一粒lan7-pha ，你beh 叫伊按怎「哈哈」？總是嘛著認命，忍受拖磨，希望後冬看會卡快活！
閣來咱來講結婚e5 代誌，娶也好，嫁也好，總是好代，青年男女愛了解，翁某結合本是緣份，是人生路途相及sio-keng7 e5 根本，你了解我、我尊重你，千萬m7-thang 一時衝動，小可無hah8 我e5 意，著beh 提起「咱來分離」。離婚是人生e5 「不得已」，兩人無kah 意，哪m7 想起當初時；今taN 生米煮熟飯，囡仔來出世，若beh 按呢做，敢be7 傷過無情無義。
Chit-mai2 e5 少年人，實在真gau5 想，頭路bai2，一年換一樣；講著娶某、嫁翁，In 閣會曉慢慢仔想，un5-un5-a2 sim3 ，莫非In 已 經 瞭 解 「作著歹田望後冬，娶著歹某一世人」 e5 道 理 。
註 ：娶著歹某一世人，其實嫁著歹翁嘛是一世人。男女平等新時代，俗語嘛愛新解說。
φ註解φ
Choh ：作田，choh-chhan5 ，[ 種田]
kut-lat8 ：勤勞。
作穡：choh-sit 。
割耙：koah-pe7 ，犁田用具。
so 草：[ 除草] ／ia7 肥：[ 撒肥料]
bang7 花：[ 開花]
飽kui7 ：飽匱。
pin-pin-piang3-piang3 ：形容真無閒。
笑kah目睭bui-bui-bui ：形容歡喜kah 。
puh 芽：發芽。
生菇：seN-k￠ ，發霉。
烏焦：￠-ta ，焦黑。
火燒 l￠ ：像hou7 火燒著按呢。
lan7-pha ：[ 陰囊]
sio-keng7 ：互相扶持。
hah8 ：合。
今taN ：現在。
un5-un5-a2 sim3 ：慢慢仔來，[ 隱隱的斟酌] 
 
歹竹出好筍。
 
五日節前後出產e5 麻竹筍，上好食，正當時，割來kun5 筍仔湯抑是炒肉絲，siN7 醬筍仔抑是曝筍干，真正有影好茲味，kan-na7 想著就hou7 人流嘴瀾。
按怎栽培chiah 會hou7 筍仔大支、幼膩、白、閣無苦味，當然愛靠筍農e5 認真整理，下肥、kham3 土上要緊。m7-ku2 若beh 收成卡濟閣多利，著愛「hat8 了母叢，蔭了筍支」，按怎講？一bou5 麻竹母叢m7-thang 留傷濟，四、五叢，五、六枝，肥愛下，土著kham3 ，筍仔囝自然滿滿是，sian 掘你都掘be7 離，賣kah 笑bi5-bi5 。
「hat8 了母叢，蔭了筍支」，頇顢人為著beh 栽培好囝孫，儉腸neh 肚，食去外濟苦楚，消瘦家己，蔭了囝兒，才有序細出頭e5 日子，旁邊e5 人敢會使chit kan-na7 一聲「歹竹出好筍」就算是，按呢o-lo2 敢m7 是有卡失禮，有卡輕視。
φ註解φ
kun5 ：用水煮食。
siN7 ：[ 醃漬]
流嘴瀾：lau5-chhui3-noa7 ，[ 流口水]
幼膩：iu3-ji7 ，[ 細嫩]
kham3 土：蓋土，掩土。
hat8 ：限制。
蔭：庇蔭，pi3-im3 。
一bou5 ：一抱，[ 一叢] （一叢：chit8-chang5 ，[ 一棵] ）
sian 掘：[ 任你怎麼挖]
儉腸neh 肚：[ 餓著肚皮] 
 
 
五年兩閏，好歹照輪。
 
地球seh8 日頭一lian3 ，是三百六十五日閣加卡lim2-a2六點鐘，所以每四年chhiau-chhek8 一擺，ti7 二月hit kou2 月加算一工，叫做閏月，che. 是太陽曆e5 算法；月娘seh8 地球一khong. 大約二十九工半，每kou2 月按小月29 工、大月30 工輪流算，每tng7 著二年抑是三年chiah 閣加算一kou2 月，叫做閏月，有時閏五-- 月，有時閏八-- 月，無啥固定，che. 是太陰曆e5 算法。
「風水輪流轉」，有時月光，有時月暗暝，世事無常，時機會變，有時好著生理人，有時好著作穡人；股市若「狂奔」，有人笑bun2-bun2 ，股市若落降（loh8-kang3 ），有人著會目箍紅；聽講chit-ku2 e5 電子股燒be7 退，siang2. 知影ti7 時會落價（lak-ke3 ）；三、四十年前e5 黑板khit 仔無人beh ，chit-ma2 講著做老師--e5 上有行情。
世事e5 變化be7 按算，「五年兩閏，好歹照輪。」變！變！變！是beh 變kah 啥麼時陣，才會tng7 著好運，請你mai3 想be7-chhun ，「勤儉是本」，認真拍拼卡有穩，以不變應萬變，才be7 浪費咱e5 青春。
 

 
φ註解φ
seh8 日頭一lian3 ：[ 旋轉太陽一圈] 
卡lim2-a2 ：小可不足。
chhiau-chhek8 ：重新配置。
閏月：lun7-goeh8 。
一khong ：[ 一圈]
chit-ku2 ：這陣。
siang2 ：啥人。
黑板khit 仔：指老師。
mai3 想be7-chhun ：[ 不要想不開]









 
 
歹瓜厚籽 ，歹查某厚言語。
 
「歹瓜厚籽」，chia5. 講--e5 ！
無籽e5 西瓜敢有影卡好食？「差m7 多」，對貧惰人來講可能有影卡好勢食，m7 免poe2 籽，卡省事。ah 若種beh 採收瓜子e5 瓜仔-- 咧，敢m7 是籽愈厚、粒愈大愈好。
「歹查某厚言語」，siang2. 講--e5 ！
你ka7 看，Chit-mai2 e5 國會議員，電台主持，電視名嘴、播音員…m7 管是查甫、查某，beh 出風頭、愛chheng3 ，為著趁錢leh 認真經營，抑是大聲拚命為台灣犧牲，叨一e5 m7 是厚言語、愛講話，敢講In 攏是厚話e5 歹貨？
瓜e5 好bai2 ，籽厚m7 是唯一e5 選別，水分有夠，甜度有夠，食khit 來好滋味閣有soa ，che. 才是重要。滋味若好，籽卡厚-- 一屑a ，嘛是chhng2 kah 歡喜but-but ，你講著--m7 。
評判人e5 好歹，嘛是共款，厚話無厚話攏是無罪，上驚講 he 無路用話盤嘴花，見講歸布袋，實在hou7 人ge5 （siau5 ）；中意（teng3-i3 ）人聽e5 話m7 免濟，真實e5 歷史be7 用得假，逐家講出愛台灣，別人免數想（siau3-siuN7 ）， 台灣是咱e5 。講chiah-e5 話，有一寡仔人上chheh ，明明腳踏台灣地，偏偏beh 講hit 旁e5 話，嘴講愛台灣，心內kan-na7 想beh 轉去團圓；hia-e5 人實在真gau5 soe7 ，真gau5 kah 人kau2-ke7 ，無啥su7-sai2 e5 代誌，In 嘛講kah pheng7 大條，講kah ka-leng7 會講話，豬仔會pun5 鼓吹，mou5 nou2 sai5 ，chha2-siau5 ，愛人kiau7 。（歹勢，煞講kah 誠無衛生，實在擋be7-tiau5 ，請mai3 見怪。）
最後做一個小修正，「歹瓜厚籽 ，歹查某厚言語。」chit 句俗語已經無合時機，咱ka7 換講做「歹瓜be7 甜，歹人無情無義，厚khiau-khi 。」抑是「歹瓜無氣味 ，歹人自私自利，kau-piN 。」你想，按怎！






φ註解φ
厚籽：kau7-chi2 ，[ 子多]
poe2 籽：[ 撥掉種子]
siang2 ：啥人。
愛chheng3 ：[ 愛現]
有soa ：[ 有像砂粒般結晶的瓜肉]
選別：soan2-piat8 。
chhng2 ：[ 用齒在骨縫內取肉的吃法]
ge5 （siau5 ）：討厭。
chheh ：慼，討厭。
gau5 soe7 ：多言，好辯。
kau2-ke7 ：狡逆，狡獪違逆。
無啥su7-sai2 ：無啥麼代誌。
pheng7 大條：非常大。
ka-leng7 ：鳥名。
pun5 鼓吹：吹喇叭。
擋be7-tiau5 ：[ 忍不住]
厚khiau-khi ：[ 喜歡雞蛋裡挑骨頭]
kau-piN ：[ 喜歡挑剔]
 
 
歹囝chhoan3 飼爸
 
台語e5 phaiN2 ( 歹)kap bai2 ，有tang 時仔誠phaiN2 (bai2 ) 分( 別) 。無聽人教示e5 是「歹囡仔」，非非擅做、搶劫放槍是「歹人」，今年誠「歹運」，運途「真bai2 」，生理真「bai2 」足「歹」做，你e5 心肝be7-bai2 、嘛be7 做歹，伊生做be7-bai2 煞愛做歹，歹抑bai2 講kah 亂紛紛，有影誠phaiN2 (bai2 ) 分。
「歹囝chhoan3 飼爸」e5 歹囝，敢真正歹囝？實在誠冤枉，應該是做人卡頇顢，讀冊卡頇顢，做事業卡頇顢--nia7 nia7 ，因為細漢著卡無順父母令，愛chhit-tho5 ，大漢無出脫，只好留tiam3 父母e5 身軀邊，ka7 父母款三頓、洗盪，飼父母e5 擔頭算伊上有份，做一個真正e5 孝子。
「歹囝chhoan3 飼爸」，好囝e5 gau5 子弟走去toeh ？
做好囝e5 gau5 子弟，有e5 求取功名teh 好過，管thai7 伊父母ti7 厝裡leh lian5-hoe5 ，chit 款子弟現此時是that-to2 街，你敢beh ！猶有一款真有孝，趁錢會曉寄轉去In 兜，父母生活費款kah 夠夠夠，可惜事業無閒，見擺探望父母三、五分鐘著一去不回頭，按呢敢有效，敢有孝。上會o-lo2 得e5 人是gau5 閣有孝，hou7 父母好名聲，hou7 父母好命心be7 痛。
做人父母e5 你、我、伊，乖囝著愛惜，頇顢--e5 嘛愛疼，無一定到尾仔上有孝，上kap 你貼心--e5 是彼e5 歹囝。
φ註解φ
chhoan3 ：串，串驚串著。
phaiN2 ( 歹) ：[ 不好，壞]
bai2 ：[ 醜，不好]
非非擅做：hui-hui sam2-cho3 。
頇顢：han-ban7 ，[ 笨拙]
無順父母令：無聽父母話。
無出脫：[ 沒出息]
洗盪：se2 -tng7 。
toeh ：叨位。
lian5-hoe5 ：受罪。
that-to2 街：滿街路。












 
 
Bai2 查某愛照鏡，歹命人愛看命。
 
愛sui2 是人e5 天性，m7 管查甫、查某，大人、囡仔，逐家攏知影 sui2 、 bai2 是按怎分。
Beh 知影家己有sui2--bo3，照鏡是一項簡單、方便、be7 失真e5 好方法，人人愛照，尤其是查某囡仔。照鏡會當看出家己e5 真面目，浴間內khng3 一面大鏡，衫褲褪褪khit 來，家己看家己，sui2 bai2 家己比，管伊肥、瘦、lo3 、矮，真實chiah 是我 e5 ，照鏡hou7 家己生出信心，chiah 會愛自己。無信心e5 人，逐日照鏡一直beh kap 影星比，比be7 嬴，輸be7 起，怨嘆家己，煞hou7 人著用「Bai2 查某愛照鏡」來keng-the2 你。
人有好命kap 歹命，人講天註定，不如家己拚，親情、朋友、厝邊、隔壁，攏是一面鏡，看別人想自己，啥麼著做，啥麼愛驚，行正道，認真做，好就感恩，bai2 就認命閣再拚，好命、歹命攏是命，哪著一定「愛看命」。
Bai2 查某愛照鏡，sui2 查某共款愛照鏡，上好是照出家己e5 信心。
歹命人愛看命，看來看去同款歹命，不如家己拼，改變未來e5 運命。
φ註解φ
Bai2 查某：醜女。
khng3 ：[ 放，擺]
lo3 ：[ 高個子]
keng-the2 ：[ 比喻取笑]

 
 
山頂無好叫，山腳無好應。
 
「阿娘生sui2. 真古錐--o ！」「阿哥漂撇. 得人疼--ou3 ！」che. 是相褒o-lo2 好。
「三八查某. 愛罵人--oe7 ！」「頇顢查甫. 青仔欉-- 啦！」che. 是相罵歹聲嗽。
人講相罵就無好話，「山頂無好叫」聲，當然「山腳無好應」話。che. 若是茶山青年男女挽茶答嘴鼓，是無taN2 緊，若真正冤家相罵就be7 收山，一句來，一句去，那親像立法院teh 搬戲，一下無se3-ji7 ，「拳打腳踢」，實在歹看相閣無了時。
做人講話著cham7-chat ，好話加講寡，歹話收hou7 乾，若是誤會，請來吞忍(lun2 ) ，粗魯話、垃圾話、大聲話m7-thang me5-me5 角角，你若輕聲好說(seh ) ，人一定看做有水準，火氣落軟笑bun2-bun2 ，大事化小事，小事to7 無議論，照理來分，beh 做好著卡有穩。
山頂e5 修憲師傅，請恁逐家著知影家己身份，一切為台灣國家e5 生存，用心討論，千萬m7-thang 大聲佔嬴，細聲無份，按呢是hou7 人驚，kaN2 會歹名聲。請三思。
 

 
φ註解φ
 應：in3 ，應話。
阿娘：a-niu5 ，姑娘。
青仔欉：檳榔樹，喻[ 呆若木雞]
相褒：sio-po 。
無taN2 緊：[ 不打緊] ，無要緊。
一下無se3-ji7 ：[ 一不小心]
看相：khoaN3-siuN3 。
cham7-chat ：節制。
me5-me5 角角：話內全刺。


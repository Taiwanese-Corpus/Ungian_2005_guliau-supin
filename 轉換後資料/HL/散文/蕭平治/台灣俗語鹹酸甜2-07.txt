人teh 做，天leh 看。
	到底是「人teh 做，天leh 看」iah 是「天teh 做，人leh 看」？「人teh 做，人leh 看」？
	有人認真做tai7-chi3,做gah giong7-beh 死，無人o-lo2無要緊，koh hong5 嫌gah 臭屎--a,實在冤枉都tioh8。「人teh 做，天leh 看，」問ka-ti7對會起良心就好；有人做tai7-chi3做無tui3 hia 去，人民愛--e5 i m7 做，對ka-ti7有利--e5,會升官iah 是有thang thio--e5 i 就拚勢做，chiah來hou7 人kan3-kiau7 hou7 人chhoh,i ma7 hoah 冤枉講「人teh 做，天leh 看」。
	到底是人teh 做，天leh 看，iah 是天leh 做，lan2 ai3 想看mai7:是an2-choaN2 山會崩？是an2-choaN2 會有塗石流？是an2-choaN2 若落雨一定會做大水？除了天災以外，就是做官人無用心。Be7-sai2 開墾--e5 據在人thun2,官商交結包庇有嫌疑；無就山林管理、塗水設計有問題。Beh 問天，kui-khi3問ka-ti7,「人teh 做，天leh 看，」結果食虧--e5 ma7是台灣人。
	「人teh 做，人leh 看，」人民e5 目chiu peh hou7 金，看lan2 e5 政府官員leh 做siaN2-mih?做--e5 khang-khoe3有事實--無？做--e5 建設有頂真--無？有尊重lan2 e5 民意--無？有照顧可憐e5 你、我、i --無？Ah iah 是kan-taN 一味做秀，講hit-lo 有空無sun2 e5 tai7-chi3,a-ma2生kiaN2 ——講thiong3--e5 nia5。
	「人teh 做，天leh 看」是良心e5 問題，beh 用這句話騙人gong7-gong7 seh8 ma7真好勢。「天teh 做，人leh 看，」天若leh 發脾氣，山崩地裂，人就愛知影，逆天e5 khang-khoe3是sian m7-thang。「人teh 做，人leh 看，」民主社會，國民是頭家，頭家ai3 會hiau2 ka7 薪勞e5 政府官員，監督好勢，i leh 做siaN2-mih?Lan2 ai3 看，看hou7 真，m7-thang 冤枉--人，ma7 m7-thang hou7 in 騙gong7人。
	
	【註解】
giong7-beh 死：『快要死了』。
實在冤枉都tioh8:實在有影冤枉。
做無tui3 hia 去：做m7 tioh8 位去，m7 tioh8 方向去。
有thang thio--e5:會tang3歪哥--e5,會趁錢--e5。
據在人thun2:『任人濫墾』。
頂真：teng2-chin,『實事求是』。
有空無sun2:有空無榫。
a-ma2生kiaN2——講thiong3:a公歡喜（暢）。
sian m7-thang:『千萬不可以』。
 
狗，吠火車。
	「狗吠火車」意思是無lou7用，無khah-choah8。
	火車beh 行行鐵枝，10 點5 分到嘉義，時間tioh8 準時，gong7狗吠i 是beh ni5,火車kam2 beh 聽--你？
	口湖鄉e5 淹水，寸步難行koh 了財產，民怒怨天，鄉長講in 已經向政府建議幾na7年，有--lah!政府官員來來去去看幾na7 pai2,到今a2日災害kang7款照時來。Che. ma7親像「狗吠火車」kang7款，mou5-nou2-sai5。
	真正「狗吠火車」e5 鏡頭m7-bat 看--過，狗kam2 chiaN5實有影hiah-ni7 gong7,kiam2-chhai2有影有這款tai7。Siau, Lah-jih 厝內飼1 隻狗a2,i 真顧家，看有koh 樣e5 人iah 是汽車chhai7 tiam3 門kha口，i 就隨時吠出聲來ka7 gun2提醒，che. 是i khiau2 e5 所在。M7-kuh i 有1 項kap hit 隻吠火車e5 狗kang7款趣味心適e5 個性，m7 是i 會吠火車，是i 會吠蟬蟲a2,蟬蟲a2 若ti7 壁堵so5,i 就想辦法beh jiok kah 著，jiok be7 著，頭殼就giah8 koan5-koan5,hauN2、hauN2、hauN2，吠幾na7聲，sian 吠ma7無lou7用，只好tiam7-tiam7 覆ti7塗kha bong2等，心適--houhN！趣味e5 1 隻狗a2。
	
	【註解】
吠：pui7。
mou5-nou2-sai5:無lou7用。
蟬蟲a2:sian7-thang5-a2,sian7-ang-a2,『壁虎』。
壁堵：piah-tou2。
so5:pe5,爬；趖。
jiok kah 著：『追到為止』。
giah8 koan5-koan5:『抬得高高的』。
Be7-hiau2駛船，嫌溪彎。
	台灣e5 溪a2 會sai2 得行船--e5 m7 知有幾條？濁水溪、大肚溪、大安溪…siuN chhoah 流，無可能；老農溪、秀姑巒溪是leh ko3『橡皮筏』，無leh 駛船；淡水河、愛河、福鹿溪…5 日節pe5 龍船long2 tioh8 koh 清--過，若無，是臭mi-mou；kan-taN 宜蘭e5 冬山河經過整治了後，清koh sui2,水路直lak-sak,來舉行ko3 船比賽be7-bai2,beh 來比論「be7-hiau2駛船，嫌溪彎」，有khah 無實在。
	駛船是1 項技術性kai3 koan5 e5 運動，溪若彎水koh chhoah 流，m7-taN7 phaiN2駛koh 有peng2 船e5 危險，技術好e5 人su3-su3 叫，han-ban7 e5 人就叫苦連天。溪a2 nah會chiah-ni7 彎，是beh 叫人an2-choaN2 斡？「Be7-hiau2駛船，嫌溪彎」就是有這款怨嘆。
	球場phah 球ma7 kang7款。老張--e5 e5 運動神經有夠可憐，已經學beh 2、3冬，倒手球iau2 be7-hiau2截，kian3若送i 倒手球，i 就大細聲hoah,大細聲哀，m7 是球siuN 無毛，siuN gau5 跳，就是我e5 拍a2 tu2好繃新線，有夠phaiN2節。人笑i「be7-hiau2駛船，嫌溪彎」，i koh 也ka-ti7笑ka-ti7:「PhaiN2-se3--lah!做lin2 phah,ngai5 be7 siuN7氣--lah!」
	
	【註解】
 
ko3:『划』。
pe5:『划』。
水路直lak-sak:水路真直。
kai3 koan5:chiaN5高。
peng2 船：『翻船』。
su3-su3 叫：速度緊koh 穩。
截：chah8,『截球』。
繃新線：peN 新線。
phaiN2節：phaiN2控制。
ngai5:我。
 
 
做戲--e5 beh 煞，看戲--e5 m7 煞。
	這kai2 里長選舉了後，趕緊tng2去祖厝看結果，m7 是houN3-hian5 beh 看siaN2-mih人當選，是leh 關心選舉了後，庄內e5 叔孫弟兄是m7 是會為著選舉來phah 不睦。真ka-chai3,庄眾e5 和諧原在，贏e5 人無leh 風神展hiau-pai,輸--e5 猶原君子氣慨恭喜人當選。民主時代，選舉前，為著選票盡量拚，選舉後tak8-e5君子照步行。崁頂人e5 團結m7 是風聲pong3 影，崁頂人真和真團結e5 名聲，自古就真出名。
	Ka-ti7庄--nih e5 民主風度無漏氣，taN. 換來看別位；mai3 看m7 知影，看了hou7 人會驚。為著選舉結冤仇，你tiau5 免歡喜，我絕對m7 放你煞，恐嚇暴力beh hou7 你好看；ma7有hit-lo7 當事人khah 明理，選輸就到chia 煞，輸就是輸，無必要toa3 hia 起he-ku;m7-kuh「做戲--e5 beh 煞，看戲--e5 m7 煞」，i e5 柱a2 kha iah 是後面支持者，為著派系作怪，暗中e5 作弄，黑道e5 霸守，恐驚小小地方會起波浪。里長e5 選舉，hiN7-houN-a2 就聽真che7 人講ai3廢止。地方自治，社區e5 營造是根基，根基若散，國家e5 前途beh an2-choaN2 會有希望。
	選舉運動，看戲kang7款，kai3 che7人趣味「人teh 食米粉，toe3 人leh hoah 燒」看鬧熱，棚頂e5 戲齣看著無soa3-phah,棚kha e5 人當然是大細聲hoah;奸臣無死會氣死人，好人先亡看戲e5 人會發狂，「做戲--e5 beh 煞，看戲--e5 m7 煞；」kam2真正有影做戲悾，看戲gong7,iah 是棚kha e5 人long2 是忠--e5?台灣人--a!你是為著地方貢獻leh 走 chong5,iah 是為著權勢利益leh 走火入魔？選舉煞，你iau2 m7 煞，何苦--neh?
	
	【註解】
 
houN3-hian5:好事愛看鬧熱。
phah 不睦：引起be7 和好。
風神展hiau-pai:『驕傲愛現』。
風聲pong3 影：『繪聲繪影』謠傳。
無漏氣：『沒有丟人現眼』。
tiau5:『選上了』，當選。
toa3 hia:『在那兒』。
he-ku:『氣喘病』，台灣人叫做he-ku 喘，起he-ku 就是喘大氣。
hiN7-houN-a2:『耳際裡好像』。
kai3 che7人：人chiaN5 che7。
 
 
養孝，當做是孤kiaN2；
分家伙，當做是san3-chiah8 人。
王--先-生，cha-bou2 kiaN2 幾na7個，偏偏後生單生1 個。斯當時，翁bou2 kan-taN 想--著就怨慼，人ma7 tong-tong ka7 sng2 笑講，你是驚少年--e5 無bou2--hinh3?
三siap 年後，王--先-生翁bou2已經老，食老就pou/poe72 無塗豆，養老beh 靠siaN2人？你ma7好--a!當然是in hit 個孤後生。無m7 tioh8,你kam2知，人in 過了joa7幸福--leh,後生養孝koh m7 免輪鬮食，cha-bou2 kiaN2 ma7不sam2 時leh 路--nih 搖，koaN7 好料--e5 tng2來leh 侍候。
許--先-生就無kang7款，後生1 生4、5個，tak8個才情gau5 讀冊，事業做真大，財產滿si3-koe3,人人欣羨in 這家。時間過了不止a2 緊，斡--leh 許董--e5 已經68，想講歲頭chiah che7,人好退休，財產分分hou7 少年--e5 去hoat8-loh8,2個老--e5 thang 過1 個清閒e5 生活。財產無分無tai7-chi3,講著分財產，煩惱隨時來，oan-ke lo5-che3,khah 分ma7 be7 公平ma7分be7 好勢。
這2 家，toh 1 家khah 幸福？「養孝，當做是孤kiaN2」，long2 免相推，「分家伙，當做是san3-chiah8人」，khah 計較ma7無joa7 che7?Che7 kiaN2餓死pe7,好kiaN2 m7 免che7,che. 是ui3 做si7大人e5 角度來論說，若ui3 si7細講--起-來，beh 養孝老母老pe7,nah tioh8 計較照輪鬮，pe7母是我e5,心存「養孝，當做是孤kiaN2；分家伙，當做是san3-chiah8人」。無計較，免oan-ke,家和萬事成，好家教，好名聲，khah 贏不孝si7大e5 臭名。

	【註解】
 
分家伙：分財產。
人ma7 tong-tong ka7 sng2笑講：『人家也常常跟他開玩笑說』。
三siap 年：三、四十年。
你ma7好--a!：『你是明知故問！』。
輪鬮食：『輪流到各個兒子家吃飯』。
不sam2 時：『不定時』。
路--nih 搖：『在半路搖晃，帶東西回來』。
koaN7 好料--e5:『提著好吃的食物』。
斡--leh:『一轉身』，『1 下子』。
 
 
Sio-the 駛死牛。
	Gun2堂--e5,蕭主任是某1 間學校e5 總務主任。總務就是long2 總霧sa3-sa3;m7 知是i tiau 直kou2-i3,iah 是han-ban7 hoat8-loh8 tai7-chi3,學校內e5 大細項khang-khoe3,long2 tioh8 i hoah 聲chiah 有人beh 行。親像運動庭草a2 siuN 長，張--e5 講我負責剪樹a2,草a2 siuN 長m7 是我e5 部份，老黃--e5 講hit chun7也無叫我做這chan5 khang-khoe3,是an2-choaN2 一定tioh8 輪著我做？實在有影「sio-the 駛死牛」，尾--a2 猶原tioh8 總務phah 算，老黃--e5 你去做，算加班費hou7 --你。
	長官無能，si7大無才，講話無準算，chhin3-chhin3 chhai2-chhai2,部下若gau5 計較，si7細若be7-hiau2想，自然「sio-the 駛死牛」，萬項tai7-chi3 long2 是主管、si7大e5 份。莫怪gun2蕭主任怨嘆chiah-ni7  深。
	蕭主任！Nah會「sio-the 駛死牛」--leh?Sio-the 無人beh 駛田，牛m7 是eng5 sian-sian?Nah會駛死牛？這句俗語有問題--ou7?
	無m7 tioh8,be7 teng5-taN5，pe7母放落財產tak8-e5有份，m7-kuh 牛kan-taN 1 隻，5 兄弟公家1 隻牛，駛田相爭beh,牽牛去食草無人有eng5工，這隻牛無駛死--去ma7 be7-sai2。
	「Sio-the 駛死牛」是人e5 弱點，自私自利，pin7-toaN7 m7 做逃生命，這款人生觀無khah 贏。陳雷唱--e5『吃虧就是佔便宜』，應該有影。
	
	【註解】
 
sio-the:相推，『互相推卸』。
gun2堂--e5:kang7姓，同宗。
beh 行：beh 去做。
無才：無才能。
 
 
有--e5 人娶，無--e5 人io,
m7-thang 生kiaN2 hou7 人招。
	「喂！人車頭邊hit 個彭議員，cha-hng 娶新婦你知--無？」
	「Nah會m7 知！人he. m7-chiah 是leh 娶bou2,kan-taN 聘金就600 萬，其他e5 禮餅、siaN7-te2 就算是lan5-san--e5。」
古早人ti7-leh 講：「有--e5 人娶，無--e5 人io,m7-thang 生kiaN2 hou7 人招。」彭議員是有--e5 e5 人，娶新婦當然chhia-iaN7，派頭粗，禮數kau7,cha-hng e5 筵席辦100 桌，差1 sut8-a2 就piak,差1 sut8-a2 就漏氣。
有--e5 是用娶--e5,ah 無--e5 beh an2-choaN2？古早人是用io--e5。SiaN2-mih是io--e5-leh?就是ka7 人分1 個細漢cha-bou2 gin2-a2來飼，飼到i 大han3,chiah kap ka-ti7 e5 後生結房sak 做堆，也m7 免聘金，也m7 免做餅，連辦桌請人客都省--起-來，就是一般人講e5『童養媳』--lah!這款細漢io 來做新婦e5 風俗，自早真che7,ma7有苦毒新婦a2 e5 悲劇，ma7有少年--e5 細漢兄妹a2 稱呼慣勢，大han3 sak 做堆翁bou2行，in soah be7 慣勢，只好隨人嫁娶，當然圓滿結房幸福過日ma7真che7。
無錢thang 娶bou2,koh 無io『童養媳』e5 san3-chiah8人beh an2-choaN2？kut-lat8--e5 嫁人做kiaN2婿，hou7 人招，免本錢娶1 個bou2,koh 會tang3得著人e5 財產，照講be7-bai2 chiah tioh8;m7-kuh 看了看，hou7 人招e5 cha-pou 人，會好命得著財產過日--e5 真少，m7 是做gah giong7-beh 死，就是手頭無i e5 份，做.有，食.無，經濟權由丈人丈姆，iah 是牽手控制，姓別人e5 姓，人e5 宗親事koh hou7 你be7 chhap--得。Hit 種鬱卒無經驗--過無才tiau7體會。m7-chiah 勸人「m7-thang 生kiaN2 hou7 人招」。
「有--e5 娶，無--e5 io,m7-thang 生kiaN2 hou7 人招。」e5 風俗已經真少，娶無bou2 kap 嫁be7 出--去-e5,kap san3-chiah8、經濟已經無關係，lan2 ka7 當做祖先e5 生活kha跡來了解就會sai2--得。
另外ti7 chia beh 來討論1 下這句俗語e5 用字。Siau, Lah-jih m7 是beh 批評siaN2人用字有好勢iah 無好勢，kan-taN beh 指出，台灣話e5 語法kap 北京語無siaN2 kang5,尤其輕聲若用無好勢，koh 每句話long2 beh 用漢字來寫，寫e5 人認為真好勢，看e5 人kiam2-chhai2 會出chhe5。親像這句俗語若寫做「有人娶，無人搖，不通生子乎人招」，是m7 是會hou7 人看花--去？

	【註解】
 
車頭邊：『車站旁』。
cha-hng 娶新婦：『昨天娶媳婦』。
人he. m7-chiah 是leh 娶bou2:『人家這才像在娶太太』。
lan5-san--e5:『零星的』。
有--e5:有錢e5 人，好giah8人，m7 是有e5 人（『有的人』）。
分：pun,收養（養女）。
kap ka-ti7 e5 後生：『跟自己的親生子』。
hou7 人招：hou7 人招做kiaN2婿，『入贅』。
差1 sut8-a2 就piak:差1 點a2 就爆滿。
結房sak 做堆：『圓房送做堆』。
童養媳：tong5-iong2-sek。
新婦a2:養女，kap 新婦無kang7意思。
翁bou2行：變做翁bou2。
kut-lat8--e5:『勤勞的』。
看了看：khoaN3-liau2-khoaN3，『看多了』。
做gah giong7-beh 死：『做得要死』。
手頭無i e5 份：無家庭主權。
be7 chhap--得：『不能插手』。
出chhe5:出差錯。
「有人娶，無人搖，不通生子乎人招。」：che. 是ui3 報紙頂抄--落-來-e5。

 
 
有跪才會飽穗。（無跪be7 出穗。）
	Gun 學校有1 個少年老師，實在會o-lo2--chit,m7-taN7 人ian-tau5 kou2-i3多才多藝，而且台語歌gau5 唱，台灣話koh 講gah 真sui2-khui3。Kiam2-chhai2 是庄kha gin2-a2出世，純正古早人leh pho3-tau7 e5 俗語、giat8-khiat-a2 話，i long2 m7 免翻譯、解說就聽有，koh 會講1 koa2 庄kha作sit人e5 笑談hou7 你聽。講難得，實在有影真oh chhoe7 有這款e5 少年兄。
	頂日a2 拜6 e-pou，想beh 招i 唱歌lok8-thiong3--1-下，i 講真無eng5,無eng5 ai3 ka7 i pe7母tau3 做khang-khoe3,早冬粟a2 已經好割，欠kioh-siau3,gun2兄弟a2 無sio2-khoa2 tau3 kha 手be7-sai2--得。
	Kam2有影？1 個少年e5 烏枋杙a2,m7 信你田--nih e5 khang-khoe3做會落--去？照看m7 是chhoan5 che7 點心，就是幫忙看粟a2 顧雞a2。
	隔2 工，拜一來到學校看著i,曝gah 1 個烏鬼鬼，koh 一直leh haiN3 頭，活beh thiam2--死！也beh 割也beh 擔，有夠chhiah-iah8,肩頭giong7-beh 崩--去，koh 幾工a2,tioh8-ai3 擔秧a2、播田、巡田水，上艱苦--e5 就是so 草…。
	Tioh8!Tioh8!Tioh8!「有跪才會飽穗，」無so 草，1 koa2 肥long2 ma7 hou7 雜草kap phe7-a2 吸收了了，稻a2 自然be7 飽穗；
	蕭老師！Gun2老pe7 就是an2-ni ka7 gun2教：「無跪be7 出穗，」m7-thang 驚艱苦，作sit人就應該an2-ni phah拚。食苦是食補，m7-thang 食苦hoah 艱苦，講食苦是真phaiN2命tai7-chi3。
	原來就是有hit款si7大e5 人生觀，chiah 會教出這款文武雙全e5 cha-pou kiaN2，m7 是phaiN2竹出好筍，是「有跪才會飽穗」，勤儉e5 教育chiah 教會出好kiaN2孫。
	
	【註解】
 
ian-tau5:緣投，『英俊瀟灑』。
sui2-khui3:『恰到好處』。
笑談：笑話。
oh chhoe7:『難找』。
lok8-thiong3:樂暢，歡樂。
早冬粟a2:第1 期稻作。
欠kioh-siau3:欠腳數，『欠人手』。
烏枋杙a2:ou-pang khit8-a2,指老師。
chhoan5 che7 點心：準備1 koa2 點心。
haiN3  頭：搖頭（hoah 艱苦）。
活beh thiam2--死：『實在太疲勞』。
chhiah-iah8:『身體遭受異物感覺無爽快』，『刺痛難受』。
giong7-beh 崩--去：『快要受不了，快要崩潰了』。
so 草：搔草，搓草，『除草』。
1 koa2 肥：『一些肥料滋養』。
phe7-a2:『椑草』。
 
 
500 年前，姻緣天註定。
	古早時代，有1 個少年人，20外iau2未娶。有1 工eng5-eng5 無聊，si3-koe3 bong2 so5,so5--a so5,so5 來到山內tng7 著1 個老a公--a2,ti7 1 間廟前e5塗kha 兜leh 牽紅紗線，牽來牽去，hou7 這個少年--e5 看gah 霧sa3-sa3,m7 知影an2-ni 是leh chhong3 siaN2？
	「A伯--a2!你teh 牽紅線--hinh3,牽gah chiah 無eng5是beh ni5?」
	「Ah 你m7 知--ou ! Che. m7 是leh 牽chhit-tho5--neh,這叫做姻緣線。TaN. lan2都chiah 有緣，我就講hou7 你知。A伯--a2 m7 是別人，就是註定人間男女姻緣e5 月下老人--lah!Lin2 chia beh 嫁娶e5 男女真che7,m7-chiah hou7 a伯--a2無eng5 chhih-chhih!」
	「A伯--a2 ! SiaN2-mih叫做姻緣線？An2-ni 牽來牽去是siaN2-mih意思？」
	「人間男女e5 緣分早就註好好，『500 年前，姻緣天註定，』你kam2 m7-bat 聽人講？Che. 牽好e5 紅紗線，就是已經註定beh 做翁bou2--e5,long2 是500 年前就牽好勢--e5。我taN-a2 牽e5 新線，tioh8-ai3 500年後chiah 會有效。」
	「A伯--a2!Kam2會sai2 得ka7 我看，看我會娶著siaN2-mih款bou2?」
	「當然ma7會sai2--得，你叫趙棟--hnhN3!我來ka7 你chhoe7看mai7--leh!Ah 有--a!Ti7 chia。」
	「A伯--a2!Ah i sui2 iah bai2?」
	「Sui2 是真sui2--lah!M7-kuh 面欠1 peng5!」
	「A伯--a2!Ah i toa3 ti7 toeh?」
	「Toa3 ti7 lin2隔壁庄王員外in 厝內！」（月下老人講煞就隨時消失去！）
	TaN!這個少年人趙棟，1 時soah 失主意，gong7神gong7神行tng2--去，na2 行 na2想，sui2  是真sui2 --lah!M7-kuh 面欠1 peng5!既然是面欠1 peng5,he nah會sai2 講sui2,這款bou2我無愛娶。
	Ah he 我chiah 無leh 信i hit 套--leh!心肝liah8 than2橫，叫人ka7 hit 個cha-bou2 gin2-a2 thai5 thai5--死，m7 就be7 koh 娶i 面無1 peng5--e5-lou。主意liah8 定，隨時去chhiaN3 1個殺手一定ai3 ka7 hit 個cha-bou2 gin2-a2 thai5--死！I ka-ti7 ma7行李款款--leh,mi-a2-liu,溜去別位khia7起，m7 敢koh toa3 tiam3 庄內。
	趙棟chhiaN3--來hit 個殺手，實在是1 個莽夫，kan-taN 探聽著王員外in tau,就chhong2-chhong2 pong7-pong7 chong5 入去小姐toa3 e5 房間，m7 管三七二十一就ka7 hit 個可憐e5 cha-bou2 gin2-a2 lio5--落-去，趕緊逃命去--lou。
	可憐e5 千金小姐，大哀1 聲，驚動王員外1 家大細，chiah 知tai7-chi3大條。王員外想講我做人都也be7-bai2,鋪橋造路，做去真che7 好事，也m7-bat kap 人結冤仇，taN. 單生這個cha-bou2 kiaN2，soah 來引起人e5 刺殺，真ka-chai3,天公有目chiu,公媽有保庇，thai5 無死，看破，tioh8 疏開來別位toa3 khah 實在，chia m7 是好所在，be7 toa3--得！
	王員外1 家人疏開到1 個小庄kha,開1 間kam2-a2店，日子都也過了平順平順，有1 工來了1 個做工a2人，問員外看有beh chhiaN3人工--無？王員外看這位人客不止a2 kou2-i3 koh 可憐，choan5 收留i toa3--落-來做看mai7。總--是kou2-i3人koh 肯做，人一定o-lo2,kam2-a2店愈做愈大間，王員外ma7放心放hou7 i hoat8-loh8。做5、6冬，店頭已經擴張到3 間，員外歡喜在心內，這個人會交tiang7。
	有1 日，聽候到關門hioh-khun3 時，王員外ka7 薪勞叫oa2 來身邊講：「想beh 收你做kiaN2婿，m7 知你意思siaN2款？TaN. 我都單生這個cha-bou2 kiaN2 nia7-nia7,希望你m7-thang 棄嫌，gun2 2個老--e5 以後就beh 看lin2--lou!」
	「頭家kah 無嫌我han-ban7 san3-chiah8人，恭敬不如從命。以後我會koh khah phah拚，來報答丈人爸e5 牽成kap 疼惜。」自an2-ni 王--家看1 個好日，點燈結綵，li-li la7-la7 就ka7 2 人送入洞房，完成了王員外e5 1 件心事。
	話講洞房花燭夜hit 1 暝，新郎掀開新娘e5 面巾beh 看新娘生做圓iah 扁；無看iau2 kioh-si7千金小姐tiaN7-tioh8 sui2 tang-tang,siang2知看了soah 驚1 tio5,thai3會an2-ni?新娘ma7感覺心酸soah leh目屎流，「是我e5 不幸，是天公伯--a2 kap 我sng2笑，soah hou7 我e5 面欠1 peng5……」。
	「好--a!TaN. mai3 koh 講--落-去！你e5 身世我會tang3了解。人講『500年前，姻緣天註定』，lan2會結為翁bou2是天註定，免koh 怨嘆去hou7 a爸a母聽。A爸是lin2老pe7,a母是lin2 a-nia5,in 栽培--我，我tioh8-ai3 疼惜你，lan2做美滿e5 夫妻，hou7 in 2個老--e5 歡歡喜喜食百二。」
	「500 年前，姻緣天註定」故事到chia 煞，ma7有人ka7音講hou7 歪 chhoah8,講做「500 斤鹽，鑄1 口鼎」，ma7是真好笑！
	
	【註解】
 
鑄1 口鼎：chu3 chit8-khau2-tiaN2。
bong2 so5:『隨便走走』。
月下老人：goat8-ha7 lo2-jin5。
taN-a2 牽：tu2好牽。
sui2 iah bai2:『美或醜』。
面欠1 peng5:面欠1 爿，『顏面缺一邊』。
toa3 ti7 toeh:『自在哪裡』。
liah8 than2橫：liah8坦橫，『橫下心腸』，『惡向膽邊生』。
thai5--死：殺死。
疏開：sou-khai,搬徙位。
chhong2-chhong2 pong7-pong7 chong5 入去：『急急忙忙衝進去』。
lio5--落-去：橫割叫lio5,直割叫斬。
choan5:chu-an2-ni。
擴張：khong3-tiong。
交tiang7:會tang3交帶大tai7-chi3。
oa2:倚，『接近』。
恭敬不如從命：kiong-keng3 put-ju5 chiong5-beng7。
li-li la7-la7:喜事鬧熱e5 過程。
iau2 kioh-si7:『還以為是』。
驚1 tio5:『嚇一跳』。
歪 chhoah8:歪斜。
 
 
5--月芒種雨，6--月火燒埔。
	ChiaN 個月來天氣一直無穩定，tiaN7-tiaN7落雨。有時大gah na2西北雨，hoah 到就到，hou7 你be7 赴thian2 雨傘，hou7 你be7 赴穿雨幔；有時出日頭koh sap-sap-a2  落無停，gin2-a2講he 是leh 落太陽雨；tu2-chiah chiah 日頭光iaN7-iaN7，越1 下頭soah 變做烏天暗地，雞a2 鳥a2 走gah 無khoaN3 影；ui3 南投tng2--來e5 朋友講1 路走hou7 雨jiok,tng2來到gun2 Chhan5-tiong-ng soah 連1 sut8-a2 雨滴ma7無落塗。
	Che. 是siaN2-mih雨？綿綿a2 雨、lah-sap雨、落久會生菇e5 梅a2雨？M7 是！M7 是！這款天氣叫做『梅雨季』實在無道理，因為「立夏小滿，雨水相趕」e5 梅雨季節已經過--去，立夏小滿ti7 lan2人3 月底kap 4--月前半月，chit-ma2 是太陽曆6 月底，前1 cham7-a2 落e5 雨應該叫做芒種雨chiah 正確。
	Peng2 曆日a2 看清楚，太陽曆6 月初6 是芒種，Lan2-lang5 是5月12，無m7 tioh8,會記得ui3 芒種後雨就一直落無hioh-khun3,公務人員上班有khah 麻煩，上害--e5 就是作sit人，早冬粟已經tom3 穗，黃gim5-gim5 kui田園等beh 收割。雨a2 落be7 煞，是beh an2-choaN2收成？
	芒種、亡種，「5--月芒種雨」若落m7 停，作田人後半年e5 食穿是beh 靠siaN2收入來tau3-saN-kang7?過年後e5 辛苦phah拚，流血流汗，chit-ma2 soah hou7 雨水ak 1 下puh 芽，有夠失望。聽著亡種雨使人驚，「5--月芒種雨」落了實在m7 tioh8 時。
	芒種雨m7 tioh8 時，落gah 作sit人無歡喜，ma7落gah hou7 後個月e5 6--月雨水斷半滴；無愛e5 時一直落，beh 愛soah 落無，「6--月火燒埔」hou7 你bih gah 走無路。夏至到，日頭直照北迴歸線，台灣e5 天頂赤炎炎，若無雨水lam5,有影會引起火燒埔。這時chun7 tak8-e5火星tioh8 注意，chiah be7 引起不幸火燒e5 事故。
	「5--芒種雨，6--月火燒埔」是天做tai7,作sit人e5 無奈，siaN2人知？祖先e5 智慧提醒人ai3 敬天，hou7 kou2-i3 phah拚e5 台灣做田兄1 代傳1 代，m7 敢怨天，kan-taN 怨命。
	
	【註解】
 
芒種：bong5-cheng2。
chiaN 個月：將近1 個月。
be7 赴thian2:『來不及撐開』。
日頭光iaN7-iaN7：『陽光普照』。
無khoaN3 影：『不見蹤影』。
jiok:『追逐』。
Chhan5-tiong-ng:田中。
lah-sap 雨：beh 落m7 落e5 m7-chiaN5 雨，m7 是無清氣e5 雨。
生菇：seN-kou,『發霉』，『霉雨』。
前1 cham7-a2:前1 站a2,『前一陣子』。
peng2 曆日a2:『翻開日曆』。
Lan2-lang5:咱人，農曆，『陰曆』。
上害--e5:『最糟糕的』。
早冬粟：早期稻作。
tom3 穗：飽穗鉤頭。
ak:沃，『淋雨』，『澆水』。
puh 芽：發芽。
bih gah 走無路：『沒處躲』。
lam5:『淋』。
 
 
6--月棉被揀人蓋。
	6--月火燒埔，6--月天氣有影熱，5 月17 夏至，日頭直射北迴歸線，日頭早早浮chiuN7 山，晏晏落海岸，日照時間特別長。除了日照e5 溫度，加上地面輻射e5 熱度，上熱e5 天氣應該ti7 6 月天，小暑、大暑連續來。6--月火燒埔，逼gah hou7 你走無路，暗時a2 就「6--月棉被揀人蓋」--lou!
	「6--月棉被揀人蓋」，講有影ma7會sai2 得講，天氣chiah 熱，6 月天leh 蓋棉被，無leh hong5 笑悾--kong;講無影應該ma7講會通，免講lin2 ma7知，窗a2 門頂e5 四四角角是siaN2-mih?外國人笑lan2 e5 壁堵會流目屎，就是chiah-e5 冷氣機leh 作怪。今年電力公司又koh ai3 限制電--a,大大細細e5 房間冷氣phang2 kui暝，管待i 外口三十五、六度，gun2厝內底e5 溫度koh na2親像春天，驚a2 siuN 冷phah ka-chhiuN3，棉被m7 甘收，24度，蓋1 領薄被巾，joa7好你kam2知？
	免相騙，熱天phang2 冷氣，蓋棉被，che. 是tak8-e5 long2 知，錢甘開，kap 人siaN2 ti7-tai7,「6--月棉被揀人蓋」siaN2人講？又koh 講『人定勝天』，iah 是享受人生，留hou7 電力公司e5 人去hoah『限電！限電！』
	
	【註解】
 
揀人蓋：keng2-lang5 kah,『找不到幾人會蓋』。
浮chiuN7 山：『浮上山』。
晏晏落海岸：『遲遲下海』。
輻射：hok-sia7。
大暑：tai7-su2。
逼：pek,pek--tioh8,『中暑』。
壁堵：piah-tou2,牆壁。
phang2:紡，機器運轉。
phah ka-chhiuN3：『打噴嚏』。
siaN2 ti7-tai7:siaN2-mih關係。
 
 
豬母，牽去牛墟。
	許：「百六！」
	陳：「百六？Ka2-siok8?你beh 孝孤--leh!3-a2-6 tiau5-tiau5,1 khou銀都be7 減--得！」
	江：「陳--e5!你leh 講siaN2？Nah會聽long2 無？」
	許：「Oa5-a2!陳--e5!『豬母，牽去牛墟』--a,你kiat m7 tioh8--去-a-lah!是leh 講我e5 血壓最近chheng3 到百六，這款金門高粱酒我m7 敢lim!」
	陳：「有夠teng5-taN5 都tioh8,kioh-si7講金門高粱nah 有thang chiah siok8,kan-taN 顧燒酒，soah 無斟酌lin2 teh 講話，失禮！失禮！PhaiN2-se3!PhaiN2-se3!」
	Che. 是1 tin7 朋友聚會食飯lim 酒e5 對話，m7 是臭耳人gau5 彎話，是1 時失注意，無用心chiah來「豬母，牽去牛墟」kiat m7 tioh8--去。
	SiaN2-mih是牛墟？Che. 是農業社會買賣牛隻e5 市集，eng2-koe3 gun2 Chhan5-tiong-ng 東peng5 e5 厝邊北斗，就有1 場牛墟，ti7 市郊e5 空地。Kian3若集會e5 時（大約每禮拜1 pai2)，賣牛買牛e5 作sit人，牛販a2,賣牛車配件--e5,賣麵食--e5,si3-siu3-a2--e5,gin2-a2物--e5,long2 chiau5 到，鬧熱滾滾。上精彩--e5 就是駕牛拖車，試牛力，看牛齒toan3 牛齡，當然愈gau5 拖車，拖愈重--e5,愈少年e5 牛港愈有價數。牛販a2 是這方面e5 先覺，內行氣--e5,in 是hou7 人尊重--e5,買牛賣牛是in e5 飯碗，in 是khan-kau5-a2,ma7是公道人。可惜這種牛墟e5 交易場所，已經toe3 時代消失--去-a,chhun--落-來-e5 只有懷念。
	總講--1-句，牛墟是牛隻賣買e5 所在，豬母牽去hia beh chhong3 siaN2-mih?當然是kiat m7 tioh8--去-a!
	
	【註解】
 
ka2 siok8?：nah 有chiah-ni7  便宜？
孝孤：孝孤魂野鬼，食e5 粗魯話。
3-a2-6 tiau5-tiau5:360 khou，1 sut8-a2 都m7 減價。
kiat m7 tioh8--去：『弄錯了』。
chheng3 到百六：『昇高到160』。
北斗：pak-tau2,寶斗：po2-tau2。
麵食：mi7-chiah8,『吃的』。
toan3:斷。『判斷』。
chiau5 到：齊到，long2 總到。
牛港：gu5-kang2,公牛。
內行氣：lai7-hang5-khui3。
khan-kau5-a2:『掮客』，紹介人。
飯碗：食飯e5 oa2靠。
chhun--落-來：『剩下的』。
 
 
1 人1 家tai7,公媽隨人chhai7。（之二）
	美國總統Clinton kap China國家主席江澤民e5 高峰會談，27早時ti7 北京人民大會堂舉行。看in 2 國頭人ti7 眾官員、媒體e5 面前開講，koh kai3成有1 個民主時代民主國家ai3 有e5 風度。1 句來1 句去，long2 表演gah 有板有眼有款式，有tang 時a2 koh 會phah 1 句a2 lah8-liang5。其實若sio2-khoa2 斟酌ka7 聽hou7 真，就會發現in long2 是leh poaN戲，long2 是leh 為ka-ti7國家e5 利益leh 出價買賣；che. 也莫怪，人不為己，天誅地滅，無講in 是代表in e5 國家，無為ka-ti7爭取1 koa2 利益，是beh an2-choaN2 向i e5 選民交帶--neh?
	Ti7 in 交談e5 話題內底，當然是事先就套好好--leh;m7-kuh江澤民對Talai 喇嘛kap China談判theh8出2 項條件，第一是必須承認Tibet 是China不可分割e5 1 部分，第二就是ai3 承認台灣是in China e5 1 個省。Che.實在是笑死人e5 tai7-chi3,無chhai2 i 是China e5 國家主席，竟然講出這款無智識e5 話，kam2講你m7 知影iah 是leh teN3 青，lin2 China kap gun2台灣早就「1 人1 家tai7,公媽隨人chhai7」--a。Gun2台灣自早祖先移民來台灣這個土地，就是有唐山公無唐山媽，gun2大部分台灣人流e5 血，kap lin2 China人有真大e5 無kang5,beh 講gun2台灣是lin2 China e5 1 省，beh chhoe7 證據實在chiaN5 拚--leh。就算講平平是黃種人，有人講華語，寫漢字，ma7 be7-tang3 認為an2-ni 就是kang7國--e5。Koh 講，台灣e5 政治、經濟、文化、民主、自由生活，toh 1 項kap lin2有kang7款？Ti7 chiah-ni7 公開、chiah-ni7 民主e5 時代，你也敢講這款橫逆話，是an2-choaN2 台灣是lin2 e5 1 省？台灣是台灣！！China是China!！魚hoan7 魚，蝦hoan7 蝦，無相kang5就是無相kang5。
	Clinton 雖bong2 m7 bat 江大主席theh8起e5 『董仲舒』，m7-kuh 真會可取--得-e5 是i chiaN5 瞭解「1 人1 家tai7,公媽隨人chhai7」e5 道理，所以Clinton 雖 bong2 同意Tibet是China e5 1 部分，是China e5 自治區，i koh m7 敢同意台灣是in China e5 1 省。因為i 真知，台灣早就是1 個獨立e5 國家，海峽兩岸，本chiaN5 就「1 人1 家tai7,公媽隨人chhai7」，早就無牽礙，kan-taN國家e5 名ti7 國際上chiaN5 phaiN2分別nia5。台灣人--a,tak8-e5大聲來hoah,台灣是台灣！！China是China!！Gun2 e5 前途，gun2 ka-ti7自有自裁，m7 免lin2 tau3 空a2 來ka7 gun2害。
	
	【註解】
 
chhai7:祀，chhai7 神明。
Clinton:Kholintun。
頭人：領袖。
lah8-liong5:sng2 笑e5 話。
sio2-khoa2 斟酌：『稍微注意』。
出價買賣：『討價還價』。
Tibet:『西藏』。
kam2講：『難道』。
teN3 青：『裝不知道』。
chhoe7 證據：『找證據』。
chiaN5 拚--leh:非常困難。
be7-tang3:『不能』。
魚hoan7 魚，蝦hoan7 蝦：『魚是魚，蝦是蝦，不能混為一談』。
tau3 空a2:互相設計。
 
 
緊事，寬辦。
	寒假ke kang5  賺幾na7工，致使這學期減幾na7工，1 目nih--a2已經是6月尾，學期beh 結束--lou 
	頂禮拜4、拜5 是第3 月考，26 hit 工tu2 考煞，學校就宣佈後禮拜一結業典禮，原因是為著腸a2病流行e5 緣故，提早1 工hioh熱。消息宣佈--出-去，學生gin2-a2歡喜gah hoah-hiu、phut-phut 跳，可是老師就m7 是真願意，因為29結業式，30 kang7款tioh8 上班，也無趁著siaN2-mih,而且koh tioh8 提早1 工交成績單，交各種紀錄簿，加thiam2--e5。
	當老師，做成績ka7 學生a2 評分，che. 是本分，緊做慢做，平平kang7款tioh8 做，thai3 tioh8 差1 工leh 計較？其實m7 是計較，26考煞，29就beh 發成績單，也tioh8 改第3 月考e5 分數，也tioh8 統計這學期e5 總成績kap記錄各項簿冊，3 工來做，本來就真kiap,chit-ma2 變做剩2 工，taN. 就趕緊來動手，siuN 慢就做be7 了。「緊事，寬辦，」siuN 緊ma7 be7-sai2,teng5-taN5  就麻煩，ou-lou2-bok8-chhe3 sian m7-thang,平常時一再ka7 學生講，認真讀冊m7 免siuN ti3-tiong7 成績，m7-kuh 學期成績若siuN 馬虎，分be7 出成績好bai2 e5 工夫，對學生無鼓勵，反倒tng2來hou7 學生怨嘆我nah會chiah-ni7 han-ban7,害i 怨慼1 世人，an2-ni 老師e5 罪過就大--lou。
	是真ka-chai3拜6、禮拜日2 工是『週休』2 日，管待i 『週休』是1 日iah 2 日，這2日是加班日，拚--落-去-ou。「緊事，寬辦，」照步來，改好第3 月考考卷，chiah來統計總成績，登記分數，phah 優、甲、乙、丙、丁，詳細寫評語，鼓勵話khah che7--leh,beh 建議改進--e5,上好用口頭個別明說，an2-ni khah be7 hou7 人心酸；koh 來1 學期e5 各種檢查，美勞、音樂、體育kap其他，kang7款be7 chhin3-chhai2--得，che. 是做老師e5 任務，好老師e5 工夫。
	「緊事，寬辦，」m7-thang ou-lou2-bok8-chhe3,ma7 m7 免siuN 細膩，拖時間。
	
	【註解】
 
ke kang5  賺幾na7日：『多跟人家賺了好幾天』。
hioh熱：歇熱，hioh-joah8,『放暑假』。
hoah-hiu:hoah 咻，『大聲喊叫』。
phut-phut 跳：『雀躍』。
可是：kho2-si7,kho2--si7。
趁著siaN2-mih:『賺到什麼便宜』。
加thiam2--e5:『惹來更多的疲勞』。
當老師：tng 老師。
thai3 tioh8:『哪兒需要？』。
真kiap:『太急促』。
剩：chhun,sin7。
taN. 就：『現在得…』。
teng5-taN5  就麻煩：『做錯就糟了』。
ou-lou2-bok8-chhe3:『隨隨便便，敷衍了事』。
sian m7-thang:『千萬不可以』。
ti3-tiong7:chu7 tiong3,『注重』。
be7 chhin3-chhai2:『不能隨便』。
 


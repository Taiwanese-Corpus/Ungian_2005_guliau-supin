春天，後母面。
 
Chit 遍氣象報告閣真準，三月初九chit 一工e5 天氣熱kah 親像火燒埔，新聞e5 氣象報告偏偏講明仔載會透風落雨，初十e5 早起beh 上班，穿薄衫thah8 外套，啥知八點外，忽然變天，風雨交加，氣溫下降，煞hou7 人小可畏寒畏寒，看曆日仔，驚蟄tu2-chiah 過，春分猶未到，正是春天e5 氣候，著！「春天，後母面」，台灣e5 春天著是按呢作怪hou7 人車糞斗。
「春天，後母面。」chit 句俗語已經無合時勢，講了m7 著，台灣e5 春天，愛kap 人滾笑，親像紅嬰仔e5 心思，有時連老母就ioh be7 著，有tang 時仔笑笑，有tang 時仔chhoa7 尿，m7 是哭beh 睏，著是哭beh 食奶，粗心阿娘一時煞m7 知beh 按怎應付，「春天，kai3-seng5 囡仔面。」有時歡喜，有時變面，蹧蹧躂躂kan-na7 為著滾笑而已，並無歹意，敢m7 是？老母敢會ka7 嬰仔受氣，平凡e5 人類，敢敢逆天，講天e5 m7 是？人--a3 ！著敬畏天！著敬畏天！
「春天，後母面。」無合時機，以後咱ka7 改做「春天，kai3-seng5 囡仔面。」朋友！你講有理抑無理！
 
φ註解φ
thah8 外套：[套上外套]
啥知：[哪裡知道]
風雨交加：hong-u2 kau-ka。
小可畏寒畏寒：[有點寒意]
tu2-chiah 過：[剛剛過去]
著！：[對！]
作怪hou7人車糞斗：[作怪讓人不知如何應付]
m7 著：不對。
ioh be7 著：ioh be7 出來。
有tang 時仔：[有些時候]
chhoa7 尿：[尿下去了]
粗心阿娘：[粗心的母親]
kai3-seng5 囡仔面：[非常像孩子的臉]
變面：piN3-bin7，[翻臉]
蹧蹧躂躂：chiau-chiau that-that，[諷刺，取笑]
kan-na7：只是。
而已：ji5-i2。
ka7 嬰仔受氣：[跟嬰兒生氣]
敢敢逆天：kam2-kaN2 gek8-thiN，（keh8-thiN）
m7 是：[不是，不對]
 
 
有樣看樣，無樣家己想。（之二）
 
服務小學教育三十幾冬，一年至六年--e5 攏bat 教過，為著補習飼鴨仔趁錢mai3 講，卡教嘛是五、六年--e5 卡好教，為啥麼？大漢囡仔卡bat 代誌，人講會--e5 出嘴，咱做老師--e5 講講交代交代，大部分e5 學生tioh8 做到好勢好勢，師父教師仔靠計劃，計劃若有周至，教khit 來攏嘛順序順序。
教著中、低年級--e5 就無一定，交代一句話，著愛比手劃刀，講幾若分鐘，親像交代習題，叫In chin2. 先寫二格，轉去厝裡即閣寫半choah8 ，有e5 聽無--e5 ，煞利用下課歇睏時陣ka7 寫了了。不得已，be7 使驚費氣，烏枋頂，格仔一格一格劃hou7 好勢，即閣寫二字留半choah8 ，閣著隨時提醒，「看烏枋e5 樣」，m7-thang 閣寫到煞。
「老師！啥是樣？」樣？樣著是模樣，著是樣品，老師劃ti7 烏枋che. 著是beh hou7 恁看樣，看樣，著是照老師交代按呢做，聽有無？
「ah ！我知--a ！」
「有樣看樣，無樣家己想」，以後若beh 寫作業抑是做啥麼代誌，逐家愛目睭peh hou7 金，老師按怎做hou7 恁看，恁著愛照按呢做，m7-thang 家己chhin3-chhai2 胡白ioh 亂使做，若無示範hou7 恁看，巧囡仔家己會曉看，心內著想，按怎做才會合本份。
囡仔生成天真，無教戇戇鈍鈍，教育愛方法，以身作則e5 效果上好，大人若無好樣上害，無好示範e5 教育下，囡仔「有樣看樣，無樣家己想」e5 結果，免講你嘛知代。
φ註解φ
bat：[曾經]
補習飼鴨仔：[填鴨式教學]
講講交代交代：[講一講，交代一下]
周至：chiu-chi3，[周到]
比手劃刀：[比手劃腳]
烏枋：ou-pang，黑板。
半choah8：[半行]
目睭peh hou7 金：[眼睛睜開看清楚]
chhin3-chhai2 胡白ioh 亂使做：[隨便亂猜亂做]
巧囡仔：khiau2 gin2-a2，[聰明的孩子]
上害：[最糟糕]



















 
 
十嘴九kha-chhng 。
 
哪會chit 款代誌來發生，一位博士班男生，二個研究所女同學，為著三角戀愛e5 感情變質，失去理性，煞來發生不幸，學生thai5 死學生，一個死亡，一個收押，一個退學。m7 是同情，m7 是責備In 自作孽，只是感覺可惜，父母e5 寶貝仔囝，國家社會e5 精英，一時錯誤糊塗，自按呢誤了一生。
為啥麼？為啥麼？敢講In 無夠熟頭，哪會處理感情chiah be7 曉，讀到研究所，歲頭應該嘛攏二十外外，實在頇慢，代誌演變kah chiah 悽慘，原因ti7-tah ？有人講IQ 好，無一定EQ gau5 ，知識koan5 嘛無一定卡gau5 處理感情事；嘛有人講，現代青年欠缺對人e5 基本尊重kap 包容e5 涵養；有人指責查甫--e5 傷花，查某--e5 傷chhin3-chhai2 ；有人怨嘆chit-ma2 e5 讀冊囡仔，將道德揹ti7 腳脊 phiaN ，亂使來。逐家你一句我一句，講kah m7 知叨一位e5 道理卡合軀。
社會發生chit 款大悲哀，好著電台，m7 免『獨家』，kan-taN 掛一個清大研究生命案，就鬧熱滾滾講kah 嘴瀾全波，若是專家講--e5 有卡理性卡對tang5 ，ui3 社會、ui3 教育，ui3 感情、ui3 心理，分析hou7 逐家做參考，引起家長、學校、社會e5 重視，害就害ti7 Call in e5 節目，heng3 講話e5 人一直khou ，愛thih8-siong5 e5 人皮汰講，真正是「十嘴九kha-chhng 」，你敢知影伊. 啥身份，有e5 無水準，講十句，有九句leh 放屁，有夠無衛生，了人e5 精神，親像chit 款社會悲劇，請專家批評說明就會使chit ，拜託媒體，mai3 為著生理，做chit 種無聊e5 Call in 節目。
φ註解φ
kha-chhng ：尻川，[屁股]
thai5：殺。
收押：siu-ah。
In 自作孽：[他們自作孽]
熟頭：sek-thau5，[成熟]
chiah be7 曉：[這麼不懂事]
歲頭：歲數。
二十外外：ji7-chap8 goa7-a2-goa7，[二十多多]
頇慢：han-ban7。
ti7-tah：ti7 叨，[在哪裡]
gau5：能力強。
koan5 ：高。
欠缺：khiam3-khoeh，[缺乏]
傷花：siuN-hoe，[太花心]
傷chhin3-chhai2：[太隨便]
揹ti7 腳脊 phiaN：[背在背後，不重視]
亂使來：胡白來。
道理卡合軀：to7-li2 卡hah8-su，卡合道理。
好著電台：電台得利。
kan-taN：kan-na7，只是。
嘴瀾全波：[口沫橫飛]
ui3：從。
害就害ti7：[糟糕就糟糕在…]
heng3 講話：非常愛講話。
khou：Call，呼，[呼叫]
thih8-siong5：愛講話。
皮汰講：phoe5-thai2 講，[一直講，拚命講]
放屁：pang3-phui3，講了無路用。
了：浪費。
就會使chit：就可以。
媒體：mui5-the2。
生理：seng-li2，[生意]



 
 
溪底蕃薯，免khau 洗。
 
Chit 句俗語著愛用解說e5 方式來說明：
溪底，是古早時代e5 河床，chit-mai2 e5 溪埔仔地，m7 是海埔新生地--ou7 ，是oa2 ti7 濁水溪、大肚溪、高屏溪、大甲溪、大安溪、淡水河…等等e5 大條溪流，出海口e5 壩岸邊內e5 田園，抑是外旁e5 土地，攏是溪底chhan5 ，本底是石頭long7-khong7 ，因為經過先民一番e5 開墾經營，搬徙石頭，留落來--e5 是塗kap 沙，就會凍種作，用chit 款溪底沙仔地來種土豆、蕃薯、麻仔誠適合，種西瓜、蘆筍嘛be7-bai2 。
溪底蕃薯皮卡金，卡光生，閣是種ti7 沙仔地，be7 kiap 塗，所以beh 煮蕃薯湯，抑是beh 煮蕃薯箍飯e5 時，khau 皮洗清氣攏卡簡單，無像種ti7 塗肉卡黏e5 水稻田hit 種蕃薯，塗. 黏到滿四界，皮閣jiau5-jiau5 誠歹khau ，若互相比較一下，講溪底蕃薯，免khau 免洗，嘛無過分。
朋友若看你古意好滾笑，時常ka7 你khau 洗，ka7 你酸，ka7 你gioh8 ，你叫伊mai3 ，伊khan-na2 beh ka7 你漏氣，beh 變面受氣，人看咱無氣質，m7 chhap 伊煞hou7 伊歡喜，beh 如何？教你一步，應伊講「 溪底蕃薯，免khau 洗」啦！聽有--e5 會歹勢，聽無--e5 換伊hou7 人khau 洗，因為伊無知識，粗夫一個。
 
φ註解φ
khau：[削東西]，用彎曲e5 話諷刺。
khau 洗：諷刺。
oa2-ti7：靠近。
壩岸：pa3-hoaN7 ，報hoaN7（含有警報e5 作用）
外旁：goa7-peng5，[外邊]
chhan5：田，田地。
石頭long7-khong7：石頭真濟。
種作：cheng3-choh，種農作物。
be7-bai2：[不錯]
皮卡金：[ 皮較光亮]
光生：[光鮮]
be7 kiap 塗：[不會黏著泥巴]
蕃薯箍：蕃薯切一塊一塊。
jiau5-jiau5：皺皺。
古意好滾笑：[老實可以開玩笑]
酸、gioh8：[講酸溜溜的話，戲謔的話]
mai3：[不要]
khan-na2：偏偏，故意。



















 
 
也beh 做禮數，也beh 做桌布。（之一）
 
四十外年前，Siau,Lah-jih 讀國校e5 時代，講著穿，m7 是無thang 穿，著是chhin3-chhin3 chhai2-chhai2 。che. m7 是儉，是戰後經濟蕭條，布料真缺，大部分e5 庄腳人，查甫人穿白布染色，染做烏色、藍色、狗屎色，卡be7 烏，有thang 穿著be7-bai2--a3 ，查某囡仔愛sui2 ，嘛是kan-na7 有粗布花仔衫，若是白pah-eng2 抑是府綢chit 種好布料，做成衫仔褲是beh 出外、鬧熱時thang 好穿--e5 ，著是卡有e5 人，平常時嘛是khng3-ti7 衫仔櫥leh 閒。罕得有一領好衫褲，水雞皮仔。
人講「也beh 做禮數，也beh 做桌布。」chit 款見笑e5 穿插，著是講總--a3 共--a7 單單一軀衫e5 散赤人，chit 款散赤，講起來少年人實在無法度thang 了解，精差四、五十冬，經濟e5 進步有夠驚人，chit-mai2 e5 人，啥麼春夏秋冬，四季e5 穿插攏嘛著無相仝，thai2 會有人beh 做客hou7 人請也chit 軀，平常時作穡也chit 軀？若是有人「thai5 狗也chit 軀，拜神也chit 軀」，he. 是無注重身穿，無重禮節e5 打扮，並m7 是「也beh 做禮數，也beh 做桌布。」e5 散凶人。
 
φ註解φ
禮數：禮節。
桌布：[抹布]
chhin3-chhin3 chhai2-chhai2：隨便。
che. m7 是儉：[這，不是勤儉]
真缺：chin-khoeh。
狗屎色：灰色。
卡be7 烏：[比較不會髒]
有thang穿著be7-bai2--a3：[有得穿就不錯了]
白pah-eng2：漂白過e5 白布。
府綢：u2-tiu5，白布e5 一種，卡幼，幼到像羽毛。
khng3-ti7：[放在]
卡有e5 人：[較富有的人]
水雞皮仔：[指見得人的外出衣服]
總--a3 共--a7：總共。
精差：cheng-chha，相差。
相仝：sio-kang7，[相同]
thai2 會有人：[哪裡會有人]
thai5 狗：殺狗，做歹代誌e5 意思。
散凶人：散赤人。




















 
 
烏狗偷食，白狗受罪。
 
某某大工廠e5 守衛lau2 陳--e5 kap 阿永兩人，除了日-- 時顧大門，巡頭看尾以外，暗時著輪流顧暝值夜，輪著顧暝e5 人，隔轉工透早著愛開大門，hou7 chiaN 百個員工會得進廠上班。
lau2 陳--e5 e5 人卡愛mou-hui ，暗時時常那野馬pha-pha 走，昨暝又閣論著伊值班，m7 知啥原因，早起大門煞無開，都已經七點外，上班e5 員工塞kah 歸門口，逐家ki-ki-ku7-ku7 會be7 煞，toa3 ti7 工廠附近e5 阿永拄好khit 來散步，看著chit 款情形，趕緊轉去gia5 鎖匙，匆匆pong7-pong7 來開門，逐家才順利入去。
人講好心hou7 雷chim ，逐家沿路行沿路kau7 ，守啥麼門顧啥麼夜，chit 款無責任e5 腳數也敢tiam3 遮，歹運經理tu2-chiah 到，聽講chit 層代誌隨時氣phut-phut ，古意e5 阿永hong5 罵kah 臭頭，「烏狗偷食，白狗受罪」，實在冤枉，冤枉無te2 講，啥叫我kap lau2 陳--e5 是死忠，冤枉tou7 冤枉，好佳哉無啥代，經理若無閣怪罪著上嘉哉。
代誌過了幾若禮拜，逐家才知，當時仔hit 暝m7 是阿永e5 班，是lau2 陳--e5 做得來，逐家o-lo2 阿永e5 做人真讚，lau2 陳--e5 嘛因為chit 擺e5 teng5-taN5 ，變kah 真乖。


φ註解φ
lau2 陳--e5：[老陳]
chiaN 百個：[將近100個]
mou-hui：[開小差]
那野馬pha-pha走：[像脫韁之馬到處跑]
塞：that。
ki-ki-ku7-ku7：[嘀咕不滿]
會be7 煞：講be7 了。
toa3 ti7：[ 住在…]
khit 來：起來。
匆匆pong7-pong7：[匆匆忙忙]
hou7 雷chim：hou7 雷公槓著。
chim[吻]
沿路kau7：[嘀咕不停]
kau7：(厚話)。
腳數：kha-siau3，chit 種人，有輕視e5 意思。
tiam3 遮：[在這裡]
無啥代：無發生啥乜代誌。
嘉哉：幸運。
當時仔：tang-si5-a2，原來
teng5-taN5 ：錯誤。





















 
 
豬頭m7 顧，顧香腳。
 
Ho7-Lo2話e5「kha」有『腳』kap 『下』e5 意思，山腳、橋下、樹仔腳，戲棚腳抑是戲棚下，kiau2 腳是『三缺一』e5 一腳，灶腳著是廚房，山腳是『山腳下』，稅厝toa3 e5 人是厝腳，『下面』講下腳，香腳是隨香e5 香客，線香無香末e5 部份嘛叫做香腳，桌腳kap 桌下攏是桌kha ，Ho7-Lo2 話beh 借漢字書寫表達意思，困難無奈ti7-chia 。
閒話mai3 thi7 ，言歸正傳，「豬頭m7 顧，顧香腳」，kap 用手指月，月m7 看kan-na7 看手e5 禪機仝意思，目標m7 看hou7 清，kan-na7 注意過程e5 一寡小細節，che.to7 頭尾倒反，失去目的--lou3 ！做代誌，目標掠hou7 著，觀念著清楚，方法不過是一個手段，m7-thang 死teng-teng ，智慧勝過智力，EQ 嬴過IQ ，就be7 犯著「豬頭m7 顧，顧香腳」e5 錯誤。
拜豬頭是大禮，序大交帶，燒香拜拜，豬頭著顧hou7 好勢，拜好才有thang 敬牙槽王，theng3-hau7 線香燒到香腳，才會凍收煞，啥知囡仔人條直，顧看香腳，theng3-hau7 beh 收，才知豬頭去hou7 狗咬（去）。「豬頭m7 顧，顧香腳」，kap 豬頭m7 顧，顧鴨母卵有卡無共意思。
 
φ註解φ
kiau2：poah8-kiau2。
稅厝toa3：租厝住。
香末：hiuN-boah8。
ti7-chia：[在這裡]
閒話mai3 thi7：[閒話不要說太多]
言歸正傳：gian5 kui cheng3 toan7。
指月：ki2-goeh8。
倒反：to3-peng2。
m7-thang 死teng-teng：[不可死板板]
敬牙槽王：[打牙祭]
theng3-hau7：聽候。
收煞：結束收起。













 
 
乞食做忌，無半phiat 。
 
家財萬貫，不如一技在身，趁食e5 家私愛有，趁食e5 本頂愛chah-ti7 身軀，「哎--o3 ！閣有-- 二步七a3 neh ！」恭喜，你實在有『兩把刷子』，be7 去失業無頭路。若是做工課hou7 人看破腳手，見做m7 是失敗，著是hou7 人嫌kah 臭庀，「乞食做忌，無半phiat 」著是你。人ti7 腳倉後ka7 汝笑講飯桶死死，頇慢kah 有chhun--i3 。
做忌是懷念祖先e5 好風俗，敬神如神在，當然煮kah 誠phang-phai3 ，大碗公是冬筍肉絲湯，細碗kiang te2 香菇雞，大kai5 盤仔排牲禮，細e5 phiat 仔khng3 祖媽愛食e5 醬菜奄瓜，慎終追遠beh 做忌，敬心上要緊。
乞食嘛是人，In 嘛有祖公，可惜家己一身塗塗塗，哪有好物thang 敬In 阿祖，只有三支清香表心意，有來食無來食，有保庇無保庇，出在伊。家己e5 飯碗，大細頭嘴卡要緊，祖先--a3 ，原諒囝孫頇慢無半phiat ，m7 是存心不孝你。
「乞食做忌，無半phiat 」，原諒伊，頇慢飯桶無半phiat ，啥人beh 飼你？
 
φ註解φ
phiat ：撇，phiat 仔[小盤子]
家財萬貫，不如一技在身：ka-chai5 ban7-koan3 ，put-ju5 it-ki-chai7-sin。
趁食e5 家私：[賺錢的家伙]
無半phiat：啥麼攏be7 曉。
本頂：本領。
chah-ti7 身軀：[隨身攜帶，指一技在身]
腳倉後：背後。
飯桶死死：[笨得要死]
頇慢kah 有chhun--i3：[太笨了]
phang-phai3：豐富，[菜餚很多]
te2：底，裝。
phiat 仔：[小碟子]
khng3：放，裝。
慎終追遠：sin7 chiong tui oan2。
好物：ho2-mih8，[好東西]
出在伊：[隨他去]
大細頭嘴：[大大小小要吃飯的人口]


















 
 
做人著磨，做馬著拖。
 
刀無磨be7 利，墨無磨be7 烏，be7 利e5 刀無啥效，be7 烏e5 墨水beh 按怎寫字？玉不琢、不成器，做人若無經過一番e5 磨練，ti7 社會上著誠歹徛起。
過去軍中訓練軍人e5 phiat 步，著是一字「磨」，講啥麼合理e5 要求是訓練，無理e5 要求著是磨練，東洋日本e5 魔女排球隊，聽講著是接受真嚴格e5 磨練，才會凍kap 西洋e5 lo3 腳查某拼koan5 低。普通人e5 一生若beh 有表現，拼--e5 人一定卡嬴面，三分天註定，七分靠扑拼，做人著磨，是本份，m7 是運命。
做牛做馬，天生beh 來犁田拖車，he. 是宿命，牛若m7 駛田拖牛車，作穡人飼伊beh 創啥？做馬嘛共款，m7 是hou7 人騎，著是愛拖馬車。咱講e5 牛馬，是beh 幫人役用e5 精牲，m7 是thai5 肉tiN7 牛奶e5 奶牛肉牛。
「做人著磨，做馬著拖」，kap 「做雞著chheng2 ，做人著peng2 」仝意思，為著生活，beh 磨beh 拖，抑是beh chheng2 beh peng2 ，攏愛拼，拼beh 事業成就，飼某chhiaN5 囝；若是為著人類社會扑拼，奉獻e5 力量會hou7 你精神快活。如果一生生活著拖閣著磨，拖磨二字黏相oa2 ，lian5-hoe5--ou7 ！he. 是歹命。
 
φ註解φ
phiat 步：祕訣。
lo3 腳查某：[長腳女孩]。
拼koan5 低：[拼高下]。
嬴面：[佔上方]。
宿命：siok-mia7。
役用：ek8-iong7。
精牲：cheng-seN 仔，畜生。
thai5 肉tiN7 牛奶：[殺牛取肉，擠牛奶]。
chheng2：雞仔用腳爪踢。
peng2：[翻攪]。
黏相oa2：[並在一起]。
lian5-hoe5 ：可憐代。

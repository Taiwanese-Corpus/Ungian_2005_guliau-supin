四月天遊社頭   

崙雅國小 李麗琴

（這一工，霹靂四月天beh去彰化參加鄉土語文比賽。）
狂  刀：一簫一劍平生意，負盡狂名十五年。
會記得蕭博元bat ka7我講--過，員林koh過就是彰化，兄弟啊！物件款款
--咧，咱beh落車--a！
（這時陣，傳來一陣廣播聲：各位旅客，社頭beh到--a！Beh到社頭e5旅客，
請準備落車。）
狂  刀：（大叫一聲）啊！你這個痟博元，真正是未仙假仙，牛卵假鹿鞭。
博  元：（歹勢啊歹勢，ka7應講）失禮--啦！阮頂擺是beh上北，誰知影咱chit-ma2
是beh落南。
素還真：半神半聖亦半仙，全儒全道是全賢，腦中經書藏萬卷，掌握文武半邊天。
       好歹在心內，嘴唇皮仔相款待。伊是聰明一世，懵懂一時。你就原諒伊
吧！
狂  刀：無--啦！凊彩講--e5-啦！互相漏氣求進步--嘛！
素還真：既然無法度去參加比賽，咱就來去社頭seh8-seh8--咧，ma7 be7-bai2。
一頁書：世事如棋，乾坤莫測，笑盡英雄。
        好--吧！相敬，不如從令！咱就留落來欣賞社頭這個有好山好水e5好所
在。
狂  刀：社頭e5芭樂好食，是頂港有名聲，下港有出名！您看！Hia有歇白翎鷥 e5所在，敢是芭樂園--咧？
博  元：無錯！Kui欉好好！M7-koh，你目睭花花，瓠仔看做菜瓜。套ti7芭樂面頂e5塑膠袋仔，你煞ka7看做白翎鷥。
        阮chia e5芭樂大粒koh白霧，甜koh脆，食了是會續嘴--e5喔！
        （In四界seh8-seh8--咧，到beh晝--a，腹肚iau到大腸告小腸--a)
素還真：頭前有一間海山珍餐廳，不妨在此享受一頓仔山珍海味--吧！
        （食飽，in就參詳beh去叼位，尾--a決定beh去參觀學校。）
狂  刀：啊！恐怖！這間學校不只冊濟，連學生囝仔ma7濟kah na2山--咧！
素還真：聽聞社頭國校，因為學生人數siuN濟，分做崙雅ham7舊社兩間學校。
博  元：你驚--著-a houNh？我早就ka7你講--過，社頭國校仔e5人是有夠濟。
        阮chia e5人講崙雅長，舊社闊！我chit-ma2就chhoa7恁來去參觀一下。
一頁書：彰化啟智學校、運動公園，啊！崙雅國校到--a！崙優雅境，確實是一個好所在。
（續--落-去，in beh去舊社國校，煞行m7著路，走tui3清水岩去。就按呢，沿路行，沿路欣賞風景。）
一頁書：啊！Chiok sui2--e5!Che比台北e5都市叢林koh-khah sui2!
        （如此美麗e5景色，涼涼e5春風吹--來，四月天倚ti7稀微e5風中，嘯傲風間，體驗風e5速度。）
        （In去到山頂，從頂koan看--落-去。）
博  元：阮社頭古早是首領toa3 e5所在，恁看！東旁號做舊社、營盤口；西旁是紅毛社；南旁去到魚寮仔為界；上北旁e5所在叫做枋橋頭。
狂  刀：入鄉問俗！有燒香有保庇！Khah過--去hia，有一間廟仔，咱不妨來去拜拜--咧，ma7 be7-bai2!
素還真：我知！Chia是清水巖寺，kap花壇e5虎水岩，koh有南投e5碧山岩，並稱中部三大岩寺。恁ka7看！前埕koh有一個滴水清心e5石碑。
一頁書：此地環境優雅，不愧是彰化八景之一e5----清水春色。
博  元：Tui3山腳路行上北，就會tang3看著泰安宮。
狂  刀：恁看！Hia有一尊親像牛e5石頭，有目睭、鼻仔，身穿官袍、頭戴官帽，
        手koh giah8一支法器，na2親像西遊記內底e5牛魔王--咧！
博  元：對啊！Chia就是阮社頭e5石頭公--啦！
素還真：頭前有一窟水池，koh有十三條護龍e5古厝，chia一定是chiaN5有名e5月眉厝。
       （Koh行無偌遠，有一間做襪仔工場。霹靂四月天展出輕功，縱身一跳，
         就入去參觀這間工場--a。）
一頁書：俗語講----台灣錢，淹腳目。這間工場，工人不止仔濟，一定真趁錢houNh！
博  元：He亦著koh講！全台灣一半以上e5襪仔是阮社頭出產--e5,收入當然濟--囉！
        （參觀了，beh走e5時，廠長送in真濟襪仔lioh！）
狂  刀：咱今仔日算是滿載而歸。提chiah濟襪仔，我看伊是人ma7穿未了。
         （不知不覺之中，日頭ma7 teh-beh落山--a。霹靂四月天帶著社頭e5等
路，行入去社頭火車頭，步上回程之路。Beh上車chin3前，iau2-koh依依難捨，斡頭看社頭這個好所在。）


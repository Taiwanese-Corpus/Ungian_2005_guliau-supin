教師組散文 第一名

可愛e5欒花再會啦     
崙雅國小 李麗琴

都咱人九--月-a，iau2-koh chiaN5燒熱。透早，來到學校，看著牆圍仔邊hit-choa7苦楝舅，就na2 lim了一杯涼水--咧，hou7人感覺chiok清爽--e5!
"台灣欒樹"參舊年仝款，ti7伊開過細細仔、內底紅紅e5黃色花蕊了後，就開始結三瓣e5 "蒴果"。伊親像一個愛sui2 e5姑娘仔--咧，秋天若到就chiaN5無閒leh換無仝款e5 sui2衫，紅磚仔色--e5、淺淺e5粉紅仔色--e5、薄薄仔e5青色--e5,到尾--a chiah koh換咖啡色--e5。逐年，這個時陣，看著伊，我long2 chiok ng3望會tang3 ka7辦一個"party"，chhoa7學生囝仔參伊同齊唱歌、跳舞、唸歌詩。
五年前e5秋天，有一工，我kap我e5翁婿，駛車行八堡圳溝邊e5小路轉去員林外家，路--裡看著黃gim3-gim3 e5籽結kah滿滿是e5樹仔，
我就chiok kah意--e5。阮翁ka7我紹介講：「He號做苦楝仔，春天若到，會開茄仔色e5花蕊，ma7 chiaN5 sui2-- e5喔！」
轉來到厝--裡，伊koh專工載我來阮學校，看古錐e5欒花。伊講che是苦楝仔e5親成，華語叫做"台灣欒樹"，因為in e5外表真相像，人ka7叫做苦楝舅。逐年e5秋天，黃花開kah kui樹頭，風若一下吹，就na2 leh落金仔色e5雨--咧，阿tok仔ka7伊號一個真sui2 e5名叫做"台灣金雨樹"。 
頂禮拜五，ti7學生囝仔e5朝會面頂，我就ka7可愛e5欒花紹介hou7逐家熟識：咱學校牆圍仔邊e5苦楝舅，ma7有人ka7叫做四色樹。熱--人，葉仔青青青；秋天一到，就會開黃色e5花蕊；拄結籽e5時，會變做紅磚仔色--e5;上尾--a，變做咖啡色--e5,乾--去了後，chiah會lak--落-來。
今年，我phah算beh ka7這個千面女郎辦一場「可愛e5欒花，再會啦！」e5欒花季活動，ng3望咱逐家long2會tang3上網去查"台灣欒樹"e5資料，做夥來ka7伊寫學習單、作文、畫圖kap寫詩。
Hou7咱逐家用心來熟識咱e5校園植物"台灣欒樹"，kap伊做好朋
友！感謝伊ui3創校到taN，陪伴咱行過每一個春夏秋冬！



來去員農散步
三春國小  胡淑慧

員林鎮實在是chiaN5 lou2,鎮內hit個公園除了一大phian3樹欉以外，無啥物會tang3吸引--人e5所在，一般民眾真少人去，我家己ma7有十幾年m7-bat入--去-a。有閒想beh散步--leh e5時，我long2會去員林農工。員農e5校園真大，kui學校除了建築物以外，實在是比公園koh-khah seng5公園，莫怪早暗long2有chiok濟人去散步、運動，若是歇睏日就koh-khah鬧熱，查埔--e5、查某--e5,老人、囝仔...，四界long2是來thit-tho5 e5人。
Chhim2入大門，看著hit幾欉大欉樹仔就hou7人chiaN5爽快，後壁面學生e5實習農場，一年四季有無仝款e5景色，若是lang3 khah久無來，就會發現景緻又koh改變--a。大樹腳是拍拳練功e5好所在，蓮花池邊柳樹下，雙雙對對男女情話綿綿講be7煞，牛寮kap鴨池是小朋友上kah意e5所在，十外組籃球架下腳，少年--e5 pin-pin piang7-piang7表現in青春e5活力。Hit座標準e5運動埕ma7無閒--著，走飆--e5 1 lian3 koh 1 lian3 走無停；放風吹e5家庭充滿了天倫之樂，跳遠用e5沙窟邊圍一陣囝仔ti7 hia sng2 kah m7轉--去。
後面hit幾條路是散步e5好所在，隨在你按怎行、按怎oat8,逐條long2 chiok𡧛、chiok心適，兩peng5 e5路樹替咱遮著日影，行了thiam2--a,停落來觀賞蓮花，看水面鵝仔輕輕泅--過，聽厝角鳥仔無時停e5話語，突然間，一隻m7知叫做啥物名e5鳥仔飛入目睭前，徛leh恬恬看，m7-thang ka7拍著驚；風微微a2吹--來，風中有植物特殊e5芳味，深深suh兩嘴，心情齊輕鬆。
有員農這個好所在是咱員林人e5福氣，感恩學校肯ka7校園開放hou7逐家使用。你chit-ma2有閒--無？趕緊相招來去員農thit-tho5！


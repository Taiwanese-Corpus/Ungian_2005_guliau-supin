
霸王雞
陳玉華
頂一暫仔，有人送阮兩隻雞仔囝，一隻公e5一隻母e5,公--e5 e5毛是金黃色號做小黃，抑母--e5 e5毛是黑e5號做小黑。阮佇土埕尾，種一欉菜瓜，彼兩隻雞，定定走去菜瓜棚腳，挖土chhoe7蟲食。你毋通看彼隻雞角仔無點，自掠來到即當陣，阮後生奇有，逐日著足無聊，手肚仁夯懸，手掌頭仔做嘴，佮彼隻雞角仔相啄，比一下你懸我低，到到手酸為止，比煞，雞角仔著會走去土埕曝日頭歇喘，抑是跳上棚頂盹眠，有當陣嘛真作孽，走去隔壁偷啄菜。
無聊時定定走來khu5門頭，一爿khu5一隻咧顧門，阮後生若下課倒轉來，看無彼兩隻雞仔，著噴si si仔給呼，雞若聽著 si si仔聲隨走倚來，又閣展開一場e5決鬥，這遍奇有拍輸，手盤乎雞角仔啄一孔，手夯休戰牌，請待後回合。
講著彼隻雞角仔，實在是誠無情，無釆我提米咧飼伊，我會用講是伊e5主人，真正是目睭皮無漿泔(am2)，我若對外面行倚來，去乎影著，伊e5頷頸著彎倒過，身軀歪一爿，腳骨敧一爿，像毛蟹行坦橫，過來給人啄腳盤，除了奇有以外，啥人e5腳若haN7上阮門前，隨過來給人啄，管汰你是阿公抑阿婆，大人抑囡仔嬰，啥叫你踏入我門戶。
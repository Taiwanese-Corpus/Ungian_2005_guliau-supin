
下課囉
陳玉華

『噹-噹，噹-噹，噹-噹，噹--噹--』下課囉！下課囉！真-----濟同學，一聽著下課e5鐘仔聲，to7像一尾蟲，囥置尻川癢仝款，早著坐未稠a7。毋過置講臺頂，講課e5老師，好親像完全攏無聽著鐘仔聲仝款，chit個時陣，一寡較著急e5同學，一直給老師使目尾，老師看著阮哀求e5表情了後，to7講，『chit節課到遮結束，後節課.....』無等老師講完，阮著親像放出籠e5鳥仔，『嘩！-----』一聲著chong5出去教室。
草埔仔頂哩啦叫，像市場鬧熱滾滾，同學一撮一撮，有真-----濟人teh拍球，有e5 teh跳索仔、有e5 teh haiN3韆鞦，有e5 teh歕phin2仔，有e5 teh騎馬相戰，阿財騎馬浪浪來，置馬頂摔落來，摔一下真利害，唉！真利害。哎唷喂啊，我e5尻川，強欲裂做兩爿啦，逐個攏耍到真------歡喜，尤其是拍球比賽，更加有歡呼e5聲息，雙方e5勢力無分懸低，干那看彼粒球，置空中飛來--飛去--，同學e5加油聲，一下也懸，一下也低，成了一首節、奏、曲。
我勻勻也行ui3教室。教室內面恬恬無聲，干那有幾個用功e5同學，猶閣坐tiam7椅仔頂寫字，嘛有二、三個人teh行棋。我徛tiam7窗a2門邊看，風，微微也吹來，感覺心涼脾透開，樹仔葉飄搖，樹仔腳e5阿公，半撐倒，坐置椅仔頂teh tuh眠。望去一片草青色e5山坪，看著青天白雲，像一幅真------𡧛真------𡧛e5圖。
『噹-噹，噹-噹，噹-噹，噹--噹--』上課e5鐘仔聲，無情閣來響起，唉！俗語講得好：『煙火好看，無外久』，真-----濟同學毋甘tiuh tiuh，走轉來教室，我亦乖乖也提課本大聲讀，雖然是短短e5十分鐘。我卻是感覺著下課時間真-----好，伊不但會當予我e5目睭歇睏、避免近視，恢復精神佮體力，閣會當予我活動筋骨。所以，阮欲好好也利用下課e5時間，做一寡對身軀有益e5活動。


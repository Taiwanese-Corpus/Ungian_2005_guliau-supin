礁溪二龍船競渡
/陳玉華
  比賽e5辦法真--特殊，無記分，無發令，ma7無裁判，干單由雙方家己摃鑼做決定。若一爿己經摃鑼扒開，另外一爿m7肯摃鑼，按呢tioh8 koh扒倒轉來起點，重新開始。
Tioh8算講己經來回幾落pai2,ma7仝款無一個結果，伊e5輸贏long2是由觀眾kap隊員家己來認定e5。比賽e5時，所有e5隊員，long2 ai3以khia7 teh e5姿勢來扒，隊員e7-tang3相輪上陣，這個活動雖然號名做「扒龍船」；m7-koh,伊有船身卻無龍頭，ma7是kap一般龍船無相仝e5所在。
  這種民俗活動流傳二百外冬lah,是文化上siong7 kai3寶貴e5一個資產。伊是按怎傳落來e5,己經無人e7-tang3明確來ka7伊講出來；根據二龍村e5長輩，憑in過去e5記憶，ti7代代相傳之間，有講tioh8「二龍扒龍船」e5由來，是起源ti7二百外冬前，噶瑪蘭平埔族e5一種活動。相傅早期e5噶瑪蘭平埔族，ti7二龍河沿岸e5「淇武蘭」定居了後，因為滄海桑田e5海岸，向東退去幾落里遠，河沙堆積e5結果，又koh ti7河e5下游，造成了一大片e5新土地稱為「洲仔尾」，漢人遷徙入地e5時，噶瑪蘭平埔族，每年to7己經kap上游「番割田」e5族人，做定期扒龍船比賽。
  最早期e5比賽是用駁仔船tioh8是當年ti7二龍河上來來往往e5駁仔船（伊是用木板拼成，靠人力扒動e5一種交通工具），或者是運載貨物e5紅頭船仔。噶瑪蘭平埔族扒船比賽e5目的，主要是運動kap消遣，因為當時tiam3 ti7「淇武蘭」e5平埔族人，比「番割田」e5族人khah少，定定扒輸，後來遷徙入來「淇武蘭」e5漢人，tioh8加入去淇武蘭隊參賽，戰況chiah漸漸來改進。了後「淇武蘭」e5港水漸漸消撤，比賽e5地點只好徙tui3下游去；原先「番割田」kap「淇武蘭」平埔族之間e5龍船競賽，tioh8演變成「淇武蘭」kap「洲仔尾」仝庄頭之間e5比賽loh。
  Ti7二龍河e5淇武蘭港裡，這過去e5二百外冬，天公伯仔bat賜hou7居民生機，同時ma7一再奪走in e5生命。因為ti7日常生活中，淇武蘭e5居民kap二龍河e5關係密切，ui3生活飲水開始到kah甲洗衫、掠魚、交通、灌溉等-----，long2 ham5二龍河撥be7離。定定有查某人kap囡仔，跋落水e5事件發生，tioh8按呢引起居民e5不安，村民long2認為港中有歹物仔teh作怪，河中e5魔神仔號做「老大公」。因此，這庄e5村民造龍船來超渡，所用e5船隻，長差不多有十外公尺，闊二公尺外，而且ti7船隻e5船首、船尾、船柸等所在，long2畫了太極圖案，船首特別畫一對麒麟，以達到鎮壓、避邪，求平安e5目的。
  逐年若到了舊曆四月，to7由村長出面邀請頂頂下下庄內e5長老、紳士共同商議有關參賽e5事宜，平安旗e5製作，清理河道頂e5竹枝雜物等等ekhang5-khoe3。到了五日節e5三五工前，chiah由主事e5鄰長，摃大銅鑼，召集庄內漢草khah粗勇e5壯丁。選擇良辰吉日，燒香、放炮由庄裡e5壯丁，ui3龍船厝ka7龍船請出來，並且將龍船扛tiam3 ti7大稻埕，然後用藤條將一枝圓木龍骨，ui3頭到尾縛ti7船身中心綑hou7 tiau5,chiah免船隻ti7出力扒動e5時失去平衡，完成擦油漆、縛骨、綑soh、架舵、插旗等khang-khoe3了後，ti7祭典會場（大稻埕）進行祭典儀式，折香淨舟點目睭。（咱頭tu2才有講過，伊是有船身卻無龍頭），所以必須ai3 tiam3船首e5所在點一對目睭，ti7村民e5 hoah-hiu聲中，摃鑼phah鼓、獻紙錢、放炮，並且仝齊ka7龍船扛向港邊落水。這時，家家戶戶ma7用長椅條，虔誠備辦牲禮，tiam3河邊祭拜「老大公」，經過一番e5過程了後，村人chiah會認為「龍神爺」真--正附ti7船頂。這種風氣已經相傳二百外冬lah,是咱台灣上kai3有鄉土文化e5民俗活動。

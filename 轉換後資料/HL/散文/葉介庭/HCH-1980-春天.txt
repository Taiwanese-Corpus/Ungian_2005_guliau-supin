春天
                                                                                                  
/葉介庭Iap8 Kai3-ten5
Toa3 紐約 e5 時， 春天一到，我 kap 一 e5 朋友 Dorothy long2 會騎腳踏車去海邊。 Ti7 hit-e5 Queens 區 e5 東北旁唯一真正 sui2 e5 風景kan-na 海邊有nia5, 所以阮long2 真ai3去 hia loah8-loah8-so5, 阮 siong7 ai3 e5 是去吸 hia7 e5 海風。 Hia-e5 海風鹹鹹 e5, 涼涼e5, koh 摻一koa2 新e5 樹葉-a2 e5 苦苦 e5 味。 無管是 siang2, 吸 tioh8 hit 款e5 味toh8 會 ka7 完全 e5 煩惱放 be7 記-chit----因為 hit 種 e5 味 ka7 咱提醒， kap 世界 e5 開闊比起來， 咱 e5 煩惱是 goa7 se3。He 是阮放開心內 e5 pun3-so3, koh 重新充電 e5 儀式.
但是....chit-ma2 e5 我 lu2 來lu2 be7-tang3 對付我心內e5 pun3-so3, lu2 來 lu2 無 hoat-tou7
 ka7 伊消滅。 Chit-ma2 我 kan-na 想beh soan nia5-nia5, 我 hou7 in 燒 kah 臭火-ta 去a, 應該轉去以前hit-e5 海邊 e5.
Kui2 kang 前， 有做chit-e5 夢：
....kan-na 我 kap Dorothy 二-e5 人坐 ti7 以前 hit-e5 海邊-a2 e5 草埔， 面對tioh8 海e5 hit 旁， 應該是e7-pou e5 時陣， 完全出日頭 e5 天 ka7 所有 e5 物件照kah 金-sih-sih. 草hou7 海風吹kah 有浪， kap 海e5 浪對應， Dorothy khia7 ti7 我 e5 後壁， 我看be7 tioh8 伊； 我穿一領Snapple  e5 T-shirt 加一條白色 e5 kha-khi褲。 感覺是坐 ti7 hia 有 非常久 e5 時間a----甚至有可能是阮規世人 long2 ti7 hit-e5 夢內底 e5 所在， 忽然間， 伊開嘴 ka7 我講: 
「你 e5 心ti7 to2-ui7?」 
「HaNh? 歹勢， 你講siaN2?」
「你 e5 心ti7 to2-ui7?」
「我 e5 心當然ti7 我 胸坎內a.」
 
....我 ka7 頭seh 過， Dorothy 看起來 kap 以前完全仝款----kou2-chui e5 嬰-a2 面， 烏烏 e5 皮膚， 微微 e5 芳味； 伊穿一領 an5-an5 e5 tanktop, ma7 是白色e5, 海風 ka7 伊 e5 頭-chang 吹kah 亂七八糟， 伊 ka7 頭-chang poe2-poe2 leh, ti7 我倒旁坐落來.... 
「你 e5 心ti7 to2-ui7?」
「Ka7 li2 kong2 我 e5 心當然ti7 我 胸坎內a.」
...伊 ka7 我 e5 手at tiau5 leh khng3 ti7 我 e5 胸坎頂頭... .
「你看， 無心跳 a.」
「Hmh,tioh8 neh.」
「我看你去大學以後，你e5 心 long2 爛去a.」
....伊 ka7 面 phak 過來， 輕輕-a2 chim 我 e5 嘴唇， 伊 e5 倒手 ka7 我 e5 嘴-phoe2 hoaN7 leh, 阮接觸 kan-na hit 一絲-a2 e5 時間....
「An2-ne 我 beh an2-noa2?」
「當然是 khah緊去ka7 心 chhoe7 轉來 a.」
「Beh 去 to2-ui7 chhoe7?」
「你 e7 知，我無 hoat-tou7 幫你 e5 忙。」
....伊 koh khia7 起來， 行去海 e5 hit 旁； 伊行過e5 時，伊 hit 種芳水 e5 味----親像舊舊 e5 竹-a2 e5 味---慢慢-a2 溶 ti7 空氣中。 我靜靜-a2 看伊 e5 背影， 看日光 ui5 伊身軀邊一絲一絲 e5 照過來... 
 
「你 chhoe7 tioh8 心了後 chiah e7-tang3 koh 來chhoe7 我.。」
起來了後， 發現 kan-na 4-點半 nia5, 我 beh an2-choaN2 koh 轉去睏long2 無 hoat-tou7. 想 beh kha3 電話 hou7 Dorothy 但是 koh 雄雄發現我 tui3 高中畢業以後toh8 kap Dorothy 失去聯絡 a。 
？Ma7 m7-知 an2-choaN2我決定 ka7 課 kap khang-khoe3 long2 辭掉， 坐 siong7 早 hit 班飛機轉去紐約； Ti7 飛機頂 koh ka7 夢想一遍， lu2 想 lu2 be7 消化。 假使心無去 a,an2-ne chit-ma2 內底是甚物? 我 ka7 手ah ti7 胸坎----好ka-chai3 koh 有心跳 leh. 
轉去了後第一項代誌toh8 是騎車去眠夢中 e5 海邊， 應該 ti7 hia chhoe7 e7 tioh8 我 e5 心e5 款。 日頭 beh 落海 a 我到海邊 e5 時，路燈已經開始toh8 起來 a, 看起來 chit-e5 所在 hou7 thai3 che7 人發現 a----chhit-tho5 e5,釣魚 e5, 約會 e5----規堆 e5 人teh 收in e5 物件準備 beh 離開chit-e5 所在， 規片 e5 草埔 long2 是 pun3-so3. 
我想 beh 來吸日頭落海chin3-前 siong7 後 e5 海風， 看是 m7-是 e7-tang3 koh 召喚以前 ti7 海邊 e5 hit 種心情。 雖然si3-ke3 long2 是人 kap in tho2-kak e5 物， 海風應該是be7 變 e5. 靜靜-a2, 慢慢-a2, 記憶中 e5 代誌chit8 e5 chit8 e5 浮起來----偷-theh8 麵包店 e5 phang2 koh hou7 頭家掠 tioh8; 去朋友 e5 教會 e5 少年團契看 cha-bou2 gin2-a2, 大清早出來騎車 si3-ke3 走， koh 有 Dorothy....忽然間我 e5 胸坎一陣絞痛， 親像規 e5 人 beh 解體 e5 感覺。 我跪loe7 開始吐----吐出來 e5 是血， 有生-sian e5 鐵 e5 味， koh 是全烏 e5. 
我 lu2 來 lu2 無力， 目睭 kheh leh toh8 倒 ti7 hia m7-知人 a...
「你來 a.」
....我醒 e5 時陣， 天是光 e5,日頭猛 kah hou7 我 e5 目睭強beh chheN-me5 去。 我馬上知Dorothy ti7 我 e5 身軀邊， 因為我phiN7 e7 tioh8 伊 e5 味。 草埔頂 一e5 人ma7 無， pun3-so3 ma7 long2 hou7 人清liau2-liau2 a, 聽 tioh8 Dorothy e5 聲....
「熱天 beh 到a neh.」 
 (作者是哈佛大學高級台語班學生)



啊，我所愛e5台語ah ！		中山  將太郎 
		
	中學一年e5時，第二次世界大戰結束。雖然過去一向所受e5是日本語教育，m7-koh第二工目睭peh金一下看，中國人e5 la3-sap腳竟然踏入阮e5土地。隔轉日開始變成tioh8-ai3受北京語e5教育。首先為著beh 改正所謂e5 「奴隸性」，所以就tui3反日教育開始。
	台灣人kap日本人相像，be7曉捲舌發音，ka7北京語講kah變做「台灣式國語」，所以台灣人也成做「外省人」（跟toe3 蔣介石逃難來台e5 中國人，佔人口16％）e5笑料。
	因為李登輝e5民主化，kham3著新台灣人外衣e5「外省人」，為著選舉e5時beh giu2台灣人e5票，才開始學習講台灣話。
	Chit-ma2輪著台灣人來笑in teh講e5台灣話。比如講，現在最大e5在野黨親民黨（在台灣叫做青瞑黨，盲目黨e5意思），黨主席是足親中國e5宋楚瑜。幾年前有一擺e5選舉造勢演講時，宋楚瑜開始講「楚瑜，整整兩個年頭…..」忽然間，聽眾發出大笑聲。宋楚瑜原來beh講e5是「我，楚瑜自就任省主席整整二個年頭…..」，m7-koh聽ti7 台灣人e5耳孔，無論如何都是「我，處女，腫腫二個乳頭…..」家己e5名都叫be7好勢，變成「處女」，看著這款腳數（siau3），真正是豈有此理，台灣米食50外年，為啥物無好好學習講台灣話。
	這款「外省人」大官e5大多數ka7子女kap財產外移美國，隨時為著家己e5利益kap安全會tang3 ka7台灣出賣hou7中國。最近khah年輩e5台灣人稱呼hia e5賣台份子做「台奸koro」。其實中國針對台灣e5飛彈並無啥物thang驚，chia e5台奸e5 “窩裏反”才是可怕。
	台灣人beh求生存之道就是ti7民主化e5時機ka7台語定做國語，若m7是按呢，ka7豆醬kap屎尿攪做伙，台灣就會自滅。
	一個民族e5認同是對hit個民族e5語言kap文化e5認同，並m7是對民族血統e5認同。看著日本人ti7中國留落來e5「殘留孤兒」就真容易明白。Chia e5「殘留孤兒」雖然身軀內是流著日本人e5血，m7-koh看起來是純粹e5中國人。所以beh消滅一個民族，首先tioh8根絕伊e5文化，beh根絕伊e5文化，tioh8先消滅伊e5語言。
	Kap韓國人抑是北朝鮮人e5反日情結無仝，台灣人往往hou7我感覺太過分e5親日。年輕e5有「哈日族」，年長e5親像李登輝講日本話、讀日文、日本e5思考模式。日本人引用英語變成日語中e5外來語，台灣人卻ka7真che7日語台灣化。
	台灣在日留學生想beh食sushi（壽司），但是想講sushi是台語，所以m7講sushi， soah講kap sushi有關e5 IKURA（用salmon roe做e5壽司），廚師就做IKURA theh8出來，食了就問「外che7錢？」廚師koh theh8 IKURA出來，原來「外che7錢？」也是講做IKURA。姑不終這擺用英語問講「How much ？」，結果卻theh8 HAMACHI（用yellow tail魚做e5壽司）出來，用了真che7錢。Che m7是劇本家自編e5故事，卻是真實e5代誌。
	十幾年前有一齣電影叫做「多桑」ti7台灣一時大轟動。「多桑」是指「父親」e5意思，來自日語發音「TOSAN」對父親e5稱呼。講著日本，最近不景氣，真che7生理倒店，不如用做像款發音e5「倒產」。電影主題表示「日本中毒」e5老父開嘴kap合嘴不管啥物攏是日本按怎、日本按怎，kap有代溝e5子女be7合，起衝突。其他親像「歐吉桑」、「歐巴桑」已經成做台語。我對家己e5牽手也經常按呢稱呼。
	Ti7日本人中間，上che7用著e5就是「ganbatte」這句鼓勵人e5用語，tui3新婚夫婦到探訪臨終e5病人攏會使用著。這句話也成做台語，寫做「柑芭茶」，na2親像teh招呼beh lim茶。「SASHIMI」ham「WASABI」自早to7台灣化，有真che7這款e5例。1）拍電話e5時MOSHI MOSHI（Hello Hello，喂喂）寫做「摩西摩西」，親像出埃及記e5「摩西」。 2）東京涉谷109建物kap東急百貨店附近不時都有真che7少年人ti7 hia seh8街khok khok so5，in ka7家己做上流行e5化裝打扮成做烏面（顏黑）或是深山鬼婆（山姥）姑娘相像。親像這款ti7台灣變成「109辣妹」，辣是hiam e5味覺，m7免koh說明。3）上趣味e5是「宮本美代子」，真sui2 e5查某gin2-a2 e5名，用台語讀變成「根本無代誌」，閒閒無事thang做e5意思，用ti7現今日本e5不景氣時代最適當，輸入倒轉去日本m7知如何？
	換一個話題，2000年11月初，我受邀請去Hawaii陳柏壽牧師所牧會e5台灣教會講道。大家攏知影，日本突襲真珠港引起大東亞戰爭，二粒原子彈無條件降伏。但是，日本人猶原是佔領了Hawaii，全州人口日裔佔有一半以上，州長是日裔e5人teh做。每年觀光客大量流入，連貓a2 、狗a2 ma7攏chhoa7 chhoa7來，親像佔領了Hawaii。若是併入東京都第24區m7知如何？
	Kap che比較，台灣移民有6000人，大部份toa3 ti7 Oahu島，變成台語著叫做「芋仔島」，「芋仔」就是藕仔。Ti7 chia有產生新e5台灣話。Ti7台灣，台灣人、「外省人」所生e5 gin2-a2叫做「芋仔蕃薯」。「外省人」是芋仔、台灣人叫做蕃薯（台灣地形像一條蕃薯）。
	Hawaii e5地名大部份是早前用原住民e5語言號e5統一叫法，連美國人都感覺真頭痛。M7-koh聰明e5台灣人ka7地名用台灣語來叫，難題就清楚解決。比如講，1) 有名e5 Waikiki Beach台語to7 叫做「歪koh khi khi」，日本話是彎曲傾斜e5意思。2）瀕海東向幹線道路叫做Kalanianaole，iong7 台灣話讀做「腳那會hiah-nih烏呢」，日本話e5意思是腳na2會hiah-nih烏leh？ 3）會tang3潛水戲游魚群e5 Hanauma Bay，台灣話叫做「阿媽隱那爬」，日本話e5意思是老大人tioh8小心慢慢爬。4）名牌集中e5高級Mall叫做Ala Moana，台灣話叫做「阿若無欲按那」，日語e5意思是抑無beh按怎才好。5）台灣教會面前hit條路叫做Liholiho，變成台語「你好你好路」。
	啊！我所愛e5台灣話ah，你贏過日本人kap中國人消滅台灣話e5運動，面向21世紀e5未來，展sit8 而飛，甚至進入Hawaii。
我所愛e5台灣話ah，實在是健全teh發展，台灣語文萬歲，萬萬歲！

（許文政譯自「橫濱市區醫師報」2001 No.700）

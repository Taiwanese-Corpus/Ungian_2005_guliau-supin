萬年溪   
蘇藤宗

我有一個確定無法度達成e5夢，to7是ti7最近e5將來than3 2億5仟萬台幣。對這條be7少e5錢，我有一個計劃，m7是為著我退休了後e5生活。我beh退休e5時，公司hou7我e5退休金雖然少少--a，但是有夠維持我簡單e5生活方式。Ti7幾年前(大概是1998年)轉去屏東以前，我ma7 m7 bat夢想beh than3 khah che7 e5錢。大家猶會記chit萬年溪--無？Hit一日，ti7自由路行，看著受著傷害e5溪底，心肝感覺真痛。回想過去，有一種be7 tang3避免e5心思來相tiN5，比較過去kap現在，也常常hou7人感覺矛盾kap無一致。但是這個hou7人感覺真寶貴e5物件變bai2--去，實在hou7人真傷心。
萬年溪以前有一個小水壩，有一個大約十尺koan5 e5水門，一條小溝ka7擋--起-來e5水引ui3 屏東糖廠去。Ti7上流屏東病院e5附近有一個ou-sim3橋(吊橋)。水真清氣，lim hia e5水也be7感覺奇怪。水門附近是我gin2-a2 e5時常常去siu5水e5所在。平常攏有一koa2面熟m7 bat名e5 gin2-a2做伙siu5。大家攏thng3褲lan7 teh siu5 (hit時陣我大概8、9歲)，peh上水門e5頂koan5，嘴hoah講「lan7-pha teN7--leh，chhun死--e5」，然後跳入去水深e5 hit peng5。有一日，一個gin2-a2講，泰山ti7非洲hip電影，跳落去溪a2水hou7竹篙插--死。Hit個以後，一、二禮拜，無人敢tui3水門頂koan5跳落水。以後chiah知影是一個謠言。Hit時陣是泰山電影e5時代(二屆Olympic游泳冠軍John Weismuller主演)，我想我看過伊e5每一pho7泰山電影。有時陣，阮to7 khia7 ti7水門頂，學泰山e5 hoah聲「Ou ...Ou ..Ou Ou ..」，然後跳落去水內底。Ti7電影內底，泰山若是hoah這個聲，to7是伊beh去救人，抑是伊tu2著危險，beh叫伊e5動物朋友來鬥相工，伊e5大大小小e5朋友，包括象、獅、豹、猴to7攏趕--來。這時陣，電影觀眾大聲拍phok8 a2，我ma7貢獻be7少e5 phok a2聲。若是講che是hou7人真興奮，實在是猶koh形容無夠。
一年大概有兩遍，m7知啥物原因，水門會開起來放水，附近真che7人to7集來掠魚、掠蝦。頂回轉--去(有二十幾年，政治e5因素無轉去台灣)，清氣e5水無--去，水門也生sian，kan-na有無真清氣e5烏窟a2水kap pun3-so3，無水teh流。你會tang3想，這個情景hou7我外傷心。轉來美國，我開始想，我若有2億5仟萬台幣，我to7會提來去hou7蘇嘉全縣長，請伊koh提出來仝款e5數目，加--起-來5億，一定會tang3 ka7萬年溪整頓做一個真sui2 e5公園，也是對受傷害e5台灣環境e5一個小貢獻。我無真愛koh提起日本，但是ti7日本坐火車經過溪a2，你攏會看著清氣e5溪a2底kap比較khah清氣e5溪a2水。火車過溪攏會掠著我e5心，hou7我心情平靜。火車過溪了後，我to7目睭kheh kheh，hou7我e5心轉去清氣e5萬年溪kap下淡水溪( chit-ma2叫做高屏溪)。中學時代，坐火車聽著khou-long khou-long過鐵橋e5聲，去高雄掃街a2路、看電影，也是我有錢e5時真愛做e5代誌。
幾個月前，有台灣e5報紙teh報導講，屏東有一個文化保存計劃，準備beh重建ou-sim3橋、糖廠e5一koa2日本宿舍、出名e5小提琴家李淑德e5舊厝，設立汪乃文紀念美術館。這個消息hou7我真心動。我姊夫e5老父(pe7)李志傳先生是一位教育先進，做過省立屏東女中校長真che7冬，也是一位真出名e5作曲家。大家真熟e5「台灣，台灣，咱台灣」to7是伊作曲，蔡培火先生作詞--e5。伊也作屏東市歌kap一條用ou-sim3橋做背景e5搖gin2-a2歌。汪乃文先生是一位真溫和e5美術家，ti7屏東女中教美術幾十冬，教過我e5大姐kap小妹。伊bat阮厝e5人，所以有時陣會來阮tau開講。李淑德女士e5舊厝ti7萬年溪邊，汪乃文e5古厝ma7是ti7附近。我e5萬年溪復活計劃(夢)對屏東文化復健有加分e5作用。
M7-ku2，我若有2億5仟萬台幣，我可能會改變我e5心思。

(這篇文章原文是用英文寫--e5，是作者經過e-mail送hou7 ti7台灣kap美國e5高中同學e5批。作者家己翻譯做台文。)


烏名單小故事          林宗正牧師口講／盧政義整理
         
	講著九十年代e5海外烏名單，真che7少年人攏m7知影he是啥物？Ma7無了解伊e5歷史背景kap民主意義。
      因為參加URM e5關係，hou7我有機會參與接應『海外台灣人返鄉運動』e5烏名單人士，雖然是真危險，ma7有一koa2趣味e5小故事。
      	Hit當時一koa2烏名單e5人士親像羅益世、李應元…算是返鄉運動e5先鋒，in轉去到台灣有受著URM e5幫贊。URM e5人會使講各階層攏有，ma7攏經過真嚴格e5訓練。In be7受著利誘、威嚇，koh真忠實，所以海外烏名單e5人，轉--去攏chhoe7 in幫贊，幫in避開國民黨e5情治人員。
感謝上帝hou我有一koa2好e5同工，阮ti7 URM共同學習，後來ti7各階層貢獻無仝e5能力kap智慧。其中有一位真gau5替人化裝，伊ka7李應元變裝，變kah會tang3 kap警察走相掠。這個朋友ma7有準備beh ka7益世變裝，真無彩，我猶be7接著益世，益世to7 ho7警察掠--去。
       有一擺我kap應元約ti7一間三溫暖見面。真奇怪！我相信無人知影，m7-koh ti7 hit間三溫暖，我行到to2，to7有一個人ka7我toe3到to2，我去蒸氣室，hit個人 ma7 toe3我到蒸氣室。應元khia7 ti7 邊--a看，感覺真奇怪，阮二人m7敢講話，後--來應元就先離開，toe3尾後，我ma7走，hit個人無toe3--出-來。後--來我才知影，原來hit間三溫暖是gay上愛去e5所在，我是hou7人當做gay teh jiok，m7知影，驚kah破膽。
       Koh有一擺我kap應元約ti7台北『南京』東路e5一個所在見面。我tui3台南坐飛機來台北，了後，刁工seh8一大lin3，先坐公車到馬偕病院，才koh換計程車去見應元。我想若有人toe3 ma7應該脫掉--a。Na2知影ti7我kap應元teh講話e5時，突然間有人來chhih8電鈴，是兩個警察。In問阮ti7 chia teh創啥？我ka7應講阮teh準備考試。警察叫阮theh8身份証hou7 in看。應元真鎮定，我chhoah kah beh死。警察問：「恁e5身份証頂面寫研究所畢業，beh koh考啥？」我趕緊講beh考高考。警察看四邊攏是冊，就有一點n2 相信。應元koh 有心情去thin5茶hou7警察lim，後--來警察to7離開。應元ma7 ti7上短e5時間隨搬--走。後--來e5了解，hit擺tu2好tng7著警察臨檢。 
        Ti7 這段kap情警人員bih相掠e5期間，我有chhoa7應元去見一koa2參與台灣民主運動e5人。
       相信烏名單後壁有講be7了e5故事。烏名單人士，無論是留ti7國外抑是轉去台灣，攏有in e5犧牲kap貢獻。Che kan-na是1 、2個小故事，ti7 chia講--出-來，chhoa7咱koh倒轉去hit個年代，咱會tang3看著台灣民主e5發展是無分國內外，是經過che7 che7人e5拍拼、冒險kap合作爭取--來-e5。

「徵稿」
烏名單小故事是『台文通訊』新e5專欄，恁若有烏名單背後e5小故事，希望恁會tang3寫出來分享。


?


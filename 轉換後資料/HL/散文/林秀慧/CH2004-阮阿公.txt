教師組口說藝術 第二名 
阮阿公

馬興國小 林秀慧

    阿公有一台雙台e5鐵馬。這台鐵馬ti7我bat代誌e5時陣，已經生sian落漆--a！m7-koh阿公ka7伊惜命命，因為che是tui3日本時代留--落-來-e5,若是beh出門，一定愛伊陪伴，kui庄仔頭e5人long2知影，這台鐵馬e5歷史kah價值性。Koh有一粒錶仔，m7-bat離開阿公e5手，因為伊ma7是tui3日本時代留--落-來-e5,寶貝kah ka2-na2啥--leh，真奇怪！日本時代留--落-來e5物件kai3-seng5是真iang7真chheng3。
    阿祖ui3福建上船，來到王宮chia落船，本來想beh ti7 chia釘根生湠，m7-koh chia-e5人siuN濟，歹討趁，經過日本人e5同意，開始過?開墾山林e5生活，開墾山林是一件真艱苦e5代誌，牛犁、拖耒巴 、鋤頭、畚箕，chiau5出動。In離開王宮來到一個無名e5所在，chhin3-chhai2搭一間草寮thang好chah8風bih雨歇睏。來chia開墾e5人，愈來愈濟，草寮愈搭愈濟，濟kah會tang3做一個庄仔頭，後--來chia就叫做王宮寮，我ti7王宮寮出世。
    阿公自細漢toe3阿祖開墾山林，chia m7是拋荒e5草埔，是完全無開發e5樹林、竹林、山崙，beh ka7 chia-e5樹林、山崙變成一塊一塊平坦坦e5田園。Aih-iah!真正是無簡單，樹仔一欉一欉愛鋸掉，樹頭一箍一箍愛挖起，挖無法就用牛來tau3 giu2,雜草拋來keN5去，時常身軀chhak8 kah流血流滴。樹頭、柴箍、雜草用牛車，一車一車，車kui堆，等曝(phak8)乾放火燒掉，然後chiah用牛犁，用拖耙ka7坎坎坷坷e5沙土thuh hou7平，一坵一坵e5田園就按呢產生--a。阿公為著beh養飼十幾個囝，聽講伊暝也拚日也拚，操倒四隻牛iau2 m7願歇睏，熱天--lang，中晝時日頭赤焰焰，四界親像火燒埔，伊驚牛擋be7-tiau5,牽去樹仔腳歇睏食草，家己用扁擔ka7樹頭、柴箍，一擔一擔用伊e5肩胛頭ka7擔--出-來，扁擔，擔kah sim3--一下sim3--一下，人講阿公比牛khah勇，khah厲害，我講伊是拍斷嘴齒含血吞。伊lim茶m7免用碗，直接ka7茶kou2 koaN7--起-來chai，ka2-na2 leh灌肚猴，食飯e5時陣，khu5 ti7樹仔腳，chhin3-chhin3-chhai2-chhai2 pe pe--leh，好--a、飽--a，開始做khang-khoe3。阿媽講伊chiok好嘴斗，只要是會使食e5物件伊long2肯食，比豬iau2 koh- khah好飼。
    冬天若到，北風sngh-sngh叫，四界風飛沙，人ka2-na2是土人，kan-na 會tang3看著兩蕊目睭ti7 hia nih--一下，nih--一下，水是凍kah na2冰--leh，共款愛giah8鋤頭pih褲腳，巡田水，so田草。Hit陣e5人無鞋thang穿，霜風一khau，腳底tiaN7-tiaN7 pit kah血水仔chhap-chhap滴，真正是苦瓜tin7鰱魚----苦憐--ou！
    五間內(倉庫)有牛犁、拖耙、鐵chah、土chhiah、畚chhiam2、鋤頭、畚箕、大鋸、小鋸、草笠仔、鬃蓑，chia long2是阮e5寶貝。牛車輪有柴輪、鐵輪、塑膠輪，chia是阿公一生拍拚所留--落-來e5紀念品，阿公e5皮膚親像牛皮hiah-ni7韌，伊講伊是老骨teng7-khong-khong，老皮be7過風，我感覺伊有一點仔老人囝仔性。阿公真gau5講古，m7管是講天講地，講鱟hia，講飯篱，long2有法度hou7囝仔聽kah耳仔phak-phak-phak，嘴仔開開開。伊bat hou7日本人召去造鐵枝仔路，伊是伙頭伕，一個giah8鋤頭e5人，忽然間叫伊giah8煎匙，就ka2-na2胡蠅leh舞sai2-pe，khah舞ma7舞be7來，m7-koh伊煮e5飯菜，竟然hou7人呵咾kah tak舌，che chiah是一件真奇怪e5代誌。聽講ti7阿里山煮飯，米心long2 be7透，因為山頂氣溫低，鼎底e5米若熟，頂面e5米iau2-boe7熟，頂面e5米若熟，鼎底e5米已經臭火乾，煮kah水若乾，按呢就好--a,所以米心long2煮be7透。阿公有時ma7會懷念造鐵枝路e5 hit段日子，對伊來講，ka2-na2是庄腳song5行入大都市，因為會tang3來chia e5人long2是五路e5英雄好漢，m7管是縱貫線--e5抑是南北二路--e5,啥物龜lo5鱉趖long2總有，但是ti7日本人嚴格管理之下，一個仔一個乖kah na2狗--leh，無人敢假痟。聽伊leh講話真正是chiok趣味。
    我上愛食阿公煮e5大鼎飯，鼎phi2是阮上kah意e5點心，食鼎phi2搵豆油，人生一大享受，我chiok懷念食鼎phi2 e5時代，食鼎phi2搵豆油。
    


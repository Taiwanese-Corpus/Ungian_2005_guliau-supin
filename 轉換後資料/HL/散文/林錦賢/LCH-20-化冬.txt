化冬
林錦賢
化冬是古早農業社會chiah有e5,化冬是過去地方廟莊頭家自供錢出來開銷，不足e5時出莊向外莊頭e5農家進行募捐。
化冬佮化緣e5意思相仝，m7過方式著無仝款嘍！化緣是師父，一般攏稱呼做和尚抑尼姑，出來向一般民家進行募款、募捐。
當然化緣本意著有一種勸化、惜福e5作用，iah化冬嘛是仝款道理，當然進行化冬著愛置好年冬，農家chiah有法度給割好曝礁礁e5粟仔，提供淡薄也來奉敬予廟宇。
欲化冬e5時間廟方嘛真誠意，用新e5赤箕，置赤箕內底囥差不多一斤左右e5牛奶餅，上好食e5牛奶餅是餅面頂有參一點仔粉紅、粉青、白色e5糖膏。通常化冬廟方提貯餅e5赤箕來農家門前講明來意，主人家攏真好禮請in置大廳飲茶，給貯餅e5赤箕接去，給餅囥置神桌頂，然後將自廟方提來e5赤箕提入去粟倉拂粟出來予廟方e5人提tng2去。
赤箕內底除了牛奶餅以外猶有另外一項真重要e5物件，著是一張淺黃色印有礁溪協天廟e5字，中央一尊關聖帝君e5木刻版印；若礁溪五榖王廟著印一尊五榖王；若五間齊天大聖廟著印一尊齊天大聖爺......一四界e5廟宇攏會出來化冬。若外地來化冬e5廟宇比較真客氣，隨在農家主人e5誠意，因為in離阮礁溪洲仔尾莊頭有較遠，若礁溪協天廟算是地頭廟，著比較較強制性嘍！著照一甲地捐獻外濟粟按呢算e5,兩三個人一組提布袋拖離仔kah(兩輪拖車)出來化冬。
經過化冬e5儀式了後，農家方面攏會給廟方提供e5木刻版印，一張一張硩(teh)置紅格桌頂，有人較工夫著一張一張糊置紅格桌頂固定佛祖漆仔e5紅絲線頂面，in一面表示慶祝好年冬，一面感激四方神明鬥保庇，神佮神參人佮人e5關係著chiah呢密切建立起來。
即馬少年人抑是過去市內人，to7 m7知有chit項農業社會所發展出來e5特殊文化，差不多置民國六十年代台灣社會行向工業化了後，chit款特殊e5化冬文化to7自然消失去也！

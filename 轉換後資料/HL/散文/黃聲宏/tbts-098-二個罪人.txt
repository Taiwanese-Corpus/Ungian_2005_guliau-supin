二個罪人
伊藤邦幸，伊藤聰美作        黃聲宏譯

昨日透早，一個病人死--去，是22歲e5女性。二禮拜前伊ti7監獄內生一個九個月無足月e5嬰a2。生產中間這個產婦因為膣壁深度裂傷，致使大量出血。阮這個診所e5護士Hana代先去看是m7是有傷重，伊chim-chiok ka7看，m7-ku2陰道深e5部位siuN暗，看be7著，就趕緊送去阮服務e5醫療所。聰美ka7裂傷e5空嘴thiN7好，這個患者真緊就復原，四日後就好勢出院，koh hong5送轉去監獄e5所在。
	大約ti7一禮拜後（可能是lim毒藥想beh自殺），hou7人發現失去意識。這回也是Hana護士替伊走chong5，了三日e5時間才會tang3 koh再入院。入院後，這個婦仁人猶原無恢復意識，第四日肺炎發作，二日後就絕命死--去。
	這個女性e5罪名是通姦罪。伊ti7丈夫死了後，hou7人發現kap亡夫e5小弟暗中相通，有曖昧e5關係，因為按呢就受掠入監獄。Hit個小叔看m7是勢，m7知逃siam2 tui3 to2位去。一般來講，chia e5警察m7-nia7無意beh去追掠犯人，經濟上ma7無夠預算去做。
所以，in二人若是偷走去別個所在幾年久，普通to7無代誌--lah。但是這個婦仁人甘願坐監受罰ma7無beh做hit款(逃避家己所做e5責任)e5代誌，代表上層支配階級e5波羅門(Brahman)人對處世e5嚴格態度。這位女子實在就是典型e5波羅門面型e5夫人。
入院中除了giah8槍teh監視伊e5人員以外，無一個親人ti7病床邊照顧伊，也無別人ka7伊探病。Ti7過身了後亦無人為伊傷心流目屎。
我看be7過，就kap米呂二人用對神佛祭獻虔誠e5心ka7伊做小小e5葬式。我ka7手tah ti7伊e5頭額頂，講：「Ti7這世間你已經忍受夠額e5責罰kap苦難，祈待你chit-ma2好好ti7天父lam2抱中間得著安息kap幸福。」
Ti7伊死去e5二日前，我na2看伊用鼻翼式e5呼吸teh受苦，na2 teh想咱攏仝款是罪人，但是一旁（我本身）得著赦免，chit-ma2 khia7 ti7邊--a擔任做醫師e5職務，另外一旁是倒ti7病床teh受無te2講e5大刑罰，我lu2想lu2無。
 Beh來解說這個疑問，若講che是純粹ui3信仰帶--來e5結果，不如講是白白得著恩惠賞賜khah tioh8。換一句話來講，我無法度用別款方式來表達這個議題。
我koh按呢想，leh等待每一個人e5命運，結局可能攏仝款。我一方面看伊一生最後e5幾日，ti7監視員e5看守下底，連衫a2褲to無beh hou7伊穿e5殘忍做法，一面按呢想：刑罰犯姦淫罪e5查某人e5社會beh有災禍--a！但是，無beh罰犯姦淫e5男女e5社會（日本hit款--e5）koh khah是teh受咒詛（chiu3-choa7）--a。
這時我才注意--著，我為這個婦仁人已經做超過本分(手術看病)以外e5代誌，連葬式ma7 ka7伊做了。
基督徒對自殺或者類似行為有積極e5理由、根據，通採取無妥協e5（反對）態度。雖罔是按呢，我發現天父上帝要求咱對自殺者ai3用十分e5疼心kap同情來對待in。
「雖然是無算啥物，是小小e5葬式，阮是用誠意，親像teh對待家己，來祭慰思念亡者e5靈魂」。
半日就按呢過--去。這時tui3監牢有派幾個查甫人來。其中一人用螺響角三擺三擺一陣一陣出力大聲pun5，另外二人扛thang2-kah （擔架）真有精神順溪a2邊行--落-去。
自認對其他宗教相當有包容性e5我，ti7這時也感慨千萬，內心憤慨teh想：「In這幾個kap死人仝款，是用形式來teh處理屍体nia7-tiaN7，心肝內實在是無影有誠意。」
我kap這隊kan-na有三個查甫人e5隊伍分別，若講che是野外出殯e5列隊，實在是siuN過淒冷Sa-bi-si！我回想起一句古早話：「愛是包容遮（jia）kham3 che7 che7 e5罪過」。
真--e5，若m7是按呢，若無愛e5存在，咱一日久ma7無法度活好勢。Koh再講，若罪hou7愛遮khiam3 e5時，咱就會得ti7新e5愛內面醒--起-來，ti7新e5生命內面再生。
Hit個時陣，舊e5代誌攏變做過去，新e5生命to7活跳跳。
「好運e5罪--a，你會tang3得著chiah-nih大e5救贖。」
「我仰望天父上帝，伊chit-ma2 teh迎接這位除了病痛e5傷跡以外，tak8項攏無e5靈体」。
（本文是按「喜馬拉亞醫療e5日日」選譯）


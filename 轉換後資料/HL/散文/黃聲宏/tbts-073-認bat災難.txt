認bat災難
￭黃聲宏
人生變化無常，今日好勢，明日beh變啥物款無人知影。運命e5運行、作弄，常常hou7人失去方針，hou7人怨嘆上天對人分配災難，福分無公平。莫怪che7 che7人倚靠相命仙、風水仙來改日、改運，祈求平安多福順利。
一個災難，一波一波e5災禍，對個人抑是對一個族群、社會是真大e5打擊。但是反轉亦是一個真大e5轉機。這擺e5大地動ti7整個台灣，無論大人、囝仔、男性、女性、蕃薯、芋仔、獨派抑是統派，攏受著共同e5歷史經驗e5洗禮。M7-nia7直覺著咱是生活ti7仝一個運命共同体“台灣號”這隻船裡，亦閣一擺感受著對岸專制鴨霸e5中國政權e5冷遇欺負，閣一擺認bat鋛打壓咱e5人權，阻礙救援受災者e5惡質真相。
三不五時，咱會聽著四邊e5人提起因果論。因果敢m7是自然率中be7-tang3否認e5事實之一。有時咱亦會聽著某某好人、好厝邊猶閣真少年，社會kap家庭當leh需要鋛e5關愛kap服務，鋛亦應當享受壯少年e5福分e5時，tu2著不可思議e5歹代誌 -- 車禍、天災、癌症等等， 變作植物人抑是死人。顛倒hia e5驕傲、自私自利，以nng3-chng7、phiN人為業，甚至thai5人放火e5歹人，不但無受刑罰，soah活kah順利快樂，又閣長歲壽。自然咱會怨嘆公義e5天公、上帝ti7 to2位？
最近921台灣空前e5大震災，聽講有人去實地調查、統計，算出有幾間廟寺、幾間教會倒落去，偌che7信佛教e5死亡、受傷;偌che7基督徒、天主教徒死傷…做一個比較。根據算出來e5數字就下結論講，che是上天對某某人、某家庭、某宗教信者e5賜福抑是懲罰，鋛預設某種人、某宗教信仰khah會受天公保庇等等。Che敢m7是kap古早人相信地動是大隻地牛ti7土底teh翻身仝款，對災難e5了解無夠客觀性、深度性。咱來想看mai，一個事件e5發生，尤其是災禍，無tu2-tu2用咱有限近視e5頭腦會tang3完全了解，下正確結論e5。事實上，好人歹人攏會遇著災禍困難，che是人生旅途分be7開e5。
閣講咱人生e5遭遇、命運，有可以避免kap不可以避免e5兩面鏡：外傷、病痛、大地動、風颱、水旱災、飛機失事…是屬ti7 be7-tang3避免之類。但是人為e5犯罪，黑金掛鉤，偷工減料致到厝倒，核子試驗破壞環境，ho7地殼變弱等等引起e5災禍、災難是屬ti7因果e5產物，會tang3努力改善來避免e5。
基督教包括猶太教tui3古早就有“約伯記”- The book of Job 這本永世無比e5巨作，對災難有真深入e5思考、啟示，hou7受難者kap鋛e5家屬有大大e5幫贊。
約伯是一位真誠實正直，真虔誠敬畏上帝，遠離歹事，ti7神e5面前亦是受疼惜e5義人。總是有一日伊受著人類所會tang3忍受最悽慘e5災難 -- 不但伊e5某kap可愛e5囝仔死去，所有e5財產包括牛羊馬駱駝攏總著che (瘟疫)失去，伊本身亦著thai2-ko e5怪病，tui3頭殼頂到腳底生毒瘡，變作無人beh chhap e5孤獨病人。遠路想beh來安慰伊e5三位最好朋友，也懷疑伊偷做過啥物歹代誌，hou7上帝受氣，勸伊專心盡意，悔改認罪。Ti7這個記事中，約伯kap伊e5友人，約伯kap耶和華(神)e5對答，實在意義深遠。約伯e5苦難是為著有關神e5名譽所發生e5。約伯雖然有怨嘆真痛苦，但是tui3頭到尾無變心，最後伊堅強e5信仰贏過苦難。伊無損害神e5名譽，結局伊hou7撒但魔鬼失去威信。
閣有一段記事(約翰福音書九章1-5節)：耶穌行過路旁e5時，看見一人出世就青瞑。伊e5學生問伊講：「拉比(老師)，這人出世就青瞑，是對啥人犯罪啊？是伊本身？抑是伊e5父母啊？」( 因果論e5質問)。耶穌應講：「此人無犯罪，伊e5父母亦無，獨獨beh用伊來顯明上帝e5旨意，上帝beh做e5工，…」
耶穌hou7咱e5答案就是災難m7是因為伊做歹犯罪khah發生ti7伊e5身軀頂，災難kap咱e5祖先、父母亦無直接e5關係。伊e5災難無定是代替咱大眾e5苦難、病痛、悲傷、弱點付出e5代價，擔當hia e5重擔。
	救世主耶穌按呢講：「恁中間見若著磨(tioh8-boa5)擔重擔e5,著就近我，我beh hou7恁安息」(馬太 11:28).
	保羅按呢講：「Ti7患難中咱亦歡喜面對，因為知影患難會生出吞忍(thun-lun2)，吞忍生出老練，老練生出ng3望，ng3望必會達到實現，be7致到見誚(kian3-siau3)」 (羅馬人書5：3- 5)。所以用另外一個角度來看，患難會hou7人閣kah覺醒，生出閣kah大e5氣力來克服苦難，亦會hou7同情心、慈悲心、合作心生長開花。
	災難是苦難，是逆境，m7是刑罰，亦m7是絕路。無m7 tioh8,咱著疼惜生命，但是hiah e5害死身軀，be7害死靈魂e5,m7免驚鋛;獨獨hia e5會消滅靈魂kap身軀e5,才著a3i驚。 
	
	


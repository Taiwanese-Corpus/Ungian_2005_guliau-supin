你敢有偏視台語文？	春惠

想起『台文通訊』e5工作者，hou7我深深敬佩，有hit種熱情繼續努力拚十年到taN。敢講in ti7 teh推動台文e5過程中be7遇著困難kap阻礙？
最近我本身就tu2著淡薄a2困難e5代誌，引起我思考著台文beh 行（kiaN5）e5路有koa2問題需要解決。『台文通訊』每期出刊e5時，阮chia e5工作者攏會想辦法分發刊物去hou7固定e5讀者，而且為著進一步e5推廣，也會寄hou7對咱台灣khah熱心e5人。無疑誤，有e5人連續接幾期了後，m7知是真正m7甘阮了郵票，抑是因為收著了後看無？雖然講in真欽佩阮對台文e5認真kap拍拚，也有表示支持『台文通訊』，但是koh交代免koh送。這款支持台文運動e5方法，真正hou7我想be7通。
照講一個人若是對台灣e5情形非常關心，應該對台灣語言文化ma7是仝款疼惜。Tui3這點，引起我想著最近胡民祥先生來為阮主講『台灣歌詩文學』，有講起當年teh想beh爭取台灣獨立自主e5方法e5時，有思考著除了政治方面以外，敢無其他e5好辦法？真難得伊有超人e5智慧，竟然會想著tui3文學方面來做。是--lah，che才是最根本e5辦法。任何人若是對台灣真熱心kap抱著希望，卻是be7記得台灣語文e5重要性，he是kan-taN愛著台灣e5外表，m7是愛著伊e5內涵，是無完全e5愛，無深根基礎e5愛。
一般台文e5初學者，攏會tu2著困難。我本身ma7是對台文八個聲調分be7清楚。但是若有決心無放棄，加用koa2心神kap時間，渡過這層困難e5階段，真緊就會tang3應用如意。比較咱teh學英語khah簡單，因為咱攏會曉講台語--ah。
有一種初學者，無法度接受漢羅lam7 lam7做一伙e5用法，甚至講nai2 m7去chhoe7出來hit koa2漢字e5原字？In nai2無beh小用頭腦想看mai7--leh ，到目前為止，這套至少是有人用心去研究--出-來，上大部分e5人teh使用--e5。咱若koh 計較che，計較he，beh等chhoan5一套咱個人完全會合（kah）意，會tang3接受--e5，按呢，恐驚咱一世人to攏無機會學著家己e5語文。日本現此時ma7是採用漢文kap日語五十音lam7 leh用。嫌這種語文方式e5人，老實講，是因為『漢字才是字』這個先見，或者是為家己pin7-toaN7去學chhoe7理由。若無，加學著羅馬字敢有啥物損失--neh？
也有人講，台文上好是theh8手e5就看有，m7-chiah會tang3引起人e5興趣。講這款話敢m7是siuN過無常識--leh？世間na2有免學to7會曉e5語文？台灣人經過che7 che7外來政權e5統治，一直teh使用e5是外來語言。外來e5語文甘願辛苦學，家己e5語文m7學to7想beh會，che敢m7是輕視家己e5雙重標準？咱家己e5語文是ai3靠咱家己培養創造。咱苦心走chhoe7著e5母語e5成果，若是be7-tang3得著家己台灣人e5重視，熱心去接受，不但是真無彩，而且ma7會使講是台灣人文化e5危機。
Koh有一種人認為，語言只是人kap人中間溝通e5工具，用北京話kap用台語攏是仝款，方便to7好。這種人大部份是用北京話比用台語khah順，所以有這種e5講法。卻m7知家己已經失去台灣人人格e5自主性。有啥物比che koh khah悲哀？
Beh按怎去解決以上這幾種人學習上e5困難kap心理上e5轉變，是咱『台文通訊』推廣上需要思考e5 問題。希望大家作伙用智慧想出一koa2好e5辦法。台文工作者若是有像我，三不五時因為遇著不如意e5代誌影響著心情，我想咱只有學著馬偕牧師e5精神，m7驚艱難，互相勉勵，繼續向前行。按呢傳播台文e5這pha火才會na2 toh8 na2炎，be7去hou7 hoa--去。

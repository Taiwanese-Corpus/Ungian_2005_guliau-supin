						平安就是福  			春惠

	參與台文通訊編輯組已經有一段時間，每擺看著工作人員認真拍拼e5情形，hou7我感覺非常e5感動，推動台文e5使命感hou7大家無厭sian7，繼續向前跑走。台文通訊每期beh出版以前，攏是經過總編輯秀滿姊催稿，收集稿件，整理文章，才分發hou7其他編輯人員，輪流做二、三遍e5校對，然後經過編輯會議決定beh刊e5文章，才送出去排版。其中ma7 ai3考慮各類文章e5平衡，因為頁數有限，有e5就留到後期才登。Ti7這項khang-khoe3內面，我無形中學著真che7。
	總--是，文章無夠是上頭痛e5問題，編輯組除了ai3想辦法chhoe7人寫，有時soah tioh8 chhoe7倒轉來拜託家己e5編輯人員鬥寫。其中若有人認為家己tu2好有beh出外會使小khoa2閃--過，ma7無hiah-nih a2容易。因為阮攏時行送一句話講：「Ti7飛機頂若無聊，會使寫文章。」本底想講che不過是一句笑話，無想著我這擺轉去台灣，真正有影ti7飛機頂思考我這篇文章e5內容。
	照五月中beh轉去台灣e5計劃，一切準備好勢。心內有數台灣e5五月天是非常熱，但是開會是ai3照時間，無啥物選擇。坐起-lih飛機頂發現猶koh kap頂遍仝款坐ti7便所邊，心內想著怪怪，運氣na2會hiah好？飛機起飛了無外久，空中小姐隨時招待旅客早頓。座位真eh8，食物件無外好勢。我拍開一盒楓葉糖漿e5時，無小心開一半soah chhia--倒，tu2好chhia ti7我白長褲e5褲底，黏thi thi m7知beh按怎才好，我想這款代誌空中小姐ma7無法度鬥腳手。只好theng3候坐ti7 隔壁e5人客食飽，ka7餐盤soa2開，才會tang3 peh--起-來。好佳哉！便所真近，行一腳步就到，ti7便所內面舞規晡，用一大堆紙才洗清氣。心內想，若是chhia倒豆油就m7是hiah好處理。
	M7-koh坐--落-來，等褲乾去了後，猶koh真無舒適。因為處理過e5所在變做nge7 khok khok，比hit種漿過 am2 e5衫a2褲koh khah慘，只好koh再去便所一choa7，洗khah清氣—eh。時間過了真慢，一路忍耐be7 tiau5，希望趕緊到台北thang解決這個問題。
	來到桃園機場，台灣e5親人已經ti7 hia teh theng3候，吩咐我khia7 ti7機場外面等，伊beh去駛車過--來。這時我ka7 ti7飛機頂穿e5外套thng3--落-來，車ma7真緊to7駛--過-來，阮ka7行李搬到車內隨時起行。沿路欣賞高速公路兩旁e5厝宅、草木kap田園。Ah！che to7是咱大家思思念念e5故鄉，雖然chia無外國hiah-nih a2整齊kap曠闊，m7-koh chia有咱所放be7開e5物件---早前所留--落-來e5青春、歡樂、親情kap鄉土情。
	轉來到厝，全身輕鬆--落-來。忽然間發現上重要e5皮包a2無--去，才想著ti7我thng3外套e5時，ka7皮包a2  khng3 ti7行李車e5後面。因為顧搬大項行李，ka7伊放be7記--得。皮包內面有護照、銀行卡、駕駛執照、機票kap出機場進前換--來e5幾萬khou台幣。我心內真著急，趕緊koh駛車轉去機場。一到位，看著一位警察，就去ka7伊報告。這位警察用手機連絡，報我e5名，隨時就得著好消息，講已經有人theh8去交hou7警管局--a。我趕到位e5時，看著兩位警員當teh無閑清點我皮包內面e5物件，詳細做記錄。In講，in有用我皮包內面手指簿a2所寫e5朋友e5電話號碼連絡，但是chhoe7無我。我真感謝in浪費hiah che7 e5 時間替我辦這項代誌。假使na7 chhoe7 be7著這個皮包，我m7知這兩禮拜ti7台灣是beh按怎過？Koh再講，兩禮拜後beh倒轉--來ma7是一個問題。
	開會以前有兩、三工ti7厝內歇睏，因為tu2著華航班機失事，電視tak8工報導空難e5消息。看著he悲慘kap可憐e5情景，心情非常沉重。想著家己才坐華航e5飛機轉--來，無外久beh koh坐轉--去，心內ma7會驚。這種感覺真緊就ti7無閑e5中間無--去，我照時間去旅社，準備隔轉日beh參加連續三日e5會議。
	這暗我認為是kap朋友見面上好e5機會，阮相約來我toa3 e5旅社食暗頓。四十外年前e5同學，會tang3繼續連絡kap見面，實在是真甜蜜e5代誌。聽講普通時a2 in無啥連絡，攏是等我轉--去才有機會大家做伙。開會e5頭一日，m7知是m7是去hou7旅社e5冷氣冷--著，抑是食著phaiN2物件，參加酒會了後，轉來房間歇睏，感覺人無爽快，連續吐六、七擺。一方面驚有生命危險，一方面認為物件攏吐了--a，應該家己會止。按呢chhia poaN5，翻到半暝才睏--去。為著安全，我用電話ka7這個情形報告hou7櫃台e5服務人員kap toa3 ti7仝間旅館e5朋友知。
	續--落-去上重要e5會議，soah無法度全程參加，不時感覺畏寒，有tang時a2  tioh8-ai3睏一chhiN2才會tang3繼續開會。朋友—ah！出外身體tioh8-ai3特別小心照顧，才be7耽誤著所beh辦e5代誌。
	這短短兩禮拜所發生e5代誌，hou7我得著一個真深e5感觸，就是咱每日普普a2 過日子，難免be7滿意，有時嫌che，有時嫌he，想khah真--eh，平安就是福，敢m7是--leh？

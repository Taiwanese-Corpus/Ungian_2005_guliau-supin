患難見友情		春惠

Ti7 1967年有一位tui3越南戰爭受傷轉來e5美國特種部隊隊員，當伊被送到費城郊外e5 一間病院e5 時，有拍電話hou7厝內e5親友，要求伊e5老母連絡伊一個上好e5朋友Dick，拜託伊通知一寡朋友講，伊已經ti7越南倒轉來ah，而且也喪失一支手kap一支腿。
	第二日，ti7病院內底，伊有看著伊e5老母kap兩位小妹。六個月內頭一擺見面，伊認為家己已經無啥物好看囉 -- 只有46公斤重，chhun 落來e5一支腿有幾 lou7空 ，目睭也lap ti7 目睭空，規身軀攏插著管仔。彼時伊已經完全變另外一個人囉! 以前伊是身koan51米88，體重82公斤e5 勇壯特種部隊戰士。 
	親人離開了後，伊e5好朋友Dick chhoa7著其他一寡朋友入來病房，看著伊雖然驚一tio5，總是in攏無表露出來。一年後，Dick 才對伊講：「彼時，你親像被單頂面e5 一條皺紋，看起來非常san2 koh soe3」。
In beh離開e5 時，其中有一個朋友叫做Judy講：「你ti7 9月勞工節彼日準備好，阮beh chhoa7你去長島e5厝hia」。對伊來講，he 是一個真遙遠e5 代誌，因為彼時，伊只是希望會tang3減輕病痛上要緊。
	Koh過來e5二個月，Dick 經常開三點鐘e5車去病院看伊，其他e5 朋友也仝款，伊每禮拜攏拍電話來。In m7知這位病人ti7 親人kap朋友面前，所裝出來勇敢e5表情e5背後心情是外痛苦。有時phak ti7這位好朋友e5肩胛頭哭出聲是最大e5安慰。Dick e5出現對伊來講是非常重要。
	勞工節來e5時，彼個朋友一點a2 to7無beh pang3伊soah ，一定beh chhoa7伊鬥陣過週末。總是伊真驚，因為伊從來to m7-bat離開病院彼e5安靜e5所在。雖然伊chhoe7真che7 m7去e5理由，最後也是hou7 這陣朋友拖去。
	彼個週末過了真好，伊感覺人生看起來ma7 m7是hiah-nih bai2。伊甚至有勇氣叫Dick 替伊ka7腿上e5紗布換落來。Dick 一點仔to無tiuN-ti5 替伊做。彼時伊家己心內teh想，反倒轉來家己是m7是對朋友會tang3做到chia？
	Dick開車beh送伊轉去病院，因為勞工節交通真亂，駛四點鐘了後，ti7 一間餐館門前ka7車停落來，這位病人m7 知Dick e5 用意，真緊張。Dick 假仙無看著彼位病人e5 表情講：「有想beh 食物件無？ 我飫囉，等下著ai3 koh開真久e5車才會到位。」病人回答講：「我未飫，我tiam3車內等你。」Dick聽著就ka7 伊e5 手hoaN7 ti7 伊e5肩胛頭講：「你聽著，你是我e5朋友，我雖然怨慼彼場戰爭，但是我為你感覺光榮。現在，咱來試看mai7 ，你坐輪椅，我ka7你sak到餐館e5桌仔邊，然後你跳落來，咱鬥陣食飯，好無？若是情形實在真歹，咱馬上就離開，我答應你，保證絕對boe7像你所想e5 hiah bai2 。」
	情形chiaN5 實照Dick 所講。伊koh 一擺通過了砲火e5洗禮，親像以前頭一擺跳傘，頭一擺交戰仝款，這擺ma7平安無事。
	第二年熱天，雖然伊猶toa3 ti7 病院內，但是也bat去海邊渡過一個週末，這時伊已經裝一支有鉤仔e5假手kap 一支木做e5假腳，忍著疼，慢慢行到海邊e5這個所在。
	Dick會記得這個朋友細漢真愛sng2水，就問伊：「你beh來sng2水無？」伊趕緊回答講：「我只想beh ti7 chia看冊」，Dick講：「你驚嗎？按呢看咱最好也是落水去」。
	伊ka7 假手假腳攏theh8落來，hoaN7 ti7 朋友e5肩胛頭跳落海，ti7 hia伊koh 拾轉來伊e5信心。
	彼年伊搬去加州，入去大學讀法律，畢業了後也做到 一間公司e5副總裁。伊強調每遍tu2著驚心m7敢做e5代誌e5時，伊攏堅持家己去做，這款堅強e5意志是受朋友e5影響真大。有這款朋友實在be7 bai2。
							故事採自讀者文摘

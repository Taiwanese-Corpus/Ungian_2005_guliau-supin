西螺大橋

黃麗芬
Hit一工，ti7 美西旅遊倒tng2-- 來e5飛機頂，看著一部影片，叫做『麥迪遜之橋』。影片中『麥迪遜』橋頂e5光景真正sui2,劇情ma7 chiaN5 感動--人，坐飛機ti7 異鄉e5空中，一時soah hou7   我想起故鄉e5 一條橋---西螺大橋。自細漢我就toa3   ti7 西螺大橋邊--a  e5田庄，叫做田a2  頭。會記得十外歲a2  bat tai7-chi3 e5 時，外公就bat ka7我講，講i 少年時代，每pai2 若beh下頭買農具時，long2  ai3 經過濁水溪，hit chun7 濁水溪頂無橋thang行，一定tioh8 撐竹排a2  chiah有法tou7 過溪。若是tng7 著做大水e5 時chun7 ，庄內e5人long2 真tioh8 驚，驚內山流--落來e5 大水會滿過埔leng5 ，ah就慘--lou ！Tak8-e5 驚kah暝時long2  m7敢睏。Che是六七十年前e5 tai7-chi3 ，chit-ma2  chiaN5 安全--a7,濁水溪岸已經是用紅毛塗kap鐵筋khong7--起來e5 po3岸，tak8-e5 會用得安心過日--a。
我有一個叔伯a兄，今年大概是五十外歲人，i bat ka7 gun2  講，當初時i chiah十八歲，西螺大橋tu2-teh整修，i 做油漆工a2 ，tioh8-ai3 peh-chiuN7 彎弓鐵架漆油漆，將kui e5 橋架long2漆成藍--e5 ，見若tng7著黃昏，日頭beh落海e5 時chun7 ，金黃色e5 晚霞，滿天通紅，照著藍e5西螺大橋，橋影映入水面，hit種景色講有joa7 sui2就有joa7 sui2,tiaN7  tiaN7 hou7  gun2  庄內e5人，oa2 tiam3 埔leng5 頂看kah giong7 beh醉--去。
西螺大橋、西螺溪埔，hou7  我一生思思念念e5 tai7-chi3 iau2 真che7 ，會記得讀小學e5時，時常看a兵哥ti7 溪底橋邊hia teh跳雨傘陣，tng7著好天，看著飛機飛chiok  ke7 、chiok大聲e5時，gun2就 知影有戲thang看，招招一大陣，開嘴大聲喝：「Beh koh  放雨傘！Beh koh 放雨傘--a！」無joa7  久，一蕊一蕊親像香菇kang7 款e5 雨傘，ui3 天頂尾liu飄--落來，有e5 lak落濁水溪埔，有e5 iau2 停ti7半空中，gun2 tak8-e5  沿路走沿路看，koh  一直走一直Jiok，jiok到埔leng5 頂，gia5目一看，每一支雨傘long2 tiau3 一個人，也有tiau3 jih-puh車--e5,tak8-e5 long2  感覺真心適，chit時taN 頭看天，發現lak--落來e5 香菇soah愈來愈che7 。
有一pai2 ，gun2  iau2-koh  聽著飛機聲，有人感覺kap平常時聽--著e5 無siaN2 kang7 ，無khoa3下課，老師特別放gun2  出來看chim-chiok，oa5 -a2！Na2 會chiah大隻chiah大pan，aih！Na2 會飛tui3 西螺溪埔a2  落去？後--來聽大人講，原來是緊急迫降濁水溪埔，飛機頭差一sut a2 就pong7 著西螺大橋e5 橋墩。
時間過去不止a2 緊，chit-ma2 我已經結婚離開故鄉幾na7 冬，m7-koh「西螺大橋」e5形影tiaN7 -tiaN7 出現ti7 我e5 夢中，我懷念我e5 故鄉，懷念陪我大漢e5西螺田庄！會記--得e5 「西螺大橋」。
 ps:Ti7 我初熟sai7 蕭老師e5 時chun7 ，就hou7  我ui3 心內暗暗驚惶，na2 有人會tang3 將lan2 e5台語講kah chiah-ni7 好聽，這 pai2 e5 研習我就來參加，讀幾pai2 了後，感覺蕭老師e5人chiaN5 客氣，koh 真有心teh 推廣台文，實在是一位真真正正愛台灣e5 人。

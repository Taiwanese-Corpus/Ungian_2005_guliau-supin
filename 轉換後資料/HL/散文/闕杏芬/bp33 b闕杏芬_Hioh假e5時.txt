Chhin3 話bong2 thng7
Hioh 假e 時
闕杏芬
Hioh 假對真che7 人來講，ka2-na2 是ka7 i 身軀頂hou7 人pak8-tiau5 e5 索a2 thau2 開kang7 款，是1種thau2-pang3。A-tek ham7 其他e5 gin2-a2 相kang7,也真愛hioh 假。
A-tek ti7 hioh 假e5 時chun7,若tng7 著好天，i 會走出去外口kap gin2-a2 伴做夥chhit-tho5。有時，ti7 空地a2 sng2 bih-ang-niau、騎馬相戰、踢銅管a2、過五關、跳格a2、跳樹奶索a2,有時a2,ti7 工地邊--a chian7沙，有時ma7 會te3 人去thun2 人e5 菜股、果子園，偷挽kin 蕉、桔a2、lian2-bu7、na2-pat8-a2來bong2 tam7-sam2;iah 是ti7 路邊khau 鹽酸a2 來sut 鹹，挽紅色e5 蝦a2 花，ka7 花葉liam tan3 掉，chhun 1枝花心，suh i e5甜汁。有tang 時a2去溪a2 邊liah8 魚a2,去山頂e5 埤a2 chhang3 水bi7 ；i ma7 bat kap gin2-a2 tau3-tin7 pan7-kong-hoe2-a2,挽1koa2 野草做菜料，ka7 i 切切tok tok--le，khioh 塗kha e5 柴phe3-lih8-a2 做碗盤，at 草a2枝做箸，tak8-e5做夥poaN 食飯e5 戲。
若是落雨天，in 1 tin7 gin2-a2就ti7 亭a2 kha i7 尪a2 標、一二三柴頭人、青紅燈 hiah-e5 lok--ko sok--ko e5。Hioh 假e5 時chun7,A-tek kap i e5 chhit-tho5 伴kui 工無閒chhih-chhih、chong5 來chong5 去，na2 親像會tang3 sng2 e5 時間kan-taN chhun 1工na7-tiaN7，tioh8-ai3 theng3 候腹tou2 iau iah 是日beh 暗--a，A-tek chiah 會想beh tng2--去。
暗時食飽tng3,ti7 hioh 熱e5 時，趁大人gia5 椅a2 出去門口埕開講，A-tek kap 厝邊隔壁e5 gin2-a2 tin7 就 koh khou 做夥sng2。當天地換穿烏衫，面long 1頂闊闊闊e5 面模a2 e5 時chun7,in 上愛sng2 bih相chhe7、扛轎，有時無gi7-niu7,會坐 ti7 大人邊--a聽講古、話sian，iah 是tiam7-tiam7 聽水ke 展hong-sin5,ti7 hia 大細聲hoah i-o，驚講無人聽著i teh 唱夜曲。Ka-chai3 好心e5 火金姑知iaN2 水ke e5 心悶，有時a2 ma7 會走出來跳舞，ka7 i 鼓勵--1下，che hou7 A-tek 感覺熱天e5 暗時chiaN5 心適，i tiaN7-tiaN7 sng2 kah hou7 大人喊去睏。  
A-	tek--a2是1個讀小學二年a2 e5 學生，ti7 hioh 假chin3 前學校先生出e5 字、作業，i tiaN7-tiaN7拖到hioh 假上尾工暗頭a2 chiah beh theh8 出來寫，m7-koh 路尾long2 有赴交hou7 先生。
有1kai2,學校先生出真che7 作業，beh hou7 A-tek--a in hit 間e5 學生tng2 去做。A-tek--a2  kap平常kang7 款，iau2 是ka7 作業khng3 ti7 邊--a2,無beh 去寫。日時a2 若想--著，就想講暗時chiah寫就好，一直拖，拖到愛睏e5 時間到--a，A-tek chiah ka7 字theh8 出來拚勢寫，na2 寫na2 tuh-ku。
Hit chun7 e5 A-tek 真ng3 望i 會tang3 親像電視內底放送e5 機器ba5-a2 kang7 款，有法tou7 ka7 時間留--落來，iah 是叫管時間e5 神加hou7 i 1koa2時間thang hou7  i ka7作業寫好勢；m7-koh 管時間e5 神無愛chhap--i，ku3-chai7 時間1分1秒行--過去，A-tek 頭na2 來na2 le5,soah ti7 桌a2 頂睏--去。
I 做1個 眠夢，夢起i 字無寫好，去hou7 先生罵，下課e5 時chun7 hong5 留落來寫。別個gin2-a2  long2 ti7 外口走廊、運動埕拍球、走相jiok，kan-taN i 1個phak ti7 桌a2頂寫字。
Hit 暝，hoan7-se3日時A-tek sng2 kah 上chheng3,chiaN5 好睏，i 睏到翻tng2 日透早7點chiah 精神。
A-tek 心內teh 想講：害--a！Na2 會kap 做眠夢kang7 款e5 運命。

【本文作者是汐止樟樹國小e5 老師，有參加4月舉行e5 台北縣鄉土語文比賽，theh8著教師組寫作類頭名】

白髮e5冕旒
作穡人
94歲e5美國參議員賽蒙德有濟濟趣味e5記錄。 ti71997年5月25日，伊ti7故鄉江斯頓鎮，慶祝伊擔任參議員41年10個月久。是美國作上久，也是上老e5參議員。 Ti71957年8月，為著堅持種族隔離，阻止民灌法案通過， 徛ti7伊e5 參議員座位連續發言24小時閣18分鐘。卻ti7後來成作頭一位雇黑人助理e5南方參議員，亦捐濟濟金錢hou7黑人大學。Ti7 68歲e5時閣再結婚，新娘是24歲e5選美皇后。結婚e5時，伊講：『我雖然年紀有卡大淡薄， 但我寧可piN香水味， 亦無愛piN7藥水味。』伊身軀勇壯，m7干單會當作『仰臥起坐』100下， 閣會當生第一個後生。
迦勒85歲e5時，猶久勇壯， 伊講：『看啊！  我現今85歲啦。 我猶久勇健， 親像45年前，摩西差我去彼日仝款。無論是爭戰， 是出入，我e5氣力彼時怎樣，現在我e5氣力也是按呢。』（書4：10-11）伊要求約書亞派伊出征，kap迦南地上大漢e5亞納族交戰，得著希伯崙e5地，因為伊深信45年前， 摩西祝福伊e5話：『你e5腳所踏e5地定著欲歸你kap你e5子孫永遠作業， 因為你全心跟隨耶和華--我e5上帝。』（14：9）。這是以色列得著希伯崙（耶路撒冷）第一次e5爭戰。
摩西120歲e5時，目睭無花，精力無衰退。Ti7 80歲頭毛嘴鬚白e5時，chiah chhoa7 以色列百姓離開埃及，向應允e5地前進。經歷埃及e5追兵，曠野無水、無食物e5情境， 過紅海e5神蹟，以色列百姓e5埋怨，兄姊e5攻擊…等等攏無hou7伊淡薄e5懍躡。伊作詩講：『主啊！你逐世代作阮khia7起e5所在…求你教示阮怎樣算家己e5日子，hou7阮得著智慧e5心。…求你早起時用你e5慈愛hou7阮滿足，hou7阮一世人歡喜快樂。…願主--阮e5上帝e5美妙tiam3 ti7阮e5頂面。願你堅固阮e5手所作e5 工。』（詩90：1，12，14，17）。
這款勇者e5晚年，抵抵是箴言所講e5:『白頭毛是sui2 e5冕旒，ti7義e5路會尋著。』（16：31），『白頭毛是老人e5體面。』（20：29）

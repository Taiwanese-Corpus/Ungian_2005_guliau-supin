第一篇  世間e5 sui2 
一枝草，一點露
 作穡人
我m7 是一個畫家，會tang3 畫美麗e5 光景；我m7 是攝影家，會tang3 hip 出藝術e5 景緻；我也m7 是音樂家，會tang3 彈出迷人e5 樂聲；我koh-khah m7 是跳舞專家，會tang3 表演hou7 人讚嘆e5 舞劇。我是一個自由受制限e5 監囚，tak8 日kap 一群身軀畫龍刺鳳--e5 生活tau3-tin7，所看--著e5 是欺騙、偷theh8、相phah、兇惡 ……等等，所khia7 起--e5 是無花無草、無信、無thiaN3、無ng3 望e5 監牢。
M7-koh，我相信，聖經所講--e5：「Lin2 看，天頂飛e5 鳥，無種，無收，無積糧ti7 倉pun5，lin2 e5 天pe7，iau2-koh 養飼--in ……lin2 想，野地e5 百合，怎樣大叢，in 無苦勞，無紡紗，m7-koh ti7 所羅門極行伍e5 時所穿--e5，iau2 m7 值che花e5 一蕊。」（ 太6:26-29）。Che 也就是lan2 台灣俗語所講e5 「一枝草，一點露」。
確實，這個世界有choe7-choe7 粗魯、la-sam5、邪惡、患難、病痛、iau 餓，chia e5 烏暗勢力所掌權--e5。講是an2-ni，m7-koh ti7 lan2 e5 四周圍，iau2-koh 有choe7-choe7 真sui2 e5 鏡頭kap 場面，值得lan2 欣賞，koh 會thang 記ti7 心內，講出嘴做夥學習，來hou7 lan2 所khia7 起e5 世間會koh-khah sui2。親像希伯來書（ 12:1）所講--e5:「Lan2 都有choe7-choe7 人thang 見證，親像雲彩圍纍--lan2， tioh8 放落各種重擔，脫去hia-e5 會纏絆--lan2 e5 罪，存心忍耐，跑走排ti7 lan2頭前e5 路程。」
就是an2-ni，我ka7 一koa2  sui2 e5 事件kap 心靈khioh 做夥，ng3 望hou7 你ti7患難、憂悶、困苦e5 時，會tang3 有tam7-poh8-a2心靈滋潤kap 眼光e5 調整，koh會tang3 體會上帝創造世間e5 時 所講e5 sui2。

【一支草 ·一點露】作穡人 苦痛e5創作

經文：『今我e5心大擘腹，父啊！救我出這個時，總是我為著這時…』

劉福蓮6歲e5時眠夢beh作一個作家。十三歲e5時，tioh8著『溫哥華太陽報』e5寫作獎。父母向望伊作一個醫生抑是律師，反對、禁止伊寫作。十四歲e5 時離家出走， ti7街頭流浪兩年，出賣肉體來維生。伊吸毒、自殺三擺。後來遇著一位真好e5心理醫生，改變了伊e5一生。十八歲e5時，伊將ti7街頭流浪e5日記，寫作冊，出版一本『離家---街頭查某囡e5日記』，是1990年加拿大非小說類e5暢銷冊。 1992年伊e5 詩集入選『1992年美洲詩選』，1995年，出版第5本小說，『新鮮e5 查某囡仔』。1996年出版『其他e5查某人』。遮e5冊，攏受翻譯作多種e5語言發行。一個23歲e5查某囡仔，用伊真實e5經歷kap感情，寫出伊最深沈e5苦痛，包括離家、出賣肉體彼款空虛、絕望e5經過。伊用真豐富e5詩一樣e5語言來描寫原始e5性衝動及心靈e5掙扎、伊e5創作過程，抑是伊最痛苦e5時刻。
約伯ti7突然間e5時陣，經歷著死失所有e5子、查某子、破產、破病，對腳底到頭殼生毒瘡，用瓦片坏（hia7-phiaN-phoe來pe5身軀，坐ti7火灰中。伊e5某對伊講：『你猶久執守你e5純全嗎？著棄絕上帝，來死！』（伯2：7-9）。這款無因端的苦難過程，是伊認識上帝e5經歷，亦帶hou7濟濟人安慰及向望。約伯記成作不朽e5文學、信仰作品。
何西阿遇著不斷背叛、淫亂e5婦仁人。Ti7 婚姻上e5痛苦， hou7伊體驗上帝疼e5深沈及憐憫e5偉大。伊ti7婚姻上e5失敗，疼e5堅持，成作上帝疼e5信息e5具體信息。伊講：『來啊，咱著歸倚耶和華！伊beh 折裂咱，也beh醫好咱；伊拍咱，也beh 包咱e5傷。』（何西阿6：1-2）
耶穌上各各他e5掙扎是福音書信息e5中心，隱藏了上帝深奧e5啟示kap恆久e5疼痛。Ti7客西馬尼園e5祈禱：『今我e5心大擘腹（peh-pak）， beh按樣講？父啊，救我出此個時； 總是我為著此個時才到ti7此時。』  Ti7受難中e5時，耶穌苦痛到極，伊e5汗是親像大點血滴落ti7地（約12：27， 路22：43）。這款上痛苦e5時刻， 亦是認識上帝上深沈e5所在；亦是認識、發掘家己生命潛時e5時刻。亦是上帝上sui2 e5創作、beh留落永恒e5價值。

祈禱：父啊！hou7阮學習苦痛e5意義來彰顯你e5 旨意！


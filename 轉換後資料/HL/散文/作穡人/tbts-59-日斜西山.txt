日斜西山
作穡人
Ti7  1997 年4月20日， 美國HBO 有限公司播送『日斜西山』e5單元劇。故事描寫一位患愛滋病尾期e5病人， 倒轉去伊e5故鄉，落葉歸根e5感情kap病中所表現e5人性尊嚴。影片拍了真成功，亦真辛苦，但無人敢喝『累』（thiam2 ）， 因為導演是李維克里斯多夫。伊1995年對馬頂墜落，全身 be7 振動，干單剩頷頸（am7-kun2 ）會振動。伊坐ti7 特殊e5輪椅，透過嘴邊e5麥克風指揮演劇。這個影片是伊猶未墜馬以前約定e5,所以伊無顧身軀e5限制，導演這片激勵人心e5影片。伊本身e5敬業精神，hou7 所有參與演出e5人，無顧報酬，全力演出。
日斜西山，夕陽、 晚霞e5相照映，是濟濟人愛e5景緻。 濟濟人性e5光輝， 亦攏ti7生命e5尾期， chiah發揮出來。親像耶穌e5生涯，傳道、醫治、教導e5事蹟攏真實傑出，但各各他e5十字架彰顯完全e5疼e5生命，親像伊最後e5話語，『成囉！』，是世間人永 be7 忘記e5(約19：30）。
摩西120歲e5生涯，上𡧛、上成功e5,是最後e540年。Ti7 尼波山頂，伊看著伊一生e5目的地，上帝咒誓賞賜hou7以色列e5土地。上帝親自埋葬伊。後來以色列e5中無koh興起先知親像摩西（申34：6， 10）。
保羅悔改了，全心傳道，無暝無日。建設濟濟教會。立濟濟信仰e5模式， hou7後代e5人通尊趁。  伊留hou7後代，上寶貝e5,就是遮e5生命尾期所寫e5批信。所講e5,『我已經爭戰好e5爭戰，已經盡跑走e5路站，已經信所信e5道理，今了後，有義e5冕硫ka7我備辦he7-teh』，是濟濟人向望刻ti7 家己e5墓碑e5(提後 4：7-8）。
上帝對以色列家講，『恁對出世就hou7我揹（iang7 ）恁，對出母胎就hou7我懷抱（kui5-pho7)。到恁年老，我猶原是按呢；到恁頭毛白，我猶原懷抱恁』（賽46：3-4）這是何等溫暖e5應許。Ti7 咱有形e5生命裡，伊陪咱到上尾e5一口氣；Ti7咱永遠e5活命裡，伊時刻kap咱做夥。這是伊應允遮個信靠伊e5人上大e5賜福。親像聖詩所寫：『日斜西山， 求主kap我toa3…chhoa7我經過黑暗暝，倒ti7你懷裡』。

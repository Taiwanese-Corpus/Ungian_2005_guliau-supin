Lan2 e5未來lan2 e5夢
Sin

人類已經行來21世紀--loh, ti7美麗之島──台灣生存e5 lan2, kam2已經做好準備--a? Ah是kap頂世紀kang7款, 無頭無腦beh hou7人牽去亂亂seh8?

回想頂世紀, 台灣經過2個殖民政權統治, 1個ka7 lan2當作戰爭e5工具, 1個ka7 lan2當作走路e5 HOTEL.

台灣人遭受殖民統治, 經濟上hou7人剝削, 文化上hou7人歧視, 思想上hou7人控制. 反抗, 犧牲, 吞忍, 驚惶……是lan2頂1個世紀e5樣相.

當台灣人悲情e5力量, chiaN5作 1股政治頂koan5 e5力量, ti7 20世紀e5上尾 1冬, 完成「政黨輪替」, 看--起-來, 台灣人已經「出頭天」--a!

M7-koh, chiah-e5政治人物竟然公開繼承殖民體制, m7-taN7無beh改變剝削體制, 對phaiN2厝邊─中華人民共和國ma7 m7敢大聲, koh ti7無血無目屎e5大資本家威脅下, 無beh顧慮「國格」kap資金外流e5問題, 隨就beh「三通」--a.

雖然lan2 ma7了解, 現此時, 台灣社會面對像高失業率…這koa2社會問題, 大概long2是KMT時代無長遠規畫e5眼光, 產業無法tou7「升級」所造成--e5.

M7-koh chiaN5作台灣人寄望e5政黨, in kam2 m7是ai3 koh khah有氣魄去phah破無公平e5體制, 為台灣chhoe7著出路?

台灣ti7今年底就beh加入WTO--a, 未來, 台灣社會e5失業率會koh khah koan5, chiah-e5政治頭人到底有siaN2-mih「對策」? Che到taN iau2看be7出--來.

行過20世紀流血, 流koaN7, 流目屎e5歷史, 21世紀e5台灣人, koh khah應該認真思考: Lan2 beh ai3--e5, 是mouh舊體制大腿, 看大資本家目色e5政權?

Ah是, lan2 ka-ki7 beh chiaN5作 1股政治力量, 勇敢行向充滿挑戰e5 21世紀!

準備好--e5請你kap gun2鬥陣行!

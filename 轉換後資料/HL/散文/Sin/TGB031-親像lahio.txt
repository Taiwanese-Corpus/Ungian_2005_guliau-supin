親像la7-hio7
Sin

Goa2感覺ka-ti7親像la7-hio7. M7-taN7 goa2 an2-ne想, 連goa2 e5學生ma7有chit種感覺.

2001年e5 X'mas, gin2-a2 hou7 goa2 1張Card, Card頂koan5 是1隻chhia-iaN7 e5 la7-hio7.

Chit-e5 gin2-a2是一般老師認定e5 hit種「問題學生」, to已經國一--a, m7-koh講話e5聲sau3 kap動作soah親像國校a2 5年--e5. M7-chiah in導(to7)--e5 tiaN7-tiaN7公開ka7罵, koh用siong7 gong7 e5教育方式──ka7 i kap其他e5同學『隔離』, hiah-e5學生看老師an2-ne做, ma7 toe3老師ka7 i phaiN2.

Hit-e5老師m7知iaN2 gin2-a2 e5老母chit-ma2 ti7病院準備beh開刀, gin2-a2 m7知iaN2 beh an2-choaN2, chiah e7有「退化作用」──心理kap行為表現long2退tng2去國校a2 e5階段.

有1日, gin2-a2 kap同學oan-ke, hou7老師叫去「教師室」, koh kha3電話hou7 in老母, goa2看tioh8 gin2-a2電話giah8--leh, 1句話ma7無講, kan-taN目屎khok8-khok8流. Soa3--落-來, 老師koh kha3電話chhoe7 gin2-a2 e5老pe7. In老pe7是基層e5鐵路工人, 到學校e5時kui身軀全酒味, 入--來to7想beh pa gin2-a2, ka-chai3 goa2手擋tiau5--leh, koh kap i講1-koa2有--e5無-e5, 先轉移i e5憤怒, gin2-a2 kan-taN ti7邊--a2流目屎.

「Li2 koh m7乖乖a2聽話, papa to7 beh來chhoa7『越南新娘』, li2 kam2 m7知iaN2 papa無bou2 ma7是chiok艱苦--e5.」In老pe7 na2像tih講心事hou7 gun2聽, in導--e5看--tioh8 ma7驚出tai7-chi3, to7 ka7 i giu2去邊--a2講話. Goa2 oat8頭看gin2-a2, ka7 i講:「聖詩, li2 ai3堅強, 老師ma7是an2-ne kiaN5--過-來-e5, 目屎流--過了後tioh8-ai3加強--ou!」I目屎kam5--leh ka7 goa2 tim3頭. To7親像la7-hio7 kang7款.

Hit-kang, goa2騎ou-tou-bai2來到『秀巒瀑布』, Bunun e5祖先to7是poaN5過中央山脈來到chia建立『秀巒』『古風』『卓楓』3 e5部落, 其他e5 Bunun koh ng3南kiaN5, 一直到台東. Bunun e5祖先開墾e5路草早to7 hou7『攔沙壩』切tng7, 根本m7知影an2-choaN2入--去, ka-chai3頭殼khiau2 e5 Bunun ti7 chiaN3手peng5樹根e7-kha pak8 1條so2-a2, goa2 chiah peh e7起--lih.

Goa2順『秀姑巒溪』一直ng3前kiaN5, 沿路long2是清涼通光e5溪水kap活跳e5魚a2, 感覺chiok爽快--e5. KiaN5到1粒大石頭邊--a2, goa2 tih想: Bunun phah獵e5人kiaN5到chia, ma7 e7 ti7 chia hioh-khun3--1-e7 neh. Chit e5時chun7, goa2看tui3天頂, 看tioh8 1隻la7-hio7. 烏色e5身軀, 一直來回tih飛, 親像tih看顧lan2 chit te3土地.

Goa2總算知影性命力ti7 toh位--a! Ti7 lan2 chit te3島嶼有hiah-ni7 che7 mih8-kiaN7需要lan2去學習, 相對來講, hit-peng5大中國e5『奇珍異寶』koh算siaN2-mih? 所以, goa2 koh kiaN5 tng2來原來e5所在, la7-hio7慢慢消失--去-a, iah m7-koh, goa2 e5心已經kap chit te3島嶼黏tau3-tin7, goa2 ma7親像la7-hio7 kang7款, 飛ti7 koan5-koan5 e5天頂, 看顧lan2 e5土地, 看顧lan2 e5 gin2-a2.

∮心chiaN5記事
招siang2 lim 咖啡
Jiyx Si’angw Limx Qavix?
Qahunx
Daigixzi (台語字)原文節錄：

Nng luiw bagjiuzinn linr linr sec, dyrr qandna’ beh cue diyc hitt xee. Jex dingrquix m si hyw vorsor. Cud laii guarbin bongxx dngx, jongw .si viw jriuw dirr cur nirr kacc qybingg.
....

2 lui2 目chiu 仁lin3-lin3-seh8,to7 kan-taN beh chhoe7 著hit 個。Che定規m7 是好步數。出來外面bong2 tng，總--是比守ti7 厝內khah 高明。
隔壁桌e5 先生來beh 借糖，真好禮，bun2-bun2-a2笑nia5,2 peng5 嘴phoe2 e5 酒窟a2 明明明，看--起-來chiok 純情。
Cha-pou人有酒窟a2 ka2-na2 有khah 稀罕，Jimmy 無酒窟a2,pian7若teh 講sng2笑e5 時，i kang7款有chit 種面神。
Phiau-phiat e5 個性，nge7 直，無彎無khiau。Ti7 chit 個萬項long2 sian2頭a2 teh 做人e5 城市，Jimmy 算chiok 罕有。
1好tiaN7-tioh8 to7 kah 1 bai2。歲頭食beh 30~40--a，i 猶原chiok 無定性。結婚是為著beh pha-tiaN7。2個人e5 船去to3 chhoe7 無方向，駛孤帆hoan7-se3 iau2 khah 贏。
咖啡phang5 起來chip--1-下，chhim2 行--入-來chit 個，面模a2 kap Kenny chiok chhan 像。Bat聽人an2-ne 講，講hoan7 若人long2 有1個型。Ti7 chit 個世間，上至少有另外1個kap i 生做chiok seng5。
做運動器材e5 經紀，kui 年thang3 天teh 摸機械，Kenny 10支cheng2頭a2 不時to 清khi3 tam-tam，koh ka kah 真整齊。Kap i 做cha-pou cha-bou2 朋友teh 行，熱，m7 熱phut-phut，無見著面講e7 艱苦；冷e5 時，無消無息，連1通電話to 等無。
Chhoe7 1日專工約i 出--來，主動提出嫁娶e5 tai7-chi3。I 面a2 憂憂，講話thih8-thih8 thuh8-thuh8。Tang-si5-a2 i 對婚姻chit chan5 oan-na e7 驚、e7 tiu5-tu5。I 無講chit 世人無beh 娶，kan-taN 講時間ai3 koh chhian5--koa2。
Chit pai2 e5 付出有khah che7。Hit 工tng2--去，連續幾na7 暗long2 kam5目屎teh khun3。Cha-bou2人e5 青春是短短，gong7-gong7-a2等，的確m7 是thau5-lou7 。
坐ti7 正對面hit 個，比手畫刀，講kah 歡頭喜面。An7頭至尾，in hit 桌--e5 ka2-na2 long2 i e5 聲。
真罕得tu2 著親像Stanly chiah 好tau3-tin7--e5。話che7,to 也m7-bat 聽i 講過1句khah 重--e5 去剋虧--人。Be7 lim、be7 poah8,eng5 e5 時，to7 si3-ke3 去聽演講。有1 tau2,i 去聽1個真出名e5 人講命理。師父現場替i ka7 命盤排排--leh、八字比比--leh，講未來牽手tioh8-ai3 改名字，ang-a2-bou2 chiah e7 thang 富貴萬年。I 信信信，決意beh 照師父e5 意思去做。Toe3 ang 姓to be7-gian3--a，莫(boh8)講是改名。無ta5-oa5,chit chan5 姻緣自an2-ne chhe2-soah。
服務生來teh thin5 滾水。頭前、後piah 桌--e5 又koh 換1幫人入--來，ke3 少年tin-tang，有e5 講話koh 臭奶呆。
In 3個人e5 電話番原在收ti7 手機a2 e5 記ti3 內底。終身大事to7 暫時ka7 khng3 1邊。趁chit 個e7-pou時，日頭光軟軟，做夥lim 1杯a2「coffee」，應該是可以。

【原作全lo5-ma2式台語字，編輯部改翻做漢字、台灣字合用。Beh 看原文請chiuN7網：http://www.taconet.com.tw/Daigixzi】

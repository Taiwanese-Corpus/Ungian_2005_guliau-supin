A母 媽祖婆 Ke-po5

莊佩芬
1993 年熱--人，我告別故鄉來到米國。講--來真趣味，我這段來米國求學e5 機緣，是a 母ti7 天上聖母廟ka7 媽祖婆求--來e5。這個天上聖母廟是ti7 高雄縣燕巢鄉角秀村，是我大漢e5 所在。會記得當時廟口常在long2 chiok 鬧熱，平時有koa2  a 公--a teh lim 老人茶，年a2 節a2 ma7 有歌a2 戲、布袋戲、宋江陣，有時ma7 會放露天e5 電影來tau3 鬧熱，三不五時，有人來廟口phah 拳頭賣膏藥，goan2 這庄e5 人生活就an2-ni kap 天上聖母脫be7 離關係。尾--a goan2 搬來市內e5 岡山鎮，a 母見若tu2 著大細項tai7-chi3，ma7 tioh8-ai3   Outoubai 騎--le，tng2 去角秀村請教媽祖婆。這pai2 我beh 出國讀冊是厝--ni e5 大tai7-chi3，a 母當然m7 敢無徵求媽祖婆e5 同意。
Hou7 a 母e5 愛心感動--著，我就陪i tng2 去角秀村拜訪chiok 久無見面e5 媽祖婆。A 母足足ti7 媽祖面前跪點外鐘chiah 得著be7-bai2 e5 結果，kui 個過程，我tiam7-tiam7 ti7 邊--a 看。媽祖婆e5 旨意是透過兩個siuN7 杯來傳達，a 母問講hou7 我出國讀冊kam2 有妥當？Poah8 杯e5 結果long2 是笑杯。A 母解說講若兩個杯long2 覆覆ng3下，叫做哭杯，表示m7 好；兩個杯long2 向天是笑杯，媽祖teh ka7 你笑，就是be7 通--la；若一杯向天一杯ng3 地e5 時，就叫siuN7 杯，就是得著允准--a la。
A 母khah poah8 都poah8 無杯，見poah8 就long2 笑杯，一pai2 koh 一pai2 了後，i 就問媽祖婆無贊成e5 理由。頭先，問講是m7 是我會tu2 著危險？結果是笑杯，m7 是。Koh 問是m7 是我會無順利？也是笑杯。續--落去，換問是m7 是會交著phaiN2 e5 男朋友？猶原笑杯。A 母ti7 tak8-pai2 ioh-bi7-chhai ioh 無e5 情形下，決定beh 問一個關鍵性e5 問題，講--來實在是『知我者，莫若母』，i 問講是m7 是A 芬去米國會siuN ke-po5？An2 娘--oe，我若m7 是ka-ti7 親身ti7 hia，實在chiok phaiN2 相信，a 母手一下放，兩聲「khit8-khiak8」，這pai2 soah 一反一覆，siuN7 杯neh！續--落來，a 母緊koh問，若是叫我mai3 hiah-ni7 ke-po5，kam2 會sai2 小放水--le，hou7 我去米國讀冊？M7知天上聖母是hou7 a 母e5 一phian3 苦心感動--著，iah 是同情i 都也跪chiok 久--a，一聲響亮，媽祖婆chiaN5 實答應a 母e5 請求。
時間leh 過真緊，a 母kap 媽祖婆e5 hit 段對話也過四年--a，我ma7 結束一個階段e5 學習，tauh8-tauh8 beh 行向另外一kham2-cham7 e5 人生路途。這段留學e5 過程中，我體會著性命e5 本質kap 環境e5 挑戰，其中就有為著我生性ke-po5 所惹--出來e5 是非。每一pai2 tng7 著tai7-chi3 e5 時chun7，a 母跪tiam3 媽祖婆頭前e5 hit 幕就會浮--出來。A 母tiaN7-tiaN7 ka7 我提醒「若tng7 著tai7-chi3 e5 時chun7，ai3 tiam3 心內ka7 媽祖婆講。」Ka-chai3 hia-e5 tai7-chi3 到尾long2 平安化解。人e5 運命實在神奇，che 一切ka2-na2 親像早就long2 安排好勢，m7-koh hou7 人koh sa long2 無。
這段ti7 米國e5 時間，a-pa kap a 母無ti7 我e5 身邊，m7-koh in e5 愛隨時伴我無離，心內有chat8 腹e5 安全感，hou7 我會tang3 繼續堅持--落去。這幾年，我ui3 be7-hiau2 駛車到ka-ti7 駛千外Mai e5 路途ui3 Indiana 來Texas；Ui3 tak8 pai2 giah8筆beh 寫phoe tng2 去厝就目khou 紅，到tu2 著tai7-chi3 會tang3 冷靜思考看事辦事；Ui3 大中國思想轉變成有台獨意識；Ui3 聽著感傷e5 tai7-chi3 就會艱苦kah 食be7 落飯，到會tang3 冷靜安慰--人；Ui3 一上台就緊張kah 投影片放顛倒反long2 m7 知，到米國同學講上愛聽我上台報告；Ui3 liah8 準行街頭e5 人頭殼phaiN2--去，到想beh 參加任何為著民主kap 人權e5 抗爭；Ui3 崇拜白人文化到會tang3 體會tak8 個文化各有特色，並無koan5 ke7 e5 分別；Ui3 無法tou7 了解一個南非外交官na2 會肯kap 當地e5 烏人結婚，到chit-ma2 m7-taN7 會sai2 接受koh 佩服i e5 超越；本底ti7 庄kha 小鎮讀冊，m7知天地幾斤重，到愛參加tak8 項營隊，熟sai7 真che7 台灣人e5 團體。
這幾冬，我ma7 ui3 無理解na2 會同性戀，到會tang3 了解，參in 做朋友，khia7  kang7 陣線。Ui3 無了解女性na2 會ma7 ai3 行上街頭，到會tang3 理解女性主義，koh成做一個女性運動者；Ui3 欣羨郎才女貌e5 組合，到了解外表e5 物件m7 是快樂e5 源頭；Ui3 看恐怖電影、聽著鬼a2 古就m7 敢ka-ti7 睏，無就半暝醒--來一直念佛號，koh 一直拚凊汗，到看著電視恐怖節目e5 時會tang3 鎮定轉台，電火關--le 照常睏到透早；Ui3開嘴就講中國話，到想beh 疼惜lan2 e5 母語，愛講台語、寫台文；由無法tou7 接受cha-bou2--e5 穿無手ng2 e5 衫，到有想beh 去天體營體驗kap 大自然結合e5 感覺；由tak8 pai2 long2 勞煩a 母ka7 我款行李，到ka-ti7 會hiau2 整理行李si3-koe3 旅行；上重要--e5，是ui3 本底chiok ke-po5 到學會hiau2 控制mai3 hiah-ni7 ke-po5--a。
Ti7 chiah-ni7 che7 e5 轉變中，我相信唯一koh 永遠無變--e5 是a 母e5 愛，我e5感受koh 愈來愈深。我有加chiah che7 新e5 人生體驗，long2 ai3 感謝--i，若無i hiah-ni7 mi5-noa7  ka7 媽祖婆求，無tiaN7-tioh8 到taN 我iau2-koh 停ti7 原點。
A 母kap a-pa in iau2 未有轎車，kan-taN 一台做生理用e5 Thoulakhuh，我常夢想有一工chhoa7  a-pa kap a 母，駛in 買hou7--我e5 車si3-koe3 seh8，ka7 in 介紹米國文化koh 沿路講我tiam3 chia 生活e5 故事hou7 in 聽。希望這日會tang3 khah 早來--le。

【編者講--e5:本文作者用「雞婆」，為著女性意識，對「婆」無禮，編者雞婆，ka7 改「ke-po5」。一--來，Roma 字khah 中性，be7 有價值問題；二--來，免為「雞、家、加」婆，引起漢字戰爭。請作者諒解。】

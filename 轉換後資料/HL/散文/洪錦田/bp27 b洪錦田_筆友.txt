有人an2-ni講
筆友，pit-le5-le5 e5 朋友


洪錦田
牽話頭

Ui3「chiok sui2、chiok sui2 e5 kham2 想」到「上kai3 au3-tah、au3-tah e5 碎滅」。
I chiaN5 gau5 寫字，字sui2 又koh 整齊，1 身e5 好腹內，嘴內有珠，的確是1 個ian-tau5 koh phiau-phiat e5 烏狗兄，m7 知有joa7 che7 痴情少女為i 痴迷lioh……
TaN，這個筆友講beh 來相見，m7 知beh 來去khah 好？Iah 是mai3……

Kh!m想中?筆友

美華參i e5 cha-pou 筆友通phoe，來來去去已經1 年外louh，心肝底對i 有1 koa2 愛慕ti7--leh，m7 敢想beh kap i 親近，tak8-pai2 看i e5 phoe，筆尾chiah-ni7 好，嘴內有珠，上知天文，下曉地理，的確是1 個飽學多情e5 青年。
1 年外來，kian3 若收著i e5 phoe，就m7 甘leh 放手，lian7 beh 睏e5 chin3 前，ma7 koh theh8 來看看--leh。I 寫e5 字，sui2 koh 整齊，想ma7 知影，細漢e5 時tiaN7-tioh8 是苦練--過，而且家教koh 不止a2 嚴--leh。I ti7 leh phoe 內，每1 choa7 字kap 話句，long2 流現文人雅士hit 款e5 氣質，會去關心社會狀況，ah……i 的確是1 個ian-tau5 koh phiau-phiat e5 烏狗兄，活beh 欣羨--死lioh！
美華徹底的知影，像這款e5 cha-pou 人，是無tak8 口灶有--e5,恐驚是上帝叫i 出世beh hou7 人欣羨e5 款……m7 知有joa7 che7 少女為i 痴迷，為i liah8 狂leh。
Kian3 pai2 若beh ka7 回phoe，i 就1 粒頭殼mouh leh seh8,筆mih8 tiN7 gah kiong7-beh 出汁，參考冊是疊beh kap 下頦piN5 koan5,又koh ka7 室友趕趕出去廳--nih，na2-ni chiah 有法tou7 thang 好落筆，寫hou7 in hit 個有氣質、ian-tau5 koh phiau-phiat e5 烏狗兄。
1 年半louh，i kui 尾要求beh 見面--a！美華e5 心肝底有夠驚惶，又koh 煩又koh 亂。一--來，是ka-ti7 e5 ang-a2 頭無講 kai3 明。人是生做細粒籽型--e5,零件齊全koh chhiN-chhio3,m7-koh，參「美女」相比iau2-koh 差大koeh8--leh。二--來，是ka-ti7 e5 嘴sui2 也無講kai3 gau5,na2 thang 講hoah 見就見，chhiN 碰白碰e5 結局是－－Au3 柑鋪籠面，he，kam2 會看口--leh。
美華ti7 心肝底，滾liong3 真久--a，這chiaN5 禮拜來，chia e5 7 姊8 妹chiaN5 ka7 kou-chiaN5 kap ka7 鼓舞，續--落，in 這個烏狗兄koh 無時無chun7,寫phoe 來 ka7 要求，i chiah 敢答應講－－Ti7 某1 個拜6 e-pou 2 點見面。
平時a2 時鐘kong3 8 下，chiah 有beh peh 落床e5 美華，ti7 hit 工透早ka-ti7 就驚cheng-sin5--a，目1 下thi2 金peh 落床，隨開始洗手面，梳妝打扮，衫a2 褲1 軀過1 軀，試了試koh 換了換，猶原感覺無siaN2 kah-i3。尾--a2 又koh 想講tioh8 去頭毛店洗頭，Siat-touh 頭鬃，iah m7-koh 7 早8 早頭毛店iau2 未開門--leh，就an2-ni 先去ka7 室友借手koaN7 e5 皮包a2  kap 會看口e5 新鞋a2、新衫a2 褲，an2-ni 7 妝8 妝、舞豬舞狗chiah hou7 ka7-ti7 感覺khah 有像1 個a2 人pan7 講。時間有影na2 會 chiah……phaiN2 過，舞1 遍lang3-thang3 chiah 10 點外，這當今，上緊要e5 khang-khoe3 是緊me2 去Siat-touh 頭鬃，了後chiah koh 看事辦事講。
E-pou beh 見面e5 時刻tauh8-tauh8 到louh，美華kap 筆友約ti7 he 比較khah 無人行kha 到e5 臭頭廟（中正堂）e5 正門口。為了避免chhoe7 m7 tioh8 人，雙人相約，ti7 正門「大中至正」4 大字e5 hit 個「大」--字下kha 相見。筆友講，chah 花siuN過普通，所致i 會chah 1 本這期上新e5「時報週刊」theh8 ti7 leh 手--nih。

Pit-le5-le5 e5筆友

到gah e-pou 點半，美華心肝頭phih8-phok8 跳，先來到臭頭廟看1 下a2 地勢leh，che 是i 頭chiuN7-a2 kap 生份cha-pou 人約會，所致kui 個心肝na2 跳na2 緊，像籠a2 內e5 chhek 鳥a2,亂chong5 亂跳。美華會theh8 chin3 前到位，因為i 在來準時慣勢，liong7-kho2 i 去等別人，ma7 無愛別人來等--i，尤其像這個筆友，chiah-ni7 有學問、有氣質e5 青年，無成「周潤發」e5 俊氣，ma7 有「許家榮」e5 ian-tau5,koh-khah be7-sai2 得oaN3到lih。
時間1 分1 秒一直過--去，美華ti7「大中至正」e5 牌栱(kong5)就近a2 bih leh 偷瞻(siam)，看in hit 個來iah 未？等--ah 等，瞻--ah 瞻，2 點到--a，iau2-koh 無看著in hit 個烏狗a2 兄e5 影跡。Hit 座牌栱kha，人是cham7-cham7-che7-che7,有e5 toa3 hia teh hip 相，koh 有1 半個a2 少年--e5 toa3 hia teh 等in e5 朋友。
美華e5 心肝iN2-a2 na2 來na2 緊張，lian7 心跳e5 聲，ma7 聽會著，i 2 蕊目 chiu 是thi2 gah 大大蕊，koh 不時chia 看hia 瞻，期待in hit 個烏狗兄出現。
無tiuN-ti5,hou7 i 瞻著牌栱下，有1 個cha-pou 人e5 身影，m7-koh hit 個人，i5,thai3 會生做an2-ni？koh na2 看na2 無對路。看i 身koan5 矮koh 短，百六公分kaN2 未chiuN7--leh，穿1 領紗a2 衫、牛a2 褲kap 1 雙ham3 頭a2 皮鞋。
「Be7、be7、be7,he 絕對m7 是i--e5。」美華強鎮靜--落來，tiaN7-tioh8-a2 tiaN7-tioh8 ka7 ka-ti7 leh 講：「無louh，he 絕對m7 是i--e5!」
美華koh chim-chiok 1 看，hit 個人na2 會chiah khiap-si3,san2 猴 san2 猴，手--nih koh theh8 1 本siaN2-mih 週刊。美華目chiu thi2 1 下khah 大蕊--leh，oa5,ai--ioh a-nia5 oe3,ka-chai3 m7 是「時報週刊」，是另外1 款e5 週刊。
等--ah 等，已經2 點20 分--a，i iau2-koh 未來，i5,kaN2 m7 tioh8 ou5,hit 個san2 猴san2 猴e5 青年，頭額koh lioh8-a2 liu3 頭餅，koh 大pan7 大pan7 khia7 ti7「大中至正」e5「大」--字下kha lioh，i khia7 e5 khut-seh tu2-tu2-a2 是1 個「大」--字－－2 枝kha 親像外撇「八」字型--e5,khia7 gah 開開開，有1 款讀冊人上特別e5 nge7 骨nge7 骨e5 氣質。
美華又koh 開始緊張--a，千萬千萬mai3 就是i。若無--ah！TaN 這聲害了了louh，人講「Khi3--a 講khu3--a」。Kam2 m7 是講好勢，說講i beh chah 1 本封面上sui2 e5 這期「時報週刊」？Thai3 會soah 變成siaN2-mih 雜牌a2 週刊！所致美華又koh 強忍--落來，靜靜a2 聽候，看會tang3 tu2 著另外1 個cha-pou--e5,theh8 1 本「時報週刊」出現--be7?
聽候到2 點半，美華等be7 落--去a，有lioh8-a2 sian7-sian7 懶懶，姑不衷行oa2 去hit 個cha-pou 人e5 面頭前，phaiN2-se3-a2 phaiN2-se3 ka7 問講：
「Eh-ih！小借問--1 下hoN，你kam2 是號做劉金國先生？」
「He5-ah！我就是劉金國--ah。」Hit 個青年chiaN5 歡喜，嘴笑目笑ka7 應講：「我已經toa3 chia 等4、50 分鐘久--a，你kam2 是kang7 款來不止a2 久--a，我看你toa3 chia 行來行去，料kioh 是teh 等別人--leh，m7 敢kap 我相認……。」
美華聽1 下，正實是i，oa5,taN piang3--a，天--ah 地--ah，hau7-hia 掛飯le7--ah！這pan7--e5 na2 會生做an2-ni，心肝底teh 想講：
「我m7-taN7 m7 敢kap 你相認，koh 想beh 頭oat--leh 緊soan khah tioh8。」
M7-koh，美華iau2 是強鎮靜--落來，kek gah 輕鬆a2 輕鬆e5 款勢，說講：
「Ah 你kam2 是beh chah 1 本siaN2-mih 週刊，na2 會soah 無--a？」
「Hou3,失禮--lah，phaiN2-se3--lah！TaN 我hit 本這期e5 週刊，m7 知chiN tui3 toh 位去--a，臨時臨iau7 ma7 soah chhoe7 無，m7-chiah 會chah 這本。本底我是想講chah hit 本khah 顯目，m7-koh，後--來想1 個to3-tng2,chah 這本khah 厚khah 時行，ma7 khah 好勢利用……。」
理由1 大攤，koh 講gah be7 跳針，像phoe 內e5 嘴sui2 kang7 款，美華終歸尾講be7 贏--i，kui-khi3 認命louh。姑不衷又koh kek 1 下a2 笑面，陪in hit 個「烏狗a2 兄」筆友劉金國。Toa3 臭頭a2 廟hit khou 圍a2 e5 花園，bong2 算街路石兼算電火thiau7。I 面--e5 是kek gah 笑笑，m7-koh 心肝是leh 滴血。An2-choaN2 na2 會變成這個齣頭，我暝日所欣羨e5 烏狗a2 兄，無「周潤發」ma7 ai3 有「許家榮」這型--e5,taN 這pan7--e5……oa5,我慘louh。
「Che 是beh hou7--你e5 1 sut-a2 禮物！」筆友ui3 冊包內jim5 出1 個細細盒a2:「Goan2 a 姊講，頭chiuN7-a2 參小姐人a2 見面，tioh8-ai3 送小禮物，an2-ni khah 有禮講……。」
「Ah m7 hou7 你chiok 多謝lioh……。」美華苦苦a2 ka7 收--落來。
「行，lan2 來去--lah，lan2 來去chhoe7 1 個a2 所在食物件，好--m7?」
Hit khou au3-tah--e5 提議了，koh 講：「Goan2 a 姊講，頭1 pai2 見面，cha-pou--e5 be7-sai2 hou7 cha-bou2--e5 出錢請食物件lih。」
美華參i 行--ah 行，seh8--ah seh8,kan-taN 聽hit 個i 欣羨chiok 久e5「Thui5-a2」筆友劉金國，話khah che7 狗屎，講gah 嘴角全波，iau2-koh thih8 be7 煞，又koh 聲聲句句long2 帶1 te3 話母「Goan2 a 姊講」、「Goan2 a 姊講」，聽gah hou7 人感覺有夠ia3、有夠sian7--e5。

破碎--去e5筆友

另外1 頭，美華e5 室友ti7 宿舍內底，一直teh 等i tng2--來，beh 聽i e5 Romance，iah m7-koh 到gah 6、7 點a2,iau2 是無看得i e5 影跡。眾人leh 想，m7,kam2 會 kap 筆友面會了後，1 下搭就bah8-sng3-sng3,講gah 天花亂墜，話gah 投機到te3--a，hoan7-se3 soah boe7 記得thang tng2--來，ma7 無的確。
In hia 室友ma7 有人an2-ni siN 講：「無tiaN7-tioh8 人in 2 個，講了有siak-phah 到te3--a，soah 學人一見鍾情，私訂終身，toa3 臭頭a2 廟e5 hit khou 圍a2,chhoe7 1 間hip 相館，ka7 人稅1 軀a2 新娘衫，就an2-ni toa3 hia hip 結婚相講。」
眾人na2 等na2 pho3-tau7,等到9 點外，美華ia3-sian7 ia3-sian7 to3-tng2--來a，眾7 姊8 妹--a2 看i 手--nih，koaN7 gah 大包細包e5 嘴食物，na2 行na2 phian5--入來。
「Ou5,lin2 去seh8 街是--m7?無，na2 會買hiah che7 物件--leh？」
「Ah 怎樣--leh？怎樣--leh？Kam2 有chiok Romantic？Hit 個烏狗兄有chiok ian--e5 無？Hou7 你an2-ni m7 甘放i 走？」
「你kam2 有去hip 結婚相？無，na2 會去hiah 久？」
眾7 姊8 妹--a2 10 嘴9 kha-chhng，1 句來1 句去toa3 leh 問be7 煞，問gah 美華--a2 人kiong7-beh 起屁面，kui 面liap 做堆。強忍性地，懶si-a2 懶si，ka7 koan5-tah 鞋用kha 尖thut 掉，koh 大大力ka7 踢tui3 壁角去，續--落ka7 大包細包e5 嘴食物tng3 leh 桌頂，說講：
「Chiah-e5,lin2 long2 theh8 去分分食食--leh，che long2 總是我請--e5,long2 ka7 食hou7 離haN……。」
「An2-choaN2--lah？美華！」
「我--ah，siuN 鬱卒--lah！SiuN ham3--lah！Goan2 3 點半就Bye-bye--a，隨人士農工商--a，尾--a2 我ka-ti7 1 個去公館，ou-peh8 seh8、ou-peh8 hui，便若看著物件就買，ka7 身軀chah 去e5 錢，long2 khai gah ta-ta-ta，省leh ka-ti7 致著hit 款神經相phoah8 e5 症頭， toa3 teh sia3 世眾(si3-cheng3)。」美華--a2 目chiu 半kheh-thi2-a2 an2-ni leh 應。
「M7 是講i chiok 才情、有夠ian-tau5 e5 烏狗a2 兄？」眾姊妹無放i 干休續--落ka7 ge 講：「你m7 是phaiN2-se3 去kap i 約會，驚講au3 柑鋪籠面……？」
「去約1 khou kian7--leh，我料kioh 是i 是1 個phiau-phiat e5 ian-tau5-a2 Sang3,無議悟，i m7-taN7 生做san2 koh 薄板，bai2 猴bai2 猴，he，m7 是普通e5 khiap-si3 nia5,是khiap-si3 gah seh8 lin3-tng2……。」美華假kek gah khong 氣khong 氣，用正手 tui3 胸kham2 大大tah 1 下，說講：「Hngh，kap i 比--起來ou，我 iau2-koh 是1 個絕世e5 美女--leh ou！」

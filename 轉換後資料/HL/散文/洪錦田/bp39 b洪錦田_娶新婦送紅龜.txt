∮禮俗bong2 講
娶新婦，送紅龜
洪錦田
Lan2台員e5風俗，嫁娶是1層大tai7-chi3,1世人chiah 1pai2 nia5。為著beh ka7 這pai2 e5喜事辦kah khah親像人--le，long2 ma7會照起工chhoan5。Ti7 新娘娶入門chin3前，就先放帖a2 、送禮餅、盒a2 餅、kek新娘房，chhoan5 che chhoan5 he …有影bu2 kah無閒chhih-chhih。
有e5 khah工夫--e5,就會做紅龜粿送hou7親chiaN5朋友。送紅龜粿e5意思，一--來是ka7 in 報喜，順續放帖a2叫in kui家口a2 ti7某時某日tioh8-ai3 chhoa7 chhoa7來食喜酒、看新娘，二--來ka2-na2是講表示喜家會tang3 雙雙對對、萬年富貴。一般的teh 送粿，至親--e5 就送4個koh 掛2粒粽，ah若普通朋友、厝邊頭尾送2個，an2-ne就算講禮數chiaN5有--a。  
這款e5禮俗m7知tui3 siaN2-mih時代開始--e5,喜家講，in ma7 m7知，是in祖公a2 1代1代傳--落來e5。為著beh送紅龜粿，ti7 新娘chhoa7入門chin3前2、3工，喜家就勞群動眾，無閒chhih-chhih。厝邊tau long2 會相招相chhoa7,踏oa2 來tau3-saN-kang7。Ti7 搭棚a2 kha，10外個kha 手khah sa-liah8 e5 kioh-siau3,ka-ki7 chhoe7 khang-khoe3 路a2 做，tui3 挨粿、teh 粿、kun5 豆a2 、做豆沙、炒塗豆、研塗豆hu 、noa2 粿、包餡、印粿模、炊粿、hoat8-loh8 裝盒a2 … chiah-e5 雜路項khang-khoe3 真che7,ah m7-koh tak8-e5 long2 自願的--e5,做kah 歡頭喜面，真siak-phah，真著手路。
1塊做好e5 紅龜粿，齊勻a2 齊勻是chiaN5 斤重。Chut8 米做e5 粿皮金滑a2 金滑，khiu7 koh phang，lioh8-a2 kam5 1屑a2 hiang 味，餡仁鬆、be7 keN2-kui，粿皮頂印“雙喜”，看著chiaN5 有喜氣款。
Ah，做這款真米正料chiah 好食e5 紅龜粿，是an2-choaN2 做--e5-le？端tiah e5 做法是：tai7 先ka7  chut8 米挨做米漿，chiah ka7 khng3 toa3 khah 肥e5 米袋a2 內，順續手ka7 米袋a2 嘴摧hou7 an5,chiah koh 用石頭ka7 teh hou7 ta，1cham7 時間了後就變成粿chhe3--a。 
Koh 來就是sah8 粿chhe3 、noa2粿chhe3。Noa2粿chhe3 chin3 前先分做kam2-ou5,1 peng5 khng3 白粿chhe3,1 peng5 khng3紅粿chhe3。紅粿chhe3是he7淡薄a2 紅花米（紅膏），摻火油、hiang 油（kin 蕉油）做夥落去noa2。
Noa2粿chhe3 e5功夫猶原無teh軟--le！m7-taN7了khui3著力，續--落koh tioh8 chat phang料，noa2愈久、thui愈久，粿食phang料愈入腹愈khiu7也愈phang。粿chhe3 noa2 好勢，就theng3好包餡--a。包餡e5 phiat步是用“金包銀”e5 方式：tai7先ka7白粿chhe3包豆沙餡、塗豆餡包好勢、chiah koh用紅粿chhe3做外皮，an2-ne 包--起來就是3沿--lou。Gau5包e5人，tak8粒long2包kah平大粒a2 平大粒。 
續--落就是印粿模。粿模a2 會sai2得kang5借iah是kang5稅--e5。印粿模像teh印塗粿--le，chiaN5簡單。先toa3模a2 e5頂面抹薄薄a2 1沿油，chiah ka7包餡好勢e5粿khng3 toa3模a2--ni，chhih8 chhih8 hou7 chat8-chiN，chiah ka7倒hip toa3粿hah8 iah 是甜粿紙頂，an2-ne 就完成--a。
Koh再來就是炊粿。炊粿e5 時間比炊甜粿khah簡單、khah 短。一般的khng3 toa3籠sng5 e5紅龜粿teh炊tioh8-ai3 koh-khah 大縫--le，khah be7 kap kap 做kui 球。粿炊熟了後ai3 回冷、抹油，上尾步chiah 包裝，an2-ne bu2 1遍lang3-thang3,也tu2-tu2-a2 chiah赴娶新娘前--a thang 用na7-tiaN7。
Ti7 人情味tauh8-tauh8-a2 消瘦--去e5 社會--ni，看著人teh 辦喜事e5 鬧熱情況，bu2 豬bu2 狗teh 做紅龜粿分送親chiaN5 朋友，hit 款e5 真情kap 誠意會hou7 人感動kap siau3 念，che ma7 會sai2 得講是lan2 e5 文化kap 禮俗e5 特色，kam2 m7 是--le ？

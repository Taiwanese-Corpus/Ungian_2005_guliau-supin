酒櫃架a2 e5 空矸a2
洪錦田
「我先入來去浴間a2 chhiang5--1-下！」I 輕輕a2 tui3王金河e5 肩胛lak8--1-下，hou7 金河a2 起1-chun7 ka-lun2-sun2，phaiN2-se3 phaiN2-se3 chiah liah8 i 回笑--1-下。
看i 行離開e5 kah-chiah 身，心肝底teh 想講等--leh m7 知會發生siaN2 tai7-chi3，hoan7-se3 kaN2 是好khang--e5 ma7 無的確！想到chia，soah 1-chun7 1-chun7直直爽--起-來。
想著過去kap i 行kah 當熱e5 時chun7，m7 知ti7 toh 1-pai2 e5 約會，i bat 講--過：「金河，你mai3 hiah 急--lah，我--ou，按算ti7 lan2 第60-pai2 e5 約會……chiah beh 允--你-lah。」
金河a2 lioh8-a2 著驚，做這款tai7-chi3 本底就chiaN5 自然--a，nah tioh8 i teh ka-ti7 下數字，kam2 講che 有siaN2 特別e5 含意？
結局，i 像teh sng2 pan7-kong-hoe2-a2--leh；有tang 時a2 激kah 蔘a2 氣chiaN5 重，連約都無teh thang 約--i，an2-ne 拖拖soa-soa beh oa2 1冬--a，今a2 日kaN2 是第60-pai2--a？
在來i 都真溫柔，eng 暗比eng2-pai2 koh-khah 溫柔，7 sai-nai、8 sai-nai，上尾iau2 是ka7 金河chhoa7 tng2來厝--nih。
金河a2 hah 真久e5 機會，eng 暗beh 照願--a，1下歡喜到te3，順手chhun 入去褲袋a2 內，摸hit 盒tu2 買e5 gin2-a2 衫(『保險套』)。來都來--a，無，加減si3-ke3 bong2 看看--leh。廳頭內底e5 chhiaN5格，有幾na7 座酒櫃a2 chhai7 ti7 2-peng5 壁邊，na2 像大廳e5 khia7 ang3-a2 神(守護神)--leh。
好玄e5 心理1 gia5--起，雙kha 踏oa2 到櫃a2 邊，1座1座un5-liau5-a2 看。I ti7 1座khah 金光e5 櫃a2 邊停--落-來，手骨順櫃a2 門縫摸著門鈕a2;i 小tiu-tu5--1-下，這tang-chun7 tu2 聽見浴間a2 teh chhiang5 水e5 聲，就khoaN-khoaN-a2 ka7 櫃門thoah --開。
櫃a2 內底e5 架a2，khng3 1大堆矸a2，排kah 整齊a2 整齊，矸a2 全是闊嘴型--e5。Sim2-mih 款造型e5 矸a2 tak8 項ma7 有，每1個long2 寫日期kap 編號。
Oa5-a2！I 有夠細膩--e5-lah！Hou7 金河chiaN5 感心。Chia--e5 long2 是in tak8-pai2 約會e5 記念品lioh。有e5 矸a2 內khng3 餐廳e5 番a2 火盒a2，有e5 khng3 i 送hou7 i e5 細粒物，有e5 是in tau3-tin7 坐火車e5 車單、電影單……tak8-pai2 e5 約會，就有1個空矸a2 thang te2。
Koh 斟酌ka7 算a2 算，long2 總kaN2 是59個，iau2-koh 有1個空矸a2，khng3 ti7 架a2 e5 邊a2 角。Che……大概是第60個e5 款，m7 知矸a2 按算beh te2 siaN2-hoe3？I 又koh chhun 入去褲袋a2，摸i hit 盒gin2-a2 衫--a。
這chun7，i 嘴角微微笑，ka7櫃a2 門sak hou7 ba7，希望浴間a2 e5 水聲緊停--落-來。
E5-e……i nah 會洗hiah 久ah？……

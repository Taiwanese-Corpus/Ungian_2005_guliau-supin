∮Chhin3 話bong2 thng7
產婆
洪錦田	
產婆有人ka7 號做「Khioh kiaN2 婆」、「接生婆」、「先生娘」，ti7 A本a2 時代趁這途--e5,猶原有i e5 社會地位ti7--leh。到kah 1943年了後，chiah 號做「助產士」，尾後醫學khah 發達，了解e5 症頭也khah che7,chiah ka7 號做「產科醫師」。
Eng2 過a2 有身e5 hu7-jin5-lang5,知影ka-ti7 beh 生--a，疼kah teh 催陣e5 時chun7,chiah 有請庄--nih e5 產婆，iah 是厝邊頭尾有khioh 過gin2-a2 經驗e5 hu7-jin5-lang5,來厝--nih 「tng2 臍」(接生)。Ti7 生gin2-a2 e5 時chun7,是疼疼a2 生，hou7 i 自然生；iah m7-koh 萬不二，產婆若tu2 著ti7-teh 生gin2-a2 e5 當中，不幸難產，也無siaN2 khah 高明e5 醫術thang 好醫治，kan-taN 目chiu 金金人傷重，據在i 去--a-m7。
Ti7 hu7-jin5-lang5 beh 生e5 chin3 前，厝--nih e5 人tioh8 會先去就近a2 e5 工地，ka7 人討幾個a2 紅毛塗袋a2 khng3 便--leh。聽候產婆beh 來khioh gin2-a2 e5 時，來tau3 kha 手e5 人，緊ka7 袋a2 剪--開。Ka7 紅毛塗袋a2 內底khah 金滑e5 hit 沿ng3 下面，鋪ti7 塗kha-tau；an2-ne 會tang3 suh 生gin2-a2 e5 時，所流--落-來e5 血水，bak gah kui si3-ke3。鋪好了後，chiah koh 提本島褲 (hit當chun7 號做台員褲；cha-pou、cha-bou2 long2 穿hit 款褲long kap 褲腰平闊e5 烏褲。穿e5 時chun7 chiah koh 用1條索a2,iah 是粗勇e5 布liau5-a2 ka7 ha5 tiam3 腰身--nih。)，khng3 leh 紅毛塗袋a2 頂。一--來會tang3 包嬰a2,二--來會tang3 chhit 流--出-來e5 血水。前當時iau2 未有綿a2 kap 綿a2 紙，gin2-a2 tu2 出世e5 時，紅紅幼幼，kui 身軀全全血，有1領本島褲thang chhit，ke chiok 利便。M7-koh san3-chiah 人無hiah che7 本島褲，tioh8 簡單用1-koa2 ta稻草鋪鋪--leh nia5。
產婆ti7 khioh gin2-a2 e5 時，紅嬰a2 tui3 母身拖--出-來，這chun7 臍帶iau2-koh 連ti7 老母e5 腹內。產婆就會ti7 離嬰a2 3寸e5 臍帶，先縛1條「黃麻絲線」，chiah koh 用鉸刀ka7 臍帶剪斷，了後koh 再ka7 嬰a2 身軀頂e5 3寸臍帶對au2,koh 1 pai2 用黃麻絲縛好勢。續--落就ka7 紅嬰a2 抱去洗hou7 清氣，順續ka7 嬰a2 搧kha-chhng-phe2,搧hou7 哭出聲。
紅嬰a2 洗身軀邊了後，tioh8 ti7 臍帶e5 所在sam2 koa2 消毒粉(黃藥粉) iah 是烏麻油，chiah koh 用紗a2 布ka7 紅嬰a2,tui3 臍帶chhiok 過ka-chiah 身纏纏hou7 an5,be7-sai2 得露露leng7-leng7,an2-ne khah be7 發炎。若khang-khe3路a2 順序，量其約過4~5工，臍帶就自然會lak 掉。
續--落-leh？產婆ti7 khioh 嬰a2 e5 時，嬰a2 e5「衣」(ui，胎盤) teh 處理猶原真要緊。一般e5「衣」會te3 gin2-a2 出世e5 時lut 掉。設使講「衣」若無隨lut 掉，ti7 hit 當chun7,民間醫術無hiah 發達e5 時代，lan2 講號做「活衣」，會留ti7 母體內，hou7 母體倒吸(khip)，an2-ne tai7-chi3 就不妙--a，有tang 時a2 會有性命e5 危險.kong-ng。Eng2 過，產婆khioh gin2-a2 e5 醫學常識無hiah 深路，iah 是消毒處理無好勢，致使gin2-a2、大人1條命soah 保be7 tiau5--koh。
好得ka-chai3,有e5 產婆世傳世，in 有mi7-noa7 去學功夫，ti7 in 趁食這途e5 當中，無論是khioh gin2-a2、tng2 臍、消毒、難產e5 緊急處理，long2 有受過真嚴e5 專業訓練、chiah-e5 人有人ka7 號「接生娘」，iah 產婆這個名稱，soah tauh8-tauh8-a2 無人teh 講--a。

會hiau 講就會hiau 寫
王明中
我是ti7 台灣出世大han3 e5 台灣人，tui3 細漢就kap pe7 母學講台灣話，小學e5 時chun7 就學北京語，初中e5 時開始學英語，讀大專e5 時chun7 有機會選修日語，iah m7-koh long2 m7 知影台灣話竟然會tang3 用寫-- e5。
今a2 日我會tang3 來寫這篇文章，完全是 goan2 老pe7 所賜--e5。Goan2 老pe7 是1 個tui3 國中退休e5 老師，自退休了後，i 就全力研究台語羅馬字拼音，i an2-ne 做是因為i 細漢e5 時chun7 bat tu2 著1 個牧師簡要教i 羅馬字拼音，到將近60歲，i iau2-koh 有印象，所以i 認為會hiau2 講台灣話e5 人來學台語羅馬字，是非常輕可--e5。
I 就編教材來實驗 i“會hiau2 講就會hiau2 寫”e5 看法kap 觀點。I 講我小學有學過 ㄅㄆㄇ，初中有學abc，大專有學，又koh 會hiau2 講台語，若an2-ne，beh 學羅馬字na2 親像桌頂ni 柑。I 講我若認真學幾點鐘就會hiau2 寫，我變chiaN5 i 實驗e5 對象。因為我感覺寫台語文並無真大e5 意義kap 發展e5 空間，所以ti7 學習e5 過程當中並無真用心，m7-koh 我ma7 有感覺，只要認真學，並無sim2-mih 困難。
感覺歸感覺，我iau2 是一直無專心去學，m7-koh goan2 老pe7 卻是用心良苦，替我訂台文BONG報hou7 我讀，藉著讀別人e5 文章，hou7 我koh-khah有信心，甚至心肝內暗想：我猶原會tang3 kap in kang7 款，m7-na7 會hiau2 講，ma7 會hiau2 寫。 
Che 是我第1 篇e5 台語文作品，會sai2 來證實goan2 老pe7 e5 看法是tioh8--e5。雖然be7-tang3 寫到親像行雲流水hit 樣，至chio2 有法tou7 ka7 beh 講--e5 ka7 寫--出-來，che ai3 感謝goan2 老pe7 苦心e5 教導。
有1 點hou7 我感覺kian3-siau3--e5，就是我e5 gin2-a2 無siaN2 會hiau2 講台語，koh-khah 免講用寫--e5。Che 是lan2 台灣人上大e5 悲哀。台語kap 台語文kam2 會tang3 繼續留存--落- 去，完全是台灣人e5 責任。台灣人學寫台語文並無困難，這個消息應該tioh8-ai3 透過各種媒體大大來宣傳，提醒lan2 台灣人好好a2 來學習台語文，借文字好好a2 來保存lan2 台灣e5 文化。

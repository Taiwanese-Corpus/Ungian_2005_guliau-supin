石榕(cheng5) 公		洪錦田

頂回(1987)，阮兄哥te3觀光團到阿本國thit-tho5，有一個阿本a2導遊ka7 in講，beh chhoa7 in 去一 tah 足心適、足特別e5所在。當時a2去到te3，伊teh講e5所在，是一間m7-chiaN5廟a2，比台灣e5龍山寺khah細間chiaN5 che7 e5廟a2。
眾人感覺淡薄a2失望，m7-koh一下sak開seh8門，內底服祀e5神祇，是一koa2查甫人e5 lan7-chiau2，有大有細，有粗有幼，形體幾a7款，上大枝--e5，長beh kah 20尺，是規枝樹khou刻--e5，氣勢猛-猛-猛，khia7 kah挺-挺-挺。眾人看了笑kah強beh lau3下頦。Tu2 beh怪導遊na2會hiah gau5 kun2-sng2笑，也be7顧得團內底有查某人ti7--leh，就chhoa7 in來chia。
Iah m7-koh hit個阿本a2導遊面容嚴肅，ka7眾人感覺好笑e5場面chhiau5倒轉--來，講：「阮這間廟a2是在地人足尊敬、上蓋神聖e5所在，tak8年e5紀念日攏ai3 ka7 hit欉上大欉e5根，像恁teh迎媽祖仝款，ti7街頭四界un5，hou7眾人teh ka7拜，che是在地人一年一擺e5大條代誌。」導遊就鼓勵眾人行khah頭前--leh去ka7下願，保證會生男育女。
         In hit-tin7人，有幾個a2 khah少年e5小姐人a2，聽伊按呢講，心肝chiuN7-chiuN7，就phaiN2-se3-a2 phaiN2-se3 koh見笑a2見笑，去摸hit枝「天霸王」e5大lan7-chiau2。Oah！Hit 枝足粗猛e5查甫人ke-si，m7知ui3 tang時hong5搓kah金滑a2金滑，koh會照人影，hou7眾人也be7 koh感覺phaiN2-se3--a。
Chhoa7路e5阿本a2 chhoa7眾人ti7 hit-khou圍a2四界bong2 seh8 bong2看，ti7廟e5桌a2頂chhai7 kah全是石刻e5細枝『陽物』，tak8枝刻kah na2真--e5-leh，有e5刻kah koh會浮筋牽絲lioh，有e5『陽物』e5 khiat-a2頭結一koa2下願e5絲條a2，na2像teh ka7 ha5油食粿--leh，chiaN5古錐。內底有一個ou-ba-sang2就出嘴唸講：「日本人有影chiaN5 put-su3鬼，連che也teh拜……」阮兄哥ma7仝款giah8香te3拜，chhin3-chhai2 ka7摸摸搓搓--leh，就代先行出去等眾人。是講……我to無錢thang出國thit-tho5，beh換準我，無加ka7問一下a2 khah斟酌--leh，thah會和盤--lah。
論真講，咱台灣ma7有這款信仰。有一個所在hoan7-se3敢有人bat去--過，hit個所在號做「石榕公」。這間石榕公廟a2是ti7南投縣草屯鎮e5上林里，在地人in有這款信仰，聽見講ma7流傳真久--a。有ti7-teh拜這款「人之初」e5查甫人ke-si，無限定阿本a2國ham台灣，連印度、支那……ma7有teh拜。
	In服祀e5物件，大多數是用石頭刻--e5，有e5是揀一koa2自然生e5石頭，像lan7-chiau2形--e5。Iah m7-koh in攏有一個仝款e5特色，所服祀e5『陽物』，個個硬chiaN7硬chiaN7，氣勢勇猛，陽氣十足。像這款信仰，設使講老一un5--e5若無開破照實傳--落-來，到kah少年--e5這代，就m7知影橫直，會tauh8-tauh8-a2無--去-a。
	In老一-ian5--e5 teh講，這陣e5人teh傳後嗣，早就依賴科技，m7-chiah會ka7這款拜『陽物』e5信仰ka7拍出籠外，當作『奇物』teh看待。
會記得10外冬前，台灣teh時行「阿樂--a2」(大家樂)。Hit tang-chun7有人下性命khioh石頭轉來拜，石頭也hou7 in chia-e5人牽khioh，無事無白hong5服祀ti7桌頂，享受人間香火，che kap古早傳--落-來e5信仰根本to無牽礙。Ti7 hit tang-chun7，siau2 kiau2 e5人早就siau2 kah無尾liu，tak8工ma7 leh算牌支，算kah頭hin5目暗，重汗chim-chim流，連一koa2頭殼phoah8-phoah8 e5 gin2-a2，ma7 hou7人phang5做神明，toa3 teh跪地拜天。
像這款一時tek8興到te3 e5亂拜，是be7-tang3 ham草屯鎮上林里e5石榕公來比pheng7--e5。
上林里上大姓是姓簡，就近a2 e5庄頭有簡、洪、林、李4大姓。內底簡、洪人才chiaN5 che7，對庄--裡e5建設貢獻chiaN5 che7，thang講名聲thang3全台。
Ti7舊路猶未hun3大做4線道進前，石榕公廟a2是庄--裡e5人收割了後，來chia秋chhin3、泡茶、講天說皇帝e5好所在。4線道hun3大了後，石榕公廟soah變成bih ti7車路後壁，ka2-na2無人緣e5 iap-phiah廟a2--leh。車若雄雄無斟酌，『siu2』--一-下就走過頭--a，beh na2 sa有頭chang2--leh。
聽上林里e5老un5--e5 in teh講，ti7 in猶teh做gin2-a2 e5時陣，石榕公早就服祀--a，是用土kak磚khong3--e5，ti7厝頂發一欉細欉榕a2樹。大概是土氣地靈e5關係，榕a2樹大了chiaN5緊，根頭koh四界bun3-chng3，順土kak壁e5勢面bun3到土內，尾手--a2 ka7土kak祠包kah chat8-thong2-thong2，榕a2樹soah顛倒變成一個異景奇觀。庄--裡e5人就信信講，這欉會盤根chhng3土e5老榕樹，的確有老土地公teh鎮守，致使又koh ti7石榕公邊--a2，ka7起一間福德祠kap一落燒金紙亭，按呢『石榕公』kap土地公就各人食各人e5香火--loh。
石榕公內底服祀e5主神，就是代表會tang3生thoaN3 e5查甫人e5 lan7-chiau2，伊m7-taN7刻了真seng5，連筋脈mi5-kak ma7 khioh kah真明，koh lan7-pha、lan7-hut8；比阿本a2 in服祀e5猶koh khah seng5、khah有人性味。M7-taN7按呢，倒手旁koh排一粒石cheng臼，可比做查某人e5 chi-bai，hou7人看了有影足心適、足好笑--e5-lah！
聽見講，hit粒石cheng臼是落尾chiah khng3--去-e5，che就像人teh講--e5，有人好事玄--無，tiau-ti5 故ka7土地婆chhai7 ti7土地公身邊仝款，講he號做khioh公母擔--lah！
石榕公e5石lan7-chiau2 ti7早當時，廟a2猶是土kak間a2 e5時陣就有--a。到taN現此時e5土kak間早就hou7風khau雨chhiang5，禽tok獸thoan2 ，sng2-tng7 kah chhun koa2土沙粉nia5，也無土kak間a2 e5痕跡。Iah m7-koh，石陽物猶koh khia7 kah在在在、挺挺挺，足勇猛強壯款--e5。
上林里庄--裡e5人m7是hit款近廟欺神，攏年久月深teh ka7關心teh ka7拜。In hia-e5婦仁人，若有想beh tiN5後嗣，抑是厝--裡e5 gin2-a2 teh phaiN2 io飼，攏會來chia祈求平安賜福。Ma7有chiaN5 che7人hou7石榕公做契kiaN2。Tak8年，上林里庄--裡e5人攏會揀一個好時好日舉辦『換錢貫(kng3)』e5活動。M7-koh hou7人真想be7通--e5，是in hia-e5老ian5--e5 chiah真知，石榕公內底服祀--e5是石頭寶貝，下ian5--e5抑是khah少年輩--e5，攏料kioh-si7 teh拜大欉榕a2樹，che……na2會無開破hou7 in hia-e5少年--e5了解--leh？
續--落-來koh khah笑詼--e5，是離石榕公廟無3腳步e5厝邊有一個婦仁人，ham3 kah連內底chhai7啥物攏m7知。到尾--a2有人ka7指點，伊chiah aN3腰入去探頭看mai7--leh，出--來soah ha-ha大笑，直直hoah 講：「夭壽--ou！na2會做kah chiah seng5--lah！活beh笑--死-人……」眾人ma7 soah te3伊笑kah腰脊骨伸be7直。
雖是講石榕公是一款khah罕得看見e5民間信仰，又koh坐ti7庄腳iap-phiah e5所在，無人teh ka7宣傳抑廣告。M7-koh這幾年來，咱人e5生活有改善了後，有錢就想beh四界去行行看看--leh，有e5是te3 koah 香團giah8香te3拜，聽風聲來chia看mai7--leh。In，來是青pong7白pong7，去ma7趕趕緊緊，真少人會講beh aN3身，伸頭ka7探一下a2榕a2樹內底e5天地。Tak8個攏是聽人teh講石榕公，對有想beh生男育女來chia祈求e5人，極靈聖無比。也無beh ka7了解khah斟酌--leh，soah toe3 teh hiN7-hiN7 haN7-haN7，chut8--leh就過。
根據石榕公廟a2就近a2庄--裡e5人teh講，tak8年不sam2時to有人phang5油飯、麻油雞來chia答謝，像這款chiah有人情味e5民間信仰，就是咱台灣e5文化產物。總講一句，廟寺文化總--是有伊e5源頭，咱就ka7 chia-e5意義講hou7 kiaN2孫a2聽，chiah be7 phah無見--lah！


∮紀念林萬寧老師——siau3 念e5 心情


天 nah 會chiah 無目chiu
-----紀念林萬寧老師

                                                     洪錦田

 
天   nah 會chiah 無目chiu 
舊年九二一奪走了算萬--e5 
         台員人e5 性命kap 財產
悲傷iau2-be7 去
災難1層koh 1層leh 交纏
天   nah 會chiah 無目chiu 

今年西元2千年
你tu2 重頭開天目
ka7 lan2 e5 命運重頭算起
聽見講
         濁水溪有che7-chin7 e5 時
che7 chin7   就會變天年

變天年   tu2 是好e5 開始
天目開   是beh 扶正義
nah 知烏雲tiaN7-tiaN7 leh 遮天
siau2 迎媽祖   siau2 選舉
siau2 gah m7 知ka-ki7 e5 根基

萬寧兄ah   萬寧兄
事理你早就有看見
beh 做e5 khang-khoe3 又koh 萬百是
先ka7 正義來扶起
民主運動gia5 大旗
電台講真理
你講   lan2 e5 根基是台語
重犁硬拖   也beh 拚
         上尾e5 1口氣

A扁--a2 坐位
萬項tai7-chi3 
lan2 teh-beh kap 人有te3 比
無議誤ah 無議誤
hiong5-hiong5 烏暗天
無話無句做你去
kam2 講天目又koh kheh 半蕊

萬寧兄ah 萬寧兄
m7 管天目半清醒
你gia5--過e5 旗
goan2 beh tau3 扶起
你擔無完e5 擔
goan2 beh tau3 擔起

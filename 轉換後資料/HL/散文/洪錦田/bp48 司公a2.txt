∮禮俗bong2 講
司 公 a
洪錦田
人，若準講老--去-a，台灣人e5 風俗，講tioh8-ai3 請司公a2 來giang-giang--leh，an2-ni-siN 1家大細khah 會心安。Iah 若khah 功夫--e5,tioh8 會設科儀作法事(作旬)、lang7 司公，為亡者超渡、安葬。
Kian3-pai2 若聽見司公a2 teh lang7 司公，鐘鼓鑼聲、誦經摧咒，就使人喉tiN7 目屎流。有人ka7 賺這途e5 人，keng-the2 講na2 「lan7 神官」--leh！Theh8 錢teh 請人ka7 lan2 蹧躂。I 叫你跪，你就跪；i 叫你拜，你就拜；i 叫你哭，你就哭……有影iah 無，tu2--著你就知。
一般teh than3 這款死人錢，人ka7 號做烏頭a2 司公。Iah 若ti7 廟--nih teh khia7 禮斗做醮、iah 是普渡法會，就ka7 號做紅頭a2 司公。在來民間就有流傳，說講「烏頭渡死，紅頭渡生」。
Ah烏頭司公kap 紅頭司公an2-choaN2 分--leh？上kai3 認會清--e5,就是in e5 打扮穿chhah。烏頭a2 司公khah 無花樣款式，極加是thiN7 koa2 八卦e5 記認nia5,一般--e5 是1 su 烏色e5 法服，koh 戴1頂像碗型e5 司公帽a2。紅頭a2 司公穿--e5 是紅色底，koh 繡chiok 顯頭e5 銀絲八卦綵圖e5 法服，連司公帽ma7 做gah 花樣加真影目；khah 簡單--e5 是縛1條紅色e5 頭巾，chiaN5 好認。
Iah m7-koh 斟酌ka7 分看--leh：「司公a2」、「法師」通常是chham7 童乩、桌頭來ka7 i khia7 壇，in ma7 bat koa2 科儀、法會e5 齣頭，m7-koh 功夫深淺就看人an2-choaN2 修--e5!若是講khah 大場面e5 法會，也是tioh8 道士來擔當khah 適當。An2-choaN2 講，iah 都道士a2 是有拜師學藝，in 學--e5 是師父所傳--落-來-e5,有mi5 有角，會驅邪治病，步罡踏斗……，chiah-e5 巫術，khah 有道家e5 氣口，ma7 khah be7 烏白hou2--人，lam7-sam2 來。
Lan2 民間對司公、法師、道士long2 lam7-lam7 leh 講，有人認定道士是紅頭司公，iah 法師是烏頭司公，koh 有人講烏頭--e5 是「法官」，ma7 ka7 簡節講「烏頭法a2」，kap「紅頭法a2」。另外ma7 有人ka7 紅頭司公號做「大法a2」，烏頭司公號做「小法a2」。總--是bat e5 人是知ti7 心肝底，在人an2-choaN2 號--e5-lah！
司公ma7 算講是1款職業。In 趁這途--e5 long2 是teh 做科儀辦法事，替人解決tai7-chi3,像講問運途、問事業、問病疼、問親chiaN5……，in kap 童乩、桌頭khioh 擔、bau2 穡頭。功夫若學就手、是be7 烏白kang7 pian2 (騙)，koh hou7 人相爭beh ka7 請--leh-ou3;設使講功夫na2 半桶水a2,1聲隨hong5 看破kha 手。Khah 慘--e5,連命都會休--去-lioh。
Ui3 古早到taN，司公a2 e5 職業就有in e5 社會地位，排ti7 「上九流」e5 第8 gam2,無像外行人teh phiN3-siuN3--e5 hiah gau5 kang5 kong3 錢。本底宗教就有帶tam7-poh8-a2 玄奇koh 怪siau5。M7-koh in ma7 有ka-ti7 khou-a2 內e5 地位kap 身份；修為若無到hit 個kham2-cham7,穿chhah 打扮ma7 hou7 你be7 lam7-sam2--得。
In 穿e5 法服，是有照身份e5 koan5-ke7 teh 排比。分做絳衣、道袍kap 海青。
絳衣，是表示i e5 尊嚴kap 道行，布料是選long2 be7 褪色koh 青chhioh e5 色水，頂面繡koa2 龍、鶴、虎獸kap 飛雲走湧e5 高貴圖樣，續--落-來，鞋a2 ma7 做gah 像歌a2 戲演員teh 穿e5 koan5-ke7朝鞋，koh 掛朝珠，頭戴烏色e5 網巾帽，形體像碗公型e5 道冠。In 這款e5 穿chhah，long2 是道行深高koh 有經驗。Ti7 道場iah 是法會當中，擔當主祭道長e5 kioh-siau3。Ti7 道冠頂頭long2 插1枝金柳，在在展現出in 就是高級道士。
下1 gam2 道士所穿e5 法服，就是一般e5 道袍；i kap 絳衣無kang7 款e5 所在，是手路無hiah 幼秀，繡e5 花草、kun2 kin 圖樣ma7 加真少。通常in 是ka7 繡好e5 花樣，1 te3 1 te3 khoaN7-khoaN7-a2 thiN7 到ti7 道袍頂--e5;身份地位無kang5,鞋a2 ma7 無kang5,long2 穿簡便e5 烏布鞋。In 猶原戴網巾帽kap 道冠，cheng 差減插1枝金柳。
續--落-來上尾gam2--e5,是初做道士e5 人，kan-taN 會tang3 穿海青法服，法服be7-sai2 得繡物件，也be7-tang3 thiN7 貼siaN2 圖樣，色水long2 是清1色素素--a2,像講青色--e5、烏色--e5、水紅色--e5 iah 是黃色--e5。鞋a2 kap 帽冠ham7 一般e5 道士kang7 款，1雙烏布鞋、1頂網巾帽kap 道冠。民間teh 講e5 烏頭司公，in kan-taN 穿烏布鞋kap 烏法服nia5。
話koaN7 翻頭，m7 管法師iah 是紅頭a2、烏頭a2 e5 道士，ti7 法服有身份地位e5 koan5-ke7 gam2,iah m7-koh，in teh 用e5 趁食ke-si (『法器』) long2 差不多。1條刻有龍頭iah 蛇頭、會tang3 縛鬼驅煞e5 「法索」、1枝「牛角鼓」，iah 是錫做--e5 趕惡鬼e5 「龍角吹」、呼請神降e5 「笏」、tng3 桌a2 用e5 嚇鬼「方子」、降魔壓煞e5 「七星劍」、草蓆、召神e5 「五雷令牌」、請神e5 「天皇尺」、祭煞解運e5 「鈴鐸帝鐘」、「手鐘斗」、誦經用e5 「烏鑼」、「銅缽」、灑淨用e5 「水缽」、iau2-koh 有清穢用e5 「掃帚」、護靈用e5 「烏傘」kap避邪用e5 符咒「天師法印」……。
做司公這款--e5,m7-taN7 ai3 有修持，ma7 有體力，1場驅魔祭煞、liah8 鬼liah8 怪e5 法事bu2 --落-來、有tang 時a2 連命都去1半--a，有影iah 無？Tai7-chi3 tu2--著chiah 會知。

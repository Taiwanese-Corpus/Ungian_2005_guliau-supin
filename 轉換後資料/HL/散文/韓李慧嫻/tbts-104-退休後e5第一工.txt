[我e5第一篇台文]
退休後e5第一工		韓李慧嫻

	我代先ti7美國空軍基地做十冬e5軍醫，離職了後ti7 Hawaii chhoe7著聯邦政府e5頭路，就koh做--落-去。做二十二冬了後，就決心beh退休--lah。
	辦公室e5物件攏總ka7搬轉去厝--裡，桌頂kap屜a2 ka7拭kah清氣清氣hou7新來e5醫生接任，心內有一thoaN空虛e5怪滋味。
	退休了e5第一工目睭thi2開，想著今a2日起我m7免透早趕去上班--a，ti7床頂teh想…我今a2日開始beh作啥物代誌？日子beh按怎過？想來想去想be7通，也已經睏飽--a，就peh起來kha3電話hou7阮小弟。
	「弟弟--a！阿姊今a2日起m7免去上班--a，我無頭路--lah。」小弟ka7我恭喜講：「阿姊你tioh8-ai3好好開始享受以後自由e5生活，是你家己選擇beh退休--e5，有足che7代誌thang好作--a！彈你所愛e5 piano，讀你所愛讀e5冊，你ma7會tang3去市內e5老人中心上課學做花、畫圖，抑是學一koa2電腦e5新技術。」
	小弟實在真體貼，電話講了koh FAX一張批hou7我，寫幾na7個website e5地址，hou7我ti7電腦頂面tak8日讀新聞，ma7教我去學太極拳做運動，最後一段ka7我強調講：「每日一定ai3出門一擺，行行看看--leh，m7 thang khut tiam3厝內無出門，家己一個人悶tiam3心內，對健康無好。」
	Tu2-tu2好，小叔kha3電話來講，今a2日有台灣同鄉會辦e5台灣留學生同學會ti7公園野餐，問我敢有beh去？我to7 kap伊同齊去。
	見著真che7少年活潑e5台灣留學生，kap幾na7位同鄉講話，心情亦開朗--起-來。
	暗時七點趕去看選Hawaii華埠小姐e5暗會。有台灣同鄉張小姐參加，大家真拍拚ka7伊加油。張小姐大扮自在，大家對伊真滿意。後擺若有台灣同鄉beh出場，阮tioh8 khah有經驗，知影beh按怎ka7 in鼓勵kap贊助--lah。
	我退休後e5第一工真趣味。暗時倒ti7床頂teh想明a2 chai3 e5計劃。第一，我beh kha3電話去Hawaii大學，看有啥物課會tang3選，ma7 beh問看有piano e5課--無？第二，我beh去訪問老人中心看in有啥物課hou7我選。第三，…我愛睏--lah，明a2早起才koh來煩惱。

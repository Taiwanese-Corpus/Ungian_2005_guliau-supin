教師組散文 第三名

學校e5記載   

                                        彰化高商 陳愛娜

    七十四甲快速路ui3草仔埔落--來，是彎彎e5山路，幾百年前ti7這個山頭反抗清朝，後--來對抗日本人，一擺koh一擺e5戰爭，所以古名號做「定軍山」；光復後作穡人用這條路ka7鳳梨、荔枝、龍眼運到山腳，是一條交換物件e5路。阮學校是六十外年前，彰化地方e5人希望ti7 koan5 koh開闊e5所在起學校，來培養彰化地區優秀人才。Chit-ma2,沿山路有大學、高中職、國中、幼稚園，感覺文化散佈ti7山林內底，囝仔e5讀冊聲seh8 ti7 kui山頭。
    阮學校ti7民國二十八年開始起e5時陣，猶原是一片青稜稜e5山坡地，當時無重機械，long2 ai3靠人力，第一任日本籍e5教務主任ti7「創校記實」中，按呢來寫：『挖丘陵之土，填平山谷，請勿忘今日校園一沙一土都是汗水結晶。』逐家有chiaN5深e5體認，全校e5教師、學生long2真拍拚，實現了當年咱彰化人對教育e5熱情、向望。五十年來，培養真濟優秀e5人才，全國上重要e5技藝比賽，一直long2保持chiaN5好e5成績。
    透早，日頭ui3 山頂peh--起-來，就ka7學校照kah光 iaN3-iaN3，ti7青翠e5校園，有紅腹、白腹e5田嬰飛來飛去，膨鼠ti7樹頂跳koan5跳低，白頭殼仔bih leh吃苦楝仔子，kui陣e5粟鳥仔有夠吵--e5!熱天上課long2愛kap暗姑蟬拚大聲，清明前後ma7會tang3看著kui陣e5南路鷹飛來做人客。是--啦！人本來就是ui3 自然來--e5,本來就愛大自然，ti7這款校園教冊，生活是豐富、溫柔-- e5。
    有一工，我用家己e5母語講著彰化文學作家賴和先生e5「一桿秤仔」，我kap學生坐ti7大樹腳討論，幾百年來，ti7這塊土地上有真濟人為著正義、民主來發聲，用性命來疼惜台灣e5事蹟。風微微仔吹--來，淡薄仔涼冷，m7-koh我感覺真幸福，心頭ma7真燒lo7。原來，教育是傳承e5責任，幸福會tang3是一個方向！
    到今仔日，一棟一棟新大樓，親像一雙大手，ka7過去kap現在牽--咧，ka7自然kap人文結合做夥，六十六年歷史e5光照ti7學生身上，ma7照kah kui學校！

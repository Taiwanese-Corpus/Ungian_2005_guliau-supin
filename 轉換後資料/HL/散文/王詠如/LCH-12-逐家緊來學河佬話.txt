

逐家緊來學河佬話
王詠如


即馬，我欲給逐家紹介咱本島母語的一種──河洛話。河洛話有平、上、去、入的分別，有長短。有高低，好聽，又閣真優美的語言。毋過，即馬的人，毋是看著字未曉念，就是會曉念，未曉寫字，給不tap不七的字提來胡白鬥。若是無緊開課傳教，河洛話是會離離落落喔！
而且咱若學會曉河洛話，就有下面即幾種的好處：
第一：聯繫祖孫的感情──
對咱河洛人來講，河洛話是祖先留落來的文化遺產，是自細漢咱的序大人教咱講的話，聽起來真親切、真自然！啊毋過，現代的少年家仔，無啥會曉講河洛話，定定北京語、河洛話濫濫參參，講未好勢。老大人定定愛問：「恁是咧講啥物？」甚至誤會講：是人刁故意欲用鋛聽無的話來冷落鋛！
猶閣有，滯佇都市的小家庭，有足濟囝仔，因為未曉講河洛話，佮阿祖、阿公、阿媽講話，遂著愛爸爸媽媽來翻譯，這敢毋是足悲哀的咧！敢講咱做序細的，無欲學正確的河洛話，遂愛互老大人辛辛苦苦去佮人學捲舌（ㄓ、ㄔ、ㄕ、ㄖ）、學咬唇（ㄈ），是毋是？
第二：有實用性──
佇日常生活上，毋管是家庭訪問、鄉土釆錄、欣賞地方戲曲（歌仔戲、布袋戲、民謠）、chhoe7頭路、選舉、貼門聯，河洛話攏非常實用！
以貼門聯來舉例：
過年時也，家家戶戶攏愛貼門聯，有人可能會提著二張門聯，毋知影佗一張愛貼正旁，佗一張愛貼倒旁？嘛毋知影佗一張是上聯，佗一張是下聯？我有一個祕訣，會使互逐家做參考：
「上聯的尾字是仄聲，貼佇正旁；下聯的尾字是平聲，愛貼佇倒旁。」
毋過，一定愛用河洛話，抑是客話發音來判斷。河洛話的陰平、陽平，一定是平聲，其他的上聲、去聲、入聲，攏是仄聲。北京語的四聲（陰平、陽平、上聲、去聲）是無法度分明的，因為伊的入聲已經分散佇平、上、去內底，有大部分的「平仄」攏無啥準囉！
下面有三對門聯，會當互逐家閣較清楚：
(1)天增歲月人增壽,春滿乾坤福滿堂。
(2)滿園桃李逢春發,入室芝蘭竟日香。
(3)雪似梅花堆岸白,春隨楊柳渡江青。
用河洛話來讀，「壽」、「發」、「白」，攏是仄聲。　若用北京語來讀，「壽」無變，「發」、「白」煞變做平聲，已經無法度分出是上聯，抑是下聯囉！

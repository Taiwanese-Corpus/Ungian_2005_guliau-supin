請人客
王木生
Goan2 厝toa3 ti7 三重埔，會記得做gin2-a2 e5 時，每年ti7 舊曆四月25 hit 1日，是慶祝神農大帝e5 生日，厝--nih 每個人long2 無閒chhih-chhih，厝內厝外大拚掃，ka7 厝--nih 拚kah 清清氣氣，準備chiok phong-phai3 e5 物件請人客。因為hit 個時陣，大家經濟無講joa7 好，ah m7-koh 每個人long2 真注重人情義理，趁大拜拜這工，請親chiaN5 朋友來厝--nih 坐坐、開講。
Gin2-a2 上愛hit 1日，因為有chiok choe7 物件thang 食，有魚，有肉，有雞，有鴨，有汽水，有果子，平常時a2 看boe7 著--e5，今a2 日long2 食有，ah-koh 有，平常時a2 真chio2看--著e5 伯公、姨ma2、嬸婆、a舅、a姨，koh 有過腹e5 兄弟姊妹，a-pa kap a母e5 朋友，這工long2 會看著。
Chit-ma2 這個社會變遷真緊，人情義理愈來愈薄，比較上khah 注重ka-ki7 e5 利益，厝邊隔壁ka2-na2 親像外人kang7 款，連相借問都無。以前厝邊隔壁若有siaN2-mih tai7-chi3 long2 會tau3-saN-kang7，我iau2 是感覺以前e5 社會khah 有人情味。

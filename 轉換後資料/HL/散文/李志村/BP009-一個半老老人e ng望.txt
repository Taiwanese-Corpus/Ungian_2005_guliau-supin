一個半老老人e5 ng3望

李志村
十一點--a ！一個少年--e5牽車beh出門！
「中晝有beh tng2來食飯--無？」
『不一定！』
「M7  是an2-ni講，ai3講無一定！」 
Che是kap gun2  後生e5 一段對話。Chit-mai2 e5少年gin2-a2,會曉講台灣話--e5愈來愈少，lian7 普通日常生活e5 話語都講be7 好勢，koh  khah 免想講in會曉講標準liu2 -liah8 e5 台語。Na2 會an2-ni--neh！完全是「功利主義」teh作怪，學校內教--e5是華語，轉來厝--ni kap父母講台語，本來是chiaN5 正常 e5 tai7-chi3 ，m7-koh chit -mai2 e5 pe7 母koh  無an2-ni想，in   long2 想講：輸人m7輸陣，beh hou7 gin2-a2  kap人有比pheng7,tng2 來厝--ni tioh8 -ai3 kap gin2-a2 講北京語，北京語若講會lu3 -lu3 叫，考試一定會排頭前，無tiaN7  作文khah 會進步，就an2-ni ，gin2-a2  無講台灣話e5機會，父母koh 無beh ka7 in教，gin2-a2   be7 曉講台語應該是禮--所當然e5 tai7-chi3！活ti7 當今社會﹔上-lou2 ！上kai3 可憐--e5 是老a公老a-ma2 ，in無學過北京語，講是be7曉講，聽ma7 be7 曉聽，金孫玉孫學a2 tng2 --來﹔歡頭喜面ngi-muh-ngi3 -ngaih teh講siaN2 ？In聽無；就是後生新婦teh kap in孫--e開講，猶原是鴨a2 聽雷，tong3-be7-tiau5 想beh kap in講--兩句a2  ，ma7 是『a公！你講什麼？』『a-ma2 ！oa2 thiaN3--無？』真正kui氣mai3 講無人講你啞口。chit種e5 心情，chit種e5 ut-chut，kam2 會tang3 了解？chit種e5無正常現象若無改變，有一工你會老，你ma7 會tng7 著chit款e5 悲哀，m7 知你有想過--無？Ui3語言是人kap人感情交流e5 一種工具這個角度來講，m7 管siaN2-mih款e5語言，long2  會tang3 幫贊人kap人e5 智識交流，學校e5 老師用北京語教lan2 kiaN2 孫讀冊；講台語e5社會人士，無論是生理人、作田人、做工--e5   iah是than3 食--e5 ，lan2 ma7 會tang3 ka7  in學著真che7 做人做事e5 常識，假使gin2-a2 若 be7 曉講台語，是m7是失去一koa2 教室內得be7 著e5 智識！An2-ni敢be7 真無chhai2 ？台灣話是a公、a-ma2 e5 話，是lan2 祖先傳--落來e5話，做人父母，有責任、有義務愛將i 傳教--落去，an2-ni台灣話chiah be7 失傳，chiah  be7消滅--去。ChiaN5 che7 人m7-bat寶，m7 知影台灣話e5 sui2 kap台灣話e5雅，台灣話因為有八調，講話na2 唱歌真好聽，連外國人都真o-lo2﹔lan2 na2 會sai2 得hou7  這個寶貝phang3 見去--ne！Ui3 chit-mai2 起，lan2 ai3 常常講台灣話，常常kap gin2-a2  講台語，上無ti7 厝--ni一定ai3 kap gin2-a2 講台語，引chhoa7 in講，強迫in講，an2-ni chiah有法tou7  救台語hong5 消滅e5危機，若 無，lan2就是罪人，祖公a2 e5 liau2-boe2-a2-kiaN2  。
ps:請供應khah che7 台文作品，增加讀e5 機會，因為台文內底有chiaN5 che7 借音借意e5字詞，若無khah    che7  讀e5 經驗，是無法tou7 認識kap理解。


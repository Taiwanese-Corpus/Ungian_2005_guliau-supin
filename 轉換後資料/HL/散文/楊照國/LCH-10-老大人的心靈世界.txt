

老大人的心靈世界
楊照國


老大人因為無安全感，所以為著欲得著安搭，就無停咧重複一寡不孝的不幸故事，伊的目的，就是希望子女會當斟酌聽，而且互伊佇未來得著有力的照顧保證。
如果子女每擺佇父母猶未開嘴進前，就設想彼劇情，是已經聽過數百擺，而且表現出真無奈的態度。若按呢！就無機會得著溝通，顛倒互老大人感覺遭遇著無情的傷害。雖然是無意的，嘛是真不應該。
這款的後果，老大人若無屁面才是奇蹟。因為伊會按呢想：「佇我這呢健康的時陣，恁to7 無咧注文我，後滿我若瘸腳半手，抑是阿達媽去互阿達去，恁那有可能照常關顧我，這根本是無可能的代誌。」
所以 m7 管有外濟好聽的理由，若無付出行動，就無法度改變故事的結局，彼就是父母咸子女的關係，會打歹去。因為老大人會感覺，伊已經吃濟歲啊！已經像廢物和畚圾仝款，無價值和無路用啊！得未著子女的敬重，是子女趕緊欲使走的對象。
如果互父母對未來產生不安和驚惶，這種是上差的結局，也是上不孝的，也是做子女佇有意咸無意中間，去致使的。閣去找較濟的理由，來美化咸解釋，攏是無路用咸無較choa7 的。
譬論講：「子女會期待父母，和伊仝款toe3 會著新潮流，…」但是，若 m7 反倒轉想看嘛！子女真緊猶會隨年老。父母對子女的期待，就親像頂代對下一代的期待仝款，所以希望得著的回報，攏是無啥精差的。
斟酌聽咸諒解老大人的心靈世界，去體會伊所欲表達的心情故事，才閣建議故事的結局，來減輕老大人對 m7 知影的未來，ah 佮對拍 m7 見去的歲月，所產生的黑影的無形壓力。
如果真正愛咱身邊的老大人，本正就應該按咧！這是咱佇當今的老年化的社會，每一個人愛有的體會，佮未當排避的責任。

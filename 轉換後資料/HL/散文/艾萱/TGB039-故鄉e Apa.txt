故鄉e5 A-pa
艾萱

離開goa2 e5故鄉梧棲已經有幾a2年--a, 自國中開始, goa2就出來外口讀冊--a! Ti7淡水讀冊到taN, 不時會有人懷疑goa2 kam2是正港e5海口人? 是an2-choaN2 tiaN7 beh知iaN2 goa2 e5腔口有海口腔--無? In ma7會問台北e5淡水kap台中e5梧棲, toh 1-e5所在khah koaN5? Ti7 goa2內心, 淡水是身軀e5冷; 梧棲是內心e5冷.

淡水tak8年long2有siong7低溫e5時, m7-koh淡水koh an2-choaN2冷, ma7比boe7過goa2故鄉e5 a-pa3.

A-pa3 e5 khang-khoe3是tak8工thau3早天be7光, tioh8-ai3出門「分報紙」, kui年thang3天kan-taN過年會sai2 hioh-khun3 nia5. 外口天iau2-be7光e5時, a-pa3 tioh8-ai3起床作sit, 無論外面烏so5-so5, thau3風落雨, 寒霜冷sun2-sun2 ah是熱--人日頭出--來了後, khia5 outoubai phak8 kah烏ma3-ma3, a-pa3 tng2來厝--nih, 衫a2褲long2 tam5-kou5-kou5.

會記得細han3有1-pai2, a-pa3因為目chiu受傷開刀, 醫生講目chiu ai3 ke hioh-khun3, boe7-sai2 phak8日頭. Ah m7-koh, a-pa3堅持beh出門作sit, i講:「Iau2有真choe7人teh等in e5報紙!」A-pa3出門than3錢, 是為tioh8 beh hou7 gun2讀冊.

Chit-ma2, gin2-a2 long2大han3--a, a-pa3 ma7 60幾歲--a, 叫a-pa3 mai3 koh作sit, ti7厝--nih hioh-khun3, a-pa3講少年時作sit是1種責任, chit-ma2對i來講, 是1種運動. 雖bong2 a-pa3嘴--nih an2-ne講, goa2知iaN2是為tioh8 beh ka7 gun2安慰, 因為, tak8-pian3 a-pa3出門e5時, goa2 e5心就比koaN5--人khah冷, 比熱--人khah熱.

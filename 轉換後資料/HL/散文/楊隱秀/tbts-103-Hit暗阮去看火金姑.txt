Hit暗阮去看「火金姑」	楊隱秀

兩禮拜前，我kap阮翁鬥陣去「蕙蓀林場」看火金姑。
到位了後，就開始chhoe7火金姑。Tu2開始，四界暗bin5-bong，啥物攏看無，感覺足恐怖--e5 ！突然間，na2像看著頭前sih--一-le7，sih--一-le7 e5光影，阮就對光影e5所在行--去。阮翁就掠著一隻火金姑，真細隻，ti7手爬來爬去，kha-chhng尾發一sih一sih e5青光，有夠古錐。Giah8頭一看，四周圍烏mi3-ma3，身軀邊攏是一sih一sih e5青光，na2親像ti7太空lin5-long7-seh8，火金姑就是太空e5星，ti7軌道頂運轉，無歇睏。
看著火金姑，hou7我想著一首細漢bat 唱e5 gin2-a2歌「火金姑」。「火金姑來食茶，茶燒燒食芎蕉。
芎蕉冷冷，換食龍眼。龍眼…」
看火金姑真趣味，但是看火金姑e5人，m7是tak8個攏有水準。大部份e5人看火金姑攏會曉ka7手電a2火關--起-來，m7-koh，有一koa2人蓋無氣質，theh8手電a2火seh8來seh8去，四界烏白照，害阮ma7看be7著火金姑，實在是真夭壽！
聽人講，以前咱台灣一到暗暝，火金姑滿滿是，大家ti7門口埕na3涼e5時，火金姑to7 ti7身軀邊四界飛。想be7到二十冬後，阮beh看火金姑，tioh8-ai3駛兩點鐘e5車來「蕙蓀林場」，koh ai3人kheh人才會tang3看著火金姑，心內真鬱卒。

A-beng5
Pasuya
Ui3 Tai7-nge2(大雅)交流道落--來, goan2就真注神teh看路標, 驚1-e5 oat m7-tioh8, 就m7知會hut tui3 toh去. Ng3 Sin5-kong2(神岡) e5向, 愈行愈庄kha, 到新庄a2, koh行無kui2步路, 大路邊有1間大公司, 就是chia--a. Goan2專工駛車來到chia, 是beh來chhoe7 A-beng5兄開講, i ti7 chit-e5庄kha所在, teh翻修chit間公司e5廠房.

Tu2好oa2 tau3--a, goan2 ti7庄a2頭chhoe7 1間店a2, na2食na2講. A-beng5兄teh做監工, in公司kang5 bauh8工程, i toe3工地si3-ke3徙, chit-pai2廠房翻修煞, m7知tioh8 koh換去到toh位, 工程若lang3縫, i chiah會tang3 tng2台北厝--nih看bou2-kiaN2.

A-beng5兄是「路見不平, 氣死eng5人」hit款Style--e5, i真熱情ma7真古意, 做人koh真直, 認為tioh8--e5 tioh8-ai3堅持. 就算是初pai2 kap A-beng5兄見面, ma7真緊就會感受tioh8 i chit種特質.

Eng2過ti7 Kan-tau7(關渡)地下電台, i有toe3 Loonng oh8台文, m7-koh hit-chun7 i iau2無認為講台語hiah-ni7必要, 尾--a2 ka-ti7意識tioh8「做台灣人當然tioh8講台語」, 免siaN2道理說服, 自an2-ne開始, 就要求ka-ti7盡量用台語表達, i認為無siaN2-mih想法是台語無法tou7表達, 極加是用khah che7句話ka7講hou7清楚nia5. In kiaN2 chit-ma2 5~6歲, i要求gin2-a2 tioh8講台語, 若無, 就當做聽無, i講, be7-tang3 ham7 che都無才tiau7堅持.

I ti7北港大han3, pe7母ti7媽祖廟頭前e5大路邊排擔a2, 細han3 e5時, tiaN7 tioh8 ka7 pe7母tau3 chhia mih8-kiaN7出--去, thau3風落雨ma7 kang7款, 是真thiam2頭e5 khang-khoe3.

Eng2過i對政治社會kap生活無siaN2-mih Sense, 無感覺hong5壓迫. 以早知iaN2 ti7學校be7-tang3講台語, m7-koh i無感受tioh8無公平; 出社會了後, 下班了後不時ma7 ti7 Pub loa7-loa7-so5; 出社會食頭路真che7冬--a, 知iaN2生活真phaiN2過, m7-koh ma7無認為hong5剝削, kan-taN想講khah phah拚--leh就會有出脫.

Pian7若選舉, 候選人政見若對hit-e5所在是好--e5, 就會tng3 hou7--i, 無siaN2特別e5意識, kan-taN認為tioh8認同在地, 像i來到台北就認為ka-ti7是台北人, ham7戶籍ma7徙--來, che ma7是i e5堅持.

做兵tng2--來, ti7 1間工程師事務所食頭路, 負責畫水利工程e5工程圖, 尾--a2知iaN2 hong5講kha-chhng後話, 自認為是siong7認真--e5, soah hong5 an2-ne tiau, khimouchih be7爽, 就辭頭路be7-gian3做. I做人就是chiah-ni7 kui-khi3.

後--來, 到台北做業務, 頭家hoan咐i做siaN2 i long2 be7 the, long2 ka7當做teh學習, 一直到chit-ma2 teh做營造, tak8-pai2工程對i long2是新e5經驗, m7-koh就是有才tiau7做kah頭家ka7 o-lo2. I講, m7是ka-ti7 khah gau5, 是ka-ti7 be7排斥新觀念kap新sit頭, 會hiau2變通, 對siaN2-mih tai7-chi3 long2會有懷疑kap檢驗e5態度.

是chit款性地, hou7 i反省tioh8 ka-ti7生活e5經驗, 發現一般人koh-khah phah拚ma7無才tiau7 peh起lih面頂, che是活ti7 chit種體制內底注定e5運命, m7-koh an2-ne kam2公平? Kam2有合理? Ka-ti7 kam2會tang3忍受?

前1-cham7-a2, in接1間南投廟寺e5工程, i發現連廟寺內底都有分階級, 講beh thau2放信徒性命e5宗教, 根本就是社會階級不公e5縮影. Ti7廟寺內底e5和尚階級分kah真明, 厝--nih好額--e5, ti7廟--nih就liang5-se3-a2 liang5-se3, na2少爺leh hong5奉待, 厝--nih若無才tiau7「添香火」, tioh8-ai3認份做「苦工」.

Ui3政治社會到宗教, long2 hiah無公平, lan2 kam2會tang3 tiam7-tiam7忍受?

做業務有真che7時間ti7外口teh走, i long2 na2駛車na2 chun7電台聽, 尾--a2 chun7-tioh8地下電台, 聽tioh8批判體制e5聲, ma7開始i無kang5 e5性命. 無kang7電台e5觀點無kang5, i會做比較, 看siang2講--e5 khah有道理, m7是全部ka7接受. Na2聽na2認同, chiah走去參與, ma7愈確定ka-ti7性命e5目標. 以早ti7電台, 有1-tin7朋友同齊teh拚, chit-ma2電台無--a, i ma7無放棄改變chit-e5社會e5 ng3望, i認為, ti7生活--nih實踐kap堅持是i chit-ma2會tang3做--e5, i會一直an2-ne做--落-去, 等待機會.

I特別講tioh8做兵e5 tai7-chi3. In tu2落部隊hit工, thiam2 kah beh死, hit暝khun3 kah tng好眠, soah kui連(lian2) hou7老兵叫起來『訓話』, khia7 i邊--a2-e5, 反應sio2-khoa2 khah慢, sui5 hong5 cham3落塗kha, hit-chun7 hoan7-se3 koh gong7神gong7神, hoan7-se3是無koa3目鏡, soah long2無擋, tiam7-tiam7看同窗--e5 hong5 phah, 輪到i e5時, 心內起tu7-lan7, thiau-kang boai3 ka7老兵應話, soah ma7 hong5 phah. 事後, i對ka-ti7 e5反應真kian3-siau3. 尾--a2 m7甘願, 專工chhoe7政戰--e5, ka7 in警告講, chit款無合理e5 tai7-chi3若koh發生, i be7放in煞.

I強調講, 做人ai3有正義感,「路見不平」be7-tang3 kek tiam7-tiam7, siang2做--e5 tioh8 tioh8-ai3 ka7 thin7, 若m7-tioh8一定ai3反抗, be7-tang3吞忍. 做人siong7重要--e5, 是ai3一致. Chit-e5社會hiah扭曲, ka-ti7 be7-tang3 kek m7知, tioh8-ai3堅持tioh8 kap m7-tioh8 e5道理.

I鼓勵goan2 chiah-e5少年--e5, 認為tioh8--e5 tioh8堅持--落-去, li2 teh做siaN2, 別人m7是無目chiu, 免驚行無路, an2-ne chiah會愈活愈爽快, ma7 chiah有才tiau7 ui3 ka-ti7開始, 改變chit-e5社會.

愛永遠be7 soah              蔡岱安
按呢e5一張批，我早就想beh寫--a，希望我所寫--e5 ，會tang3表達出我e5心意。
我定定teh想，親像你按呢疼我，beh叫我按怎無愛--你-neh？
Kap阿斐結婚了後，有一擺，我家己轉去台灣看你。Beh轉--來e5時，你堅持beh去火車頭送我。上車進前，你kap我相(sio)攬，chim我e5嘴phoe2。上車了後，我坐ti7窗a2邊，iat8手叫你先走。你khia7 ti7月台頂，攏無beh離開，我ka7手tah ti7玻璃窗a2，感覺真虧欠teh kap你相辭。
你突然間走--過-來，ka7你e5手kap我e5手相thah8，giah8頭對我笑，不管四圍e5人，用無聲e5話，隔一層窗a2門，m7甘對我「講」再會。火車開始慢慢a2 tin2動，你te3火車行，火車緊，就tui3行變走，hit年，你六十歲--a，細漢koh san2，鬢邊e5頭毛攏白--a，koh按呢toe3火車一直行、一直走。
車--裡e5人，真好奇，問--我：「伊敢是你e5老母？」
我搖頭：「M7是，是我e5 ta家。」目屎忍be7 tiau5，一直流--落-來。
咱「ta家新婦」，抑是講「母女」e5關係，真早就開始。阿斐大學畢業做兵以前，ka7我介紹hou7你。伊ti7我beh出國以前，請假出來kap我訂婚。
出國以後，我每兩禮拜寫一張批hou7外家厝kap你。外家厝e5批有去無回，顛倒你定定回批hou7我，鼓勵我這個猶未過門e5新婦，替我e5留學生活加油。
阿斐退伍了後也來美國。阮e5學業結束了後，你等待真久e5婚禮舉行--a，婚禮訂ti7我學期考試了後。我e5父母因為身體e5關係，be7 tang3來參加，你叫我安心，免煩惱，飛來Boston做新娘就好。你kap阿爸提早來美國準備，連我e5新娘衫，ma7攏替我準備好勢。
你定定講你是仝一日teh嫁查某kiaN2 kap娶新婦。
無m7 tioh8，我ti7你另外一個後生e5厝，你ka7我親像嫁查某kiaN2仝款，嫁--出-去。
婚禮hit日，你比我koh khah緊張。透早就來long3我e5門，叫我起床，親像親生e5老母，替我化妝、穿新娘衫，掛你送--我e5珍珠耳鉤、phoah3 lian7。你ti7我e5身軀邊，無閒chhih-chhih，koh照風俗，m7肯hou7新郎看著新娘，早早就催家己e5後生出門去教堂，ti7 hia慢慢a2等候新娘。
你koh叫你e5小弟來做「母大舅」，開新娘車。Beh去教會以前，你吩咐我ai3 kha3電話轉去台灣，感謝父母教養e5恩情。你也親嘴ka7我e5父母講，你ti7上帝e5面前下願，永遠會ka7我這個新婦當做查某kiaN2來疼。
你無白賊，婚禮結束了後，你牽我e5手，ka7我講：「kiaN2兒是上帝e5禮物，父母只是暫時看顧。今a2日，我e5 kiaN2 beh離開父母，kap你結合，成做一體，以後，就拜託你--a。」
婚禮了後，你就轉去台灣，m7 bat koh來美國，ka7後生放心交託hou7我。
你無來美國，阮只好轉去台灣看你。阿斐因為工作e5關係，be7 tang3 tak8年轉去看你，就派我做代表。雖然kan-na我一個人，你猶是三頓飯攏準備足phong-phai3，也無hou7我做家事，煮飯、洗碗、洗衫，你攏家己來，koh ka7我e5洋裝、外衫，偷偷a2熨hou7好，khng3 tiam3我e5眠床頭。
平常時，我一入門，你淺拖就theh8到我e5腳前來。聽著我起床e5聲，趁我teh洗嘴、洗面e5時，就開始hiaN5滾水、煮咖啡、準備早頓。食飽了，水果馬上切好送--來。我beh出門，你一直交代，m7-thang去熱--著，ai3坐計程車，m7-thang用行--e5。出外一入門，猶未坐--落-來，一大杯冰涼e5蜜茶就phang5來我e5面前。Kap你做伙去教會禮拜，你也是驚我熱--著，theh8週報，一直替我iat8風。行ti7路--裡，您攏beh牽我e5手，koh顧我過大路。暗時beh睏以前，你替我ti7房間內ka7蚊a2香點hou7好。半眠我起來便所，你馬上醒--起-來，問我敢有睏好？有hou7蚊a2咬--著-無？敢ai3 koh我點蚊a2香？抑是起來替我拍蚊？
真che7代誌，寫也寫be7完，hou7人感動，也無法度be7記--得。我親生e5老母，在生就定定對我講：「你e5 ta家真好，連我也無法度親像伊hiah-nih-a2周到，hiah-nih-a2疼--妳。」
七年前，我e5老母過身，hit時你家己e5翁婿 ，就是我e5 ta官也過身兩年--a。你一個人，透早坐火車來，toe3我送我e5老母到墓a2邊。棺柴beh tai5--落-去e5時，你牽我e5手，流目屎，kap我做伙向我e5老母相辭。
喪事了後，我陪你轉去台南。因為心內艱苦，一直睏無好，您hou7我過去kap你仝眠床睏，一直安慰我講，我be7孤單，因為我猶有你這位老母會繼續疼我。
Kap阿斐結婚十外年來，其實你家己ma7 bat遇著真che7苦痛。代先是阿爸tioh8癌，你驚阮煩惱，無ka7阮講，一個人恬恬照顧。爸爸過身了後，阮希望你來美國做伙toa3，你獨身e5大姊忽然間中風，你堅持beh留ti7台灣照顧伊。
今a2日，你七十歲--a，雖然阮每一禮拜攏會kha3電話hou7你，知影你身體健康，總--是也會煩惱。你顛倒安慰阮講，有一工，你一定會來美國，m7-ku2，m7是chit-ma2。你講教會生活無閒，上帝kap教會e5兄姊攏hou7你平安喜樂，而且大姨過身了後，你開始kap以前女中e5同學定時聚餐，每一禮拜攏做伙去關仔嶺洗溫泉、唱歌開講，生活快樂滿足，無需要阮擔心。
其實阮na2會m7知影你真正e5心思。你以前講--過，你結婚以後就kap ta家做伙toa3，中間也照顧過家己e5老母真che7年。翁a2某攏ti7 一間細間房間內，seh8來seh8去，無家己e5空間。真che7人「Che7年媳婦變ta家」了後，攏beh愛kiaN2兒新婦好好a2款待，但是你無仝，你不時teh替人想，會tang3獨立生活，就無愛oa2靠別人。
我m7是你e5親骨肉，koh有真che7缺點，就因為我是你後生所選--e5，你就一心一意、無條件按呢疼我。
Ti7阮e5婚禮，你kap阿爸送阮一本聖經，阿爸ti7頂面題字：「我設使若會曉講人kap天使e5語言，若無仁愛，我就成做響e5銅器，tan5 e5鑼鈸(lo5-poah8 )。我設使做先知，明白攏總e5奧妙kap攏總e5知識（chai-bat），koh設使有齊(chiau5)備e5信，夠額來移山，若無仁愛，我就無算做是啥物。我設使盡所有e5賑濟，koh獻我e5身軀hou7火燒，若無仁愛，就我無得到利益。仁愛是寬容、慈悲；仁愛是無怨妒；仁愛是無誇口、無行見笑e5事，無求家己e5利益，無緊受氣，無記得人e5 phaiN2，無歡喜不義，是kap真理相kap歡喜；凡事忍受，凡事相信，凡事ng3望，凡事吞忍。仁愛永遠be7無--去。」
婚後，真che7人攏o-lo2我kap阿斐是「模範夫妻」。阮這對平凡e5翁a2某，設使知影按怎ti7愛e5路程，互相扶持，互相相疼，互相原諒，he是因為阮有你這位「模範母親」，hou7阮會tang3一直攏teh感受著啥物是永遠be7無--去、永遠be7停soah e5疼。
多謝你！
求上帝繼續保守你！
你e5新婦寫 



 無仝e5文化 事件之因
Ti7莊腳所經歷著e5二二八事件		 黃永卿

1945年8月第二次大戰結束，日本離開台灣e5時，我個人是ti7莊腳西螺大漢e5小學生。因為hit當時e5台灣有美軍空襲，雖然是小學生ma7養成每日收聽收音機播送新聞e5習慣，對時事新聞消息，也會tang3瞭解一寡。
聯合國駐遠東軍事司令部麥克阿瑟司令官委託中華民國政府暫時託管台灣。蔣介石就委派陳儀做台灣行政公署行政長官來接收台灣，就是講台灣是受託管。咱台灣人ma7想講做戰勝國e5國民總比做戰敗國e5屬民khah好，所以熱烈歡迎陳儀帶來e5軍隊kap官員。鋛卻以戰勝國e5姿勢來接收咱e5台灣，完全無認為咱是鋛e5同胞。無想著伊chhoa7來e5是一批貪官污吏kap用步槍做揙擔來擔鼎盤e5戰勝國軍隊。我m7是崇拜日本，戰敗國e5日本兵仔雖然是ti7戰敗後猶未接收以前，兩人以上做伙外出e5時，ma7保持整齊e5腳步，但是戰勝國e5兵仔穿著無整齊、破糊糊! 行路e5腳步無整齊，也無精神，be7 tang3 ham戰敗兵相比。
戰爭才結束，去日本讀冊、做海軍工員、去南洋各地做軍人軍夫e5青年人陸續回台。台灣e5工業停頓，經濟活動有限，失業人口激烈增加，物資不足，商業活動只靠個人tui3莊腳褙食e5物件去台北抑是高雄去換物件，親像sat-bun5、蕃仔火、糖鹽、洋薰轉去莊腳賣，做烏市生理來過日子。這款日子表面上na2像有趁錢，金額算起來愈來愈che7,因為通貨膨脹e5關係，換轉來、買轉來e5物件愈來愈少。陳儀豬官e5德政，伊飼一尾通貨膨脹e5恐龍ka7大家e5財富食食去。因為通貨膨脹四萬舊台幣換一khou新台幣，大多數e5台灣人愈來愈散，生活愈來愈phaiN2過。
常常會聽人講抑是收音機播導：Hit當時，khah都市e5所在，攏有水道設備，真che7公共場所、公家建築物或是khia7家e5用水，對tau3 ti7壁e5水道頭一轉，所beh e5水就流落來。有人就去五金店買水道頭，對著壁出盡牛力將水道頭插入去，想講這一轉，beh lim e5用水就有。無想到轉來轉去，攏無水滴落來。想講是五金行賣phaiN2貨hou7伊，馬上轉去五金行kap鋛hoe，講店頭家賣伊歹物件。
暗時看著天房頂吊落來一條粗粗e5線，下腳結一粒玻璃球，房間就會光起來，輸人m7輸陣，伊ma7去電器行剪幾尺e5電火線，買一粒電火球，向天房頂一插。期待房間就會隨時光sih sih，結果ma7是大大e5失望。
坐火車、坐巴士m7付錢，去衙門辦代誌，公開愛紅包，紅包無來，代誌免講，這種情形發生真che7。
	我講che，m7是teh講笑話，是十出頭歲e5小學生所親身經歷著e5代誌，所感觸著e5是一種矛盾。做戰勝國e5一份子，咱台灣人e5生活，顛倒chiah-nih歹過。是按怎戰勝國來接收e5人員，ham咱台灣人chiah無仝款，用征服者e5心態來對待台灣人、管理台灣人。Ti7這款e5環境下，若是有風吹草動na2有be7造反e5代誌。
	1947年2月底，當台北發生賣薰e5查某人hou7人拍，引起遊行，koh擴大衝突e5消息透過電台廣播，請台灣人支持示威運動，示威運動就湠到台灣各地。Ti7西螺，真che7 tui3日本讀冊轉來e5年輕菁英，隨時去嘉義、彰化、台中各地響應。
	幾日後，聽講有設立一個「官民共同處理委員會」來和平處理這次e5事件。台灣人想講這件代誌會tang3和平處理，m7-koh行政豬肝陳儀只利用處理委員會e5設立做援兵之計，伊已經要求蔣介石派兵救援。無幾日後，國民黨軍隊tui3基隆港登陸，沿路殺進台北市。對手無寸鐵e5台灣人na2有可能kap成萬大軍相拚。然後開始掠殺台灣菁英。台灣菁英犧牲者會tang3以千來算，老百姓受害者無tang3統計，che攏是受蔣介石e5國民黨所詐騙來犧牲e5。西螺也有為著參與二二八事件被掠受刑走路犧牲e5。上出名e5就是五十外年前ti7日本被推選做台灣共和國總統e5廖文毅。可惜，伊晚節不保。
Ti7小小e5心靈想：「台灣ti7日本統治下e5五十年，台灣人講e5話，寫e5字，生活e5方式，已經無仝款，已經形成另外一個台灣文化。Ham唐山過台灣e5中國文化無仝款。」真che7人講二二八事件是因為族群問題來引起e5;其實是因為文化e5無仝所發生e5,事後才有族群問題，族群問題是二二八事件e5後果，咱be7使倒果為因。
二二八事件已經經過五十三年，這五十年來e5台灣由原住民、新舊移民e5四個族群，共同拍拚，享受無算十分完美e5自由民主繁榮e5成果，形成咱台灣e5新文化。Ham共產國家e5中國文化已經完全無相仝。有人講台灣ham中國是同文、同字、同文化。我講咱台灣人kap對岸e5中國人，雖然勉強講是同文，字已經有繁體簡体e5無仝，文化koh khah是無仝。兩三日前，中國講咱台灣若m7 kap鋛談就beh拍，這款土匪鱸鰻e5中國文化，m7是咱台灣人學會起來e5。將來萬一準做有一日，台灣被出賣，因為無仝e5文化勉強送做堆、送做伙，二二八事件就會不斷發生，台灣人就永遠受人欺負壓迫，無出頭天e5日子。今仔日為著紀念二二八事件所犧牲e5菁英kap先賢，大家應該來努力保衛咱e5台灣，防止hou7人出賣。
台灣文化萬歲！台灣萬歲！


台語新選組
庄kha gin2-a2
──彰化縣中小學教師母語(Holo話)研習成果

仁豐國小吳桃溫老師
早前tiam3 ti7 台北教冊，每一工看--著e5 long2是台北gin2 -a2 ，這pai2 調tng2來下港---田尾，看--著e5、教--著e5全庄kha gin2 -a2。台北gin2 -a2 kap庄kha gin2 -a2 真無sio -siang5。庄kha gin2-a2 chiaN5 kou2 -i3 ，見pai2看著老師long2感覺真phaiN2 -se3,頭le5 -le5 ，上課e5 時chun7叫in起來講話發表意見，tak8 -e5 tiam7-chut -chut na2  e2 -kau2 --e5,m7 講話koh一雙手m7 知beh khng3 tiam3 toh 位，叫in坐落來chim-chiok聽，一tap8-a2 久就kap別人chhi -bu2 -chhih8-chhuh8講be7 了，bih teh暗暗a2 笑，對這款態度kap反應實在感覺chiaN5 無奈！
Hioh  khun3時間，in就做夥chong5出去外口「快樂」，無論是跳索a2 、拍球、chhiang2        khou-a2 iah是走sio -jiok，tak8 -e5 long2 ma7 hoah kah大細聲i-o叫。Hit e5 時chun7,我ma7 感覺著in e5 歡喜kap愛chhit -tho5 ，be7 親像上課中hiah ke7 -ko5 。
放學e5 時chun7是全自動，鐘聲若響，冊phaiN7 -a2 已經chhoan5定，聽候老師講一聲「放學」，隨時走kah無看he人影，沿路行沿路go5 ，bong2   lo-so，挽花ma7 好，liah8 肚peh -a2 ma7 好，long2總無煩惱，siaN2 -mih車真che7 、會hong5  liah8 去賣、in long2無khng3 tiam3心肝底。若an2 -ni，in上煩惱siaN2 ？就是驚hou7 老師phah，因為「我的習題還沒寫」！
日頭漸漸tng2紅beh落海，tiam7靜e5 田園，寂靜e5 黃昏，kan -taN chhun兩、三隻toe3無著陣e5 白leng7-si beh tng2來hioh  khun3,有涼風吹--來，鼻著庄kha人hiaN5 柴e5 火薰味， hiah8--ni熟sai7,像一首詩，你beh toh chhoe7,toh位有這款仙境thang比。
P.S. 講師認真負責e5 態度值得o-lo2 ，每一pai2上課排一節學羅馬字，另外一節讀台語文，感覺khah輕鬆趣味。

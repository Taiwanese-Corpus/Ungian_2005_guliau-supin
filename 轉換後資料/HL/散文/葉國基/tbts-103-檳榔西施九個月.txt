檳榔西施九個月	葉國基

三冬前，會記得是中元普渡e5前二工，一陣pak8鐵筋e5工人攏teh準備拜拜，無愛去做工。大樓teh趕工，阿爸為著beh than3 khah che7錢繳死會，阿兄hit年也beh考大學，若是考--著，tioh8-ai3 koh khah che7錢，阿爸定定自願替人代工。因為無啥物經驗，giah8鐵枝a2 e5時，去hou7高壓電電kah半死。TaN三冬來，na2親像是一khou柴頭，倒ti7眠床，會喘氣，無目神，二枝腳ka2-na2雀鳥a2腳hiah細khou。建設公司e5 bau7頭無替阿爸辦勞保，有一工來厝--裡，theh8十萬khou hou7阿母，講伊生理ma7無好，kan-na有chiah-nih che7 nia7-nia7。阿母亦be7曉kap人計較。三冬來阿爸e5醫藥費開了了。每擺我kap阿兄學校beh註冊e5時，就看阿母牽二隻豬去賣。我讀私立高職e5費用ma7無俗。今年初，我實在be7使koh讀--落-去-a，因為我看阿母替人擔磚a2，轉--來koh ai3飼豬，身體na2來na2 be7堪--得，我決定辦理休學去chhoe7頭路。Tu2-a2好鄰長財--a ti7南崁庄有三個檳榔擔，chit-ma2聽講生理真好，想beh擴張變做10擔，愛我去鬥相kang7。
	Tu2-chiah開始e5時，頭家娘阿嬌a2姊教我攪石灰，切青a2。因為手尾力無夠，m7是切kah檳榔爛爛--去，to7是切著家己e5手，chng2頭a2 ma7用kah phong3-pha7，艱苦kah強beh死。後--來作慣勢，ma7 lu2來lu2熟手。本來鼻檳榔味攏想beh吐，chit-ma2 soah會曉ka7人推銷檳榔--a。
幾個月前頭家財--a忽然間變(piN3)一個空頭，講啥物同行競爭無改變be7使，就叫工人ka7檳榔擔改裝變真sui2，漆kah青青紅紅，吊一koa2塑膠花kap葉a2，也掛真che7五彩燈，真sui2真鬧熱，我看ma7是be7 bai2。無想著過二工，soah叫阮大家be7使穿牛a2褲，tioh8穿hit-lo7『熱褲』，講lu2短lu2好，衫e5胸坎口lu2低lu2好。Ma7叫in某阿嬌a2姊按呢穿。我食到taN 18歲，ma7猶m7-bat穿這款衫，ma7 m7-bat抹粉點胭脂。我足想beh辭辭--leh無愛作，m7-ku2想著阿母than3錢hiah艱苦，我每工ai3提早去店--裡化裝換衫。按呢koh無要緊，有e5人客會ka7人食豆腐，偷偷a2 ka7人摸--一-下。頭家叫阮ai3忍耐，koh ai3 ka7人客sai-nai。伊講按呢生理才會好，大家就有獎金。我會記得有一工，一個駛卡車e5運掌看著我，講beh叫我hou7伊作某，去伊e5貨運行記siau3，我險beh toe3伊去，想講按呢阮tau會khah改善。頭家娘叫我m7-thang hou7人騙--去。
	財--a後--來koh叫一個歌舞團e5查某經理來ka7阮訓練坐e5姿勢。講tioh8-ai3 khiau腳 ，大腿khiau一半出--來，na2看有na2看無，人客才會來。Theh8檳榔hou7人e5時，ai3  aN3-ti7人客轎車e5玻璃窗，衫穿lu2低lu2好。我每日khiau腳規工，到下班e5時腳麻kah擺--一-個擺--一-個 轉--去。
	M7-na7按呢，koh叫阮每一擔拚業績比賽，beh拚業績tioh8-ai3靠表現。Lu2有膽e5人生理就上好。報紙ma7 ka7阮報，講阮是檳榔西施。M7-ku2這款e5生活，我e5內心實在是足痛苦，我m7是這款腳siau3 e5人，ma7驚hou7熟sai7人看--著。我chit-ma2 than3 e5錢是阿母e5幾lo7倍，我若無作，厝--裡beh按怎？ 
	南嵌路二段，一直通到機場後門貨運站，原來kan-na有阮幾擔nia7-nia7，後--來拚出三十幾擔，大家na2裝na2 sui2，na2穿na2少。拚無外久了後，大家生理bai2--落-去，人客對檳榔西施亦khah無好奇。頭家忽然間koh想一個出頭，叫阮全部攏改穿歌a2戲衫，抹粉pak8頭鬃，衫e5錢伊出，動作ai3親像poaN歌a2戲e5形。我忽然感覺我na2親像一個小丑（thiu2）a2，隨人hoah啥就作啥。M7-ku2，我亦是甘願穿歌a2戲衫，ma7無愛穿『熱褲』kap lau3胸坎e5衫。


Tui3美國受攻擊看台灣     葉國基 

911美國受攻擊造成珍珠港空襲以來上大e5傷亡事件，Bush總統講che是戰爭行為。這擺恐怖份子e5攻擊，無用家己e5錢買飛彈kap飛機，顛倒是用美國客機攻擊in家己e5本土，這種無照理出牌e5攻擊，hou7人料想boe7到，na2像天災na2像人禍。除了恐怖份子kap部份e5中東人、中國人以外，全世界一片哀傷憤慨。
Tui3 911到taN已經一禮拜--a，咱有觀察著幾項代誌﹕ 
1、 遇著chiah-nih a2罕見e5慘案，美國無任何e5政黨或是政治人物進入災區「作秀」，ma7無國會議員kap媒體大聲細聲叫交通部長、情報局長落台，或是罷免總統等等e5代誌。全體官員kap人民一致聽候總統出面講話，全國人民所想--e5是按怎救人、善後kap反擊，無任何一人借著重大事件作個人秀kap政黨秀。
2、 媒體方面e5自我控制﹕美國媒體一開始，to7無為著搶「獨家報導新聞」來大量報導悽慘e5畫面。大家攏有一個共同想法，就是ti7真相猶未清楚以前胡亂猜測e5報導，顛倒會hou7整個社會產生衝突kap不安。美國e5媒體以in e5衛星設備並m7是無法度ti7一開始e5時搶拍鏡頭，總--是in知影媒體對整個國家社會e5影響kap責任。咱看台灣媒體，ai3學習e5實在太che7。恁敢無看著ti7 921地動e5時，某一間電視台e5記者theh8著mai-khuh強叫一個唯一逃生e5查某gin2-a2，問伊對父母be7赴逃生e5感想。啊！一個細漢查某gin2-a2 e5心靈會tang3受幾擺e5創傷？Koh有媒體搶ti7事件猶未清楚以前，就自認是法官，來作審判kap 煽動民心，ma7有媒體邀請一koa2特定立場e5所謂「學者」發表「拙見」。唉！台灣e5媒體ai3學習e5實在是太che7太che7--lah！ 
			             

火 金 姑
陳嬌蓮
Ti7 4月底到 5月初 e5 時chun7，是火金姑 e5 交配期，chiok che7 火金姑為著beh 傳thoaN3 in e5 後代，就趕緊 ui3 草埔 a2 飛--出-來chhoe7 in e5 對象，來行周公之禮。
有 1工，我 kap goan2 翁為著 beh 看火金姑飛來飛去、閃閃sih-sih e5 光景，就到山頂去過暝。
日頭落山 chin3 前，goan2 就去peh 山，peh 到暗頭 a2 e5 時，就感覺草埔有物件 ngiauh8-ngiauh8-ki2，koh 有 1點點 a2 光sih--leh sih--leh。
Ti7 hia 看 1下a2，看be7 清楚是siaN2-mih8，m7-koh 閃--1-下閃--1-下 真趣味，koh 過 1下a2，天色暗--落-來 e5 時chun7，si3-koe3 暗bong-bong，chhoe7 無路--a，aih-ioh！草埔 a2 kap 天頂long2 金sih-sih，kui 天頂、kui 塗kha 閃sih-sih，真親像 10月初10 teh 放煙火，實在有夠sui2--lah！
Goan2 2個 koh 行到山溝邊，Ouh！山谷內koh-khah 鬧熱，1閃 1 sih 閃sih-sih，na2 像有 1個城市 ti7 he 內底，真seng5『不夜城』 e5 夜景，有夠sui2--e5，be7 輸 ti7 草山頂看台北城e5 夜景，真正chiok sui2--e5。
暗時食飽了後，goan2 2個 the ti7 厝外 e5 草埔，koh-khah 趣味，火金姑ti7 goan2 頭額頂飛來飛去，na2 親像teh 跳舞hou7 goan2 看。
我想著細漢 e5 時，a母教我唸 e5 火金姑這條歌：
       
火金姑，15暝，
      請lin2 姨a2來食茶，
茶燒燒，配 kin 蕉，
      茶冷冷，配龍眼，
龍眼乾，用雨傘，叫 lin2 看，看siaN2-mih8？有siaN2-mih8？
看新娘，sui2-tang-tang，
      m7-koh 褲底破 1孔！

Ah，細漢 e5 美景 1幕 1幕浮 ti7 眼前，chiok sui2 chiok sui2，na2 親像火金姑hiah-ni7 親切，koh hiah-ni7 sui2--lah！假使時間會tang3 to3-tng2--去，m7 知beh joa7 好--lah！

【作者ti7 板橋新埔國小教冊，台語文基礎班結業學員】

《語e5世界旅行》
越南行踏
蔣為文
若提起越南? chiaN5濟人long2會想著越南ham美國相thai5 e5「越戰」,真少有人會注意著越南人ti7 leh追求獨立建國e5過程中，猶有一段長期ham中國、法國外來統治者相車拼e5歷史。越南人長期受中國e5影響，用漢字、讀中國e5古典經書、採用中國e5官僚制度等等?"中國化" e5程度無輸現此時e5台灣。若準「越南獨立」猶m7是得著世界各國承認e5明顯事實，中國hoan7-se3 ma7會ti7 hia hoah「越南自古就是中國不可分割e5一部份」。就是因為有來自中國e5侵略e5潛在危機?胡志明等越南獨立聯盟e5領導者chiah強力推行文字改革----廢漢字,改用羅馬字拼音系統（Quoc Ngu）,向望chiaN5 cho3抵抗中國e5基本防線。越南人這段反中國e5「越南經驗」一直吸引我e5注意?所以我利用97年歇熱(hioh-joah8) e5時陣走去越南?向望會tang3進一步瞭解越南e5「脫漢」歷史。
越南ui386年底以後採取門戶開放政策, 向望吸引外來資金thang改善國內e5經濟狀況。Chit項開放政策吸引 be7 少台灣人去越南投資做生理, 聽講現此時台灣佔越南e5外來資金e5第二名。我這擺去越南就是透過peN5-peN5從事台語文運動e5 sian-pai2----陳憲國兄e5 tau3-saN-kang7,提供我一寡越南e5資訊kap介紹我越南當地e5台商, chiah有法度順利進行。
我ti7 7月16號ui3桃園機場坐長榮航空, 按算飛到越南胡志明市。Teh等飛行機e5時陣,我看 be7 少身穿siat-chuh、短褲, 嘴裡koh ngauh-leh ngauh-leh e5中年人。我teh ioh, chia可能是ti7越南投資e5大頭家la-ou!?飛機起飛了,大約經過3點鐘, ti7長榮空服員用台語放送祝大家旅途愉快e5時陣,阮已經來到胡志明國際機場。
Tu2落飛機,就有kui2-a7位身穿越南傳統服裝e5服務小姐ka7阮迎接去準備好e5 ba-suh,載阮去機場e5入境室。Chit su越南傳統服裝,頂身是類似中國式e5旗袍,下身是褲裙,看起來put-li-a2有 in 家己e5特色。Ti7我停留越南hit kui2工,四界攏看會tioh8人穿這款e5服裝。
出機場了,就隨tng7著人安排來接我e5張先生。伊ka7我接去khah oa2胡志明市西邊e5華人區e5文華旅店。Ui3機場到旅店e5路lin,除了三不五時ham張先生開講以外,我攏一直探頭看窗仔外e5情境。窗仔外e5越南人ou-ou-kham2-kham2 ,有行路e5,有騎腳踏車、ou-tou-bai2 e5 , ma7 u7 thou-la-khuh雄雄ui3你後壁pouN一e5 然後真chhang3-chhiu駛做前去。就我所看e5,越南人e5交通工具主要以人力kap ou-tou-bai2為主,汽車主要是當作載生理人kap外國人客e5計程車。 in e5人力車大概有2種：一種是像一般e5腳踏車; 另外一種是像咱台灣e5三輪車,但是坐e5人ti7頭前,三輪車夫ti7後壁,抵好kap台灣e5倒peng2。 in e5三輪車除了載人之外, ma7載貨。載磚仔、載鐵支、載五金攏攏有。
阮e5車來到華人區e5時陣,沿路e5店頭有 be7 少用漢字寫e5 khang-pang2。我後來有問擔任我e5翻譯兼導遊e5越南少年家,Hoang,伊講現此時e5越南人除了老一輩受過漢學仔教育e5, chhun e5攏看無漢字。我所看khang-pang2用漢字寫e5店頭,攏是華人開e5,是當地越南人e5。
機場到文華旅店大約半點外鐘就會到, m7-koh彼工因為有落雨所以有khah慢到。文華旅店oa2 ti7十字路口e5邊仔,是一棟4(?) 層高e5樓仔厝,頭前有2擔「台灣檳榔」, 隔壁對面是一間台菜餐廳。阮到旅店, 張先生to7無閒teh kap服務人員招呼, koh交代 in ai3好好仔ka7我招待。因為我m7-bat有這種hong5招待e5經驗,soah害我歹勢kah。了後,我揀一間有2面窗仔,會tang3看2-peng5來往e5過路人e5房間。Sio2歇睏了, 準備出去外口seh-seh lau-lau leh。
我先ka7櫃檯小姐探聽一下仔附近e5狀況,soa3來to7一個人出去loa7-loa7-so5。咱台灣人雖然無像西方人按呢hiah好hong5認出來, m7-koh因為穿插kap對當地無熟e5關係,在地e5越南人猶是ioh會出講咱是外地來e5。伊若知影你是外地來e5,就會比手劃刀問看你有beh坐三輪車或者ou-tou-bai2無;賣物件e5就希望你ka7伊kau-koan買寡產品;有tang時a2一寡囡仔ma7會走來ka7你討物件或者銀角仔。
Hit暗,我就那行那看, 那看那行,後來行到一間「世界書局」。本底是干單beh買地圖nia7,入去seh8-seh8 e5了,發現有 be7 少趣味e5物件,像講"Tam-Nguyen Tu-Dien Viet-Nam"(越南尋源字典)、"Tu Dien Chu Nom"(字典字喃), 一寡記載漢字轉變做羅馬字e5字典,害我thiong3—個攏ka7買轉來。買soah,後來走去當地e5菜市仔食河粉。因為 be7 曉越南話,只好kap賣麵e5小姐ti7 hia比來比起,講beh摻che、摻he,比kah二個人攏起愛笑。一碗有豬肝、魚、蝦、海產e5河粉, chiah 5,000 Dong(美金5角),實在俗koh好食、大碗koh滿墘,害阮轉來台灣了siau3念kah。
轉來旅社了後,拍開電視那看那歇睏。當地e5電視台干單2、3台,而且真濟節目攏重複。有時你chit台看看leh,轉去別台soah發現he若親像看過a。 in e5節目內容chiaN5濟攏是越南式e5歌仔戲,也就是類似台灣e5歌仔戲,有講有唱。不過, 就我所看著e5, in 攏搬近代e5故事,無像台灣khah搬to7搬古早e5中國故事。
Keh-tng2-chai2,十點外起床, to7 koh準備出門。我拜託櫃檯小姐幫我叫一台三輪車, 講好價數載我toa3市內四界seh,一工攏總是20,000Dong(美金2箍)。越南e5三輪車是人坐ti7頭前,我因為第一擺坐soah無啥會慣習。後壁一個踏kah phi-phok-chhoan2 e5三輪車夫,人put-li2-a2 古意koh真盡責任。那踏三輪車那流汗koh那比手勢叫我看東看西。
我叫伊先載我去胡志明大學附近seh8-seh8-leh。一方面看越南e5大學校園生做啥款,一方面beh問看有hou7外國人學e5越南語課程無。胡志明大學有分kui2-a e5校區,就我所看著e5校園內e5建築物攏eh-tu2-tu2-a2 ,tak8間教室攏kheh kah攏是學生,整體e5感覺假若台灣e5高中校園。我一個人toa3校園內loa7-loa7-so5 ,想beh chhoe7看有人thang開講thang進一步瞭解越南人e5想法無,m7-ku2攏tu2 be7 著適當e5人選。大概是因為ai3用英語交談或者是有其他e5原因!?落尾有tu2著一位學生ka7我報講若beh知影越南語課程e5詳細, 著ai3去另外一個校園, chiah koh三輪車坐leh, iN-iN-oaiN- oaiN去西peng5 e5校區。語言課程e5資料theh8 soah,我就那比地圖那叫三輪車夫載我去附近e5 Saigon河kap動物園看看leh。
後來,ti7阮去參觀Nha Hat Tuanh Pho (市立戲院)e5路lin, tu2著一個騎ou-tou-bai2,號做Hoang e5少年家用英語ka7我問好,問看我ui3 to2-ui7來e5。到戲院了, Hoang簡單介紹chit棟四層樓高、法國式建築物e5歷史。伊那講那問看我需要伊做導遊無。我看伊英語會通,對越南歷史koh加減有摸,就theh8 30,000Dong hou7三輪車夫轉去歇睏,改chhiaN2 Hoang做我e5導遊。
Hoang chhoa7我看 be7 少物件,像講"Tru so Uy Ban Nhan Dan Thanh Pho"(市人委會辦事處)、「美軍市場」、"Bao Tang Chung Tich Chien Tranh"(美軍罪惡館),另外我ma7特別交代伊chhoa7我去看一寡舊廟寺kap墓仔埔。Tru so Uy Ban Nhan Dan Thanh Pho 是法國殖民時陣所砌e5建築物, 南北越分裂時期是南越e5總統府,現此時改做胡志明市e5一個辦事處。Ti7美軍市場內底有 be7 少越戰時代e5兵仔衫kap器材。像講,hit種圓圓,看起來thui5-thui5,真濟考古學家ma7 teh ti3 e5 ,越共e5帽仔, kap打游擊用e5草鞋(其實是塑膠做e5 )。Ti7美軍罪惡館參觀e5時陣, Hoang提起講 in 老父卡早因為bat替美軍做代誌, ti7共產黨統一南越了, hong5掠去坐kui2-a7年e5監。Hoang講起hit段歷史e5時,我soah雄雄想著,後擺台灣若獨立了ma7 theng-ho2 ka7「中正紀念堂」改做「蔣介石罪惡館」,將全台灣e5臭頭仔銅像攏集中toa3 chia,向望後代子孫會記得chit段外來統治e5歷史教訓。
Hoang chhoa7我看e5廟寺kap墓牌, 大多數攏改用羅馬字,干單其中一間「鳳山寺」猶維持 be7 少漢字。Ti7鳳山寺內底我看 be7 少柱仔koh刻「民國XX年XX獻」, 大概是ti7中國e5民國時代,信徒奉獻e5!?越南e5廟寺是按怎融合羅馬字koh無失去傳統味leh？原來 in 有2種模式：第一是直接照羅馬字e5書寫方式,若tu2著需要tiam3柱仔頂高直寫,仝款ui3頂高一個字詞、一個字詞寫落來。第二是將羅馬字變形,就假若咱刻印仔按呢,將每一個字詞修改做圓形或者四角形。按呢, m7管寫直e5 iah寫橫e5 ,攏kap廟寺e5 kui-e5感覺真四配。除了廟寺e5雕刻改用羅馬字體之外,我ma7看著kui2-a套羅馬字e5佛經。透過Hoang ka7師父問,知影現此時大部份出家人攏是讀羅馬字e5佛經, 真罕leh用漢字。
Ti7越南停留3工了, 我soa3 loe3 koh坐越南航空飛去泰國chhoe7朋友。這擺雖然時間有khah chhong-pong7, A2-koh hou7我對越南有進一步面對面e5瞭解,ma7趁chit-e5機會ka7我所看e5寫出來ham大家分享。

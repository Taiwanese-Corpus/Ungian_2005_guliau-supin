頭一pai2做a-ma2 e5心情

曾麗娟
TiaN7 -tiaN7 聽前輩e5 同事kap a-sang2 講起，講起in做 a公、a-ma2 e5複雜心情，kap當初時做老爸、老母e5滋味，無相像就是無相像：金孫、玉孫、心肝a2 孫，一直ka7惜命命，看做是ka-ti7 身軀頂e5 一塊肉，m7 甘罵、m7甘phah--無打緊，iau-koh驚i  iau2,驚i koaN5 ，驚i無歡喜，若愛食siaN2 ，恨be7 得將天頂e5仙桃ka7挽落來hou7  i 食……，因為chit種心理，所以koh 有人an2 -ni講：Hou7  a公、a-ma2 chhoa7 大漢e5 gin2-a2,long2 會khah m7 聽話、khah be7 受教、所以ng3 望做人a公、a ma2 e5人、tioh8 m7-thang siuN7  theng2  -seng7 孫a2,chiah be7 害著i e5未來。
最近大cha-bou2-kiaN2  chiaN5 gau5,ka7 gun2 生一個cha-bou2 孫，tu2 滿月了，就chhoa7轉來外家hou7 gun2 看看--le！Toa3十幾工，kan-taN 這十幾工，就hou7 gun2 做a公、a-ma2-- e5  歡喜kah tak8 日都嘴a2 開開，chim--一下！chim--一下！見著厝邊隔壁，就ka7人展寶：你看！gun2  cha-bou2孫有sui2--無！鼻a2  尖尖，目chiu大大蕊，嘴a2  koh  細細，joa7-a2  古錐--le！Kan-taN 抱--一下，就hou7  gun2  感覺chiok爽快。Gun2  hit-e5 老--e5一下抱著in孫，an2 -choaN2 講你敢知，i  an2-ni hiau-pai講：「Che是我e5 鑽石孫！」你ka7聽看mai7 ，比金孫koh  khah寶e5鑽石孫--ne！為著鑽石孫，gun2  tioh8 趕緊去百貨店、超級市場、文具店選買 一koa2 適合幼gin2-a2  e5物件，像開飲機、泡牛奶e5 奶矸、嬰a2  衫、世界童謠選集錄音帶，iau2 有beh hou7嬰a2聽e5音樂帶，內面包含siaN2-mih『睡眠音樂』、『睡醒音樂』、chhit-tho5音樂、『休閒音樂』、『益智音樂』…等等，上大e5 目的，就是beh hou7  gun2鑽石孫得著上好e5教育環境，ng2 望i 將來會tang2 做一個有lou7 用，對社會國家有貢獻e5 人。
Ah！天下e5 a公、a-ma2 long2 是kang7 款--e5 ！
Ah！頭一pai2 做a公、a-ma2 e5 心情實在有影chan2！
Ah！這種e5 滋味、你m7 知感覺會出來--無？
p.s.：講師蕭老師e5 講解、實在有夠清楚kap詳細、教材e5準備ma7 真用心koh  充足、多謝講師e5 費心！


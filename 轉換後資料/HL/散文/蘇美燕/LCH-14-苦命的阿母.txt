
苦命的阿母
蘇美燕

若想起阮的阿母，目屎道四淋垂。伊細漢的時陣，分予新竹南寮的討海人做新婦仔。
有一工，養父掠足濟魚仔返來，叫養母去煮予逐家食，煮好了後，大兄小弟一碗續一碗，養母也是食到笑嘻嘻，干那養父會毋甘伊無食，道儉伊的嘴，講伊稍等一下才食，養母知影養父是欲趁伊無置咧，才偷偷提予食，伊著挑工無愛出去，害鋛兩個人，攏無機會通食。到暗時，毋知按怎彼寡有食魚仔的人，腹肚遂痛到哀父叫母，趕緊送去醫生館，過無偌久道攏總死翹翹，干那養父佮新婦仔無死，彼陣的新聞刊到足大篇，養父落尾無法度，著給伊送返去生母兜。
返到生母兜，無偌久閣將伊送予親阿姨，置伊欲入學的彼一工，外口風雨足大，手內提著五鮮錢，歡歡喜喜欲去讀冊，掠準是有通好命，嗚！毋知是歡喜了傷過頭，遂用跳的去學校，那會知影跳到一個水溝仔邊，彼個五鮮錢遂落落去水溝仔底，哭返去厝內想欲chhoe7養母討，養母道講：你免想欲讀囉！道按呢害伊變成一個青瞑牛，這也是伊一世人上怨嘆的代誌！無通讀冊無打緊，逐工著愛做一頂笠仔，若做未好，養母道會用鐵尺給伊敲掌頭仔，想未到家己的阿姨，也會hiah呢酷刑！
人講媒人嘴胡lui3 lui3,養母貪著做親成的彼屏聘金濟，嘛無給對頭探詳細，道給伊講：彼個查甫gin2仔未bai2啦！生做佮恁大兄仝款懸况大漢；攏無問伊看有恰意否？道「烏魯木齊」給伊做予阮阿爸。阿母給我講：嫁翁彼工，外口天氣有夠寒，佇轎內寒到懼懼顫，恁外媽連兩領衫，嘛未出哩買予我，一落轎閣看著恁阿爸，人生無五尺懸，才知原來媒人婆講的，攏是無影無跡，去予人騙去囉！嘛是著愛認命啦！
嫁予孤囝真艱苦，大姑小姑攏總有七個，十嘴九尻川，定定嫌肝嫌腱，ta家耳孔輕兼雜唸，做了若無得伊的意，一支嘴道踅踅唸，罵到規輪趟，翁婿猶閣過頭條直，干那會恬恬看伊置房間內流目屎，也未曉去給伊安慰，所以，兩個人的感情無通偌好，好佳哉ta官有較疼惜伊。
雖然是足怨嘆咧，毋過，阿母猶原真拍拚，替人顧嬰仔、摒厝內、洗衫仔褲、洗被單、削藤仔、刺凸紗、做笠仔……，無所不至，逐項錢若無趁較濟通來湊相添；欲飼六個囝，那有hiah呢快活，阿爸趁的閣是死月給，阿母才著拚勢；做的有，食的無，到落尾身體堪未去，遂來致病，做了傷過超過，免講嘛會chiah早死。苦命的阿母，干若食到四十七，攏無好命著，叫阮怎樣未傷悲，阿母─阿母─我苦命的阿母，是按怎你那會chiah呢歹命，無通加活幾年，予阮好好也給你有孝，阿母！阿母！阿母！我苦命的……阿母……啊……。


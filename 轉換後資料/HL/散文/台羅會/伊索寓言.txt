伊索寓言
台羅會
1、牛寮內 e5 狗
一隻狗為著beh chhoe7 一個睏中晝 e5 所在，就跳入去牛寮內，倒ti7燒lo7 爽快 e5 稻草堆睏。
過無外久，牛e晡 e5 工課做煞，轉去牛寮想 beh 食草。這隻狗當 teh 好睏，去hou7 牛吵--醒，真受氣，就 peh 起來對牛一直吠。 牛若行倚，狗就想 beh ka7 伊咬。  
最後，牛姑不chiong 就放棄食草， oat --出--去。伊沿路行沿路 ngau7-ngau7 唸講：「家己睏 be7 好勢， koh 怪--我，m7 hou7 我食草！」
Ai3!人若無法度得著滿足，chhiang5在攏會怨嘆別人!
2、柴頭尪仔
Ti7古早，人攏會拜祖先、石頭公抑是柴頭尪仔，向望得著福氣。
有一個人定定拜in老父留--落--來 e5 柴頭尪仔，m7-ku2 伊猶原無得著甚mih福氣。伊一直求，一直求，ma7 是iau2 真歹運。
有一日，伊真受氣，行到柴頭尪仔 e5 面前，對紅架桌頂 ka7 chhia--chhia --落--去。Hit仙柴頭尪仔續斷做兩 koeh8,真濟銀角仔對柴頭尪仔 e5 腹肚內lin3 --出--來，落到滿四界。
 
3、討海人
一個 討海人giah8 一支 phin2 仔ti7溪岸邊 teh pun5,希望魚聽著 phin2 仔聲， 跳出來水面thang hou7伊掠，m7-ku2連一尾 ma7 無。伊就拋網落水，無外久，就網著真濟魚。伊koh ka7 phin2 仔giah8起來 pun5。伊那 pun5,魚仔那ti7網仔內跳來跳去。
「Ah！這擺我 pun5,lin2 就跳lah houN7 !」
「是lah !」一尾較老 e5 魚應講：「你若hou7 人控制 tiau5 leh ，就ai3照人 e5 意思行！」
4、飼羊仔 e5 囡仔
有一個飼羊仔 e5 囡仔 ka7 伊 e5 羊仔趕到山腳 e5 樹林去食草。伊歸日攏無伴，就想空想縫beh製造刺激。伊走入庄內，大聲喝講：「有野狼ouh！ 有野狼ouh！」庄內 e5人聽--著，隨chong5--出--來；有-- e5真緊就走到伊hia。這個囡仔感覺an2-ne實在有夠心適。過無幾日，伊就koh試一 擺。庄內 e5人iau2是共款走出來beh ka7 伊鬥相共。大家發現這個囡仔又koh teh 講白賊，攏真受氣。
過無幾日，樹林內chiaN5實出現一隻野狼。這個囡仔開始緊張，煩惱伊 e5 羊仔。這擺 伊當然比以前koh較大聲喝：「野狼來lah！ 野狼來lah！」M7-ku2,hia--e5已經hou7 伊騙過兩擺 e5人，想講：這個囡仔又koh teh 創治-- 人lah！無半個人beh chhap--伊。所以，野狼就 ka7 羊仔食了了，食到飽thong thong。
當這個 囡仔 teh 怨嘆無人鬥相共 e5 時，庄--nih8  e5 長輩 ka7 講：「準講你這個 pian2仙仔這擺 所講--e5 確實是真--e5,ma7無人會相信lah！」
 
5、少年賊偷 kap 伊 e5 老母
有一個 少年人因為做賊hong5掠--去，法官 ka7 判罪著坐監。Ti7 beh 關入監獄進前，伊要求見伊 e5 老母一面。
In 母仔子見面 e5 時，伊對老母講：「我想beh  ka7 你講細聲話。」 伊 e5 老母就行倚--去。In 老母一 aN3 頭，伊隨對老母 e5 耳仔 ka7 咬--落--去。邊仔 e5人看一下攏 chhoah 一tio5,罵伊是怎樣做chiah-nih8 粗魯無人性 e5 代誌。
伊應講：「這是伊 e5 報應！我細漢頭一 擺ka7人偷提物件轉去厝nih8  e5 時，伊 m7-na7 無責備--我、處罰--我，反倒轉笑笑a2  ka7 我講，無人會發現lah！就是因為伊，我今仔日才會變an2-ne！」
有一個牧師講：「婦人人ah，lin2 子講-- e5 無 m7著！上帝講：『教養囡仔著用合宜 e5 法，an2-ne 到老也be7歪斜。』」
6、獅 kap 老鼠
有一擺， 一隻獅 teh 睏，一隻老鼠仔 peh 起去伊 e5 身軀頂，走來走去。獅hou7 老鼠仔吵--醒，khi2-mou-bai2,就用大手 ka7 老鼠仔 hap--落--去，嘴koh 開~開~開，想beh  ka7 吞--落--去。
老鼠仔大聲哀求講：「大王ah！這擺 請你原諒--我，你e5恩情我會永遠記ti7 心肝內。無定有一日，我會當報答--你。」獅聽著起愛笑，「你這隻老u鼠仔脯，有甚mih 才調thang 報答--我leh ？」M7-ku2,獅猶原 ka7 老鼠仔放--開，hou7 伊走。
過無外久，獅跋落去陷阱。扑獵 e5人beh  ka7 活 leng3-leng3 e5 獅獻hou7 國王。In  ka7獅縛ti7樹仔腳，beh 去chhoe7 車來載。這陣，tu2好老鼠仔對hia 行--過，看著獅悲哀痛苦 e5 模樣，就走過去 ka7 獅身軀頂 e5 索仔咬--斷，真 iang7氣 ka7 講 ：「今，我已經報答你 e5 恩情lah！」老鼠仔就an2-ne  ka7 萬獸之王救走。
鳥會ti7 天頂飛，魚會ti7 水--nih8 泅，肚蚓仔會鑽土，老鼠仔會挖孔；人講：「Lam2 -lam2 馬 ma7 有一步踢。」M7-thang 看老鼠仔細隻koh 無物，小卒仔有時 ma7 會變英雄！
7、獅 kap 鼠
有一日，
獅 teh 睏，
一隻老鼠仔 m7 知死，
Peh去獅 e5 身軀頂走來走去。
獅hou7 伊吵--醒，
大手giah8起來 hap--落--去，
Sa 著鼠。
獅嘴仔 peh 到開~開~開，
想beh  ka7 老鼠吞--落--去。
老鼠大聲ai-ai hiN：
「大王ah！
饒我一擺 mai3  受氣，
將來我會報答--你。」
獅感覺真趣味，
 
He 是無可能 e5 代誌。
一心可憐--伊，
歸氣放放hou7 伊去。
無外久，
獅跋落陷阱--nih8 。
獵人ka7 獅縛ti7 樹腳邊，
beh  ka7 車去獻hou7 君王伊。
老鼠行--過看著獸王ai-ai hiN，
實在痛苦koh 哀悲。
老鼠嘴齒真利厲，
索仔hou7 伊咬斷--去，
萬獸之王hou7 鼠救走--去。
M7-thang 看鼠細隻koh 無物，
小卒仔 ma7 有一步取，
絕對 be7 忘恩koh 背義！
8、燕仔 kap 鳥仔
Che 發生ti7 一個庄腳所在。有一個人ti7田nih8作穡，teh ia7大麻 e5 種子。有一隻燕仔 kap真濟鳥仔ti7田nih8 跳來跳去chhoe7物食。燕仔講：「ai3注意hit  個人！」其他 e5 鳥仔問：「為甚mih？伊 teh 創甚mih leh？」 燕仔講：「伊 teh ia7大麻 e5 種子。大家ai3斟酌 ka7 所有 e5 種子攏總拾起來食hou7 清氣；若無lin2 會後悔。」其他 e5 鳥仔根本就無 teh ka7 聽。
 
過無外久，大麻種子ti7土nih8  puh-iN2，樹栽慢慢仔大欉成熟lah ，hou7人 ka7 提來編做麻索，chhiah 做網仔。真濟鳥仔攏hou7  chia-e5 網仔網--著。
燕仔講：「我kiam2 m7 是老早就講--過?」
是beh 較kut 力leh，ka7 全部 e5 種子消滅；抑是beh 囥leh hou7  puh-iN2、成長、大欉來害死家己？
9、四腳仔討beh ai3一 個君王
有一陣四腳仔toa3 ti7 一 個真適合in  toa3 e5 溼地。In 四界跳，烏白 sng2。M7管是 ka7 別人噴tam5 --去，抑是hou7 別人thun2--著，攏無人會chhoe7麻煩。日子過了真爽快，無煩無惱。 M7-ku2,in 感覺an2-ne   iau2 無夠理想，向望有一 個 君王 kap一套適合in  e5 規範，就 ka7 天神要求：「偉大 e5 神ah ！請送一個君王來統治--阮，hou7 阮大家有規矩。」
天神聽著in  e5 要求煞起愛笑，就 tan3 一大箍原木落去in  e5 溼地。樹箍落落去溼地 e5 時，發出真大 e5 水聲。Chia-e5 四腳仔一開始感覺真驚惶koh 真好奇，全部攏chong5 去水邊beh 看in  e5 君王到底是生做啥款。 
大家圍ti7 hia 等一段時間，看「伊」攏無動靜。有一、兩隻較勇敢--e5 就冒險倚近--「伊」，甚至大膽伸手去 ka7 摸，「伊」猶原無振動。Chia-e5 四腳仔英雄歸氣起li2「伊」e5 頂面跳 lang3-suh。其他 e5 四腳仔攏 toe3 in an2-ne 做。
過一段時日， chia-e5 四腳仔逐工無閒隨人 e5 代誌，根本無去注意著in hit 個君王，連講起 ma7  無！In 感覺che m7是in需要-- e5,所以in koh ka7 天神
 
要求in  e5 願望：「阮beh ai3--e5是一個正港 e5 君王，會當hou7 阮守規矩 e5 君王。」
這擺 天神真受氣，就送一隻大隻 La7-poe 做in  e5 君王。 La7-poe 即時 ka7 四腳仔攏拆食落腹。這陣，四腳仔想beh 反悔 ma7已經 be7 赴lah ！
願望是萬丈深坑，永遠無滿足 e5 時日。凡事著ai3比較--過才知好bai2 ，自然 e5 規範總比人為嚴格koh 殘酷 e5 規範較好。
10、山 teh 振動
有一日，有人注意著山 teh 振動，山頂 teh chheng3 煙。土地 ma7 teh phih8-phih8 chhoah，樹仔斷節倒--落--去，大石頭攏落落--落--來。大家攏感覺一定是有甚mih 恐怖 e5 代誌beh 發生lah。所有 e5人攏聚集ti7 共一 個 所在，看到底是甚mih 怪物beh 出現。In ti7 hia  khok8-khok8 等，m7-ku2甚mih 攏無出現。
後--來，有一陣koh 較激烈 e5 地動，一爿e5 山裂--開，裂一縫真大縫。全部 e5人攏目珠金金看到大嘴開開。路尾手，看著一隻足細隻 e5 老鼠仔，細 ka 粒仔 e5 頭對hit  e5 山縫伸--出--來，對in 這爿直直走--過--來。
有人喝講：「想be7 到chiah nih8 細隻 e5 老鼠仔竟然會造成山崩地裂！」
11、野兔 kap 四腳仔
野兔定定hou7 其他 e5 野獸逼殺到走無路， m7 知beh bih 對to2 位去。見若看著任何一隻動物接近，in 就會趕緊溜 soan。
有一日，in 看著一陣野馬走到真青狂。這款情景hou7 野兔真著驚。In 全部走tui3 附近 e5 湖去，想beh 做陣跳湖自殺，甘願死，也無ai3 koh 過這款驚惶 e5 生活。湖邊有一陣四腳仔看著野兔走倚--來，煞驚到攏總跳落去水--nih8 。 
有一隻野兔看--著，講：「事實上，代誌並無嚴重到需要跳水自殺。」
總有人狀況比咱koh 較 bai2!
12、雞 kak 仔 kap 真珠
作穡人 e5 門口埕，一隻雞 kak 仔gia5 頭展翼，ti7 一陣雞 noa5 仔--nih8 行過來，seh8 過去，真 iang7 氣 e5 款式。
伊雄雄發現粟仔堆-- nih8有物件 teh 閃sih 。伊歡喜到大聲喝：「Lin2 大家緊來看ou5!我chhoe7 著寶貝lah！」 就用尖尖 e5 嘴真出力 ka7 hit 粒金sih-sih e5 物件thong2 --出--來。原來是主人扑無去真久 e5 真珠。雞 kak 真失望，講：「你是主人 e5 寶貝；m7-ku2,我認為一粒粟仔比你koh 較寶貴。」
珍貴 e5 物件kan-taN對需要 e5 人才有路用。
13、野狼 kap 羊仔子
古早古早， 一隻大野狼ti7 寒天睏一大醒，tu2 起--來，腹肚真枵。野狼對山頂看--落--去，看著一隻羊仔子ti7 溪邊 teh lim水。伊真歡喜，想beh ka7 掠來食。又koh 驚人講伊強欺弱，就趕緊chhoe7 理由。
「Oe2!Oe2!可惡 e5 羊仔子！你哪會 ka7 我beh lim  e5 水 la7 驚人？」
「我無－我無－m7 是我！你ti7 山頂，我ti7 山腳，我哪會 ka7 你beh lim  e5 水 la7 驚人？」
「koh 有，舊年你用歹話 ka7 我罵，我iau2 未 kap 你理論！」野狼那講那對山頂chong5 落--來。
「冤枉！冤枉！M7 是我！我才出世六月日 na7-tiaN7。」
「An2-ne 一定是lin 老父，你ai3替伊食罪。」野狼講煞，開嘴就 ka7 食--落--去。
Ai3!Ai3!硬beh  ka7人定罪，免驚會chhoe7 無理由lah ！
14、狗 kap 水影
一隻狗仔拾著一塊肉，
大塊koh 肥軟，
真好食 e5 款式，
beh 咬轉去穩心仔 ge3。
來到一座柴橋頂，
看見水--nih8另外一隻狗，
嘴內 ma7 咬一塊大肥肉，
看--起--來iau2 koh 較好食！
一時貪心想beh ka7 搶，
目珠ka7 gin5,
開嘴 ka7 吠，
嘴內 e5 肉煞落落水。
Ai3!做人 m7-thang siuN 貪心，才 be7 「痟貪nng3  雞籠，雙頭空。」
15、獅 e5 主張
有一日， 獅、 狐狸、 豺狼 kap 野狼做陣去扑獵。In ti7 草原頂面走chong5 歸日，才掠著一隻鹿仔。In  ka7 鹿仔thai5 死了後，問題就來lah。這隻鹿仔ai3 an2-choaN 分才會公平？
獅大聲喝講，伊beh  tih8 全部 e5 四分之一。In 就 ka7 hit 隻鹿仔拆做四塊。 獅行過去企ti7 鹿仔肉頭前beh 做裁判。
伊講：「第 一個四分之一ai3送hou7 百獸之王；第二個四分之一ai3 hou7 做裁判-- e5;第三塊是我-- e5,因為我參加這擺 e5 扑獵；尾仔這塊，我想beh 看lin2 甚mih 人敢 ka7 提去食！」
「Hngh8!」狐狸真不滿行離開。那行那 seh8-seh8 唸：「阮願意 kap 你做陣扑拼，m7-ku2 你無應該家己享受成果。」
16、狼 kap 鶴
一隻狼 teh 享受伊 e5 獵物。無張持，一支骨頭 khe5 ti7 嚨喉管--nih8,吞 be7落--去，ma7 咯 be7 出--來。伊感覺嚨喉真疼，真痛苦。Ti7 hia chong5 來chong5 去， 那chong5 那ai。伊四界去討救兵。伊講若有人會tit thang  ka7 hit 支骨頭提--出--來， m7 管甚mih 條件，伊攏願意答應。
一隻鶴講beh 試看 mai7。伊叫狼倒--落--去，ka7 嘴開hou7 大大個。鶴 ka7 長長 e5 尖嘴管 kap 頷頸伸入去狼 e5 嚨喉管--nih8,ka7 hit 支骨頭挾--出--來。鶴對狼講：「Kiam有影講我beh ai3 tih8 甚mih 物件攏會使-tit ？」
狼牙仔 giang3-giang3,用陰沈 e5 聲，講：「你ai3知足ah lah ！你 ka7 你 e5 頭囥入去狼 e5 嘴內，會當平安縮--出--來，an2-ne kiam2無夠好運？這款報答敢iau2 無夠額？」
壓霸 e5 人是無可能會感恩--e5。
17、查甫 人 kap 伊 e5 兩個某
古早時代，查 甫 人會使有幾 na7 個 某。一個 中年人有一個老某 kap 一 個少年某；兩個某攏 kap 伊足好，ma7 攏希望得著翁婿 e5 疼惜。
當這個查甫人頭毛漸漸變phu2 色 e5 時，少年某真無歡喜，因為伊無ai3伊 e5 翁婿看--起--來 siuN 老。所以每暗伊攏利用 ka7 翁婿loah8 頭毛 e5  時，ka7  白頭毛挽--起--來。M7-ku2較老 e5 某真歡喜看著伊 e5 翁婿頭毛漸漸變phu2 色，因為伊無ai3 hou7 人掠做是翁婿 e5 老母。所以，伊每早起攏利用整理翁婿頭毛 e5  時陣，盡量 ka7  濟濟 e5 烏頭毛 chhoah--起--來。結果，這個查甫人無外久就無半支頭毛lah！一粒頭殼金sih-sih ，像電火球仔。
有得，就有失。
18、奶母 kap 野狼
「恬--去！」一個奶母 ka7 坐ti7 伊腳頭 u e5 囡仔an2-ne 講：「你若koh 哮，我就 ka7 你 tan3 hou7 野狼食！」
真tu2 好，有一隻野狼tui3 窗仔外行--過。伊聽著 chia-e5 話，就bih  tiam3 hia 等。「我今仔日e5 運氣真好！」 伊an2-ne 想：「無外久，hit 個囡仔一定會koh 哭，an2-ne 我就有囡仔肉thang 食lah！我已經真久無食著chiah-nih8 好料--e5 lah！」
伊就恬恬ti7 hia 等，koh 等，直直等，khok8-khok8-a2等。等到囡仔koh 開始哭，野狼就倚來窗仔口，掠奶母金金看，尾溜一直搖。想 be7 到奶母煞 ka7 窗仔門關--起--來，走去討救兵。厝內 e5 狗仔攏chong5 出來攻擊野狼。 
「Ouh！」野狼那走那講：「人類 e5 話是 be7 tit thang 相信--e5。」
19、龜 kap Lai7-hioh8
有一隻龜足想beh 換一個toa3 e5 所在，就要求 lai7-hioh8 chhoa7 伊去chhoe7 新厝。龜答應事後beh 好好仔報答--伊。Lai7-hioh8 就用腳爪 ka7 龜掠 tiau5  leh ， 飛上天四界去chhoe7 。
Ti7 路nih8 in tng7著一 隻烏鴉，烏鴉 ka7 Lai7-hioh8 講：「龜肉真好食neh 。」「 M7-ku2 ，」Lai-hioh8應講：「龜殼 hiah teng7,beh an2-choanN2食？」「岩石利koh  teng7,會當 ka7 龜殼撞hou7 破。」 Lai7-hioh8 得著這個暗示，就 ka7 龜tui3 半空中 tan3落--去。龜殼撞著岩石，chiaN5 實破--去。Lai7-hioh8 kap 烏鴉兩個就穩心仔食一頓豐沛 e5 龜肉餐。
絕對 m7-thang 烏白相信別人，隨便向望人幫贊。
20、兩隻蟳仔
有一日，天氣真好。兩隻蟳仔出門beh 去海邊 e5 沙埔 thit-tho5。
「An2 子--e5,」老母講：「你an2-ne 行路無好看。行路著ai3直直行，m7-thang 行坦橫。」
「An2 娘，拜託你先行hou7 我看，順續 ka7 我教。」蟳仔子an2-ne講：「你若做會到，我就 toe3 你做。」
做好模樣是上好 e5 教育。
21、穿獅皮 e5 驢仔
一隻驢仔看著一領獅皮。He 是扑獵 e5人 ne5 ti7 外口beh 曝hou7乾--e5。這隻驢仔 ka7  hiahN 起來穿，大扮大扮行轉去伊toa3  e5 庄nih8。行到位 e5 時，庄nih8 e5 人 kap 精牲掠準伊是真正 e5 獅，攏驚到 phih8-phih8-chhoah，閃到無看見影。伊感覺真 iang7、真風神。一歡喜，就開嘴叫出聲。
這時，大家才發現原來是伊。主人khi mou7  bai2,就giah8 棍仔 ka7 摃。一隻狐狸倚去伊 e5 身邊 ka7 講：「聽你 e5 聲就知影你是甚mih 人。」
Sui2 衫會tit thang 遮人 e5 目，m7-ku2 言語會洩漏憨人 e5 真面目。
22、旅行 e5 人 kap 熊
兩個人做伙去旅行，行過樹林 e5 時陣，一隻熊雄雄chong5 出--來。行ti7 頭前hit--個，隨 peh 上樹仔，ka7 家己藏 tiam3 樹椏nih8。另外hit --個 be7 赴thang 閃避，就歸身人 phiaN 落去仆ti7 塗腳。
熊chong5 來到伊身邊，aN3 落去ka7 鼻鼻leh，kan-taN搖頭，「Hou5 N ~ 」一 聲，就離開。
樹頂hit--個落--來， 行倚伊 e5 同伴，笑笑仔ka7 問講：「Hit 隻熊--先--生到底對你講甚mih ？」
「伊 ka7 我講，ti7 危險 e5 時，做伊溜 soan e5 朋友，絕對 m7-thang  koh  kap 伊交陪。」
23. 獅、狐狸、kap 別 e5 野獸
 有一工，獅講伊病到tit--beh死lah ，叫所有 e5 動物攏來聽伊 e5 交代。
 
山羊來到獅 e5 洞口，企 tiam3 hia，聽伊講一睏。綿羊 ma7 來ti7 hia，iau2 未離開。Koh 有一隻牛仔子 ma7 來lah，大家攏beh 來聽大王 e5 交代。
無外久，獅有較好lah，伊出來到洞口，看著狐狸ti7 外口teh 等候。「你哪會無入來看--我？」 獅問狐狸。
「大王ah ，請你諒解。」狐狸講：「我看著濟濟動物 e5 腳跡，kan-taN有入--去--e5 ，無出--來--e5 。Ti7入--去 e5 動物iau2 未出--來進前， 我iau2 是留 tiam3 外口較妥當。」
Beh 中計較緊，beh 脫身較oh。
24、驢仔 e5 頭腦
獅chham狐狸同齊beh 去扑獵。 狐狸煽動獅，叫人去招驢仔做陣去。 驢仔聽講大王beh  kap 伊交陪，真歡喜，隨去。
M7-ku2 等伊到位 e5 時，獅隨 ka7  驢仔 khian--死，對狐狸講：「Che 就是咱 e5  暗頓。你先顧leh！ 我beh 去睏--一--醒。你若敢動我 e5 驢仔， 你就該死。」
獅行走，剩狐狸ti7 hia 等；等真久無看見獅轉--來，狐狸就偷偷仔ka7 驢仔 e5 頭腦食掉。
獅轉--來 e5 時，看驢仔 e5 頭腦無--去，大聲問狐狸講：「驢仔 e5 頭腦to2 位去?」「頭腦？大王啊！伊本來就無頭腦lah ！若有，伊就 be7 落ti7 你 e5 陷阱louh ！」
巧！狐狸這句話應了真sui2 氣！
25、Lai7-hioh8 Kap 箭
有一隻 Lai7-hioh8 ti7 天頂飛，雄雄聽著箭聲「siu2 」-- 一 --下，伊知影家
 
己已經hou7 箭射--著，受重傷，tit-beh 死lah。
伊 e5 雙翼 phiat8--leh 、phiat8--leh ，慢慢仔墜落塗腳，空嘴 e5 血 chhop8-chhop8 滴。伊 aN3  頭看hit 支射著伊 e5 箭，想 be7 到箭尾縛--e5竟然是伊家己 e5 羽毛。
「Aih-iah !」 伊ai 一聲，就an2-ne 死--去。
對手用來扑咱 e5 武器，定定是咱家己送hou7 --伊-- e5。
26、賣牛奶 e5 查某囡仔
Patty 是賣牛奶 e5 查某囡仔，伊頭殼頂gia5 一桶牛奶beh 去市仔。 伊那行那按算賣牛奶 e5 錢beh an2-choaN2用。
「我beh  ka7  Brown買寡雞仔，」伊講：「In 會逐工生雞卵；我beh  ka7 卵賣hou  Parson  in 某。賣雞卵 e5 錢，我beh 提來買一 su 新衫 kap 一頂sui2 帽仔。我若粧hou7 sui2 sui2 去市場，hia  e5 少年家絕對攏會相爭來chhoe7 我開講！Polly Shaw 定著會看到目孔赤，he 是in 兜 e5 代誌，我才無 teh 驚--伊。我就 ka7 看-- 一--下，頭殼越對邊仔去。」
伊那講那越頭，桶仔煞落--落--去，牛奶chhia倒了了。
伊只好轉去厝，ka7 阿母講牛奶chhia 倒 e5 因端。
「Ah！ 憨囡仔，」阿母那 ka7 安慰，那 ka7 拆明：「雞仔子iau2未孵--出--來進前，be7 當按算tit 。」
27、貓仔新娘
有一工， 天神 teh相cheN3，講動物 e5 本性kiam2有可能會改變。
 
Jupiter講：「會！」  M7-ku2,Venus 講：「Be7 ！」
所以，in 決定beh 試驗--一-- 下。Jupiter ka7 一隻貓仔變做一個查某囡仔，安排伊去 kap一 個少年家結婚。
結婚式真盛大，大家攏真歡喜新娘 e5 表現 ma7 hou7 大家足o-lo2。大家做陣食腥臊 e5 時，Jupiter ka7 Venus 講：「你看，新娘表現了誠好。啥人會知影伊昨昏iau2 是一隻貓仔？ 伊 e5 本性定著已經改lah！Kiam2 m7 是leh ？」
「等一下，」Venus 應一聲，就變一隻老鼠出--來，放入去厝內。新娘一看著老鼠，就對椅仔頂跳--起--來，chong5 對老鼠去。
「Ah ！ 你看，」Venus 講：「我講了無 m7 著，動物 e5 本性無可能會改變！」
28、馬仔 kap 驢仔
馬仔 kap 驢仔同齊 toe3 主人出門。馬仔穿插真sui2 ，沿路行沿路跳弄，心情真輕鬆。驢仔揹重物真食力，沿路行沿路 phiN7-pheN7 喘，心情真鬱卒。  
驢仔吐一個大氣，an2-ne  ka7 馬仔講：「我若是你就好lah！歸工食飽飽，閒仙仙，koh thang 穿到sui2 tang-tang。」
第二工，有一場大戰役。上尾擺出戰 e5 時，馬仔著重傷，倒ti7 路邊tit-beh 死lah。驢仔行對hia 過，看著馬仔kan-taN chhun一點仔氣絲仔，感覺伊真可憐。
「我錯lah！」 驢仔講 ：「iau2 是平凡較安全。」
29、Pun5 鼓吹--e5
一個軍隊 e5 鼓吹手ti7 戰場 e5 前線hou7 敵人掠--去。
 
敵人beh  ka7  處死，伊 ka7 求情：「我並無 chah 武器 kap lin2 作戰，kan-taN  pun5  鼓吹 nia5,是an2-choaN2 beh  ka7 我thai5 --死？」
「你雖然無親身作戰，」敵人應講：「m7-ku2,你鼓吹koh 領chhoa7 lin2  e5 軍隊 kap 阮作戰。」
出嘴 be7 輸出手。
30、小丑仔 kap 庄腳人
庄腳鬧熱  e5 時，有一個小丑仔 teh 表演模仿逐種動物 e5 叫聲，逐個攏看到笑哈哈。上路尾，伊koh 學豬仔ki ki 叫，學到足成。看鬧熱 e5 人攏想講伊身軀定著有藏一隻豬仔。
M7-ku2,有一個外庄人企ti7 邊仔講：「He 哪是豬仔 e5 叫聲！一點仔都無成。 明仔再我才hou7 lin2 聽看豬仔 e5 叫聲是生作啥款。」
隔轉工，hit 個人chiaN5 實 peh上舞台，頭殼犁犁，學豬仔ki ki叫，叫無停koh 真噪耳。觀眾聽了真失望，攏 ka7 罵，koh ka7擲石頭仔叫伊恬--去。
「Lin2 chia  e5 gian3 頭--e5!」伊開嘴大聲嚷：「Lin2 到底是bat啥！」伊那嚷那 ka7 藏ti7 裘仔內 e5 豬仔子掠--出--來，手 ka7 豬耳仔 khiu2-tiau5-tiau5。原來是正港 e5 豬仔 teh ki ki 叫。
假--e5 通人o-lo2 ，真--e5 人煞嫌臭臊。
31、狐狸 kap 山羊
狐狸歹運跋落深井，跳 be7 出--來。
無外久，山羊對hia 行--過，問狐狸ti7 下面 teh 創啥。
 
「Ouh！你kiam2無聽人講？」 狐狸an2-ne  ka7 應：「beh  kho2岸lah！我 m7 才會跳落來 chia，ti7  chia 免驚會無水。你哪 m7 同齊來？」
山羊斟酌考慮一下仔，就跳入井內。狐狸隨 peh上伊 e5 kha-chiah  phiaN，腳踏伊 e5 長角，就an2-ne 跳出井外。
「再會lah！朋友！」 狐狸講：「後擺ai3會記得，千萬 m7-thang相信落難 e5人。」
32、庄腳人 Kap 蛇
一個庄腳人 e5 子 踏著一尾蛇 e5尾溜，蛇越頭 ka7 咬--落--去。In 後生就an2-ne 死--去。做老父--e5 一下掠狂--起--來，提伊 e5 斧頭去 jiok 蛇， ka7蛇 e5 尾溜tok掉一節。自hit 時起，蛇開始去咬庄腳人飼 e5 精牲，造成庄腳人真大 e5 損失。
這個庄腳人想講an2-ne  m7是勢，無 kap 蛇講和 be7 用tit。伊就準備一寡仔食--e5 kap 蜂蜜，來到蛇 e5 巢窟，ka7 蛇講：「咱來 ka7 冤仇放hou7  be7 記tit ，互相原諒。你咬我 e5 精牲，是為著beh 報仇，因為我 ka7 你 e5 尾溜tok斷。M7-ku2,你咬死我 e5 後生，我報仇 ma7 無啥 m7著！今，咱互相無相欠債，是an2-choaN2咱 be7當做朋友leh？」
蛇講：「Be7 當！ Be7 當！Ka7 你 e5 物件提--轉--去。Lin2 後生hou7 我咬--死 e5 代誌你無可能 ka7 放 be7 記tit，就親像我 be7 當放 be7 記得我 e5 尾溜hou7 你tok 斷共款。」
已經造成 e5 傷害，會當原諒；m7-ku2,無可能放 be7 記得。
33、庄腳老鼠 kap 都市老鼠
有一隻都市老鼠去chhoe7 伊toa3 ti7 庄腳 e5 親情。庄腳老鼠老實koh 條直，伊真愛這個都市親情，熱情 ka7 款待。伊案內都市 niau2 鼠食敏豆、 臘肉、chhi3-suh kap 俗 phang2。
這個 都市老鼠用尖鼻仔 ka7 chia-e5 庄腳食物鼻鼻leh，講：「我實在 be7 當了解，你哪會當忍受chiah-nih8歹食 e5 食物。M7-ku2,這是一定-- e5,ti7 這種庄腳所在，你 be7 當向望有甚mih 較好 e5 物件thang 食。」
「行--lah ！Kap 我做陣來去都市，我beh hou7 你看 mai7 leh，an2-choaN2才是正港 e5 生活。你若ti7 都市toa3 --一--禮--拜--仔，你就會感覺講，奇怪，以前哪會ti7 庄腳toa3 會 tiau5?」
天beh 暗 e5 時，這兩隻老鼠就來到都市。都市老鼠真有禮數，講：「經過 chiah 長 e5 路途，你一定想beh 食 一寡仔點心lah。」講煞，就chhoa7 庄腳 老鼠入去一間真大間 e5 灶腳。Ti7 hia，in 看著真濟腥臊--e5,就大嘴大嘴開始食雞卵糕、菜燕 kap 其他 e5 好食物仔。
無張無持，in 聽著奇怪 e5 叫聲。庄腳老鼠真緊張，問講：「He 是甚mih 聲？」都市老鼠 ka7 應講：「He 是厝內 e5 狗 仔 teh叫 na7-tiaN7。」「甚mih！？」 庄腳老鼠大聲喝--出--來：「我才無ai3 ti7 食暗頓 e5 時聽著這款音樂！」這個時陣，門雄雄開--開，兩隻狗仔衝--入--來， in 就趕緊 soan--louh。
庄腳老鼠講：「我beh 來轉lah ！」 都市老鼠講：「哪會 chiah 緊就beh 走？」「我甘願轉去庄腳穩心仔食豆仔 kap 臘肉，ma7 無想beh  tiam3 都市提心吊膽食雞卵糕、lim  bih-luh。」
34、狐狸 kap 烏鴉
有一擺， 一隻狐狸看著一隻烏鴉歇ti7 樹枝，嘴咬一塊 chhi3-suh。伊誠歡喜，想講：「這好親像是為我準備--e5。」
伊行到樹仔腳，喝講：「Gau5 早，烏鴉小姐，你今仔日看--起--來真sui2。你 e5 毛是hiah-nih8 a2 烏金，目珠是hiah-nih8 a2 光。我想，你 e5 聲一定 kap 你 e5 外表共款，比其他 e5 鳥仔koh 較好聽。唱一條歌hou7 我聽看 mai7 leh，我就會tit thang 肯定你就是鳥類 e5 歌后。」
Hit 隻烏鴉就 ka7伊 e5 頭gia5 懸懸，開始大聲a a 叫。M7-ku2,ti7 伊開嘴hit 當陣，hit 塊 chhi3-suh 煞落落塗腳，hou7 狐狸咬--去 louh。 
狐狸講：「An2-ne 就對lah ！Che 就是我beh  tih8-- e5。既然你送我一塊 chhi3-suh，我 ma7 送你一句話。『M7-thang相信烏白 ka7 你褒、烏白 ka7 你巴結 e5 人。』」
35、破病 e5 獅
一隻破病到tit-beh 死去 e5 獅，倒ti7 伊家己 e5 洞口，kan-taN chhun一屑 仔氣絲仔。附近 e5 野獸攏來圍ti7 伊 e5 身邊。獅愈無氣力，in 就愈倚近--伊。
Chia-e5 動物看著獅強beh 死--去， 心內想講：「報仇 e5 時機已經到lah！」 山豬用伊 e5 長牙 ka7 獅 tuh--落--去，牛 ma7 用伊 e5 角 ka7 獅tak --落--去。獅猶原攏無半滴氣力thang 抵抗，be7振 be7 動倒ti7 hia。
這時，驢仔感覺獅已經對伊無危險性lah，就尾溜向獅，用腳蹄仔對獅 e5 面踢--落--去。
獅大聲哀，講：「受著這款 e5 侮辱實在是比死koh 較痛苦。」
 
Ah！Kan-taN軟弱無膽 e5 人，才會去攻擊tit-beh 死 e5 頭王。
36、驢仔 Kap Chhit-tho5 狗
有一工，一個作穡人來到伊飼精牲 e5 寮仔，看伊 e5 精牲。寮仔內有一隻伊上合意 e5 驢仔。這隻驢仔逐工食飽閒閒， 載主人四界去chhit- tho5 。
這遍，主人 chhoa7 驢仔 kap 一隻 chhit-tho5 狗仔做伙出--去。這隻狗仔真歡喜，ti7 主人 e5 身邊跳來跳去，koh 用舌舐主人 e5 手。主人坐--落--來，對伊 e5 落袋仔 jim5 好食物hou7 狗仔食。狗仔跳上主人 e5 大腿，hou7 主人 ka7 搓耳仔，歡喜到直直nih 目珠。
驢仔看ti7 眼內，開始滾 liong3,liong3 開縛ti7 身軀 e5 索仔，學狗仔gia5 頭大步大步直直行。主人看一下忍未tiau5 煞笑--出--來。 驢仔歡喜一下，行倚主人e5 身邊，ka7 前腳搭ti7 主人 e5 肩胛頭，想beh  peh 上主人 e5 大腿。
這時，主人 e5 長工趕緊giah8 棍仔對驢仔 e5 身軀 ka7--落--去，講：「烏白來！你 teh 滾甚mih sng2 笑！」
37、鹿仔 kap 扑獵 e5 人
有一擺 ，鹿仔ti7 水池仔邊 teh lim 水。伊看著水nih8 家己 e5 形影，o-lo2 講：「beh 去to2 位chhoe7 像這款chiah nih8 sui2 koh 高尚，親像一頂王冠 e5 鹿角leh ？我希望koh 有美麗 e5 腳來配我 e5 王冠 。我 e5 腳siuN 瘦、 siuN 細箍，有一點仔可惜。」
這個 時陣，扑獵 e5 人tu2 好到位。「siu2 」--一--下，一枝箭Tu2好射到鹿仔e5 後壁。鹿仔起腳就走。
鹿仔靠伊嫌細箍 e5 腳隨走到hou7 扑獵 e5 人看 be7 著。無張持煞走入去隘隘 e5 樹林內，高貴 e5 鹿角hou7 樹椏 ke5-tiau5 leh，就an2-ne  hou7 扑獵 e5 人掠--著。 
鹿仔那哭那講：「Sui2 koh高尚 e5 物件，無一定有路用；有路用 e5 物件，咱顛倒看be7 上目。」
38、夜婆
鳥類 kap 獸類有一場足大 e5 衝突teh beh 爆發。兩爿e5 軍隊 teh 集合，準備beh 相戰 e5 時，夜婆三心兩意m7 知beh 加入to2 一爿。
一陣鳥類飛到伊歇 e5  樹仔頂， ka7 講：「Kap 阮同齊來去。」 伊應講：「我是獸類。」 
過無外久，一 寡獸類行到伊歇 e5 樹仔腳，gia5 頭ka7 講：「Kap 阮同齊來去。」M7-ku2,伊講：「我是鳥類。」
好佳哉，後--來兩爿無相戰，衝突得著和平解決。大家攏真歡喜做陣teh 慶祝。夜婆就走去鳥類hia，想beh chhap --一--腳。M7-ku2,in 無歡迎--伊。伊翻頭koh 走去獸類hia，煞hou7 獸類扑，險險仔hou7 in 活活扑--死。
夜婆走到真狼狽，無面thang 見人，講：「我chit-ma2  知影lah！雙腳踏雙船，雙頭無一 ngauh。今，我已經無半個朋友lah ！。」
39、火雞 kap 孔雀
有一隻火雞大膽走入去孔雀 e5 地盤。 伊看著真濟孔雀毛，he 是孔雀換毛 e5 時落落來--e5。伊 ka7 孔雀毛縛ti7 尾溜，假影家己是孔雀，足有自信
 
大扮大扮行去孔雀hia，想beh kap in 做陣。
當伊行倚 e5 時，hit  陣孔雀隨發現伊是假pau5--e5;就歸陣走去 ka7 啄、ka7 thong2;koh ka7 伊縛ti7 尾溜 e5 孔雀毛攏poeh8-poeh8--落--來。火雞真見笑，m7 敢轉去伊 e5 同伴hia 。
伊 e5 同伴ti7 遠遠 e5 所在ka7 一切看到清清楚楚，攏真khi mou  bai2,ma7 替伊感覺真見笑。對伊講：「Beh 做一隻高貴 e5 鳥仔，kan-taN有sui2 sui2  e5 羽毛是無夠-- e5 」
閹雞趁鳳飛，m7-na7 無可能，koh 是見笑代。
40、水雞 kap 牛kang2
一隻老水雞坐ti7 水窟仔邊 teh tuh-ku。細子大驚小怪走過來 ka7 tau5 講：「我看著一隻足可怕 e5 動物，足大隻，親像一粒山hiah-nih8 大。頭殼頂發兩支角，有一支長 尾溜，腳蹄仔分做兩塊。」
「憨囡仔，我講hou7 你聽。He 是王--先--生 e5 牛kang2。伊 ma7 無像你講 e5 hiah-nih8 大。Kan-taN比我較大小可仔  na7-tiaN7。真簡單，我 ma7 有法度變 hiah 大hou7 你看。」
講了，伊 就開始 ka7 腹肚激hou7 膨--起--來，問in 子講：「伊kiam2有像我 e5 腹肚chiah-nih8 大？」 「有--nouh3!比你大足濟leh！」Hit 隻老水雞koh 再激，那激那問：「An2-ne  有夠大--無？」 「Koh 較大 leh！Koh 較大leh ！」老水雞就吸一個大氣，koh 激，koh 再激，一直激。伊 e5 身軀ma7 直直膨大，膨大，koh 膨大。
「我敢確定牛kang2絕對無像我chit-ma2  chiah 大。」話tu2 講煞，老水雞 e5 腹肚隨 piak--破lah ！
膨風水雞thai5 無肉。自誇自大 e5 人kan-taN會害死家己。
41、奴隸 kap 獅
有一個奴隸叫阿文，對伊 e5 主人hia 偷走--出--來，bih ti7 樹林內。伊看著一隻獅倒ti7 塗腳haiN-haiN-chhan。伊chhoah一tio5,越頭就走。M7-ku2,獅無ka7 jiok。伊感覺真奇怪，就seh8 翻頭，行倚去獅 e5 身軀邊ka7 看。獅看伊行--倚--來，就ka7 流血流滴koh 腫oaiN -oaiN  e5 腳蹄仔伸出來hou7 伊看。 原來獅 e5 腳蹄仔hou7 一支大支刺chhak8 --著。阿文就 ka7 hit 支刺poeh8--起--來，koh ka7 孔嘴包hou7 好勢。
獅隨會當企--起--來， koh 親像狗仔共款舐阿文 e5 手。後來獅就chhoa7阿文去伊e5 洞，逐工攏去chhoe7  肉來hou7 阿文食。阿文就暫時kap獅toa3 做伙，無受著枵 餓。
過無外久，阿文kap獅攏hou7 人掠--去。阿文hou7 人判刑，關入去籠仔內。獅ma7 hou7 人關ti7 另外一個 籠仔內。一日，皇帝 kap 法官來beh 看獅 kap 人拚生死。阿文hou7 人chhoa7 來到一個圓形 e5 比賽場。這時，已經枵幾若工 e5 獅ma7 hou7 人tui3 籠仔內放--出--來。 獅一看著人影就開始大聲喉叫， 隨chong5 過去beh ka7 食。獅chong5  倚近阿文 e5 時，隨認出是伊 e5 好朋友。伊就停落來對阿文搖尾溜，舐阿文 e5 手，親像狗仔共款。
皇帝看著這款情景，感覺真意外，就ka7 阿文叫過來問。阿文ka7 伊 e5 故事自頭到尾講hou7 皇帝聽。皇帝聽了真感動，就赦免阿文 e5 罪，賜伊自由，ma7 ka7 獅放轉去樹林。
 
會曉感恩 e5 靈魂才是高貴--e5,值得尊重--e5。
42、生金卵 e5 鵝母
一個 庄腳人ti7 伊 e5 鵝巢拾著一粒黃黃金金 e5 鵝卵，提著像鉛hiah-nih8 重。 伊驚一tio5,心內想講，一定是有人 teh kap 伊滾sng2 笑，趕緊ka7 tan3 掉。  
過一下仔，伊決定beh 先ka7 拾轉去看mai7 leh 。後--來，伊發現hit 粒鵝卵竟然是純黃金--e5,非常歡喜。
自hit 工開始，逐早起鵝母攏會生一粒金卵。伊真緊就變成一個好額人。 伊愈來愈好額，卻愈來愈貪心。 伊真好奇，想beh 知影鵝母 e5 腹肚內到底有外濟金卵，是an2-choaN2無beh 做一睏 ka7 金卵攏生--出--來。就 ka7 鵝母thai5 --死，beh 看一下仔究竟。想 be7 到，鵝母腹肚內連一粒卵 ma7 無！
43、工人 kap 夜鶯
熱天 e5 暗暝，有一個工人倒ti7 樹仔腳 teh 聽夜鶯唱歌，消磨時間。夜鶯美妙 e5 歌聲hou7 伊聽到耳仔 phak-phak。隔轉工，伊就設一 個陷阱 ka7 夜鶯掠--起--來。
伊大聲 ka7 夜鶯講：「今，你hou7 我掠--著lah！你愛逐工唱好聽 e5 歌hou7 我聽。」夜鶯應講：「阮夜鶯ti7 鳥籠仔內唱 be7 出好聽 e5 歌。」
「若an2-ne，我beh  ka7 你拆食落腹。我 bat聽人講，夜鶯烘做鳥仔巴， 氣味真讚。」
「拜託leh lah！請你放我走，m7-thang thai5 --我。你若放我走，我就 ka7 你講三項比我 e5 性命koh 較價值 e5 祕密。」
 
這個工人聽了，就 ka7 夜鶯放--出--來。夜鶯隨飛上懸懸 e5 樹仔頂，ka7 講：「請你斟酌聽。第一，絕對 m7-thang 相信失去自由 e5 人講 e5 話。第二，辛苦得著 e5 物件愛好好仔保惜。第三，物件若扑無--去，m7-thang 傷心。」
講煞，夜鶯就飛走lah 。
44、風 kap 日頭
一個寒天 e5 早起，風 kap 日頭兩個teh cheN3 講到底甚mih 人較 gau5。無意中看著一個過路人行--過--來。日頭就講：「我有一個 辦法會當hou7 咱比一下仔 懸低。看啥人有才調hou7 hit 個過路人 ka7 裘仔褪--落--來，就算伊贏。 請你代先。」講煞，日頭就bih  tiam3 烏雲後壁。
風提出食奶仔力，kut 力吹，拚命透。M7-ku2,m7 管風an2-choaN2吹， an2-choaN2 透，hit  個人 m7-na7 無想beh 褪衫，顛倒 ka7 裘仔愈扭愈 an5。到尾仔，風就放棄lah 。
換日頭開始展功夫。伊輕輕鬆鬆 ka7 熱情 e5 光放射--出--去，hit 個人感覺愈行愈熱，隨 ka7 裘仔褪掉。
慈祥、熱情 e5 對待比嚴酷 e5 壓迫koh 較有效果。
45、剉柴--e5 Kap 蛇
一個寒天時仔，有一個剉柴 e5 人tu2 作穡做了，beh  轉去厝nih8。Ti7 半路，看著雪堆nih8 有一項烏烏 e5 物件。伊行倚去詳細 ka7 看，原來是一尾蛇，ti7 雪堆nih8 凍到強beh 死lah！伊趕緊 ka7 掠起來囥ti7 胸前hou7 伊溫暖，koh ka7 mouh 轉去厝。
 
一踏入門，就 ka7 蛇囥ti7 烘爐 e5 頭前hou7 伊 hahN燒。伊 e5 囡仔攏來圍ti7 邊仔看。蛇慢慢仔koh 活--起--來。一個 囡仔 aN3 落去伸手 ka7 摸， 蛇煞gia5 頭用伊 e5 尖牙beh  ka7 咬。剉柴-- e5 著一驚，隨giah8 斧頭 ka7 蛇 tok 做兩 koeh8 。
「Ah！」剉柴--e5 講：「可惡 e5 畜生！ChiaN5 實 m7 知影thang感恩。」  
對剉柴--e5 來講，真正是好心hou7 雷chim 。伊好心救蛇，囡仔煞險hou7 蛇咬--死。
對蛇來講，tu2 清醒 e5 時，雄雄看著生分人，為著beh 保護家己，當然會烏白咬人。        
46、狐狸 Kap 鶴
狐狸ti7 路nih8  tng7 著鶴，kap 伊相借問，像好朋友共款。狐狸請鶴去in 兜食飯，想beh  ka7 創治。桌頂kan-taN一個淺淺 e5 盤仔 te2 湯，無別項食物。 狐狸輕輕鬆鬆就 ka7 湯 sut了了，鶴kan-taN會當 ka7 嘴尖un3 tam5 na7 tiaN7。鶴beh 離開 e5 時，腹肚iau2 真枵，kap 伊來 e5 時陣共款。
「真失禮！」狐狸講：「我準備 e5 湯那像無合你 e5 口味。」
「請你 m7-thang an2-ne 講。」鶴講：「另日換我請你食飯。」過兩工，狐狸來到鶴in 兜。鶴 ka7 暗頓 te2 ti7 一支頷頸長長、嘴口隘隘 e5 矸仔nih8。狐狸無法度 ka7 嘴箍伸--入--去，kan-taN會當 ka7 矸仔嘴舐舐leh。
「我無扑算beh  ka7 你會失禮。」鶴講：「這算是我對你 e5 報答！」
M7-thang 為著家己一時 e5 快樂，去傷害別人。
47、失去尾溜 e5 狐狸
一隻狐狸尾溜hou7 夾仔夾--著，為著beh 逃命，就 ka7 尾溜chhoah --斷。一開始，伊感覺無尾溜真歹看，m7 敢出去見眾。M7-ku2,路尾手伊決定beh 面對現實。伊就邀請所有 e5 狐狸來開講。
大家攏到位 e5 時，伊 ka7 大家鼓舞講：「尾溜有兩項 bai2。第一，hou7 敵人 jiok e5 時，尾溜會hou7 狗仔咬--著。第二，咱beh 坐落來開講 e5 時，尾溜真鎮地。我看 be7 出尾溜有甚麼路用，我建議大家攏 ka7 尾溜 tok--斷。」  
一隻老狐狸 ka7 thuh 臭，講：「你講了真有道理。M7-ku2,你iau2 有尾溜 e5 時，kiam2會an2-ne  ka7 阮建議？」
別人自私無合理 e5 建議，m7-thang  chhin3-chhai2 接納。
48、獨眼鹿
一隻鹿仔不幸一蕊目珠歹--去，看 be7 著物件。為著beh 逃避危險，攏去ti7 海邊 e5 斷崖食草。伊靠目光hit 蕊注意山這爿 e5 動靜，閃避過真濟危險。尾仔，敵人發現伊向海hit 蕊目珠青瞑，就倩人ko3 船對海面來，用箭ka7 射--死。伊kan-taN ai 一聲就死--去--lah ！
凡事著ai3觀前顧後，若無就會失覺察，盡靠盡誤。
49、Ka7 貓仔掛 giang 仔
一陣老鼠做陣 teh 參詳，beh an2-choaN2 對付in  e5 敵人－貓仔。逐個十嘴九尻川，講到嘴角全波。到尾仔，一隻少年老鼠提議：「我有一個上好 e5 辦法，咱來 ka7 貓仔掛一個 giang 仔。An2-ne ，貓仔若行--倚--來，giang 仔聲就會 ka7 咱警告，咱就會赴thang 趕緊逃命。」大家聽了，攏扑 phok8 仔贊成，o-lo2 伊會曉想這個辦法真巧。
有一隻老老鼠企--起--來，問大家：「今， 啥人beh 去 ka7 貓仔掛 giang 仔？」
這時，大家你看我，我看你，m7 知beh 怎樣辦才好。
講--e5 比做--e5較 簡單。  
50、兔仔 kap 龜
有一擺， 兔仔 pun5 雞 kui 講，伊走 e5 速度比別人攏較緊，無人會比--tit 。伊講：「我若拚命走，前到今m7-bat 輸--過！我聽好 ka7 所有 e5 動物挑戰。」
龜真冷靜，ka7 應講：「若an2-ne，我接受你 e5 挑戰。」
兔仔講：「笑死人！連你也敢beh  ham7 我比賽！我一定歸路攏走贏--你。」
龜講：「ti7 你iau2 未輸進前，做你盡量臭屁無要緊。」
In 隨就開始比賽。
兔仔一下仔就走到無看見影。M7-ku2,真緊就停--落--來，越頭笑龜 chiaN5 實 m7 知天有外懸，地有外厚。笑煞，就倒ti7 草仔埔歇睏，不知不覺煞睏--去。
龜一步一步慢慢仔爬，攏無停。兔仔睏醒 e5 時，看著龜已經tit-beh 爬到尾站。這時伊koh 較an2-choaN2拚性命走，ma7 無法度 ka7 龜 jiok--著lah ！
做代誌iau2 是愛腳踏實地、認真扑拚才會成功。

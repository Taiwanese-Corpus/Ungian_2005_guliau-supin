【我e5第一篇台文】			   餅		   阿玲

每擺人若問：「你愛食台灣e5啥物好食物leh？」 一般人，m7免三思馬上回答：「台灣e5臭豆腐、蚵仔煎、肉丸、肉羹、chhek8仔麵線等等……無數不盡，講kah嘴noa7水強強beh流出來，親像這個好食物，已經排ti7眼前，chiah-nih好食……。Chia-e5好食物，攏是tioh8 ai3燒燒仔食，愈燒愈好，氣味chiah khah che7 、khah芳，hou7人食kah sut8-sut8叫。
我是一個真驚燒e5人，lim茶抑是食湯，攏tioh8 ai3等到半燒冷chiah有食，實在足lo5-so koh費氣。看人食kah嘴笑目笑，我真欣羨，尤其是食火鍋e5時…。M7知是m7是按呢？我自細漢一直就特別足愛食餅類e5物件，尤其是台灣人結婚前e5訂婚禮餅，實在是世間上e5好食物。
我會記得，細漢e5時，暗頭仔，ti7巷仔口聽大人teh講閒仔話…，若是有人講到啥物嫂leh ka7啥人作媒人…hit個時陣，我心內已經偷偷仔teh歡喜等人theh8餅來hou7阮食…。
阮toa3 ti7台中，我e5阿姊是嫁去台南。大家攏知影，台南e5訂婚禮餅是台灣上出名e5大禮餅。但是hit時陣，我並m7知。我會記得阮阿姊訂婚hit 一工，我第一擺看著chiah大盒，看起來koh chiah-nih sui2 koh好食形e5禮餅， 我感覺hit工我e5嘴攏合be7 oa2來，心內實在真爽。會使講是我上歡喜e5一工。想be7到一個姊夫有chiah-nih8好處，我對伊e5好印象就是按呢開始e5…。
離開台灣已經三十幾冬ah，ti7外國簡簡單單就結婚。當然啥物訂婚禮餅攏免講，免想beh食。細漢e5時，我上歡喜作查某e5，將來嫁翁，有大餅通好食，這聲攏變無去，實在是足無chhai2。有tang時仔，我烏白想e5時，就會ka7阿年講：「TaN，你欠我hia e5餅，是tang時chiah beh還我？」。我實在真懷念咱e5故鄉台灣。


迷信？
田中國小 陳素經 

現代人受科學教育，一切講究證據，念佛求神明e5代誌long2 khah無相信；少年e5時，我ma7仝款，結婚了後，想beh買厝，就徵求序大人e5同意，ta-koaN kan-na講：「來去kap媽祖參考跋杯看覓--leh，若有三個siuN7杯chiah會使--得。」
阮七跋八跋long2跋無三個siuN7杯，極加一個nia5;有時陣出籤是凶多吉少、非死便傷。我ma7懷疑敢有可能連續三個siuN7杯？Ah m7-koh買厝是大代誌，che一定愛序大人tim3頭chiah會使--得。
翁婿歹勢逐擺勞煩老父，我ma7 m7放棄買厝e5念頭，只好看著kah意--e5,翁仔某chhoa7-chhoa7--leh就去媽祖宮跋杯。看久就會曉，做久就熟手，一擺、兩擺、三擺，幾na7擺，long2無好消息，ma7 bat想講kui-khi3看kah意就買買--leh，koh考慮toa3了若be7平安就麻煩，只有死馬做活馬騎，繼續chhoe7。果然皇天不負苦心人，有出三個siuN7杯，阮歡頭喜面轉去講hou7 ta-koaN知，ta-koaN講：「我koh來跋看覓--leh！」我tih想，敢有hiah抵好兩擺long2出仝款--e5,心內有夠緊張，一個、兩個、三個；真是神奇，無仝所在，無仝時間，跋杯e5結果卻仝款。
後--來，飼囝仔歹chhoa7去收驚，阿婆kam5一嘴茶phui3--出來，我long2感覺真無衛生；ah m7-koh囝仔就be7吵be7鬧，乖乖仔食，恬恬仔睏，所以紅嬰仔若破病gau5吵，就去收驚收收--leh。「科學」撥一邊，「迷信」ma7無要緊，好過日子khah重要。
連生2個查某囝了後，心理壓力chiok大--e5,ta-ke-koaN是庄腳人，傳宗接代，生一個捧烘爐耳，是in上大e5 ng3望，有身了後，hou7排八字e5算命仙chat看覓，伊kan-na知我e5生時日月，就鐵口直斷是查某--e5,果然無錯；驚人無某，連生3 個查某囡仔，hou7我懷疑是m7是無kiaN2命。有人七仙女，ma7有人tau3 11個，我只有安慰家己「有kiaN2無財，有財無kiaN2」--啦！
無議誤koh有身--a！Chit-ma2 e5人生3個就真濟--a，生4個m7就笑破人e5嘴。家庭計畫早就hoah:「兩個抵仔好，一個be7嫌少」，我實在真歹勢koh驚惶，萬一koh生查某--e5是beh按怎neh？Beh提掉，若是查甫--e5就真無采，我koh無愛用科學方法『絨毛穿刺』去檢查，驚傷腳抑是無手。來問神啊！代先問一間神壇，伊講神明無愛做這款代誌，「生查甫有五成機會--啦！」我ma7知五成；Hngh！你m7講，我就koh chhoe7別人。第二個是收驚e5阿婆，伊ma7驚損陰德無愛明講，「可能七成--啦！」第三個排八字--e5：「Ngh！這個是查甫--e5」。第四個是觀音媽降壇：「有茶鼓嘴--e5，giah8 kong3槌仔來--啦！」心掠坦橫，koh拚--一-kai2，果然神明有靈siaN3，算命--e5有準。
社會上騙財騙色真濟，收驚、算命、問神ti7民間真普遍，咱心頭掠hou7 tiau5,khai淡薄仔錢，求得心內e5平安快樂，去做無要緊，若著傾家動產，he就mai3,以上是我個人e5看法，kap現代科學教育用『心理諮商』e5方法效果仝款，上gau5 e5人就是心頭掠hou7定，考慮清楚就去做，mai3躊躇，效果khah好，希望你是按呢e5人！


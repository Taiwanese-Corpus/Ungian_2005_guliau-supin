政府做tong-kong2，人民是gian3頭！              		Sakoas

電腦彩券大賣，人民teh siau2發財，be7輸eng2過teh i7「大家樂」siau3想一聲就變做好額人。
	電腦彩券這種siau2法，咱m7免用「道德」e5口氣ka7 phiN3-siuN3，散赤人生本就會想beh變好額，日子免koh hiah艱苦過。Kan-taN是講，咱若論真ka7看，tak8-e5 siau2 kah na2 gong7 gian3頭，hou7政府這個做tong-kong2(1)--e5騙m7知。
	這koa2新政府e5舊官僚功夫siuN bai2，m7-taN無法度改善咱e5經濟，koh tioh8-ai3 phaiN7舊政府e5爛siau3， 政府無錢，就用「電腦彩券」這個步數來lian2人民e5錢。
	當初時發行「電腦彩券」，講是beh kheng5錢來做「社會福利」。 若照in公佈--e5來看，chia-e5收入，獎金佔60%(tioh8獎--e5 ai3 koh khioh稅金)，13.25%是管理kap銷路e5費用，chhun e5 26.75% beh做社會福利kap公益。這內底5% beh theh8去補「健保」了--去e5錢，45%做「國民年金」e5準備金，50%分hou7地方政府運用。
	Ti7歐洲hia-e5 khah進步e5國家，「社會福利」這條開銷，大部份是政府ui3資本家hia khioh稅金來--e5。
	Ti7咱chia soah顛倒peng2，tak8-e5納e5稅金，hou7 hit-koa2官僚kap政客theh8去補助財團，像『台積電』， in e5研究發展攏是這個政府開錢ka7 keng--起-來-e5，chit-ma2 in企業有than3錢--a，koh有thang得著獎勵補助，than3愈che7領愈che7，這koa2補助就是ui3咱e5稅金抽--去-e5。
	Ah「社會福利」--leh? 咱chia自早就有teh做「社會福利」--a，m7-koh一般人享受be7 tioh8。咱e5「社會福利」是teh服務軍公教這koa2少數人--e5，「社會福利」是特權，m7是普通做sit--e5、做工--e5、領薪水--e5有才tiau7享受--e5。
尾--a2，不滿e5人民一直hoah-hiu，社會意識ma7一直進步。控制政府資源分配e5政客kap官僚be7使無an3-nai7這koa2「民意」，「社會福利」e5口號開始ti7選舉場熱(jiat8)--起-來。M7-koh，服務好額人對in khah實在，in koh be7使無重視「民意」，就想孔想縫，用包裝--過e5步數，ui3散赤人chia khioh錢去做「社會福利」，尊重「民意」koh be7 tek-sit財團，in e5政治地位kap個人利益koh khah穩固。「電腦彩券」就是in想--著 e5 phiat步，連經濟學者ma7 liau5落來ka7 in背書，穩妥當--e5。
HoaN7政府--e5一直teh順財團e5 khui3口，ma7不時hoah講財政真an5，「社會福利」e5開銷tioh8-ai3 kiu水。 Chit-ma2，「電腦彩券」發行chiaN5 10期--a，hoaN7政府--e5 ka7錢收來that「健保」這個au3孔，soah koh順續放風聲：「健保了siuN che7，保險費tioh8-ai3 koh起價！」正港是teh ka7咱裝siau2--e5！
散赤人買彩券當然有機會翻身，m7-koh tioh8看hou7斟酌：siang2 teh做gong7 gian3頭，hong5騙koh ka7人tau3算錢？

註 (1): tong-kong2 - 組頭e5意思


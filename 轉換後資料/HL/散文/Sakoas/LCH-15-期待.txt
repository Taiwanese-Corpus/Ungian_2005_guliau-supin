

期待
Sakoas(陳德樺)


已經欲60歲--a，伊逐工猶原透早 6點半就出門，thang好赴佇7點進前到公司，暗時嘛攏tioh8過 7點了後，chiah會tang3下班tng2厝食飯。
Ti7這間貨運公司食頭路欲oa2 25年--a，ui3駛車運匠到即馬升到課長e5職務，工作時間soah比過去koh較長，半暝不時koh會接著電話，隨時都愛準備出門處理公事。
幾個月前，公司ui3日本chhiaN3 3個「顧問」來，講欲整頓公司e5經營。 這 3個日本顧問來到地，就訂真濟新規定，尤其是管理幹部，攏hong5要求透早 7點就愛到公司，暗時猶未過 7點未當離開公司，愛給公司當作「厝」仝款看待。
舊年，政府宣佈「軍公教ui3今年開始一禮拜歇兩工」，公司本底嘛宣佈『比照辦理』。毋過，日本顧問來到chia，毋但無thang 一禮拜歇兩工，禮拜koh tiaN7-tiaN7愛臨時去公司處理代誌，平常時a2上班e5時間嘛變長，加--出-來-e5 攏無算是「加班」，日本顧問講「若有給公司當作家治e5厝，生成愛付出一寡氣力！」
伊有幾lo7個二十多年e5老同事，koh無joa7久就會使辦退休--a，最近soah 一個一個hou7公司辭頭路，伊工作能力較強chiah hong5留--落-來，毋過khang-khoe3量soah愈來愈重。鋛佇公司內底嘛有組工會，但是工會有若無--leh，有啥物路用? 飯碗總--是較重要，就算是工會幹部，嘛kan-taN會當恬恬配合公司e5「指示」。
伊心肝底chiaN5 毋甘願，嘴齒根咬--leh，嘛著硬吞忍--落-來，伊猶原掛念伊e5後生。伊兩個後生攏大學出業--a，嘛攏退伍--a，毋過頭路猶未穩定，嘛攏猶未成家，伊這個頭路，上無嘛koh有穩定e5收入通維持家庭。
拄著愈來愈濟無合理e5要求，同事加減會不滿，日本顧問總--是按呢khau洗:「恁台灣人nah攏chiah-ni7歹款待?」便若聽著日本顧問按呢teh消遣台灣人，過去tiaN7-tiaN7替同事出頭e5 伊，總--是chiaN5未爽，毋過嘛無鋛法度，kan-taN會當應講:「阮台灣人chiah毋是按呢--leh！」
伊對現實無啥物期待--a，ui3過去黨外時代開始，伊就一直支持夯青旗a2--e5,即馬伊支持e5人組成新政府--a，伊 soah顛倒感覺家治愈來愈無力改變啥物。
伊猶原會關心電視報紙頂頭e5政治代，毋過心肝底早就看破政客e5 腳手，伊kan-kaN koh有淡薄a2期待，期待這種無公平e5社會，koh會有機會通改變，期待伊 e5 2個後生毋免像伊仝款hou7人蹧躂！


霜仔角
陳金順
熱哦！熱哦！熱天有影愈來愈熱，苦未tang3趕緊泡置水裡，抑是飲一嘴a2冰水，毋知偌讚咧！
即馬e5 gin2仔實在真好命，熱天一到啥物好食 e5 冰to有， chhoah冰、枝仔冰，猶閣有今年以來置逐四界攏有 e5 沙冰，真正是逐種口味齊全，只要你想會著 e5 會使講總包；置熱天，有當時也食冰比食飯閣較爽快，若一工a2無食著冰，to7會感覺怪怪。
講著食冰，互我去想著gin2仔時代 e5 代誌，較早逐家普遍較散赤，細漢時罕得食chhoah冰，若食chhoah冰大部份是食清冰，清冰to7是chhoah冰頂頭淋兩湯匙a2 e5 糖水，久久a2食著一擺四果冰，to7歡喜歸半晡；那有像即馬自助冰滿滿是，逐位料攏排到一、二十種，想欲食啥嘛有，食冰 e5 人定定料攏khat比冰較儕；paN-puN!paN-puN!．．．，永過若聽著paN-puN  e5 聲，to7知影有人騎自輪車a2來賣芋冰，彼當陣一甌恰若才一、兩箍銀爾(nia5)，逐個gin2仔to7食到強欲peng2 phiaN，芋冰食煞甌a2閣毋甘撣(tan3)掉，連甌a2嘛食食落；即陣較少看著人咧賣芋冰，毋過店裡咧賣 e5 冰淇淋，會使講to7是咱以早食過 e5 芋冰，一粒to7愛一、二十箍，貴蔘(som)蔘未輸食欲做皇帝咧！
阮兜嘛定定家己做冰來食，上捷(chiap8)用 e5 方法，to7是去買一袋「凍凍果」 e5 袋仔，有當時也焄(kun5)一鼎綠豆a2,有當時也是給一塊冬瓜料提去hiaN5互滾，等chiah個料滾了後，歸家伙a2逐家鬥陣給料入咧袋a2底提去冰箱冰，安呢做省錢閣會tang3一擺做幾也十枝，gin2仔人攏食到嘴笑目笑；有 e5 時陣阮會直接去買一塊冰角轉來，給冰角包置一塊布內底，用摃鎚a2給冰角摃互幼，hiaN5一鼎赤砂倒落冰角內底，若拄好有同窗e來阮兜，阮嘛會招in作陣來食，逐家食到啐(sut)啐叫；冰，阮序大人攏講「霜仔」，冰角to7自然號作「霜仔角」，這to7是我到旦(taN)猶會記得「霜仔角」即個名 e5 原因。
講著食冰，互我回想著細漢時孝孤(hau3 kou)「霜仔角」 e5 往事，未輸是昨昏 e5 代誌咧！雖然「霜仔角」無親像現此時 e5 冰，有chiah呢濟種 e5 氣味；毋管安怎講，he嘛是我佮我仝年代 e5 gin2仔逐家共同 e5 記智，真正是清涼好滋味！天氣當熱，朋友弟兄逐家相招來食冰哦！

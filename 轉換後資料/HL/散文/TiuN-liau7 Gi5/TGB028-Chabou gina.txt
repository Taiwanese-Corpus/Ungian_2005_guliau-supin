Cha-bou2 gin2-a2
TiuN-liau7, Gi5

Goa2 chiok久chin3前就熟sai7這個cha-bou2 gin2-a2. 就是熟sai7 i siuN久, goa2根本就boe7記得ka-ti7是tang時, ti7 siaN2-mih所在tu2--tioh8- i-e5, i應該ma7 boe7記--得-a. M7管an2- choaN2, chiah choe7冬來, i一直是goa2上好e5朋友.

若是beh講i生了siaN2款, goa2會eng7 ka7 lin2講, i對ka-ti7 kui身軀long2真滿意. 像i就chiaN5 kah意ka-ti7 e5頭毛, lioh8-lioh8-a2 chham koa2咖啡色, boe7-su thiau-ti3染--過hiah sui2; goa2 soah感覺he是電siuN choe7 kai2頭毛, ka7頭毛電kah黃--去-a. Iah koh有i e5目chiu--lah, 明明無saN2-mih特殊, i就硬beh講目chiu仁是咖啡濁--e5, kap tak8-e5無siang5. Che ma7無算siaN2, i上愛展i hit雙kha, 有1-kai2 i看goa2穿te2褲, 竟然ka7 goa2講:「Aih! Goa2 e5 kha腿是直kah na2蘆荀--leh, joa7-a2 sui2--leh, li2--e5 nah差chiah choe7?」真正會hou7 i氣--死.

人sui2 iau2無夠, koh愛穿sui2-sui2, 用--e5 ma7愛sui2. Sui2人nah會eng7--leh無sui2衫? M7-chiah講, i上興買新衫, 出門一定tioh8穿kah na2電影明星chiah甘願, goa2這個無siaN2會hiau2妝--e5, kham i行做夥boe7-su少奶奶邊--a2 e5 cha-bou2-kan2--leh.

Sui2人nah會eng7--leh無sui2 mih? In厝tiaN7-tiaN7 tin3 1-koa2 chhai7-leh看sui2, 無影khah好用e5 mih: 像1個kan-taN形體好看, soah入無2毆茶e5茶kou2; 1盒phang-phang-phang, soah洗boe7清氣e5 te5-khou……li2想beh叫i改--ou? 免siau3想--lah, cha-bou2 gin2-a2 long2 an2-ne, ka-ti7歡喜上要緊, nah會chhap  chhap別人hiah choe7?

Li2問goa2 i kam2有男朋友? I早就結婚--a, 就親像一般e5 cha-bou2 gin2-a2, i若是講tioh8 khah早e5愛情故事, 目chiu就sih--leh sih--leh, 親像天頂e5星kang7款, 其實i講來講去, ma7是teh講khah早joa7-a2 choe7人o-lo2 i sui2, joa7-a2 choe7人teh kah意--i. 當初對i有意愛e5 cha-pou, m7是ian-tau5就是有錢, hoaiN5-tit8 tak8-e5 long2好, 顛倒是chit-ma2做in ang--e5這個無好. I tiaN7-tiaN7都an2-ne講:「Hit-e5時chun7, tak8-e5 long2講goa2有車有厝boai3 tih8, 有好日子boai3過, kan-taN-a2 beh keng2 1個siaN2-mih long2無--e5...…」「Li2 an2-ne kam2 m7是千keng2萬keng2, soah keng2-tioh8賣geng7-geng2--e5?」「無法tou7--lah, kah意--e5就是kah意, 無kah意--e5就是無kah意, goa2 chin2也無後悔, 有這個ang goa2已經chiaN5滿足--a.」

真ka-chai3 i無後悔, 若無, 今a2日就無goa2張廖宜坐ti7 chia寫這篇文章hou7 tak8-e5看--loh, 雖然這個cha-bou2 gin2-a2 tiaN7-tiaN7烏白買mih8-kiaN7, 3不5時koh會seh8-seh8唸, 講goan2老pe7是賣geng7-geng2--e5, iah m7-koh i iu5-goan5是goa2上愛e5人──這個cha-bou2 gin2-a2就是goa2上親愛e5 mama--lah!

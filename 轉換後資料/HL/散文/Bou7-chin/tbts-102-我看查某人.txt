我看查某人 		Bou7-chin

        世界ui3有文明kap歷史開始，to7有「查甫」kap「查某」e5 差別。平平是「人」，m7-koh 查某人kap查甫人e5運命soah差真che7。西方e5女性運動者Simone de Beauvoir ti7伊e5冊《Le deuxieme3 sexe》內底，起頭就講：「查某人m7是生--落-來就是查某人，是tauh8-tauh8-a2才變做查某人--e5。」講破自古早以來查某人e5形象ham價值hou7社會體制束縛e5事實。特別是ti7父權權威e5社會，查甫人看查某人是弱勢e5代表，屬ti7 一種『次等』、『附屬』e5地位。
         咱台灣社會ma7是一個標準父權e5社會，tak8工媒體講--e5、學校課本所教--e5、街a2頭不時會看--著-e5，若斟酌ka7注意，會發現內底有真che7對查某人無公平ham phiN3-siuN3 e5所在。父權社會用查甫人e5權力運作媒體，用查甫人e5思考建立文化，表面上看--起-來，咱是真自由koh真民主e5國家，m7-koh查某人e5身體kap主體性ti7 chia soah無得著thau2-pang3，ma7無受著尊重。
        用生活經驗來講，我本身真be7 kah意聽著查甫人chhoh-kan3-lak8-kiau7，m7管是幾個字，tak8擺若聽著，規個人攏chiaN5 ngai7-gioh8，心內無爽快，ma7有受氣e5情緒。M7知查甫人是按怎一定ai3用這款語詞來表示in e5心情？用侮辱女性e5語詞來消thau2家己e5情緒敢有khah好？語言e5使用往往牽涉著權力e5運作，查甫人ti7生活層面無意識ma7慣勢講e5話，in用e5詞，已經展現出in kap這個社會對查某人e5無尊重。
        前一cham7-a2，我讀著作家kap女權運動者江文瑜寫e5詩『女人˙三字經˙行動短劇』(收ti7詩集《男人的乳頭》)，伊ka7「三字經」khng3入去詩e5內底，koh ka7倒peng2寫，khau-se2用粗魯話侮辱查某人e5男性，徹底ian2倒女性一直hong5壓迫e5角色。
          Ti7影片《絕代寵妓》內底，ma7有真值得探討e5女性議題，包括查某人ti7知識，權力ham經濟各方面e5限制。查某人e5身體自主 抑是「情慾獨立」、查某人theh8 著地位kap權力了後，hou7 查甫人造chiaN5 e5 不安kap驚惶、koh有女性『自我救贖』e5部份......攏是會使hou7查甫人kap查某人共同來討論e5問題。
        女性議題m7-taN7是查某人e5問題，ma7是查甫人ai3關心--e5。因為女性議題雖罔是ui3女性e5角度出發，beh為女性e5權益來拍拚，m7-koh beh追求e5精神，是查甫人kap查某人真正e5平等， 互相尊重kap無hou7社會體制扭曲歧視。Che ma7是台灣beh chiaN5做注重人權，尊重兩性e5國家，上蓋重要e5問題。

(作者是TGB學生台灣語文促進會成員)

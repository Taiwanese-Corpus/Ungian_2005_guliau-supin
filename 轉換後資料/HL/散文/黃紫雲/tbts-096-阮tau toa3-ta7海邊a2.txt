阮tau toa3-ta7海邊a2   		僑信國小老師 黃紫雲 

細漢時，阿爸tiaN7-tiaN7三更半暝peh起床，kap隔壁e5兄弟叔孫，坐人力竹簰a2出海去掠魚，天光日暗頭a2，我就chhoa7小弟小妹去海邊a2，等阿爸e5竹簰a2倒轉--來。
有一工，阿爸koh去討海掠魚，我照常chhoa7小弟小妹去海邊等。Khia7 ti7海kiN5看著海鳥ti7海面天頂飛來飛去，有時陣會衝入海面掠魚，看著遠遠e5海湧，一波koh一波，一陣koh一陣，實在有夠sui2 。海風吹--來感覺真涼koh真輕鬆，日頭漸漸落海，天色漸漸暗。忽然間，看著一陣竹簰ui3遠遠e5海面靠oa2--來，阮真歡喜就ti7海邊沙埔a2走來走去。
「阿爸倒轉--來-lah！阿爸倒轉--來-lah！」小弟a2 ti7沙埔a2頂歡喜kah大聲hoah。這擺魚a2掠著真che7，有白帶魚、紅魚、koh有我thong愛食e5白but-a2魚。阿爸若掠著白but-a2轉--來，阿母tioh8先ka7魚a2洗洗--leh，koh tam3大灶hiaN5水hiaN5 hou7滾，才ka7白but-a2魚he7落去sah8。一時a2，魚a2 tioh8浮浮起來水面，na2親像煮圓a2仝款，chiah-koh用一支大支hia-a2 ka7 hia--起來就會使得食--a，足好食--leh。
每擺，阿爸若掠魚a2倒轉--來，阮攏thong歡喜，因為有鮮魚thang好食louh。阿爸常常ka7阮講，坐人力竹簰a2去討海是足危險--e5，叫阮tioh8好好讀書，才be7 hiah-nih艱苦。阮有聽阿爸e5話，認真用功，beh做一個有路用e5人。
有時陣，阿爸ma7會kap人去海邊a2牽kou。牽kou e5 時，先ka7兩邊e5索a2頭tiam3岸邊固定好勢，chiah koh用竹簰a2（ chit-mai2已經改用電動mouh-tah來代替人力--lah），載魚網出海去放。放好以後竹簰a2隨時駛倒轉--來，經過大約15分鐘久，大家做伙合作，分做兩旁，同齊khia7-tiam3岸邊索a2頭e5所在，同心協力，就ka7網a2 giu2--起-來。網a2內有外che7魚a2，大家分( pun)，足趣味koh足熱鬧--e5。 
Koh有一擺，我chhoa7小弟去海邊sng2。這時陣，海水退--去-a，阮就ti7沙埔a2掠寄生a2，khioh花kap-a2，走--a走，就按呢走kah海面去sng2。無張持giah8頭一看，海水leh淹倒轉--來--a！驚死我--ou3，趕緊大聲hiu：「文--a緊--起-來！文--a緊起--來！」你敢知影海水是按怎淹--e5？無m7-tioh8！海水kap水仝款，攏是ui3 koan5流到ke7，因為海kiN5有沙埔，khah koan5，所以海水親像ka7你包圍--起-來，走若be7離就會hou7淹--死，足恐怖--e5。
總講一句：討海掠魚抑是到海邊去sng2，攏ai3好天氣，koh tioh8注意安全，m7-thang大意，按呢tioh8 無代誌--lah！
(2001年彰化縣一年級老師台語研習作品)

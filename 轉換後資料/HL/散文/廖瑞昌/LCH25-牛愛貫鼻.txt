牛愛貫鼻、人愛教示
廖瑞昌

各位評審、各位在座e5序大、同學大家好。今仔日我要演講的題目是「牛愛貫鼻、人愛教示」。
聽阮阿公講：khah早農業社會，做穡人攏著靠牛拖車、犁田，若要牛乖乖啊聽話，著boeh撿一工啊好日仔，ka7牛貫鼻，阮阿公講：牛有牛性，若無貫鼻，彼牛性若𧪄起來就牽𠕇tiau5。有貫過鼻e5牛才會乖乖仔照主人e5意思，認真鬥做工作。人嘛相像，若無人教示，是會m7成物。
欲教示就愛對細漢開始，人講：「魚趁鮮、人趁chiN2，m7通嘴焦才去弄古井」。嘛有講：「細漢若無熨，大漢就熨𠕇曲」、「細漢若會偷挽匏、大漢就會偷牽牛」。各位少年朋友啊：咱大家就愛ka7序大人的教示，揹在身軀邊，做人就要行乎正，絕對m7通黑白行，做好人才會出好名聲，行歹路是會無時行。
三字經開始就有講：「人之初、性本善、性相近、習相遠」，意思是講咱人出世e5時，本性攏是善良e5,日後若無序大人e5教示，有可能就會變歹m7成樣。續落去閣講：「玉不琢、不成器、人不學、不知義」，亦有講「養不教、父之過、教不嚴、師之惰」。chia e5道理攏是咧ka7咱講，人愛受教。
學校e5老師嘛bat ka7阮講：「細漢若𠕇曉想，大漢就會m7成樣」。老師常常鼓勵阮愛認真讀冊做好囝，m7通學歹黑白行，父母存腸縮肚在外口受風受雨，就是m7甘咱吃苦，咱就要知啊序大人e5辛苦，不通你兄我弟ka7序大人擾亂。俗語嘛有塊講：「囝仔人𠕇使寵、寵子不孝、寵豬舉灶、寵查某囝仔𠕇入人家教」。
現代社會e5父母，囝仔攏生少，序大人比較khah寵子，m7甘罵嘛m7甘打，致使囝仔常常坐無坐相，企無企樣，khah嚴重e5,甚至kah人冤家相打、啥乜a-sa2-pu2-luh e5代誌攏濫sam2來，等到代誌無法度收煞，才來怨嘆「細孔無補、大孔艱苦」。
自細漢，我就是一個誠活跳e5囝仔，攏按呢無時定著，聽過阿公講e5俗語：「牛愛貫鼻、人愛教示」了後，我感覺真有道理，以後我會恬恬仔聽序大人e5教示，做一個細漢會曉想，大漢真成樣的好囝仔。
我e5演講就講到chia，講了bai2大家mai3棄嫌，講了好拍啊聲就ka7我加減啊摧一下，最後祝福大家闔家平安、萬事如意，感謝大家！


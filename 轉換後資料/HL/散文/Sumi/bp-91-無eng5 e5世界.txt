∮光景bong2 oe7
無eng5 e5世界
Sumi
窗a2 外，中山舊橋頂e5 車無eng5 chhih-chhah ti7 leh 走chong5;雨毛a2 無聲無說teh 落。
窗a2 內，1陣陣稀微e5 旋律m7 知ui3 siaN2-mih 所在，nng3過彎彎oat-oat、koan5-koan5 ke7-ke7 e5 風管puh 出ong-ong tan5 e5 節奏；有tang時a2 koh e7 chham-lam7 1聲聲，ui3 kha-chiah 後傳--來攝影作品悶悶回音e5 合奏聲。
窗a2 外青leng3-leng3 e5 樹欉kap 溪水，toe3 siang3大e5 雨水，趕teh 搬徙位。Soah無tiuN 無ti5 聽著窗a2 內ui3 相片內底chiok hng7 chiok hng7 e5 所在，傳來性命熱情、鬧熱、無奈kap 環境對抗e5 hoah-hiu 聲。
Ti7 chit個濕冷落雨天e5 假期，1個人，失神ti7 市立美術館內底。茫茫渺渺e5 頭殼，陪伴浮浮沉沉e5 心情，坐ti7 長liau5 椅a2頂，無神e5 目chiu chhan 像攝影機無eng5 teh 記錄，記錄印ti7 玻璃頂koan5,大大、細細、男男、女女來來去去e5 形影kap kha跡。
M7 知iaN2，ma7 無想beh 知iaN2 續--落-來e5 世界e7 變做an2-choaN2；kan-taN 知iaN2、感覺e7 著，落ti7 窗a2 外塗kha tau e5 雨水聲，tih-tih tau3-tau3 teh 催叫goan2 e5 kha步khah 緊起行。
無論有joa7 大e5 坎坷kap 風湧，無論有joa7 che7 e5 m7 願kap 理由，窗a2 外e5 雨水猶原愈落愈粗、愈落愈大；宛然像1個失心、失狂e5 人teh 演奏催魂e5 序曲。1陣陣亂舞e5 音符，伴1聲聲催叫e5 曲調，kam2 m7 是koh leh 催叫goan2 e5 腳步，ai2 khah緊起行--ou！

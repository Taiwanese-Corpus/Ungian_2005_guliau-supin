參加台語生活營e5感想
I3-leng5

Goa2是I3-leng5! Goa2頭pai2寫文章, 真che7所在寫無好, 請多多指教!

Goa2讀台語文學系, 今年beh升2年. E7記得舊年e5 chit-ma2, goa2 iau2 teh等放榜, goa2想講無hiah tu2好, goa2 ka7填chit e5台文系無hiah注死chiah tioh8! 結果看tioh8榜單, goa2 soah gang7--去-a! Tu2開始e5時, goa2 ka-ti7 ma7 m7知台語是beh讀siaN2, 後--來去讀了後, goa2 chiah知iaN2有羅馬字, 語言學, 文學史......等等學科. Goa2接觸羅馬字了後, 感覺真趣味, goa2 ma7 e7想beh ka7羅馬字學hou7好!

Goa2參加chit e5活動chin3前, goa2一直kioh是西螺to7是豆油西瓜chiah-e5, che是goa2自細han3到大han3對西螺e5印象. 透過A-chi3 e5介紹, goa2參加TGB e5台語生活營, goa2頭1 pai2 hiah用心去看西螺! Goa2無ui頭到尾long2參與, 感覺真phaiN2-se3. 頭1工goa2聽西螺e5故事了後, goa2 chiah知ka-ti7 khah早joa7無用心去看西螺! 透過廖--先-生e5引chhoa7, gun2去西螺e5延平路, goa2 khah早ma7 long2 e7去hia, ah m7-koh goa2 soah long2無去注意沿路e5建築物, 經過廖--先-生e5說明chiah發現i e5 sui2! 廖--先-生ma7 chhoa7 gun2去參觀豆油工場, 看烏豆經過hoat-kak(發酵), phak8日, koh有加工e5過程. Goa2真kah意chit e5活動, 希望chit e5活動e7-tang3繼續辦--落-去!

Hou7 Sikan e5 1張phoe
Voya Laau
Sikan：
我心愛e5 心肝a2 kiaN2，你e5 出現真正hou7 a-pa3 kap a母驚1-tio5 neh，ti7 gun2 紙婚chiah tu2 滿無幾個月，你就已經tiam7-tiam7-a2 加入gun2 e5 生活--a，想著你tu2 ti7 ma-ma 腹tou2 內無幾禮拜，gun2 iau2-koh m7 知iaN2 你ti7-teh，2個人chiaN5 好膽，koh ti7 韓國e5 山頂chhu 雪，siak kah mi-mi-mauh-mauh，ka-chai3 上帝有看顧你e5 平安，雖bong2 an2-ni，想--起-來ma7 是對你chiaN5 phaiN2-se3，ma7 真m7甘。
Sikan，你e5 到位雖然講是1個意外，m7-kuh，a-pa3 其實ng3 望--e5 是koh-khah 大e5 意外。A-pa3 無期待你讀siaN2-mih 博士，未來你有地位--無、有好額--無long2 無要緊，上kai3 重要--e5 是，a-pa3 beh-ai3 你做1個尊重ka-ti7、尊重別人、對ka-ti7老實ma7 對別人老實e5 人，ng3 望你會tang3 疼上帝，ma7 ai3 看重lan2 共同e5 母親~台灣。
頂頭chiah-e5 期待，照理來講，應該是kai3 基本--e5，無liong7-kong2 chit-ma2 顛倒chiaN5 做希罕--a，lan2 che7-che7 e5 同胞.愛錢khah 贏老實做人，愛地位khah 贏過ka-ti7 e5 母土，看重利益khah 大過上帝。
尤其是lan2 e5 母親.台灣，hou7 外人蹧躂幾na7百年，現此時koh hou7 i ka-ti7 chiaN5-che7 子民無看ti7 眼內，有siaN2-mih 比che koh-khah hou7 人感覺艱苦--e5-leh？
Sikan，你kam2 知iaN2 你有1個kai3 特別e5 名？A-pa3 e5 故鄉ti7 民雄，原底是Hoanya 平埔族e5 打貓社，Hoanya e5 人民已經long2 chhoe7 無--a，但是我相信lan2 e5 血水內底，或是che7 或是chio2，iau2 有tai3 Hoanya e5 氣力kap榮光，「Sikan」 這個保留ti7 伊能嘉矩1897年記錄e5 Hoanya 字詞，是「魚」 e5 意思，收藏lan2 祖公a2 e5 記ti3 kap 心聲。
「魚」ti7 聖經kap 猶太文化內底代表上帝e5 救贖，lan2 台灣koh 是1個海嶼國家，有人tiaN7-tiaN7 愛用海翁來比pheng7。Sikan，a-pa3 m7-taN7 ng3 望你享受上帝奇妙e5 救恩，ma7 ng3 望你熟sai7 ka-ti7 台灣人e5 身份，無koh 再phaiN7 中國e5 幻夢，顛倒會tang3 ui3固定e5 思想kap 文化框殼.來得著thau2-pang3，疼惜海洋民族e5 歸屬，愛ka-ti7 e5 土地、國家kap 人民，親像大海.先ui3 土地e5 1點1滴來粒積，chiah ng3 外口haN7 出kha 步，有正港e5 包容kap 開闊。
Sikan，koh 6個月lan2 就會sai2見面--louh，a-pa3 寫這張phoe hou7--你，你iau2 看be7 著，m7-kuh無的確ti7 幾na7 10年以後，你會用koh khah sui2、koh khah kut8-tiah8 e5 台文，ka7 lan2 台灣theh8 1個Nobel文學獎--leh。
Sikan，祝福你平安大han3，歡歡喜喜行上(chiuN7) 人生e5 路，我心愛e5 心肝a2 kiaN2。

Pa-pa

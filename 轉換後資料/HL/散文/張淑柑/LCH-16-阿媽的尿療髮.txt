阿媽的尿療髮
張 淑 柑 

細漢四、五歲仔的時陣，我定定佮小妹仔二三個手牽咧，ui3後尾門走去阿媽兜耍。有時陣阿媽會提一寡物件互阮食，有當時仔捏鼎仔疪閣包糖互阮食。
毋過若欲食鼎仔疪包糖，攏愛先鬥顧灶孔火，未使siuN大，嘛未使siuN小，按呢鼎疪才未臭火礁兼黑mah mah，閣苦閣定，哺無法咧！我閣較愛食參番薯簽的鼎仔疪，彼款的免參糖就真甜啊！逐擺阿媽攏講我上𣘀顧火，互我食較濟，毋知有影否？
閣較趣味的，有當時仔阿媽會捧一桶尿，阮遮e5孫仔問伊欲創啥？伊就說欲洗頭毛。互阮感覺足奇怪、足趣味的，因為阿爸買互阮洗頭毛的物件號做"耐斯洗髮粉"為啥物？阿媽是用尿佇咧洗頭毛？所以，逐家恬恬也khu5佇邊也金金看。
先看阿媽倒一率率也尿去另外一個面桶仔內底，續落去，一寡也一寡也hou3起來頭毛頂面，那hou3那搓，一直到歸個頭毛淡漉漉，了後才提清氣水沖沖咧。仝款的工課做兩三擺了後，閣續落去就是拭互礁佮抹燻油，阿媽講抹燻油是欲給尿味kham3過。毋過，不管是尿的臭hiam味，抑是燻油的若芳水的味，我攏足無甲意，祇是心內真疑問？阿媽按怎知影，尿佮熏油會當提來作洗頭毛的物件？
佇阮想未曉的一目nih，阿媽已經給頭毛弄礁梳直啊！等伊將長長長、黑sim3 sim3的頭毛捲好勢，阿媽的頭殼後壁面就恰若黏一粒黑包仔仝款，足古錐的。有當時也，阿媽會互我掠頭鬃尾仔，先給歸個頭毛khiu2做夥，閣分三股，彎來oat8去，才閣旋做堆，用網仔佮毛龜夾仔夾互an5,就會使。我感覺按呢較𡧛，所以定定忍耐鼻臭尿hiam味，一直到阿媽給頭毛洗好，通好緊走來去給阿媽梳頭。
大漢出外讀冊了後，有當時也歇睏轉來，嘛會走去看阿媽欲洗頭否？彼時陣阿媽已經六十外歲，毋過攏無半支白頭毛，顛倒阮阿母白頭毛一大堆，毋知影是毋是阿媽的撇步有效，抑是若阿母講的，阿媽自細漢就好命，做大家的人咸新婦同齊做月內，罕得食bai2閣免作穡。
有一擺聽新聞報導：中國彼屏的醫生教人用「尿療法」治好家己的病。才閣互我想起阿媽用尿洗八、九十年的頭毛攏毋捌有頭波，我的查某囝才七、八歲，用足濟種的洗髮精換來換去攏仝款，無定著阿媽的「尿療髮」真正足好的。毋過，猶是無勇氣提家己的尿來試，講互同事聽，嘛互in當作笑詼代咧聽，害我歹勢到頭殼le5 le5。
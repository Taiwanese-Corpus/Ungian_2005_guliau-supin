頇慢閣興啼的阿海仔
張淑柑

各位裁判老師、各位小朋友，逐家好：我欲講的故事是：頇慢閣興啼的阿海仔。
古早有一個少年家，古意老實好性地，對人親切閣好禮，做事頂真攏未假，可惜話語表達無真𣘀，佳哉厝邊無計較，若無九命賠無夠，某囝閣愛拖來tau3。
代誌是按呢：有一個人叫阿海仔，一工透早行出門，看著厝邊老阿伯，to7三步做兩步，行進前去相借問：「阿伯也，真𣘀早，你真正有骨力喔！早起做運動，精神上清爽。毋過，你千萬愛細膩哦！若是無注意去跋倒，輕者斷腳骨，閃著腰；萬一摔較嚴重咧，犯勢soah會十七兩－翹翹喔！」
「呸呸呸！屎pe嘴，胡lui3 lui3,放風飛走無代誌。」老阿伯也那唸那受氣：「透早to7聽著chiah呢歹吉兆e5話，實在衰到若菜瓜，又閣未tang3對伊來發性地。」彼擺了後，老阿伯若一看著阿海仔，to7趕緊閃去遠遠遠的所在，較免相抵頭，閣乎伊拍觸衰。
To7因為阿海仔，講話是三尖六角，角角會傷人，厝邊隔壁攏毋敢ham7伊相借問。
有一擺，阿海仔的丈人做生日，鋛兩翁仔某tau3陣tng2去給丈人爸祝壽。彼一年，伊的丈人抵好七十三歲，佇足濟親chiaN5五十，朋友六十e5面頭前，阿海仔to7講：「丈人爸，你今年七十三囉！古早人咧講：七十三、八十四，閻王無請to7家己去。所以，你今年to7愛特別注意！毋通兇狂走走對hia去！」這雖然是一句關心e5話，不過乎人聽起來真刺耳，害伊e5丈人爸，足足氣歸年。
隔轉年，伊e5丈人爸閣欲過生日e5時，阿海仔e5某to7對伊講：「你講話攏無關後尾門，三講四毋著，惹伊老大人受氣。今年去祝壽，話減講較無蠓，上好恬恬無代誌。」阿海仔to7答應鋛某，tng2去到丈人e5厝，一支嘴合到咪咪咪。
壽筵一開始，阿海仔幹那目啁bui bui，嘴開開，微微也笑，恬恬也thui，一句話嘛無講，是恬chhiN chhiN。Chit個丈人是青瞑食圓仔、心內有數，一點也攏無給伊見怪。壽筵tit欲結束e5時，阿海仔to7先去給鋛丈人相辭。Chit時陣，伊擋未稠to7開嘴講：「丈人爸，我今也日是一句話嘛無講，日後，你若是有啥物三長兩短，亦是歹運衰尾，是未tang3怪我喔！我先行一步，你tauh8 tauh8 a2食，閣食嘛無外久也！」一講煞，伊e5丈人soah差一點也欲吐血，氣一下giong7欲未喘氣。
俗語講：心歹無人知，嘴歹上厲害。語言是隨身寶，咱若講會好to7得人疼，話歹是眾人驚。
多謝逐家，我e5故事講煞也！


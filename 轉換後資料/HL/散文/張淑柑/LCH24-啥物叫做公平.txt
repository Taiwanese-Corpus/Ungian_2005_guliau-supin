啥物叫做公平
張淑柑

透早五點外醒起來soah睏未去，翻來翻去嘛吵未醒睏仝粒枕頭彼個好睏神，只好起床加減做瑜珈健身一下，啥知影「鈴！鈴！...」電話聲雄雄hau2(響）起來，害我驚一tio5,原來是好朋友阿月仔敲來的，講伊足想欲ham7我開講好否？我隨時給應「好囉！咱足久m7捌好好講一下也！」。尤其是自伊生囝了後，閣較無chit種機會，毋過聽候伊掛斷電話，我才智覺著：「欲開講應該真歡喜，而且無必要七早八早敲電話來？？」管汰伊，見面to7知伊黑矸a2內底賣啥膏藥。 「自我嫁翁彼一工開始，我to7遵照『夫唱婦隨』的觀念，翁婿講啥麼攏聽伊的，連金錢攏總予伊專權處理，本誠想講伊than3的愛儉起來買厝，所以家庭開銷由我遮來支出，算算結婚6、7年，以伊一個月五萬箍，加上年底獎金、月給調整，一年儉70萬，七、八年落來掠長補短，上少嘛應該有400萬箍，結果有一工禮拜無出去，我ham7伊參詳咱來買厝好否？伊竟然應講欲用啥物買？欲買一箍芋仔番藷！我驚一tio5,隔轉工序續拜託朋友查一下也伊戶頭內底到底儉外濟。」 
「經過兩工，我的朋友給我講：阮翁的戶頭毋但無存款，而且貸款五百外萬...」講到遮，阿月仔目屎流目屎滴，phak佇我的肩胛頭，我伸手給伊腳脊骿搭搭咧，伊才繼續講：「五百萬的貸款ham7本來的薪水四百萬，攏總九百外萬，投資去耍股票，因為伊用融資的，若是落價to7要補繳，又閣看未清啥物時陣應該退出，所以愈補愈大孔，補到一孔烏lang lang，舞到真正是拖屎連哦！莫怪伊chit幾年落來，心情一直未輕鬆！我猶閣一直怪家己siuN過頭用心佇gin2仔身上，無咧給關心、注意，伊佇咧食醋未爽快，原來是按呢！」 看阿月仔那氣那講，毋過心肝猶是真愛伊的翁婿，因為伊拜託我鬥相工chhoe7一個兼差的khang課，伊講愛「加減than3,較未散」，想欲利用時間加減than3一寡仔錢鬥還貸款，自按呢？阿月仔逐工早起時4點外去tau3賣早頓，10點外下班身軀洗洗咧，11點閣去安親班上班，伊做到誠歡喜，誠認真，啥知鋛翁毋但無體諒，閣見怪伊歸身軀衫仔褲臭油味。而且厝內無法度款好勢、囝兒嘛管顧未到。互阿月仔的心情足bai2的，所以有一工禮拜下晡阿月仔走來chhoe7我，講伊氣得無愛佮鋛翁tng2去看ta家官，聽伊講煞，我足替阿月仔抱不平，因為貸款是鋛翁變出來的，阿月仔chiah呢辛苦欲鬥相共，伊不但無感心，猶閣欲給伊蹧躂，真正是足過分的。只好安慰阿月仔：甘願做、歡喜受。憨人有憨福「歹歹翁、食未空」。無定著閣過一站也，伊若變景會曉想，一切to7攏改觀囉！ 「阿月仔出車禍！」當我聽到chit個消息，我的心肝足艱苦的，痛到 ui ui 鑽，手 phih phih chhoah，因為當初阿月來給我講的時，我為啥物無苦勸伊莫做早頓的khang課，因為心情若bai2,閣愛逐工透早四點to7 peh起來騎20外分鐘的ou-tou2-bai2,真容易出代誌，上蓋氣的是chit個時陣，阿月仔鋛翁閣怪伊大人大種也，騎車hiah呢無細膩。人講『無冤無債，不成夫妻』毋知阿月仔頂世人欠伊外濟，自彼工起，阿月仔chong5東chong5西糊藥糊兩個外月，一直到安親班的主任親身來拜託伊緊去上班，伊會替阿月仔特別準備一隻足四序的椅仔（因為阿月仔chit個時陣坐久腰脊骨猶會艱苦），若thiam2會使小寡也theN一下，而且雜雜滴滴的khang課攏免做，薪水照領，阿月仔一聽，無顧家己身苦病痛，一聲著應「好」，徛佇邊仔的我毋甘tiu3 tiu3嘛無法度，只好拜託伊-『留得青山在，毋驚無材燒』由即馬開始愛學會曉"疼家己"chit個工夫，身體健康上重要。 毋知是翁某相欠債，抑是阿月仔頷頸仔生瘤-拄著，經過3、4年，因翁又閣開始耍股票，這回閣較利便，辦一張信用卡借60萬，無采阿月仔辛辛苦苦，儉腸
凹肚過日子：食是食學校廚工包tng2來的菜，穿是穿朋友穿過的二手衫佮鞋仔，囝兒的制服嘛拜託我給朋友的gin2仔畢業了後抾來穿的，結果予鋛翁一舞落去，貸款不但無法度減少，顛倒加出伊辛辛苦苦賺一年的一倍的金額，所以阿月仔毋但是心灰意冷，而且心肝親像豆花車倒擔-碎糊糊、亂糟糟。 頂禮拜阿月仔閣來chhoe7我，彼是下晡5點外，我感覺真意外，阿月仔怎會有時間？伊毋是無閒到無法度接電話？因為：自從半年前伊講鋛翁的朋友有一個後生欲來鋛兜滯，一方面陪鋛囝讀冊，一方面叫阿月仔教彼個gin2仔數學，上重要的是有淡薄也收入，阿月仔想想咧感覺算會合，因為伊免四界走，厝內的khang課佮囝兒的功課嘛攏管顧會到，一兼二顧，摸蜊a2兼洗褲，後來陸陸續續真濟朋友食好鬥相報，攏給囝兒送來予阿月仔佮鋛翁管顧，鋛倆翁某合齊拍拚，雖然逐工無閒到11點，但是為仝一個目標努力，生活過到真充實，兩翁a2某甘之如飴。 阿月仔曾經偷偷仔給我講，繼續按呢拍拚落去，免閣5年貸款to7會當還到離離離，過「無債一身輕」的輕鬆日子。若是閣繼續拍拚三、五冬，to7會當買一台新車，載歸傢伙仔出去遊山玩水，四界看看咧，看是欲上山，抑是欲落海，攏毋免驚未起li 啊！ 「啥知阮翁竟然掠蟲ngiau尻川，佇chit個時陣閣欲貸款耍股票，而且事先攏無參詳，無欲尊重我，父母兄弟相勸嘛毋聽a3,毋知是欲按怎？」阿月仔giong7 giong7講未落去，毋捌看伊chiah呢受氣，伊問我講伊氣到擋未著，想欲搬出去滯，予鋛翁覺醒一下好否？抑是食菜念佛出家，通好消化未盡的業障較好？ 徛佇平平是查某人的立場，我當然贊成予鋛翁小寡也刺激一下，毋過人是群體動物，伊有序大人，chit個時陣敢會當大主大意，莫予序大知影，我嘛想未曉咧？而且搬出去厝邊頭尾一定會講阿月仔放翁放囝，第一毋著是阿月仔，ta家、ta官敢未見怪伊？我真正想未曉：為啥物chiah呢濟的無公平降臨阿月仔的身上，阿月仔猶閣會想講，這是伊頂世人欠鋛翁的，chit世人若是無承擔，後世人愛閣艱苦一擺！阿月仔，妳真正是韌性上強的cha-bou2人！但願上蒼保庇，乎阿月仔平平安安、順利度過chit個難關！


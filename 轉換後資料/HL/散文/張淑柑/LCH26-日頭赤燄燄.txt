日頭赤燄燄、隨人顧性命
張淑柑

「日頭赤燄燄、隨人顧性命」是teh講社會上普遍一般人的心態，因為工作上的關係，做代誌往往先想著家己本身有利益，對家己好to7好，無去想著愛加做一寡也對社會進步，國家富強較有幫助的代誌，亦to7是自私自利的心態較重，各人自掃門前雪，莫管他人瓦上霜。咱給看，天chiah呢高，地chiah呢闊，天地之間的萬物，靠著日頭的無私，向陽草木皆逢春，月亮光光嘛照著每一個家庄，to7連小小的露水，一枝草一點露，伊嘛無分大細，照顧小性命無所不至，為啥物身為萬物之靈的人類，卻是腹腸chiah呢隘，未曉飲水思源，未曉愛食果子拜樹頭，食米飯拜田頭這種感恩的心咧！
閣再講人是群體的動物，靠一己小小的力量，你的食、穿、住、行，逐項攏加真未利便，親像較早的農業社會，會記得細漢的時，通庄仔頭攏時行放伴做khang khoe3,無論割稻仔、khau土豆，逐家有講有笑做未懶，毋過其中有一個阿伯仔伊真凍酸，真孤老，算盤tiak tiak咧，「耶！按咧毋通，十個人來鬥做，上少我愛損失十斤，二十個二十斤，三十個三十斤，毋通毋通，我還是家己勻勻也khau to7好」，結果千算萬算毋值得天一畫，相連續一禮拜落大雨，歸區土豆攏出芽，損失幾也百斤，這to7是隨人顧性命的歹處。 
會記得幾年前SARS流行期間，真濟護士佮醫生發揮鋛大愛無私的精神，無惜家己的性命，甚至犧牲家己的性命嘛毋驚，chiah互咱佇真緊的時間戰贏親像惡魔仝款的病毒，這to7乎咱看出，大愛大無畏的精神對咱的社會外呢a2重要，外呢a2好用咧！欲愛社會上人人好，千萬毋通有隨人顧性命的自私心態。 
當然生命嘛是真重要的，咱對祖先chit句「日頭赤燄燄、隨人顧性命」的話語中，嘛愛了解一點，留得青山在，毋驚無柴燒。咱每一個人遇到閣較大的挑戰，生活閣較歹過，攏愛會記得珍惜家己的性命，毋通khap8未著to7欲自殺、跳樓，彼真正是頭殼歹去，小小一隻蚼蟻，跋落水to想欲生存，為啥物萬物之靈的人類會行顛倒扳的路途，各位兄弟姊妹啊！生命真寶貴，逐家來疼惜啊！ 
社會是一個互利互生的大團體，人只是生活佇內面的小小一份子，雖然「花無百日紅，人無千日好」、「圓人會扁、扁人會圓」，毋過人咧講「加做加福氣」「加做加得」，何況「人咧做、天咧看」，所以為著咱家己好，嘛為著社會和諧、國家進步，逐家緊給「日頭赤燄燄、隨人顧性命」的觀念撣掉，逐家由即嘛起愛做夥來發揮「日頭赤燄燄、相招做伙拚」的精神，使得人人好，社會國家愈好！我的演講到chia，祝逐個-日日平安笑嗨嗨-事事順利福氣來-多謝!勞力!


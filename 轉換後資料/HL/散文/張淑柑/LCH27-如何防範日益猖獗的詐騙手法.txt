如何防範日益猖獗的詐騙手法
張淑柑

「媽啊！我是阿鈴啦！（哭聲）...」接著chit款的電話，相信天下父母心，做媽媽的一定毋甘tiu3 tiu3,綁票的歹人嘛掠著父母疼囝的心理，儘量khah油。有的是接著「請問你是陳小寶的爸爸hoN3！你小寶佇學校著傷，現此時在００病院急救，請你緊匯保證金五萬元到...號的戶頭，若無...」真濟父母毋甘囝兒受苦，無張無弛to7去hou7歹人騙去也！
假使若接到類似的電話，千萬愛先靜落來，先聯絡學校抑是安親班問乎清楚，「不忍不耐，小事成」的時陣，閣較按怎後悔攏未赴也！聯絡煞若未放心才親身去學校抑是安親班看咱家己的心肝仔寶貝是毋是猶佇校園內上課，落尾閣愛給chit種騙人的手法上網，揭穿歹人的真面目，千萬毋通心狂躁熱青pong7白pong7 to7會食緊弄破碗，嘛會hou7歹人軟土深掘，愈來愈歹款！咱若是愈精光，歹人自然菜蟲食菜菜腳死，消失佇社會中。
「O ji2桑，有一筆賞金欲退hou7你，請你提「提款卡」到自動提款機，試你的秘密號碼..」若有接著chit種型態的詐騙手法，第一個上重要的是問清楚退稅的單位，家己kha3電話去彼個單位問。第二個愛注意的是毋通有「小貪nng3雞籠」的心理，為著小小一筆退稅金，了一條幾百萬的退休金，彼時陣閣較按怎後悔攏未赴也！第三個愛注意是目睭peh hou7金，頭殼想hou7清，因為鴨卵較密嘛有縫，歹人做歹代誌，to7親像鳥鼠仔偷食油仝款！驚咧等，所以咱若認真追問對方叫啥物名，佇啥物課，做啥物khang khoe3?
相信歹人顛倒會hou7你問到歹勢，最後驚龜腳so5出來家己自動落跑嘛無定著。橫直任何代誌為著方便，to7利用自動轉帳替你走chong5,各位朋友弟兄，凡事to7愛--家己走，攏未了。
「洪先生，你的提款愛加一項保險才未去hou7人偷領錢，請你紮卡去自動提款機hia照阮的指示辦to7會使也！」一位大學教授照伊的指示去給提款卡加一層的保險，啥知影隔轉工伊戶頭內底的錢hou7人領到空空空。這件代誌提醒咱，任何戶頭的問題愛直接kha3電話去咱開戶的金融機構問，而且chit個電話一定愛家己kha3去問104，未使kha3歹人或者不明人士的電話號碼，因為閣有一種詐騙手法利用人的追根究底心理，伊先叫人khah電話給你講你的戶頭進出小寡有問題，請你kha3 chit支電話去問hou7清楚，結果你kha3去，伊to7問東問西拖時間，最後給你講無代誌，結果後個月的電話錢愛納幾也萬khou，嘛有的利用sai nai的查某gin2仔假影chhoe7你開講，專講一寡有的無的，he嘛是欲than3你的電話錢。由chiah個事件看來，咱若一聽著無熟似的電話，to7快刀斬亂草--掛掉，伊若閣吵，歸氣給手機a2關掉to7著也！
對付非常人to7愛非常的手段，若無食虧是家己，到時有話無得講親像啞口硩死囝，欲哭to7無目屎囉！會記得哦！目睭peh hou7金，頭殼想hou7清，家己m7驚費氣，to7會一隻一隻龜腳so5出來，咱嘛chiah會當安心過日子。


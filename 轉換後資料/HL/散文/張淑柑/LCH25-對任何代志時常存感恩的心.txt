對任何代志　時常存感恩的心
張淑柑

俗語說得好 - 食果子拜樹頭，食米飯敬鋤頭。就是ka7咱講做人愛知影飲水思源的道理，因為人生在世，無論食、穿、住、行，每一項攏愛靠真che7人通力合作才有法度來完成。若是無社會上各行各業的人，在 in 的工作上盡心盡力，咱有可能連上基本的生活問題攏無法度解決。所以對著咱四周圍的人，包括一草一木，攏愛心存感謝。
第一個愛感謝的人是咱的父母，ui3咱落土開始，紅紅幼幼捏到大漢，父母照顧咱，教咱講話，乎咱食穿，嘛教咱做人做代志的道理，無時無刻、無暝無日的付出實在有夠辛苦，所以咱做人序小的愛知影有孝序大人，而且隨時攏愛有孝，若無等到「樹欲靜而風不止，子欲養而親不待」彼時陣，閣較按怎後悔攏袂赴啊！俗語講：「在生一粒豆，較贏死後拜豬頭」，更加提醒咱欲感恩父母愛及時，袂使躊躇。
第二個是幫助咱開啟智慧之門的老師，俗語講：「一日為師，終身為父」，所以咱愛永遠感恩咱的恩師。
在家靠父母，出外靠朋友，第三個愛感謝的是整個社會的人，甚至厝邊隔壁，因為士、農、工、商的通力合作，乎咱有車通好開，來來去去真利便，有種田的人定定研究出新品種，咱的生活愈來愈舒適，若是無 in鬥相工，咱真有可能愛逐工枵腹肚，出門靠雙腳，甚至猶閣過著古早時代日出而作，日入而息的簡單生活，怎有可能進入太空時代呢？
咱的厝邊隔壁逐工鬥陣，感情好kah比親誠較好，有代志 in走上緊，幫贊嘛較會赴，親像火燒厝抑是著賊偷，厝邊嘛會不惜辛苦相照顧，莫怪有人訶lo2講：遠親不如近鄰、遠水救不了近火，所以咱對咱的厝邊頭尾和社會嘛愛心存感恩。
第四個愛感恩的是咱的國家，有山有水，四界青leng-leng，雖然小小的一個島，卻親像世界的縮影，有看袂懶的好風景，有食袂sian7的水果，有sng2袂厭的遊樂設施，而且想欲去叨位，坐車抑是坐飛龍機，真快就到位，攏毋免了時間，親像我的朋友去美國五工，實際上干那sng2無到兩工，若換作佇台灣，保證乎你sng2 kah嘴仔離獅獅，毋甘講拜拜！！所以咱愛感恩咱的政府，乎咱安定，安樂的日子通過。
會記得證嚴法師講過「知恩、感恩、報恩」，我認為既然chiah呢che7人對咱有恩，咱嘛愛知恩報恩，知福惜福，一方面接受別人的恩情，另外一方面在家己能力做會到的範圍，一點一滴回報乎咱的父母，然後做一寡仔對社會和諧、國家進步有利益的代誌，若是每一個人攏抱持chit款的心態，咱的社會一定一工比一工閣較贊，咱的國家嘛會一年比一年閣較富強，咱家己嘛會當一工比一工閣較歡喜過日子！！
我的演講到chia為止，仰望朋友兄弟姊妹，逐家作伙來，ui3今仔日開始做知恩報恩的代志！時時感恩，時時報恩！時時快樂！日日平安！



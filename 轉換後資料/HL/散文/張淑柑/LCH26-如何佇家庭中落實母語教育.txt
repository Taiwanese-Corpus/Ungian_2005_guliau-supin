如何佇家庭中落實母語教育
張淑柑

古早人講「寧賣祖先田，不忘祖先言」，可見母語的重要，由歷史內更加會當證明母語是文化傳承，民族生存不可缺少的重要因素，一個民族若無家己的語言，會慢慢也變少數民族，甚至到落尾乎別的族群同化去。親像佇台灣的平埔族to7是一個真好的例。台灣已經被外來政權壓制幾十冬，文化傳承斷層真嚴重，即嘛政府有心欲推廣阿母的話，所以咱愛好好也配合，未使干那靠老師一禮拜四十分鐘，愛佇厝內做好「母語生活化」的重要任務。
父母是上好的母語老師，阿公阿媽阿祖更加是教母語的顧問，所以佇家庭中教母語是上讚的場所，甚至親成五十，朋友六十來來去去，嘛是真好的文化交流，所以我認為佇家庭落實母語教育，愛做到以下chit幾點：第一、心理建設：規傢伙a2大大細細愛認同母語傳承的重要任務，咱愛同心協力，用「有心拍石石會ui」的力量來破除危機，延續祖先言。
第二、愛先看會起家己：真濟人一直認為講母語是佇咧罵人抑是不雅的表示，甚至一寡受過高等教育的人，認為華語、英語才是優雅的語言，這攏是錯誤的觀念。所以佇每一個家庭內愛先建立母語是高雅，會勸人向上向善的話，親像阮阿媽定定咧講「坐乎正，得人疼」、「有量才有福」、「緊行無好路、緊紡無好紗」．．．等等攏是咧教咱做人做事的道理，簡單三五字，道理真高深，「舉頭三尺有神明」、「積善之家有餘慶」更加勸咱愛多做善事。惡事莫為。「母語chiah呢寶chiah呢好，講母語kai3高尚」，做父母定定按呢教序細，自然to7會愛講，歡歡喜喜去講！
第三、定定liu7:語言的學習三日無餾to7 peh上樹，所以學校老師教的，囝兒轉來到厝內面，咱to7愛鬥相工，chiap8 chiap8提出來講，「石頭浸久嘛會上青苔」，聽久伊自然to7講會輪轉，講會𡧛，年久月深，伊嘛會愈有信心。
第四、以身作則、營造空間佮時間：做父母的佇厝內嘛愛定定講，親像阮兜，轉去看外公外媽的時，囝兒自動講台語，因為「家有一老，如有一寶」，阿公阿媽會給鋛寶貴的經驗佮智慧佇講話中傳乎咱佮囝兒，所以一定愛講阿公阿媽聽有的話。出外嘛愛儘量佮朋友講台語，甚至因材施教，看著啥to7教，這台語叫啥物，按呢鋛講起來才會真自然，真滑溜！
最後我欲呼籲逐個，身為台灣的一份子，請你緊給「外國的月較圓」去捨，趕緊覺醒傳承母語是目前上重要的代誌，咱做父母的人緊來做好母語的老師，認真拍拚傳承文化的任務to7是愛對每一個家庭來做起！阿母的話是真寶，阿母的話上界好，逐家拍拚認真學，打造書香妙語的美麗海洋的寶島台灣！


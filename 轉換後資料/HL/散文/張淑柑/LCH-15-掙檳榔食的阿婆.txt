掙檳榔食的阿婆
張淑柑

「麗君仔，緊來一下！」「麗真啊！你是走去叨位𣿅?，來給阿嬤鬥提檳榔一下。」逐擺若咸鋛兩姊妹仔耍，就會聽著鋛阿媽咻到大細聲，若假影無聽著，鋛阿嬤就一直咻，足大聲足久的，厝邊頭尾、雞仔鳥仔攏知彼是伊咧叫的。
鋛兜有開一間kam2仔店，薰、酒、檳榔佮平常時也愛用的物件，逐項攏有咧賣，鋛阿媽由少年就愛吃檳榔，雖然即馬目睭看無，行路又閣愛舉拐仔，嘴齒嘛落到偆無外濟，毋過仝款日連暝檳榔不離手，是按怎講不離手，煞毋是講不離口咧？彼是鋛阿媽無嘴齒，若欲食檳榔，愛先提一塊碗公咸摃錘仔，閣將檳榔擱佇碗公內底，用摃錘仔掙掙一睏也，才用手摸看有走汁出來否？若有就連汁連檳榔粕仔作夥提來擱在嘴內吸吸咧，聽候無汁，才閣提出來擱碗公內底，閣掙一擺，透早到暗時也，一擺閣一擺，一粒掙完換一粒，一工過了閣一工，伊e5查某孫仔給我講，鋛阿媽上少掙六年也。
除了睏，伊就是按呢掙到無暝無日，我閣問講：「恁阿嬤半暝會peh 起來掙否？」伊講毋知影，假若毋捌。
佇彼時陣，我的心肝就真感動，第一：阿婆仔食老無人通陪，嘛無人通佮伊答嘴鼓，毋過伊逐工精神足好的，毋但身體健壯，足少傷風、感冒、流鼻水，嘛無佮人流行「老人痴呆症」抑是「巴金森症」。第二：伊的序細就親像俗語講的─ 飼囝無論飯，飼父母就算頓。阿婆仔食的檳榔閣愛逐粒算到真頂真，互我真感慨！好佳哉，逐工攏有聽著阿婆喊孫子的聲，足大聲足有力的，中氣十足。所以伊才會當掙到強欲一百歲，做到太祖，別人過身發白帖仔，伊是發紅（粉紅色）帖子，真正是─ 烏矸仔貯豆油。
阿婆真正厲害，雖然目睭青瞑看無，毋過壁頂的時鐘「噹」一聲，伊嘛毋認輸，趕緊掙一下。恬恬也掙、恬恬也過日子，親像咸時間比賽仝款？無親像一寡𣿅蕌gin2仔，一點也攏無愛惜家己的性命，無尊重性命！


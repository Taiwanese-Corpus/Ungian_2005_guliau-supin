我Loonng兮一時有主意

---寫ti7 91 年選舉後
Loonng
選舉了後，彼支車輪牌兮旗仔猶原ti7職塊土地射出邪惡兮光芒。一時，茫茫渺渺毋知卜創啥。

我Loonng兮一時有主意，滄滄行又閣滄滄去。抵著一兮歷史專家。荷蘭，西班牙，國姓爺，滿清，日據到國據。著愛閣換幾兮主人才輪會著咱家己。

我著問伊歷史敢會使予人改來閣改去? 伊講：「控制了現在著控制了過去。」我問伊獨裁政權敢有影hiah厲害? 伊講歷史本來著是一寡記錄予人改來閣改去。

我Loonng兮一時煞有主意，想起阮公阿卜死閣有交代，伊講尹公阿卜死嘛有交代。伊講滿清扑輸來換日本。逐家iam-mi 仔攏毋甘鉸。大人壓霸來迫害。鉸了挓佫神主牌仔前來拜，毋是背祖求榮鉸iam-mi，甘願受外族來統治。拜甲腳手躄躄泄。公媽煞摔落桌跤弄弄破。香灰來即看著公媽有交代：「滿清外族無天理，thai3咱歸族數千人。千辛萬苦來台灣，囝孫毋通留iam-mi。」
（iam-mi	著是 『辮子』）

阮阿公兮阿公煞毋知愛留益是毋通留iam-mi。

我著ka7阮阿公講:政府按怎講咱著按怎信，chhap 伊卜留益毋留iam-mi。

阮公罵我戇孫兮，做儂愛拚一口氣。

阮公仔卜死有交代，做儂愛拚一口氣。

如今過了即儕冬，即知影政府會騙儂。阮孫若問我尹祖先敢是1949綴迄隻臭頭龜精來兮，我只好將阮阿公兮阿公兮故事講予伊聽。

一時怨嘆咱番藷仔命。茫茫渺渺煞毋知卜創啥。

我Loonng兮一時有主意，chhiang7-chhiang7行又閣chhiang7-chhiang7去。抵著一兮正義兮勇士。我著共伊問，「咱兮歷史即歹命，敢講咱無愛佮伊拚。」

伊聽了煞無講話。夯起七星寶劍chhiang7去頭前佮oe7-bi2	兮水車戰佮chhin7-chhong7-chhaN3。等伊扑輸倒佇遐，我即問伊是按怎，為何干那起乩塊戰水車。

伊講彼毋是水車，伊是向邪惡兮化身來挑戰。

咱敢戰會嬴箍面桶兮戰車？戰嬴箍面桶兮戰車敢閣戰會嬴紅星兮戰車？我一時感覺茫茫渺渺毋知卜創啥。

我Loonng哥仔lo5, 一時有主意。請教迄lo7選舉專家。我問伊咱卜按怎嬴?

伊講咱選舉著會嬴，「三年執政」「台灣儂卜出頭天」我想伊講兮有道理。東歐蘇聯已經變天，尹嘛攏無靠銃子。戰車戰袂嬴人民。

祖公仔燒了400 年香有保庇。電視講南部火山嘛開始塊噴火氣。我想職兮選舉專家講兮有道理。咱台灣質擺真正卜出頭天。

選了我有去揣伊。話ke5佇嚨喉哭袂離。哭甲三更共半冥，哭甲喙仔開開開。我即出聲來安慰。

「迄lo7老賊著攏已經落台阿，職寡新代表好歹攏是咱家己選出來兮，咱已經替尹爭取著做主儂儂兮權利。尹目睭毋peh予金，咱亦無辦法。職擺選輸後擺即閣來著是。何必即呢悲傷le。」

伊chang7哭調仔挓來唱。「無彩咱台灣美麗島。」「祖先開墾有成果。」「眾儂來騎無儂疼。」
「狗即食了豬來騎。」「無疑死豬飼無兩冬著食儂。」「祖國一時變成空。」「四百年來hong5駛弄。」「袂記兮家己會使做主儂。」

伊講: 「有儂老父塊破病。」「弟弟讀冊爻考試，」「專家無儂通好飼。」「大姊只好賣身去趁錢。」

「職兮大姊閣真可憐oh！」我講。

「暗暗悲傷留目屎。」「心內痛苦無儂知。」「等若時機運若來。」「毋免靠天家己來做安排。」

「是阿!	咱絕對袂使一時落魄來失去奮鬥兮希望。」

「啊結果le?」

「40年予儂壓落底，」「妓女已經袂記兮妓女兮悲傷。」「伊已經變成真正兮趁食查某。」

「袂記兮悲傷著好啊。 這嘛是好代誌啊!」「敢講一定愛看儂日亦哭冥亦哭。」

「你敢袂感覺職兮趁食查某真可憐?」

「有是有， 嘛毋免哭甲即悲傷。」

「準講是你兮親儂le?」

「你勿亂講，阮即無赫呢衰潲[soe-siau5]!」

「我是講咱共同兮母親-- 台灣!」

伊chang7都馬調挓來唱。「咱兮前途咱家己來做主宰。」「別儂袂凍替咱來做安排。」「咱兮跤尾若是徛予在。」「毋驚樹尾塊做風颱。」

「你講咱攏是妓女？」

「是趁食查某！」

「毋知見笑兮趁食查某？」

「咱除了有錢以外，咱自認台灣兮文化卡差著愛學尹中國文化！咱自認台語卡差，逐家著學
尹北京語卡高尚。咱自認咱家己無法度做主，著愛予尹中國統治。箍面桶講繁榮，安定，進步。台灣儂職擺兮表現毋是已經講甲真清楚。咱無能力管理咱家己。只有予尹中國儂來統治。咱即有通好食穿。」

「咱家己自願做奴隸，變成毋知見笑兮趁食查某，敢講你袂悲傷。」

本來我想卜離開職塊傷心兮土地。佇le我卜走兮前幾工發生一項代誌。予我決心留兮遮唱歌
予恁聽。

迄一日，阮母仔叫我去買菜，抵著一兮美國囡仔。我問迄兮美國囡仔後擺大漢卜創啥？

伊講伊卜去一兮田園做捕手。我著問伊去田園做捕手卜創啥?

伊講伊驚囡仔會跋落去田園邊阿職兮萬丈兮深坑。

我一時有主意，著愛緊來去妓女戶。我卜共尹講尹已經袂記兮身世。無定，知影通哭兮妓女閣有。

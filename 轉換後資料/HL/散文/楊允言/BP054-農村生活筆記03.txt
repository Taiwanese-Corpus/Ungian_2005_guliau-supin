顧面桶，愈顧愈飯桶
楊允言
1988 2月初7
Chai2 起6點左右peh--起-來，本chiaN5 beh 出去seh8-seh8--leh，但是鐵門無開，6點半叫林起--來，koh 落--去，鐵門已經phah--開，出去行行--leh。厝頭前這條就是台省3號公路，大約是南北向，我tui3北peng5 行，路邊差不多long2 是草莓園，向khah hng7 e5 所在看，四面long2 是山，ka2-na2 是1個盆地(後--來ka7 a爸--a2 問，知iaN2 卓蘭應該算溪埔)。
無行joa7 久就oat8頭tng2--來，林tu2-a2 出--來，做tin7 tng2--去，kap 隔壁e5 gin2-a2 開講，有2個，大--e5 是cha-bou2，7歲，細--e5 是cha-pou，5歲，蔡--先-生是in a伯。蔡--家kap 厝邊這幾間long2 有親chiaN5 關係。這2個gin2-a2 iau2 koh tih 讀幼稚園，be7-hiau2講台語也be7-hiau2講客話，有夠害。
Koh kap 林騎鐵馬出去seh8，tui3南peng5，就是鎮中心e5 方向騎--去，goan2 toa3 e5 所在是中山路，koh 過--去3條路接做夥，其中1條叫做中正路，更加確定chia 是鎮中心無m7-tioh8，國民黨政權來台灣了後，孫中山kap 蔣中正ti7 台灣變做ka2-na2 是神，四界long2 有in e5 影，無論行到toh 位去，不時看著in e5 名。
入去卓蘭國中，今a2 日是禮拜，in 竟然有上課。
Tng2去食早tng3，是食白飯，m7 是食糜，主要是做khang-khe3 需要體力，需要食khah 飽--leh。
9點左右toe3 大兄上山去作園，in 老pe7受傷，tu2-a2 好2個做免錢--e5 來tau3 kha 手。駛貨車行雙連道路去山內，hit個所在叫雙連，有1間雙連國校，對面1間kam2-a2 店，就是許--先-生in tau，厝頭前插1支民進黨黨旗，大兄講這支是卓蘭第1支黨旗，許--先-生是卓蘭第1個民進黨員，現此時黨員有3個，但是支持e5 人m7-taN7 an2-ne。
Koh tui3 坪林e5 方向駛--去，果園e5 所在大概是ti7 坪林里e5 西peng5，an3 厝--nih 駛車到chia ai3 30分鐘。
Chia 有1間起kah chiaN5 簡單e5 倉庫，柑a2 挽--落-來了後，1箱1箱先khng3 ti7 chia，khng3 3~4個月，1方面是khng3 1段時間chiah 會khah 甜，另1方面是beh kap 東勢iah 是別位生產e5 柑a2 出現ti7 市面e5 時間分--開，chiah be7 因為供應siuN che7 soah 來落價。這chun7 倉庫khng3--e5 long2 是phong3 柑，in iau2 koh 有種thong3 柑、海梨。平常時long2 是新曆3~4月hit-chun7 chiah 開始搬tng2 去厝--nih 包裝，今年雨水期khah 長，而且10月底有風颱，可能choaN7 農藥e5 時間無tu2 好也是1個原因，情況khah 淒慘，khng3 ti7 倉庫e5 phong3 柑，大概有20~25% 爛--去。
Goan2 先tau3-tin7 去果園內si3-ke3看mai7。其中，山坡地thiau-kang 做成樓梯形，主要是an2-ne-siN 落雨e5 時chun7 表塗khah be7 流失。
顧1個柑a2 園，ka2-na2 m7 是1件chiok 簡單e5 tai7-chi3，可比講beh choaN7 農藥e5 時chun7，若是tu2 著落雨天，tioh8-ai3等好天了後chiah 有法tou7 開始choaN7，kan-taN 慢這幾工，病蟲害可能就會侵害著樹a2 欉，真正是看天公伯--a2 食飯。肥料分做有機肥kap 無機肥，有機肥khah 貴，但是塗質khah be7 變；農藥分做幾na7種，有--e5 是除草，有--e5 治病蟲害……，實在太che7 種，頭殼內te2 無法，i 講--起-來be7 輸和尚tih 唸經chiah-ni7 輕鬆。做chiah che7 冬，經驗漸漸累積--起-來，付出e5 代價應該be7 chio2，萬不幸choaN7 藥a2 e5 時間無量(niu5) hou7 好，收成e5 時chun7 就phaiN2 過日。按藥性來分，有分做短效性kap 長效性--e5，短效性--e5 一般是7日內藥性會消失，10工了後chiah koh 來就真保險；長效性--e5 大約a2 ai3 經過2禮拜藥性chiah 會無--去，等20工了後chiah 來應該無問題。I 講，農藥e5 問題無一般消費者想--e5 hiah-ni7 驚--人，若是別人因為食著goan2 生產e5 果子soah 來破病，goan2 e5 良心也be7 得過 ，koh 再講，goan2 ma7 是人，goan2 ma7 疼thang3 ka-ti7 e5 性命，choaN7 農藥e5 時chun7，goan2 受e5 威脅ma7 比一般人khah 大，goan2 當然會注意農藥e5 安全問題。
實在講--起-來，食柑a2 e5 時chun7 koh ai3 peh(剝)皮，農藥e5 威脅一定是比一般e5 青菜加chiaN5 少。
1年中ng，khah eng5 e5 時chun7 是4--月至8--月。
Hng7-hng7 看著1-koa2 鳥a2，有1種chiaN5 大隻，i 講是竹雞a2，其他--e5 我無記--起-來。
車駛到倉庫這te3-a2，以早無hiah 大條路e5 時chun7，chiah-e5 柑a2 iau2 koh ai3 靠人扛--落-去。
Tng2 來倉庫，準備beh 來搬，goan2 2個人無挽e5 實際經驗，挽e5 時chun7 ai3 用鉸a2 來鉸枝，鉸枝ai3 鉸2遍，第1遍連枝long2 鉸--落-來，che m7 是chhin3-chhai2 鉸--e5，鉸枝順續修剪，將無需要e5 幼枝鉸掉，an2-ne pok-iN2 e5 時chun7 chiah 會發得sui2;第2遍鉸e5 時chun7 ka7 去枝，kan-taN chhun 頭，枝鉸掉主要是an2-ne chiah be7 tuh8 破別粒柑a2，tuh8--著-e5 會快爛，chhun 頭ma7 是因為an2-ne khah be7 爛--去。鉸枝落--來了後，koh ai3 用塑膠lok-a2 lok--起-來，1粒te3 1個lok-a2，21 iah 是比21 koh khah 細--e5 會sai2 2粒te3 1個lok-a2，an2-ne，準講爛--去就爛ti7 lok-a2 內底be7 影響別粒。
包裝e5 時chun7 ma7 ai3 細膩，若是cheng2 甲tuh8 著柑a2，柑a2 ma7 會快爛，可見，照顧柑a2 也be7 輸照顧gin2-a2，實在是phaiN2 io 飼。
爛有2種，1種是生菇，1種是變咖啡色，khah 慘--e5 爛kah long2 變湯，看--落lioh-a2 會驚。
Te2 柑a2 e5 箱a2 ma7 有2種，柴箱a2 kap 塑膠箱a2，long2 是四四角角，塑膠箱a2 比柴箱a2 koan5 1-sut-a2，30-thong2 厘米，te2 ti7 倉庫e5 時，是7層thah8 做夥，1層中ng koh 用報紙隔--開，che 是多年經驗了後想--出-來e5 好辦法，主要是報紙會吸水，有--e5 爛做變水--e5，湯會流--出-來，tu2-a2 好hou7 報紙來吸收，chiah be7 影響下kha 別箱e5 柑a2。
我khah ai3 搬塑膠箱a2，比柴箱a2--e5 khah 輕--tam7-poh8-a2。柴箱本身就chiaN5 重，而且koh khah 四四角角，若無細膩chiaN5 容易kha3 著骨頭來受傷。
搬--落-來了後，先小揀--1-下，將爛--e5 揀hiN3-sak。我問i 這koa2 爛--e5 會sai2 做肥料--boe7？I 講be7-sai2，若用chiah--e5 做肥料，塗質會變酸，爛--去e5 湯腐蝕性chiaN5 koan5，in 厝--nih 舊年做了後，1樓e5 磨石塗kha hou7 這koa2 湯蛀kah 1孔1孔，只好koh 開錢將地板重磨1遍。
揀hoan7揀，3個人順續來開講，i 以早be7 討厭「顧面桶」--e5，做兵e5 時chun7 開始對「顧面桶」--e5 反感，對國民黨反感e5 例si3-ke3 chhoe7 ma7 有，tiam3 chia 免加講，主要是i 做兵e5 時感覺國民黨e5 態度是黨代先，國khng3 ti7 後壁，黨國黨國，先黨後國，軍隊na2 像是黨--e5，m7 是國家--e5。
一般柑a2 做分級包裝分做4段，分別是27、25、23、21，單位是厘米，看seh8 1-lin3 有joa7 長、可比講seh8 1-lin3 有23厘米、等級就是23。上大粒--e5 iau2 koh 有30，但是數量chiaN5 少，大概long2 算做27 hit 級。按數量來看，25、23上che7，koh 來是21，27上少。生e5 時chun7，若是2粒生siuN oa2，2粒long2 會khah 細粒，所以若beh hou7 柑a2 生做khah 大粒，開花e5 時間就theng2 好去注意，2蕊花若準講生siuN oa2，就鉸掉1蕊，an2-ne 大粒柑a2 e5 比例會khah che7、khah 大粒、khah好價，但是若為著beh 生做khah 大粒，1欉1欉tauh8-tauh8-a2 去chhoe7、去鉸，3個人工顛倒be7 ho5。
我想著1件tai7-chi3，an2-ne 搬來搬去，對1個人骨頭e5 發展可能加減會有傷害。Ka-chai3，goan2 2個是做khi2-mou、做趣味--e5，若無，goan2 kam2 會堪--得？而且1日到暗long2 ti7 山內做，無社交，an2-ne-siN beh an2-choaN2 娶bou2？若準講goan2 厝--nih 也是作園--e5，我kam2 願意留落來做？
除了chiah--e5 以外，揀e5 時chun7，看著柑a2 爛到hit-lo7 形，開始e5 時chun7 心內lioh8-a2 感覺驚驚，後--來慢慢就慣勢--a。爛--去e5 柑a2 發出e5 氣味，tak8 工tih 鼻，對人m7 知有無好e5 影響--無？而且湯e5 腐蝕性既然hiah-ni7 大，做chiah--e5，手tak8 工long2 na2 像是泡ti7 爛柑a2 湯內底，an2-ne 對皮膚e5 影響有joa7 大？Chiah--e5 不只是這chun7 會發生e5 問題，因為這chun7 只是chhin3-chhai2 揀--1-下，m7 是斟酌去揀，等mouh tng2 去包裝e5 時chun7，kang7 款ai3 面對這個問題。
有e5 箱a2 內底e5 柑a2 真慘，爛差不多1半，上好--e5 大概kan-taN 爛4~5粒。
我問i chia kam2 有客話e5 電台，i 講苗栗有1台，但是i 顛倒khah 愛聽ICRT e5 英文歌，雖然聽無siaN2 有。
卓蘭e5 地方派系有劉派kap 黃派，in 爸a2 oa2 劉派，i 讀國校e5 時chun7，老師是黃派--e5，對i 真無好，學生a2 有樣看樣，ma7 會欺負--i，後--來in 老pe7 chhoe7 老師理論，結果soah 變成冷戰。鎮公所kap 農會算2個行政系統，劉派、黃派各佔1個。
先處理16箱，khng3 ti7 搬運車khng3 做2層，khng3 好了後發動搬運車，駛到20外公尺e5 路口，chiah koh 1箱1箱tan3 去車頂，搬3-choa7 了後，車內差不多te2 滿--a。
大兄教goan2 搬運車e5 操作方法，hou7 goan2 2個分別來試看mai7。龍頭ai3 出力ka7 hoaN7 hou7 在，萬不幸若失去控制poah8--落-去就nou2-sut--a！
12點外做tin7 坐車tng2--去，經過許--先-生in tau 先停--落-來。許--先-生有2個後生，1家口a2 4個人除了i 以外，long2 發燒、感冒，因為開kam2-a2 店chiaN5 利便，中晝請goan2 3個食碗麵，i 講e-pou beh chhoa7 goan2 si3-ke3去seh8，所以大兄ka-ti7 先駛車tng2--去。
1點半左右，許--先-生先chhoa7 goan2 去in 舅a2 e5 果園看，in 舅a2 e5 bou2，後生kap 1個chha5-pe5(老婦人) tng tih 鉸枝，許--先-生簡單紹介goan2 e5 來意，林開始問a妗 1-koa2 問題，我感覺an2-ne 問話氣氛無siaN2 好，tu2-a2 好goan2 m7-bat 做過鉸枝e5 khang-khe3，心適心適，我就ka7 許--先-生講goan2 2個beh tau3 做。許--先-生隨ka7 a妗 講，a妗 先問goan2 ai3 工錢--無？Goan2 講免，就開始做免錢--e5，來到chia 就khah 認命，si3-ke3 ka7 人做免錢--e5。
頭前已經lioh8-a2 介紹過鉸枝，其實無經驗e5 時chun7，ti7 hia 空嘴pou7 舌也無khah 長，be7-hiau2 猶原是be7-hiau2。1開始e5 時chun7，i 有教goan2 ai3 鉸toh 位，但是我kang7 款無siaN2 會hiau2，kan-taN 知iaN2 原則上是鉸分叉e5 所在，tu2-a2 開始鉸e5 時chun7 實在m7 知iaN2 鉸a2 beh 鉸toh 位chiah 好，有e5 1枝直直，無分叉e5 所在，有e5 是幾na7位long2 有分叉，實在無siaN2-mih 主意，我就儘量鉸短短掉，後--來偷偷看in 鉸e5 情形，in long2 鉸長長掉，我就有樣看樣，ma7 kang7 款鉸長長掉。
我kap 林負責1欉，按2點開始鉸，差不多到3點long2 總鉸煞，普普a2 算--起-來，像goan2 這種菜鳥a2，1個人鉸1欉需要2點鐘，我隨問i 1個人鉸1欉需要joa7 久e5 時間，i 講1個人鉸1早pou 會tang3 鉸3欉，我sio2 算--1-下，1早 pou 差不多3 點鐘，an2-ne 算--來，1欉只要1點鐘，an2-ne 講--來，goan2 實在是chiaN5 ham7-ban7。
Kap i 講話是用普通話。I 生做chiaN5 sui2，hou7 我e5 感覺是hit 種ti7 山坡地挽茶、拚山歌a2 姑娘hit 種型、戴草笠，iau2 koh 有kham3 布，i 細漢toa3 竹東，khah 早bat ti7 中壢做會計，結婚了後，因為in ta-ke siuN 老，做無法，in 翁婿就來做，i 就te3 in 翁婿tau3-tin7 來做。我問in 會計kap 作園這2個khang-khe3 比--起-來an2-choaN2？I 講，差太che7--louh，chit-ma2 tak8 工ai3 出來曝日，而且加chiaN5 thiam2。
我問i 竹東hit-peng5 會排斥Ho7-lo2 人--be7？I 講be7，卓蘭這peng5 雖然客人khah che7，但是台語會通，聽人講竹東kap 大湖台語be7 通。
In 這te3 地是ka7 人租--e5，連ka-ti7 e5 2甲外地，long2 總有3甲外，舊年賣果子賣1百萬，i 講今年khah 慘，大概40~50萬左右，價數(ke3-siau3) koh 需要扣掉成本chiah 是利純。
若是請工人來做，i 講cha-bou2 工1工4百khou，cha-pou 工1工6~7百khou，我講起蔡--家e5 情形，20~25%爛--去，i 講nah 會hiah che7，我講柑a2 ai3 7年chiah 會tang3 開始有收成，i 講4~5冬就會sai2--a。
我簡單講起農村生活營e5 tai7-chi3，問i 知iaN2 農權會--無？I 講「m7 知，大概goan2 翁婿khah 知iaN2」。我講我以早bat 去梨山toa3--過，i 講in ma7 有去hia tau3 做，bong2 趁，實在是真kut 力。
Hit 個chha5-pe5 是chhiaN3--來e5 雇工，m7 知i 聽有普通話--無？至少i kan-taN 會hiau2講客話，若是問i，i 講e5 話goan2 long2 ai3 用ioh--e5，語言be7 通是goan2 tng7--著e5 麻煩。
Beh 4點e5 時chun7，in 翁婿駛搬運車來果園，e-pou ka2-na2 是去食新娘酒。林kap i 開講，我無認真tih 聽，我kan-taN 知iaN2 有罵國民黨，1208有去抗議。許--先-生也來到chia。
林khah 注意水土保持e5 問題，行到toh 位不時long2 tih 觀看地形。
4點外許--先-生chhoa7 goan2 去i e5 果園看看--leh，i 有種1-koa2 枇杷，每1-pha 枇杷long2 ai3 用紙lok-a2 lok--起-來，主要是驚曝日曝kah phaiN2 看--去，而且koh ai3 鉸1孔，chiah 有法tou7 知iaN2 ti7 時熟。
Koh chhoa7 goan2 去chhit-tho5，tui3 i e5 果園hia 落--去有1個細個水chhiang5(瀑布)，這chun7 無siaN2-mih 水，i 講熱--人e5 時水khah 大kang2，有e5 所在水1窟 1窟，其中有1窟看--起-來na2 像台灣番薯a2。Hit tah-a2 有4~5個水chhiang5，goan2 繼續向下kha 行，這個所在叫做lok8-tu5(鹿櫥)，路真phaiN2 行，i 講是番a2 路，以早原住民toa3 chia e5 時chun7 做e5 路，就是ti7 chiaN5 kia7 e5 所在ou2(挖) 1孔1孔，he 實在有夠kia7，差不多70~80度。
落--去了後，就坐ti7 水墘開講，i 細漢時chun7 toa3 彰化埔心，厝--nih 兄弟姊妹khah che7，所以國校讀無畢業。I 講終戰了後，iau2 koh 有讀1年e5 ，chiah 開始學ㄅㄆㄇ。
I 今年48歲，食菜，一貫道，chiaN5 che7 物件是ti7 一貫道hia 讀--e5，Ho7-lo2 人，客話lioh8-a2 會通。我想，toa3 chia 若準講be7-hiau2客話，可能chiaN5 phaiN2 過日。I 開kam2-a2 店ma7 有果園，但是我看i 無講真認真tih 顧。紅帖、白帖long2 無beh chhap-siau5，就是因為khah eng5，chiah 有法tou7 投入反對運動，民進黨若有辦khah 大e5 遊行iah 是活動，i 大概long2 會去參加，ma7 bat ti7 卓蘭辦1-koa2 演講會，請許國泰……等等e5 人來，choh8--日ti7 集集趁這個機會邀請朱高正來卓蘭，朱高正有答應。就是因為an2-ne，有1-koa2 地方上e5 「顧面桶」--e5 就會來chhoe7--i，tu2-a2 好in 厝--nih 就是開講e5 好所在。I ka7 我講be chio2故事。
5點45分離開，落--來e5 時chun7 是面對壁a2 1步1步落--來，看be7 著後1步ai3 踏ti7 siaN2-mih 所在，但是peh--起就加chiaN5 輕鬆。
I 騎ou-tou2-bai2 載goan2 去koh khah 山內e5 1個所在，1戶真散赤e5 khia7 家，翁a2-bou2 2人kap 1個後生。翁上無ma7 有40~50歲，bou2 chiah 20thong2 歲，後生看--起-來大概4~5個月。In e5 頭殼khah bai2，有幾分地e5 果園，因為無siaN2 會hiau2照顧，產量真chio2，替人做工，因為be7-hiau2算數字，所以別人「憑良心」付錢。In 原來e5 厝，厝頂有1半是空--e5，壁ma7 真舊。我想，lan2 若是看電視e5 宣傳看慣勢，hiong5-hiong5 看著這種厝，大概be7 相信chia 是台灣。M7-koh，縣政府有補助2萬，ti7 這間厝e5 邊--a2 koh 起1間。In 可能聽有goan2 講e5 話，但是in kan-taN 會hiau2講客話，goan2 無法tou7 問出siaN2-mih，先生一直對goan2 講：謝謝、謝謝。顛倒hou7 我感覺真phaiN2-se3。
我注意著i 根本無穿鞋a2，褪赤kha 行來行去。
邊--a2 有1間厝，有1個外省a2 出來ka7 林纏tiau5-tiau5，許--先-生偷ka7 我講，i 是「顧面桶」e5 jiau3-pe5-a2。
繼續去另外1間，hit 間toa3 6~7個，long2 老歲a2，許--先-生簡單紹介我e5 來意了後，其中1個ou-jih-sang2 隨講：生活好iah m7 好，你看這間厝就知--a。Kap tu2-chiah hit 間比--起-來，是無hiah-ni7 慘，但是壁ma7 是真舊，內底無siaN2-mih 設備，in 罵講電視e5 宣傳真che7 long2 騙--人-e5，有罵國民黨。
溝通e5 語言是台語，但是聽in e5 腔口，in 平常時一定是講客話。時間無siaN2 妥當，in tu2-a2 beh 開始食飯，而且in 可能看我揹1個Kha-bang2，手頭koh theh8 1本記事簿a2，感覺怪怪，無siaN2 講話，目chiu 大大蕊，不時相來相去，我也m7 知iaN2 beh 問 siaN2-mih chiah 好，入--去無joa7 久就離開。
林猶原hou7 hit 個外省a2 纏tiau5-tiau5，koh khah 害--e5 是：hit 個外省a2 叫i 留地址，i ma7 khong-khong 留hou7--i，當然，hit 個外省a2 ma7 對i 講農村真苦慘，叫i ai3 想辦法反應……等等e5 話。
先騎去許--先-生in 厝，請goan2 食phang2 kap 蜜豆奶，然後繼續載goan2 tng2 去蔡--先-生in tau，1路上一直tih 講i 去台中參加民進黨活動e5 時chun7，an2-choaN2 kap jiau3-pe5-a2 chhiang3，tu2 著jiau3-pe5-a2 beh phah--你e5 時chun7 beh an2-choaN2 應付……
7點外食暗tng3、開講。
我想著1件tai7-chi3，想beh 替in 算成本，kap 林參詳，就tau3-tin7 來想，將1項1項想--著e5 long2 先寫--出-來，包括2部份：
(1)tak8 年long2 需要--e5，可比講農業、肥料、人工、水租、油錢、紙箱a2、報紙、塑膠lok-a2...…等等。
(2)有會tang3 用khah che7 年--e5:可比講柴箱(平均5年)、塑膠箱a2(平均7年)、手long5、修路e5 費用、貨車、搬運車……等等。
除了chiah--e5 以外，其他e5 投資包括買地、整地、choaN7 農藥e5 設備、起倉庫e5 錢、柑a2 欉、貯(thu2)水池……等等，iau2 koh 有1-koa2 有--e5 無--e5，可比講厝--nih 地板重磨、農業機械e5 保養、修理以及其他goan2 無想--著-e5。
寫--出-來了後，心內就tih 想，大概真困難，上無，至少ma7 ai3 chhoe7 出台灣『通貨膨脹』e5 資料chiah 有法tou7 算。
我會想chiah-e5 原因是，若準講我tng2--去寫報告e5 時chun7，kan-taN 寫農村有joa7 艱苦joa7 慘，別人看了後大概ma7 無siaN2-mih 感覺，而且需要註明，蔡--先-生這家ti7 卓蘭鎮來講，算是生活khah 好e5 家庭，若是這種家庭e5 收入long2 出問題，其他--e5 m7 知beh an2-choaN2？
洗身軀了後落去樓kha，kap 大兄tau3-tin7 ui3 車頂1箱1箱e5 柑a2 搬入厝內khng3 好勢。
包裝e5 khang-khe3 9點半就收工。
Kap 4妹開講，感覺i 真gau5 講話，ma7怨歎真che7，i 講e5 1句話hou7 我印象chiaN5 深，i 講：農民也是人，kam2 講農民就無權利破病是--無？
我知iaN2 i 平常時ti7 外口，hioh- 假e5 時chun7 tng2--來，我問i 平常時拜6禮拜tng2--來有tau3 做--無？I 講有，koh 講著有1-pai2 kap 大兄去果園choaN7 農藥e5 時chun7 暈倒--去。詳細e5 情形我無清楚。
除了4妹以外，3妹kap 大姊ma7 有落來tau3-tin7 開講，後--來徙去2樓，大兄放1208 e5 錄影帶，hou7 goan2 繼續看hou7 了。
In 姊妹a2 雖然對這chun7 農民e5 處境、待遇不滿，會怨歎農村問題e5 嚴重，但是kap in 老pe7無相像e5 所在是：in khah 無支持民進黨，對遊行、請願這種抗議方式猶原無法tou7 接受，認為這種方式無理性。
大兄先去睏，看完錄影帶了後，goan2 繼續kap in 姊妹a2 開講。這間厝是73年起--e5，in chia long2 是個人起個人--e5，真罕得chhoe7 著公寓。大概是厝邊隔壁long2 起--a，無起phaiN2 看面，所以也te3 別人起，結果soah 變成這tah-a2 上koan5 e5 厝，5層，有法tou7 開錢起厝主要大概是以早果子khah 好價，而且平常時khah 儉，大姊講i 高中e5 時chun7，iau2 koh 有食過番薯。
卓蘭bat siau2過『大家樂』，in 老pe7簽--過，大姊ma7 bat 簽過2遍，in 翁婿khah tiau 直、khah 古意，對poah8-kiau2 無興趣，ma7 會ka7 i 罵。I 簽chiaN5 細，khah 無嚴重，卓蘭chia 有人因為簽『大家樂』欠幾na7百萬。
12點左右散--去，goan2 12點半左右睏。

【後期繼續】

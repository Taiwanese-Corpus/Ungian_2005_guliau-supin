花蓮夢，台文，罔報──罔報六週年
Un2-gian5
1.
想boe7 kau3 chiah 一目nih，六冬to7過去 a。
我是tih講罔報，ma7 tih 講我家己。
自細漢，我ti7台北大漢，滿三十歲進前，除了做兵kah讀研究所，大部份時間long2 是ti7 台北，包括結婚。
M7-koh，to7 ti7 結婚了後無外久，我那像hou7 花蓮迷--去a，一心想beh 離開台北個hit所在。經過半冬e5 phah-piaN3，goa2總算chhe7 著花蓮e5 頭路，to7 ti7 厝內人long2反對e5 情形下，我放棄ti7台北有公務員身份e5 頭路，放某放父母，一個人 to7 chong5來花蓮--a，薪水ma7減足choe7。
Tu2 來e5 前幾工，我一直感覺我是tih 眠夢。
面頭前看著e5 景緻已經全然無kang5,我ti7 真短e5 時間內做一個大決定，這個決定改變我以後e5人生。
我ti7 Taroko國家公園內一間五星級旅館e5 資訊室做空課，旅館e5 員工toa3 boe7久，不時有人辭頭路、入來，我真緊to7感覺看boe7 著我e5 未來，m7 知影阮某是m7是會tang3順利tiam3 chia chhe7 著頭路，ma7 m7知影阮父母對in 這個孤囝e5 作法是m7是會足傷心......
總是，我無退路，這long2是家己選擇--e5 ，to7算我心內艱苦，ma7 boe7-sai2 ka7 父母投，an-ne kan-na 會 hou7 in 加煩惱nia5。
2.
M7知是siuN gau5 iah是han7慢，結果我ti7真phai2 chhe7 頭路e5 花蓮，三冬內連相soa3 換五個頭路，阮某順利調來花蓮市e5 國校，第一個後生ma7 tiam3 花蓮出世。
花蓮坐火車去台北kan-na愛三點鐘，m7-koh兩個所在e5 距離拍算超過三十冬，因為我ti7 chia 感受著白色恐怖e5氣氛，看著隔壁庄牆圍頂面e5反共標語，koh有hong7摃倒e5日本神社......
Chia e5 感受，我真想beh giah8 筆ka7寫落來，m7-koh，ui3 khah早ti7厝內有父母thang oa2靠kau3這ma2 事事項項愛家己來，ui3 khah早頭路穩定kau3這ma2見若頭路轉換to7需要一段適應期，ui3 khah早孤一人kau3 這ma2有某有家庭，種種e5 原因，hou7 我將chia e5 想法long2 iah-koh一直chhang3 ti7心肝底。
來花蓮一冬了後，我chiah 有thang 使用Email kah台語網e5 朋友聯絡。我知影我家己這段時間e5 變化真大，尤其tu2-a2來e5 hit 份敏感性可能真緊會消退，所以我to7利用Email，一方面ka7 tak8家報告我過去一冬所tu2--著e5 代誌，一方面ma7 想beh 先做一下簡單e5紀錄，以後beh正式寫做文章e5時thang好參考。
He大約a2是98年2月e5 代誌，想boe7 kau3,罔報18期（98年3月出刊）to7先將chia e5 iah未成做(chiaN5-choe3)正式版本e5 物件刊出來a。
可能我e5 描寫，hou7 罔報編輯感覺這是真特別e5 經驗。
罔報ma7 將我kah台語文中央hit條強beh斷去e5 線koh牽--起來a。Ti7刊出來進前，我感覺我已經離開台語文e5 環境a，是m7 是會tang3 koh轉來，我實在一絲仔把握to無。
Ma7因為罔報刊這篇文章，致使真choe7 朋友對我e5 印象停ti7 我來花蓮e5 第一冬，全然無發覺後來e5 轉變。
3.
無的確是好運，後來我入去一間技術學院教書。Soa3--落來，我pat ti7學校開台語課，pat ti7花蓮師範學院指導台語文社kau3 in倒社，ma7開始寫台語文方面e5 學術論文，想beh來提昇台語文e5 能見度kah地位。
雖然我猶原將我來花蓮e5 感受khng3 tiam3 心肝底......
罔報開始發行，量其約a2 to7是我beh盤山過嶺來花蓮e5 時。
山有外koan5?hiah-ni7 koan5,koan5 kah走來前山--a，人顛倒講chia是後山。有人是走路來--e，iah未來進前，我liah8做我是為理想來--e，m7-koh kau3尾--a愈來愈分boe7清，到底是走路，iah是理想？
Hit陣，我知影來chia了後，無車敢那無腳，所以用粒積e5 私khia 去換一台二手車，beh 駛車來花蓮hit 工早起，阮爸爸拍算是boe7放心，講beh te3我來，chiah-koh 坐火車轉台北，伊an-ne hou7 我koh-khah boe7 放心，只好ka7騙講，有一個toa3 宜蘭e5 朋友beh 坐我e5 便車，為著hou7 伊相信我講e5 話，我koh thiau 工ti7物件已經toe2 kah tiN7-tiN7 e5 車內，將駕駛座邊--a hit 位清hou7 空空。Hit工透早，台北落雨，我沿路駛，kau3南澳開始勻勻a2好天，落蘇花kau3新城e5 時，看路邊e5 koan5 山，我那駛車那問我家己，我kam2 真正an-ne to7實現我千思萬想e5 夢？
Tu2來無外久，阮某ti7 電話中問我，是m7 是我無愛--伊a，若無哪會結婚無一冬to7 beh 離開伊，害伊暗時睏e5 時陣long2 會哭......
想boe7 kau3 chiah 一目nih，六冬to7過去 a。
4.
Hit陣有人ka7 我講，罔報那像是A仁e5 個人刊物。這ma2應該無人有這款感覺--a。其實，to7準是an2-ne，設使會tang3 延續台語文學e5 性命，是an2-noa2 boai3?若有才調，去kah A仁拚台kam2 m7 是加足好？
我感覺家己離台語文學愈來愈遠，所以無啥敢將文章交hou7 罔報，雖然我kau3這ma2,猶原將我來花蓮e5 感覺khng3 tiam3 心肝底......
六冬前kah這ma2 離外遠？至少六冬前我m7 知影這ma2 e5 我會變做啥款。
當初因為愛peh山，選擇離開台北來花蓮，ti7 台北，歇假e5時不時走山頂，來花蓮了後，山真sui2 ，tak8工thang 看，m7-koh to7 kan-na會tang3 看。Oa2山了後，離山愈遠；
離開台北，ma7是離開台文界，m7-koh我做真choe7 台語文網站，ma7認真做chiaN5 choe7台語文e5空課。離開台文界了後，離台文界愈oa2 ；
我真kah 意做花蓮人，而且ma7 kang7講我是花蓮人，m7-koh，我tui3花蓮有感受，是因為我進前m7是花蓮人，我愈是花蓮人，離花蓮e5 感覺愈遠......
5.
咱long2 知影罔報了錢tih 經營。
這cham7-a2,工作壓力大，tak8工有做boe7 soah e5 空課，暗時koh phai2睏癖，愛不時起來ka7 囡仔ka3 被。
M7-koh德樺邀稿。
我kau3交稿e5 soing7尾一工，犧牲kiu ti7 棉被內底e5 時間，坐ti7 電腦頭前，將罔報kah 我中央hit 條tih-beh 斷去e5 線koh牽起來。
交稿soing7尾一工e5進前一工，我chhoa7某囝去一間麵店a2食麵，hiong5-hiong5想著這件代誌iah未做，紙筆sa出來，ti7麵店內e5桌頂用白話字開始寫幾choa7,那chhiau5那寫，寫幾choa7了後頭前koh劃掉。我知影an-ne boe7輸龜tih so5,若thang寫好，拍算罔報已經七歲--a......
設使罔報有才調koh tong3 六冬，若an-ne，六冬後e5 罔報kah這ma2 e5 罔報離外遠，六冬後e5 我kah這ma2 e5 我離外遠，六冬後e5 罔報kah六冬後e5 我又koh離外遠？
2002年11月21 e5 透早，我ti7三樓，二樓tih 睏e5 A宏不時傳來khu3-khu3嗽e5 聲，提醒我m7 -thang tiam3 電腦頭前坐siuN久。天光了後，有四節課愛上，
Iah-koh做boe7 完e5空課。


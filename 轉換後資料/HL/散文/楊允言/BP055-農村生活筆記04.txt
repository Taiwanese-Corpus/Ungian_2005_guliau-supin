落雨崩山
楊允言
1988年2月初8

6點左右起--來，鐵門無關，ka-ti7 騎kha踏車出去seh8，向北peng5 去，騎無joa7 久，路就愈來愈koan5，落尾a2 實在騎無法，seh8 oat8頭，向豐田社區騎--去，卓蘭hou7 我e5 感覺khah 無seng5 庄kha，若tu2 著老歲a2 人e5 時chun7，khah be7 想beh chham in 開講，kap 我khah 早去二水e5 經驗比--起-來，氣氛確實無kang5，ti7 二水，thau3 早見著面若無相借問，ka-ti7 會感覺gai7-gioh8。Tng2--去，叫林起床，食早tng3。
9點左右，蔡--先-生chhoa7 goan2 去農會。本來想beh 訪問推廣部--e5，推廣部有6個職員，但是m7 知long2 soan 對toh 位去。後--來chhoe7 總幹事，姓張，劉派--e5，kap 蔡--先-生應該lioh8-a2 有交陪。
Kap i 開講用普通話，i 是客人底，3種話long2 會hiau2。Goan2 現買現賣，上課教--goan2 e5 hit koa2 問題long2 ka7 拚--出-來。問i 講今年e5 情形是m7 是真慘，i 講：今年是比以前khah 無價，但是，kan-taN 1部份e5 果子nia5。問i 卓蘭以早是種田為主，ti7 時開始以種果子為主？I 講量其約20年前開始，koh 講政府e5 「8萬大軍」是70年以後e5 tai7-chi3，所以輔導農民轉作是農會e5 功勞。問農會kam2 有替農民算有關果子e5 生產成本e5 資料，i 講che 是鎮公所e5 tai7-chi3。Goan2 koh 提起保證收購價數(ke3-siau3) e5 問題，用台東地區農會做例問--i，i 講卓蘭e5 農業人口siuN che7，農會無法tou7 做這款tai7-chi3，若親像台北市農會hit 種農業人口真chio2 e5 農會，chiah 有法tou7 做chiah--e5。
因為goan2 m7 知影台東地區農會所管e5 農業人口有joa7 che7，無法tou7 針對這個問題koh 問--落-去。問i 對農會這種結構、體制有siaN2-mih 不滿e5 所在，i 講鄉鎮農會頂koan5 iau2 koh 有無做tai7-chi3 e5 縣農會、省農會，真正有做khang-khe3 e5 鄉鎮農會顛倒khah 無實權、而且錢siuN 少，phaiN2 做tai7-chi3，希望che 會tang3 改善。
Goan2 問i 對農民去立法院抗議有siaN2-mih 意見，i 講「樂觀其成」，但是問i 農會kam2 願意支持？I 講無愛。
Ka7 i theh8 1-koa2 紹介農會e5 資料，離開。
我kap 林long2 感覺：講官話，而且khah 無想beh 做tai7-chi3。蔡--先-生是khah o-lo2--i，講khah 早黃派--e5 做總幹事，tak8 年e5 『盈餘』kan-taN 3~4百萬，這個總幹事上任了後，差不多變1千萬。
先tng2 去蔡--家，10點30左右kap 大兄上山搬柑a2，去倉庫了後，先用火鍋煎肉，配siok8-phang2，lim 汽水，食1-tng3 khah 特殊e5 中晝tng3。
了後開始做khang-khe3，順續開講。I 講起i hit 當chun7 ti7 馬祖做兵e5 1-koa2 tai7-chi3，i 是做3年兵khah 衰，我抽籤e5 時chun7 雖然ma7 是抽著陸一特，但是只要chhun e5半年平安過--去，畢業證書theh8--著，就是做1年10個月。
I 講，像真che7 in tih 使用e5 工具e5 名long2 是用日語，其實應該是講這koa2 日語，已經變做台灣話，i 舉真che7 例，但是我聽無，記be7 起--來。其實chiah-e5 ti7 goan2 厝--nih ma7 有發生，像「頷頸a2」 goan2 講khuh-mih，「浴間a2」 goan2 講huh-louh 間…等等。
1層1層箱a2 用報紙隔--開，報紙頂koan5 有山鼠a2 屎。
搬好了後，用搬運車載有機肥去果子園khng3，1包40公斤，內底lioh8-a2 tam5--去，所以事實上m7-taN7 40公斤，搬無siaN2 有法，iau2 是大兄khah 有力。
續--落-來i 駛履帶e5 搬運車hou7 goan2 看，這台車是i ka-ti7 設計、ka-ti7 tau3--出-來-e5，舊年chiah 做好，kap 一般搬運車e5 特色無kang5，履帶是i 上大e5 特色，除了che 以外，一般搬運車載貨e5 平台離塗kha 有60厘米左右，履帶kan-taN 有38厘米左右，khah ke7，坐e5 位ma7 ke7，所以khah 有法tou7 ti7 果子園內底四界so5，而且會sai2 原地seh8-lin-long。
Tng2--去，ti7 khah oa2 鎮中心e5 山頂，有法tou7 看著大安溪e5 河谷平原，實在是真sui2。
Tng2--來了後，4妹theh8 1粒21--e5 hou7 goan2 看，hou7 goan2 ioh 1斤joa7-che7，我講5-khou，林kioh-si7 是1公斤，大約10-khou，正確e5 答案是：3-khou 半。I 講，做kah hiah-ni7 艱苦，1斤chiah 3-khou 半，實在無想beh 做--a。
我問a-m2 chia kam2 有山歌比賽，a-m2 講tak8 年long2 有，但是這koa2 姊妹a2 long2 m7 知影。
Hioh-khun3--1-下，5點左右我kap 林去果菜市場看，人真che7，m7 知影beh 看siaN2-mih，有e5 交易用客話，goan2 根本無法tou7。Hia 有1個公告，1987年12月20 有寫出1個價數：

等　級
19
21
23
25
27
khou/斤
4
6
10
13.5
15

鼓勵果農直接送柑a2 來chia，果菜市場ka-ti7 來做分級包裝。
Seh8 1-lian3，看--著e5 果子有柑a2、葡萄、枇杷kap 大梨，其中柑a2 上che7。
騎車過去蘭勢大橋hit-peng5，算是到東勢，chiah koh seh8 oat8 頭tng2--來。
問a-m2 有關價數e5 tai7-chi3，i 講hit 個公告e5 價數無效，賣e5 時chun7 i long2 會ka7 你刁難，生理人kang7 款是壓chiaN5 ke7。
東勢hit-peng5 kha3 電話來，講暗時ai3 去開會。
無siaN2 知影路，本chiaN5 想beh 請大兄載goan2 去，m7-koh 人講「1個bou2 khah 贏3個天公祖」，khah 講ma7 是bou2 上大，i 暗時beh kap in bou2 tng2 去丈人pa5 hia。Goan2 只好坐豐原客運chong5--去。
翁先簡單介紹南投縣e5 情形，koh 來是分組報告。往梨山e5 路因為落雨崩山，be7 得過，只好留ti7 東勢。東勢這peng5 昨暝討論到3點chiah睏，實在有夠認真，in 想beh 用專題e5 方式來做。我提出計算成本這點，看別組有想beh 做--無，張、王in 這組是分配ti7 東勢，但是in 「鯽a2 魚食過河」，e-pou 有來卓蘭e5 果菜市場看交易e5 情形，我問in nah 聽有客話，原來in e5 契pe7 父做翻譯官。
台中這peng5 講「作山」，卓蘭這peng5 就無聽著這種講法。
本chiaN5 想beh 叫1組來卓蘭，但是hiah-ni7 che7 組實在無意思，但是落尾a2 無人beh 來。
江、翁kap 1個中國時報e5 cha-bou2 記者過來卓蘭，江租1台轎車，tak8-e5 就坐i e5 車，ti7 車--nih 討論有關農權會e5 tai7-chi3，goan2 long2 無希望農權會內部會分裂，若是an2-ne，對農民來講，是1個chiaN5 大e5 損失，對台灣e5 反對運動來講，kang7 款是1個損失。
10點45左右到位，kap 大兄開講、洗身軀、討論。加1個cha-bou2，goan2 e5 眠床就hou i 睏，chhun--e5 4個人去4樓另外1間，1點左右睏。

來去花蓮（2）
－－流浪chhe7 thau5-lou7
楊允言
我去天祥晶華差不多1 個月了後，就想beh lang3-kang2--a。平均2 禮拜tng2 去台北看老pe7、老母kap goan2 bou2，另外1 個拜6、禮拜就是ti7 山頂上班（旅館是24 小時營業，要求隨時ai3 有人ti7 頂面）。Tak8 pai2 坐火車ui3 台北tng2 花蓮，雖 然窗外e5 景緻真好，便若想著beh 去上班，心情long2 chiok ut-chut--e5...…
但是我若beh 換thau-lou7，beh chhe7 siaN2-meh thau-lou7？想會著--e5 就是教書。我kap 明庭聯絡--著，i ti7 東華大學讀族群研究所，另外有ti7 外口e5 補習班教英文，透過耀鴻(Abon)聯絡著明庭，i 叫我先chhoan5 履歷表(Resume)，i 會tang3 ka7 我探看mai7，為著che，我ma7 tng2 台北去買一 koa2  高中e5 數學課本kap 聯考e5 題目來看。我koh 試花蓮e5 私立高中（long2 總4 間），若有同事熟sai7 ti7 hia 教書e5 人，就請in ka7 我送，無，我就ka-ki7 寄。
Iau2-koh 1 間私立e5 專科學校，我有1 個朋友ti7 hia，學校真bai2，tak8 年 long2 走差不多1 半e5 老師，我kan-taN 想beh 離開chit-ma2 這個thau-lou7，想講去hia 至少放假會khah 正常，我會tang3 tak8 禮拜tng2 去台北。雖然朋友一直ka7 我講去hia 絕對會後悔，總--是根本無去想hiah choe7，至少是1 個機會。
1997 年2--月，goan2 老pe7、老母kap 玉翎來花蓮chhit-tho5，tu2-a2 好來e5 hit 工我ai3 去1 間私立高職－－國光商工，kap hit 間私立e5 精鍾商專面試。國光商工khah oa2 市區，學校無大。精鍾ti7 壽豐，離花蓮市差不多20 Khirou。寒假e5 時chun7 na2 會欠老師？原因真簡單，老師做無久，過年了後就lang3-kang2--a。
先講國光，考試是先筆試，然後一個一個入去面試，一koa2  老師坐ti7 下kha 演學生，出一koa2  狀況hou7 你處理。In 出hou7--我e5 狀況是，tu2 開始上課，學生giah8 手講beh 出--去，人就走--出去a。後--來1 個cha-pou 老師ka7 我講，hit 間m7 是升學 e5 學校，而且有一koa2  學生是na2 食thau-lou7 na2 讀書，社會經驗可能比lan2 khah choe7。I 講i 第一pai2 上課，就有1 個cha-bou2-gin2-a2 衝來講台頭前，ka7 i 講「 你是m7 是在室--e5？假使是，我今a2 日暗時就將我e5 第一暝獻hou7--你。」I 講了， 我leh 想，我若去hia 大概會hou7 學生欺負到夠。
精鍾商專，bai2 學校，1 年long2 走一半以上e5 老師，我e5 朋友ka7 我講，過年（實際上in 無寒假，kan-taN 過年hioh 差不多1 禮拜）tng2--來e5 時chun7，koh 走4 個，m7-chiah 真欠老師，課無siaN2 排會出--來。我ti7 開學前1 禮拜寄履歷表，koh 過2 工，就是我面試e5 時chun7，koh 過2 工，就知影in beh 愛--我a。
S？ 大人當然認為專科khah 好高職，我m" 感覺專科？ 學生khah 好教。
Chin3 前我koh 有講著chhe7 補習班e5 thau-lou7，明庭tau3-saN-kang7--e5，寄去了後有1 間有回消息，hit e5 頭家看--起來真kho-thau5，面試e5 時chun7 明庭kap 我做夥去，我騙講khah 早bat kap 別個老師做夥「飼鴨a2」，可能我個性khah pi3-su3， 頭家對我小可a2 懷疑，後--來，koh 私底下kha3 電話hou7 明庭問我e5 情形。後--來，i 愛我去台東教，hiau-heng7！1 禮拜chiah 1 工，我若是去台東，我ai3 e-pou 坐火車，上課了後，坐tng2--來花蓮已經半暝1 點。尾--a2，我想想--le，m7 是辦法，就ka7 拒絕。
確定精鍾商專beh 愛--我e5 時chun7，我就緊ka7 goan2 協理講beh 辭thau-lou7，
koh 過1 禮拜，我就搬離開原來ti7 美崙e5 宿舍，去ti7 壽豐，學校附近租1 間房間，97 年2 月24 就去學校報到。
我tu2 去報到，雖然我是資訊管理科e5 老師，但是資管科辦公室並無我e5 位，科主任ma7 無kap 我聯絡。因為我會hiang2(hiau2) 寫Program，in 教務處需要有人做這方面 e5 tai7-chi3，所以ma7 無徵求我e5 同意，我e5 辦公室就ti7 教務處。
這個學校e5 老師long2 ai3 接行政e5 khang-khe3，上下班long2 ai3『刷卡』，8:05以前，17:00 以後『刷』，若無，tioh8-ai3 請假。病假無扣錢，事假扣1 工薪水e5 2/3，若是病假kap 事假超過5 工，koh 請假就long2 ai3 扣1 工e5 錢。
一般e5 講師，教育部規定是1 禮拜12 點鐘。教育部e5 設計，是希望mai3 超鐘點，khah boe7 影響教育品質，m7-chiah 規定每1 個老師kan-taN 會sai2 1 禮拜超4 節課，若超5 節課以上ma7 kan-taN 算4 節課e5 錢。公立學校會遵照這個規定，私立學校in khah 希望老師超鐘點，超8 點鐘就hou7 in 8 點鐘e5 錢，因為an2-ni ma7 比koh chhiaN3 1 個老師khah 省錢。這個學校e5 做法是，i 愛你超4 節以上e5 課，kan-taN beh 付4 節e5 錢。所以，tu2 開始ka7 我排12 節課（正常），去報到e5 第1 工，就講因為老師無夠，ka7 我加5 節，第2 工，koh ka7 我講，因為beh 辦推廣教育班，koh hou7 我5 節課，本來12 節課，去hia 2 工了後隨變做22 節課（推廣教育班是有另外算錢，he 是勞委會補助--e5，ti7 補助e5 錢內底，學校koh 食一koa2  了後chiah 分hou7老師）。
Goan2 上班e5 時間，一定ai3 兼做行政khang-khe3，boe7-sai2 kan-taN 用來準備教材，22 節課內底，有8 節ti7 夜間部（花蓮市，往回e5 交通費ka-ki7 負擔），我會 tang3 準備教材e5 時間實在真少，koh-khah 害--e5 是，有一koa2  課，我ti7 上課10 分鐘前chiah theh8 著教科書。An2-ni，tak8-e5 大概會tang3 知影這間學校e5 教學品質。
鐘點費，教育部規定日間575，夜間615，in ma7 phah 折，變做430/450。In 報去教育部e5 資料koh 是575/615，後--來e5 4月，教育部視察，ui3 hit 時，chiah 改發575 /615，但是615 koh 是假--e5，超鐘點e5 部分in 就算做是日間部--e5。
講--著薪水，正常學校講師e5 薪水是49000 左右，in 減1 萬，大約有70 個老師， 1 人1 個月ka7 趁1 萬，1 年就840 萬。
每1 個老師ti7 學校內底long2 ai3 做行政。我入--去e5 頂1 學期發生1 件tai7-chi3，有4 個cha-bou2 老師，in 是ti7 無kang7 單位做行政，互相感情boe7-bai2，tak8 工中晝long2 做tin7 出去外口e5 店a2 食飯。無joa7  久，這間學校e5 創辦人就放話，講這4 個cha-bou2 老師是Homo（同性戀）。結果，內底2 個老師hioh koaN5 了後就無 koh tng2 來學校。
這個創辦人，i 叫做藍秀琴，花蓮人，國校讀無畢業，後--來去做美容師，koh 來 m7 知an2-choaN2，soah tng2 來買一 koa2  地，加上另外1 個cha-pou--e5 捐koa2  地，就成立這間精鍾商專，ti7 花蓮壽豐鄉豐山村，這個村e5 歷史，後壁chiah 來講。創辦人in 翁姓宋，生4 個cha-bou2-gin2-a2，大漢--e5 目前ti7 米國讀博士班，準備以後beh tng2 來接校長。第二--e5 碩士畢業，目前做訓導主任。第三--e5 本來讀銘傳管理學院，m7 知an2-choaN2 hong5 退學，了後去讀淡江（goan2 相信是有暗盤--e5)，ti7 學校掛名助教領薪水，m7-koh long2 無來--過。第四--e5 我就m7 知--a。有1 個董事姓鍾，是老ou7-a2，tak8 工ti7 學校chhoa7  1 隻狗a2 散步，i 就是捐地e5 人，藍女士就是kap i leh tau3(toa3  做夥）。I 以前long2 ka7 人講i 是調查局出身，ma7 bat 駛車載過蔣經國。真久以後，經過goan2 e5 查證，知影i 根本無toa3 過調查局，kan-taN bat ti7 花蓮縣政府做過Unchiang，所以載過蔣經國。
In kap 教育部e5 關係不止a2 好，尤其是處長楊朝祥（chit-ma2 換人--a），聽講楊朝祥有精鍾股份e5 暗股。
這個學校無希望1 個老師toa3  siuN 久，因為年資若愈koan5，tioh8-ai3 付khah choe7 e5 薪水。我入--去e5 2 年前（1995），有1 pai2 學年結束了後，走45 個老師（hit chun7 long2 總差不多60 個老師），有e5 是ka-ki7 想beh 走，有e5 是逼走--e5(創辦人透過科主任放話，叫講好離開--a）。
來chia e5 好--處是，我1 禮拜上班5 個kui 工（拜2--拜6 8:00--17:00），tak8 禮拜會tang3 tng2 去台北看goan2 bou2 kap 老pe7 老母。
我一入--去就按算beh 走，趁這學期chhe7 新e5 thau-lou7，所以我入--去就開始算『饅頭』，教務處e5 電腦一開機，long2 會出現「今a2 日是xx 月xx 日，離7 月31 iau2-koh 有xx 工」。
我tu2 去，第一要緊--e5 就是toa3  e5 問題，chin3 前講我有1 個朋友ti7 hia 教書，i 講in 隔壁有1 個教官最近beh 搬走。我去看了後，決定beh 去toa3  hia，是透天厝，3 樓e5 1 間套房，有便所、陽台，差不多10 坪，1 個月3850，樓kha e5 客廳kap廚房是公用--e5，che 暫且按下。
問題是，這個教官na2 會beh 走？後--來我chiah 知影，i 是kap hit 個第二--e5 cha-bou2-kiaN2 行真oa2，尾--a2 m7 知an2-choaN2 2 個分手，教官e5 日子就開始phaiN2 過--a，liam-mi 開會e5 時hou7 這個二cha-bou2-kiaN2（訓導主任）罵kah 臭頭，liam-mi ti7 某1 個公開e5 場合，二cha-bou2-kiaN2 講這個教官ka7 i 強姦……（這個教官真少年，比我khah 少歲e5 款）。橫直in 是教育部軍訓處管--e5，m7 免像其他 e5 老師煩惱無thau-lou7，所以i 就辭掉--a。Tai7-chi3 iau2 未煞，學校方面叫1 個老師告--i，告講i 偷theh8 學校e5 物件，an2-ni 會sai2 ka7 加扣一koa2  錢，是後--來 hit 個老師無an2-ni 做，但是學校hit peng5 ma7 是一直ka7 拖，hou7 i 辦離職手續辦 chiok 久long2 boe7 出--來，後--來，教官請in 老pe7(ma7 是軍人出身）ui3 西部過--來，in 老pe7 講：Na2 有1 個學校辦1 個離職辦chiah-ni7 久！
Koh 來講電腦e5 部分，因為每1 個老師ai3 做行政，這個學校若beh 開發siaN2-meh 系統，就是叫老師做，做了koh 驚老師ka7 這koa2  寫好e5 物件theh8 走。Ti7 我來chin3 前，有1 個人負責教務處e5 Program，結果hong5 趕走，i 無ka7 Program 留--落來（當然he 若我，我ma7 無beh 留），自從hit 個人走了後，一koa2 Routine e5 khang-khe3 無人做，包含定期Backup 資料，結果我來整理，就是差不多寒假這段時間，我想（別人 ma7 an2-ni 想）可能有人thiau-kang beh 來piN3。開學來學校了後發現教務處e5 電腦中毒，因為無做Backup，所以有2 個學期e5 學生資料（選課、成績e5 資料……）long2 無--去（對1 個學校來講，che 是真嚴重e5 tai7-chi3，但是頂koan5 並無leh 管che）。我來這間學校，in 真歡喜，chhe7 著1 個人會tang3 來負責這koa2  電腦系統。
我來e5 時chun7，舊e5 Program，會tang3 用--e5 就繼續用，boe7-tang3 用--e5 就ka-ki7 寫（用Clipper），我若需要一koa2  軟體，教務主任就ka7 我講：你ka-ki7 想 辦法去用。其實連in e5 電腦教室所使用e5 軟體，無1 個是去買正式e5 版權，long2 是老師ka-ki7 ui3「大補帖」灌--入來e5。

【編者講--e5:Beh 知允言ti7 精鍾商專悲慘e5 故事，請看後期繼續】

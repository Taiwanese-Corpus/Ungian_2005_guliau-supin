來去花蓮
			    楊允言
編者講--e5:
這篇是允言寫ti7 台語網--e5，i 一工寫一段，分享i 去東部e5心情，iau2 未寫煞。編者先取來刊，允言有表示iau2 未chim-chiok 修--過，若有無妥當請tak8-e5 m7-thang見怪。

     Tak8-e5 好，我是允言，真久無ti7 網路頂面kap tak8-e5 聯絡，我beh 簡單報告這段時間我e5 情形。
1996 年，大概三--月左右，我開始ia3-sian7 tiam3 ti7 台北e5 生活，想beh 離開這個所在，long2 總選：台東、南投kap 花蓮(Hoa-lian)三個所在。選擇e5 原則是－－自然環境。
啟
     後--來，我先ka7 台東棄掉，因為我感覺hit peng5 e5 醫療資源並無充足（我考慮著等退休goan2 老pe7 老母ma7 願意來toa3  e5 所在）。南投kap 花蓮，我去hia chhit-tho5，去感覺，感覺花蓮有山大水大e5 氣勢，決定選花蓮。
Goan2 bou2 這關通過，m7-koh goan2 老pe7老母真be7-tang3 接受；In 感覺我ti7台大食thau-lou7 都也好好，花蓮也m7是有好thau-lou7 chhiaN3 我去，na2 beh做這款e5決定？
我繼續ka-ki7 e5 計劃，先去花蓮e5 東華大學（國立--e5)，人無愛--我。試門諾病院，ma7 無愛--我。試慈濟病院，kang7 款e5 結果。花蓮e5 工作機會少，thau-lou7實在真oh chhe7，我kam2 ai3 為著beh 去花蓮，koh 去補習班補習？聽講花蓮水利會beh tih8 兩個人。
講beh 去補習，m7 是kan-taN goan2 老pe7 老母，lian7 goan2 bou2 ma7 chiok 反對--le，理由真簡單，一個月薪水減兩萬，goan2 bou2問我以後kam2 有錢thang 買厝？有錢thang 飼gin2-a2？我kan-taN ka7 i 講，若會tang3 入--去，chiah 想辦法chhe7其他e5 副業。
台北中山北路hia 有一間晶華酒店（以前叫做麗晶），可能tak8-e5 bat 聽--過。In按算ti7 台灣以及世界各所在起連鎖e5 旅館，台灣e5 部分in ti7 花蓮e5 天祥起一間五星級e5 旅館，hia beh ai3 一個人，我就隨寄Resume（履歷表）去。
經過面談（面談e5 時chun7，我坐火車到花蓮，因為hia 客運系統無發達，計程車會烏白開價，所以我照地圖，行一點鐘e5 路，到in e5 Bi2-lun5『美崙』辦事處），確定beh 用--我了後，我真歡喜，就緊ka7 台大這peng5 e5 thau-lou7 辭掉。
確定離開台大e5 時chun7，我想，對goan2 厝內e5 人是一個真大e5 打擊，goan2 pe7 母必須ai3 接受這個事實，goan2 bou2 ma7 ai3 ka-ki7 一個人生活，koh m7 知影tiang 時chiah 會tang3 請調去花蓮（I 是國校e5 老師）。
對我來講，khah 費氣--e5 是，我toa3  e5 所在差不多十六坪，siuN 細間，chin3前我long2 ka7 大部分e5 書khng3 ti7 學校e5 辦公室kap 一間我chhe7--著e5 倉庫。
我利用放假e5 時chun7 去學校整理這koa2  書，後--來請同事用車載去goan2 tau，long2總載四車，一箱一箱e5 書就khng3 ti7 goan2 tau e5 壁邊。另外一項，ti7 花蓮若無車就na2 像無kha，所以koh 去買一台二手貨e5 轎車。
確定離開台大到去花蓮經過三禮拜，我心內雖然真歡喜，我e5 願望總算實現--a，但是我知影，goan2 bou2 心內真艱苦。
96/11/16，落雨天，goan2 老pe7 煩惱我一個人落去花蓮（前一禮拜花蓮因為落大雨，市區做大水），i beh kap 我做夥駛車去花蓮，chiah koh 坐火車tng2--來。我驚i siuN thiam2，就騙講我有一個朋友beh ui3 宜蘭去花蓮，beh 坐我e5 便車。所以ti7款行李e5 時，我thiau-kang ka7 駕駛邊--a hit 位留--起來，無khng3 物件。
沿路落雨，一直駛到南503 e5 時，chiah 看會著日頭。
過Taroko（太魯閣）了後開始是平地，我na2 駛，看著路邊e5 田園kap 大山，hiong5-hiong5 感覺na2 像ti7-leh 眠夢。
我駛五點鐘e5 車來到花蓮e5 Bi2-lun5-a2(Hoe-leng-kang2 附近），旅館e5 員工宿舍ti7 chia。我theh8 著鎖匙，款物件，去車站領孔明車（用火車託運），koh 去chhe7 朋友。
先來紹介天祥晶華。以前tak8-e5 若去中部橫貫公路天祥chhit-tho5 e5 時chun7，會tang3 看著hia e5 一間「中國旅行社－－天祥招待所」，古早古早chin3 前就有一間飯店，上海商業銀行所經營--e5。後--來東帝士(Tuntex)集團ti7 一遍食飯e5 機會，kap上海商銀e5 頭人開講，因為這個時chun7 天祥已經ti7 Taroko 國家公園e5 範圍內，東帝士e5 頭人就ka7 in 講：你出地，goan2 出力，lan2 tiam3 chia 起一間五星級e5 大飯店。雙方同意。
基本上，我相信東帝士是了錢teh 經營這間旅館，但是，晶華連鎖飯店有天祥這間了後會khah 完整。In ti7 台北、台中、高雄是商務旅館，趁錢na2 趁水。I 是唯一ti7  Taroko 國家公園內底e5 五星級飯店；Taroko e5 地形、景緻koh 是台灣唯一列名ti7世界有名e5 風景內底。
聽講為著起這間旅館，chiN chiok choe7 紅包hou7 太管處（Taroko 國家公園管理處），其實，若是對環保問題khah 關心e5 人，long2 會反對ti7 這個所在起一間chiah-ni7 奢華e5 旅館。台南e5 七輕就是東帝士e5 事業，我來引thau-lou7 e5 時，環保團體ma7 tng-leh 反對七輕，hou7 我心內小可a2 矛盾。
對這個thau-lou7，我long2 盡量想好e5 方面，想講ti7 hit 個所在，只要我khah   phah 拚，beh 升--起li e5 機會khah 大；Tak8 工坐交通車，會tang3 看著世界級e5 風景實在是真享受……宿舍toa3一暗，第二工chai2 起7:15 ti7 宿舍門口坐交通車，到上班e5 所在，發現大部分e5 人long2 leh 睏。Bilun 到Taroko 是26 Khilou，算khah 平e5 路，Taroko到天祥是19 Khilou，是山路，車ai3 駛一點鐘左右。到了後，旅館iau2-koh 是工地，便所ma7 iau2 未起好，若beh 去便所，goan2 ai3 行300 公尺遠去公用便所；M7-koh，我顛倒khah 愛an2-ne，會tang3 出來so5--一下。
國家公園內底e5 建築物有koan5 度e5 限制，所以旅館是地上兩層，地下三層，有View e5 所在當然是ai3 用來趁錢，所以goan2 大部分e5 員工long2 ai3 ti7 上下kha  hit 層。因為空調(Air Conditioned)、電梯long2 iau2 未完成，內底eng-ia eng kah真厲害，beh 去便所行樓梯，chia 釘hia khok。電腦tu2-a2 送來山頂，beh 分hou7 其他e5 部門，就行車道，內底eng-ia、積水、無電火……。上害--e5 是，因為iau2-koh是工地就搬來chia，電腦e5 壽命一定會減少幾na7 冬。
Koh 有，因為旅館業iau2 未納入勞基法，所以公司要求tak8 工上班八點半鐘。一禮拜五工半，long2 總46.5 點鐘。
我96/11/18 入--去，in 趕beh ti7 十二--月開幕，後--來延到正--月，koh 延到二--月，了後我就離開，聽講正式開幕是三--月。
我tak8 暗kha3 電話tng2 台北hou7 goan2 bou2(老pe7 老母hit peng5 就兩三工chiah kha3 一遍），我chiah 知影，我tu2 來e5 這幾工，goan2 bou2 暗時long2 bih  ti7 眠床頂哭，i 想講我是m7 是無愛--i a，若無，na2 會ti7 結婚一冬了後就ka-ki7一人走去花蓮。第一遍放假（Goan2 做六個kui 工--e5，第二禮拜做五工，thang 好tng2 台北），因為一工nia7-tiaN7，我駛車去chhe7 花蓮市以北e5 國校，去問看這個學校kam2 有欠專任e5 老師，順續了解學校e5 環境。上大間e5 學校一個年級三班，其他大部分e5 學校long2 chiah 一班nia7-tiaN7。
天祥晶華e5 資訊室，lian7 我long2 總三個人，來chia 做e5 第二禮拜，另外兩個就ka7 我講，in 可能koh 無joa7  久就beh 辭thau-lou7，beh tng2 去台北另外chhe7   thau-lou7。害我chhoah 一tio5。
第二件hou7 我驚--著e5 tai7-chi3 是，chiah 做無一個月，goan2 協理ka7 goan2講，tih-beh 開幕--a，電腦系統iau2 未寫好，為著愛緊進入狀況，要求goan2 兩個（因為另外一個是cha-bou2--e5)暗時toa3  山頂。Toa3  山頂當然m7 是toa3  旅館e5 套房，因為hit chun7 iau2 未起好，chhiau5 kui pou，是借台汽客運e5 宿舍，因為無勞基法e5 制限，頂koan5 an2-choaN2 要求，ma7 ai3 盡量配合，除非變面。
Koh 一點真害--e5 是，東帝士是財團，in 做tai7-chi3 有in e5 辦法，但是我上看boe7 做--e5 是，in 會等建築執照申請--落來了後，chiah koh 變更設計，目的是beh 趁錢，所以in 將一間地下二樓辦公室e5 員工搬去地下三樓，因為地下二樓hit 間會tang3 營業。Goan2 辦公室e5 空間就變khah 小--a；Koh 每一個樓層long2 有一koa2逃生設備，因為辦公e5 空間減少，所以真choe7 逃生e5 出口long2 tin3 真choe7 物件，正經發生tai7-chi3 根本都走boe7 去。
等內底e5 便所做好了後，koh-khah hiau-heng7，規定goan2 上班時間不准出大門一步（Goan2 其實m7 是行大門，因為goan2 算後勤e5 人，無穿制服，所以kan-taN 會tang3 行員工e5 小門），風景好，有siaN2-mih lou7-iong7？關ti7 內底一工，出--來e5 時chun7 都已經暗bin-bong--a。
Koh 一點上恐怖e5 tai7-chi3 是，天祥ti7 山內，中橫公路頂面，天然災害e5 問題。我96 年十一--月來上班，chin3 前ti7 八--月e5 時，hit chun7 有一pai2 風颱，施工e5 包商駛車tng2--來e5 路中，石頭lak--落來，一死一傷。想著che，我感覺一定ai3 ti7 第二冬e5 風颱季節chin3 前離開，若無，性命有危險。
Ti7 講下一個thau-lou7 chin3 前，先來講一koa2  khah 好e5 部分。Ti7 天祥晶華上班e5 好--處是，一工有兩頓會tang3 食公司--e5，toa3  是toa3  宿舍（四個人一間），khah 省錢。
旅館業e5 流通率真koan5，我想，che ma7 是一個惡性e5 循環，公司對員工e5 態度無尊重，員工自然想beh 走，因為an2-ne，公司koh 會訂一koa2  辦法來限制員工，公司chiah boe7 食虧。可比講錢領領--le 就走--去，iah 是其他e5 問題。
若是toa3  ti7 Bilun（宿舍）e5 時chun7，因為7:10 交通車來，所以我盡量六點起床，騎孔明車出--去，五分鐘就會到海邊，沿海邊騎--一段，chiah koh tng2--來。若是khah oaN3 起--來，就ti7 厝尾頂小tin2 動--le，看山，看遠遠e5 大海。
Toa3  ti7 天祥e5 時chun7，有兩條路線thang 行，一條是白楊Chui2-chhiang5(『瀑布』)e5步道，一條是『豁然亭』步道，行到位，ti7 hia 做體操，chiah koh 原路tng2--來，ai3 點半鐘e5 時間。我long2 六點半出發，八點tng2 來趕八點半e5 上班。
有時a2 加班，就是kui 暗無thang 睏，身體khah 會phah phaiN2。
Ti7 beh 講另外一個thau-lou7 chin3 前，我koh 補充一koa2  物件。
旅館是二十四小時營業--e5，員工一般是分三班，事實上每一個部門e5 情形無kang7，實際可能有十幾種班，所以in ka7 花蓮客運租車，tak8 工花蓮-->天祥四班，落--來ma7 四班，一工kan-taN 交通車e5 開銷是22000 khou。Beh 訂物件叫人送來山頂，時間上khah 久，運費ma7 khah koan5。我m7-chiah 講in 辦這間旅館應該是chun7-pan7 beh了錢--e5。
Ti7 chia 有真choe7 原住民，主要是Taroko 族--e5。我來chin3 前有一koa2  想法，希望這間旅館會tang3 策劃一koa2  有關原住民e5 活動，可比講chhe7 一koa2  Taroko e5 老人來旅館，每工暗時8:00--10:00 就請in 講故事hou7 人客聽，iah 是做一koa2 kap 原住民有關e5 展覽。總--是，我m7 是負責hit 部分e5 人，而且趕beh 開幕，頂koan5 hit koa2  人long2 霧sa3-sa3，na2 有可能想著這koa2  物件。基本上，台灣一koa2  財團long2 是te3 李登輝e5 意思leh 行，東帝士ma7 是一個真明顯e5 例。我去天祥上班hit chun7，差不多是南非kap lan2 斷交e5 時chun7，東帝士本chiaN5 有一個三十幾億e5 投資案ti7 hia，因為這個關係，kui 個long2 撤掉。另外照李登輝e5 想法，i beh chhoa7  財團一個出路，但是外交方面失敗，致使台商e5 投資受著一koa2  阻礙，戽斗輝koh boe7 放心in 走去中國投資，台灣西部koh 已經差不多--a，所以東部變做是戽斗輝感覺hou7 財團上好e5 一個出路。其實，ma7 真ka-chai3開發khah oaN3，ti7 chit-ma2 環保意識giah8 頭e5 情形下，若有新e5 開發案，高污染e5物a2 應該khah 少（當然因為花蓮縣長是KBT--e5，難免iau2-koh 真有危機，親像水泥廠、火力發電廠、IC 廠等等），總--是照目前e5 pan7 勢看--起來，財團iau2-koh 無siaN2   kah 意ti7 chia 發展觀光業以外e5 產業，第一是oh chhiaN3 人；第二是in iau2-koh感覺交通建設無好（十幾年了後可能就會有一koa2  改變），in ai3 付出e5 成本khah  koan5。
戽斗輝指示經建會ai3 列管、追蹤東部e5 一koa2  開發案，主要long2 是觀光方面--e5，列管e5 開發案，ti7 hit chun7 （1996 年底）有六個，包括：
1.天祥晶華（Khai 15 億5000 萬，實際上koh 會追加5000 萬至一億）ti7 天祥。
2.綠湖五星級旅館（Ti7 鯉魚潭，花蓮壽豐）。
3.理想渡假村（Ti7 花蓮壽豐，就是真有名e5金盾案）。
4.遠東集團e5 海洋世界（地na2 像200 公頃左右，ti7 花蓮壽豐e5水璉海邊）。
5.樟原海水浴場（Ti7 台東長濱e5樟原海邊）。
6. Boe7 記--得a。
包括知本老爺酒店集團、裕隆a2 hit 個集團long2 有參與這六個開發案。
除了chin3 前講e5 一koa2  財團e5 開發案以外，東帝士本身ti7 天祥晶華以外ma7 iau2-koh 有其他e5 計劃，橫直in long2 看著未來tak8-e5 會愈來愈重視休閒旅遊，in 若會tang3 開發幾na7 個點，an2-ne 成本ma7 會tang3 降ke7。
其中上大e5 計劃是beh ti7 新城做一個Disneyland 遊樂場，新城ti7 Taroko國家公園南peng5 e5 出口，計劃中是beh khian 200 億來做。Iau2-koh 有松園旅館，ti7 Bi2-lun5-soaN（美崙山，oa2 Hoe-leng-kang2 e5 一粒小山崙a2，110 公尺左右）一te3 米軍e5 地。另外，政府放出風聲講beh 開放三仙台、八仙洞（long2  ti7 台東長濱鄉e5海邊）e5 公有土地hou7 民間ti7 hia 起旅館，che ma7 是ti7 in e5 計劃內底。以上講--e5，kan-taN 松園旅館e5 設計圖畫好ma7 講kah 差不多有beh 開始做--a 以外，chhun--e5 long2 iau2 未開始。
我96 年11/18 去天祥晶華，過年時chun7 是ka7 一koa2  tai7-chi3 交帶了後，偷走tng2 來台北過年（初三暗時tng2--去），上班chiah 等hou7 主管罵。舊曆正月十幾e5 時chun7 有一遍路斷--去（石頭lak--落來）。二月底辭thau-lou7，換去另外一個chiok bai2 e5 所在：精鍾商專，等後pai2 chiah 來講。天祥hia 是看鳥a2、蝶a2 e5 好所在。
【後期繼續】

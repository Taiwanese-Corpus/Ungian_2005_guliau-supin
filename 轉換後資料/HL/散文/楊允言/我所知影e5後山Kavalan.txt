0.後山平埔

若講著後山,汝會去想著 siaN2-me2 ?台灣 siong7 sui2 e5 所在?但是水泥廠對北 peng5 來,漸漸將伊 e5 面-chhiuN ou2 kah 一空一空 long2 是傷痕;台灣最後一片樂園? m7 koh 財團早著開始 ti7 chia 炒地皮,peng2 幾 lo7 peng2 ,新南橫公路想 beh thang3 過大武山生態保護區直接kau3 台東......

交通 e5 無利便, hou7 伊無親像 beh 死 tong7-haiN7 e5 台灣西部hiah-ni7 凄慘落魄,雖然資本家 hit 支烏手,iuN-a7 siau3-想 beh 將chit teh 土地拆食落腹。

An-ne7 講來,無的確後山 e5 存在,伊最大 e5 意義,著是 hou7 平埔族一兮走閃 e5 空間, ti7 漢人不斷入侵以及統治者壓迫 e5 情形下, hou7 in 族群 e5 性命會-tang3 延續落來。

已經有一 koa2 族群 tiam3 台灣 chit 塊土地頂面消失去 a , 若是險險 beh 滅種 e5 繼續滅絕,對咱、對台灣、對世界來講是 m7 是真遺憾 ?

「平埔族」並 m7 是現在政治體制所認定 e5 族群稱呼, an-ne7 ,咱對伊 e5 理解是 siaN2-me2 ?咱知影清朝時陣, in 將原住民分做「生番」佮「熟番」,「生番」著是目前所講 e5 原住民、「山地人」,tng當時 iah未歸化,以 phah 獵、遊耕為主;「熟番」著是咱 chit-ma2 講 e5 平埔族,以農耕為主, toa3 ti7 平埔。 An-ne7 e5 分類,對西部無 siaN2-me2 疑問, 但是對後山來講著重taN5 去 a ,親像阿美族、卑南族 ma7 是 toa3 ti7 平埔,soah hou7 in 當做是「生番」,ui3 chia ,咱 ma7 會-tang3 知影,清朝時陣對後山 e5 種種實在是 sa 無chang2。

漢人移民來 kau3 台灣,需要土地來種作,所以先接觸著 e5 ,著是平埔族。頭前是漢人、後壁是「生番」,前無步後無路,土地 hong5 搶去了後,無thang生活,只 chhun 逃亡佮同化兩條路。歷史上,平埔族有幾遍毀社遷移e5 記錄,ui3 中部 kau3 埔里、ui3 台南 seh8 過恆春 kau3 台東、ui3 台南盤過中央山脈 kau3 台東、ui3 埔里盤過山 kau3 宜蘭、ui3 宜蘭行海路 kau3後山......

這 long2 是歷史,歷史是過去 e5 代誌。清朝時陣,有土牛線將漢人佮平埔族分開;日本時代,戶口資料 koh 會-tang3 看出平埔族 e5 存在,chit-ma2 siaN2-me2 long2 無 a 。真 choe7 人相信,既然無經過大規模e5 屠殺,所以平埔族一定 hou7 漢人同化去, in e5 語言 ma7 已經消失,留落來 e5 chhun 一寡地名,羅東、艋舺、大屯、干豆、暖暖、奇哩岸、焦吧哖......

會 hong5 同化,應該是現實 e5 壓力,但是 khah 重要 e5 因素可能是:文化自卑感。因為對家己文化 e5 自卑,認為家己是 khah 低階層 e5 人,致使 in m7 願意承認 in 家己是平埔族; 若無, 是按怎日本時代 e5 戶口資料全庄登記是平埔族, chit-ma2 一下去看, in soah long2 變做是福佬人、客人 ?

走-chhe7 in 雖然那像海底摸針 chiah-ni7 困難,有心研究台灣歷史e5 朋友, iuN-a7 開始 chhe7 著 hit-koa2 iah-koh 活 ti7 世間 e5 平埔人。

Koh 因為後山,地形 e5 阻礙,漢人侵入 e5 速度真慢,無形中,提供平埔人一兮生存 e5 空間。

咱 ti7 後山發現著,平埔族其中一族, Kavalan , in e5 語言並無死去, ti7 台灣 e5 後山,花蓮、台東地, iah koh 有人 teh 使用Kavalan 話。

　

1.後山 Kavalan

咱 beh 來講 Kavalan 。

Kavalan 自早是對 to2 位來 e5 ,無的確學者之間 koh 會有一-koa2爭論,會-tang3 知影 e5 是, in ti7 漢人大量出現 ti7 台灣進前,著世世代代toa3 tiam3 三面是山一面 oa2 海 e5 蘭陽平原,日子過了平靜仔平靜。 In 建立三十六社,若是以濁水溪(蘭陽溪)做界線,溪北是西勢二十社,溪南是東勢十六社。

1796年,吳沙 chhoa7 一陣漢人來 chia 開墾, Kavalan 人 e5 惡夢chiah tu2 tu2 開始。一方面,漢人有文化優越感,看 in boe7 起;另外一方面,利用硬搶、土地買賣, iah 是 in 迷信 e5 弱點,運用一 koa2 奸巧 e5步數,漸漸取得 in e5 土地, hou7 in 無法度生存,一步一步退去南 peng5 山邊,但是 chit-兮時陣 koh 愛煩惱後壁山Tayal出草 e5 性命威脅。

最後, in 只好離開故鄉另外求發展。留 tiam3 宜蘭 e5 ,漸漸 hou7 漢人同化, ma7 將家己 e5 語言放 boe7-記去。

頂-cham7-仔,我 ti7 宜蘭看過自稱正種 e5 Kavalan 流流仔社陳秋香老先生,伊七十外歲,用福佬話唱七字仔,唱 in 祖公仔代,歌詞內底講著 in是「 gong7 番」、 in 是「下九流」等等 chit koa2 漢人歧視 in 所留落來 e5 印記,聽起來總是感覺心酸酸。

離開家園坐船來後山( ma7 有部分是行山路過來 e5 ),運命 ma7 無teh外好。後山會-tang3 種作 e5 土地無 choe7 , koh 是 khah oaN3 來e5 移民,為著生存問題,佮原來 e5 住民相衝突是無thang避免 e5 代誌;1879(光緒四年)發生加禮宛事件,真無簡單來 kau3 後山建立新家園 e5 Kavalan 人, koh 再遭受大大 e5 打擊, 因為清朝驚 in koh 會起來作亂,將 in e5 社群拆散, 發配去無-kang5 e5 所在, hou7 in boe7-tang3 toa3做伙。

但是,來 kau3 後山 e5 Kavalan 人,將 in e5 話語留落來,是咱目前所知,唯一將家己語言留落來 e5 平埔族。

按怎 chhe7 著 Kavalan 人 ? In e5 習慣, 會 ti7 in toa3 e5 所在種杆仔樹 [ kan2-a2-chhiu7 ], in 稱呼做 ka-su2 , 雖然有杆仔樹 e5 所在 chit-ma2 無一定 iah-koh 有 Kavalan 人 toa3 ti7 hia,總是加減hou7 咱有一兮參考 e5 機會。

透過參加營隊,我有機會接觸後山 e5 Kavalan , hit koa2 iah koh 有才調使用 Kavalan 話 e5 Kavalan 人。了解 e5 物件真粗淺,總是提出來bong2 做參考,無的確會-tang3 刺激 tak8-家做進一步 e5 思考。

咱 beh 來講後山 e5 Kavalan 。

　

2.北埔加禮宛

「加禮宛」其實著是 Kavalan ,為 siaN2-me2 有「加禮宛」 chit 兮稱呼,可能是因為 in 來 kau3 後山了後,想 beh 將原來 e5 稱呼暗-kham3 起來,所以改名,用原來三十六社其中一社 e5 社名「加禮宛社」來稱呼 in 家己。

花蓮市北 peng5 有一兮所在叫做「加禮宛」,是 Kavalan 人 ui3 宜蘭走路來後山 e5 第一兮根據地。

根據頭目江加走先生 e5 講法, tu2 來 e5 時陣,主要是佮 a-mi2-a2 [阿美族] toa3 做伙, in ma7 pat 佮a-mi2-a2 相 thai5 ; 另外, in koh會受著高山仔[Taloko,太魯 koh 族]出草 e5 威脅。以前 in ti7 宜蘭起厝e5 時陣,本來 long2 是用菅榛做材料,來 kau3 加禮宛了後, koh 加利用塗-kat來起厝,主要原因著是驚高山仔半暝出草,刀仔會直接 thang3 過菅榛tuh8 入來。

我特別 ka7 伊問一 koa2 稱呼 e5 問題,高山仔叫 in Pai3-s, in 稱呼福佬人 mu-su2-s,叫客人ka-sui2。

　

3.新社

花東海岸線,豐濱鄉新社村是目前 Kavalan 人 siong7 choe7 e5 所在,大部分是 ui3 北埔加禮宛來 e5 , ma7 有一部分是日本時代直接 ui3 宜蘭過來 e5 , 因為人 choe7 , 好做研究, ti7 終戰後, pat 有台灣、日本 e5 學者來 chia 做 khah 大規模 e5 調查研究。

In e5 老歲仔用 Kavalan 話 teh 交談,三不五時仔 ma7 會-tang3 ti7 in對話內底聽著一 koa2 日本話。

Chia 本來 e5 住民是 a-mi2-a2, Kavalan 來 chia 了後,佮a-mi2-a2 通婚 e5 情形真普遍,受a-mi2-a2 文化 e5 影響 ma7 不止仔深, chia 無高山仔會來出草, khah 無性命 e5 威脅。

In e5 語言能力普遍 long2 boe7 bai2 ,年歲 khah 大 hit ian5, 不管是 Kavalan 話、福佬話、日本話、a-mi2-a2 話,大概 long2 會曉講,換另外一兮角度來看,其實這亦是弱勢族群 khah 悲哀 e5 所在,無的確咱 ma7

kan-na會-sai2 用 khah 樂觀 e5 態度來面對 chit 兮事實 :語言能力是in e5 資產。

其實,對真 choe7 老歲仔來講, in tiam3 chia 出世, ma7 無去外地發展,無啥有佮漢人接觸 e5 機會,著算會曉講福佬話, ma7 應該 boe7 講 kah chiah-ni7 溜-liah8 ;但是 in 福佬話確實講了 sui2 氣,這是我感覺真有趣味 e5 一兮問題,尤其 in 保留真純 e5 宜蘭腔。經過探問,原來是 in 自細漢 ti7 厝內,老父老母著有 teh 講福佬話。所以, an- ne7 應該是 iah koh ti7 宜蘭 e5 時陣,著開始使用福佬話,一直傳落來。

根據蔡阿升老先生 e5 講法, chia e5 Kavalan 人分做兩種,一種是Kavalan ,一種是Tok8-bu2-oan2 , 話無啥 kang7-款。伊特別講是Tok8-bu2-oan2 , koh 講這 m7 是腔口 e5 差別,是親像咱台灣布袋戲分做西皮佮福氣祿兩派 kang7-款,話互相會通,但是一 koa2 話詞無仝,可比刀仔, Kavalan 講 sa-gek8 ,Tok8-bu2-oan2 講 na-bat8 , koh 親像火, Kavalan 講 ha-man2 ,Tok8-bu2-oan2 講 ja-mak8 。

伊 an-ne7 一講,講kah hou7 我霧 sa3 sa3 , sa歸晡sa long2 無。後來經過討論佮 chhe7 資料, chiah 知影 Tok8-bu2-oan2 koh 叫做 To-lo2-bi2-oan2 (多羅美宛),是Ketakelang 族 e5 一兮亞系, 真早以前著 ui3 北部 soa2 來宜蘭, 佮 Kavalan toa3 做伙。

若照 an-ne7 講,蔡阿升無算是 Kavalan 人。總是,族群認同 chit 兮問題,有時仔真微妙, 放棄 Kavalan chit 兮身份認同 e5 機會, 伊著已經無歸屬感 a 。

In 稱呼福佬人 mu-su2-s, 叫客人 pa7-gin, 阿美人是 ki-jai- ia2。 ti7 新社, Kavalan 人 toa3 一 peng5 ,阿美人 toa3 另外一 peng5 ;除了海邊仔有幾 e5 老芋仔,無 siaN2-me2 漢人。

Ti7 新社 e5 時陣, 真 tu2-好有參加著 in e5 豐年祭,因為歷史 e5 無情, 致使in e5 真 choe7 物件, 包括穿chhah、歌曲……等等 long2 有Amis 化 e5 情形; in ma7 已經無清楚原來祖先 e5 服裝, 是一陣好心 e5

研究者根據以前文獻 e5 資料,替in 設計出 in 以前可能是按怎穿, in 著照這 koa2 學者 e5 建議來做衫。 Ui3 chia,咱會-tang3 看著Kavalan 人ti7 chia 所 tu2-著 e5 矛盾。

因為人 choe7 , ti7 未來這段時間 Kavalan 人 e5 自覺運動, 新社會佔真重要 e5 地位。

　

4.立德

新社以南,一直 kau3 台東長濱 e5 三塊厝(三間屋), Kavalan e5 分佈著 lan5-lan5-san-san,並無形成一兮 khah 完整 e5 社區。

豐濱 e5 立德村有一兮 Kavalan 家族, ti7 hia 佮 in 開講 e5 時陣,ma7 順-soa3 ka7 in 學一、兩句仔 Kavalan 話。「小姐真 sui2 」是o-va2-tang2 su-ni2-s o3 ta-ju2-ngan2 ,「小姐我佮意汝」是ta-ju2-ngan2 ngit8-ngan-ku2 ai-i2-siu2。 chit koa2 話愛 bong2 學, iu2-bi3 起來, 另工若交著 Kavalan e5 sui2 姑娘, chit 兮時陣, 無的確Kavalan 話 ka7 展兩句仔, 真緊著好勢好勢。

立德村有 Amis、福佬人、客人佮中國仔,主要 iah 是以 Amis 佮Kavalan 為主。我小 ka7 聽一下,發現 in 講 e5 福佬人內底,宜蘭腔 e5成份無 choe7 ,我kan-na聽著tun2--lai5 [轉來] nia7, 其它 e5 ,親像tng2--khi3 [轉去], chiah8-png7 [食飯], hip- siong7 [翕相] long2 已經無宜蘭腔 a 。

In ma7 叫福佬人 mu-su2-s,叫阿美人Amis,但是稱呼客人pa-hen2 。

　

5.石梯

Koh 落南,豐濱 e5 石梯村有一兮漁港,目前知影 chia kan-na有一戶Kavalan 人,胡當仔金老先生今年 69 歲,討海人,伊有四隻竹-pai5-仔,因為in 後生 ma7 te3 伊 teh 討海。伊叫Amis 「番仔」, in某著是 Amis,名叫做「烏番」。

我 koh 順-soa3 ka7 伊學著幾兮 Kavalan 話詞,佮伊 khah 有關係 e5 ,飽流[漲潮]是ba-ka-nap8 , hiaN3 流[退潮]是 mo-tek3-o3 。其實我 koh khah 有趣味 e5 是伊福佬話 e5 腔口,佮立德 e5 情形無仝,伊保留真choe7 宜蘭腔 : tuiN2--khi[3轉去]、 tun2--lai5 [轉來]、 Cheng-goan[5樟原]、 chhut-mui[5出門]、 sin3-giang2 [信仰]、 tak8-ke3-goeh8 [tak8 個月]……等等。

是按怎我會感覺趣味? 因為伊是討海人, long2 是家己一兮人坐竹-pai5-仔出海,相對來講,伊佮人交談 e5 機會加真少,所以伊 e5 福佬話可能完全是 ui3 厝 e5 學來 e5 , 而且是 ui3 宜蘭chah來 e5 。

伊叫福佬人 mu-su2-s, 叫 Amis ma7 是 Amis,但是伊 m7 知影客人愛按怎講。

　

6.陳秋香老先生唱 e5

Chia開始我boeh來唸四句a
 Chia khai-si2 goa2 boeh lai5 liam7 si-ku3 a
 
Chia boeh講阮Kavalan e5 故事ou
 Chia1 boeh kong2 goan2 Kavalan e5 kou3-su7 ou1
 
阮Kavalan自古早li就無歷史li
 Goan2 Kavalan chu7 kou2-cha2 li chiu7 bo5 lek8-su2 li
 
比較漢人著有 khah 輸
 Pi2-kau3 han3-jin5 tioh8 u7 khah su
 
----
 
 
漢人 khah 大族 而且 khah 優秀
 Han3-lang5 khah toa7-chok8 ji5-chhiaN2 khah iu-siu3
 
阮Kavalan e5 細族是下九流
 Goan2 Kavalan e5 se3-chok8 si7 ha7-kiu2-liu5
 
阮to chhoe7 無歷史thang根究
 Goan2 to chhoe7 bo5 lek8-su2 thang kin-kiu3
 
每日仔阮心肝 ma7 真憂愁
 Mui2-jit8-a2 goan2 sim-koaN ma7 chin iu-chhiu5
 
----
 
 
Boeh 講古早 e5 時代
 Boeh kong2 kou2-cha2 e5 si5-tai7
 
阮 e5 祖先 m7 知 to2 位來 ou
 Goan2 e5 chou2-sian m7-chai to2-ui7 lai5 ou1
 
歷史我亦無了解
 Lek8-su2 goa2 iah8 bo5 liau2-kai2
 
阮阿公 ma7 講伊 m7 知
 Goan2 a-kong ma7 kong2 i m7-chai
 
----
 
 
古早阮 e5 祖先過來台灣
 Kou2-cha2 goan2 e5 chou2-sian koe3-lai5 Tai5-oan5
 
就是來 toa3 ti7-teh 宜蘭縣
 Chiu7-si7 lai5 toa3 ti7-teh Gi5-lan5-koan7
 
Chit-koa2 e5 kiaN2 孫 傳下蘭陽 e5 平原
 Chit-koa2 e5 kiaN2-sun thoan5-ha7 Lan5-iang5 e5 peng5-goan5
 
Hit-陣咱宜蘭全是阮chit族平埔番
 Hit-chun7 lan2 Gi5-lan5 choan5 si7 goan2 chit-chok8 peN5-pou1 hoan
 
----
 
 
吳沙未來 e5 時陣
 Gou5-sa boe7 lai5 e5 si5-chun7
 
Hit-陣蘭陽全是阮 chia 平埔 e5 kiaN2 孫
 Hit-chun7 Lan5-iang5 choan5 si7 goan2 chia peN5-pou1 e5 kiaN2-sun
 
了後伊吳沙 chiah 來開墾
 Liau2-au7 i Gou5-sa chiah lai5 khai-khun2
 
著是清朝 e5 時陣
 Tioh8-si7 Chheng-tiau5 e5 si5-chun7
 
----
 
 
吳沙來 ti7 十年後
 Gou5-sa lai5 ti7 chap8-ni5 au7
 
Hit-陣阮 e5 阿祖 chiah 會出leh頭
 Hit-chun7 goan2 e5 a-chou2 chiah e7 chhut-leh-thau5
 
吳沙 tih 開墾伊to iah-未 kau3 
 Gou5-sa tih khai-khun2 i to iah-boe7 kau3
 
代先開港做水溝
 Tai7-seng khai-kang2 cho3 chui2-kau
 
----
 
 
吳沙伊是長山人
 Gou5-sa i si7 Tng5-soaN-lang5
 
若 boeh 來和番著是想空佮想縫
 Na7 boeh lai5 ho5-hoan tioh8-si7 siuN7-khang kah siuN7-phang7
 
阮有一-koa2 走過花蓮港
 Goan2 u7 chit8-koa2 chau2 koe3 Hoe-lian-kang2
 
有人搬去 khah 遠去 kau3 台東
 U7-lang5 poaN khi3 khah huiN7 khi3-kau3 Tai5-tang
 
----
 
 
講 kah in 漢人人是真可惡li
 Kong2 kah in han3-jin5-lang5 si7 chin khou2-ouN3 li
 
專門 boeh 欺負阮 chit-lo7 gong7 平埔
 Choan-mui5 boeh khi-hu7 goan2 chit-lo7 gong7 peN5-pou1
 
了後阮兮生活愈來 soah 愈艱苦
 Liau2-au7 goan2 e5 seng-oah8 ju2 lai5 soah ju2 kan-khou2
 
搬過花蓮 koh 再開墾 chiah khah 有前途
 PoaN koe3 Hoe-lian koh-chai3 khai-khun2 chiah khah u7 chian5-tou5
 
----
 
 
講 kah 伊吳沙著是吳沙
 Kong2 kah i Gou5-sa tioh8-si7 Gou5-sa
 
In 來 chhoa7 一陣全是羅漢跤
 In lai5 chhoa7 chit8-tin7 choan5 si7 lo5-han3-kha
 
來 kau3 這宜蘭著 boeh 佮阮來起相-phah
 Lai5-kau3 che Gi5-lan5 toh8 boeh kah goan2 lai5 khi2-sio-phah
 
漢人兩族是全 be7 合
 Han3-lang5 liong2-chok8 si7 choan5 be7-hah8
 
----
 
 
吳沙伊 e5 武藝是 be7 ham5-慢
 Gou5-sa i e bu2-ge7 si7 be7 ham5-ban7
 
著是吳沙 siong7 早過來 kau3 宜蘭
 Toh8-si7 Gou5-sa siang7 cha2 koe3-lai5 kau3 Gi5-lan5
 
In 來全是 chhoa7 hit-lo7 獨身漢
 In lai5 choan5 si7 chhoa7 hit-lo7 tok8-sin-han3
 
漢人人 e5 心肝是真野蠻
 Han3-jin5-lang5 e5 sim-koaN si7 chin ia2-ban5
 
----
 
 
漢人人對阮 ma7 無好
 Han3-jin5-lang5 tui3 goan2 ma7 bo5 ho2
 
看阮 chit-lo7 平埔仔是看真無a
 KhoaN3 goan2 chit-lo7 peN5-pou1-a2 si7 khoaN3 chin bo5 a
 
無所不至亂亂做
 Bu5-sou2-put-chi3 loan7-loan7 cho3
 
做人真 be7 得人和
 Choe3-lang5 chin be7 tit jin5-ho5
 
----
 
 
阮 chit-lo7 平埔仔良善又古意
 Goan2 chit-lo7 peN5-pou1 a3 liang5-sian7 iu7 kou2-i3
 
無 boeh 尊重吳沙
 Bo5 boeh chun-tiong7 Gou5-sa
 
Hit 年吳沙 soah 來過世li
 Hit-ni5 Gou5-sa soah lai5 koe3-si3 li
 
Soah 著放某放 kiaN2 感覺放 be7 順
 Soah toh8 pang3-bou2-pang3-kiaN2 kam2-kak pang3 be7 sun7
 
----
 
 
自從吳沙死了後
 Chu7-chiong5 Gou5-sa si2 liau2-au7
 
漢人兩族亂糟糟
 Han3-lang5 liang2-chok8 loan7-chau-chau
 
四-ke3 走去拖死狗
 Si3-ke3 chau2-khi3 thoa si2-kau2
 
拖拖歸堆來 khng3 在阮 e5 田頭
 Thoa-thoa kui-tui lai5 khng3 chai7 goan2 e5 chhan5-thau5
 
----
 
 
講 kah 古早 e5 平埔仔 khah gong7 呆
 Kong2 kah kou2-cha2 e5 peN5-pou1-a2 khah gong7-tai
 
漢人對阮真亂來
 Han3-lang5 tui3 goan2 chin loan7-lai5
 
走去阮 e5 田頭 ka7 阮偷放屎
 Chau2-khi3 goan2 e5 chhan5-thau5 ka7 goan2 thau pang3-sai2
 
An-ne7 阮公a連田to無愛
 An-ne7 goan2-kong--a lian5 chhan5 to bo5-ai3
 
----
 
 
落來我 boeh koh 來講lo
 Loh8--lai5 goa2 boeh koh lai5 kong2 lo
 
Chit-ma2 boeh 講阮老父 in e5 阿公
 Chit-ma2 boeh kong2 goan2 lau7-pe7 in e5 a-kong
 
人若有病會曉 ka7 人創
 Lang5 na7 u7 peN7 e7-hiau2 ka7-lang5 chhong3
 
阮阿祖對病理是真靈通
 Goan2 a-chou2 tui3 peN7-li2 si7 chin leng5-thong
 
----
 
 
我 e5 阿祖是真本頂li
 Goa2 e5 a-chou2 si7 chin pun2-teng2 li
 
對這病理講起來是真萬能
 Tui3 che peN7-li2 kong2--khi3-lai5 si7 chin ban7-leng5
 
青草仔會做葯仔lo是真好用
 ChheN-chhau2-a2 e7 cho3 ioh8-a2 lo si7 chin ho2-iang7
 
Ka2-若火大創 chit-lo7 蘆薈 hou7 人食退涼
 Ka2-na7 hoe2-toa7 chhong3 chit-lo7 lou5-hoe7 hou7-lang5 chiah8 the3-liang5
 
----
 
 
蘆薈專門治退火
 Lou5-hoe7 choan-bun5 ti7 the3-hoe2
 
著 koh 落 hit-lo7 一味 hit-lo7 白菊花
 Tioh8 koh loh8 hit-lo7 chit8-bi7 hit-lo7 peh8-kiok-hoe
 
一 koe3 若無好著愛食兩koe3
 Chit8-koe3 na7 bo5 ho2 tioh8-ai3 chiah8 nng7-koe3
 
絕對會好是無問題
 Choat8-tui3 e7 ho2 si7 bo5 bun7-toe5
 
----
 
 
人若破病有症頭
 Lang5 na7 phoa3-peN7 u7 cheng3-thau5
 
著 chhoe7 阮阿祖來阮-tau
 Tioh8 chhoe7 goan2 a-chou2 lai5 goan2-tau
 
阮阿祖葯仔全是用青草
 Goan2 a-chou2 ioh8-a2 choan5 si7 iong7 chheN-chhau2
 
若來 koh theh8 葯仔著有紅包
 Na7 lai5 koh theh8 ioh8-a2 tioh8 u7 ang5-pau
 
----
 
 
阮 e5 阿祖伊是真古意
 Goan2 e5 a-chou2 i si7 chin kou2-i3
 
患者 tak8 兮 ma7 尊重伊
 Hoan7-chia2 tak8-e5 ma7 chun-tiong7 i
 
症頭若創好li著真歡喜
 Cheng3-thau5 na7 chhong3 ho2 li tioh8 chin hoaN-hi2
 
Chit-ma2 紅包包著著真 che7 錢
 Chit-ma2 ang5-pau pau tioh8 toh8 chin-che7 chiN5
 
----
 
 
落來 boeh 講阮老祖
 Loh8--lai5 boeh kong2 gun2 lau7-chou2
 
錢 than3 真 che7 會艱苦
 ChiN5 than3 chin-che7 e7 kan-khou2
 
落來著 boeh 講阮老祖
 Loh8--lai5 tioh8 boeh kong2 goan2 lau7-chou2
 
此去著 khah 無前途
 Chhu2-khi3 tioh8 khah bo5 chian5-tou5
 
----
 
 
錢 than3 siuN che7 汝著加艱苦
 ChiN5 than3 siuN-che7 li2 toh8 ke kan-khou2
 
一-koa2 土匪仔著 boeh 來搶 khou3-khou3
 Chit8-koa2 thou2-hui2-a2 tioh8 boeh lai5 chhiuN2 khou3-khou3
 
講 kah 土匪仔著是土匪仔
 Kong2 kah thou2-hui2-a2 tioh8-si7 thou2-hui2-a2
 
若 boeh 來搶錢一直摧
 Na7 boeh lai5 chhiuN2-chiN5 it8-tit8 chhui
 
........
 　
 
真正無天良
 Chin-chiaN3 bo5 thian-liang5
 
我 e5 阿祖去 hou7 土匪仔 ka7 伊 phah chiaN5 疼
 Goa2 e5 a-chou2 khi3 hou7 thou2-hui2-a2 ka7 i phah chiaN5 thiaN3
 
Boeh 佮伊 phah ma7 phah boe7 嬴
 Boeh kah i phah ma7 phah be7 iaN5
 
內面若有錢著愛全部拚
 Lai7-bin7 na7 u7-chiN5 tioh8-ai3 choan5-pou7 piaN3
 
錢 hou7 伊搶了 chiah 甘願行
 ChiN5 hou7 i chhiuN2 liau2 chiah kam-goan7 kiaN5
 
----
 
 
我 e5 阿祖被 hia-e5 土匪 phah li
 Goa2 e5 a-chou2 pi7 hia-e5 thou2-hui2 phah li
 
內面 ka7 阮搶 kah ta-ta-ta
 Lai7-bin7 ka7 goan2 chhiuN2 kah ta-ta-ta
 
無錢三頓 soah 度 boe7 飽
 Bo5-chiN5 saN-tuiN3 soah tou7 be7 pa2
 
Chit-ma2 著搬來礁溪 chit-e5 平石跤
 Chit-ma2 toh8 poaN lai5 Ta-khe chit-e5 peN5-chioh8-kha
 
----
 
 
本來阮是 toa3 ti7 大竹圍
 Pun2-lai5 goan2 si7 toa3 ti7 Toa7-tek-ui5
 
Hou7 土匪仔搶 kah 真食虧
 Hou7 thou2-hui2-a2 chhiuN2 kah chin chiah8-khui
 
三工兩工著出土匪
 SaN-kang-nng7-kang tioh8 chhut thou2-hui2
 
不得已 chiah 著搬 soa2 位
 Put-tit-i2 chiah tioh8 poaN soa2-ui7
 
----
 
 
第一勞碌阮老祖
 Te7-it lo5-lok8 goan2 lau7-chou2
 
去 hou7 土匪仔逼 kah 走無路
 Khi3 hou7 thou2-hui2-a2 pek kah chau2 bo5 lou7
 
TaN 無錢 koh 三頓 soah 度 boe7 飽
 TaN bo5-chiN5 koh saN-tuiN3 soah tou7 be7 pa2
 
喙ta無錢thang通 han-ka
 Chhui3-ta bo5-chiN5 thang han-ka(?)
 
----
 
 
土匪仔第一著 siong7 綿精
 Thou2-hui2-a2 te7-it tioh8 siong7 mi5-chiN
 
若來著是 boeh 搶錢
 Na7 lai5 tioh8-si7 boeh chhiuN2 chiN5
 
內面 ka7 阮搶kah tui-chhun-thi
 Lai7-bin7 ka7 goan2 chhiuN2 kah tui-chhun-thi
 
Chiah 搬來礁溪 toa3 ti7 山後邊
 Chiah poaN-lai5 Ta-khe toa3-ti7 soaN au7-piN
 

ps: 這是 toa3 ti7 宜蘭 e5 陳秋香老先生所唱 e5 ,陳老先生是 Kavalan流流仔社,已經 boe7 曉講 Kavalan 話。是有一擺參加新文化營隊,伊唱hou7 阮聽 e5 , 我 e5 朋友為文 ka7 錄音起來,我借錄音帶來, 將內容整理出來。伊講 e5 是宜蘭腔,佮我 e5 無 kang7-款,我照伊 e5 腔口記,另外,因為錄音帶換面,有淡薄仔內容無法度記落來。

　

7.我 e5 感受

就目前已經有發現 Kavalan 跤跡 e5 所在,因為時間 e5 關係,並無long2-總 ka7 seh8 一遍,著算是有去過 e5 所在, ma7 無講佮所有 e5 Kavalan 朋友開講、講過話,所以若是以我 e5 所知, beh 愛提出一 koa2想法佮感想,可能 boe7 周至,破綻真 choe7 ,總是,經過幾工來 e5 接觸,心內有一-koa2 衝擊。

會記 e5 有一擺聽講演,有關族群關係 e5 ,講演者講著原住民內底有一族,叫福佬人pai7-lang2 ,稱呼客人 ngai2-ngai; pai7-lang2 是siaN2-me2 汝 kam2 知 ?著是 ui3 福佬話「歹人」過去 e5 , 用咱 e5 話ka7 咱罵轉來,學了算出師 a ;ngai2-ngai, 可能是因為客人講話 e5 時,不時 teh ngai[我]來ngai去,歸氣叫 in ngai2-ngai。看 in 按怎稱呼別e5 族群,其實 ma7 加減會-tang3 ui3 其中了解 in 對別族群 e5 價值判斷, in e5 立場 e5 價值判斷。

以 Kavalan 來講, in 叫福佬人 mu-su2-s,我 pat 問 in ms-su2-s ti7 Kavalan 話內底是 siaN2-me2 意思 , 總是我無得著解答; 若講著 in 對客人 e5 稱呼, 彼著 koh khah 花-ko5-ko5 a , ka-sui2 、 pa7-gin、pa-hen2 ,每一兮所在講法 long2 無仝,甚至 toa3 石梯 e5 胡老先生 m7 知愛按怎講。可能,因為原底 in iah koh ti7 宜蘭 e5 時陣, in 著 khah 無佮客人接觸,所以無一兮統一 e5 稱呼。當然這只是推測,到底是 siaN2 原因, 著留 hou7 人類學者去煩惱。

花蓮、台東,以漢人 e5 立場來講,基本上是一兮移民區,無仝腔口 e5 福佬話假使 ti7 chit 兮所在透濫,有可能會漸漸發展出一兮 hou7 人感覺 khah 無腔 e5 腔口,照洪惟仁老師 e5 講法,這叫做「優勢腔」。花蓮 Kavalan 人講 e5 福佬話若是有保存 khah choe7 e5 宜蘭腔,會-tang3 說明兩件代誌:第一, in 來 chia 了後, khah 無 koh 出外,亦 khah 無 ham5 移民來chia e5 福佬人接觸; 第二是, in 原底 ti7 宜蘭著受著真深 e5 福佬化,福佬話已經成做 in e5 母語之一,不管這是 m7 是悲哀,總是一兮事實。

另外, in 借用漢人 e5 價值觀, ma7 將 Amis 當做番仔, chit 點會-tang3 看出 in e5 困境,夾 ti7 漢人佮「生番」中央,「熟番」是人 iah 是「番」? 這 hou7 我想起熟番歌內底所寫 e5 :


人畏生番猛如虎,
 Jin5 ui3 seng-hoan beng2 ju5 hou2 ,
 
人欺熟番賤如土;
 Jin5 khi sek8-hoan chian7 ju5 thou2 ;
 
強者畏之弱者欺<,
 Kiong5-chia2 ui3 chi jiok8-chia2 khi,
 
無乃人心太不古!
 Bu5 nai2 jin5-sim thai3 put kou2 !
 
熟番歸化勤躬耕,
 Sek8-hoan kui-hoa3 khun5 kiong keng,
 
山田一甲唐人爭;
 SoaN-chhan5 chit8-kah Tong5-jin5 cheng;
 
唐人爭去餓且死,
 Tong5-jin5 cheng khi3 go7 chhiaN2 si2 ,
 
翻悔不如從前生。
 Hoan-hoe2 put-ju5 chiong5-chian5 seng 。
 


翻悔不如從前生,若是 in iah-koh 是「生番」, 是 m7 是著 boe7 像chit-ma2 an-ne7 無 hou7 人承認做一族?

日本時代,昭和三年(1928)出版一本《語集》,記錄 in e5 語言。這是我 ti7 新社 e5 時陣,看著一兮文獻會 e5 王先生有 chit 本書,可惜後來我一直 chhe7 無。戰後,國民黨政府真心適,將in 歸類 ti7 阿美族內面,名義上, in 無 koh 再是 Kavalan , ma7 無 koh 再是加禮宛。Amis 無 ka in 當做是 Amis, ka7 人講 in 是Kavalan 別人聽無, chit-兮政府認定 in 是平地山胞…… chit 四、五十年來, in tiam7-tiam7 活落來, m7 知是 siaN2-me2 款 e5 心情?是感覺稀微, iah 是全然 e5 絕望 ?種作愛看天, liah8 魚愛看海,家己 e5 族名愛看國民黨,教育愛看漢人... ... iah koh 有 siaN2-me2 是家己會-tang3 掌握 e5 ?

Ti7 台灣,母語失落 e5 危機,因為強勢大眾媒體 e5 影響,變 kah特別嚴重,雖然 ti7 錯誤 e5 政策下面,台灣各族群,除了北京人, long2 愛承擔chit 兮危機,總是人數少 e5 族群, chit 款問題 koh khah 大,尤其in iah koh m7 是 chit 兮體制內所承認 e5 族群 ?

後山 e5 存在, kam2 kan-na是為著 hou7 其他族群 e5 人, iah koh 有機會看著 Kavalan e5 祭典、儀式,聽著 in e5 語言? 過了今仔日, siaN2-me2 是 iah koh 會-tang3 保證 e5 ? Kavalan 人愛按怎做 ? 咱一兮旁觀者,愛按怎來配合 ? 做一兮台灣人, chit-koa2 問題咱攏無權利閃避,kam2 m7-是 ?

　

8.以後,若 koh 來後山...

An-ne7 ,咱應該知影,後山,除了伊珍貴 e5 自然資源以外,人文資產其實 ma7 不止仔豐富。了解 in ,了解汝佮 in e5 互動,無的確會-tang3 ui3這中央 koh khah 了解汝家己。

所以,汝會-sai2 先學一句 : nng-i2-so3 ,oa-nai2-ti hai3-ia3。另工,汝若有機會 koh 來後山,除了欣賞光景以外,假使汝有 tu2 著Kavalan人,請汝放開汝 e5 心胸,用 tu2 chiah 學 e5 chit 句話,大聲 ka7 講:「汝好無!」

　

ps : 假使汝對 Kavalan 有趣味, 想 beh 愛 chhe7 一 koa2 資料來讀, 會-sai2 來參考：


張振岳,《台灣後山風土誌》,台原 


《宜蘭文獻》第六期 Kavalan 專刊。
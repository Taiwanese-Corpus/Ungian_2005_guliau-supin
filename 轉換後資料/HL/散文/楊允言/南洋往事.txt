南洋往事  Lam5-iuN5 ong2-su7
IuN5 Un2-gian5	楊允言

1
（日記，1987年7月17號，去彰化二水參加「快樂農家體驗營」第二工。）

半暝足涼 e5 ，一直精神。四點半左右，天已經phah-phu2光，to7 peh 起來四界行行leh。路上若 tu2 著ou-ji2-sang2 iah是ou-ba2-sang2 e5 時陣， in  long2 會 kah你相借問。

後來行田岸路，行 kau3 一間厝頭前，看著一個 ou-ji2-sang2， ham5 伊相借問了後to7 tiam3 hia5 開講起來 a 。伊姓陳，七十thong2歲，in後生 long2 去北部食頭路， chhun 伊一人 tiam3 chia5 顧芎蕉園。本chiaN5 kan-na 凊彩開講開講 nia5 ，m7-koh講無外久，伊隨講對南洋戰爭去。可能是我台語程度 khah bai2，伊ma7 khah有歲a，講話koh有小khoa2 漏風，伊講 e5 我並 m7 是 long2 聽有，而且講話 koh 一直重覆。

伊講，二水鄉 ti7 日本時代號做二水庄，全庄有11人 hong5調去南洋做兵， long2 有轉來。 In 駐守 e5 所在（無聽清楚）地勢好，美軍 phah boe7 起來，若無to7是船去 tiau5 ti7 海港外 口。

我問伊糧食敢有充足？伊講自本一直 long2 無問題，尾 a chiah 有 khah 欠， m7-koh部隊家己有tih 種作。我 koh 問伊終戰了後按怎轉台灣 e5 ？伊講終戰無外久to7 hong5 載轉來 a 。

伊 ti7 台灣 e5 時，受過六冬 e5 教育，後來 hong5 調去做兵。Ti7 伊 e5 印象中，日本 e5 大官人 long2  boe7 bai2， tiaN7-tiaN7 會 ka7 部下講，日本人受e5教育 khah 好台灣人，所以日本人愛 ka7 台灣人當做親小弟來疼thang3，台灣人若有 boe7 曉 e5 所在著愛有耐心 ka7 教， m7-thang phah 、 m7-thang罵。M7-koh有 e5 日本兵to7真愛欺負台灣兵，啥麼代誌 long2 叫台灣兵做，家己 m7 動手，害伊氣 kah 有一擺to7走離開伊 e5 小隊轉去總部，總部 e5 人 ka7 伊 liah8 起來， beh ka7 伊當做逃兵來處置，伊to7 ka7 in 講，假使我真正 beh soan ，哪會koh走來總部？To7是因為台灣兵 hong5 欺負 kah 夠夠。




伊講伊身體真勇，會tang3 做真 choe7 粗重 e5 空khe3 ，交 hou7 伊 e5 空khe3  long2 會tang3 提早完成。 Ti7 hia5 死去 e5 戰友，大部分 long2 是破病死 e5 。伊 koh 講 hit 時陣全台灣 kan-na 一個 少將， kah 這ma2 無 kang7款。
6:10左右 tng7著伊，一直聽伊講 kau3 6:40，因為 beh 趕7:00轉去食早頓，只好將伊 e5 話 phah 斷，感覺歹勢歹勢。




我真後悔我無 chhoan5 錄音機， m7-koh 實在太過突然。 Ti7 這進前，我對南洋戰爭 e5 了解是 ui3 李喬 e5 「寒夜三部曲(三)孤燈」來 e5 。聽這個 ou-ji2-sang2講了後，我對南洋戰爭開始有感覺， hou7 我清清楚楚意識著，台灣人為著這場戰爭付出代價，四十幾冬前發生 e5 代誌，是按怎伊一直 boe7-tang3放 boe7 記， koh 是按怎咱 e5 課本無 beh 向咱提起？




2
（日記，1988年2月初4去南投集集參加農權會所舉辦 e5 「農村生活營」，2月初6  kah 林兩人 hong5 分配去苗栗卓蘭， kah 果農 toa3 做伙。我特別問主人，敢有親情 pat hou7 日本仔調去南洋？伊講有，2月初10早起 chhoa7 阮去 chhe7 伊，m7-koh伊無 ti7 leh ，10點外 e5 時陣伊家己騎ou-tou2-bai2來主人 chia5 ， tiam3 chia5 向阮講起這段往事。）




伊姓蔡，今年七十一歲，客人底，客話、鶴佬話 long2 會曉，溝通 e5 時用鶴佬話（因為阮 boe7 曉講客話）。無錄音是我 siong7 大 e5 錯誤。




伊二十七歲 e5 時 hong5 liah8 去做軍伕，卓蘭有三十 e5 去，新竹州 e5 軍伕 long2 先 ti7 新竹集合，了後亦無訓練，著送去高雄坐船出港，坐三暝三日 kau3 馬尼拉， tiam3 hia5 停留兩工， koh 坐船去ma-tou-kha-li，這算是一個 大島， in ti7 ma-tou-kha-li邊a e5 小島lun-phou-lu toa3 ， ti7 hia5 做工，整理機場。




Ti7 lun-phou-lu toa3 差不多一冬，伊 hong5 編 ti7 第九伙。後來啄鼻仔（美國人） phah 過來，這 peng5 e5 飛行機連飛都飛 boe7 起來，無啥 phah to7輸輸去，走入山內，無thang食，食鹿角草。 In 百外人做伙，有當時仔幾lo7個人半暝仔出來偷 theh8 倉庫 e5 物件，啄鼻仔 ma7 會 ti7 一 koa2 所在 khng3 糖仔、牛肉罐頭， in ma7 會 khioh 著啄鼻仔 e5 傳單，傳單 e5 內容 long2 是叫 in 出去投降 e5 ，m7-koh in long2 m7 敢出去投降，因為 hit 當陣仔日本人有 ka7 in 講，假使 hou7 啄鼻仔 liah8 去， in 會 ka7你tok 做肉醬。




我問伊對日本仔 e5 印象是好 iah是bai2？伊講 chiaN5 bai2， hit 陣分配一人一包米 e5 時陣，日本人 in 先分，搶好 e5 去， chhun e5 chiah hou7 台灣人分，一個 人差不多 kan-na chhun 半包。




In ka7 hia5 e5 住民叫做「烏道番仔」。因為 in 來 chia5 了後破壞了烏道番仔 e5 田園，所以烏道番仔真怨恨 in ， in ti7 山內 siong7 驚 e5 著是去tng7著烏道番仔，烏道番仔會用長鏢射人， koh 射了夭壽準，實在是足 khiang3 e5 。後來啄鼻仔 ka7 烏道番仔講 liah8 活 e5 會tang3 領三十箍 e5 美國錢。 無外久伊著 hong5 liah8 去，五、六個月了後， hong5 送去hou5-siu2（和州，伊講是美國西太平洋 e5 一粒小島）。 hong5 liah8 去 e5  long2 關 tiam3 hia5 ，台灣人一區、義大利一區、獨逸（德國）一區、日本一區、朝鮮(tiau-sian2) 一區。




我問伊對啄鼻仔 kah 日本仔 to2 一個 印象 khah 好？伊講是啄鼻仔， tih 替日本仔做代誌 e5 時陣，做無好to7 phah ，啄鼻仔to7 chiaN5 惜咱， boe7 ka7 咱 phah ，但是 hong5 關 e5 時陣， ma7 是足ng3望日本派兵來救。日本仔 hit 區 pat 反過啄鼻仔，結果 hong5 thai5死千外 e5 。 Hit 陣 in 穿 e5 衫褲 long2 是紅色 e5 ，大概是按呢 khah hiaN3目， chiah khah 無法度逃走。衫褲是一間一間 khng3 e5 ，一間 khng3 衫，一間 khng3 褲，一間 khng3 帽仔按呢， beh 穿 e5 時陣，一間去hiaN3一領，真趣味。 hia5 e5 台灣人差不多有一千 個，五十 個 一堆， hou7 三個 啄鼻仔來管。伊講，台灣人 siong7 猴，真歹， pat 有人用做空khe3 e5 ian5-pit 將啄鼻仔 ham2 落去， ham2  hou7 死。後來，每五十 個台灣人to7有五十個烏道番仔兵來管。




Hit 陣若有做空khe3 ，主要是挽thou-ma2-tou3，有工錢一ka3銀， in hit 陣 khah 愛出去做空khe3 ，比關 tiau5 tiau5 khah 好。




Iah未 hou7 啄鼻仔 liah8 著 e5 時陣，啄鼻仔有派奸細來，是日本仔，講伊 beh 轉去，若有 beh 寫批轉去 e5 ，會使寄伊 theh8 過去，真 choe7 人 long2 寫，按呢啄鼻仔著知影有啥麼人toa3 ti7 to2 位。




Ti7 hia5  long2 總做兩冬外，日本投降了後 koh 繼續做一段時間，後來 chiah 坐船轉來基隆，m7-koh這是日本 e5 船， m7 是中國 e5 船。三十個人去， chhun 二十三個轉台灣。




伊講 beh 調去南洋進前，坐船 beh 離開台灣 hit 時陣，有醫生 tih 做檢查，看有漏屎bo5？若是有 to7 會使免去南洋， hit 陣真驚kho-joe-la（霍亂）。伊講 hit 陣若是知， kah 醫生串通一下，請伊開一個 證明， to7 會使免 hong5 調去。




我問伊離開卓蘭 e5 時陣，西坪（卓蘭 e5 一個 地名）是 m7 是已經有軍用機場？伊講 iah無。伊講啄鼻仔知影 in toa3 to2 位， long2 會 ka7 in 問口供，問 in 看知影有啥麼軍事設施 bo5 ？啄鼻仔 to7 有問伊西坪軍用機場 e5 代誌，伊 ka7 in 講確實是 m7 知，啄鼻仔 hou7 伊看 in 去 hip e5 地圖，用飛行機 hip e5 ，日本仔有啥麼設施啄鼻仔 long2  chiaN5 清楚，實在有夠厲害。 伊 khah 早讀公學校 kan-na 讀一冬 to7 無 koh 再繼續讀落去， ti7 厝 e5 種田，一直 kau3 hong5 調去南洋。 我 ka7 伊講我真關心有關台灣歷史 e5 物件，特別趁這個 機會向你問起有關南洋戰爭 e5 代誌。伊講，若準 beh 講，幾lo7工 ma7 講 boe7 soah 。伊講伊有一個 朋友 toa3 台南，千外 e5 去， kan-na chhun 伊一人轉來， in 小弟 ma7 有去，小弟做隊長，後來伊ui3頂 koan5 tan3 石頭 ka7 in 小弟 teh 死。故事足 choe7 e5 ，講亦講 boe7 soah 。




Ka7伊說謝，十一點 thong2 ，伊騎ou-tou2-bai2離開。




3
（日記。我做兵 e5 時 chiah 聽媽媽講起，四叔公 hit 陣 ma7 hong5 調去海南島。退伍了後無幾工，我 to7 緊去 chhe7 伊，1990年7月初9去 kau3 in  tau 。）




四叔公 ka7 我講，伊真歡喜有人來關心這 koa2 代誌。伊去海南島四冬， hit 陣根本無認為日本會戰敗，紀律 long2 真好。Tak8 工暗頓食飽 to7 集合，一個 一個 ka7你摃尻川，目的 to7 是 beh hou7你保持緊張 e5 心， m7-thang放鬆。若是出去 phah ， long2 是少尉 chhoa7 頭，兵仔 ti7 後壁， boe7 講兵仔 phah 頭陣，軍官 te3 後壁。




對兵仔 e5 照顧 ma7 真好， hit peng5 落 e5 雨比咱 e5 這 peng5 e5 西北雨khah 大陣， ak  kah 歸身軀 long2  tam5 去，轉來了後隨 hou7你換， boe7 ka7你刁。In hit peng5 e5 風俗是結婚了後三工，新娘 to7 轉去外家，若有身，翁婿 chiah ka7 伊 chhoa7 轉來。八月十五（中秋） hit 工，不管有結婚無結婚 e5 ， long2 會使出來，無人會管， in 兵仔 kau3 hit 工， long2 穿台灣衫，出去亂。




終戰了後， in 無船thang轉來，日本仔講，以後恁是中國人， m7 是日本人，恁 e5 代誌阮無愛管；寫批 ka7 中國政府講， in e5 回覆是：台灣已經是中國 e5 ，既然 long2 是中國，恁 ti7 海南島 phah 拚 ma7 是 kang7款。兩 peng5  long2 無 beh chhap in 。




結果是有一隻日本船歹去，送去越南修理，載 in 轉高雄（1947年年初）。身軀連半sian2錢 ma7 無， to7 用軍用罐頭 kah 老百姓換食 e5 物件， ui3 高雄勻勻仔行轉來台北。




Kau3 台北 e5 時陣san2 kah chhun 一支骨， m7 敢轉去厝 e5 ，去阮阿公 hia5 ， hit 陣是半暝， peh 樓梯 peh kah  siong7 後一層 e5 時已經 peh boe7 起li a ， to7 hoah：阿忠（阮阿公）、嫂 a ，開門哦！ In 亦 m7 敢開，是人是鬼 long2 m7 知...... 四叔公講點外鐘，暗時十點左右離開，我講另工有機會， chiah koh 來一擺，將一 koa2 代誌問 khah 清楚 leh 。




（後來伊無等我 koh 去 chhe7 伊，to7破病、過身......）





4
（清華海報牆頂面 e5 海報，1992年4月初9 kau3 4月16。）

終戰e5賠償

福佬話讀寫班，這遍 beh 讀李雙澤 e5 遺作「終戰e5賠償」（台語版），是有關南洋戰爭 e5 故事。

Ti7 日本 e5 統治下，台灣人真 m7 甘願，投入了這場師出無名 e5 戰爭，不明不白，犧牲 choe7-choe7 e5 性命。




終戰了後，朝鮮真積極 tih 向日本政府爭取賠償，尾 a ， ti7 1965年爭取著一人 350萬日幣 e5 賠償。台灣這方面， ti7 日本 e5 台灣獨立運動人士 kah 一 koa2 台灣本島人民有 tih 走 chong5 ，但是，國民黨政權因為伊本身立場 e5 問題， soah 無啥願意替台灣人爭取這個 權益，一直延遲 kau3 80年代， chiah 得著一人200萬日幣 e5 賠償，何況日幣是愈來愈薄！




咱真想 beh 問，敢講，這 to7 是台灣人 e5 運命？




既然政府 m7 肯鬥saN-kang7，有 e5 台灣人 to7 家己......




李雙澤，民歌運動時期 e5 人物，外省人第二代，28歲時陣(1977.10) ti7 淡水海邊，為著救人跳入海底，自按呢無 koh 再轉來......




若有趣味，歡迎做伙來讀，拜二(14/4)暗時8:00台研社窩(仁102) 。




台 灣 研 究 社 母 語組




（這張用福佬話寫 e5 海報，每一字漢字頂 koan5  long2 有標羅馬字。另外 koh 有出一張北京語版 e5 。）



5
政治環境 e5 錯亂，日本統治台灣，後來發動太平洋戰爭，徵召台灣人加入戰爭。1942年開始，「高砂義勇隊」、「陸軍特別志願兵」、「海軍特別志願兵」，一批一批 e5 台灣人 hou7 日本仔送去戰場。有 e5 iah未 kau3 目的地，船 to7  hou7 盟軍 e5 飛行機炸沉去；有 e5 戰死、 iau 死、病死。In效忠日本天皇，為著「大東亞共榮圈」 e5 號召khong-khong仔獻出家己 e5 青春kah性命。二十外萬台灣人投入這場莫名奇妙 e5 戰爭，三萬外人死去。




日本投降，戰爭已經結束......




政治環境 e5 錯亂，khou面桶來 kau3 台灣，原來e5台灣人日本兵 hou7 所有 e5 人放 sat 。日本政府無 beh chhap ，因為 in 已經 m7 是日本國 e5 人民；khou面桶政權 tiN3  m7 知，因為 hit 時陣中國 kah 日本是交戰國， in soah kah 日本人 khia7 tiam3 仝一線， beh 哪會使替 in 爭取權益？若 beh 照顧， ma7 愛照顧 hit  koa2  te3 阮 ui3 中國走路來台灣 e5 老芋仔。




戰爭是無情 e5 ，不管是對死去、 iah是活落來 e5 人來講。




當事者一個一個倒落去，台灣 e5 政治環境繼續錯亂......




6
Ti7 市面上，會tang3 chhe7 著一 koa2 華文作品，是 tih 描寫台灣人 e5 南洋戰爭經驗，可比李喬 e5 「寒夜三部曲(三)孤燈」，陳千武 e5 「獵女犯」，李雙澤 e5 「終戰e5賠償」，宋澤萊 e5 「最後一場戰爭」，吳平城 e5 「軍醫日記」，胡台麗 e5 「一段被人遺忘的歷史」……等等。這 koa2 作品，有 e5 是作者親身 e5 經驗，有 e5 是作者 e5 親人 e5 經驗， ma7 有聽人講了後整理落來 e5 。




日本人發動戰爭，終戰後， in khah 有 tih 反省這場戰爭，做了真 choe7 e5 資料整理 kah 思考。比較起來，咱 e5 華文作品，並無對南洋戰爭做一個 全面的、系統的 e5 整理。 有一條真好聽 e5 台語歌謠「望你早歸」， to7 是 tih 寫終戰了後， hong5 送去南洋相戰 e5 台灣人一批一批仔轉來，m7-koh家己 e5 後生、翁婿 soah 無 ti7 內底， in 只有 ti7 基隆、高雄 e5 港口tiam7-tiam7仔等待，等待伊 e5 後生、翁婿會tang3 出現在伊面頭前。




黑澤明導演 e5 電影「夢」，其中第三個夢，已經戰死 e5 士兵 ui3 磅空內底行出來， ka7 隊長講 in 老母 iah-koh ti7 厝內等伊， hou7 我印象chiaN5深，無法度放 boe7 記。




最近，透過朋友相報， ti7 鴻儒堂買著幾本描寫南洋戰爭 e5 書，大部分 long2 是參與戰爭 e5 台灣人所寫 e5 ，m7-koh long2 用日文。我想， in 轉來台灣了後無機會 koh 受華文 e5 教育（ ma7 有可能是無願意受華文 e5 教育）。 Ti7 台灣，看 pat 日文 e5 人畢竟有限， in e5 作品 khah 無法度引起 tak8 家 e5 注意。






7
南洋戰爭， 帶走choe7-choe7台灣人e5性命，包括我一個阿伯。南洋戰爭， ma7 拆散 choe7-choe7 原本幸福美滿 e5 台灣人家庭。




雖然教育無 ka7 咱教，我對台灣史有趣味，是按接觸二二八 e5 歷史開始，後來 chiah 注意著南洋戰爭。 Hou7 我有一個 感想：對台灣人來講，這兩件代誌 long2 是一場惡夢， m7-koh，伊確確實實是台灣近現代真豐富、真精彩 e5 一段歷史。 Khah 早 ti7 戒嚴時期khou面桶 e5 統治之下，研究台灣史 iah-koh 是一個 禁忌，何況是這兩件代誌。




後來，政治環境慢慢 tih 改變， khia7 ti7 反對khou面桶 e5 立場來講，二二八事件是一個 真理想 e5 政治訴求，開始有一陣人向禁忌挑戰， hou7 二二八得著平反。




Kah二二八比起來，南洋戰爭to7 khah 無法度得著 tak8 家 e5 注意，雖然，為著南洋戰爭付出性命 e5 台灣人無比二二八 khah 少，雖然，伊 ma7 是台灣 e5 歷史。




M7-na7是南洋戰爭，對真 choe7 台灣 e5 歷史，咱 long2 有需要 koh 再重認識， koh 再重探討、重思考。




假使有一工，台灣順利建國， m7-koh hit 時陣 e5 台灣人， long2 已經將台灣原來 e5 語言、文化、歷史放 boe7 記 a ， 按呢，咱是 beh 按怎？
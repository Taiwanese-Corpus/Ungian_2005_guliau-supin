放屁安狗心
楊允言
1988年 2月初9

Chai2 起6點thong2 peh--起-來，ma7 叫in 起--來。林講我意志真堅強，hoah 起--來就起--來。6點半左右，江駛車tau3-tin7 去果菜市場，翁kiu ti7 眠床頂無起--來，cha-bou2 記者今a2 日ai3 ka7 稿交tng2--去，昨暝寫到4點chiah 睏，當然peh be7 起--來。
Goan2 peh 起果菜市場頭前工地e5 二樓頂，江teh 錄影，有1個市場e5 職員看著goan2，大概心內驚惶，趕緊來看mai7，kap goan2 開講，i 一直問goan2 是m7 是beh 寫報告，我騙i 講無。I 姓鄭，40歲卓蘭人，客人底，開講e5 時chun7 用普通話kap 台語，細漢就去台北讀冊，淡江畢業，ti7 果菜市場內底做有關電腦操作e5 khang-khe3。
I 對農民反感，ka7 我講m7-thang 聽農民e5 片面之詞，ma7 ai3 知影in e5 看法，i 講農民實在唯利是圖。講真che7，我心內teh 想，果菜市場e5 立場是siaN2-mih？是服務農民iah 是beh kap 農民作對？
I 真o-lo2戽斗輝，講戽斗--e5 有學識、有眼光，尤其8萬農業大軍。我問i 果菜市場1年e5 交易量大概有joa7-che7，i 講差不多7億，3%算來有2千萬，che 是主要e5 收入，iau2-koh 有冷凍庫e5 出租費，冷凍庫e5 使用會sai2 調整市面上e5 供需，long2 總加--起-來2千外萬，in 有4~5個員工。
我問i 對農民去抗議有siaN2-mih 看法，i 講實在是無必要，政府已經chiaN5 照顧農民，kan-taN 開放美國進口，其他e5 國家限制tiau5，lan2 e5 生產成本若是比美國khah koan5，就kui-khi3 thai 種。
I 講就是因為農民去立法院抗議，所以緊急開會，後--來決定ti7 台北市kap 台中市設卓蘭果子e5 直銷中心。I 講效果m7 是chiaN5 好，而且ai3 in 職員排班去顧。
In 辦公室頭前有1台選果機，用che 來揀，ka-ti7 做分級包裝，i 講有e5 農民下kha long2 khng3 khah 細粒，無老實。昨hng 我看--著e5 公告，大概就是指che。In 裝細細箱，用手koaN7--e5 hit 種，送禮khah 利便。
Ka7 i 討果菜市場e5 簡介，離開，hou7 江kap 林等真久，實在phaiN2-se3，in 2個認為我無必要了hiah che7 時間kap i 開講。
先tng2 蔡--家，江招goan2 出去seh8-seh8--leh，就駛車行台三線向北，無joa7 久，看著有人teh 挽草莓，就停車過去chham in 開講。
Long2 總5個人teh 挽，是in 1家口a2，i、in bou2 kap 3個後生(差不多是讀國校)，姓張，客人。無問i 會hiau2 講台語--be7？Kap i 用普通話交談，48歲，ka-ti7 有果子園2甲外，但是大部份e5 地因為beh 做鯉魚潭水庫e5 關係，hou7 政府徵收- -去。這chun7 作e5 地是租--來-e5，long2 總3分地，1分地e5 地租1年是3百斤稻a2 e5 價數(根據政府e5 收購價數)，照an2-ne ka7 i 普普a2 算--起-來，3分地1年差不多1萬桶。I 是半年種第2期e5 稻a2，半年種草莓，舊年草莓khah 好價，今年價數khah ke7。頂pai2 1年差不多趁10外萬，當然che 包括ka-ti7 e5 人工在內。In chai2 起挽挽--leh，e-pou 就送去大湖，kap 卓蘭農會無任何牽連。問i 有關農藥e5 問題，i 講無siaN2-mih 要緊，過幾工就無--a，i 是1分地1分地輪流來挽，這te3 地挽了後，choaN7 藥a2，暫時khng3--leh，koh 去做別te3 地。
I 請goan2 食草莓，看--起-來真sui2，iau 鬼gin2-a2 會流嘴noa7，但是皮e5 頂面有1點1點白白--e5，m7 知是m7 是農藥，既然i 請，無食phaiN2-se3，就食--落-去。
種草莓e5 所在khah koan5，1排1排，而且用塑膠布kham3--起-來，大概是排水e5 問題。Ti7 草莓園邊--a2 種1-koa2 蔥a2，ka-ti7 食--e5。
問i 知影農權會--無，i 講m7 知。
Tng2 去蔡--家，食早tng3。平常時ti7 厝--nih 食飯無超過2碗，但是ti7 chia long2 食3~4碗。
A-m2 ma7 熟sai7 果菜市場e5 鄭--先-生，就toa3 ti7 附近，be7 記問a-m2 鄭--先-生厝--nih 有種田iah 是顧果子園--無？Nah 會chiah-ni7 無信任農民？
A虎伯--a2 有來，約i 10點半koh 來chia，i beh chhoa7 goan2 去看in hiah-e5 情形。
鎮民代表陳--先-生來，i ka-ti7 有經營農場，林kap i 開講，我無teh 聽，kan-taN 聽著1句，i 反對農民自產自銷，i 講農民實在是無這個精神。另外，i 講beh 將i e5 成本算好了後寄hou7--我，所以goan2 2個住址long2 留hou7--i。
許--先-生ma7 來，9點20左右同齊出--去，因為siuN che7 人(long2 總7個)，許--先-生載--我，其他e5 人坐車，許--先-生i 來蔡--先-生厝--nih e5 時chun7，順續chah 1份上新e5 《民進報》來，tak8 期新--e5 出--來，就寄1百份來i chia，i 做義工ka-ti7 去分。
Goan2 kan-taN顧開講，te3--in soah te3 無--去，ti7 豐田社區看著in e5 車，但是連1個影也無，等10外分鐘了後，in 已經訪問1家--a。
Koh 去張厝，chia 算西坪里，這tah-a2 long2 姓張。先去1間，主人70外歲，in e5 厝有1部份是塗角厝，我顧hip 相，soah 無認真來訪問，long2 林1個人teh 問，我kan-taN 知影：i 有4個kiaN2，long2 無beh 作園，翁a2-bou2 2人現此時iau2-koh 有顧1甲e5 梨a2 園，其他--e5 有3甲外，long2 an2-ne khng3--leh，hou7 i 生草，有2個kiaN2 這chun7 ti7 日本，in ma7 有按算到時去日本，1方面是hia 語言會通，開講e5 時chun7用台語，i ma7 會hiau2客話。
客廳內底有1-te3 烏枋，頂koan5 寫1句話：雖有良田萬頃，不及日進分文。Hou7 我印象真深。
離開，去另外1間，主人ma7 姓張，48歲，以早是地主。In 翁a2-bou2 2個人long2 真ai3 講hou7 我知影 in e5 情形，結果，林聽主人e5 話，我聽女主人e5 話。溝通e5 時chun7 用台語。
女主人自細漢toa3 卓蘭，客人底，台語講kah 真慣勢，in 有2甲外地，1部份khng3 hou7 生草。I 講日本人三不五時就來做農藥e5 試驗，用新e5 藥a2，講是已經ti7 日本試驗成功--過，in 就theh8 敗欉hou7 日本a2 去試，日本a2 chiaN5 認真，3~4個月就會來看1遍，主要是beh 推銷新e5 農藥。顛倒lan2 ka-ti7 e5 農業人員m7-bat 來輔導--過。
I 有theh8 30年前稻a2 e5 價數來做比較，稻a2 無起價，日用品、農藥soah 一直起，而且農藥siuN 貴，koh be7-tang3 講價。
我問i 用新藥kam2 be7 有危險？I 講1半pai2-a2，主要是kang7 款e5 農藥，用久漸漸會失效。I 有講，若是chai2 起choaN7 農藥，tu2-a2 好hou7 雨水chhiang5--去，就ai3 koh 重choaN7。
In 翁是鄰長，農會會送《農藥世界》(雜誌)，in long2 會去看，ka-ti7 iau2-koh 有訂《山城通訊》，報紙型e5 刊物，對象是卓蘭、東勢、梨山這koa2 所在e5 果農。
問in 知影農權會--無？In 講iau2 未加入，但是認同這個團體。
In 無同意後生繼續來作園。
In e5 家族是有1段故事--e5，日本時代chin3 前，清朝統治e5 時chun7，19世紀末期，hit 當chun7 e5 台北，si3-ke3 long2 種茶，英國、德國……幾na7 個國家e5 生理人long2 ti7 chia，hit 當時台灣外銷-- 出-去e5 烏龍茶世界有出名，in a公本chiaN5 toa3 艋舺，hit-peng5 種茶e5 人siuN che7，就徙去苗栗公館toa3，kang7 款是種茶，in a-pa ti7 公館出世，koh 再徙來卓蘭，oan-na 是種茶，i ti7 卓蘭出世。以早e5 卓蘭基本上平地是種稻a2，山崙、山坪種茶，終戰了後茶愈來愈好價，大約ti7 30年前，有人勸in 轉作果子，in 就來改種。
I 對地方派系chiN3 來chiN3 去真be7-gian3。
In 祖先是按廣東來e5 Ho7-lo2 人，i ma7 會hiau2 講客話。我想女主人大概是嫁--入-來了後就講台語，所以講台語講chiaN5 慣勢。我問i 公館hia 台語kam2 會通，i 講會。
I 罵國民黨罵真che7，koh khah gau5--e5 是，i 用會出1-koa2 諺語來罵，hou7 我感覺真活跳。其中有2句是台語：
(1)「放屁安狗心。」意思是講國民黨e5 1-koa2 宣傳long2 hau-siau5--e5。
(2)「人播田in khioh 稻a2 尾。」意思是講老百姓phah 拚teh 作sit，等有好khang--e5，國民黨就來khioh 現成--e5。
Iau2-koh 有1句話是用客話講--e5，是：
「狗舐碗碟」(kio3 se7 man3-thiap8)。就是『畫餅充飢』e5 意思，意思是講，有1-koa2 政策聽--起-來ka2-na2 be7-bai2，事實上根本無改善現狀，就親像hou7 腹tou2 chiaN5 iau e5 狗1-te3 碗，i m7 管an2-choaN2 去舐，腹tou2 kang7 款是iau。
離開e5 時，已經10點45，kap A虎伯a2 失約，ka7 蔡--先-生講，i 趕緊kha3 電話tng2--去，A虎伯有kha3電話去，因為goan2 long2 無ti7--leh，所以i無過--去，結果i 就toa3 chia隔壁。I 聯絡ti7 果園e5 倉庫包裝e5 親chiaN5 chhoan5菜飯，因為加1個A虎伯，所以我chiN入轎車內，先行台三線向北，轉入1條小路起--li。
Koh tu2 著熟sai7-- e5，in e5 人面實在有夠闊。Tu2--著e5 人姓黃，tng teh 作園，2個兄弟，大--e5 54歲，細漢--e5 50歲，大--e5 無娶，細漢--e5 有娶，1個後生，讀東吳經濟系4年a2，chit-ma2 teh tau3 作。In 是客人底，台語會通，kap 東吳這個同學用普通話溝通，kap 2個黃--先-生用台語。
我先kap 東吳這個同學開講，i 姓廖，hioh 寒hioh 熱long2 會tng2 來tau3 作，問i 以後有siaN2-mih 按算留落來作--無？I 講若有機會向外口發展，當然是無beh 留--落-來，因為實在無發展。I 認為台灣無siaN2 適合an2-ne 發展農業落--去。問i 對農業問題有siaN2-mih 建議？I 講希望政府會tang3 用「配額」e5 方式，siaN2-mih 所在種siaN2-mih、ai3 種joa7-che7，an2-ni-siN 來輔導農民。問i 對農權會有印象--無？I 講完全無。
Koh kap 2個黃--先-生開講，in 有1個特色，無分家，作園tau3-tin7 作。In 對國民黨真反感，三不五時long2 會批評國民黨，i 講，既然hou7 戽斗--e5 做黨主席，koh beh 特別加1個「代」(李代主席)，實在是真無信任台灣人。
我問i 知影農權會--無？I 講知--nou，1208也有去，蔡--先-生講，i 是籌備成立中e5 卓蘭農權會豐田里e5 主任委員。Chia 是西坪里，但是in 厝toa3 ti7 豐田里，蔡--先-生有提起，豐田里一般來講khah oa2 國民黨，派系觀念重，phaiN2 動員。
I 本chiaN5 希望in 後生讀師專，以後分發來chia e5 國校，順續會tang3 來顧園，但是i 就beh 讀大學，就hou i 讀，無beh 作也無法tou7。
我問khah 大漢e5 黃--先-生知影「二二八」--無？I 講知影。I 講終戰了後，1-koa2 外省兵a2 來卓蘭toa3，ka7 學校佔tiau5-tiau5 m7 肯走，後--來是政府用錢起厝chiah 來安頓--in，這koa2 外省兵a2 e5 糧食是配合？--e5，用火車運來泰安鄉，in chiah koh ui3 泰安hit-peng5 phaiN7--過-來，用索a2 縛tiau5，排ti7 身軀頂，ka2-na2 1條1條大腸，所以叫in 大腸兵a2。這koa2 大腸兵a2 有cha-pou--e5，也有1-koa2 cha-bou2--e5，in e5 頭毛ka 短短，看--起-來chiaN5 趣味。我問i 這koa2 大腸兵a2 會搶--be7？I 講be7。我想，就是因為這點，「二二八事件」發生了後，chia chiah 會無tai7-chi3。
Hng7-hng7 看著1個老歲a2 向這peng5 行--過-來，ma7 是in e5 親chiaN5，姓黃，85歲，這chun7 已經跛腳，原因是醫療錯誤。
說多謝，離開。

去A虎伯e5 親chiaN5 hia 食晝，江訪問林。
其他e5 人beh tng2--去，許--先-生載我kap 林koh 去訪問別人。這peng5 雖然是山崙e5 頂koan5，但是kui 遍地long2 平平平，莫怪叫做坪頂。
受訪e5 人姓林，許--先-生簡單紹介goan2 e5 來意了後，goan2 就開始chham i 開講，用台語，i 大概be7-hiau2 客話，71歲。
I 是嘉義人，嘉義農校畢業，hit 當chun7 是日本統治，入嘉義農校讀書e5 本省人差不多20%，但是全島e5 台灣人佔90%，可見入--去ma7 無siaN2 簡單。農校讀e5物件有稻a2、青菜、果子、畜牧這幾類。
後--來以志願兵e5 名義調去印尼，算是技術人員。Hit-chun7 i chiah 27歲，有轎車來代步，koh 有1個司機，實在是真phaN7。了後ti7 hia 做生理，soah 無想beh tng2--來，kap hiah-e5 華僑真熟，hit-peng5 講閩南語，kap 台語會通，i ti7 Pha7-lang2 kap『蘇門達臘』做生理。日本人戰敗了後，印尼iau2 未獨立，是荷蘭e5 殖民地，華僑long2 是荷蘭籍，i 講華僑e5 團體有jiau3-pe5-a2 入--去，結果ti7 1-pai2 反華人e5 運動hou7 當局liah8--去，落尾a2 透過關係保--出-來，就想beh tng2--來-a！先坐船去日本chiah koh 過來台灣。
Tng2--來了後就ti7 台北e5 糧食局食頭路，做差不多40冬，簡任技正，主要e5 khang-khe3 是米e5 品質檢驗，以及米e5 加工。
I 應該算是好額人，台北市有1間厝，士林hia e5 山地買百外甲，坪頂這peng5 有5甲e5 地，20外年前，有人報i 來chia 買地，i 感覺會sai2 就買--起-來，hit 當chun7 chia long2 種茶，i 講i 開始改種柑a2，後--來這tah-a2  e5 人long2 te3 i 種。
I 有講起以前e5「肥料換殼」政策，因為hit-chun7 肥料是政府teh 賣，價值50-khou e5 肥料就賣hou7 農民1百khou，就是換價值1百khou e5 稻a2，稻a2 e5 價數koh 是政府訂--e5。I 講hit 當時郭國基kap 李連春(省議員)就罵國民黨，講an2-ne 實在是剝削農民。
我問i 有經歷過「二二八」--無？I 講hit-chun7 i iau2-koh ti7 印尼，但是in bou2 就開始講be7 煞--a。
I 講hit-chun7 ti7 基隆港，學生a2 long2 giah8 國旗giah8 koan5-koan5 ti7 hia 搖，但是外省兵a2 落--來了後，tak8-e5 人long2 gang7 --去，穿也m7-chiaN5 穿，衫褲破破ka2-na2 乞食，穿草鞋、phaiN7 1支雨傘……。但是台灣人猶原對in 真好，有e5 外省兵a2 真phaiN2，路邊擔a2 食了無beh 付錢，台灣人原諒--in，ma7 是hou7 in 食。PhaiN7 1支雨傘，就想，大概是用來飛天--e5，kha 縛kah phong3-phong3-phong3，就想講內底是藏1支鐵棍a2，giah8--起-來就會sai2 phah，若無，三等e5 中國兵a2 nah 有法tou7 phah 贏一等e5 日本兵a2。但是這koa2 外省兵a2 si3-ke3 搶，鼎、雞、鴨long2 ka7 人搶--去，koh 真無水準，m7 知影 thah-thah-mih 是用來睏--e5，鞋a2 穿--leh 就踏--入-去……。
後--來，2個翁-a-bou2 long2 chiN3 beh 講話，變成我聽林--先-生講，林聽林太太講，林太太71歲，m7-koh 林--先-生講e5物件 真chio2 「二二八」--e5，所以我一心二用，林太太講--e5 ma7 sio ka7 i 聽。
林--先-生講國民黨硬分本省外省，實在真無應該，siaN2-mih 正--e5 ai3 外省a2，副--e5 用台灣人，根本就是硬beh 分本省外省。林太太講，khah 早罵日本人是狗，後--來罵外省a2 是豬，狗雖然che7，iau2 koh 會替lan2 做tai7-chi3，豬kan-taN 會食會睏，其他--e5 long2 be7-hiau2 做。「二二八」了後，國民黨in tiaN7-tiaN7 半暝liah8 人，1-koa2 真優秀e5 台灣人long2 hou7 liah8 了了。Koh 有講番薯a2 就是番薯a2。林太太是食菜人，講e5 時chun7 不時會講「阿彌陀佛」4字。
Be7 記去注意林太太e5 腔口，m7 知是台北腔iah 是下港腔。I 講e5「二二八」e5 tai7-chi3，kap 我按書本看--來e5 真sio-siang5，但是i 講--起-來加chiaN5 真實。
林--先-生講，hit 時chun7 ti7 印尼e5 華僑報紙寫講「二二八」是台灣e5 土人作亂，hou7 i 看kah 真siuN7-khi3。
1208 i 有去，i 是事前聽著風聲，主動去聯絡農權會e5 人，chiah 來參加這個活動。I theh8 出1本《時報新聞周刊》，封皮就是「1208」農民抗議e5 相片，i tu2-a2 好hou7 hip--著。
In 講話chham 1-koa2 日本話，可比講「先生」講做「sen5-se2」。
In e5 果子園long2 是租hou7 別人種。
許--先-生e5 bou2 破病iau2 未好，去東勢看醫生，i beh 趕tng2去顧店，ka7 林--先-生講beh 離開，i 就簡單講出3點i e5 看法：
(1)政府ai3 關心農民、保護農民。
(2)果子會sai2 進口，但是be7-sai2 進口hiah-nih8 che7。
(3)成立農業部，為農民做技術e5 輔導。
In theh8 幾粒柑a2 hou7--goan2，無theh8 phaiN2-se3。
許--先-生載goan2 tng2--去，2點半左右到蔡--家，i 隨tng2 去in 厝。
向4妹問這幾工賣柑a2 e5 價數：

等級
27
25
23
21
中--e
有點
5/2
12
9.5
6.5



6/2
12
10
7
4
3

7/2
12
10
7
3.5
2.5
3
8/2
12
9.5
6.5
4
2


2月初6暗時，蔡--先-生有hou7 我chu5--年e5 價數：

等級
27
25
23
21

24~25
20
14~15
9~10

27~30 long2 算ti7 27內底，中--e5 是21以下--e5，有點是指皮hou7 日頭曝烏iah 是有烏點，就是phaiN2 看面--e5，無論大細。另外，每1箱iau2-koh 扣去3斤e5 紙箱a2 kap 報紙e5 重。
這幾工，若tng2 來蔡--家，空手閒閒e5 時chun7，就tau3 做包裝e5 khang-khe3，che 需要做3項tai7-chi3:(1)將塑膠lok-a2 theh8 掉；(2)若是tam5-tam5，先chhit hou7 ta，分等級；(3) te3 箱。Goan2 2個菜鳥a2 主要做第1種，tau3 做主要是順續開講。
幾na7 工來睏siuN 少，而且si3-ke3 chong5，koh 作工，到這chun7 已經真thiam2--a。林坐ti7 phong3 椅hioh-khun3，我本chiaN5 beh 去樓頂theh8 物件，tu2-a2 好tu2 著蔡--先-生，i 睏中晝tu2-a2 睏醒，就beh kap 我開講。I kou2-chui kou2-chui，就是khah 愛講話--tam7-poh8-a2，我就tiam7-tiam7 聽i 講。3點左右開始講，3點20 左右我開始擋be7-tiau5，soah teh tuh-ku，真ka-chai3 hou7 i 發現--著，叫我去hioh-khun3，但是萬不幸，萬萬e5 不幸，koh 開始講話，tu2-chiah 是2個人long2 坐--leh，這chun7 是i 坐--leh，我khia7--leh，i li7-li7-lak-lak，竹篙tau3 菜刀，講kah 真thiong3，但是我半句ma7 聽be7 入--去，實在是無精神。講kah 4點左右，天公保庇，總算i koh 想--起-來，叫我趕緊去睏，peh 起四樓e5 時，林已經睏 kah m7 知人--a。
睏到5點，醒--來，落去下kha，tu2-a2 好大兄tng2--來，i chai2 起ka7 in a叔tau3 作，a叔就toa3 ti7 隔壁，e-pou koh 上山mouh 1車e5 柑a2 落--來，goan2 合力按車頂搬入厝內khng3，搬e5 時chun7 我sio2-khoa2 無細膩，正手e5 中chaiN2 hou7 箱a2 teh--著，凝血sio2-khoa2 tai7。
Koh kap 大兄去金葉山莊koaN7 泉水，in 厝--nih 煮食、燒滾水long2 用泉水。金葉山莊離chia 無joa7 hng7，是1個遊樂區，邊--a2 有1個觀光果園。我感覺卓蘭發展觀光果園真妥當。
I 講，日本時代坪頂有1個軍用機場。

Tng2--來，大姊tu2-a2 下班tng2--來，就叫i 坐--leh，講beh 訪問--i，i 開始e5 時chun7 一直講無愛，落尾a2 iau2 是坐--leh。Goan2 問i 農會信用部e5 利息囝an2-choaN2 算，i 講寄錢e5 部份是7.25~9%，上che7 會tang3 寄48萬，貸款是5.5%。
後--來soah講起1-koa2 有--e5無--e5，講起i khah 早e5 感情經驗，bat 有1個gian3 頭--e5，其實ma7 無gian3，1個台大商學系e5 cha-pou gin2-a2，ma7 toa3 卓蘭，khia7 tiam3 in 厝外口偷看，就是來偷看i，可惜be7 赴--a，hit-chun7 i 已經有男朋友，就是這chun7 i e5 翁婿。Koh 講起in 翁婿e5 1-koa2 tai7-chi3。愛情這方面，goan2 2個khah 幼齒，至少這chun7 iau2 無女朋友。我實在ma7 pin7-toaN7 講，以前siuN che7 痛苦e5 回憶，我若失戀1遍，身體就變bai2--tam7-poh8-a2，想--起-來ma7 是驚--人。
I e5 個性kap 另外2個小妹比--起-來，比較khah 內向，人看--起-來1-khou 散仙散仙，kou2-chui kou2-chui。
食暗tng3，大姊e5 翁婿講起民眾服務分社，i 講i 活kah hiah-ni7 大，ma7 m7-bat hou7  in 服務--過，m7 知in teh piN3-siaN2-bang2。
蔡--先-生ka7 goan2 講有世界新專e5 學生ti7 卓蘭國校e5 活動中心辦舞會，goan2 食飽了後就去看mai7 。
其實m7 是舞會，是敬老暗會，跳土風舞hou7 tak8-e5 看，in 是世新土風舞社e5 社區服務隊，tak8 年hioh-koaN5 hioh 熱，long2 會揀1個所在來「服務」，這遍是第18屆，2/8~2/14，主要e5 活動是chhoa7 gin2-a2 chhit-tho5、讀冊、活動，辦老人暗會，iau2-koh 有家庭訪問，救國團訪問補助in 8千khou，來chia chin3前有kap這peng5 e5行政機關先聯絡。
我想，ma7 無必要否定i e5 價值，只是講，in kam2 有去探討、去了解chiah-e5 人民需要siaN2-mih 款e5 服務？
來e5 人無che7，大部份是細漢gin2-a2，大人無幾個。
林講會sai2 順續來做採訪，我感覺siuN 吵(音樂放真大聲)，無想beh 做訪問，落尾a2 i iau2 是訪問1個老歲a2，70外歲，5個後生long2 teh tau3 作，種菜籽，對農權會無概念。我kan-taN 知影 chiah-e5，其他--e5 聽be7 清楚。
Tng2 蔡--家，落雨毛a2，來卓蘭第1遍 tu2 著落雨，kui 個來講，chia e5 天氣實在be7-bai2。
Koh 向大兄提起計算成本e5 tai7-chi3，i 講真oh 算，大概是1斤 ？ khou 外~？ khou 外。
計算成本e5 tai7-chi3 bat ka7 許先生提--過，i 講A虎伯a2 有1個孫a2 以早有算--過，i hia 有1-koa2 計算e5 資料。本chiaN5 有按算今a2 日暗toa3 A虎伯hia，蔡--先-生講toa3 hia khah 好勢，若是beh 訪問，就kui-khi3 叫來chia tauh8-tauh8-a2 問，我想an2-ne ma7 好。
這chun7 就向蔡--先-生要求，請i 招A虎伯e5 孫a2 來計算成本，i 就去2樓kha3 電話，後--來ka7 goan2 講，hit 個人講資料散--去，無法tou7 做--a。心內lioh8-a2 感覺失望。
陳kha3 電話來，講bin5-a2-chai3 beh kap 邱來卓蘭。
等洗身軀e5 時chun7，ti7 2樓開講、食葡萄，in tau 雖然kan-taN 種柑a2，但是厝邊隔壁有e5 有種別款，long2會互相sio 交換--1-下，所以卓蘭有生產-- e5，long2 會sai2 食免錢。
看錄影帶「林投姊」，kap khah 早看書e5 內容差chiaN5 che7。
開講，講1-koa2 有關鬼e5 tai7-chi3。
12點左右khun3。

【iau2未煞】

自我熟sai7 A 仁
楊允言
88 年2--月，我去南投集集參加農民權益促進會所主辦e5 農村生活營，ti7 1 遍hioh-khun3、開講e5 時chun7，有1 個人san2-san2、戴1 頂帽a2，kap 我相借問，i 講i 叫做陳懷沙，詩人。
經過幾冬了後，因為台語文運動，我熟sai7 A 仁，A 仁就是陳懷沙，m7-koh，i 已經是台語文運動e5 實踐者。
我考入清華e5 研究所chin3 前，i 已經ti7 交大教白話字，所以會tang3 tiam3 hia kap 交大e5 朋友做伙做真choe7 tai7-chi3。後--來，A 仁kap A 惠結成連理，2 人繼續為台語文運動phah 拚，ti7 台灣四界各所在成立台語文聯誼會，ma7 去真choe7 學校講演、做台語文寫作e5 指導老師，A 惠hit chun7 ti7 台灣文藝做編輯。學生台灣語文促進會成立，編「台語學生」，A 惠ma7 出真choe7 力。
後--來，goan2做台語文工作者e5 採訪計劃，採訪稿整理好了後，chhe7 無出版社beh ka7 goan2 出版，tak8 家long2認為台語e5 書phaiN2 賣，會了錢，所以根本無趣味beh 出，這個時chun7，A 仁A 惠in tu2好去申請台笠出版社，ma7 替goan2出版這本書。我結婚e5 時chun7，A 仁ma7 寫詩送hou7--我。
最近我搬來花蓮，有1 回A 仁來花蓮師範學院講演，我chiah 知影i ma7 做過花蓮人1 冬，是hou7 國民黨政權送來光復鄉e5 自強監獄。
這10 年來，台語文e5 作品已經愈來愈choe7--a，m7-koh 小說kap 劇本e5 量並無 choe7，A 仁娶1 個好bou2，事事項項ka7 i 處理好，hou7 i 會tang3 全精神落去寫作，尤其是寫真choe7 i e5 故鄉經驗。
既然i做過花蓮人，我是chiok希望A仁ma7 會tang3 寫出i e5 花蓮經驗，來kap tak8 家分享。


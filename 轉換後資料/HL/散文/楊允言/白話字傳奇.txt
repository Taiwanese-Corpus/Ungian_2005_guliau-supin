白話字傳奇

資訊工程科 楊允言


青狂猴抵 著寶

二月初九拜五，台語網e5 立文兄佇[ti7 ]自由時報看著一個消息，講toa3佇花蓮美崙有一個100歲e5 老阿媽，毋捌[m7-bat]學過漢字，毋閣伊用白話字（教會羅馬字、台灣字）寫真儕[choe7/che7 ]歌詩。立文兄即時kha3 電話予通識中心林宜澐主任（伊e5 大學同學），請伊聯絡我佮[kah]東華大學e5 勤岸兄，愛阮去共[ka7 ]拜訪、致意。林主任因為聯絡boe7著阮兩人，就家己先過去。

我來花蓮已經四冬外，早就真慣勢無看報紙e5 日子，雖然益閣[iah-koh]加減有tih做台語文e5 sit頭，總是感覺離開西部當初鬥陣拍拚e5 朋友真久嘛真遠。

我一直到二月十二拜一佮林主任聯絡了後chiah 知影這層代誌。

雖罔我毋是基督徒，毋閣白話字算真熟手，做台語文運動chiah-nih8 久，這個消息予咱不止歡喜。林主任報我知卓緞老阿媽e5 住址，我感覺家己long3過去有卡青狂，就請主任找一個伊方便e5 時間chhoa7 我去拜訪。

結果我第二工一早就 long3過去。

因為暗時轉去厝裡，愈想愈振奮，隨去書房將白話字e5 書佮刊物攏 peng2-peng2 出來。第二工，送囡仔[gin2-a2]去幼稚園了後，就照住址找對阿媽in兜。確實是有卡倉磅。

卓阿媽這ma2 佮伊其中一個查某囝[kiaN2]洪女士toa3 做夥，阿媽身體老康健，現此時閣 有參加基督教門諾病院e5 老人大學，毋閣耳空真重，所以我攏是ham5 in查某囝交談。

我簡單說明來意，閣將我chah 來e5 白話字出版品囥桌頂（總是字卡 細，欲叫阿媽讀有卡食力），並且表明我做台語文e5 空課已經十幾冬，有處理白話字e5 軟體（HOTSYSR），真願意來整理阿媽e5 手稿。

為著欲共阿媽講一句：「真歡喜熟似你。」因為阿媽聽無，我倚近伊，一字一字大聲慢慢仔講。

洪女士予我一份幾冬前伊整理e5 資料，攏 總13首歌詩，是阿媽八十幾、九十幾歲時e5 作品，因為無用適當e5 軟體處理，所以聲調用手撇，一寡 所在「N 」落溝去，「ou 」 變做「o 」。

我ui3 這13首開始，拍出白話字原文佮台語漢字兩部分，一方面欣賞阿媽e5 歌詩，一方面嘛 取得對方e5 信任。後來，洪女士陸續將阿媽其他e5 手稿交予我。

註解：

白話字：又稱為台語羅馬字或台灣字，當初傳教士為了宣揚基督教或天主教，先學一個地方的語言，編定羅馬字，之後用此符號寫成聖經以及其它書籍。白話字在台灣有100 多年的歷史，台灣史上第一份出版的報紙「台灣府城教會報」即是用白話字。
 
台語網：是一個mail group，成立於1991年，目前約有兩百多個帳號加入，成員來自世界各地，包括台灣、日本、美國、加拿大、...等地，主要使用白話字（台語羅馬字）互相聯絡。目前Email addr.設在 taigu@formosa.org，有興趣的朋友，可至 http://www.egroup.com.hk/group/taigubang/ 觀看最近的信件。
 
e5 ：的
 佇：ti7 ，在
 toa3：住
 
毋捌：m7-bat，不曾
 毋閣：m7-koh ，不過
 儕：choe7/che7 ，多
 
kha3 電話：打電話
 予：hou7 ，給
 佮：kah，和
 
共：ka7 ，把
 聯絡boe7/be7 著：聯絡不到
 家己：ka-ki7 ，自己
 
慣勢：koan3-si3 ，習慣
 益閣：iah-koh，還
 tih：在
 
sit頭：工作
 嘛：ma7 ，也
 chiah-nih8：這麼
 
long3：撞
 chhoa7：帶
 攏：long2 ，都
 
peng2：翻
 囡仔：gin2-a2，小孩
 in兜：in-tau ，他家
 
查某囝：cha-bou2-kiaN2 ，女兒
 耳空真重：重聽
 ham5：和
 
chah：帶
 囥：khng3 ，放置
 欲：beh，要
 
空課：khang-khe3/khoe3 ，工作
 熟似：sek8-sai7 ，認識
 落溝：lau3-kau ，遺漏
 

 

阿媽e5 身世 
阿媽e5 老父卓宗慶佇 1894年（46歲）予馬偕受洗入教，算是台灣真早e5 基督教家庭。阿媽是第八個囡仔，1901 年出世，因為難產，阿媽e5 老母過身，出世第三工就分予一個真散赤e5 家庭養飼。

二十一歲e5 時，佇花蓮做長老、排第五e5 兄哥卓萬力想著這個妹妹，過去西部找 著伊，並且chhoa7 in全家來東部。本來養父養母毋予伊入教，二十八歲e5 時，阿媽著病疼真艱苦，神佛佮符法仙攏 無法度醫好伊e5 病，艱苦佮想欲自殺，五哥知影了後就 chhoa7 伊入花蓮e5 大病院，後來chiah共病醫治好。嘛 因為按呢，養父養母chiah 無閣再反對伊做禮拜。

五哥就教伊白話字，通讀白話字寫e5 聖經、聖詩，並且透過白話字吸收其它智識。

因為阿媽毋捌 受過體制內正式e5 教育，所以看無漢字，唯一知影e5 漢字kan-na7 伊e5 名：卓緞，是查某囝共伊教真久chiah學起來e5 。

五十一歲e5 時，阿媽開始用白話字寫歌詩。大部分e5 歌詩佮宗教有關係，嘔咾上帝嘔咾主…，寫出來e5 物件，就親像歌仔冊七字仔彼款。

註解：

散赤：san3-chhiah，貧窮
 chiah：才
 kan-na7：只有
 
嘔咾：o-lo2 ，讚美
  
  
 

我e5 介入佮感想 
若扣去上課、做行政、chhoa7 囡仔、…chhun e5 e5 時間雖然無儕 ，毋閣這層代誌實在是太重要，所以我佮洪女士約束，逐禮拜四下晡我會過去，一方面將這一禮拜做好e5 部分交予伊以外，嘛會印一寡全羅馬字e5 刊物（『台灣字』、『風向』）予阿媽讀（印做 B4 hiah 大張）。我相信阿媽應該真愛讀這寡刊物，結果，聽洪女士講，阿媽定定讀佮 boe7記時間。

台南成功大學台灣文學研究所e5 呂興昌教授佮負責台北縣台語師資培訓e5 吳秀麗老師，嘛 專工坐飛行機來花蓮見老阿媽一面，向老阿媽致意，因為老阿媽e5 創作，是台灣文學真有價值e5 資料。呂教授嘛 希望等國立台灣文學館設立了後（目前閣 tih 籌備，佇台南）會tang3 收藏阿媽e5 手稿。專業e5 台語文作家陳明仁嘛 佮我聯絡，伊欲徵求阿媽佮家屬e5 同意，找 人ui3 台北來花蓮共 阿媽拍紀錄片。Toa3 佇 美國南加州e5 『台文通訊』總編輯蘇正玄兄嘛 欲 tiam3 『台文通訊』刊阿媽e5 其中一首歌詩。

我去阿媽in 兜e5 時，阿媽定定攏專心讀刊物iah是畫圖，我嘛儘量mai3 去共 攪吵。有當時仔阿媽看著我來，攏 會講：「老師，真歹勢，閣 予你chiah 無閒，…」一方面，我感覺我真受阿媽尊重，毋閣 另外一方面嘛足毋甘，阿媽知e5 物件絕對卡儕過我，只是這個社會並無共伊尊重。

二月初九自由時報e5 報導了後，陸續閣 有中國時報、聯合報、花蓮在地e5 更生日報刊出阿媽e5 消息，報紙e5 報導，看重e5 是阿媽e5 年歲，已經一百歲a 閣 老康健，毋閣 ，竟然嘛 有記者，標題寫：「目不識丁」，予咱真感慨，boe7 曉白話字e5 記者，講會曉白話字e5 老阿媽毋 捌字！莫怪高雄台語羅馬字推展協會會長張復聚醫師，看著這個消息了後，講伊這ma2 chiah 知影原來全世界有四十六億以上e5 人（boe7 曉漢字e5 人口）攏毋捌字。漢字e5 文化佇 世界e5 文化內底有伊e5 重要性，毋閣 ，漢字e5 文化無法度代表世界所有e5 文化，學漢字e5 人， 無應該有這款膨風e5 心態。

報紙報了後，花蓮e5 文化界那像無任何e5 動靜，相對台語文界e5 熱情，真正是天差地。

註解：

chhun：剩下
 逐：tak8 ，每（個禮拜）
 hiah：那麼
 
「台灣字」、「風向」：這兩份刊物都是完全用白話字所出版的刊物，「台灣字」由高雄市台灣羅馬字協會發行，目前發行至第六期；「風向」則是由屏東高樹的陳義仁牧師編輯，共有18期，1989/11~1992/9
 
定定：tiaN7-tiaN7 ，常常
 boe7/be7 記：忘記
 會tang3：可以
 
ui3：從
 tiam3 ：在
 iah是：或是
 
台文通訊：在1992年開始發行，編輯在美國或加拿大，發行則是海外與台灣都有發行。目前出刊到85期，以漢羅合用的文字方式呈現（就像本文的樣子），目前刊物已上網，網址為 http://www.taiwantbts.org/
 
mai3：不要
 會曉：e7-hiau2 ，會
  
 

TaN5 欲開始e5 空課
大概佇 四、五冬前，台北彼peng5 教會e5 朋友捌有人想欲 整理阿媽e5 手稿，結果手稿theh8 去了後，轉幾lo7 手，到taN iah無整理，嘛毋知影手稿走to2 位去，足拍損。我只好不時提醒洪女士，愛想辦法追轉來。

阿媽寫詩e5 時陣，並無用固定e5 簿仔，有時仔靈感來，sa 著紙就 開始寫，資料散ia7-ia7 ，總是，囥佇花蓮e5 手稿應該攏找會著，我嘛 按算欲勻勻仔來整理。 

照洪女士e5 想法，阿媽白話字e5 歌詩欲 整理做白話字（原來e5 部分）、台語漢字、華語、英語四個版本。我做頭前兩項，chhun e5 e5 部分聽候其他熱心e5 朋友來鬥相共完成。

一撩落去，若無半冬、一冬大概boe7-tang3 收煞，總是這寡資料整理出來了後，對台語文界、文化界攏會有伊e5 貢獻，尤其會tang3 證明白話字對台灣歷史發展e5 貢獻，面對儕儕台語文界e5 符號創造家佮花sa3 -sa3 e5 意見，不如共 阿媽這種確確實實e5 證據提出來。 

註解：

taN5：剛剛
 彼peng5：hit-peng5 ，那邊
 theh8 去：拿去
 
幾lo7 手：好幾手
 taN：現在
 to2 位：哪裡
 
拍損：phah-sng2 ，可惜
 sa：（用手）拿
 散ia7-ia7：零散
 
勻勻仔：un5-un5-a2 ，慢慢地
 鬥相共：tau3-saN-kang7 ，幫忙
 boe7/be7 -tang3，不能
 
花sa3 -sa3：亂糟糟
  
  
 

Lan2 e5奇蹟, in e5奇蹟
Chun3-hong5

禮拜日去peh Niau-khang(貓空)是chiaN5好e5選擇.

Li2會sai2 ui3政大校園開始, 經過環校道路, 接--leh去樟山寺e5登山步道, 來回差不多4公里, peh--起-lih boe7 siuN thiam2, ma7 boe7 siuN輕鬆, 會hou7 li2流koaN7, ma7會hou7 li2看tioh8美麗e5風景, 上重要--e5是, li2若用心去peh, koh會tang3看tioh8「奇蹟」!

(1) Peh到樟山寺e5時, goa2已經chiok喘--a, kui-e5 kha-chia-phiaN ma7 long2 tam5--a. 這chun7, bi5-bi5-a2風吹--過-來, ka7 koaN7吹ta, ka7人吹hou7涼, 感覺有夠爽快! Goa2 the ti7椅a2頂, 看tioh8 1隻飛leng5機ti7 goa2頭殼頂飛--過, i經過藍色e5天頂, thang3過白色e5雲, 飛1百公里, 1千公里, 1萬公里……Goa2知iaN2, goa2 boe7 chham i kang7款.

(2) Peh山e5時, 沿路e5花a2草a2, chham 4季e5變化, 有影chiaN5迷--人. Goa2 tiam7-tiam7 khia7 ti7 1欉梅樹頭前, 想『砌下落梅如雪亂』, 有1-koa2-a2怪怪e5感覺. 「Li2 e5花nah會是黃--e5?」Goa2 oat8頭ka7看, 是1個gin2-a2 teh kap鬼針草講話, in 2-e5平koan5, ka2-na2朋友kang7款.「Li2 nah long2 khia7 ti7 hia boai tin2動?」Hiong5-hiong5, goa2笑--出-來, tioh8! 就是這種感覺! Goa2歡歡喜喜行落山kha.

(3)「A伯, li2 teh chhong3 saN2?」Goa2 ka7路邊e5老a伯問.『我在找藥草啊! 就是這個! 就是這個!』Goa2 ka7頭aN3落看, 是m7-bat看--過e5草a2.『這種草原本很多的, 都被拔去用了, 現在很難找了, 唉……』A伯吐1-e5大khui3, goa2 ma7感覺chiaN5悲傷,「A伯……」Goa2 tu2 beh開嘴ka7安慰, i已經aN3落來ka7草a2 ban2--去-a.

(4)華語有1句話an2-ne講:『登泰山而小天下』, goa2感覺真有道理, 尤其是peh Niau-khang e5山了後. Goa2感覺真奇怪, 是siaN2人ti7 Niau-khang山--nih chhai7『蔣中正銅像』?

Tng2去宿舍e5時, goa2 na2騎ou-tou-bai na2想:「今a2日看tioh8 4-e5奇蹟, kam2 m7是?」衝過天頂e5飛leng5機, kap草a2開講e5 gin2-a2, che就是台灣e5精神! Lan2 ti7這te3土地, 看tioh8 ka-ti7心內, 創造lan2 e5未來, che是lan2 e5奇蹟!

Iah m7-koh, lan2 e5土地koh有toa3 1-tin7無kang7款e5人, in ma7有in e5奇蹟. In kan-taN想beh ti7 lan2 chia ka7藥草ban2--去, 亂起大樓, 希望in會sai2緊走!

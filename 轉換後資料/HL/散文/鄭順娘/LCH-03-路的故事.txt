

路的故事
鄭順娘
（一）
細漢的時陣，乳母逐工揹我去的北郭園（台灣八景之一），不知何時變做一條大路。
父親上合意的彼一欉一欉淺淺的白綠色的含苞梅花，也不見的影跡。


我常常徛在蓮花池邊的大石頭上，想辦法勾一枝蓮花瓣凋落的蓮房，彼座蓮花池可能也埋在大路的地下。六角亭、果樹、桂花、含笑、玉蘭花欉，也無影無跡消失去，一條東門城通達空軍基地的大路，蘊藏著現代人不知的多少歷史。
第二次世界大戰開始我由台北第三高女轉學到新竹高女，放學轉去必須經過這條大路，路上各種服裝整齊的軍人來來去去。卡其色的陸軍，水兵服的海軍，藍色的空軍，年紀最輕穿著七粒金鈕仔的（予科練） 少年兵，十五六歲的少年人，每一個攏嘴 phe2 紅紅親像蘋果。每週有定期外出上街的軍人，攏愛經過這條大路。終戰後一切結束落幕，少年活潑的日本兵仔也無倒轉來。

閣無外久來了一陣穿舖棉襖的兵仔，有的擔米籃，也有揹雨傘佮棉被，老百姓真少在路上來往，過無外久，閣來一寡服裝較整齊的阿兵哥，聽講是黃埔軍校出身的士官，這條大路又鬧熱起來，彼士官在大路上學騎鐵馬，看學騎鐵馬學得真歡喜。
時光流逝，往日的景色隨時間消失。如今彼條大路是人車雜亂，買賣的人群滿街仔路，看來像是太平的好日子。
（二）
我細漢的時陣，北門通樹林頭的小路有輕便車，要去樹林頭「淨業院」（鄭家的菜堂）就要坐輕便車，一台車可以坐四個人，大人坐好，我就(hoaN7)一邊的車桿，跟另一邊的車伕作伙 sak，逾走逾快，順勢跳上輕便車頂坐。彼是無比的快感，因為我常常是如此作孽，所以母親也不在意，也未罵我。
輕便車是走小小的鐵枝也路。路邊有一條小圳溝，小圳溝邊有一排林投樹，夜來互人感覺一種青冷。細漢時大家攏聽過林投姐吊 tau7 自殺的故事，所以有林投樹的圳溝邊，行走的時，心內有一點仔驚驚，後來輕便車無走囉！小鐵枝也路也被拆掉囉！才用石頭來鋪路，所以去街仔買物件，看電影就要行這條小石頭的路，暗時看電影抑是看歌仔戲看了，已經是半暝十一點外，冬天的暗時，腹肚已經枵得饑饑咕咕。
彼時陣，我一定順路到媽祖宮口，買燒炸粿，用報紙包一包燒炸粿，抱在胸前真溫暖，月娘的光照著一路夜景，實在真。不過行到林投樹的圳溝邊，心內虛虛，石頭路腳步沙沙的聲音，加速我的心跳，不敢回頭直衝向阮兜的小路。
現在圳溝不見了，林投樹也不見了，變做白灰色的點仔膠路，永遠未得再看著故鄉的小路，往日的夜景，心中只留難忘的懷念。

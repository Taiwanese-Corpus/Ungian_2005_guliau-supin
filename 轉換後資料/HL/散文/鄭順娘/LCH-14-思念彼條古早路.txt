
思念彼條古早路
鄭順娘
 
我細漢的時陣，在遐𣿅蕌的花園，毋知當時就開闢做一條大路，閣直通到空軍基地。
梅仔樹、蓮花池、八角亭，即嘛攏愛佇眠夢中，才有法度去走chhoe7著。
輕便車路，兩仙錢就會當坐到尾站的位置，即嘛嘛無看著也。
圳溝內的筊白筍、溝仔邊的林投樹，也無影跡去。
…攏總合做一條打馬膠路。
五十年前，身穿七粒金鈕仔的預科練（少年兵），無看著也。後來，閣換來一陣身穿棉仔的鋪棉兵。隨後，閣再來一陣黃埔的士官兵，一個一個攏真大漢，嘛看伊佇街仔路咧學騎鐵馬。
一個年代、一個年代咧轉變；新年代的人，毋知舊年代的代誌。
就親像這條路的轉變、閣再經過轉變。
啥物人會當閣再想起：古早是花園，有一條對北門、通到樹林頭（士林）的輕便車（鐵枝）路。
互人坐咧、真心適，互風吹著、真涼爽。
我干那佇夢中，才會當閣再享受著：思念彼條古早路的快樂。
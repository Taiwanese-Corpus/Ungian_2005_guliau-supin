I7--a7
Lah-jih
I7--a7 這個名詞，m7是 beh hou7 我叫--e5，是 kan-na beh hou7 我稱呼，hou7 我siau3念--e5，因為 ti7 我記智內底，從來都m7-bat 當面叫 i 1 聲：「I7--a7」。因為i7--a7 i 運氣 bai2，不幸月內風 soah 來過身，ma7 chhoa7 走 taN5-a2 出世無joa7 久 e5 小妹，放sak 我這個苦命e5 phaiN2命屘-a2-kiaN2。Hit年我5 歲，都 iau2未4 足歲--leh，聽講i7--a7 ma7 chiah 40 thong2 歲 nia5。
為著 beh ka7 i7--a7 e5 han3-chhau2、面模khng3 tiam3 記智內底，thang 好時時siau3念，就開始 si3-ke3 peng2 桌櫃a2，掀厝內e5 戶口名簿、身份證、a兄讀--過e5 冊，雖然無joa7-che7 mih8 thang peng2，猶原chhiau幾na7 遍，long2 chhoe7 無i7--a7 e5 相片，ma7 無 i7--a7 e5 嫁妝，ah8是花粉hit 類e5 cha-bou2人物件。
無siong3 thang 看，用問--e5，問a-pa，問a兄，問a伯a-m2，問厝邊隔壁，得--著e5 結論是：生做lo3-lo3，han3-chhau2 be7-bai2，kha手liu2-liah8，好做夥，愛幫贊--人…。
Seng5 chia5？Che 是我上beh 知影--e5:seng5 二兄，人 lo3-lo3;seng5 lin2 二姐--lah，面a2 圓圓；khan-na2 seng5 lin2 a舅，目chiu 深o 深o；上kai3 seng5 lin2 嫁海口hit 個 a姨…。A姨leh a姨--leh，「死老母，路頭長」，hng7 ti7 海口，也 m7-bat 來去。頭殼內猶原無形影，記智e5 倉庫，i7--a7 e5 hit格位置，猶原是空白，夢中 e5 母親，是茫茫1 phian3，kan-na 靈魂toe3 身邊。
I7--a7 phaiN2 命，細漢就 hou7 a-ma2 抱來io，標準 e5 新婦a2 命，雖然無人虐待--i，總--是無thang 享受做人 cha-bou2-kiaN2 e5 自由，人講「甘願做散鄉人 e5 cha-bou2-kiaN2，m7做好額人新婦」，何況lan2 蕭--家kang7款是 san3-phi2-phi2 e5 庄kha人。
I7--a7 ti7 時 kap a-pa 結（kat）房sak做堆，我m7知影，40 thong2 歲 e5 人生，生6個後生、3個cha-bou2-kiaN2，phah損3個，chhun--e5 5個後生、2個cha-bou2-kiaN2 long2 有好ke-ka3，建立美滿家庭，雖然m7是大富大貴，總--是老實phah拚過日，m7-bat 做phaiN2 tai7-chi3，算是有好遺傳，無敗害著pe7母e5 名聲，i7--a7 e5 一生，實在無枉費 i 來世間行這choa7。
I7--a7 ！你ti7 toh 位？ Kam2 be7 思念你e5 屘-a2-kiaN2，i 已經60 歲，日日想 beh kap 你相會，ng3望 i7--a7 你來託夢，ah8是等待你e5 屘-a2-kiaN2，世間責任完滿，chiah 來sio-chhoe7。

∮台灣人寫真
都市song5,庄kha gong7
Lah-jih
1997年年尾，台北市大同國小kap 田中鎮e5 三潭國小，做1pai2 城鄉交流教學活動，非常成功。
Tai7 先是大同國小邀請三潭國小e5學生，去台北市參觀、chhit-tho5,後來chiah 換大同國小e5學生來Chhan5-tiong-ng chhit-tho5。
Chhan5-tiong-ng？Ah學校m7起ti7 「田地e5 中央」？ Ah in hia-e5 gin2-a2可能真song5--ou7,庄kha 人一定無lan2 都市人hiah 巧。（來到Chhan5-tiong-ng e5 台北gin2-a2,有人an2-ne議論。--都市gong7--） 
台北gin2-a2來--lou3,tak8-e5 緊來看--ou3!（庄kha gin2-a2就是庄kha gin2-a2,頂個月chiah chhoa7 in去台北chhit-tho5--nia5,chit-ma2對台北gin2-a2 iau2是hiah好奇，庄kha song5都tioh8。）
Goan2 崁頂e5 社區里長、理事長，早就安排1koa2 齣頭，beh來招待台北來e5朋友，有做紅龜粿，包包a2 粿，而且koh 準備1koa2 圓a2 chhe3 hou7 tak8-e5 搓圓a2,現so、現sah8、現食，另外挨粿e5石磨a2,舂土豆hu e5 舂臼，包包a2 粿e5 kin 蕉葉a2,noa2粿chhe3 e5 kam2-bou5,淬米（糯米）、鼠麴a2(草）、粿印、粿巾…long2 排排ti7 活動場所展覽，koh 叫人說明解說。
Oa5-a2!有夠好食，比goan2 a母買--e5 khah 好食！人he是正kang2 師傅做--e5 neh，你看排ti7 hia e5物件就知影，你敢bat看--過？Lan2 hia long2 ma7 化學--e5,tak8 項long2 ma7 電腦，oe2!同學！Lin2 kam2 有電腦？
有--nou3,goan2 tau 2台--leh，1台goan2 爸爸leh 用，1台goan2 哥哥--e5,明年goan2 爸爸ma7 beh買1台hou7--我。（有影都市song5 都tioh8。）
半pou-a2 後，趣味koh 鬧熱e5 齣頭chiah beh 開始，1tin7 庄kha gong7 kap 都市song5 來到田中央（真正e5 田地e5內面），beh chhong3 siaN2？看.你就知，1堆1堆，用土角疊kah 像非洲 e5 kau2 蟻siu7 an2-ne，ah ！kop-ioh-a2,siaN2-mih kop-ioh-a2?Che 是goan2 chia e5 腔口，一般long2 講做“炕窯”（khong3-io5)--lah，就是beh 來khong3-io5 pu5 蕃藷--lah。為著節省時間，窯. 早就疊好勢，kan-taN theng3 候gin2-a2  khioh柴hiaN5火，koh 來就是chiong7 蕃藷、芋a2  khng3-khng3入去pu5、bun7、hip，等候若熟chiah挖起來食。
Beh 熟iau2 有1段時間，半點鐘、1點鐘e5 閒工beh an2-choaN2過，chiaN5 簡單，隨在tak8-e5  toa3 田--裡 chhit-tho5,走相jek、sng2 塗尪a2、liah8 iah8-a2、 草蜢a2 、水ke，iah 是chhoe7 寶貝，庄kha gong7 教都市song5,田--nih e5 物件tak8 項ma7 寶貝，冊--nih 有--e5,都m7-bat親目看。1時間，都市庄kha lam7-lam7 做1夥，熟sai7 liu3-liu3,theng3候蕃薯挖起來食e5 時，已經日黃昏，續--落去食暗頓，gin2-a2已經倦tauh-tauh，腹tou2 ma7 iau2 飽tong-tong，食飽了後老師趕緊chhoa7 in tng2 去旅社，準備hioh-khun3,ti7 「Chiah-koh 來！」e5 再會聲中，結束了真有意義e5 1工，「城鄉交流」，「都市song5 kap 庄kha gong7 」kang7 1樣。
SiaN2-mih 是song5,無經驗就song5,siaN2-mih 是gong7,m7 學就gong7,「城鄉交流」會tang3 hou7 gin2-a2 學著無kang7 e5 智識經驗，值得教育者e5重視。


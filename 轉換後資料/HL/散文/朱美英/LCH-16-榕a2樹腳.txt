榕a2樹腳
-----小動物組曲----		朱 美 英

阮兜是山內溪a2邊e5一間老式的竹管仔厝，頭前有老榕二欉，後壁小山崙仔頂嘛有一欉，聽講已經百外歲啊，樹蔭真闊、真懸，厝裡歸年攏真涼冷，厝後榕仔樹腳是小動物的快樂天堂。
透早一對白頭khok仔攏飛來後壁彼叢老榕仔頂唱歌，參對面山彼隻雞角a2比賽看siaN2叫較大聲，我行去厝後看著in翁a2某chhoa7著二隻鳥仔囝飛懸飛低。Ti7in歇ti7樹枝頂e5時，頭殼頂e5白毛hou7日頭照著，看起來特別光。邊a歇一隻真細毛真水e5菜瓜鳥a2;卡懸e5樹枝有膨鼠跳來跳去。這陣滿天頂e5燕仔佮粉鳥leh飛。榕a2腳草埔a2跳出一隻草蜢a2公，原來後壁toe3著一隻皮jiau5-jiau5閣青leng-leng e5四腳跳a2。TiaN7 tiaN7 跳入厝內彼隻蟾蜍，我看是食大隻蚼蟻食飽a，這陣跳來榕a2腳歇睏。籬笆邊彼叢桂花開到真芳，蜂a2是虎鼻獅嘛來鬥鬧熱。人講：「金蟬脫殼」毋過這隻是leh脫殼e5草猴；真心適，看伊慢慢脫去透明薄殼未輸換一su新衫仝款，殼頂猶有昨暝e露水nah！真是一個鬧熱e5早起。
越頭欲行入厝內，拄好看著日頭透過窗a2射入厝內，照著厝角leh 發光e5金絲網---彼隻暝時食到飽通通e5蜘蛛ti7伊e5大吊床頂leh睡，網a2頂猶有食無了e5胡蠅虎、杵米公。日頭peh leh真緊，一時a2 to7照滿歸山崙仔，老榕a2頂e5黑蟬開始kit-leh kit-le咧叫，日頭lu2大to7 叫lu2大聲。這時陣尾蛾、田嬰若親像跳現代舞仝款飛來飛去，一隻青殼e5金龜仔飛來湊一腳若像男主角，真是迷人e5情景。
熱人下晡tiaN7 tiaN7會落一陣大雨，雨水過了，土腳內e肚滾a2爬出來leh喘氣，連細隻蟳仔嘛對溪底爬起來，ti7落雨前一大陣e5蚼蟻仔排歸排爬過山崙仔leh找 bih雨 e5所在。蓮花池內，一隻青池仔生了一池e5黑肚妹仔泅來泅去，算算e5有幾a7十隻。
Ti7日頭欲下山e5時陣，天頂夜婆滿滿是，白翎鷥飛來溪a2底chhoe7魚仔食。二隻烏鶖嘛時常飛來歇ti7電火線頂啾啾叫，頂一陣a2,有一隻暗光鳥日時歇ti7樹仔頂，攏無振動leh養精神，準備暝時飛去溪底抓溪哥a2。以前溪壁a2邊有火金姑閃閃sih sih，已經真久無teh看啊！毋過最近上流行e5鍬形蟲，有看著幾a7隻飛來厝腳。
天暗a，四腳仔開始聒！聒！聒！佮溪水leh合唱。當然山內e5蚊a2嘛睏飽a，攏飛出來欲食暗頓，這個時陣善蟲a2上歡喜，伊嘛有暗頓通食啊！
一日過了，明仔早仝款有真濟小動物來榕a2樹腳合唱這首好聽e5歌曲。希望這首組曲永遠會當傳唱落去。
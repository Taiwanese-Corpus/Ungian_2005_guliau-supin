語言敢是溝通e5工具nia7-tiaN7 ?		Tan5 Seng-hiok
定定聽人講：”語言是溝通e5工具，講啥物話攏無要緊，聽有to7 好。”敢chiaN5實是按呢? 我想這句話講無完全，因為上基本--e5講無tioh8，語言ma7是文化e5根。一個文化e5內涵，除了音樂ham藝術，kan-na用家己e5語言語文來寫，才有法度表達伊e5特色，ma7才有法度一代一代傳--落-去，be7走閃--去。詩歌、民間傳說、戲劇…攏ai3用家己e5語言才會tang3正確表達出--來。咱若讀翻譯過e5文章，攏會有一種失真e5感覺。外國人學咱e5話ma7仝款，講be7好勢，soah變做笑話。

   文化是一個民族e5特徵kap代表，也是一個民族e5自信。無文化e5民族，會hou7人看輕，家己也無自信，定定攏beh去依附別人e5文化，ka7家己e5文化看做別人文化e5支派。明明咱家己e5文化有多元e5包容性，偏偏有人講，咱e5文化是附屬ti7某某文化內底，si7 in e5一部分nia7-tiaN7。

	就是因為文化是一個民族信心e5基礎，語言是文化e5根源，所以每一個殖民統治者e5征服手段，攏是beh毀滅被統治者e5文化，禁絕被統治者e5語言。過去日本人按呢，最近五十冬來e5中國人ma7是按呢。戰前日本人e5皇民化政策，推動所講e5 “國語(日語) “，戰後e5中國人政權，為著beh消滅台灣人e5自主意識，ma7是teh推動“國語(北京語) “，而且比日本人koh khah徹底。

	照理講，gin2-a2出世後，學母語e5能力是天生自然--e5，m7免用真大e5氣力去ka7教，伊自然會曉用母語去辨認四周圍e5事物。咱用母語系統來想代誌，ma7 khah有效率。因為若用非母語系統來思考，攏tioh-ai3 ti7頭殼內先翻譯做母語。Beh表達e5時，若m7是用母語，ma7 tioh-ai3 ti7頭殼內koh翻譯一擺，來來去去，非常無效率。Che to7是咱ti7電視頂面，定定看著台灣人kap講”國語” e5中國人辯論khah輸面e5原因。雖然咱khah有理，ma7講kah ti ti tu2 tu2 。M7信，咱來推sak用台灣話(包括Ho7-lo2話，客話，原住民話kap新住民話)電視辯論，m7免joa7久，輸嬴to7知。

	有一日，一個遠路來e5朋友ham我teh討論，問講：“是按怎咱大多數人e5文化會去hou7少數人e5文化食食--去？”Che to7是咱ai3思考反省e5問題--lah。是啥物原因？Che一方面是殖民政權e5強制手段，另外一方面ma7是咱家己無警覺性。Che自古早to7是按呢。咱e5祖先有e5 khah古意，be7曉計較。有e5目光khah短視，hou7人賜姓，歡喜kah連家己是啥物人to攏boe7記--得。咱這陣ma7是猶koh按呢，貪著一時e5方便，講啥物“語言kan-taN是溝通e5工具”，對家己e5母語無beh認真去學。M7 nia7少年e5做父母--e5無學，gin2-a2 boe7曉講，連老阿媽為著孫，也soah去學北京話，實在真悽慘。

	咱來到北美洲、加拿大，咱to7真自然學英語，學法語。是按怎咱m7用仝款e5心情來學咱e5母語？咱這代若無做，咱e5 kiaN2孫一定ka7 咱咒慘。咱e5母語若無保存，咱e5文化to7會斷根。到時，咱to7是一群無文化e5民族，變做別人別國e5二等國民。Hit陣，beh哭ma7無目屎。

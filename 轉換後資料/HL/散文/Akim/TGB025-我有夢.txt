我有1個夢
Akim

我有1個夢, 自細han3就tiaN7-tiaN7夢著kang7款e5情景: 1個日頭beh落山e5暗頭a2, 上尾--a2, kui片紅霞chhio7著田園, ma7 chhio7著田邊小路 1個騎kha踏車e5 gin2-a2, 溫暖e5光線ui3 gin2-a2 e5後壁面射--落-來, 引起i e5趣味, 想beh chhoe7光線e5源頭, 就oat8頭ng3後壁面看--去, soah hou7 1個chiaN5大e5形影嚇驚--著──1棟烏phu2 e5工場chhia7 ti7田中央, hou7日頭chhio7 kah金sih sih, 反射e5光chiok刺目--e5, hou7 i目chiu peh be7金.

算be7清e5暗暝, ti7夢中, 出現各種形態e5工場, 講be7出聲e5恐怖ham7痛苦, 想beh hoah「救人」, soah hoah be7出--來; cheng-sin5了後, kui身軀chheng3汗, i chhoah be7離koh喘大氣.

Gin2-a2 e5惡夢大部份long2是去hou7鬼jiok, 我e5惡夢是夢著工場, hit種驚惶連chit-ma2 teh講hou7 lin2聽e5時, iu5-goan5感受會著, giah筆e5手m7聽控制, tih phih8-phih8-chhoah, 又koh是目眉結結ham7著驚e5眼神.

生活中, 自然會去閃避工場. Tak8-pai2坐車iah是坐火車經過工業區hit段路e5時, ai3看窗a2外風景e5我, 就會ka7頭aN3 ke7-ke7, 拳頭母teN7-an5-an5, 安慰ka-ti7: Mai3驚! Mai3驚! 1時a2就過--去-a.

讀國中e5時chun7, 因為驚去工場做工, 我一直chiok phah拚讀冊, m7是驚做工辛苦, ma7 m7是驚做工會hou7人看be7起, 是驚「工場」, m7敢看, ma7 m7敢oa2近. 大han3了後, chiok ai3騎車ti7 chit-ma2 e5大路小巷si3-ke3 loah8-loah8-so5, kan-taN m7敢經過工場, i tih閃避hit條路.

Gin2-a2時chun7對工場e5驚惶, 可能是 1種對『巨大型像』驚惶e5普遍心理, 就親像看著高山大海會驚惶kang7款; 大han3了後, iu5-goan5 hiah-ni7驚惶, 可能是 1種人對生活環境感覺不安e5心理表現, 就親像古早人e5生活受著山野虎豹e5威脅kang7款, 現代人e5生活受著in ka-ti7創造e5現代野獸──工業科技e5威脅.

這種驚惶ma7是現代人對工業科技發展e5無奈: i想beh過khah好e5生活, 想beh阻擋自然環境kap山野虎豹e5傷害, soah無準算--著, 顛倒起造 1片koh khah大e5『現代都市叢林』, 人kang7款toa3 ti7樹林a2內底, 受著野獸──工場e5嚇驚.

Eng暗想著che工場e5 tai7-chi3, koh是 1個無好眠e5暗暝--a, 可惡e5工場, 又koh tih ko-ko纏, sai2弄我e5 nng2-chiaN2, hou7人an2-choaN2 bih ma7 bih be7離.

我有 1個夢, 1個永遠e5惡夢.

一張舊相片		多城客

最近無意中掀(hian)著一張舊相片，一張真有歷史性、有紀念性e5相片。
相片內底攏總有9個人，8個查甫--e5 ，一個查某--e5。上少年--e5是hit個20外歲、坐ti7中央、笑面笑面e5姑娘。Koh來是hit個30 thong2歲、san2 san2 lo3-lo3、chhiu2-chheng3 chhiu2-chheng3 e5少年家。年紀上大--e5 to7是hit個掛目鏡、嘴鬚鬍鬍e5林教授。其他e5人攏是差不多4、50歲e5中年人。
Hip相e5地點是Toronto東南旁Kingston Road e5台灣同鄉會古早e5會館。相片背景e5烏pang用粉筆按呢寫「加拿大台灣人權協會  1991、3、23」。
Hit暗是加拿大台灣人權協會經過改名、改組了後第一擺正式e5會議。Hit位少年姑娘是新任e5會長。其他e5人攏是人權會主要e5成員。
看著這張相片，hou7我koh再想起過去參與人權會e5代誌……
加拿大台灣人權協會有真久e5歷史，伊e5前身是1964年成立e5「加拿大台灣人權委員會」。Hit年9--月，彭明敏教授kap伊e5學生謝聰敏、魏廷朝三人因為發表「台灣自救宣言」受掠。消息傳來加拿大，一陣關心台灣人命運kap台灣前途e5留學生隨時ka7 in原來e5「台灣住民自決聯盟」改名做「加拿大台灣人權委員會」，由Waterloo大學e5黃義明教授擔任會長，發動救援e5工作。
後--來繼承黃教授，幾十冬來實際負責「人權委員會」e5人，to7是相片內底e5這位林哲夫教授。林教授ti7 Toronto是受人尊敬e5精神領袖，真che7人受著伊e5影響，開始參與關心台灣e5代誌。伊為著台灣e5社會公義、民主kap自由拍拚一世人，hou7國民黨列入去烏名單有30冬e5時間。
烏名單造成真che7家庭悲劇，親人分離。1980年代e5尾期，烏名單e5人士開始利用各種e5辦法闖關回台。其中khah特殊e5例to7是相片內底e5 hit個少年家羅益世。益世ti7細漢e5時toe3父母移民來加拿大，ti7 chia大漢、受教育。非常難得--e5是伊有疼台灣e5心，m7-na7有理想ma7有實際參與，結果列入去烏名單。
 1988、1989 e5熱天，世台會衝破禁忌，soa2轉去台灣開會。益世hit陣是世台會e5總幹事，連續二冬利用家己e5管道轉去參加。89年底e5立法委員選舉，伊koh再poaN牆a2轉--去，替黨外e5立法委員候選人助選。M7-koh phaiN2運hou7國民黨e5特務掠入去籠a2內，用叛亂kap違反國安法e5罪名起訴。
益世受掠e5消息，hou7 Toronto e5台灣人非常著驚。叛亂是相當嚴重e5罪名，大家真緊to7成立一個「羅益世後援會」。後援會上主要e5 khang-khoe3 to7是beh爭取加拿大政府kap社會各界e5支援，希望hou7國民黨造成壓力。這方面，後援會做了非常成功，替以後ti7加拿大e5台灣人外交工作建立真好e5基礎。
當時，後援會接觸e5對象真闊，包括加拿大外交部、國會議員、國際特赦組織、加拿大e5媒體kap教會團體。大家e5努力有得著熱烈e5回應，尤其是加拿大聯合教會特別派總會議長親身去台灣，要求國民黨釋放益世。
因為國內外e5壓力，國民黨政權上尾a2只好用偷渡入境、違反國安法e5罪名ka7益世判刑10個月。 1990年e5聖誕節，益世才出獄轉來Toronto。
經過一冬e5努力，後援會e5任務完成，面對是m7是隨時beh解散e5問題。有人感覺真無彩。同時林教授ma7希望人權委員會有人出來接班，所以伊to7建議利用後援會e5班底改組成做「加拿大台灣人權協會」，由益世e5牽手碧玲出任會長。 
人權會有人承接，重新出發，有真大e5意義。一方面是因為新血e5注入，hou7人權會e5「香火」會tang3繼續「相傳」。另外一方面，因為少年會長e5帶領，ka7人權會帶來新e5活力，ma7帶來新e5觀念。
會員中間雖然有年歲e5差別，m7-koh攏有仝款e5理念、仝款e5目標，m7是為著名，ma7 m7是為著利。大家定期集會，相kap做工，互相學習，互相勉勵，建立真好e5感情kap共事e5關係。
Hit陣工作e5重點，主要是政治犯e5救援、人權外交kap台灣e5國際宣傳。
1991、1992年中間，台獨聯盟開始進行闖關遷台e5計劃，台獨人士郭倍宏、李應元、王康陸kap張燦鍙轉去台灣了後連續被掠。對chia e5人kap其他e5政治受難者e5救援，是hit陣真重要e5工作之一。
人權外交是台灣多管道外交e5一部份。Hit陣，人權會有kap西藏、東帝汶 、立陶宛等等國家e5人權團體保持真好e5聯繫，增加in對台灣e5瞭解，互相支援對方e5活動。
人權會另外一個重要e5 khang-khoe3 to7是負責Taiwan Communicate(台灣公報) ti7加拿大e5分發。主要是寄hou7加拿大國會議員、大學圖書館、教會組織、人權團體kap主流e5媒體。這份24頁，小小e5英文刊物是荷蘭籍e5 Gerrit van der Wees kap伊e5婦仁人陳美津女士ti7美麗島事件發生了後創辦--e5。Taiwan Communicate一冬出版六期，對台灣e5政治問題有相當深度e5報導kap分析，對台灣e5國際宣傳有真大e5幫助。
回想過去，加拿大台灣人權協會ti7 hit cham7確實有做真che7代誌。M7-koh人權e5範圍包涵真闊，會tang3做e5 khang-khoe3猶koh真che7。
Koh一擺重(teng5)看這張相片，實在感觸真che7…。11冬e5時真緊to7過，世事e5變化料想be7到。這11冬內，台灣e5戒嚴令解除，烏名單拍破，總統全民選出，政權和平轉移，台灣e5民主已經開始開花結子。M7-koh台灣e5問題猶未完全解決，台灣e5前途猶koh需要靠咱大家繼續拍拚。

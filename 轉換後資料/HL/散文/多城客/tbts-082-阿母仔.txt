阿母仔 		多城客

頂禮拜ti7教會，阿母仔theh8 200 khou e5加票hou7我，講是beh捐hou7「台文通訊」做共同發行人e5基金。伊是讀著「台文通訊」80期，聰美基金會e5緊急呼籲，知影基金會e5經濟發生困難，to7自動theh8錢出來。我本來有一點仔躊躇，感覺hou7伊老大人出錢無啥好，m7-koh伊e5查某kiaN2壽惠講：「無要緊，阿母仔有錢leh。」，而且che也是阿母仔e5一片心意，所以我to7代替「台文通訊」ka7錢收起來。
阿母仔名叫李劉鸞，是多倫多台灣聯合教會e5會友，ti7教會真受大家e5敬疼，攏叫伊「阿母仔」。阿母仔今年已經滿96歲，若是算台灣歲應該是98歲lah。伊雖行動無啥方便，m7-koh身體真勇健，精神真好，不時攏笑瞇瞇。伊對人真親切，tu2著人攏會講平安。阿母仔e5頭腦真清楚，記池ma7真好，無輸少年一輩e5人，教會每一個人e5名伊攏知影，記kah tiau5 tiau5 tiau5。
阿母仔真心適，若tu2著我，伊會tiaN7 tiaN7講，恁第二小弟名做啥teh做啥，第三小弟名做啥teh做啥，第四小弟是李淑德e5學生....。實在真趣味，因為伊m7-taN m7-bat in，ma7 m7-bat見過in，伊ka7聽過e5代誌攏記記ti7頭殼內。Ti7教會，伊會恬恬坐ti7 hia注意人，關心別人。有一擺，我連續兩禮拜無去教會，hit下晡，阿母仔隨時to7拍電話來，問講：「你是按怎幾na7禮拜無來教會？」。
阿母仔是台南市人，出世ti7一個基督教家庭。細漢e5時bat ti7太平境教會讀主日學，老師是高俊明牧師e5母親。後來讀東門女學校，koh進入新樓女學校，to7是這時e5長榮女中，ti7 hit陣是真koan5 e5學歷。阿母仔自細漢to7開始讀羅馬字聖經，所以伊講羅馬字是伊e5本行。
	阿母仔e5先生是前屏東女中e5校長李志傳先生。李先生是一位音樂家，ti7莊永明e5「台灣紀事」第830頁有介紹李先生，講伊是「台灣新音樂」e5第二代音樂家，kap林進生、陳招治、陳泗治、呂泉生等人，攏是ti7教育崗位推廣音樂教育真有成就e5音樂家，ti7台灣e5新音樂史有佔一席e5地位。李先生bat組織過台北市e5「教師交響樂團」，ma7 bat領導「台北市立交響樂團」，伊有作真che7曲，上出名e5一首是蔡培火作詞e5「咱台灣」。阿母仔真愛唱這條歌，人若請伊唱，伊to7真歡喜na2唱，na2拍phok8仔，手koh na2比，真古錐。
	阿母仔有四男六女，有e5是醫生，有e5過去是老師，有e5食頭路，攏真有成就。in分散toa3 ti7台灣、日本、美國kap加拿大，大家攏真有孝。阿母仔tiaN7 tiaN7會ka7人講：「我e5 gin2-a2攏對我真好。阮大kiaN2 tak8禮拜攏會tui3日本kha3電話來kap我講話。」看會出伊是真滿足，真幸福。若是有人ka7伊講：「阿母仔，你真福氣，真好命。」，伊to7真歡喜講：「感謝上帝。」
	因為有堅強e5信仰，阿母仔真樂觀，伊講：「萬事攏交託主。」，所以無煩無惱，日子過了真快樂。伊每一日e5 khang-khoe3 to7是讀聖經，唱聖詩。每一頁聖經讀了後，伊to7會用筆giauh一leh做記號，表示讀過 。仝一頁e5聖經已經hou7伊giauh過 6、7擺ah。阿母仔對台灣e5情形ma7非常關心，伊tak8日攏會看電視新聞，注意時事。過去伊ma7 tiaN7 tiaN7讀「台灣公論報」kap「自立周報」，了解台灣e5代誌。
「台文通訊」是阿母仔每個月真期待愛beh讀e5刊物。有時仔伊若khah慢接著，伊會按呢問：「這期e5台文通訊是tang時會出來？」。伊因為年歲che7，目睭霧，所以攏ai3用ham3鏡，一字一字un-un仔讀。阿母仔也時常捐款hou7「台文通訊」，伊應該是「台文通訊」年紀上大e5讀者kap共同發行人。伊講：「咱m7 thang be7記得咱e5母語。做一個台灣人be7曉講台灣話，敢m7是真lau3-khui3？」。
阿母仔對台文e5關心kap支持，實在hou7人真感動，伊是咱大家e5好模樣。Ti7 chia beh特別祝伊身體健康，食百二！

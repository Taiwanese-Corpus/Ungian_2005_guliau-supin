生份人客		多城客

	舊年e5三月，阮tau來一位生份人客。這位人客真大扮，無受邀請to7家己chong5 chong5入來。
	Tu2開始e5時，阮感覺天房頂不時有khi-khi-khok8-khok8 ，m7知啥物teh走e5聲。有時a2氣著，giah8 chhoe5 a2向天房long3兩下a2，hit個聲to7無去。阮想大概是鳥a2走入來，並無特別去注意。
	按呢經過一個外月。一個拜六早起，外面土腳e5積雪已經溶了，後壁埕e5樹a2開始puh-iN2，鳥a2 ti7樹頂吱吱kiak8-kiak8，春天已經到lah。趁chiah-nih好e5天氣，出去外口行行，順續厝邊小khoa2巡巡看看leh。忽然間，發現厝尾頂有一片an5鉛phiaN2 hiau起來，可能to7是按呢才去hou7鳥a2走入來。
	阮e5厝頂真koan5，beh khit去頂頭無真簡單，阮koh無梯thang peh起lih，只好拜託一位朋友chah伊e5長梯來。阮先確定天房無koh有聲，鳥a2應該已經飛出去ah，才liau5-liau5-a2 peh起lih頂頭，ka7 hit片an5 phiaN2用鐵釘a2封ba7起來。就按呢解決一項代誌。
	Hit下晡，阮tui3外面shopping轉來，無意中koh聽著天房頂有pin-pin-pong7-pong7 e5聲。這擺e5聲ka2-na2比以前khah大聲，阮e5心情規個冷落去。阮e5樓頂有一個所在會tang3 khit起天房。我ka7入口e5蓋掀起來，peh起lih頂koan5 giah8手電四界照看mai7 leh。天房頂頭烏so5 so5，chhoe7規晡久chhoe7無啥物物件。雄雄ti7壁角邊，發現有一位生份人客ku ti7 hia。這位人客生著膨皮膨皮，腳倉有一條尾，目睭大大蕾，koh掠我金金看。我chhoah一tio5，原來是一隻大隻膨鼠（racoon）！
	慘啦！伊e5出口去hou7阮封起來！TaN beh按怎？！膨鼠e5嘴齒真利（lai7），阮e5厝是木造e5，伊若be7 tang3出去一定會烏白chong5，烏白ge3。Hit日koh tu2好是long weekend，是beh去to2位chhoe7人來ka7伊掠出去leh ？
	阮趕緊掀電話簿，chhoe7 pets control e5公司。電話kha3規點鐘，攏chhoe7無人會tang3來。阮愈kha3愈著急。好佳哉，最後chhoe7著一間公司，講兩點鐘後to7隨來。
	來e5人是一位二十幾歲e5少年家，叫做Tom。伊講，伊家己經營這間公司專門替人掠鼠、掠鳥已經有4、5冬ah，這cham7春天tu2到，生理特別好。看伊e5車頂家私頭tak8項有，ka2-na2是真有經驗e5款式。這個年冬若是有一個技術，不管是掠鼠、掠鳥，照常會tang3 than3錢生活。
	Tom peh起lih天房頂，一晡久了後才落來，講，頂頭除了大隻膨鼠以外猶有三隻膨鼠a2 kiaN2 。啥物？膨鼠a2 kiaN2 ？我聽了險gong5去，原來這位人客to7是走入來阮tau生後生！Tom講，hit隻膨鼠chong5來chong5去，掠be7 tioh8。 Tom去伊e5車裡theh8一個niau2鼠籠a2，koh peh起lih天房ka7 hit幾隻鼠a2 kiaN2 phang5落來，然後才koh khit 起choaN7藥a2消毒。
	TaN hit隻膨鼠beh按怎？Tom笑笑a2講：「免煩惱！我有辦法！」。Tom確實是掠鼠e5專家，有伊e5步數。伊giah8梯，peh起lih厝尾頂，ka7封tiau5 e5 hit片an5 phiaN2 hiau起來，然後裝一個機關，hou7膨鼠會tang3走出來，m7-koh be7 tang3 koh走入去。Koh來，伊ti7厝瓦頂頭釘一個紙箱a2，ka7膨鼠kiaN2 khng3 tiam3箱a2內底。 伊講按呢膨鼠若聽著鼠kiaN2吱吱叫e5聲，to7會走出來。
	隔轉日，阮e5猶太人厝邊Mitch透早to7來long3門，大聲細聲講：「不得了ouh！恁e5厝頂有一隻大隻racoon kap幾隻baby ！」，我問伊講：「敢有影？」。Hit隻膨鼠實在是真阿西，伊想講hit個紙箱a2真舒適是伊e5新厝，soah khut tiam3 hia無beh搬走。
	Hit早起，Tom轉來巡。伊peh起lih頂頭，用釣魚網a2，一網to7 ka7膨鼠網tiau5 leh。伊順著樓梯，theh8 hit個網a2，一chan3一chan3慢慢a2行落來。無想著，hit隻膨鼠siuN大隻，ti7網a2內底噴來噴去，網a2 e5竹koaiN siuN細枝，無一時a2 to7去hou7斷斷去。Hit隻膨鼠隨時bun3出來，走kah無影去。
	Tom雖然是掠鼠人，m7-koh有慈悲心。伊講，若是ka7鼠kiaN2 theh8走，按呢膨鼠轉來若chhoe7無gin2-a2，一定會真傷心。所以，伊koh peh起lih ka7紙箱a2 mouh落來，khng3 tiam3壁邊e5土腳，希望hit隻膨鼠會倒轉來ka7 gin2-a2 chhoa7走。伊講明a2 chai3伊會koh轉來看，若是鼠kiaN2猶ti7 hia，伊才會ka7 in掠走。
	隔轉日，阮出去外口e5時，已經to7無看著hit個紙箱a2 kap hia e5膨鼠kiaN2 ah。阮m7知hit隻膨鼠是m7是有koh轉來，阮無機會thang kap伊相辭講再會，m7-koh為著beh ka7這位人客請出去，阮無代無誌白白了三百外khou！

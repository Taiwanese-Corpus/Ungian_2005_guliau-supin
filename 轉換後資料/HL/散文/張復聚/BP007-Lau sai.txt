Lau3 sai2(Diarrhea）
張復聚
Ti7 先進國家，大人正常一工所pang3 e5 sai2是200g以下，水份就佔60％~85％；正常人pang3 -sai2大約是tui3 一工三 pai2到一禮拜三pai2,當然-- la，一koa2人一禮拜一pai2到一工七pai2 long2有。
Lau3-sai2 ti7 醫學e5 定義是：每日sai2 e5 量超過200 g，而且sai2 e5水份ma7 khah che7,ma7 pang3 khah che7 pai2。下面兩種情形ai3 kap lau3 -sai2分hou7清楚：(一)假lau3 -sai2:就是pang3 khah che7 pai2,A2-koh sai2 e5 量並無增加，親像直腸炎、甲狀腺機能過強，iah是腸神經無穩定(Irritable)；(二) sai2禁be7 tiau5(Fecal incontinence)： 就是sai2自動對糞口流--出來，he表示sai2 e5 水份siuN che7 ，iah 是糞口收縮控制無正常。
以生物學e5 觀點，lau3 -sai2、發燒kap ka -sau3,long2會sai2講是生物自我保護e5 手段。發燒會提高體內白血球e5 殺菌能力，ka -sau3表示beh ka7 肺管內e5 la-sam5清--出來，lau3 -sai2是beh ka7 腸a2 內e5 垃圾清掉。An2-ne lan2就知影講teh治療lau3 -sai2 e5 時，無應該趕緊ka7 止lau3 e5 原理--lou。
Lau3-sai2對lan2人有siaN2-mih敗害--無？免講ma7 知影有！Tai7 先，lau3 -sai2會hou7 lan2失去水份，lan2大人體重e5 60％~70％是水 (幼嬰koh khah che7 ) ，脫水siuN che7 會造成血壓降ke7 ，koh會shock (『休克』) 、死亡，khou -le2 -lah (cholera，『霍亂』) e5 患者就是an2 -ne死--e5 ！Lau3 -sai2 ma7 會引起鹽份(『鈉鉀離子』natrium,kalium e5 ion) e5 流失，致到體內電解質(鹽份)無夠，尾--a心臟kap神經系統運作be7 正常，產生心跳無規則、kiuh -kin等等e5 毛病，危害性命。
醫學上lan2會tang3 ka7 lau3 -sai2分做急性kap慢性。
急性lau3 -sai2普通是oe3 -- 來e5 ，就是有致病e5 生物入來lan2體內，像車輪a2 病毒(外形kai3成 KMT e5 mark )、像khou -le2 -lah菌、傷寒菌(salmonella)；ma7 可能是化學藥品，像抗生素、治癌e5 化學劑、心臟藥毛地黃、一般胃藥(有Mg--e  ) ，iah是一般止痛藥(NSAID)、降血油藥…等等，long2有可能。急性lau3 -sai2 e5 症頭有：peng2腹、吐、腹tou2 痛 kap  lau3 -sai2,sai2可能水水、kaN5 血，iah 是phiN7 -phiN7 (有腸a2 siuN5 e5 意思)；若是致病菌引起--e5 ，ma7 會發燒，急性lau3 -sai2對幼嬰a2 傷害特別大，ai3緊補充水份kap鹽份。
慢性lau3 -sai2普通long2會拖幾禮拜到幾個月，hoan7-se3 幾na7 年，大部份e5 原因是腸神經無穩定 ( Irritable bowel ) ，khah無大敗害，A2-koh有一部份e5 人需要詳細檢查。像有e5 人kian3 -pai2若lim牛奶就lau3 -sai2,che是i體內欠一種酵素(kaN3 -sou3 )，若開始e5 時lim-- koa2,以後tak8 工lim，慢慢增加，經過一禮拜就無問題-- a。有e5 人是生癌，像腰chhioh  (『胰臟』，A2-thang讀做『姨丈』)有生瘤，甲狀腺生癌，ma7 有人是因為腰chhioh機能無好，有e5 是腸a2 本身發炎，對食物過敏，有時AIDS ma7 會！當然放射線治療癌 ，ma7 會傷著腸，致使lau3 -sai2,m7 -chiah無hiah簡單就知影原因，che就khah費氣-- a！

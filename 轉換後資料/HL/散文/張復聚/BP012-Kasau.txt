Ka-sau3 (咳嗽)
張復聚
先生驚治嗽，塗水驚liah8 漏，總舖師驚食晝。世間三項phaiN2 剃頭，ka-sau3 排做頭。
Ka-sau3 e5 原因真che7，上根本--e5 是Sau3-kin(cough receptor)受刺激；Sau3-kin 主要toa3  ti7 呼吸系統（咽喉、肺管、細肺管、幼肺管kap 肺phok8-a2)，ma7 有toa3  ti7 食道kap 胃--e5。刺激分四種：
1.化學性--e5，像空氣--ni e5 硫化物(sulfur dioxide)、臭氧(ozone)、一氧化碳(carbon monoxide)、鉛(lead)，也就是工廠kap 汽機車放--出來e5「臭屁」--la！
2. 溫度變化，siuN koaN5、siuN 熱。
3. 物理性--e5，肺管內iah 是肺管外有血筋瘤、生癌e5 時，會teh 著肺管。
4. 發炎，像K.M.（感冒）、肺管炎、肺癆。
這四種原因，有koa2  重疊e5 所在，有e5 嗽，原因ma7 m7-taN7 kan-taN 一種nia5。
Lan2 long2 知影he-ku 喘(bronchial asthma)『氣喘』e5 人eng2-eng2 long2 會嗽，ma7 會喘，m7-koh 有一種號做Cough asthma e5 病，患者kan-taN 會嗽，be7 喘。
Lan2 teh 嗽e5 時，ai3 考慮幾點：
1. 急性iah 慢性？
2. 有發燒--無？會hiuhN8--be7？
3. 有痰--無？若有，siaN2 款痰？
4. 有特殊病況--無？（同性性關係？食薰？環境因素？注mou5-hui？）
急性e5 ka-sau3 普通long2 是K.M.，若無就是肺炎；若肺炎，一定有發燒，而且會燒到40 度C. hia。若ka-sau3 koh 嚨喉會疼、sau 聲，he 就是咽喉肺管炎；Iah 若鼻a2 過敏--e5，鼻水倒流（to2 ti7 眠床e5 時）ma7 會引起ka-sau3，這款嗽是慢性--e5、久長--e5(鼻a2 過敏是醫be7 離療--e5)。
有一款嗽，嗽聲像狗leh 吠，破chhe3 破chhe3，台語我ka7 號做「破chhe3 嗽」(barking cough)，若兩三歲e5 細漢gin2-a2 有這款症頭，chiok phaiN2-khang，ai3 緊送去入院做呼吸補助治療（插一條管入去肺管內），若無，發炎siuN 嚴重會ka7 肺管that掉--去，有可能幾點鐘內一命烏有--去，這種病叫做Croup『哮喘』。
時間ma7 ai3 考慮，暝--時khah gau5 嗽，可能是鼻水倒流，ma7 可能是心臟衰弱，to2 ti7 眠床khah 會嗽 ，peh 起來坐--le 就khah be7。
我bat tu2 過一個嗽chiok 久long2 be7 好--e5，尾--a 為著胃cho-thiaN3 去做胃鏡，發現胃潰瘍，食胃藥a2 ka7 胃醫好，嗽也就好--去a。Che 就是講胃--ni ma7 有sau3-kin。
檢查痰ma7 真要緊，痰真che7、味臭臭、黃gim3-gim3，可能是肺管擴大破--去，可能是肺eng(lung abscess)；痰有血絲koh 生波，可能是心臟無力引起肺積水   (   pulmonary
edema)；痰chiok che7 chiok che7，像lo5-liam5-noa7，可能是肺癌。
身體檢查ma7 ai3 注意，嗽chiok 久，有時發燒，人san2--去，ai3 想著肺癆；肺部聽診有水phok8-a2 聲，表示肺部內底有水，可能是肺炎，ma7 可能是心臟衰弱引起肺積水 ；若喘氣會hiuhN8，當然是he-ku。
Soa3--落去是hip 電光片、痰e5 檢查（用Khian-bi-khiou2『顯微鏡』）kap 細菌培養，若準肺癌，可能ti7 痰看會著癌細胞；若he-ku 喘，ma7 會tang3 ti7 痰--ni 看著酸性e5 白血球(eosinophil)；若是細菌引起e5 肺管炎iah 肺炎，ma7 看會著細菌kap 白血球e5 死體ti7 痰--ni。Koh 來，會sai2 做肺功能e5 測驗，若『慢性阻塞性肺病』（肺管擴大、he-ku 喘、慢性肺管炎）e5 人，吸氣e5 功能是be7-bai2，m7-koh pun5 氣就chiok bai2，ma7 有肺管鏡會tang3 long 入去肺管，用目chiu 直接看有生siaN2 phaiN2 物--無，若有giau5 疑，ma7 會tang3挾一te3 組織起來做病理切片檢查，上尾步，koh 有超音波kap 核子醫學e5 檢查，an2-ni，就chhoe7 有嗽e5 病因。
上尾，lan2 來講「食薰嗽」。薰若食久，肺管一定會發炎，免講ma7 會嗽，這款嗽，見若suh 薰就khah 會嗽，無食薰就khah be7。無siaN2 痰，若有，ma7 像lo5-liam5-noa7 iah 是白波a2 noa7  an2-ni。Be7 發燒，人ma7 be7 siau-san2-loh8-bah，che 就是食薰嗽！
Ah，食薰「kai2」bai2--le！

欠血（貧血）
張復聚
欠血e5 意思是血無夠giah8。血是siaN2-mih？就是lan2 肉破空e5 時流--出來hit款紅紅e5 流體。
血有幾種成分？醫學上ka7 血分做水kap 粒兩部分來討論，水（血漿）e5 部分佔 55 ％，內底有水分、鹽分（鈉、鉀、鈣……）、營養分（葡萄糖、氨基酸、脂肪、膽 固醇、Bitabin『維他命』）、Horubong『賀爾蒙』，kap 抗體、補體等等；粒（血球）e5 部分佔45 ％，有紅血球（Red blood cell，RBC）、白血球（WBC）kap 小血球『血小板』。RBC 負責ka7 sang3-sou3『氧氣』送去各組織、細胞，hou7 in 進行新陳代謝thang 用，講khah 清楚--le，sang3-sou3 是RBC 內底e5 血紅素（Hemoglobin，Hb ）所chah--來e5;WBC 是lan2 e5 軍隊，負責消滅外來e5 侵略者，像細菌kap 病毒；小血球kap kian 血因素負責lan2 皮肉破空e5 時做止血e5 khang-khoe3。
若照an2-ni 講，欠血m7 就是所有e5 成方long2 無夠？無--lou！Lan2 人若欠用錢 ，long2 ma7 是欠hit ho7 大張--e5,na2 有人講欠銀角a2--la。Kang7 款理由，lan2 講欠血（Anemia）就是RBC 無夠e5 意思，RBC e5 機能是由Hb 來執行--e5,就是an2- ni，醫學上就用Hb e5 kho2-am2 度『濃度』來表示欠血e5 輕重，一般大人Hb e5 kho2 度是100cc e5 血內有Hb 12g 以上，照定義來講，若欠到10 ％以上就算有欠血--a。
欠血e5 時有siaN2 症頭？輕度e5 欠血lan2 iau2-be7 感覺有siaN2 ko3-iuN7，che是lan2 e5 心臟血管系統會做一koa2-a2 調整，tu2 開始，心臟會加跳khah 緊，特別是ti7 lan2 出力作sit、peh 山、peh 樓梯……e5 時。Ti7 lan2 平常無做khah 食力e5 tai7-chi3 e5 時，iau2 be7 感覺有siaN2 ko3-iuN7，等到欠血愈來愈嚴重，koh若Hb lak 到7.5 ％／100cc 以下，就不sam2 時long2 會感覺心肝頭phit8-phok8-chhai2,這個sun7 nia5(si5-chun7 nia5)，lan2 m7-taN7 會抱心，ma7 加真gau5 ia3-sian7、無力，有時koh 會頭眩目暗，會gong5、頭疼，koh 耳空鬼a2 ki-ki 叫、long3-long3 叫，精神phaiN2 集中，暗時phaiN2 khun3,面色白sut-sut，有e5 會畏koaN5，cha-bou2--e5 月事be7 順，產道烏白出血，男性會khah 無cha-pou 氣慨（English 是Impotence，台語我ka7 號做Imphouh），講--是an2-ni，m7-koh 我ma7 tu2 過一個，i e5 Hb kan-taN chhun 4g／100cc（正常人e5 1／3），iau2-koh 有chai5-tiau7 ka-ti7 坐公車來病院！An2-ni 你就thang 知lan2 人調整kap 適應e5 能力有joa7  強！
是an2-choaN2 na2 會欠血？人na2 會欠錢用？我想若m7 是siuN gau5 khai 就是khah han-ban7 than3。欠血--e5 ma7 相siang7,lan2 ai3 知紅血球i 一世「球」e5 時間ma7 chiah 120 日nia5,也就是講lan2 體內tak8 日long2 有1／120 e5 RBC 會死--去，同時lan2 e5 骨chhoe2『髓』（製造RBC e5 工廠）ma7 一工long2 ai3 生產1／120  e5 RBC 來補，chiah be7 欠血。RBC ui3 骨chhoe2 出世了後，ai3 koh 過幾na7 pai2 e5 tng2-sin kap 成長，koh 有Bitabin B12 kap 葉酸（Folic acid）e5 幫贊，chiah會tang3 變做成熟、有lou7 用e5 RBC，thang 好送來lan2 血管內做khang-khoe3。這中間，骨chhoe2 製造RBC e5 速度koh ai3 受紅血球催生素（Erythropoietin，Epo） e5 管制，Epo e5 分泌由腰子（Kidney）控制；Iau2 有，RBC 內e5 Hb ma7 需要鐵質chiah 會sai2--得；RBC 食老，細胞膜會變khah 脆，經過脾臟e5 時，膜a2 會破--去，an2-ni RBC 就「gian7-gian7 be7 siau-kian7」，死--去a。
這個sun7 nia5,lan2 thang ui3 兩方面來講欠血e5 原因：
 1.生產不足－－就是工廠kap 原料e5 問題。骨chhoe2 去hou7 放射線傷--著（核能發電廠e5 危險性之一）、藥物、殺蟲劑，骨chhoe2 本身生癌、纖維化、老化，long2有可能造成欠血，無胃e5 人（開刀切掉）體內欠缺B12 結合素（Intrinsic factor），致使B12 無法tou7 吸收；腸a2 有問題e5 人，葉酸、B12 kap 其他Bitabin B 群e5吸收long2 bai2,hou7 RBC 出世了後be7 tang3 成熟，soah 變做m7-chiaN5-gin2-a2,夭壽早死。
2. SiuN gau5 khai－－胃、十二指腸潰瘍e5 人，tiaN7-tiaN7 會出血，大量出血e5時，放屎會烏烏、黏黏，koh 臭臊臭臊，像taN2-ma2-ka（打馬膠），che tak8-e5 long2 知，m7-koh 若chio2 量出血，lan2 「凡眼」看be7 出--來，年久月深會欠血。Cha-bou2人月經過多，ma7 會造成欠血。Chia--e5 就是欠血e5 基本原因。
 Kiam2 有人血siuN che7？Kiam2 有人錢siuN che7？Long2 有，後日a2 chiah koh 講。
Lan2 chia si7 Hau-siau5 Kong2-po3-tian7-tai5,i2-siong7 e5 chiat-bok8 iu5 Kong2-long2-bo5-iaN2-bo5-chiah Che3-ioh8-kong-si sou2 the5-kiong2,M7-chiaN5-kau5 I-seng chu2-chhi5。Hoan-geng5 an3-si5 siu-thiaN。Chai3-hoe7！

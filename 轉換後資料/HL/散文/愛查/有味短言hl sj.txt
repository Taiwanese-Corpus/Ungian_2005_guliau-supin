頭序Chiah e5短言是tui3 濟濟新聞報拾來翻譯。向望看chiah e5實事會做家己e5勉勵，koh會勉勵別人。
目錄								
我e5心魂著o-lo2主				1無m7嫌							2李先生嗎哪					2討一隻細隻狗					4無風來						4第一大e5阻礙					5人e5勢力親像汞				6m7是beh賣--e5					6做真實e5人						7得著赦免e5情形				8若m7是hou7 我看見釘e5跡，我的確m7信	9危險e5良心	10新活命	11你是玻璃櫥抑 m7 是？	12伊所失落--e5	12thang驚e5問	13好年冬	14咱teh相爭拭腳e5巾抑無？	15有用意e5比較	16散hiong人獻錢抑m7免	17Thai5人e5人會得著救boe7?	18第一要緊e5消息	22安西毛e5順趁	23逐項便，只有無救生船	24痛疼開門	25久長e5痛	25咱ti7 佗落？	26代表	27還所欠--e5	27船主看見	28大學e5校長	29甚物各樣	30聖經佮雞卵	31抵好大	31福音e5權力	32Boe7分得	33所欠用無tang5	34著大聲au5叫e5時	35欠用你做路	36知足感恩	37天父e5業	38Boe7記得傳道先生	38上帝佮懸山e5關係	39人怎樣才做流民	40你有加添吞忍抑無？	41為著主e5宣教師	41無別項法度	43疼e5力	44無論青瞑無青瞑攏著hou7主chhoa7路	44律師e5 gong5-ngiah8	45失落逐項e5時	46你用甚物法度？	47啥事常常傳耶穌？	47戴德生e5老母	48七歲e5時	50比醫好乃縵較重要--e5	51Gau5揀	52著受請才thang去抑m7是？	52入教e5要緊	53咱有hou7門徒ka7咱刺激抑無？	55Thai5人--e5問牧師	55受摸來得救	56問題	57安慰失落細子e5父母e5心 	59祈禱文	60上帝ti7天	60著背十架	61倒來家	62 
「我e5心魂著 o-lo2主」（詩103：1）人講有一擺，有一位音樂家真出名e5先生，佮真濟奏樂e5,吟詩e5,teh第先練習。Tng in吟詩，風琴佮鼓佮逐種e5樂器e5聲真大e5時，中間有一個坐ti7 後壁角teh 歕 pit-ko-lo5(細細e5 tat8仔)e5,心內想講：「我mih-sai2 an2-ni做？Ti7 chiah-nih大聲e5內面加我一e5細細e5 tat仔聲是無甚物意思。」所以伊就停teh。忽然指揮員舉伊e5手叫大家攏停。hit時伊就問，「Pit-ko-lo5 ti7 佗落？」真敏捷伶俐e5耳孔會liam5-piN聽出細細e5 tat8仔聲無歕伊e5調，也煞連累著歸陣e5音樂。我e5心魂ah！著盡你e5力做你e5分。你雖然是小可，hou7人看boe7出，iau2-ku2上帝teh尋你看有o-lo2伊抑無？伊teh細膩聽你e5聲。伊e5大宇宙e5音樂，因為你e5感謝伊，成做較豐富，較好聽。「我e5心魂著o-lo2主。」
無m7嫌「以色列人嫌摩西」（出16：2）Hek-jin5夫人是第一gau5嫌e5人，無論甚物物，抑是甚物人，伊m7-bat無嫌。路尾有一位牧師，伊想著有一項代誌是hit個婦人人無thang koh嫌甚物e5。所以伊ti7街路裡抵著這e5婦人人e5時，就笑笑ka7伊講：「ah！你這擺的確真歡喜，因為我聽見人講你這擺e5蕃薯是第一好。收成真濟。」這個婦人人就ka7伊直直看，應伊講：「無到真歹，總是無歹番薯thang飼豬。」
李先生嗎哪李先生是一個真老 koh 散hiong e5基督徒。伊e5*隔-pak兄弟是一個和尚。伊逐擺提麵包佮物來hou7李先生e5時，李先生就講：「Che是我e5天父e5恩惠。」因為伊知he是天父備辦--e5。Hit 個和尚真受氣伊講：「若m7是我hou7 你食物，上帝的確boe7照顧你無枵餓。」伊應講：「食物是你hou7我，he是上帝hou7你有hit號心e5。」Hit 個和尚講，「好，我且離開你，看你後來怎樣。」幾若日後，李先生攏無物thang食，總是ti7伊teh祈禱e5時，ti7庭裡有烏鴉e5聲。幾若隻烏鴉teh相扑，ka-落一塊豬肉佮一塊麵包。到teh煮hit塊肉e5時，hit 個和尚入來講：「你e5 天父有hou7你食物抑無？」Hit陣伊看見hit塊肉，伊憨ngiah8講，「你對佗落得-著hit塊肉啊？」伊講，「我e5天父寄來e5。」對hit時hit 個和尚真愛問詳細來bat上帝。以後伊悔改續成做傳道師，ti7義和團戰爭e5時，伊受thai5死。
討一隻細隻狗「主我愛得-著看見。」（路18：41）多馬先生一擺teh對伊細朋友講，論耶穌醫好青瞑巴底買e5事。講了就問伊：「設使你青瞑，你beh對耶穌討甚物？」伊應講：「我beh對伊討一隻細隻狗仔掛鏈仔，thangchhoa7我行。」M7知咱有偌濟擺親像hit款求狗，無求目光？Che是對信主無深。
無風來「主，教示阮祈禱。」（路11：1）我的兄弟ka7我講，伊bat破病真傷重，到較好e5時，伊tiam3-ti7山裡teh調養伊e5身軀。Ti7 hia有一個湖，有一日伊坐ti7船仔--nih。hit時風起，船就順順行，忽然風靜，船也停。伊軟弱無力thang ko3到岸裡，伊就求主hou7風koh起。伊e5厝邊看見這個事，才將伊e5船縛 ti7家己e5,後來ko3倚岸。Che就是主有聽伊e5 祈禱。伊所愛e5是到岸裡，伊煞教示主著用甚物法度。總--是主無用伊所教示的法度。主是用hite5厝邊去拖伊e5 船，an2-ni有成伊e5所愛，無照伊家己所求起風。
第一大的阻礙「我感謝你，因為我無親像別人。」（路18：10）驕傲是靈性進步e5大阻礙。哈里抵仔做牧師e5時，有佮一個 gau5犁田e5議論道理。一日in所討論e5是「甚物是靈性e5進步佮快樂e5 that礙。」哈里牧師講：「的確是m7認家己e5歹。」作田--e5講：「第一困難--e5,就是咱愛講家己e5 好。」
人e5勢力親像汞*「M7-thang hou7 lin2 e5好受人毀謗。」（羅14：16）一擺ti7華盛頓某個工場內，有一個細細e5管貯1/2000兩e5汞。Chiah e5汞忽然ka落ti7地板--nih，散散--去，用刡仔ka7伊刡--起--來，koh用幾若款e5藥水洗地板，向望thang得著其餘--e5,總是無論洗偌濟擺，iau2-si7有汞ti7地板--nih，每洗一擺，就有thang得著四百箍銀e5汞。	路尾一個做木e5來削地板。到三年後所削e5片用火燒，偆 hiah e5汞無燒去。	人所影響--e5,無論好抑是歹，攏是boe7會消無--e5。
M7-是beh賣e5「無he7 that礙物ti7兄弟e5 路」	       （羅14：13）有一人名叫Oe7-na2,是一個棍球專家，有名聲e5人。人講一擺有一間做菸公司，請伊著應允in將伊e5像印ti7菸仔頂。Oe7-na2直直拒絕。菸公司e5一人真奇怪，koh thiam2-罵 伊講：「恁做球員--e5,敢m7是第一愛錢--e5 mah？」棍球員真受氣應講：「我的確無隨便愛錢。設使我用我e5像佮名印ti7菸仔頂，結果hou7真濟囡仔愛食菸，我就敢講，無論你hou7我偌-濟錢，我也無beh做這號事。」
做真實e5人「 M7-thang敗壞伊‧‧‧因為基督替伊死。」（羅14：15）	有一個做酒--e5人，真好額。因為伊e5好額，後--來ti7政府e5內面有得著真懸e5地位。　伊有一張手插ti7伊e5外衫e5袋仔內e5像，kui3 ti7 hit個城e5公廳。有一日，有一個散hiong e5婦人人看伊。人問伊：「He是一張真sui2 e5像抑m7是？」伊應講：「功夫是夠額好，koh較好，iau2-si7著將伊e5手畫 ti7我e5丈夫e5袋仔內，（伊e5丈夫是買酒e5人）an2-ni就會抵抵親像伊e5本人。」意思是伊對賣酒來得著錢。伊家己得著錢，總--是別人受著酒e5 害。
得著赦免e5情形「伊叫我解放受掠e5人。」（路4：19）  Ti7 1899年，美國某省長去到Khian-lam5城，hit日抵抵是感恩日。伊聽見人講Mu2-ti21先生ti7監內teh講道理，就將一張赦罪單，寄伊hou7監內一個婦人人。這個婦人人本著受關十年久，這時是抵關三年久na7-tiaN7。Mu2-ti2先生真歡喜hou7伊交代。  Ti7伊抵beh講煞 e5時，伊就宣佈講，ti7 in中間e5一人，tehbeh受赦免，有一張e5憑據ti7手裡。  伊借這個beh來講明上帝e5赦免人。總是後來伊看出ti7 hiah-nih緊張e5情形，伊boe7使得koh直直講落去。  伊就叫hit個beh受赦免e5婦人人e5名，教伊進前來受省長所送感恩日e5禮物。婦人人躊躇tiap8仔久，後來au5叫一聲，也哭，也笑，煞跋倒。伊koh起--來，koh再拔倒ti7顧犯人--e5 e5 腳。  Mu2-ti2先生看這號勢面只有thang簡簡講上帝赦免罪過e5福氣。  路尾先生講：「設使人會明白得著赦罪，得著釋放e5恩典，人也會歡喜到擋boe7 tiau5。」「若m7是hou7我看見釘e5跡，我的確m7信。」（約翰20：25）  世間人攏teh看hiah e5接受基督e5人，叫伊e5名e5人，穿基督 e5人有將基督顯明ti7世間抑無？世間逐所在攏teh講：「若無hou7 我看見釘e5跡，我的確m7信。」  設使咱e5程度無比世間人較懸，咱e5道德標準無比in 較懸，koh咱e5辦事也無比in較好，世間人beh怎樣信咱，koh進一步，世間人beh僥疑咱所代表e5 基督。
危險e5良心「熱心」（行22：3）亞歷山大bat講，「當良心得著上帝e5光照e5時，thang講是一個真高尚e3權勢，總是當咱teh愚憨，犯罪抑是做過頭e5事e5時，這款e5權力beh hou7咱對敵基督。」  Bat有印度人對英國e5執政官講：「阮e5良心教阮若丈夫死，婦人人著燒ti7燒身屍e5柴堆裡。」英國官應講：「Lin2若an2-ni做，阮e5良心教阮著將lin2吊死。」
新活命「主，我著怎樣做？」（行22：10）  路得是某所在e5大科學家，一擺伊提一chang5樹，這chang5樹真反常，後--來變到真歹看，koh有毒。總--是經過這位科學家，用法度ka7伊換新，伊攏總e5舊習慣tui3 an2-ni無去，伊e5能力liam5-piN有新e5發展，koh成做一chang5可愛會結實e5樹。  人會用法術去做hit款e5奇事，將樹e5舊習慣除去hou7伊變做sui2 koh會結實。何況上帝敢 boe7做出奇e5事，hou7一個人離開舊e5習慣，koh重創造伊做一個正直成聖e5人mah？
你是玻璃櫥抑m7是？「上帝分別我，歡喜用伊e5子指示我。」（加拉太1：15，16）  Ti7店內較常有玻璃櫥排--teh，目的就是將所beh賣e5物排ti7內面，hou7人thang看。  上帝現時beh將基督顯明ti7人，beh吸引人來得著基督，就是第先揀選一部分e5人來做玻璃櫥。
伊所失落--e5「我看萬事做有損害，因為我掠認識耶穌做第一好--e5。」（腓3：8）  有一個老婦人人無夠真好額。伊到真晚才來做基督徒。一日伊佮伊e5查某孫ti7城nihe5街路teh行，一個乞食來將家己e5事講hou7 in聽。老婦人人聽了憐憫伊，tui3袋仔提出半箍銀hou7伊。  Koh行無偌遠，koh有一個婦仁人teh聽候in憐憫--伊，伊也hiat一箍銀ti7伊e5袋仔。  伊e5孫看伊an2-ni做就講：「阿媽，你tui3做基督徒以後，有失落真濟，有影--無？」伊應講：「有影，我有失落我e5急性、批評別人、拍損時 去求無意思e5快樂，我也有失落貪心佮顧己心，我實在失落真濟。」
Thang驚e5問「少種少收。」（林後9：6）  某家ti7禮拜日早起tui3禮拜堂倒來了後，老父就批評ti7早起所講e5經題；查某子就批評吟詩班所吟e5真歹；老母講彈琴e5人e5毛病。  In an2-ni teh批評，忽然細漢囡仔講：「阿爸，咱所toe5 e5,只有一、二lui na7-tiaN7，自然所聽--e5是boe7滿咱e5意，你有想an2-ni抑無？」
好年冬「掖濟--e5,收成也濟。」（林後9：6）  濟濟年前，有一個少年美國人，旅行ti7美國e5某省。  一擺日已經落山，伊到一個作田人e5厝，請in hit下昏hou7伊歇ti7 hia ，in真歡喜接納伊。  抵抵hit時koh有一人佮伊e5婦人人來，也請in hou7 in兩人歇。  這個人有患著肺勞病，伊是teh beh去某e5山頂調養身軀，伊所toa3--e5只有四箍銀夠額thang做路費na7-tiaN7。  頭一個來e5少年人，看見in來，就講伊甘願用家己所beh用e5房佮床讓houin7兩人，伊家己beh睏ti7精牲e5廄，抑是塗腳。  隔早起，hit個患著肺勞e5人teh beh起身，主人提一百箍銀hou7伊thang用，若以後無thang還，也m7使煩惱。  隔二十年，hit個頭一個少年人，決斷beh koh來探以前好款待伊e5主人iau2 ti7-teh抑無？  後--來伊有chhe7著伊，同時koh一個也來，講伊家己就是20年前受主人好款待e5人客，hou7 in不只奇怪。  伊有抵抵聽見人講，這個作田人有失落伊e5錢，抵抵真艱苦。所以伊即時來ka7伊講：「我欠用e5時，你有hou7我一百箍，這陣我beh一百倍hou7你。」
咱teh相爭拭腳e5巾抑無？「家己卑微--e5,beh得著升高。」（路18：14）  一個少年e5牧師，一日teh演講，伊e5經題是：「基督洗學生e5腳。」Ti半中堂伊有講一句講：「朋友ah！咱ti7教會e5內面，攏teh相爭做頭，相爭高e5地位，總是真少人有teh相爭洗腳e5巾。」  Che就是講真少人甘願為著基督來成做第一路尾，第一低，第一微細--e5。
有用意e5比較「這個人有深e5信，佮hou7聖神充滿。」（行6：5）  你若是一個罪人，你beh用甚物人佮你比較？你敢 m7是將hiah e5無照道理e5會友佮你比較mah？若是an2-ni，就是若親像一個矮人，將癮痀e5佮伊家己比較講：「我無比這個癮痀e5較細漢。」你啥事m7佮一個完全e5人比較？  教會內有偌濟熱心e5基督徒你怎樣m7去佮in比較？你若佮in比較，in beh若親像一隻大象，你beh親像一隻掠老鼠e5獵狗。    
散hiong人獻錢抑m7免？「馬其頓人」（林後9：4）  馬其頓人ti7極散hiong e5時，猶原甘願獻錢。  真濟間禮拜堂，為著beh幫助亞非利加佮南亞美利加e5傳道事業有出三萬箍。  有一間細細e5禮拜堂，in e5會友為著地hoaN7 崩去，in e5財產差不多攏有失落。總是in有寄一張209箍e5銀chek8 來獻。  Hit個公會e5教士為著收ine5錢續受責備，講伊無良心敢收hiah-nih艱苦e5人e5錢。Hit個教士應講：「主敢有對hit個守寡人講著將伊所獻e5一厘tui3庫房提倒轉嗎？」
Thai5人e5人會得著救boe7?「福音是上帝e5權能，beh救攏總信e5人。」（羅1：16）  一下昏ti7俄羅斯e5某大城，有一間大廳，人坐滿滿。其中有一個某大學e5校長，坐ti7頭前e5椅條。伊直直四界看表示真驕傲。聚會e5人是作田人、做工人、共產黨，總是也有尊貴e5人。  Ti7傳道師演說明白e5時，有一個烏面人，坐ti7後面，聽到目珠真大蕊，peh起來講：「看！我e5面才烏，其實我e5心內iau2 koh較烏。Ti7咱iau2-be7換政府e5時，我有掛鐵鍊8年久，ti7西伯利亞。我tui3少年就是一個大e5罪人，thai5死人e5人。到咱換政府e5時，我有受thau2放。我一個倒來俄羅斯，就做共產黨，我koh再做我所愛做e5,koh thai5人，所害死e5生命比坐ti7這內面e5人較濟。」伊liam5 piN仆ti7塗腳大哭。  傳道師問伊講伊有bat基督e5福音抑m7-bat？伊講：「M7-bat，我chhau3-kham2入來chia，才頭擺聽見。真像我這款e5人會赦免得抑boe7?」  這個人有得著赦免，伊變做真平安，伊e5歡喜顯出ti7面nih。這時伊想，伊boe7堪得坐ti7別人e5身邊，beh坐ti7塗腳，總是先生勸伊著坐ti7椅nih。  Hit個大學e5校長真受氣出去，總--是過十五分鐘，伊koh倒轉來，拭頭額e5汗，後來講：「傳道先生，我著怎樣做？我有反對上帝，講宇宙內無上帝，我佮福音完全無干涉。」  傳道師講：「有一個真簡單e5法度，就是你若知koh認你e5罪，家己謙卑ti7上帝e5面前，親像hit個thai5人--e5抵抵所做--e5,就耶穌e5血beh洗除你一切e5罪，無別條路。」  伊講：「你講e5真好，iau2-ku2你知我是一個有學問e5人，的確無犯著thai5人e5罪。有影我是有學問e5人，我25年久ti7某大學教冊，受真大e5尊敬。我承認ti7這二十五年久e5內面，我真出力主張無上帝，我25年久料理這間學堂，每年有1000人做我e5學生，我攏對 in 干證宇宙無上帝，也無天堂地獄。這個結果真正驚--人，in為革命以後，我抵著真濟學生，做種種不法e5事。我所犯e5罪，iau2比這個thai5人--e5較重，因為我有種毒ti7 in e5心，害in e5靈魂，hou7 in變做thai5人--e5,in現時攏teh做歹e5工。這個人只有本身thai5人，總--是我有連累濟濟人hou7 in thai5人。伊悔改就以前e5事thang調直，總是我攏無法thang補救，也無法得thang取消以前e5行動。若設使上帝赦免我e5罪，我所做e5工，亦猶原親像驚惶，合死e5火直直tou7 。親像我這號人thai2-tho2有法度thang拯救？」  伊講煞an3頭，嘴phoe2攏是目屎，用手ng面。先生讀耶穌招呼罪人e5話真大聲，伊liam5-piN koh peh起來講：「俄羅斯變到這款，實在是tui3阮，阮拒絕上帝，所以會發生這號不幸e5事。阮有搶人e5良心，也有hou7俄羅斯peng2倒吊。替我祈禱！」攏總e5人攏流目屎。後--來伊koh起來祈禱講：「上帝ah！設使你是真--e5,求你顯明ti7我！若肯憐憫我，求你今仔日hou7我知！赦免我攏總e5罪。」  Hit下昏，時間傷短，無逐人有機會thang講in e5過失。  Hit時這個主禮抱hit個 thai5人--e5,兩人歡喜到流目屎。  隔下昏，伊koh toa3歸班e5畢業生相佮--來，hou7 in坐ti7頭前條。Hit下昏in有7人，聽ine5先生--e5,找著上帝。
第一要緊e5消息「伊得著看見。」（行9：18）  某個先生愛試驗伊e5學生e5對ti7當時e5普thang常識，就問in講：「Ti7頂禮拜e5中間有甚物第一要緊e5消息？」一個細漢囡仔緊緊舉起手，伊攏無僥疑真迫切講：「先生，我知。」先生講：「好，學生你thang講。」囝仔真得意講：「先生，我的老父已經反悔得著救lah。」  當時先生an2-ni問，kiam2-chhai2有人beh應講，甚物所在hou7火燒，損失幾若百萬，甚物所在hou7水淹，抑是地震，抑是甚物別項。總是這個囝仔會曉得甚物是第一要緊，伊知人e5靈魂是比世間逐項較貴重。
安西毛e5順趁  一擺我抵beh去ti7南美洲，瓜地馬拉。保先生請我對幾若位信主e5印地安人講論救人e5法度。  一個老人名叫安西毛，坐ti7後壁e5第4條，我越過去ka7伊講：「安西毛，請你ka7我講，你今年內引chhoa7偌濟人來bat耶穌。」（Hit時是2月12日）老人e5面chhih--落去講：「Ah！先生，真少。」我問講：「偌濟，請ka7我講。」伊應講：「只有30。」  Hit年e5 7月初，我接著安西毛e5批，批內列144個人名，就是安西毛ti77月以前所引chhoa7來歸主e5人。  Thang講ti7教會做工--e5罕得有親像an2-ni-- e5,也thang講一世人做救人e5工--e5,安西毛是第一好e5一個。
逐項便，只有無救生船「我無違keh8 天會顯現。」（行26：19）  Ti Oe7-li2-su e5海邊，有一個細細e5鄉社，hia e5水路是第一危險--e5,真濟生命有犧牲ti7-hia。因為an2-ni，hit鄉社e5人就想著有救生船。  In頭一步，就是起一座厝，起明白e5時，錢已經了，無koh有錢thang造救生船。厝起到真好勢，油漆也真sui2,逐項攏便，可惜無救生船。  偌濟e5青年人是親像an2-ni，in有好e5見識、有好e5主義、有好e5宗旨，可惜in所做e5結局攏無救生e5功作 。 疼痛開門「伊幫助我」（提前1：12）  Bat有一個細漢查某囡仔，真愛合in老父相佮講話。  一日，老父ti7家己e5讀冊房，查某子愛找伊，就上去樓頂，看見門關teh，就用手nih8 門leng ，總是手傷細，所以也無夠額力thang轉。後來門leng轉，門開，伊真歡喜，走入去講：「Heh!阿爸，我家己開這個們。」伊攏m7知，伊teh開boe7開e5時，伊e5老父聽見，就tui3椅nih靜靜peh--起來tui3內面替伊開。  上帝抵抵親像hit個老父，伊會做咱人所boe7做--e5。  「基督賞賜我氣力，我才會做攏總e5事。」
久長e5疼「伊疼惜家己e5人…..伊疼in到路尾。」（約翰13：1）  敏妮合波思出來花園nihbeh送in老父起身去旅行。  當老父beh騎馬e5時，小波思叫講：「爸爸，請，再會，我疼你到親像你beh去e5 90哩hiah長。」敏妮也出伊溫柔e5聲講：「親愛e5爸爸，請，再會，你永永無beh騎到我e5疼e5路尾。」（意思是我疼你無窮盡。）
咱ti7佗落？「伊疼惜家己e5人…..伊疼in到路尾。」（約翰13：1）  一擺一個細漢囡仔teh企ti7山頂，伊e5手hou7伊e5老父牽--teh。老父對伊講論上帝無限量e5疼。伊指北、指南、指東、指西，koh指山合山谷，後--來koh指天邊講：「我e5子約翰 ah！上帝e5疼就是hiah大。」囡仔目珠金金真歡喜，就應講：「老父，an2-ni咱所tiam3e所在就是ti7上帝無限量e5疼e5 中央，咱是偌穩當ah！」代表「神e5人」（列下 4：22）  我有一個朋友，bat受美國政府派做去外國e5代表。  去無偌久，伊有倒來，我問伊講：「你啥事倒--來？」伊應講：「因為我m7愛koh擔當hit款e5責承lah。」我問：「He是怎樣？」伊講：「我無論去甚物所在，hia e5百姓直直看我，koh叫我『Uncle Sam』。（意思是指美國）連我只有teh lim水na7-tiaN7，in也圍teh看，講是美國款e5 lim水。所以我m7愛koh擔hit號責承。」  咱做上帝e5子是抵抵親像an2-ni，世間人beh直直看咱，直直議論咱。In無beh注意咱所吟e5詩、咱e5祈禱，抑是咱e5信條。In第一注意--e5,就是咱e5行做。還所欠--e5「伊應講：『攏平安。』」（列王下4：26）    Ti7吐瀉症流行e5時，一個老母ti7一日內失落去2個子。Hit下昏，伊e5丈夫tui3別位倒來，伊e5某愛備辦伊e5心，所以ka7伊講：「有一個朋友借我寶貝e5物，現時伊beh討倒轉，我著怎樣做？」丈夫講：「著攏還伊。」婦人人就chhoa7伊到別間房，指hit e5 2個死e5囡仔hou7伊看，ka7伊講：「兩個囡仔是上帝交hou7咱e5,現時伊koh討倒轉，咱敢 m7著順服。」船主看見「現時lin2 m7知我所做--e5,後--來就會知。」（約翰13：7）  一日我讀著論一個人ti7一個ta3霧e5湖。雖罔霧有ta3滿湖頂，船猶原行真緊 ，到hou7船內e5搭客感覺講是傷緊。有一人ka7船員講：「咱e5船行到hiah緊，驚了會抵著危險。」船員舉頭，應伊講：「Tai7公 ti7橋頂，伊是ti7霧e5頂面，伊會看咱所beh去--e5。」  咱boe7明--e5,上帝攏知。大學e5校長「是誰愛做第先--e5,著做lin2 e5奴僕。」（可10：44）  Ti7美國e5山內，有一個大學，真欠缺錢，所用e5厝攏真歹，教員e5薪水也真低。  有一個生hun7人入來到學堂e5空地，抵著一個穿褲套teh chheng2 灰  e5人，就問伊：「著去佗落才會找著校長？」伊應講：「我想你ti7 12點去伊e5厝，的確找伊會著。」  這個生hun7人就ti7 12點找著校長，雖然這個校長所穿e5佮伊teh chheng2灰e5時無同，總是這個生hun7人會認得伊就是hit個chheng2灰e5人。  隔日校長接著一張批佮所送來e5五萬箍。  Che是tui3一個校長e5熱心，服務e5精神，有感激hit個人。伊雖然是校長，iau2-ku2伊甘願做人所看m7起e5工。甚物各樣「你e5話是我腳前e5燈。」（詩119：105）  有一個老e5生物教授，提一粒赤色e5細粒子ti7手—nih講：「我知這粒子是tui3甚物來做成--e5,我知伊e5成分e5比例，我也會家己做一粒抵抵親像這粒tui3植物提來e5子。總--是我若將我所做e5這粒子去掖，伊卻boe7發甚物起來，伊所ham5 e5質，只有hou7土吸收na7-tiaN7。M7-ku2我若用上帝所做e5植物e5子去掖ti7好e5 toe7--nih，伊liam5-piN beh發植物起來。Che是因為伊有一款e5奧妙ti7-teh。咱叫這款奧妙做活命。」  這本聖經e5款若親像別本冊。咱boe7明白伊e5奇異e5能力。若將伊種ti7好e5土地，伊teh-beh顯出伊有一款e5活命。伊有靈e5活命。伊會結果子。聖經合雞蛋「致意律法e5冊」（詩119：3）  有一個回回教徒愛買一本聖經，總--是伊講伊無錢，就愛用四粒雞蛋去換1本。  隔日伊提錢beh還講：「你所hou7我e5 hit本冊是真好，我所hou7你e5蛋卻是歹--e5,現時我beh將hit本冊e5價錢還--你。」咱thang講這個人會反悔是tui3這本福音e5能力。福音會叫醒人e5良心。福音會hou7人感覺靈性上e5需要。福音會hou7人出死入活。抵好大「愛做第先--e5,著做lin2 e5奴僕。」（可10：44）  人講ti7一日，美國總統華盛頓佮一陣尊貴e5人騎馬到城外。In e5馬跳過一個石牆，路尾e5一隻有踢倒幾若塊石。將軍華盛頓（未做總統以前有做將軍）對in講：「較好咱著koh再ka7 in疊好勢。」In chhin3-chhai2應講：「有別人thang疊，m7使咱去著磨。」到in散隊e5時，華盛頓就騎馬倒轉來原路。伊落馬，細膩疊好勢hiah e5石。伊一個朋友來，看伊an2-ni做，就講：「你m7-thang做，你是傷大，傷尊貴。」伊企定定，直直看伊所做e5工，應講：「無，我是抵好大。」福音e5權力「是上帝權能。」（羅1：16）  Ti比利時國某所在e5一間福音堂，有一個傳道師teh-beh倒去美國。Hia e5堂會就為著伊開送別會。  Hit時就有一個老人起--來款式親像受著感動，tui3 hit個傳道講：「我ai3你替我對美國hiah e5佮你同工e5朋友報告一個消息，就是我以前是一個流民，我15個子也攏做乞食。到ti7 2年前，我頭一擺聽著福音，ti7 hit時以後我得著救，koh引chhoa717個親人來歸主。In現時攏ti7 chia佮咱平平teh赴會。請你替阮對chiah e5美國e5朋友講多謝。」Boe7分--得「去….家己去買lin2 e5油。」（太25：9）  有人講：「Chiah e5知識e5在室女m7肯用油分hou7 hiah e5憨e5在室女，che 敢 m7是顯明in真顧己mah？」  其實che m7是叫做顧己，ti7 hit款e5情形，in boe7會無an2-ni做。  Bat有一個風騷e5婦人人，伊歸日只有找求家己e5快樂，伊tuit3?信主無甚物明白，也無致意。  到伊艱苦e5時有得著一個婦人人來安慰伊。這個婦人人是一個熱心e5基督徒，伊會曉得祈禱e5秘訣，伊e5靈性真懸是tui3伊e5犧牲服務。  Ti7伊teh安慰hit個婦人人e5艱苦e5時，hit個婦人人對伊講：「請你將你信基督e5心分我，續hou7我得著你hit款祈禱e5能力。」  請你細膩想看，人會使得用家己e5品德hou7人抑未？靈魂完全是個人--e5,所以這個熱心e5婦人人應伊講：「你若愛這款e5信，這款e5能力，你著家己去買，著用祈禱佮疼做價錢，你才會得--著。」所欠用無同「毒蛇e5類ah！」（馬太3：7）  人bat講衛斯里約翰先生有一擺ti7大官貴族e5聚會傳道理。伊用「毒蛇e5類」做經題，也攻擊責備逐人。  有一個m7歡喜e5官teh-beh出來e5時對衛斯里先生講：「Hit篇道理無合ti7上等人，應該著去監牢e5所在傳hou7犯人聽。」這個勇敢e5使徒講：「無，若我ti7 hia，我e5經題是beh用『看！上帝e5羊羔，伊擔當世間e5罪。』」著大聲 au5叫 e5時「閃避beh到e5受氣」（馬太3：7）  一個起厝e5人ti7街路--nih，tui3伊e5所在teh測量一間懸樓e5工程。一下舉頭，伊看見兩e5人抵抵beh tui3窗仔出去行ti7 2枝下面無鐵e5板頂。伊即時大聲叫講：「倒轉去！M7-thang行ti7 hit塊杉柴。Heh！ Lin2攏無目珠抑m7是？」這個人真大聲嚷，致到離伊幾若站遠e5一個警察，奇怪走來hit所在講：「Eh！你beh命令甚物事？敢boe7使較細聲mah？你teh mih 事誌？」伊應講：「我teh阻擋頂面2個憨人hou7 in免抵著危險。你ai3我怎樣，是ai3我吟睏詩hou7 in睏去抑m7是？細聲敢會做得mah？」欠用你做路「因為榮光上帝來做。」（哥林多前10：31）  濟濟年前有一個美國e5總統著銃傷，真傷重，人kng伊去一個真肅靜e5鄉社調養，續為著伊特別開一條車路透城市，thang hou7醫生佮看護以及親人利便去照顧。Chhau3-kham2這條車路著tui3一個做田人e5厝e5頭前e5地經過。  這個做田人真大受氣，M7肯。有人ka7伊講：「Che是為著某間厝e5總統，beh救伊e5生命，才有欠用你e5地。」作田人一下聽見就講：「為著beh醫治總統e5生命，雖然著經過我e5厝，我也甘願。」伊就獻伊e5地做車路。  M7知咱有歡喜hou7主e5路透到咱e5家庭、親人、朋友抑無？ 知足感恩「出世就軟腳」（行傳14：8）  有火車因為搭客傷濟人，致到無位thang坐，著企teh，就有真濟人因為企傷久腳酸相嫌。其中有一個pai2腳--e5出聲講：「Lin2 iau2-ku2是真好命，有腳thang企。」眾人聽了就知知足，雖然腳酸，m7敢koh嫌。天父e5業「M7-thang靜靜。」（行傳18：9）  設使你e5老父有留銀beh hou7你佮兄弟，亦你寄hou7 in，che 敢有甚物功勞thang誇口？無分敢會推辭--得？  常常聽見人講：「世俗人be7得著救真可惜。」啥事講：「可惜」？In be7得著救主所beh hou7 in e5份額是是誰e5過失？敢是宣道會著盡本分na7-tiaN7？主耶穌敢無對咱逐人講著去分伊所交代咱e5恩賜hou7同胞mah？咱有去分--無？Boe7記得傳道先生「我只有知基督佮伊釘十字架na7-tiaN7。」（哥林前2：2）  有一個非基督教e5受一個基督徒勉勵去赴奮興會。到隔日hit個基督徒抵著伊，問伊講：「你看hit個講道理e5先生怎樣？」伊應講：「Hit個講道理e5先生，我攏無注意著。」Hit個基督徒聽了真失志e5款。Hit個本非基督e5就koh講：「Hit個傳道先生舉起基督到真懸真明ti7我e5目珠前，到hou7我攏boe7記得hit個傳道先生，只有直直想基督，致到hou7我承認基督已經做我e5救主--lah。」上帝佮懸山e5關係「真活e5上帝創造天、地、海佮萬物。」（行14：15）  上帝有權thang創造天、地、海，hiah大e5事誌，也真注意ti7極微細e5物。  有人到瑞士國e5懸山頂，看見山hiah懸hiah大，光景hiah sui2,四面攏有雪，就受感激o-lo2上帝。Ti7身邊就有一人提出一個顯微鏡來看一隻hou5-sin5,就講：「Koh較奇怪--e5,是ti7山腳e5 hou5-sin5,伊e5腳無毛，怎樣ti7這山頂e5 hou5-sin5,伊e5腳有毛真濟。可見上帝也注意到chiah nih微細e5事誌，親像hou7伊穿襪較燒。」這個上帝真正是咱e5上帝。人怎樣才做流民「傳福音。」（行傳14：21）  一擺有一人抵著一個流民乞丐，就問伊講：「你逐日beh佗落去有按甚物標準無？」伊應講：「我beh佗落去是用ka-chiah向風。」Hit人就想講：「無奇怪這號ka-chiah向風e5人，應該著做流民，因為伊無好膽奮志e5抵抗e5性質。」  無論好額散hiong，若常常軟chiaN2，無志，親像ka-chiah ng3風，攏著做流民。保羅、巴拿巴m7是an2-ni。你有加添吞忍抑無？「經過濟濟艱難。」（行傳14：22）  有一個姊妹去請牧師替伊祈禱，hou7伊較gau5吞忍。牧師就佮伊跪teh祈禱講：「求上帝著hou7這個姊妹加添抵著濟濟試鍊、窘逐、艱苦...。」  Hit個姊妹聽到chia，就忽然出聲講：「著緊停，m7-thang koh 祈禱lah；我是愛你替我求hou7我加添吞忍，m7是愛求加添艱苦試鍊。」牧師應講：「吞忍是tui3艱苦試鍊來，你看雅各1：3，4，就會知。你愛加添吞忍，敢m7是著tui3加添試鍊艱苦嗎？」為著主e5宣教師「為著主耶穌e5名，無顧生命。」（行傳15：26）  李文斯登 是一個起頭到非洲佈道e5人，也有得著國家報賞。 伊tui3非洲倒去英國e5時，bat一擺受請beh去一間大學演說。Hit間學堂e5學生聽見伊beh來演說，就備辦濟濟beh ka7伊攪擾滾笑e5法度來款待伊。  到李文斯登上台頂e5時，就看見伊e5面真瘦、真歹看，一隻手也打歹，用布綁，吊teh，因為伊bat抵著熱病二十七擺，也bat佮獅相扑，至到手受傷。所以hiah e5學生直直看，受感動，攏靜靜，續boe7記得用hiah e5攪擾滾笑創ti7 e5所行。Koh聽見伊演說講：「Lin2扑算我怎樣甘願去佮hiah e5生番講話、冒險？就是因為ti7天頂有一位上帝，伊有應允無白賊e5話，講：『我永永佮你ti7-teh，到世間e5路尾。』」  Hiah e5學生就知伊是一個佮主結連e5人，就m7敢看輕伊，反轉尊敬伊。無別項法度「Lin2是我e5干證，是我所揀e5奴僕。」（以賽亞43：10）  古早有一個故事teh開拆這節，是講：--  當主耶穌上天倒去天父e5 chiaN3-peng5 e5時，天使加百列來接接伊，問伊講：「主--ah，你ti7世間e5工有交代是誰？」主應講：「有交代彼得、雅各、約翰…。」Koh問講：「In做會來--boe7?」應講：「會。」Koh問：「In若做boe7來beh怎樣？」主應講：「的確會。」Koh問：「設使in若做boe7來，就有甚物別法度無？」主搖頭應講：「無，我攏無設別項法度。」  Che 敢 m7是一個真真e5事實。主攏無用別e5法度來救這世間，只有是倚靠彼得、雅各、約翰佮你、我，來做真實的干證，tiam3-ti7這世間行伊e5所行，講伊e5所講。看主信任咱到an2-ni，咱敢m7著信靠伊，做到會堪得hou7伊信。  聖神若幫助咱，咱就會堪得。疼e5力  有2個兄弟因為相爭公業teh相告。Chhau3-kham2小弟teh-beh食一矸藥，攏m7知是毒藥。兄知，就趕緊阻擋伊。起頭小弟m7信，扑算兄已經beh霸佔伊e5家業，thai2-tho2有要緊伊e5生命？  後來將hit矸藥hou7狗食，狗果然死。伊才知兄實在是疼伊，就將hit e5公業beh送伊e5兄，總是兄也m7肯承受，beh讓hou7伊e5小弟。無論青瞑無青瞑攏著hou7主chhoa7路  Ti7美國有一個婦人人真gau5作詩名叫可米，總是伊是青瞑，就有一人ka7伊講：「你作詩hiah nih 濟，怎樣攏無一首講你是青瞑，只有一首e5頭序有一句講：『耶穌chhoa7我na7-tiaN7。』」伊應講：「我寫hit句攏無想我青瞑，無論青瞑無青瞑，攏著欠用耶穌chhoa7路。」律師e5 gong5-ngiah8「所以in四散ti7逐位傳福音。」（行傳8：4）  幾若年前，我ti7某個城teh講道理，看ti7來賓中間，有一位是少年e5律師。會煞，我去ka7伊講：「你是基督徒抑m7是？」伊應講：「先生，我想我是基督徒。」我講：「你bat引chhoa7別人來歸基督抑無？」伊講：「無，he m7是我e5 事誌，he是你e5事誌，我e5本分m7是做hit號工，是讀律法。你e5本分是傳福音。」我講：「咱來讀聖經。」我就掀開行傳8：4，續請伊讀。伊讀了就講：「是，總--是in攏是使徒。」我講：「請你koh讀第一節。」伊讀講：「使徒以外in攏四散ti7逐位。」Koh講：「In攏四散ti7逐位傳福音。」tui3 an2-ni伊無話thang應。失落逐項e5時「著盡忠到死。」（啟2：10）  有一位少年e5生理人，抵著真重e5試鍊。Ti7受試鍊e5中間，伊e5心一擺過一擺想beh背叛上帝。總--是當伊抵著試鍊e5時，伊一擺來找牧師。伊牽2個無老母e5一個四歲，一個六歲。伊雖罔三十外歲na7-tiaN7，iau2-ku2伊受著hiah大e5艱苦，致到頭毛攏變白。伊年年所收入e5兩萬箍無--去，連本錢也無--去，車也賣--去。逐項無--去，只有剩2個所疼e5囝仔佮伊本身。  伊金金看牧師講：「倒轉想我經過所受e5艱苦，我找出上帝無m7著。」你用甚物法度？「腓利走進前ka7伊講：『你明白所讀 e5 mah？』」（行傳8：31）   有一擺亞歷山大先生ti7奮興會明白e5時，一個基督徒對伊講：「我不止贊成你e5精神，總--是無贊成你做個人工e5法度。」先生應講：「驚了我用e5法度無抵好，m7知你用甚物法度？」  伊ihN-ihN ngih8-ngih8應講：「我罕得做這號工。」  亞歷山大先生koh講：「我所用e5法度雖罔無抵好，m7-ku2贏過你e5無做。」 啥事常常傳耶穌？「傳耶穌。」（行傳8：35）   一個宣教師講，bat有一個本地人對伊講：「你已經3日久講論耶穌，你啥事m7 koh講別物？」 宣教師問講：「你早起頓食甚物？」應講：「食be5。」伊講：「日晝時食甚物？」應講：「食be5。」講：「下昏頓食甚物？」應講：「Be5。」伊koh問：「昨日食甚物？」應講：「Be5。」Koh再問：「你歸年thang3天teh食甚物？」伊真gong5-ngiah8應講：「Be5。」宣教師講：「你啥事beh直直食be5?」應講：「因為我著食be5,我才會活。」宣教師講：「我著傳耶穌也抵抵親像an2-ni，因為伊是咱e5活命。」 戴德生e5老母「我想到ti7你內面無假e5信，這個信事先是ti7…你e5老母友尼基e5心內。」（提摩太後書1：5）   戴德生先生e5老母不止注意伊e5子會重頭生，伊只有一個後生na7-tiaN7。  伊e5子有bat記伊重頭生e5事，講：「有一擺我e5老母去別位tiam3幾若日。Hit時伊有較閒，就想beh用時替我迫切祈禱。所以一日食日晝飽，去房間，專門跪teh迫切流目屎對上帝求，親像無beh煞，到得著應允。忽然心內知上帝有允伊所求，子得著救。伊才感謝主，o-lo2--伊。」  「過兩禮拜久，親愛e5老母倒--來家內，我去門口迎接--伊，ka7伊講：『我有真好消息beh報你知。』」  「伊用手抱我，講：『心肝子，我攏知，我幾若日teh感謝主，聽候你所beh報我e5好消息。』我問：『你thai2-tho2會知？阿姐有ka7你講 mah？阿姐講伊m7 ka7你講。』老母講：『某人ka7我講。』」  伊才對我講伊怎樣替我祈禱得著允准。  我深信祈禱e5能力敢會奇怪mah？  這個戴德生先生就是第一第先到中國內地傳道設教e5人。（Hit時海口逐所在有，總--是伊是ti7內地省）。  Ti7 1931年，內地會做工--e5,有1300人，koh ti7一年e5內面，有接納5700人入教。Che攏是tui3伊e5老母熱心e5功效。 七歲e5時「細漢查某囡仔。」（列下5：2）   馬玎伊媹是一個工頭e5查某子，年抵抵7歲na7-tiaN7， iau2-ku2伊真肯做好事，也真有知識。  一日車路歹去，火車到hia，設使無停，就會真危險，全車e5人beh攏死。這個查某囡仔緊緊扑電話通知附近e5車路e5代理。代理問講：「你會出去叫車停抑boe7?」伊應講：「我iau2細漢，iau2-ku2我beh試做。」所以伊佮伊e5大姊真勇敢去到車路。In bat車e5信號，知著用紅e5旗報危險，所以到車來e5時，in就將in e5紅裙iat8 hou7車--nihe5人看，叫in停。對an2-ni全車e5人得著保全in e5生命。 比醫好乃縵較重要e5「細漢查某囡仔。」（列下5：2）   5個水手去聽德生博士演說，有一個9歲e5查某囝仔注意看hiah e5水手，後--來伊迫切求主著ti7 hit下昏hou7 in悔改。  當德生博士請人進前認主e5時，一個進前，一個出去。總是查某囡仔求主著hou7出去e5 hit人越倒--入來，果然過幾分鐘伊就koh入--來，續liam5-piN進前去認主。Iau2偆3個猶原坐ti7位--nih，有幾若人勸in，in卻拒絕。  路尾查某囡仔親身起來去勸in著接受主。In後--來攏peh起來進前，好膽認 基督。 Gau5揀「總--是乃縵受氣。」（列下5：11）   乃縵愛得著醫好，總--是無歡喜醫好伊e5人所ka7伊講e5法度。伊是極愚憨，抵抵親像某個婦人人teh對船主嫌救生環無愛用。船主講：「嫌救生環啥事誌？」婦人人講：「你敢無看見in hiah la5-sam5,設使人穿一nia2 sui2衫，著koh掛救生圈，hit nia2衫beh永遠boe7 koh穿得！」真憨，顧sui2衫，無想救生命。 著受請才thang去抑m7是？「Lin2著做我e5干證…直到地極。」（行傳1：8）   一個人去生hun7 e5所在傳道倒--來，伊一個朋友問伊講：「你啥事beh去hit號生hun7人e5所在？In有請你抑無？」應講：「無。」  伊講：「An2-ni，你啥事beh去？」應講：「當beh入去我e5厝，我看見ti7我所經過e5厝，有大e5光，是因為布籬hou7風吹，致到傷倚煤氣燈，續燒起來。總--是因為這家e5人攏無請我叫醒--in，in安心teh睏，我也m7愛攪擾in，所以我就做我入去我e5厝。」伊e5朋友liam5-piN講：「無，你的確無影an2-ni做，你ka7 in講in e5厝teh著火燒，攏無加工。」傳道講：「實在是an2-ni，hit所在e5百姓無請--我，總--是我知in無得著基督，是真危險，我愛in得著平安佮歡喜。」 入教e5要緊彼得講：「Lin2著反悔，奉耶穌e5名受洗禮，hou7罪得著赦。」（行2：38）   有道德家對一個牧師講論伊本身是怎樣誠實、端言，伊e5生命是抵抵親像教會 內e5會友，伊對ti7天頂e5向望也佮in相同，總--是伊m7愛入教。牧師無直接用話應--伊，總--是伊問伊，ti7路尾擺e5選舉總統，伊e5厝邊卡洛思基怎樣選舉。伊應講：「卡洛思基無投票，因為伊m7是公民。」牧師講：「伊e5款式親像公民，誠實koh照規矩，比有做公民e5軍長pai3-po2 [1]較好。」道德家講：「卡洛思基是真好，總--是伊是德國e5百姓。」講：「An2-ni伊著對咱e5國家宣示伊beh永永順服，伊才會使得做公民。」應講：「的確--e5。」講：「人做公民是對伊企起ti7一個國中koh順趁國法mah？」應講：「是，伊著入籍。」牧師講：「你著ti7上帝e5國求得著公民e5地位，hou7你tiam3 ti7 hit 內面seng-hoat8 [2]。是誰訂做公民e5條件？是美國政府，抑是卡洛思基？是誰訂做天頂e5公民e5條件？是你抑是上帝？」 咱有hou7問題ka7咱刺激抑無？「著作我e5干證。」（行1：8）   一日一個做老父e5人，教伊e5細漢囡仔，論基督徒應該有甚麼態度。講了，囡仔講：「老父，我bat看見基督徒抑m7-bat？」  這個問刺激伊e5老父真thiam2,到hou7伊永無boe7記得。 咱逐日所做--e5,著顯出基督e5款式，hou7人看見咱，就知咱是基督e5學生。 Thai5人--e5問牧師「著做我e5干證。」（行1：8）   卡德本是一個罪犯，後--來伊得著上帝e5拯救。  伊bat ti7某個城開奮興會。有一個少年人，以前bat企ti7某個牧師e5隔壁，伊有犯著thai5人e5罪。卡德佮hit位牧師去找伊。卡德看伊有反悔，就chhoa7伊認bat基督。這個少年人對an2-ni得著救。Hit時伊e5面顯明真憂悶，指hit e5牧師講：「我佮你企隔壁三月日久，你攏無ka7我講耶穌e3道理。設使有，我敢 boe7做thai5人e5人。」  受摸來得救「Ka7伊hoaN7手。」（行8：17）    高拉司米是一個青瞑e5作詩e5人，伊一擺ti7一間宣道堂，問看內面有無父母e5囡仔抑無？Beh請伊進前來hoaN7手。Liam3-piN有一個無老母e5細漢囡仔來。高拉司米就用手抱伊，ka7伊chim，替伊祈禱。高拉司米到會煞就出去。伊作一首詩叫做「急救沉淪e5人。」  一擺有某個先生ti7禮拜堂內teh-beh吟hit首詩，續講起高拉司米所做e5事。Tui3來賓e5內面有一人跳出來講：「我就是hit下昏hou7伊chim e5囝仔。我永無boe7記得伊ka7我摸，直到我做基督徒e5日。」問題  論「這個耶穌」，lin2打算怎樣？	馬太26：66  總督彼拉多！你打算怎樣？  我看伊無罪。	約翰18：38  賣主e5猶大！你打算怎樣？我賣無罪--e5,e5血，有罪啦。                 馬太27：4  賊！你打算怎樣？這人所行--e5,無一項m7著。                   路加23：41  百長 ！你打算怎樣？這人真正是上帝e5子。             馬可15：39  行洗禮e5約翰！你打算怎樣？是上帝e5羊羔，就是擔當世間e5罪--e5。	約翰1：29魔鬼！你打算怎樣？是至高上帝e5子耶穌。               路加8：28  使徒約翰！你打算怎樣？是大衛e5根頭，koh是伊e5後裔，是光明e5啟明星。	啟示錄22：16  使徒彼得！你打算怎樣？是基督真活上帝e5子。             馬太16：16使徒多馬！你打算怎樣？是我e5主，我e5上帝。               約翰20：28  使徒保羅！你打算怎樣？我掠bat我e5主基督耶穌做第一好。      腓立比3：8天使！你打算怎樣？是拯救--e5,就是主基督。                路加2：11  天父！你打算怎樣？這個是我所疼e5子，我所歡喜--e5,lin2著聽伊。	馬太16：5  今論主耶穌，聖經有真濟teh干證伊是上帝e5子，咱也beh做伊e5干證抑m7?Ki3若信耶穌做基督e5,che是上帝生e5。  有伊e5子--e5就有活。無有上帝e5子--e5,就無有活。約翰一書5：1，12安慰失落細子e5父母e5心我有細子，kou-chui細子，伊e5年歲m7知；因為ti7 hia無算年月，  Ti伊所tiam3所在。伊合阮住，年月無久，  Hou7阮歡喜快樂，才有和阮離別相惜，  去tiam3天父e5國。M7知ti7 hia樣相怎樣，容貌怎樣好看，Boe7會打算tui3伊e5面，  顯出榮光偌大。Tiam3 ti7天堂思想怎樣，  怎樣快樂成聖，這號福氣咱boe7會知，  上帝猶未顯明。祈禱文阮得著極烈救人e5心，  阮得著格外e5可憐；阮得著犧牲e5大疼痛，  阮得著火熱e5精神。阮得著迫切祈禱e5力，  Thang為著同胞來piaN3心；靠主e5能力，祈禱就得勝，  阮得著聖神大降臨。D = E	上帝ti7天	  In Excelsis 298上帝ti7天，伊kiam2會聽，      細子祈禱e5聲？    真正會聽，m7免驚惶，      伊aN3耳孔teh聽。2.	上帝ti7天，伊kiam2會看，  我行甚物歹事？真正會看，伊teh相我，  Mi5日所做伊知。上帝ti7天，伊kiam2會知，設使我講白賊？   真正會知，雖罔細聲，     一句也boe7囥密。上帝ti7天，伊kiam2要緊，我所抵著境遇？	真正關心，我所欠用，	  逐項是伊賞賜。上帝ti7天，我thang chhe7伊，	  後日合伊企起？	若有全心敬疼靠伊，	  伊beh召我上天。D = A	Maitland		奮興詩歌206	若有人愛te3我，就著看無家己	日日gia5伊e5十字架來te3我。	路加9：23Kiam2若救主著背十架，	  世間眾人無份？	實在十架逐人著背，	  就我也著有份。我一世人著背十架，	  到死才thang放離，	Hit時上天，歡喜滿意，	  冕旒穩當會得。Ti7座位前光若水晶，	  Ti7主傷跡腳前，	Beh thng3冕旒，仆落敬拜，	  O-lo2主名無停。十架極寶，冕旒極金，	  Koh活福氣日子；	懇求主差榮光天神，	  扶我靈魂上天。Do = Ab		倒來家		奮興詩歌231和倒來家		路加15：18我前迷路離開上帝，今beh倒來家；有行chhoah8路，得罪天父，今beh倒來家。		和	倒來家，倒來家，			  m7 koh離開父；			求父伸手來抱我，			  我beh倒來家。 我有打損濟濟光陰，	  今beh倒來家；我今反悔，憂悶，革心，我beh倒來家。 犯罪迷路我真厭倦，今beh倒來家；	Beh靠主恩，合伊結連，	  我beh倒來家。   靈魂有病，心神受傷，	  今beh倒來家；	求賜氣力，hou7心勇壯，	  我beh倒來家。 我所向望，我所歡喜，	  今beh倒來家；	只有信主有替我死，	  今beh倒來家。

我e5台灣夢
Siraya

1947年e5 二二八事件是台灣現代史上重要e5事件。早前白色恐怖時期，「二二八」chit 3字be7-eng7得 ou-peh8 講，大人若聽著gin2-a2 問起二二八事件，long2 ka7 應講：「Gin2-a2人有耳無嘴！」教示gin2-a2 eng5話m7 好講hiah che7，好好a2讀冊khah 實在，mai3 管he 有e5 無e5;「二二八」chit 3字ka7 tau3 做漢字是「共」，kap 中國共產黨有牽連，「二二八」chit 3字be7-sai2 ou-peh8 寫--得；看冊e5時，若有人問起：「看到第幾頁？」第228頁是絕對be7-sai2 講--得。Ui3 頂面chit 3個例，lan2 真清楚知iaN2「二二八」對台灣人來講是禁忌，是taboo。
二二八事件到taN chiah 57冬，但是大多數台灣人kan-taN 知「二二八」hit工放假，m7 知二二八事件對整個台灣社會、歷史、政治e5 發展有真重大e5 影響。Che原因真簡單，過去e5 歷史課本是leh替獨裁政權服務，蔣介石thai5 死hiah che7 台灣菁英，二二八事件當然ai3 ka7 掩kham3，台灣人愈chio2人知iaN2「二二八」，蔣介石統治台灣e7 加khah 好勢。台灣hou7 中國國民黨統治半世紀，50冬來e5 課本long2 無教「二二八」，人民當然m7 知「二二八」是siaN2 oaN2-ko，莫怪看曆日紙頂面「二二八」是紅字--e5，gin2-a2 心情真歡喜，chiah 開學無幾工，又koh e7-eng7 放假1工，爽oaiN-oaiN--ou！台灣人e7 精神錯亂m7是無原因--e5，「二二八」受難家屬ti7 chit工siau3 念「二二八」英魂，gin2-a2 soah 歡喜過小年，che kam2 m7是台灣人e5 悲哀？
50外冬來，殖民政權e5 教育無教學生認bat「二二八」，chiaN5無簡單，前幾年in 中華民國教育部總算良心發現，ti7國中增加「認識台灣」課程，二二八事件總算phah 入去殖民教材內底，雖bong2 iau2 m7是hou7 lan2 真滿意，總--是「無魚蝦ma7 好」。M7-koh ti7 台灣e5 中國人soah 講chit8-koa2 不tat 不chhit e5 siau2話：『向前看，不要向後看』、『要遺忘、寬恕，不要偏激、仇恨』、『再談二二八就是挑起族群對立』，ka-ti7 暗路行50幾冬--a，thun2踏台灣人半世紀--a，chit聲ke-kui 破--去，iau2 koh chiah hiau-pai，面皮用銃子ma7 彈be7 破，實在有夠大面神，m7 知thang kian3-siau3。
二二八事件是an2-choaN2 e7 thai5死hiah che7台灣菁英？是m7是有台奸去做jiau3-pe5-a2 ka7 陳儀通風報信？台灣文藝創辦人吳濁流sianpai ti7《台灣連翹》bat 講是半山a2連震東去做報馬a2。連震東是siang2？2004年總統大選中國黨候選人Lian5-a-sia3 e5 老pe7--lah。「第一gong7，插甘蔗hou7 會社pong7」，台灣人ti7 二二八事件hong5 thiah食落腹kam2 iau2 無法tou7 覺醒，koh beh 選jiau3-pe5-a2 kiaN2 做總統？「二二八」英魂在天之靈kam2 有法tou7 安hioh？
筆者高中讀台南一中，大學讀台北市立師院，師院koh-khah 過to7 是「二二八記念館」，個人對二二八事件chiaN5 注意，to7 志願去二二八記念館做義工。Hit chun7二二八記念館館長是葉博文先生，i 真看重志工培訓e5 訓練，tiaN7-tiaN7 請chit8-koa2 專家、學者來ka7 goan2牽教。學習過程--nih，我上m7-kam to7是王育德先生。
王育德e5 兄哥王育霖是新竹檢察官，二二八事件hou7 賊a2兵thai5--死，王育德hiang3時ti7 台南一中教冊，i 知iaN2 王育霖hong5 thai5 了後，心內想講若無趕緊離開台灣，恐驚陳儀ma7 be7 放i 煞，choaN-a2 逃去日本，ti7 日本發行《台灣青年》、研究台語、鼓吹台灣獨立，橫直中國國民黨愈ge-siau5，i 愈拚性命做，最後中國國民黨無i e5 法，kui-khi3 ka7 列做烏名單，hou7 i 永遠無法tou7 tng2 來故鄉，王育德最後ti7 日本過身。
是an2-choaN2 我對王育德上m7-kam：(1)大部份台灣人聽著蔣介石to7 軟sio5-sio5，王育德soah「phah 斷手骨顛倒勇」、「食苦當做食補」，展現台灣人e5 氣概，正港是「人若有骨氣，死後骨頭ma7 值錢。」(2)高中讀南一中，3冬來soah long2 m7 知學校有chiah 勇敢e5 老師，我感覺真kian3-siau3。(3)我是台南人，王育德ma7 是台南人，Lian5-a-sia3 出世ti7 中國西安，明明to7是a山a2，ma7「自稱」是台南人。王育德先生ti7 日本原在堅持台灣理念，「台南精神」to7是chit款，Lian5-a-sia3 e5「台南精神」是siaN2？I 對台南有siaN2貢獻？Kian3若聽Lian5-a-sia3 講i 是「台南人」，我to7 感覺chit句話嚴重侮辱--我。Ti7 chia 我beh ka7 王育德先生講「phaiN2-se3」，我thai3 ka7 Lian5-a-sia3 theh8 來ham7 人格者sio比？請諒解。
二二八事件e7 發生，是57冬前台灣人無看清楚中國人殘暴e5本性，chiah e7 hou7 中國人食死死、軟塗深kut8;57冬後e5 台灣人是m7 是繼續leh ham7眠，hou7 中國人看笑話，iau2-koh ka7「二二八記念日」當做「holiday」，橫直別人e5 kiaN2死be7 了。Ng3望台灣教師khah phah拚--leh，ka7 二二八事件說明hou7 學生知，m7-thang 頭殼內taN-a2 想beh「放假」。che 是我e5「台灣夢」。           □




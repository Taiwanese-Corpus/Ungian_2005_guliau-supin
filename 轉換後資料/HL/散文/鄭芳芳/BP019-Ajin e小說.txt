A-jin5 e5 小說

鄭芳芳
對我來講，A-jin5 e5 小說kap Marques（Gabril Carcia Marques 北京話翻做『賈西亞馬奎斯』）e5 氣味有一koa2 相siang5，tiam7-tiam7-a2 講故事hou7 你聽，不管是講 siaN2，long2 ka2-na2 是你身軀邊發生e5 tai7-chi3 kap 風景，m7-koh，內底e5 劇情，總是真新鮮，be7 hou7 人ia3-sian7。當然A-jin5 e5 新鮮kap Marques e5 怪迷是無相siang5--e5，但是Columbia kap 台灣e5 燒熱，kang7 款long2 be7 影響著小說家e5冷靜。
A-jin5 beh 表達e5 意涵，一向透過真技巧e5 安排來展現。A-jin5 愛用e5 m7 是簡單就會tang3 體會，講kah 白白白e5 劇情，chiah koh 用這款劇情來描寫小說中e5衝突。這款寫法會sai2 舉e5 例是陳雷先生e5 舞臺劇本「有耳無嘴」、「Hit 年3--月有1 工」；大概是舞臺劇e5 需要，戲內底e5 衝突真直接去訴求其中e5 理念：「有耳無嘴」是be7-hiau2 講母語造成kap a-ma2 感情溝通e5 阻礙，「Hit 年3--月有1 工」用起siau2 來抗議外來統治者造成e5 戰亂。
A-jin5 khah chiap8 做e5 安排是，ai3 te3 小說tng2-oat，若無就是看了ai3 ka-ti7 tng2-oat，你一定會講若無，toh 1 篇小說m7 免te3 作者e5 佈線行--落去？
 Ka7 你講，A-jin5 e5 tng2-oat 就是無kang7-－看「番婆命案」一心想beh 推理、破案，結果A 仁beh 講--e5 竟然是台灣司法不公，會hiau2 推理ma7 無效。「Ia-sou 榮--a2 e5 婚姻」bu2 kah 後--來，人榮--a2 根本就無愛--leh！我想che 大概是因為A-jin5 khah kau2-koai3，kap Ip-a2 伯kang7 款，tiaN7-tiaN7 硬beh chiN3 硬beh au2，所以i e5 小說我這lo7 古意人看--起來khah 刺激ma7 無一定！
Iau2-koh 有、iau2-koh 有，你kam2 有感覺「A-chhun5」ka2-na2 歌--le？「油菜花」ma7 是。A-jin5 chiok gau5 利用人物e5 出身背景去經營台語、台語歌、台文kap台灣人e5 關係，比如講A-chhun5 e5 chhun5 是chhe7 無漢字--e5，tih-beh tak8 篇小說long2 有歌詩、小說e5 主角、配角會hiau2 寫白話字……。Ma7 是因為an2-ne，小說總是一koa2-koa2-a2 帶詩意，親像淺淺a2 e5 背景色，he 是用lan2 kap A-jin5 對台語文以及台語歌謠e5 感情tau3--起來e5，tam7-poh8-a2 清phang 清phang，ti7 淺青色e5 BONG 報頂面seh8 來seh8 去。
就是這個 味、這個色水ka7 人迷--著e5。


         甘蔗情       
 彰化市彰德國中 徐秀琴

        以前我讀國小e5時陣，學校邊a2有糖廠e5鐵枝a2路，每工beh去學校抑是放學e5時，攏會tang3看著火車載甘蔗經過。有當時a2，阮攏利用糖廠e5人無注意e5 時，偷抽甘蔗來khe3，hit個時陣khe3甘蔗是上好e5享受。Chit-mai2想起來實在有夠趣味，因為甘蔗teng7-khok-khok，無細膩會ka7嘴齒khe3斷--去，m7-koh hit時陣愛食koh無錢，只好ka7 khe3甘蔗當作享受。
       早前e5日子雖然定定有甘蔗thang好食，m7-koh從來都m7-bat看過糖廠。我定定leh想：若會tang3 toa3 ti7糖廠邊，m7知joa7 nih好--leh！每工攏會tang3鼻著甜甜甜e5糖味。天公伯--a若準有聽著我e5心聲，就ti7大學畢業hit年，我參加國小代課老師考試，真好運分發去湖南國小教冊。這間學校tu2好ti7溪湖糖廠e5對面，taN總算hou7我達成想beh toa3糖廠邊e5願望--a！
       Toa3糖廠邊m7-na7會tang3鼻著甜甜e5糖味，每工猶會使去糖廠e5福利社食冰。Hia e5冰攏是純糖做--e5，m7-na7好食，價錢koh公道，附近e5人攏會知影來chia買。阮學區e5家長大多數攏是糖廠e5員工，所以食冰e5時陣，定定會聽著有人leh叫：老師你好。Hit陣chiaN5煩惱家長講老師iau鬼愛食，有當時a2 phaiN2勢ti7 hia食，只好買轉去厝裡慢慢a2享受。福利社附近e5風景不止a2好，會使坐ti7 hia食冰是一種高級享受。
       Ti7湖南國小教冊e5 hit段時間，是我一生中上甜蜜上懷念e5日子。只是人生無hit lo7 be7散e5筵席，一年了後，我就離開hit個所在來到彰化市，也結束我ham甘蔗e5 hit段緣。

（彰化縣大竹國小舉辦國民中小學教師母語研習成果：1995年）

幾chan5生活記事
Sih-na3

人定定日子若是無閒，著會be7記得thang欣賞身軀邊e5人、事kap物。我ma7是著愛定定提醒家己ai3 ka7腳步pang3 hou7慢。
以前讀研究所e5時，所toa3 e5所在離學校駛車ai3 十外分，行路ai3四十外分。 我平時是攏坐學校e5  shuttle去上課。三不五時a2駛車，有時才行路。去學校e5路有幾若條，若是行路e5時，我攏愛行小路。小路是平時shuttle be7經過，駛車e5時ma7 khah be7駛e5路。
Austin是一個真sui2 e5城市。有種真che7樹a2,若是按飛行機頂面看落來，不管寒人、熱人攏是青筍筍。當時a2,行ti7樹ng2腳，會hou7人感覺是行ti7樹林內。我若是行小路去學校e5時，著會有感覺是行ti7有tam2-a2-ka e5樹林內。每一叢樹a2,攏有伊e5特色。有時，我會kap樹a2講話。抑是o-lo2  in 生著chhiN sui2。
有時行路e5時會無tiuN-ti5發現趣味e5人、事kap 物。有一擺，我tng7著一個八十外歲e5阿媽teh整理伊e5花園。我看阿媽teh搬重重e5花盤，著自願beh ka7鬥相工。阿媽講he是伊逐日e5活動，ka7我說謝了著繼續搬伊e5花盤。我tiam3邊仔koh khia7一時，欣賞阿媽緩緩a e5動作。彼時，我hou7阿媽e5堅持精神感動著。M7知家己平時作代誌敢有chiah-nih有原則。那像是當時 a2有，當時無呢。
發現新e5世界ma7是我行路e5時定定足享受e5代誌。有一擺，我看著一間細間e5 店，著好奇入去ka7 seh8- seh8 leh。結果是kam2 a店。想be7到，美國koh有這款e5 kam2 a店。Hou7我想著細漢e5時，阿妗所開e5 kam2 a店。猶teh想e5時，有兩個囝a2入來買嘴食物。我無kap頭家講話，干單恬恬seh8伊e5 kam2 a店。享受細漢e5感覺。離開彼間kam2 a店e5時，我心內想講，後擺我ma7 beh來買嘴食物。後來to7畢業，離開Austin進前攏無機會koh去彼間kam2 a店。
Koh有一擺，我看著一間teh賣二手hippie物件e5店。我to7入去seh8。入去e5時，發現我是唯一無chng3鼻洞，抑是ti7身軀刺字e5人。揀幾領衫，我ma7隨人去試穿。後來有買一領teh打折e5洋裝。彼工，我是穿運動衫kap褲。
離開Austin了，後來搬到北德州e5大學城 – Denton。頭先，我先toa3學校e5宿舍，是ti7校園內。行路去系裡上課，逐工攏會經過一片樹林。樹林，一個活跳跳e5樹林，伊e5春、夏、秋、冬四季攏有無仝e5變化。春天e5樹林一片e5青翠，生命力e5再現，是讚賞美妙大自然e5好時機。夏天e5樹林一片蔭旺，日頭光照be7入，是情人談情說愛e5好所在。秋天e5樹林，一片火紅，是幻想美麗世界e5好地點。冬天e5樹林，滿地e5落葉，光閃閃e5樹枝，是思考人生方向e5好選擇。Toa3 ti7學校e5這一冬，有樹林e5陪伴，hou7我日子過了真有意思。一年ma7真緊toe3著樹林e5變化來結束。我除了完成一年e5課業以外，ma7體會著存在e5幸福。
 來Denton一年以後，我搬出來學校外口toa3。去學校上課就愛駛十五分鐘e5車程。行路去學校上課變成無可能e5代誌。M7-ku2,有時我若是想著，to7會駛無仝e5路線去學校。有一擺看著一間『Steve B.B.Q』，細細間a2,是用板a2搭起來e5厝。看起來真古錐。有一工，我著入去ka7參觀一下。Tng7著頭家。彼時無啥物人，頭家to7 kap我開講。我問伊平常時是啥物e5人客來行踏。伊講大部份是醫生抑是律師來hia teh食晝。生理大部份是作hou7 熟-sai7 e5人。伊e5 後生是醫生，查某囝是數學老師。Koh ka7 我講伊khah早按怎去hou7朋友倒錢e5代誌。伊講hou7朋友出賣比hou7敵人出賣khah簡單，因為若是敵人你會有防心，朋友khah be7有防心。除了kap頭家開講以外，我有注意這間店e5職員是白人。有可能是因為我有偏見，我看著頭家是黑人，員工是白人感覺be7-bai2。Beh離開這間店進前，頭家有請我食有伊特殊配方e5 B.B.Q，有影好食to7 tioh8。

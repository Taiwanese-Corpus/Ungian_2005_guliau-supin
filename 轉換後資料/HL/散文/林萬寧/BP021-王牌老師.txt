王牌老師
林萬寧
王老師ti7 校內chiaN5 紅，紅phaN3-phaN3－－除了i 是老鳥以外，koh 因為i chhoa7  e5 班成績一向long2 真好，hou7 i 會tang3 當選今年e5 優良教師。m7-chiah，tak8-e5 就以i 姓王，koh 加1 字「牌」，稱呼i 號做「王牌老師」。I kap 家長會 ma7 chiaN5 有交陪poaN5-noa2，m7-chiah hiah chheng3，chheng3 kah liah8 boe7 tiau5。I 一向是大聲sau3--e5，無siaN2 beh 讓--人，會sai2 講是大尾koh 滾leng3 ，無人敢搧i e5 腹tou2 邊，lian7 校長亦落軟驚--i，亦tioh8-ai3 讓i 幾分a2。
王老師ma7 是飼鴨a2 有名--e5-－i 真敢，m7 驚人去ka7 查。Toa3  ti7 學校邊--a2，厝間不止a2 闊，khioh khioh 30 外個學生a2 kheh 做1 間。雖罔，校長一再宣佈boe7-sai2 補習，m7-koh，對i 來講ka2-na2 狗吠火車--leh，i 無tah ka7 信tau2。法na2 法--leh，根本都無i 法。M7-chiah tak8-e5 有樣相toe3，1 個1 個連相soa3 ti7 學校hit khou 圍a2 稅厝來飼鴨a2。這cham7-a2 行情boe7-bai2，1 個月1 隻1500－1800 走boe7 去。1 班若khioh 20 外個a2，he 老師就富(pu3)--a，會tang3 加boe7 少外路a2，lian2 kah hiah-e5 tak8-e5 long2 an2-ni 嘴笑目笑。雖罔，bat 有家長去 ka7 校長報馬a2，m7-koh，piN5-piN5 同事，無人beh 得失--人，去擋人e5 財路。Koh 再講，這號tai7-chi3 亦chiaN5 久--a，m7 是siaN2-mih 天大地大--e5，落尾--a2 soah 無人beh 出面做證。Koh 再講，有王老師chhoa7  頭，有thang 靠勢，in tak-e5 就siaN2-mih long2 m7 驚，放膽向前行。
王老師會tang3 稱呼做王牌，會紅會chheng3，koh 有1 項真重要--e5，就是hiah-e5 hou7 i 補習--過e5 鴨a2，考試e5 成績long2 真好，排名long2 ti7 真頭前。講實在，i 亦無siaN2-mih 驚死人e5 phiat 步--la，ma7 是kap 一般--e5 kang7 款，1 禮拜有 3 工，放學了後，學生會去i hia。I 主要ma7 是theh8一koa2  數學siaN2-mih--e5 來解題。除了i ka-ti7 教e5 國語、數學以外，其他有beh 考試--e5，i ma7 總bau7，一手包到底，無漏交--去。Koh 再講，i 亦無siaN2-mih 天大e5 本領抑是真有耐心teh 教--la。I 顛倒是1 khou 散散，無照khi2-kang 來。學生a2 ma7 真輕鬆，i 無teh 點名，學生有去抑無long2 無要緊，若去hia--e5，tiam7-tiam7-a2 坐--le，mai3 kang5 吵就好--a，i 所講--e5，聽有亦好，聽無ma7 準tu2 好。若an2-ni，chiah-e5 鴨a2 thai3 會tang3 考hiah-nih8 好--neh？Tang 時a2 是月考chin3 前e5 1－2 pai2，i 會來1 個『重點』複習。所講e5『重點』是tak8 隻鴨a2 long2 pun 1 份複習考卷－－kap 學校beh 考--e5 kang7 款e5 考卷先ka7 in 考，考了隨公佈答案hou7--in。不管kut-lat8 抑是pun7-toaN7--e5，巧--e5 抑gong7--e5，平時a2 有去--e5 抑是無去--e5，若ka7 答案背--起來就好--a，就萬事O.K.--a，就會tang3 考真好--a。背愈熟--e5，背愈choe7--e5 就考愈好。I koh 交代學生a2 boe7-sai2 phah 無--去，ma7 boe7-sai2 洩漏--出去。幾na7 冬來，i 會tang3 theh8 著chiah-e5 考卷，用了koh 用long2 boe7 出破，che 就是i 真正王牌e5 所在--la。
Chiah-e5 學生a2，有ka7 老師捧場，老師當然對in 有khah theng2-seng7，in 有靠勢，就無siaN2 規矩--a，tak8 工an2-ni 吵鬧冤家，罵大phah 細，無所不至，m7-chiah，其他e5 老師真頭疼，真phaiN2 上課，chiah-e5 王牌老師e5 王牌學生，an2-ni 無大無細，應嘴應舌，亦m7-bat 認真teh 聽課，hou7 這koa2  老師真正sa 無，m7 知in thai3 會tang3 考hiah 好，無in e5 法tou7 就是。
有這款王牌老師，thai3 tioh8-ai3 siaN2-mih 上課？讀siaN2？也就tak8 工hong3-hong3--a，tak8 工long7-liu2-lian，作業chhin3-chhai2 chhop8-chhop8--le，ma7 真好過日。M7 管an2-choaN2 chhit-tho5 lok8-to5，若有去王牌老師hia 補習就好--a，就會tang3 考koan5 分--a la。M7-na7 是學生a2 暢，考卷theh8 tng2 去厝--ni，家長看了亦真歡喜，真安慰。成績統計--出來，排ti7 全年級頭前，ma7 真風神，tak8-e5 ma7 真ka7 i o-lo2，kam2 有比che khah 好--e5？
王牌e5 名聲iang7--到地a，行情一直起，鴨a2 ma7 愈飼愈大陣，趁kah 油se2-se2。M7-chiah 30 thong2 歲a2 nia5，厝就買--落a，車ma7 愈hak 愈大台，1 身軀青跳跳、名牌e5 穿插，真正有王牌e5 架勢都tioh8。
【Soah】

∮紀念林萬寧老師——故人e5 作品

我是台灣e5 森林
林萬寧
我是台灣e5 森林，自古以來，我就ti7 chia leh 生活。Ti7 eng2過台灣iau2 無siaN2 人toa3 e5 時chun7,chia 會sai2 講是我e5 天下。台灣e5 氣候燒熱koh kau7 雨，實在chiaN5 適合--我，我生kah 青翠koh 大欉，平洋、丘陵、koan5 山，tak8 si3-koe3 我long2 發kah 旺chhah-chhah，long2 hou7 我kham3 kah 密chiuh-chiuh ；檜、柏、樟、茄苳…等各種種類--e5,幾千幾百年e5 樹a2 long2 有，iau2 koh 有chiok che7 真sui2 e5 花、草kap 鹿、猴、鷹、鳥…等真che7 動物ti7 我 e5 遮護之下活躍kap 走chong5,chia 是1個生機蓬勃e5 仙境。莫怪16世紀e5 時，西洋人坐船經過台灣，看著青跳e5 森林、nng3 入雲霄e5 koan5 山、活躍e5 飛禽走獸，就o-lo2 講台灣是1 個美麗之島-----FORMOSA。
除了che 以外，有1項是tak8-e5 看khah boe7 著--e5,也是上重要--e5 ：我是保護大地e5 功臣；因為我會tang3 涵養水源kap 保護土地；落雨e5 時chun7,因為有我e5 枝葉ka7 雨水chah8--leh，雨水chiah boe7 直接滴向塗kha 面，ka7 塗面彈鬆、沖--去。我e5 根生kah 真長koh 深入塗底，m7-taN7 會tang3 吸收水分，而且hia e5 粗根kap 幼鬚親像網a2 kang7款，ka7 塗粒網tiau5--leh，塗chiah boe7  hou7 水挽--去、割--去。等到天氣khah ta 熱e5 時chun7,我e5 根會tauh8-tauh8-a2 吐出水分，經過塗khang 石縫滲tui3 溪a2 去。因為有chiah-e5 水leh 補充，溪a2 chiah boe7  ta--去，kui 年thang3 天long2 有水leh 流，源源不絕。
Tak8 年，long2 有幾a7 pai2 e5 風颱會掃過台灣，會帶來真che7 雨水，koh long2 是集中ti7 熱天e5 時chun7。有tang 時a2 落大chun7 雨，tiaN7-tiaN7 ti7 幾點鐘內就落幾a7 百公釐。台灣e5 山koan5 koh 大phian3,chiah-nih8 kau7 e5 雨水，若準無我ka7 阻擋kap 吸收，chiah-e5 水就會直接沖tui3 溪a2 去。幾a7 kang2 合做夥，變成恐怖e5 山洪，拚tui3 中游、下游e5 平洋去，就會鬧水災--a。
我本來是真安穩koh 涼勢，ti7 chia leh 做王，nah 會知影自從台灣有人類了後，我就開始行phaiN2  運--a。特別是ti7 幾百年前，tui3 唐山hit peng5 相連續有幾a7 批人渡過烏水溝來到台灣開墾，台灣人口就toe3 leh 增加，koh-khah 是我災厄e5 來臨。人tai7 先向我開刀，ka7 我chhoh 斷、鋸斷，sa 去hiaN5 火、做器具，iah 是theh8 去起厝，iah 是放火ka7 我燒，chiah koh ka7 林地掘平。以後，hiah-e5 所在hong5 開闢做1塊1塊e5 田庄kap 起做1chhok 1chhok e5 市鎮，原來靠我庇護e5 鹿、羌…等也hong5 thai5 、hong5 liah8,漸漸減chio2。就an2-ne，自海墘向內陸，我就hong5 an2-ne 一直kheh--去、一直吞--去。我對平洋頂面一直消失--去，一直退，路尾a2 kiu 到山地--去。本來想講退到山地來--a，應該會tang3 hioh 喘--1下-a，療傷--1下-a，暫時會sai2 心安--a，thai3 會知影人iau2 m7 放我soah；日據時代開始“入山伐木”，m7 是像eng2過hit 款隨塊a2 kheh、khoaN-khoaN-a2 吞--a，這pai2 是用機器，貼oa2--來就ka7 我大塊割、大片lio5。我就hong5 an2-ne 1崙接1崙chhoh，1山koh 1山鋸，我只好一直退，tui3 丘陵一直退到koan5 山--去。Ka-chai3,chiah-e5 人ka7 樹頭留--落來，koh 有種1koa2 樹栽，總算有1點a2 良心。有e5 樹頭會koh puh-iN2 pok 芽，有e5 樹栽會發大欉，只好ng3 望chiah-e5 新欉枝葉ti7 幾十年後會發kah khah 大欉，若an2-ne，我iau2 有機會恢復1部份e5 面貌。Aih！想boe7 到，最近幾十年來，我e5 遭遇比eng2過koh-khah bai2 、koh-khah phaiN2。Chit-ma2 e5 人是大規模入山開墾，比eng2過e5 人khah khok-heng5、khah 夭壽，in m7-taN7 ka7 我e5 樹身chhoh 斷、鋸掉na7-tiaN7，soah 連我e5 根也beh 挖--去，續--落去in koh ka7 kui phian3 山lu kah 光光光，遠遠看--去，ka2-na2 lut 毛e5 臭頭a2 kang7 款。Tak8-e5 搶beh 佔土地起厝，搶beh 種高價值e5 作物、果子，搶beh 開Gou-lu-huh 球場，會sai2 講人kan-taN 想beh 趁khah che7 錢，想beh 趁khah 緊--leh，完全無顧我e5 死活。An2-ne 無節制e5濫伐濫墾e5 結果，hou7 我遭受著koh-khah 大e5 破壞，koh-khah 緊消失。Hiah-e5 原本ti7 我chia 生存e5 頭牲a2 也hong5 thai5--e5 thai5 、liah8--e5 liah8,bih kah 無路--去，kiong7 beh 絕種--去。Tang 時a2 台灣ka2-na2 無人leh 管kang7 款，隨在chiah-e5 人烏白舞、lam7-sam2 來。Aih！實在是真悽慘--ou！ 
古早人講：「人無照天理，天無照甲子。」，實在有影就tioh8。Lan2 long2 看會出--來，真明顯--e5,這幾年來kian3 若有風颱來，iah 是落khah 大chun7、khah 久e5 雨、就tak8 si3-koe3 淹水、崩山、橋斷、厝倒…，災禍慘重；反倒tng2,若久無落雨，iah 是khah ta 熱--1-cham7-a2,就kho2-hoaN7、欠水，無水thang 用--a。Tak8 年long2 因為an2-ne 造成真大e5 損失，若koh 繼續an2-ne--落去，台灣會愈來愈慘，到尾--a2,m7 知會變成siaN2-mih 款。Che 就是台灣人長久以來短視重利、為非亂作所ai3 承受e5 報應--lah，kam2 m7 是--leh ？
台灣人若會hiau2 想，知影反省，tioh8-ai3 有長久e5 phah 算，tioh8-ai3 重視自然環境e5 保育，好好a2 對待--我，真心來保護--我，hou7 我會tang3 恢復生機，我chiah 會tang3發揮功能，涵養水源來保護大地。An2-ne，台灣chiah boe7 koh 做水災，boe7 koh 受kho2-hoaN7--a。Tak8-e5 若會tang3互相疼惜，共存共榮，台灣chiah 有1個美好e5 將來，chiah 會chiaN5 做1個真正e5 美麗之島----FORMOSA。


∮紀念林萬寧老師——故人e5 作品

我e5 媽媽
林萬寧
各位評審e5 先生、各位老師、各位同學，tak8-e5 好。我是清水國小e5 林玉倫。我今a2 日beh 講e5 題目是：「我e5 媽媽」。
Tak8 工，天iau2-boe7光，媽媽就已經起床--a，已經teh 準備早頓--a，而且ka7 iau2 teh 睏e5 goan2 叫醒：「Tak8-e5--a，好起--來-ou，khah 緊chhoan5 chhoan5--leh，食早頓，thang 好khah 早去學校、去做穡--ou。」媽媽e5 叫聲比亂鐘a2 koh-khah 大聲，koh-khah 好聽。Goan2 iau2- boe7 款好勢，媽媽就已經將phang-kong3-kong3 e5 飯菜排好ti7桌a2 頂等--goan2。早頓食了，媽媽就送goan2 出門，開始1工e5 生活。
媽媽真伶俐，i ka7 厝內si3-koe3 long2 整理kah 清氣tam-tam，連壁縫也拚kah 真清氣，會sai2 講連1隻kau2-hia7 都無。
媽媽也真活跳，gau5 唱歌；「我無醉，我無醉，無醉，請你m7 免同情我…」，che 是goan2 媽媽上愛唱--e5,媽媽e5 歌聲親像黃鶯teh 啼hiah-nih8 好聽，m7-taN7 是goan2,連厝邊頭尾也long2 愛聽i 唱歌，tak8-e5 long2 真ka7 i o-lo2--ou。 
媽媽chiaN5 注重對goan2 e5 教養，i教goan2 tioh8-ai3 “坐hou7 正，chiah 會得人疼”，i 也知影gin2-a2 是“Chiap8 罵be7 聽，chiap8 phah be7 疼”，所以，goan2若有m7-tioh8,i 總--是khoaN-khoaN-a2 講hou7 goan2 瞭解，ka7 goan2 糾正，m7-bat 嚴厲責罵、處罰，尊重goan2  e5 個性，hou7 goan2 充分e5 發展。
媽媽也chiok 照顧goan2 e5 健康，i 將goan2 自出世liap8 到大han3,會sai2 講是費盡苦心。會記得有1pai2 我人m7 好，感冒發燒，媽媽為著我，煩惱kah kui 暝long2 無睏，每1點鐘就起來看我1pai2,注意看我燒有khah 退--無，人有khah 好--1點a2-無，hou7 我深深感受著媽媽e5 慈愛，che 是我永遠都會記ti7 心肝底--e5。
對goan2 e5 學業方面，媽媽是關心但無強求。有時a2,我考試考了無好，真驚媽媽會ka7 我處罰，但是，等我theh8 考試單hou7 i看，i 看了m7-taN7 無受氣，而且tiaN7-tiaN7 會安慰--我：「Mh，這pai2 是考了無siaN2 好--lah，考試--mah，有時a2 是難免會失常--lah，你一向成績long2 be7-bai2,希望你m7-thang 凊心，繼續koh 努力--落去，好--無？」幾句a2 安慰、鼓勵e5 話，消除我心頭e5 憂鬱，也hou7 我感覺真溫暖、真感動，目屎kiong7 beh lin3--落來。
Goan2 媽媽是1位標準e5 賢妻良母，為著goan2 1家口a2 e5 生活，tak8 工long2 an2-ne 厝內厝外teh 無閒，但是卻m7 bat 聽i teh hoah thiam2。1年1年過--去，長年e5 操勞，hou7 媽媽e5 額頭加添1 條koh 1 條e5 皺紋。母愛實在真偉大，我無想beh 有1 個時行、gau5 妝、愛sui2 e5 媽媽，kan-taN 希望有1個樸實、溫馴、勤儉顧家，像goan2 媽媽an2-ne，會tang3 hou7 goan2 幸福、溫暖e5 媽媽。
我就講到chia 結束，多謝tak8-e5!
【本文是林老師指導學生參加台語演講比賽e5 講稿】

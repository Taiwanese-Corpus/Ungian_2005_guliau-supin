
我的希望──1935年楊肇嘉


台灣的青年兄弟姊妹，咱台灣將來欲較發達，亦是欲較退步，萬事都掛在咱大家的肩胛頭。若是青年諸君人人佇進步的情形，有相當的把握、有執行的勇氣，總來大家努力打拚，著台灣的將來，就真有希望囉。
所以我對青年諸君抱著真大佮真濟的期待，總是咱大家著愛知影世界的潮流、國內的情形，佮著知影咱台灣逐家現在的地位，到底是啥物款？逐家就怎樣用心、用工努力來做，才會予台灣比今仔日較進步、較幸福，這點是大大愛論究的所在。所以我欲講幾句無客氣、確實的話，來喚起逐家的關心。
台灣古早是一片平林曠野、無開化的土地，到三百年前，西班牙、葡萄牙人來探險，看咱台灣的山水真好，所以稱呼台灣叫做「FORMOSA?，就是美麗島的意思。後來予荷蘭人佔領幾十年，鄭成功打台灣、驅逐荷蘭以前，咱祖先就漸漸搬徙(soa2)來滯，鄭氏經過三代，歸了清朝的統治，總是清朝無十分關心來經營，自底台灣的百姓，就是咱祖先，真勇敢、肯向前，用了真濟的苦心、流了真濟的血汗，一面愛防治番仔的阻礙，一面愛備防風土病痛，所以各人就家己相佮去努力打拚，才開拓、整治現在咱台灣的基礎，這點，大家著愛會記得。
四十年前咱歸日本的版圖，政府盡力來統治、經營，現在衛生、教育、產業其他各方面亦真發達，通講是有成功的所在。到底咱大家的生活實在有較豐富否？農村的百姓有較快活過日子否？社會、政治上的風氣有較爽快否？這是逐家日常親身經驗的所在，我毋免一個一個來做說明，逐家的確知影，我真希望逐家就愛認真佮覺悟才著。
親愛的諸君，最近這十年的中間，向來二百外萬的人口，已經超出五百萬了，數目增長的進步，連欲入公學校亦著入學試驗，那論米、魚、果子各種產物，年年增加，致到內地的政治家聽著，遂欲給咱設限米的出口，確實各方面攏有進步。
來講一項教育問題，各種學校年年卒業生不利濟，這是咱大家的阿伯、阿嬸愛子弟有出頭的日子，勤佮儉，無惜所費予子弟讀書，大家卒業了後，大部分無工課通做，這是因為怎樣咧？政治上亦也原因，環境上亦有理由，咱台灣向來已經有歸百年的文化，閣再有新教育，所養成的人才毋是無，講是咱逐家就是愛有十分的實力，才予人看有目地，若是無志氣、無勇敢的氣魄、無熱心去研究，就會予人看未起，這點，希望逐家愛十分的覺悟。
雖然有好的人才，咱攏無團結，攏無訓練。亦是無通訓練、無通團結，各人為著自己小小的利益，無為公共出力的風評，這是咱大家的誤德。諸君愛知影，現在是公家協力的時代，一個人有氣力是無路用，著愛大家協力才做有代誌，產業、經濟咱生活的根本，個人著愛斟酌設法來進展咱經濟上的地步。
總是生活、態度亦著大大改良，有人批評咱是驚死、愛錢、愛神明，有這款缺點，逐家就愛改頭換面，應該著培養清心的意志，涵養咱的趣味，藝術愛普及向上，一切無根據的迷信、無合理的歹風俗，著愛大大改變。咱完婚送祭是夯大旗、打大鼓，無路用的費用真濟，是愛一張面皮爾爾，全然就失了本來的意思，逐家緊來實行、來廢止。
總講，台灣的進步、台灣的幸福，毋是別人欲予人，逐家就拋開脫這前塵，愛有冒險進取的氣概，亦愛有團結、協力的觀念，逐家盡力出來奮鬥，造成逐家的幸福，是我上大的希望。
──2001.10.28上午佇台中市中港路一段85號4樓曲盤原音重現，由自由時報林良哲先生提供文字紀錄


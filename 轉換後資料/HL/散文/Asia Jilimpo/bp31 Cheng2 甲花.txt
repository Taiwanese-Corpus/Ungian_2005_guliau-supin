巢窟散文
Cheng2 甲花
Asia Jilimpo
趁hioh 春假kap 學生Tim5-bi5 去i e5 故鄉茄萣(Ka-tiaN7)a2 chhit-tho5,hia e5 人講話有2 個特色，頭1 項是kap 關廟腔kang7 款--e5,便若有「chh」e5 聲母in long2 講做「s」，「七」讀做「sit」，「車」講是「sia」。另外1 個特色是慣勢ti7 話尾加 1 個「tah」，親像講「來坐--tah！」「你beh 去toh 位--tah？」。我感覺真心適，m7-koh 這篇m7 是beh 講che，是我ti7 hia hit 工，A-bi5 為beh 上台表演，請1 個專門si3-koe3 leh ka7 人修cheng2 甲e5 cha-bou2 來in tau，我hiong5-hiong5 soah 想著goan2 故鄉e5 hit 蕊cheng2 甲花。
庄kha 人有1 句話講「清氣就sui2」，講--來che ma7 是庄kha 作sit 人e5 艱苦，ti7 青春好年紀e5少年時代be7 愛sui2--e5 無che7,總--是be7 tang3 穿gah sui2-tang-tang 去覆ti7 田--nih e5 lok8-kou5-moe5-a2 內kap 雜草、lo5 水、bang2 蟲chhia 拚，sui2 hou7 白鴒鷥看iau2 koh 講會得過，sui2 hou7 chiuN-chi5 蟲thoa7 看有siaN2 意思？1 身軀sui2-sui2 去到田--nih 園--nih 會tang3 sui2 joa7 久？Tioh8-ai3 tu2 著免落田，去廟--nih 燒金、看戲，iah 是有tai7-chi3 去街--nih chiah 會想beh 穿1 軀khah sui2--e5。Ti7 這款時代kap 社會，美容師這類--e5 ti7 庄kha 草地所在，應該oh 趁有食。
若講an2-ni，khah 早A-chiang2 是beh an2-choaN2 過日？A-chiang2 m7 是goan2 庄e5 人，i e5 身世我ma7 無真知，知影講便若庄--nih 有人beh 嫁cha-bou2-kiaN2 iah 是hou7 人相親chiaN5、teh-tiaN7 就會來，i 是專門leh ka7 人修cheng2 甲兼挽面--e5,hit 當chun7 iau2 無「美容師」這款詞，kan-taN 叫i 修cheng2 甲--e5 iah 是挽面--e5;挽面khah 少，真che7 老1 輩e5 cha-bou2 人ka-ti7 就會hiau2 挽面，ke-si koh 簡單，1 條線nia5。修cheng2 甲就ai3 khah 專業，ka cheng2 甲、修甲邊 liuh chhoaN  e5 皮a2、甲磨hou7 圓koh 擦cheng2 甲油，ui3 手到kha long2 tioh8,ke-si-thau5-a2 li-li khok-khok kui 套齊全(chiau5-chng5)。這時e5 cha-bou2-gin2-a2 kiam2-chhai2 long2 ka-ti7 有chhoan5 1 套，hit 個san3-chiah e5 年代，罕得有人hiah chhiau-hoa。
A-chiang2 in tau 大概m7 是作sit 人，chiah 會去學這手工夫，i leh ka7 人挽面聽講be7 siaN2 疼，修cheng2 甲ma7 真chim-chiok，thang 講是「che7 人o-lo2 無聽過人嫌」，hit 時khah 保守，cheng2 甲油ka2-na2 chiah 1 色紅--e5,無親像這chun7 花pa-lih-niau，siaN2-mih 色水都有。Goan2 做gin2-a2 e5 時tiaN7-tiaN7 辦ke-hoe2-a2 sng2 妝新娘，無紅cheng2 甲油就用做紅龜粿e5 紅番a2 米準cheng2 甲油，有tang 時a2 紅番a2 米theh8 無tioh8,ma7 會去khau 1 種草a2 花e5 心，擦ti7 cheng2 甲頂猶原真紅真豔，這種花goan2 就講是「cheng2 甲花」。Goan2 tau 厝宅e5 4 khou-lian3-tng2 種1 圍燈籃a2,燈籃a2 花ma7 紅ki3-ki3,花心有lioh8-a2 黃，擦ti7 cheng2 甲頂ma7 紅koh sui2,有時a2 goan2 ma7 ka7 燈籃a2 花叫做「cheng2 甲花」。
我5 歲iah 6 歲e5 時，有1 個e-pou 時頭a2,ti7 溝a2 邊刺竹a2 kha kap 1 tin7 gin2-a2 leh chhit-tho5,我ka7 1 個扮做新娘e5 客人cha-bou2-gin2-a2 擦cheng2 甲花，tu2 好看著A-chiang2 tui3 chia 過，i 無tiuN 無ti5 soah 行oa2--來，看我chek 燈籃a2 花心ka7 衫tou3 紅--去，phah 開i te2 ke-si e5 鉛phiaN2 盒a2,theh8 出1 罐真正e5 cheng2 甲油，叫我ka7 手伸--出來，講我e5 手真幼秀，若擦cheng2 甲油落--去，tiaN7-tioh8 比cha-bou2-gin2-a2 手khah sui2。我驚人笑，m7 hou7 i 擦。I 講我e5 手真正是藝術家e5 手，後pai2 大han3 會有真che7 cha-bou2-gin2-a2 愛牽我e5 手。當時，我實在m7 知「藝術家」是siaN2-mih 物件，我e5 志願是beh 做poaN 布袋戲e5 頭手師父，自gin2-a2 時，我就真愛講kou2 hou7 gin2-a2 伴聽，若做布袋戲，會sai2 講hou7 khah che7 人聽。
庄頭無到100 戶，大細項tai7-chi3 tak8-e5 long2 知，tak8 年long2 1 半戶a2 有cha-bou2-kiaN2 做--人iah 是嫁--人，就會看著A-chiang2 來，hit chun7 無電話，ma7 m7 知是an2-choaN2 去通知--i e5。I 騎1 台26 吋e5 cha-bou2 phaN7 車，照這時e5 講法應該是「淑女車」，穿eh8 裙踏鐵馬，姿勢真好看，庄內sahN 著i e5 少年家a2 聽講oan-na 有--幾個a2,人講「sui2 bai2 oh 比止」，che 先mai3 講，ti7 庄kha 親像A-chiang2 tak8 工穿sui2-sui2 koh 免落田作sit 曝gah 烏koh 皮膚粗--e5 就無te3 取--a。總--是，附近幾個庄頭無1 個少年家hou7 i 看會上目--e5,m7 是講i joa7 苛頭看庄kha 人無目地，i 實在是驚嫁hou7 作田人。
Goan2 厝後有1 個少年家，名叫做「勇--a2」，i e5 名號了有合，人是生做lo3-kha 有pan7,生張koh 將才，ti7 少年輩--e5 內底，人品是一粒一--e5,in a 姊寶猜--a2 beh 嫁去蘆竹塘e5 時有chhiaN3 A-chiang2 來修cheng2 甲，了後，勇--a2 就去sahN 著頂八卦，央hm5 人婆--a2 去講幾na7 choa7,A-chiang2 sian 講都m7 肯。I 拜託hm5 人婆--a2 寄話ka7 勇--a2 會失禮，講i 確實無想beh toa3 庄kha 作田，m7 是嫌勇--a2 有siaN2 bai2--處。Hit 個hm5 人婆--a2 真o-lo2 A-chiang2,講i 做人有影chan2;若有siang2 e5 後生cha-bou2-kiaN2 想beh chhoe7 對象嫁娶，A-chiang2 幾個庄頭穿來穿去，消息上精光，i long2 會報hou7 這個hm5 人知。有人問A-chiang2 na2 會無愛兼做hm5 人，紅包趁--e5 比ka7 人修cheng2 甲tiaN7-tioh8 khah 有額；I long2 應人講ka-ti7 iau2 未嫁，ka7 人做hm5 人m7 好，koh 再講，1 人1 途，khah be7 去long3 破別人e5 飯碗。就是an2-ni，hm5 人婆--a2 chiah 會講話long2 為--i。
Goan2 厝邊A 月a2 姊heng7 大餅hit 工，知影A-chiang2 會來修cheng2 甲，我專工ti7 in 門口埕尾等beh 看--i，等i ui3 A 月a2 e5 房間出--來，看著我，嘴笑目笑叫我1 聲「藝術家」，koh 問我有入學--未。我應i 講ai3 等明年9--月，m7-koh 我會hiau2 寫ka-ti7 e5 名--a。I koh ka7 hit 個鉛phiaN2 盒a2 theh8--出來，我想講koh 是beh ka7 我修cheng2 甲、擦cheng2 甲油，就beh soan，i soah ui3 盒a2 內theh8 1 個大餅出--來，講是A 月a2 e5 餅，peh 1 te3 hou7--我。我愛食餅，m7-koh hit chun7 e5 大餅long2 是肉餅khah che7,肥肉包ti7 餅內底，食che7 會ui3,我ka7 i 講khah 興食豆紗餡--e5。I 笑笑講後個月人beh 來ka7 i teh-tiaN7，i 會hoan 咐講ai3 有幾斤a2 豆紗--e5,mai3 long2 kan-taN 肉餅，koh 問我kam2 愛食冬瓜糖。
A-chiang2 beh 嫁--人a，我sui-bong2 iau2 是細漢gin2-a2,心肝頭soah 有koa2 講be7 出--來e5 刺鑿，比我khah 鬱卒--e5 是勇--a2,i 這pai2 無死心ma7 be7 sai2--得。講--是an2-ni，i iau2 是m7 認輸，去A-chiang2 in 庄--nih 探聽看是siang2 hiah 好運thang 娶著這個hiah sui2 e5 姑娘a2。Hit 個cha-pou-gin2-a2 in tau ma7 是作田人，m7-koh gin2-a2 是讀高農出業--e5,ti7 農會leh 食thau5-lou7,人真斯文款，kap A-chiang2 算有su3 配。勇--a2 到chia 來--a，火燒罟寮，無gah 1 sut-a2 希望（魚網），無幾工nia5,lo3-lo3 e5 漢草做1 下khiau-ku--落去。
Tih-beh 做新郎e5 這個農會職員，為慶祝娶著1 個溫純e5 sui2 bou2,專工去hak 1台Outoubai，代替上下班騎e5 鐵馬，有時a2 專工seh8 tui3 goan2 庄--nih 來，he 是我頭pai2 看著Vespa 這款紳士型e5 Outoubai，A-chiang2 坐ti7 後斗，長頭鬃hou7 風吹tin2 動，真phaN7！我真想beh 坐看mai7--leh，m7-koh 心肝內對hit 個好運e5 人有koa2 ngaih8-gioh8,顛倒leh同情勇--a2。
A-chiang2 自做--人了後，就ka7 hit 個鉛phiaN2 盒a2 收--起來，講i 無beh koh ka7 人修cheng2 甲，i 上ou3 尾1 攤是修i ka-ti7 e5 cheng2 甲，等嫁了，hit 套ke-si-thau5-a2 beh 留leh ka-ti7 做自家用--e5。I做這途--e5,原本就tak8 工ka7 ka-ti7 e5 cheng2 甲修sui2-sui2 koh 擦紅紅，goan2 庄--nih e5 少年家a2 kha-chhng 後long2 就稱呼i「cheng2 甲花」，罕得講i「A-chiang2」e5 名。
A-chiang2 照約束koaN7 1 盒豆紗餅來hou7--我，koh 寄我1 盒餅講愛我轉hou7 勇--a2,i phaiN2-se3 ka-ti7 koaN7 去hou7--i，若無，be7 輸leh 蹧躂--人leh。我當i e5 面peh 1 te3 餅食，無tai7 無chi3 目屎soah lin3--落來。I 問我na2 會leh 哭，kam2 餅無合我e5 味？我ma7 m7 知leh 哭toh 1 條理，kam2 是替勇--a2 心酸？Iau2 是替我ka-ti7 leh 悲傷--e5?我chiah 1 個iau2 未讀國民學校e5 gin2-a2 nia5!
Ti7 完聘了個外月e5 時，hit 個beh 做新kiaN2 婿--e5 soah 騎Outoubai ti7 街--nih kap 1 台貨物a2 車相long3,iau2 未送去到病院就斷氣--a。聽講A-chiang2 ka-ti7 tiam3 厝內hau2 幾na7 工，cha-pou--e5 beh 出山e5 時，i 穿hit su本底做新娘chiah beh 穿e5 sui2 衫，chah hit 個te2 ke-si-thau5-a2 e5 鉛phiaN2 盒a2 去到式場，當眾人面前修cheng2 甲、擦紅cheng2 甲花，ka7 無緣e5 ta-koaN-a2 要求beh 用「未亡人」e5 身份送上山頭，ta-ke kap ta-koaN long2 m7 肯。事後，有人風聲講是對方牽拖A-chiang2 命siuN ngi7 去剋著in 後生，chiah 會連後生死後都無beh hou7 入門。Ma7 有人講是雙方面e5 si7 大人參詳好--e5,死--e5 都死--a，mai3 去連累這個iau2 未入門好姑娘a2 e5 終身。我khah 相信尾--a2 這個理由。
自hit 時起，A-chiang2 就真正無leh ka7 人修cheng2 甲，出門ma7 long2 穿gah 素素，連3 年後i 嫁hou7 勇--a2 e5 時，手cheng2 頭a2 尾都無看著擦紅紅e5 cheng2 甲花。

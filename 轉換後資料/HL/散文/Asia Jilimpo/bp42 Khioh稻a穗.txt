∮Pha 荒e5 故事
Khioh 稻a2 穗
Asia Jilimpo
Ti7 1 間咖啡店看著複製e5 名畫「Khioh 稻a2 穗」，有影畫gah 真chan2,m7-koh 我細漢時代khioh 稻a2 穗--e5 long2 是gin2-a2,這幅畫e5 是大人leh khioh。
Ti7 goan2 故鄉kui 遍e5 平洋，靠播稻a2 食飯是tak8 口灶long2 kang7 款--e5,作sit 人han-ban7 變竅，m7 知外口e5 社會koh 真che7 無kang5 e5 生路。1 年稻a2 收早冬kap 慢冬2 pai2,是作sit 人所有e5 ng3 望，goan2 gin2-a2 就趁機會去khioh 稻a2 穗。大人組割稻a2 班，1 班10 外個人，ti7 庄--nih 是相放伴--e5,1 口灶出2 個人，先開會排1 個順序，看siang2 e5 chhek-a2 ai3 先割，kui 班先去割hit 坵田，這坵割了chiah 換割別戶--e5,pin5-thau5-a2 來，互相免付工錢，若去外庄割就照工價收，總割了chiah 由bauh8 頭ka7 工錢發hou7 眾人。
這10 外人組e5 割稻a2 班分做3 行(kiaN5)，頭行--e5 是giah8 鐮lek8-a2 ka7 稻a2 ui3 離塗量約1 liah8 koan5 所在e5 稻稿割--落，1 pai2 割1 bou5 10 外叢，5、6 bou5 khng3 做1 堆；二行--e5 就ka7 kui 堆稻a2 做1 把mouh 去機器桶邊，kha na2 踏機器桶，手--nih e5 稻尾tu 去leh seh8 e5 圓柴thiau7-a2 phah，ka7 chhek-a2 phah--落-來，lak ti7 桶內，無chhek-a2 e5 稻稿phiaN ti7 邊--a2;上尾行--e5 ka7 稻稿總(chang2)做kui 把，1 把就叫做1 總，kui 總chhai7 khia7 ti7 田--nih。稻草等曝ta 了後，chiah 用牛車載tng2 去疊ti7 門口庭尾，囤koan5-koan5 1 堆，叫做草khun5;看草khun5 koan5 ke7 就thang 知影這口灶田作joa7 闊。
Ti7 pha 荒e5 農村，稻草ti7 生活上扮演真重要e5 角色，kham3 厝頂無茅(hm5)a2 就用稻草，phah 草索a2 ma7 tioh8 稻草，上kai3 要緊--e5 是3 頓煮飯hiaN5 火，柴是真缺e5 罕物，過年炊粿ai3 慢火chiah 甘用，若日常煮飯、sah8 豬菜，long2 ma7 用稻草。去草khun5 抽草總來thau2 開，ka7 稻草纏做草in，he7 ti7 灶前，beh 煮飯hiaN5 火，chiah 1 in 1 in long 入灶空。
話柄koh khioh 倒tng2--來，機器桶是柴kap 鐵組合--e5,分做3 部分，頭前是柴e5 kha 踏a2,1 pai2 2 人做1 kaN5 tau3-tin7 踏，踏a2 有lian2 齒a2 接中央1 khou 柴做e5 圓khou thiau7-a2,thiau7-a2 頂有釘粗鐵線1 phok 1 phok，kha 踏a2 引動圓柴khou thiau7-a2 tng2-seh8,ka7 稻尾ng3 leh seh8 e5 柴thiau7-a2,phok--出-來e5 鐵線會ka7 chhek-a2 phah 掉，lak ti7 上尾部分e5 桶斗內底。
機器桶邊有2 條索a2,khah 近e5 稻堆phah 了，踏桶e5 1 kaN5 ai3 1 人拖1 peng5,徙進前，若tu2 著lam3 田，真phaiN2 拖。總稻草--e5 ai3 koh 用亞麻袋ka7 機器桶內e5 chhek-a2 put 入去袋a2,1 袋1 袋先chhai7--leh，等總割了，tak8-e5 chiah ka7 kui 袋chhek-a2 long2 gia5 去田頭a2 牛車頂，到chia，割稻a2 班e5 khang-khoe3 就煞--a。Chhek-a2 車tng2 來到厝--nih，ka7 亞麻袋a2 thau2--開，chhek-a2 long2 拚ti7 門口庭曝，門口庭無夠闊gah 會tang3 ka7 chhek-a2 phi 開，就用chhek 耙ka7 戽hou7 1 leng5 1 leng5,曝1 段時間了後，ai3 peng2 peng5,chiah 曝會齊勻，等long2 曝ta，ai3 koh 過風鼓，ka7 phaN3 chhek-a2 鼓掉hou7 cheng 牲a2 lo，chhun--e5 就是作sit 人艱苦半年，所ng3 望收成e5 chhek-a2,ka7 chhek-a2 載去thou5-lang5 間a2,ma7 有人叫做「米ka2」，ka2--落-來e5 chhek-a2 殼是粗糠，米外口koh 包e5 hit 緣膜，ka2 掉做米糠，che long2 是cheng 牲a2 e5 食糧。飼lan2 台灣人世世代代e5 米，kui 個收成e5 過程就是an2-ni。
這篇文講e5 是「khioh 稻a2 穗」，先ka7 稻a2 到米所有e5 利用long2 講清楚是有目的--e5,ka7 lan2 祖先an2-choaN2 艱苦種作到收成記--落-來，kui 個稻作e5 生活文化是台灣歷史重要e5 記智，lan2 這代--e5 應該有phou2-me2-a2 了解。
我會hiau2 kap 人去khioh 稻a2 穗是6 歲，khah 細漢是有看著別個gin2-a2 人去田--nih khioh 稻a2 穗，m7-koh siuN 少歲pe7 母m7 敢hou7 我出門，koh 再講，割稻a2 e5 大人chong5 來chong5 去，細漢gin2-a2 kha 手khah 慢，閃無離會hou7 人long3--著。頭pai2 beh 去khioh 稻a2 穗是A 榮--a2 chhoa7 我去--e5,i 雖bong2 chiah 加我1 歲nia5,m7-koh 漢草khah 粗，加真giam2-ngi7,goan2 i--a2 hoan 咐我ai3 toe3 A 榮行，m7 thang ka-ti7 走無--去。Khioh 稻a2 免chah siaN2-mih ke-si，有是1 條草索a2,看會tang3 縛kui 把稻a2 phaiN7--tng2-來-be7。
Hit 工是leh 割客人A 水雄in tau ti7 大溝下e5 稻a2,照我hit 時e5 gin2-a2 kha ai3 行20 分鐘久，沿路koh 有3、4 個gin2-a2 來kap goan2 行kang7 tin7,A 榮是gin2-a2 頭王，i hoan 咐眾人long2 ai3 幫贊頭pai2 參加khioh 稻a2 e5 我，客人gin2-a2 A 朋a2 隨就分我1 mi 塗豆，講是去kam2-a2 店ka7 厝--nih 買beh 請--人e5 時偷mi 起來khng3--e5。另外1 個客人cha-bou2 gin2-a2 A 妹a2,m7 知an2-choaN2，客人e5 cha-bou2 gin2-a2 long2 叫做A 妹a2?I ma7 na2 行na2 ngiu2 車鼓舞hou7 我看，koh 叫我學i an2-ni na2 行na2 ngiu2,我phaiN2-se3,A 榮就命令tak8-e5 long2 ngiu2,講an2-ni 我就khah be7 phaiN2-se3。另外1 個Holo gin2-a2 看tak8-e5 long2 對我chiah 好，就講beh 唱歌hou7 我聽，m7-koh 聽無i leh 唱siaN2，A 榮講i 若mai3 koh 唱就是眾人e5 福氣。我初出洞門就得著眾人e5 愛護，hou7 我1 世人long2 會記--得。
Khioh 稻a2 有2 種狀況thang khioh，頭行--e5 kui bou5 有時a2 會1 半叢a2 割無著，iah 是塗kha kui 把，二行--e5 mouh 無齊離，加減有1、2 穗lak ti7 塗kha，也有mouh beh 去機器桶e5 時，ka-lauh8 ti7 半路--e5,an2-ni 1 pou khioh--落-來，也有kui 大把，mouh tng2 去厝--nih，chiah ka7 chhek-a2 phah--落-來，te2 leh 布袋，這款khioh--來e5 chhek-a2 是我e5 sai-khia，等集khah che7,賣hou7 來糴chhek-a2--e5,1 個割稻a2 冬落--來，也賣10 外khou gun5,a-i 會ka7 我換做銀角a2,儉ti7 竹管a2 做e5 錢筒a2 內。
A 榮是goan2 庄上gau5 khioh 稻a2--e5,風聲講i 1 冬khioh e5 稻a2 long2 賣幾na7 百khou，giong7-beh 比人作1、2 分地--e5 khah 好空--leh。頭pai2 kap i 去，到beh tng2--來e5 時，我感覺ka-ti7 khioh be7 少，pian7 若有kap 別個gin2-a2 同齊看--著-e5,人long2 讓--我，m7-koh kap A 榮比--起-來，i 是用1 條草索a2 縛an5-an5 phaiN7 ti7 kha-chiah-phiaN 後，我是用手mouh nia5,有影差真che7。
講--來A 榮是可憐gin2-a2,in a-i 破病，kui 年thang3 天long2 ai3 食藥a2,有時a2 goan2 i--a2 無輪著火khau，換goan2 a 嬸煮e5 時，會去ka7 in tau3 煮飯，A 榮in a-pa 聽講是去頂頭做挖炭空a2 e5 工，an2-ni chiah 有法tou7 應付藥a2 錢，A 榮koh 有2 個小妹，long2 是A 榮leh tau3 chhoa7,i 是大han3 後生。暗時a2 goan2 i--a2 ma7 會去ka7 in 幾個gin2-a2 洗衫a2 褲，就是an2-ni，A 榮chiah 會kap 我chiok 好，tak8 項long2 為--我。
有1 暝，我toe3 a-pa 去店a2 頭看i poah8-kiau2,tu2 bat 幾字四色牌a2 頂e5 漢字，親像帥仕相車馬炮這款--e5,就ka7 a-pa 手--nih e5 牌唸--出-來，a-pa 真siuN7-khi3,ka7 我趕--tng2-來，soah chhoe7 無goan2 a-i，想講是走去A 榮in tau 替in 洗衫，就beh 去chhoe7,到in 厝後phong3-phuh-a2 kha，soah 看著A 英--a2 khu5 leh 洗，A 榮ti7 邊--a2 tau3 chun7 hou7 ta。我看無goan2 i--a2,就tng2--來，到半路a2,tng7 著a-i，講是抱goan2 小弟去hou7 缺--a2 收驚。我ka7 看著A 英ka7 榮--a2 in 洗衫e5 tai7-chi3 講--出-來，a-i 講A 英是好心chiah 會an2-ni 做，驚人誤會生eng5 話，叫我上好mai3 ka7 別人講這chan5 tai7-chi3。
過無joa7 久，庄--nih 傳講A 英嫁無人愛，去toe3 著榮--a2 in 老pe7,連榮--a2 in hit 個破病e5 a 母都i leh tau3 顧。A 英已經beh 30 歲--a，bat 嫁去老窯，死翁了hou7 ta-koaN-a2 趕tng2 來後頭厝，無生gin2-a2,就ti7 厝--nih tau3 作sit，i 人生做真大khou 把，面--e5 kau7 thiau7-a2 籽，作sit 無輸cha-pou 人，播田、割稻a2、gia5 chhek 包，kha 手真me2-liah8。
Koh kap A 榮去khioh 稻a2 e5 時，我toe3 ti7 榮--a2 e5 後壁khioh，想講看會親像榮--a2 khioh hiah che7--be7。A 英ma7 ti7 割稻a2 班e5 第二行，割稻a2、拖機器桶long2 真有力，我soah 看著A 英目chiu leh 相邊--a2,無人leh 注意e5 時，i ka7 kui 堆稻a2 chiah mouh 1 半，留半把hou7 toe3 i 後壁leh khioh e5 A 榮，hit chun7 雖bong2 我iau2 細漢，iau2 是知影in leh 變siaN2 bang2,想著榮--a2 對我hiah-ni7-a2 好，soah m7 敢講，m7-koh 我知影i gau5 khioh 稻a2 e5 原因--a。
人講「卵khah 密ma7 會有縫」，過無joa7 久，店a2 頭就有人leh 會講A 英漏稻a2 穗hou7 榮--a2 khioh e5 tai7-chi3。A-pa 講無證無據be7 sai2 ou-peh8 賴--人，A 英ti7 庄--nih 自做cha-bou2 gin2-a2 起就真tiau 直，應該是be7 an2-ni chiah tioh8--lah。Tng leh 會e5 大人看著goan2 kui tin7 gin2-a2 ti7 邊--a2,就問goan2 講「bat 看過A 英漏kui 把稻a2 hou7榮--a2 khioh--m7」，我看tak8-e5 gin2-a2 long2 tiam7-tiam7,tu2 按算beh 開嘴，看著a-pa e5 目chiu 真phaiN2，緊搖頭tiam7-tiam7。
到下冬beh 割稻a2 e5 時，庄--nih beh 組割稻a2 班，人long2 無愛hou7 A 英份額參加，我想講A 榮tiaN7-tioh8 khioh 無hiah che7--a，nah 知beh tng2--來e5 時，i kang7 款kui 大把用草索a2 phaiN7 tiam3 kha-chiah-phiaN，我真m7 信聖，就koh toe3 i 後壁斟酌看，soah 看著幾個人long2 會漏kui 把稻a2 hou7 i khioh，連goan2 a-pa 都有an2-ni 做--過。大人實在真奇怪！
過1 冬，榮--a2 in a-i iau2 是死--去，in a-pa 就無koh 去北部做炭工a2,我想講A 英會做榮--a2 e5 新a-i，m7-koh ma7 是無，有是去tau3 煮飯、洗衫nia5。我bat ka7 去khioh 稻a2 看--著e5 tai7-chi3 問a-i，i kan-taN 笑笑講：
「Khioh 稻a2 m7 好好a2 khioh，long2 leh 注意人e5 eng5-a2 事，莫怪會khioh 輸--人！」

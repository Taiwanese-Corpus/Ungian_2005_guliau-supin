∮Pha荒e5故事
十姊妹記事
Asia Jilimpo
新聞講ti7 米國德州有1 個婦人人1 胎生8 個，這個世間實在有影是無奇不有，無1項tai7-chi3 是lan2 敢確定--e5,我leh 想講kam2 有可能hit 8 個long2 cha-bou2--e5?若1 khun3 8 個生做真相siang5 e5 小姐khia7 ti7 面頭前，m7 知siaN2-mih 感受？
這篇beh 講--e5 kap 生cha-pou、cha-bou2 無關係，是hiong5-hiong5 想著有1 種鳥a2 叫做十姊妹，我做gin2-a2 時代bat 飼--過，相信有經過hit 個年代--e5 加減ma7 long2 知--tam7-poh8-a2。
真che7 少年朋友long2 會投講：「Goan2 a-pa goan2 母--a2 tiaN7-tiaN7 愛講in hit 個時代生活joa7 困難tu2 joa7 困難，goan2 這代e5 gin2-a2 long2 好命m7 知…。」Che 也莫怪，無經過kang7 款生活經驗--e5 是真oh 理解別種社會狀況e5 價值觀。Hit 當時我ma7 chiah 6 歲gin2-a2 nia5,m7 知影siaN2-mih 是困苦，橫直厝邊隔壁tak8-e5 kang7 款是an2-ni leh 生活，無te3 做比pheng7。我kan-taN 知影a 叔ti7 五間尾頭前 e5 ni5-chiN5 kha 釘鳥櫥a2,講beh 飼十姊妹。
飼十姊妹kap 生活艱苦有siaN2 關係？Che 是真複雜e5 問題，無法tou7 3、2 句話就講gah 斟酌，我iau2 是phin5 頭a2 ka7 故事講--落-去。
Goan2 3 叔iau2 未去街--nih e5 戲園學辯士chin3 前，hit chun7 i 做兵tng2 來也有幾na7 年--a，傳統e5 作sit 嫌艱苦koh 無利純，厝--nih 都有2 個a 兄leh 作--a，i 想beh 走chhoe7 ka-ti7 e5 出路，先去下頭水底寮kap 人公家飼豬了錢，ma7 有去北部學賣塗炭，生理kiaN2oh 生，m7 是tak8-e5 long2 有才tiau7 趁這款錢--e5,聽講i 做--過e5 thau5-lou7 be7 少，m7-koh 無1 途精光--e5,無ta-li2-oa5,tng2 來庄kha 食塗，鬱ti7 田頭a2 幾na7 工，一直到hit 個朋友來goan2 tau。
Hit 工，Ip-a2 伯chhoa7 1 個穿se-bi-louh e5 生分人來goan2 tau，ka7 我講：
「Lin2 tau e5 人客lak ti7 路--nih hou7 我khioh--著，A-sia3,叫lin2 3 叔--a theh8 印a2 來領！」
Ip-a2 伯講話就是giat8-giat8,我做gin2-a2 就聽慣勢，知影是beh chhoe7 goan2 3 叔--a2 e5 人客ti7 路--nih ka7 Ip-a2 伯問路，chiah chhoa7 i 來--e5。我chhoa7 hit 個人客去大溝下田頭a2 樹a2 kha chhoe7 ti7 hia leh tuh-ku e5 3 叔。
Hit 個生分人是3 叔khah 早ti7 台北熟sai7--e5,本底ma7 真落魄，講是有朋友leh tau3 牽成chiah 有今a2 日會tang3 穿gah chiah-ni7 chhiN-chhioh，想著goan2 3 叔--a2 這個好朋友，好空--e5 專工來tau3 相報。3叔--a2 真感動，問i 有siaN2 好空頭，kam2 chiaN5 實有幫贊？人客講是m7-taN7 幫贊goan2 a 叔nia5,連庄--nih e5 厝邊隔壁ma7 致蔭會著。
消息就an2-ni thoaN3--出-來，講是日本人tng-leh siau2 sng2 鳥a2,m7-koh in 無eng5 ui3 鳥a2 kiaN2 顧gah 大，m7-chiah 會beh ui3 台灣進口chiah-e5 鳥a2,tu2 好hit 個人客in 朋友e5 公司是做這款生理--e5,i 負責si3-koe3 tau3 chhoe7 人飼鳥a2。庄kha 人聽著鳥a2 會tang3 賣錢，tak8-e5 有影歡喜，ti7 這遍平洋，有超過1 半e5 田leh 播稻a2,厝角鳥就是愛食chhek-a2 m7-chiah 叫做chhek 鳥a2,tak8 區田ma7 有兄弟a2 leh 顧，m7-koh 愈來愈無效。兄弟a2 是講稻草人，goan2 作sit 人若講出稻草人，鳥a2 就m7驚--a，long2 講是兄弟a2。講--來ma7 真笑詼，chhek 鳥a2 m7-taN7 m7 驚chiah-e5兄弟a2,顛倒kui tin7 飛來飛去leh 欣賞、議論比pheng7 看toh 1 sian 稻草人khia7 e5 姿勢khah 好看。作田人氣gah 指鳥a2 一直chhoh，he 鳥a2 ma7 m7 認輸，chiuh-chiuh叫罵tng2--去。作sit 人想講別項就m7 知，若鳥a2 是滿si3-koe3,精差有khah phaiN2 liah8 nia5。
人客笑笑a2 解說，m7 是beh 愛chhek 鳥a2,in 日本人kah-i3--e5 是文鳥、錦鳥、十姊妹這類e5 鳥a2。庄kha 人soah long2 gang7--去，ti7 田庄，若beh 講鳥a2 類是真che7,chhek 鳥a2 mai3 講，koh 有烏鶖、烏嘴pit-a2、白頭khiat-a2、bang7-tang-a2、燕a2、青雉(ti7)a2、紅頭a2……siaN2-mih 怪花雜色--e5 都有，就是m7知有siaN2-mih 文鳥、錦鳥、十姊妹。人客theh8出幾張相片，解說講toh 1 隻是文鳥，1 隻公司出價60 khou，toh 1 隻是錦鳥，1 隻是90 khou，另外he 十姊妹1 隻是20 khou，long2 是飼gah 變鳥thun5-a2 就會sai2 賣，公司有另外chhiaN3 人專門leh 孵鳥a2 kiaN2，會sai2 去ka7 公司買tng2 來飼。
庄kha 作sit 人聽著1 隻鳥a2 值幾10 khou，tak8-e5 舌a2 吐吐，hit chun7 e5 工價，1 個播田工ma7 chiah 30 khou nia5,1 隻看--起-來都無siaN2 e5 m7-chiaN5 鳥a2 nah 會hiah 好價？Kui 庄long2 han2--起-來，hit 個人客koh 去別庄宣傳e5 時chun7,庄內人leh 會講這款thau5-lou7 會做--得，橫直播田、插甘蔗1 甲當收--起-來，準講免本全趁--e5 ma7無幾圓，飼鳥a2 koh 是輕kho2 khang-khoe3,kam2 是天公伯--a2 leh tau3保庇chiah 有這款好空e5 tai7-chi3?Kan2-taN 庄a2內上無人緣，眾人嫌e5 破格成--a2 1 支屎poe 嘴講：
「世間有hiah 好e5 tai7-chi3?Mai3 gong7--a，好空--e5 nah 有thang tioh8 gah lan2!Hit khou 人lin2 m7 thang 看i se-bi-louh 穿gah chhio-chhio，hoan7-se3 是騙先(pian2-sian)a2!」
Goan2 3 叔--a2 真氣，罵i 講：「你這個hau-siau5 成--a2,hit 個人是我e5 朋友，是我khah bat--i iah 是你khah 熟sai7?你ka-ti7 san3 gah 鬼beh liah8--去，koh 也會講人e5 eng5-a2 話！橫直好giah8 san3 是lin2 tau e5 tai7-chi3,mai3 ti7 chia ou-peh8 亂念siau5 phah-khok 就好。破格成--a2 破格嘴！」
過幾工，人客koh 來庄--nih，chhoa7 goan2 3 叔kap 幾個厝邊去到雲林海口，hia 有人khah早飼十姊妹，講有趁著錢。Kui tin7 人騎鐵馬去，long2 載kui 籠鳥a2 tng2--來，講是hit 戶海口人有影飼過1 水50隻十姊妹，long2總賣1000khou，就ka7 錢換鳥a2 kiaN2，1隻5 khou，long2 總200 隻，飼--3-個-月-a 就koh 會sai2 賣，hit時就有4000 khou--a，khah贏leh作1 甲地。Koh 講等本錢 khah 粗--leh chiah 換買1 隻20 幾khou e5 文鳥iah 是錦鳥tng2 來飼，an2-ni 趁khah 有。
庄內人錢chah 無hiah che7,ma7 iau2 驚驚，就1 個khai 50 khou，買10 隻十姊妹tng2--來，goan2 3 叔--a2 1 pai2 hiong5-hiong5 就買100 隻十姊妹koh 文鳥、錦鳥1 項5 對，無夠錢in朋友先hou7 i 欠，講等賣了趁錢chiah 還。
我起先liah8-chun2 鳥a2食蟲就好，nah知講ai3 koh ka7公司買專工為這款鳥a2 製造e5 飼料，米a2 kap 番麥a2 落去濫--e5,親像人an2-ni，1 工飼3 頓，tak8 chai2 起都ai3 清鳥櫥a2,添飼料、清水，ka7 鳥a2 屎拚清氣。我真愛tau3-saN-kang7,文鳥、錦鳥iah 是十姊妹long2 iau2 細隻，毛黃黃、短短，m7-koh chiuh-chiuh 叫e5 聲，ti7 tiam7 靜e5 thau3 早特別好聽。
鳥a2 1 日1 日大，我e5 gin2-a2 伴，A 生kap 客人gin2-a2 A 朋(phng)a2、A 潤(jun)a2 long2 真欣羨，tiaN7-tiaN7 來goan2 tau 看鳥a2,in 想beh 飼鳥a2 食飼料，我講in be7 hiau2,be7 sai2 ou-peh8 飼，hit chun7,我心情chiok iang7。真緊，鳥a2 毛愈發愈長，鳥a2 ma7 sui2--起-來，文鳥是白--e5,毛白siak-siak，錦鳥是青濫白，koh-khah sui2,十姊妹ma7 真kou2-chui。鳥a2 愈大隻3 叔--a2 心肝愈歡喜，我就愈煩惱，我知影chiah-e5 kou2-chui e5 鳥a2 會hou7 a 叔賣--去。
煩惱bong2煩惱，鳥thun5-a2 總--是ai3 賣chiah 有錢，hit 工，人客kap 2 個公司e5人駛1 台貨物a2 車來，人客紹介hit 個ma7 是穿西裝--e5 講是公司e5 經理，另外1 個是駛車e5 運轉手，有飼鳥a2--e5 long2 來goan2 門口庭交。經理講價數kap chin3 前phin2--e5 無kang5--a，日本hit peng5 市草e5 關係。飼鳥a2 戶hi3-he3 叫，想講這聲害--a。破格成--a2 ti7 邊--a2 冷冷講：
「我都知--leh，出問題--a hohN！」
經理宣佈講khah 早1 隻90 khou e5 文鳥，chit-ma2 1 隻chhun 80 nia5;錦鳥ma7 有lak，khah 早是60，這chun7 chhun 55 khou。3 叔--a2 講i 1 項chiah long2 飼10 隻nia5,ka-chai3損失無che7,上關心--e5是十姊妹lak joa7 che7?庄內人ma7 long2 飼十姊妹nia5,tak8-e5 耳a2 giu2 長長斟酌聽。經理講：
「Ma7 m7 知an2-choaN2，che 十姊妹真反常，1 隻soah倒起5 khou，chit-ma2 1 隻是收25 khou。」
眾人有夠歡喜，kan-taN 破格成--a2 面紅紅。經理ka7 鳥a2 long2 liah8 入去車頂 e5 鳥籠a2 內，jim5 1 摺銀票出--來，beh 發hou7 tak8-e5。3 叔--a2 講beh koh 飼，問i kam2 有載鳥a2 kiaN2 來？經理講：
「無--lah，lin2 若beh koh買鳥aki2aN來ka7 我登記，bin5-a2-chai3 chiah 載--來，m7-koh 價數ai3 先phin2--1-下，文鳥kap錦鳥1 對減2 khou，十姊妹本底1 隻ai3 起5 角，m7-koh 為答謝原客戶，今a2 日賣e5 錢beh換鳥a2 kiaN2--e5,1 隻kang7 款是5 khou，若beh 加買iah是新客戶long2 tioh8-ai3 1 隻5 khou 半chiah beh 賣。Beh 愛--e5今a2 日ai3 先登記，bin5-a2-chai3 chiah 有in e5 額。」
有人講臨時臨iau7 無錢thang 買，經理講是先登記，等liah8 著鳥a2 kiaN2 chiah 付錢就會sai2。這pai2,連上鐵齒兼破格e5 成--a2 ma7 登記100 隻e5 十姊妹，koh 有隔壁庄聽著風聲走--來-e5 ma7 long2 搶beh 登記，ui3 過晝bu2 gah beh 暗chiah 處理好勢。
翻tng2 工，1 khun3 3 台貨物a2 車載鳥a2 kiaN2 kap 飼料來，算算--leh，連hak 飼料e5 錢long2 總這攤就收beh 20 萬。Koh 來，kui 庄long2 leh 飼十姊妹，A 生、A朋a2 kap A 潤a2 in long2 免koh 來goan2 tau 看鳥a2--a。
當然，3 個月後，就chhoe7 無hit 間公司e5 人，鳥a2 m7 知beh 賣hou7 siang2,kui tin7 人來chhoe7 goan2 3 叔--a2,i soah 講ma7 m7 知hit 個朋友toa3 toh 位，khah 早ti7 台北ma7 chiah kap i 見過2 kai2 面nia5。
破格成--a2講：「我都知--leh，gong7 庄kha song5!」
Goan2 3 叔--a2 罵講：「你ka-ti7 m7 是ma7 了550 khou！Long2 是hou7 你帶soe siau5--e5,頂遍你無買，goan2 就long2 趁有著錢！」
這pai2 e5 十姊妹事件，goan2 庄--nih e5 結論是「破格成--a2 害--e5」。


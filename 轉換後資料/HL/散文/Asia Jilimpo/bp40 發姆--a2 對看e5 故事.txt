∮Pha 荒e5 故事
發姆--a2 對看e5 故事
Asia Jilimpo
學生ka7 我講1 個趣味e5 tai7-chi3,i beh kap 人訂婚，專工tng2 去庄kha ka7 in a 媽報告。A 媽問i 講：
「Ah lin2 tang 時beh 對看？」
「A 媽！這chun7 無人leh 對看--a-lah！」
「Nah 會an2-ni？Chit-ma2 e5 cha-bou2 人m7 就比goan2 古早khah 慘！人gun2 古早iau2 koh 有thang 對看--1-下，thang 知影beh 嫁--e5 是生做圓iah 扁，lin2 連對看都無，真hiau5-heng7--ou！」
聽著這個kou2-chui e5 a 媽講--e5,我想起另外1 個朋友in 老母，發姆--a2,bat ka7 我講i cha-bou2 gin2-a2 時代kap 人對看e5 故事。
發姆--a2 in tau 是ti7 街--nih leh 開phong3 紗店，專賣刺phong3 紗衫e5 線料，發姆--a2 做cha-bou2 gin2-a2 e5 名是「青紗」，就是青e5 phong3 紗e5 意思；青紗in 老pe7 是真kou2-pih e5 生理人，3 個cha-bou2 kiaN2，大han3--e5 號名「紅線」，hit chun7 有廣東戲配廈門話leh poaN，戲e5 名就是「紅線女」，i 看戲了tng2 去，就ka7 tu2 生e5 cha-bou2 kiaN2 號kap 主角kang7 款e5 名。第二--e5 是紫綿，青紗排上尾--e5。大姊紅線beh 做--人e5 時，soah 無人牽紅線，kap 店內e5 siau3 櫃兼店員戀愛，老pe7 想講ka-ti7 也無後生thang 接，就ka7 紅線招翁，店員疊in e5 姓變頭家。紫綿ti7 客運e5 Bus 做車掌，tu2 好有1 個國校a2 e5 先生tak8 工通勤long2 專工坐i 這班，就去結--著-a。
厝邊tau 笑講：「Phong3 紗店hit 個添丁--a2,上kai3 好心，ka-ti7 無添gah 半個丁，kan-taN 操煩人無bou2,專leh 替人chhoan5 新婦。」Koh 講：「好心有好蔭，in cha-bou2 kiaN2 long2 免了gah 1 sian2 hm5 人錢，ka-ti7 ka7 翁chhoe7 好好！」
這款話半khau-se2,添丁伯--a2 be7 堪--得，青紗管gah 真an5,驚i 外口pha-pha 走koh hou7 人kou2--去，tiaN7-tioh8 ai3 青紗照步來，mai3 koh hou7 厝邊tau 偷笑，sia3 世sia3 眾。青紗本底就是pi3-su3 e5 cha-bou2 gin2-a2,愛bih ti7 房間用雜花怪色e5 紗a2 線刺i 少女e5 眠夢。In a-pa ka7 i 買真che7 日本e5 Bukhuh，long2 是刺phong3 紗衫e5 好樣相。I 會hiau2 ti7 phong3 紗衫頂刺象、刺古城堡厝、刺火車，有時吊ti7 店--nih 做見本，siaN5 人客買phong3 紗線。親像這款興手藝e5 青紗，生本就無愛出門，beh nah 會ka-ti7 去kap 人戀愛？
到青紗21 歲，ti7 hit 個時代，che 是到熟e5 年歲，知影青紗無kap 人leh 行，就有hm5 人婆--a2 來leh 行踏，頭1 個是報開百貨行e5 頭家a2 kiaN2，人生做真軟chiaN2，koh 是厝--nih e5 孤kiaN2，想beh 娶1 個kha 手me2-liah8,khiang3-kha e5 bou2,後pai2 會tang3 hoaN7 hit 間店，青紗m7 是hit 款kha-siau3,雙方面long2 be7 合軀，連對看都無，就準tu2 好，無輸贏。
台灣傳統e5 hm5 人婆--a2 有1 個職業癖，若有人央--i，這個hm5 人禮無趁gah 著的確m7 情願放手，這個無kah-i3 就換chhoe7 別個，這款精神是現代做服務業--e5 應該ai3 好禮a2 學--e5。頭個做無成，隨就koh 來報第二個，是市a2 內豬肉砧e5 後生，人生做大khou 把，看--起-來橫霸霸e5 款，連添丁--a2 都驚。Koh 來講是公務人員，soah 是1 個警察大人，添丁--a2 自來就講做警察是危險khang-khoe3,這途--e5 kap 運轉手i long2 無愛。講是beh hou7 青紗ka-ti7 看、ka-ti7 揀，到尾long2 是老pe7 e5 意見 khah che7 過niau-a2-mng5。就an2-ni，hm5 人婆--a2 講過5、6 個，連對看都無，就去hou7 添丁khan-jio2--起-來。
這個hm5 人婆--a2 真m7 信聖，koh 來報，講這個穩妥當，是ti7 公所食thau5-lou7--e5。約ti7 街--nih 上有派頭e5 386 食堂；hit chun7 食堂long2 是用電話番leh 號名--e5。添丁in 翁a2 bou2、紫綿in 翁a2 bou2 kap 紅線，beh 去kap 人對看e5 青紗當然be7 sai2 無去，kan-taN 紅線in 翁留leh 顧店。Cha-pou--e5 hit peng5 有5 個來，ham7 hm5 人婆--a2 在內，tu2 好tau3 1 打，坐1 te3 大桌圓圓。青紗cha-bou2 gin2-a2 人驚phaiN2-se3,自頭到尾long2 頭殼le5-le5,kan-taN 聽hm5 人紹介雙方，青線知影另外hit 4 個是cha-pou gin2-a2 e5 pe7 母kap a 叔a 姊。2 peng5 si7 大人互相請安kap 問話，了解1 koa2 背景資料。聽cha-pou gin2-a2 leh 應話，聲斯文koh 講話明瞭，青紗印象be7 bai2,想beh 看對方siaN2 款生張，koh m7 敢giah8 頭。Hm5 人婆--a2 叫青紗講：
「我知影你cha-bou2 gin2-a2 人驚phaiN2-se3,m7-koh 今a2 日是beh hou7 lin2 2 個對看--e5,你ma7 tioh8 斟酌看--1-下，這時be7 sai2 koh 驚kian3-siau3,無，ma7 tioh8 hou7 人相--1-下！」
青紗這時chiah khoaN-khoaN ka7 頭taN koan5,cha-pou--e5 穿1 領White Shirt(u-ai siah-chuh)，面生做真su3 正，kiam2-chhai2 是坐事務桌--e5,罕得曝日，面真白。這時對方ma7 tu2 好ka7 目chiu 照--過-來，青紗看著對方有koa2 生分kap m7 知beh an2-choaN2 解說e5 目神，hm5 人婆--a2 講：
「若男方這peng5,tak8 項long2 theng3 好去探聽，厝邊tau，有koa2 khah 無好--e5 人long2 會知，青天白日，我hm5 人嘴人講是hou5-lui3-lui3 ma7 be7-sai2 chhin3-chhai2 講、ou-peh8 騙。你看，i 食政府e5 thau5-lou7,koh 生做chiah-ni7 ian-tau5。Ah 青紗小姐人是生做比花koh khah sui2,gau5 刺phong3 紗，好女德。2 個有影是天生地設--e5,有夠su3 配！」
添丁對這個cha-pou gin2-a2 表示kah-i3,問cha-bou2 kiaN2，頭--a2 tiam7-tiam7,尾--a2 chiah 細聲應講：
「據在a-pa 做主就好！」
添丁講：「我m7 是無理解e5 老古板，iau2 是ai3 你ka-ti7 甘願chiah 會sai2,我看，對方tiaN7-tioh8 會kah-i3--你，會koh 來約beh 出--去，你koh 斟酌--幾-pai2-a2,真正有投你e5 緣chiah 講。」
等幾na7 工，soah 無gah 1 個回音，照講，應該long2 會koh 進1 步要求2 個約出去食茶iah 是看影戲，nah 會無1 個聲說，想講kiam2-chhai2 tioh8 請hm5 人婆--a2 去探--1-下。講人人到，hm5 人chhim2 入門就hoah：
「恭喜，對方leh 講tang 時beh hou7 in 來提親？」
添丁--a2 疑問講：「Kam2 免koh 互相約--1-下？做進1 步e5 了解？」
「免--lah，人看青紗是隨sahN--著，講m7 免koh 考慮。對方你ma7 知，門戶正pan7,gin2-a2 有好thau5-lou7,1 世人有政府thang 飼，lang5 才kap人才long2 是一品--e5,歡喜都leh 未赴，kam2 有siaN2 thang 嫌？」
添丁本底想beh 隨允--i，koh 想--1-下，講：「Iau2 是約--1-下，hou7 青紗kap i koh 談看mai7,互相khah 知性。」
Hm5 人婆--a2 講beh 去約，hit e-pou，tu2 好1 個人客來交關，是kap hit 個cha-pou gin2-a2 kang7 庄--e5。添丁ka7 探聽，人客先o-lo2 1 khun3,chiah 講：
「雖bong2 kha 有koa2 無利便，m7-koh 行路iau2 好勢好勢--leh。」
添丁這時chiah 知影對方跛kha 跛kha，chiah 會hit 工先來ti7 食堂等，beh 離開e5 時chun7 kan-taN 起身，也無送in 出門。真siuN7-khi3,叫hm5 人婆來罵，講有影是hm5 人嘴hou5-lui3-lui3,連che 也beh 騙，這款hm5 人禮kam2 趁會過心？
Hm5 人應講：「冤枉--ou，我是toh 位ka7 你騙？人pan7 你ka-ti7 親目chiu 有看--著，食公所e5 thau5-lou7 是現tu2 現--e5,in tau e5 家世門風是有toh 位無好？」
「你無講cha-pou gin2-a2 跛kha e5 tai7-chi3,an2-ni m7 是騙？」
「我nah 會無講？我起頭就先講--a，kha 無好--e5 人long2 會知，tak8 項long2 theng3 好ka7 厝邊tau 探聽。講gah hiah 明，koh beh 枉屈--我！」
添丁ka7 青紗講對方kha 無siaN2 利便，iau2 是準煞。青紗ka7 a-pa 講：
「隨在a-pa 主意就好。」
添丁--a2 感覺這個hm5 人，嘴水實在利，緊早慢會hou7 i 設計--去，liong7-khou2 換--1-個-a2 khah 在穩，就包1 個禮數答謝--i，無koh hou7 i 侵門踏戶，koh 探聽看iau2 有別個hm5 人婆--a2--無。
青紗想講an2-ni be7 輸是leh 嫌人跛kha--leh，siuN 過傷--人，就去隔壁鄉e5 公所假辦tai7-chi3,ka7 i 會失禮。青年ma7 ka7青紗會失禮，講無應該瞞--i，為著kha e5 關係，幾pai2 對看long2 be7 成，這pai2 m7-chiah kui-khi3 無講明，想講bou2 若娶入門，beh 反悔就未赴--a，人講「生米煮成飯」an2-ni。
Hit 個青年就是發--a2,青紗koh 去chhoe7 i 幾na7 pai2,2 個soah 愈講愈投意，雖bong2 發--a2 行路gio2--leh gio2--leh，m7-koh iau2 好勢好勢，koh 講人是leh 食thau5-lou7--e5 也m7 是作sit--e5,nah 有siaN2 無利便？
過半年，對方叫鄉長做伴，來到青紗in tau 講beh 求親chiaN5，添丁--a2 chiah 知影cha-bou2 kiaN2 kap 人leh 行，無答應也be7 sai2。
添丁ka7 in bou2 怨嘆講：
「人講我添丁--a2 e5 cha-bou2 kiaN2 long2 是ka-ti7 戀愛--e5,這聲，有影是無影無跡hou7 人講gah 對對，我beh an2-choaN2 見--人？」
添丁in bou2 應講：「SiaN2-mih leh ka-ti7 戀愛？Hm5 人婆--a2 m7 是有安排in 2 個對看--過？」
添丁chiah 歡頭喜面ka7 青紗chhoan5 嫁妝。Che 就是發姆--a2 對看e5 故事。

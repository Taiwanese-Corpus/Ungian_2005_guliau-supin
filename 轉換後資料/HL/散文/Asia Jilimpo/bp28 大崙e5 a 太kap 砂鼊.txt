巢窟散文
大崙e5 a 太kap 砂鼊

Asia Jilimpo
我是都市e5 遊民，ti7 巢窟人工e5 燈火下，phak ti7 P.C.e5 頭前1 音1 字寫作，頭殼內tiaN7-tiaN7  有故鄉e5 形影，beh 入goan2 庄e5 hit 粒大崙，ti7 我e5 記智內是hiah-ni7 神祕……。
我e5 故鄉是1 遍平洋，無koan5 山kap 樹林，kan-taN ti7 bah 入庄e5 所在有1 粒山崙a2,ui3 落員林客運e5 橋a2 頭（原斗）街a2 ng3 南，koh 行15 分鐘久就看會著hit 粒崙，goan2 竹圍a2 庄人稱呼做「大崙(Toa7-lun7)」。這粒崙是ti7 竹圍a2 beh 去橋a2 頭e5 中途，kui 粒崙占無1 甲地，koan5 度ma7 差不多500 C.M.，3 人koan5 e5 款，ti7 這te3 平洋算是khah 顯目--e5 地標。
作sit 人kai3 儉物，有lou7 用e5 土地tiaN7 -tioh8 m7 甘放i pha 荒，本底e5 田岸，人會tang3 擔秧a2 koh 用走--e5,chit-ma2 eh8 gah 連空手行路都驚會跋落去田底；田岸雙peng5 e5 人，long2 想beh 加犁1 bou5 稻a2 地--出來。古早話講「相讓有chhun，相搶無份」，ui3 田岸a2 e5 eh8 闊變遷就thang 知影。親像這款個性e5 庄kha 人，na2 會放這粒崙a2 ti7 hia eng5?
這附近e5 田園算台灣出名e5 chhek 倉，1 甲當long2 10 外割，塗質真肥，ti7 中央na2 會有這粒砂a2 質e5 崙a2?地質學上kiam2-chhai2 有khah 合理e5 解說，崙a2 頂kan-taN na5-tau5 kap 菅蓁，koh 有koa jun7 命e5 雜草，chhun--e5 就生be7 出--來。若m7 是an2-ni，我相信經過這幾千百年來，崙a2 早就hou7 作sit 人犁做平地去播田--a。講是an2-ni，崙a2 邊iau2 是有1 te3 lioh8-a2 khah 平--e5 hou7 人theh8 去做種塗豆e5 利用。
做gin2-a2 時代，我感覺崙a2 真koan5,tak8 年e5 清明，goan2 kui 家夥a2 long2 會去poe7 墓，我有時a2 會tiN3 peh be7 起--得，sai-nai 愛隔壁 e5 a 姊--a2 ka7 我aiN7 ，phak ti7 kha-chiah-phiaN 鼻cha-bou2-gin2-a2 特別e5 頭鬃味，變做我tak8 年去poe7 墓e5 意愛。Goan2 e5 祖墓m7 是ti7 大崙，是ti7 ng3 南e5 另外1 te3 塚a2 埔，這te3 chiah 是goan2 庄--nih e5 公有墓地。大崙是toa3 街--nih 長老教會信徒e5 祖墓，in e5 墓起造了khah sui2,有khah 藝術e5 造型，無khah 輸崙頂1 座公園，比--起來，goan2 庄非信徒e5 墓khah 陰，驚人驚人。Goan2 a 太，我講--e5 是cha-bou2 祖太，嫁過2 個翁，頭1 個姓林，hit 個時代是平埔漢化e5 尾期，cha-bou2 iau2 是真缺，goan2 a 太是真khiang3-kha e5 cha-bou2,有傳統平埔女性e5 ngi7-chiaN7 ，姓林--e5 過身未滿忌，就koh 嫁goan2 cha-pou 祖太。為著an2-ni，goan2 a 太過身，m7 知beh kap siang2 tai5 做夥，soah 變做2 姓oa-ke-niu5-che3 e5 事端。尾--a2,kui-khi3 ka7 a 太tai5 ti7 大崙，2 個翁婿long2 kui 百年孤單睏ti7 陰溼e5 塚a2 埔，goan2 poe7 墓ma7 soah tioh8 poe7 2 位所在。我chhiang5-chai7 leh 想，goan2 a 太嫁2 個翁，到死soah 無1 個會tang3 守ti7 身邊，台灣話講「che7 kiaN2 餓死pe7」，kam2 會sai2 講「che7 翁孤khut 地」？孤khut tu2 好有2 個意思，孤tai5 1 窟kap 孤單long2 會sai2。
Ti7 我pha 荒e5 gin2-a2 時代，錢是上koan5 e5 價值，萬項long2 講錢，liah8 niau2 鼠tok 尾liu 去交也有錢；Khioh chhek-a2、khioh 番藷換錢；PhaiN2 銅舊錫long2 thang 換錢換麥芽膏。我讀二年a2 e5 時，聽講有1 種砂鼊，滴滴隻a2 kiaN2 nia5,1 隻han2 講有人收5 角銀。這種鼊藏ti7 砂a2 內，免用器具，空手就liah8 會著，koh han2 講有同學1 e-pou 就liah8 10 外隻，賣beh chiaN5 10 khou。Hit 時e5 工價，goan2 a-pa 去ka7 人so 草，1 pou chiah 6 khou nia5。Goan2 hit khou 圍a2 kan-taN 大崙有砂，hit 個同學的確是去大崙liah8--e5。
Hit 工放學e5 時，添原--a2 kap 清祥招我去大崙liah8 砂鼊；添原in tau 是長老教會落教--e5,清祥in tau ti7 街--nih 開1 間漢藥房，是我國民學校e5 讀冊伴。清祥講鼊是漢藥真補e5 物件，砂鼊大概也是人買beh 去食補--e5。添原講in e5 祖墓邊bat 看過有砂鼊，goan2 若1 人liah8--幾隻a2,就會tang3 合稅kui 部e5 ang-a2 冊「地球先鋒號」，tak8-e5 aN5-kap 看。
Goan2 去kam2-a2 店討1 個按算beh te2 鼊e5 au3 銅管a2,講是討，實在是趁頭家無注意ka-ti7 theh8--e5。出發e5 時，beh 熱--人日頭khah 長，4、5 點a2 日頭iau2 真me2,到水chhiang7 邊，goan2 有橋m7 行，tiau-kang peh 過水chhiang7 枋，我本底就無siaN2 膽，枋a2 eh8-eh8,m7 敢行，用爬--e5,愈爬愈驚。添原koh 一直ka7 我haN2 講「跋--落a」，我 tioh8 驚chiaN5 實跋落溝a2 底，ka-chai3 溝a2 水真清，無la-sam5 e5 物，kan-taN 衫a2 褲tam5--去nia5。清祥講我驚liah8 無砂鼊先去liah8 水鼊，m7 知有liah8 著幾隻？添原 soah 講我tam5-lok-lok 就na2 像tu2 ui3 水底bun3--出來e5 水鼊。
行無10 分鐘，風leh 吹，日頭koh leh 曝，隨就ta--去a，愈行soah 愈感覺涼涼。清祥講beh 翻頭tng2 去水底浸--1 下；添原--a2 soah leh ka7 我討功勞，若m7 是i haN2 --我，我na2 會有thang hiah 涼！
路邊e5 稻a2 tu2 leh bang7 花，了後就等beh 大腹tou2 結kui7。有時a2 會有竹雞a2 ti7 田--nih 走跳，an-thun5-a2 也會來生卵，khou-toaN e5 聲沉沉。Goan2 本底有想beh 落去liah8,清祥講iau2 是趁日--時去liah8 砂鼊，mai3 hou7 別項物siaN5 --去。
砂崙a2 頂tiam7-chih-chih，na5-tau5 籽真成王梨，精差khah 重khah 大粒。添原in e5 祖墓真大門，頂頭有1 koa2 奇怪e5 豆菜芽a2 字，無親像goan2 庄--nih e5 墓寫「穎川」「西河」hit 款字。墓邊真正有1 遍砂a2 地，這時iau2 燒燙燙，goan2 褪赤kha，na2 chhek 鳥a2 na2 行na2 tio5,beh na2 有法tou7 chhoe7 砂鼊？清祥建議講先等--1 下，砂khah 冷chiah liah8。菅蓁a2 內有幾叢蘆竹，goan2 取幾節來做phin2-a2,冊phaiN7 -a2 內有削鉛筆e5 番刀a2,用來挖空tu2 好。添原in tau 隔壁有基督徒兼整西樂隊，專門送人出山用--e5,i 也就會hiau2 koa2 音律，教goan2 pun5 出山e5 送死人歌，ti7 beh 暗a2 時e5 墓a2 埔pun5 這款歌，算也有合時合所在。
崙頂e5 砂a2 地有幾na7 位，goan2 起頭是kang7 位chhoe7 砂鼊，真久long2 無看著gah 1 隻，尾--a2 goan2 分開，1 人1 位，我真自然就揀khah 熟sai7 e5 路草，行tui3 a 太e5 墓壙hit peng5 去。天色tng2 暗，紅霞kiu gah chhun 1 絲a2,ka2-na2 天邊hou7 人抓破皮，血水1 眉a2 kiaN2 nia5,koh 1 時a2 就long2 暗--a。夜霧罩--落來，墓壙1 崙1 崙，na2 有na2 無。添原kiam2-chhai2 liah8 無砂鼊起phan3,kui-khi3 ti7 hit peng5 pun5 蘆竹phin2-a2,kang7 款是送出山e5 哀歌，be7 輸beh ka7 睏幾百十年long2 be7 醒e5 死人叫起床。
我kai3 成有看著1 隻砂鼊so5 入去砂a2 內，就toe3 痕跡chhoe7--過去，看無siaN2 有，用感覺去摸，na2 爬na2 摸，我爬到1 門墓壙邊，就chhoe7 無砂鼊e5 痕跡。這時，暗霧e5 墓壙頂，ka2-na2 有人影出現，是1 個老cha-bou2 人，纏頭巾，pou7 檳榔，手--nih 有1 支長長e5 竹薰炊。I 用溫柔e5 聲sau3 講：
「Asia，砂鼊bih ti7 插青e5 矸a2 邊。」
Ti7 goan2 hia 有真che7 墓是漢人kap 平埔綜合式--e5,有漢字e5 堂號，墓邊koh 有hou7 拜祖e5 人插青，親像竹枝、蔗尾、樹oe 這款e5 矸a2。我未赴想就去矸a2 下摸，真正jim5 著1 隻砂鼊。我hiong5-hiong5 想著hit 個cha-bou2 人m7 知是siang2,na2 會知影hia 有砂鼊？Na2 會知影我e5 小名「A-sia3」？我是大孫，出世就hou7 a 公當做金孫，叫我「A 舍」，就是「公子、少爺」e5 意思，這個名，kan-taN goan2 tau e5 人an2-ni 叫nia5。
清祥kap 添原long2 無liah8 著砂鼊，kan-taN 我liah8 1 隻。清祥講chiah 1 隻，賣無幾角，先飼--le，若in koh liah8 有，chiah 做夥去賣。Goan2 為beh 趕tng2 去食暗，就3 人分2 路，我ka-ti7 koaN7 hit 個te2 1 隻砂鼊e5 銅管a2 tng2 厝。
Hit 暗，goan2 i--a2 用掃梳錦a2 ka7 我sut，講我放學無隨to3 厝，也無先講--1 聲。I--a2 是goan2 hia 叫「a 母」e5 稱呼，聽講是平埔語，我ma7 m7 知1 個確實。罰我餓1 頓be7-sai2 食。到半暝，我睏long2 be7 落眠，m7 知是腹tou2 iau iah 是hou7 人phah 哭了過頭。眠眠na2 睏na2 醒，long2 會想著hit 個纏頭巾pok 薰食檳榔e5 老cha-bou2,用紅紅e5 嘴唇leh ka7 我笑，笑我食gah hiah 大漢，koh hou7 a-i phah。
我peng2 來peng2 去，i--a2 伸手來ka7 我摸頭殼額，chiah 知我leh 發燒，緊起來theh8 藥包a2 hou7 我食。A 公ma7 精神，m7 甘--我，罵g?an i--a2 phah--我，i e5 金孫A-sia3 na2 會sai2 phah！Goan2 a-i hou7 人罵gah 哭，我soah 真m7 甘。
我燒幾na7 工long2 be7 退，a-ap 去學校請假。叫赤kha 仙a2 phaiN7 藥箱a2 來注射ma7 be7 退。尾--a2 請紅姨「缺(khoeh)--a2」來ka7 我收驚，用碗te2 米te2 尖尖，包leh 布內 ，用香ti7 尖圓e5 布面na2 念咒na2 回，了後布thau2 開，看米面e5 圖樣解說。缺--a2 講祖靈leh 顯，有話beh 交帶。問我有tng7 著siaN2-mih 生分人--無？我ka7 ti7 大崙liah8 砂鼊e5 tai7-chi3 講--出來，講tng7 著老cha-bou2 e5 tai7-chi3。a 公講hit 個是i e5 a-ma2,也就是我e5 a 太，1 在生leh hoaN7 手頭，是goan2 tau e5 頭人，i 真興pok 薰pou7 檳榔。缺--a2 講an2-ni 就tioh8--a，a 太講i 真孤單，在生嫁過2 個翁，死了後soah 無1 個kap i 睏做夥，透過我這個大kan-a2-kan 孫beh 討翁。是m7 是ai3 徙墓khioh 骨？
Goan2 家庭會議講beh khioh 奉金甕a2,kap 林--家hit peng5 講和，2 個cha-pou 祖太e5 骨頭kap goan2 cha-bou2 祖太khioh 做夥，tai5-tai5 做1 甕，化解2 姓幾代e5 恩怨，goan2 a 太百年了後，也得著2 個翁婿e5 諒解，ti7 奉金甕內唱「雙人枕頭」。
我好--去了後，koh 去學校，清祥kap 添原講hit 工tng2 去厝ma7 long2 有食著筍a2 炒肉絲，m7 敢koh 講beh 去liah8 砂鼊，ma7 無愛ka7 我講是siang2 leh 收買砂鼊。我hit 隻砂鼊飼幾工了後，ti7 1 個有紅霞e5 beh 暗a2 時，我專工liah8 去大崙放生。

∮BONG報小說
路樹下e5 tou7-peh-a2 (5)
Babuja A.Sidaia

Part 4：雨水青冷e5 月光

Koh 是tap8-tap8 滴滴e5 chai2 起，koaN5--人e5 雨水有koa2 青冷，詩句講：
Siang2 愛他鄉e5 生分
Siang2 愛他鄉雨水冷
……
Mai3 koh 唱hit 條歌
他鄉e5 雨水有khah 冷
M7-koh
會hou7 lan2 思念e5 心情親像詩
總--是寫ti7 他鄉e5 落葉
我m7 bat siaN2-mih 詩iah 是文學這款物件，雖bong2 goan2 老pe7 有想beh做畫家，總--是be7 tang3照心願，Falla 念這首詩hou7 我聽e5 時chun7,講是i ti7 米國1 個落雨e5 chai2 起有感受著詩人寫這款詩句e5 心情。Ti7 這款落雨天e5 thau3 早，窗a2 門外口，天色phu2-phu2、沉沉，我起來泡1 包麥a2 米，na2 想Falla ti7 山城旅社窗a2 門邊念詩e5 表情，文學應該是好--e5。本底想講今a2 日mai3 kap 呂大--e5 去走健，m7-koh che 是保持真久e5 慣勢，我iau2 是7點就來到樓kha 大廳，呂大--e5 也tu2好行到門嘴，goan2 kang7款照路線走健。呂大--e5 1 路ma7 kap chin3 前kang7 款，kui 路tiam7 靜。
Cha-hng goan2有做夥去國際機場送Falla去米國，應該講「秋菊」，呂大--e5 無講siaN2-mih，i 歡喜cha-bou2 kiaN2 為著beh tng2來台灣toa3,專工去處理koa2雜事，ma7感謝我陪伴in cha-bou2 kiaN2 去南部chhit-tho5。
Falla 有國際e5 駕駛，goan2 2 個相放伴駛車去，沿路na2 開講，i 真gau5 講故事，m7-koh goan2 有時a2 tiau-kang tiam7 靜，親像畫頂頭e5 空lang3 an2-ni，tiam7 靜ma7 是溝通e5 1 部分，無講無taN3 ma7 算是重要e5 話語。
高速公路雙peng5 e5 光景無siaN2 khah 特別--e5,koh 速度緊，be7 tang3 斟酌看，到苗栗段，路邊山頂e5 油桐開gah 白bun3-bun3,goan2 hou7 siaN5 落高速公路，oat 去行縱貫路，沿路ma7無siaN2目的，感覺toh位khah sui2 就oat--入-去，行過1 條山溝，soah chhoe7 無路，kui-khi3 就ka7 車chhah--leh，落去坑溝a2 sng2 水。
Hit 工goan2 ui3 苗栗Tah-lan5(卓蘭）駛山路入台中東勢，beh 暗就過山盤去到屬ti7 南投縣e5 埔里，hit暝ti7 1 間有古早味e5 旅社hioh 暗，雨ma7 ti7 窗a2 門外伴goan2 到天beh 光，Falla 有影是種著in 老pe7文學e5個性，念詩e5聲調連我這款無1 sut-a2 文學修養--e5 都愛聽。
南投e5 光景sui2 gah無成台灣，在來，long2 想外國chiah 有好光景，nah 知台灣也會有這款山這款水。Goan2 koh 深入去到水裡、八通關，玉山國家公園，Falla e5 感想是故鄉比toh 位long2 khah 值得留戀，hit 時，i 下決心beh 搬tng2 來定居。
Kap呂大--e5分手了後，我換衫a2褲去上班，今a2日是連續假日了e5 頭1 工，加真無eng5,chai2 時e5 台北市原本就oh 駛車，真che7 同事long2改坐捷運上班，goan2 tau 附近無捷運e5 線路，ma7 tioh8 khah 苦a2 that 車，交通台放送講有選舉un 街e5 車隊，我seh8 tui3 另外1 條路，無法tou7 koh 經過hit 條賣蚵a2 麵線e5 巷a2 口。
玻璃大樓e5 附近koh 看著理德leh 趕上班，我ka7 i iat8 1 下手，就ka7 車駛入去地下室第二層e5 chhah 車場。這區e5 車位是留hou7 公司e5 中級主管--e5,ti7 品榮這款公司做gah 主任級起--e5 無人敢等gah 時間chiah-ni7 lim2 chiah 來到公司，liu 籠(long5)內kan-taN 我1 個。
Lisa leh 整理我e5 壁櫥，ka7 資料檔案歸類，看我入--來，有招呼e5表示，輕輕e5動作nia5,無笑面。等i 出--去，我phah開電腦，先看phoe，有2 個訊息，劉秀芬講i leh 籌備1 間ka-ti7 e5 工作室，有留住址kap 電話。另外1 個是戴士靖，我sim7--1-下，chiah 想著是hit 個高雄電腦專家e5名。I講有調查我e5 LJPA ACT，ma7 寫1 個保防公式，教我ka-ti7 去i e5 網站liah8--落-來。我照指示入去到戴--先-生鎖碼e5 網站，用i 另外hou7--我e5 通關密碼chhoe7著1 組字母kap 數字，tu2 beh開公式箱，有人入--來，是Lisa 捧咖啡hou7--我。我先ng3 窗a2門外na2 lim 咖啡na2 想，感覺pian7 若我開電腦，Lisa 就入--來，kam2 講真正有hiah tu2 好e5 tai7-chi3?話講倒tng2--來，tak8 chai2 起上班Lisa ka7泡咖啡是真久e5 慣勢，若an2-ni 就來枉屈--i，kam2 m7 是i soah 好心hou7 雷chim？
我ka7 電腦先禁掉，問Lisa 今a2 日e5 行程，long2 是e-pou chiah 有kap 公司外e5 chih 接；排行程e5 時chun7,知影拜一chai2 時會有囤真che7部門事務ai3 我處理，頭1 項是各部主管半點鐘久e5 週會，在來是總經理主持--e5,我想講koh會迫我緊回答i 頂遍kap 我參詳e5 提議，ka-chai3 i無來上班，是方副總--e5 主持。週會煞，koh 有goan2 宣傳部e5 早會，由我主持，ka7週會kap部門有關係--e5 向部屬宣示，ma7順續討論部內這禮拜重要工作e5優先順，例行e5 khang-khoe3是真無趣味--e5。
我koh 入去網站解我LJPA ACT e5 執行策略，運用戴--先-生寫e5公式，追查侵入我機密檔案e5 Hacker，倒tng2 去ka7 反尾行(bi2-heng5)，這時我ai3先放線，設1 個tng-a2,若有Hacker koh 侵入我e5 檔案，會留1 條尾liu hou7 我尾行，an2-ni 就hou7 我tng--著-a。電腦方面e5 工事做煞 ，koh 有koa2 佈局，ai3 放風聲hou7 Hacker 知影我koh 有秘密檔案。
中晝，我去公司二樓e5員工餐廳食飯，J kap 幾個25 樓e5 cha-bou2 職員kang7 桌，顧食飯配話，連我ti7 in 後壁都m7 知，我是kha-chiah-phiaN ng3 in，kap A 義--a2坐相oa2,聽A義--a2 講cha 暝有1 局Bridge Cards e5 牌局，i 衝過頭叫gah 6 線，雙手牌加--起-來chiah 28 點nia5,i ui3 頭1 支牌反推想對方花色e5 分配kap 大牌點關鍵牌，設定kan-taN 1 種Case chiah 有可能完成這個Slem，結果牌支e5 分配無i 理--e5 hiah-ni7 理想，soah Down 3，i 講若m7 是想beh 完成這個Slem，i 會tang3 chiah 減1 nia5。我聯想著chai2 起e5 LJPA ACT，若根本的我設定e5 反尾行計劃是唯一e5 法tou7,an2-ni 這個ACT 是m7 是會冤枉著無辜？A 義ka7我使1 個目色，叫我斟酌聽。後壁e5 女職員ka2-na2 有講著我e5 名，有1 個我無熟sai7 e5 cha-bou2 聲講：
「若m7 是in 姑丈，親像添發這款chiah song5 e5 名，人phiaN ti7 pun3-so3 桶我都be7 想beh khioh！」
「謝副主任m7-taN7 名song5 nia5,人ma7 生做真song5,m7 是我會kah-i3 hit形--e5。」另外1 個生分e5 聲。
「Mai3 an2-ni 講--人-lah，人in 宣傳部e5 Lisa joa7 sahN--i-leh。」
「你nah 會知影？」是J e5 聲。
「宣傳部e5 人long2 ma7 知影，in 講Lisa 想beh 做未來品榮e5 頭家娘，chiah 會對謝添發hiah 好。」
「Ami in男朋友就是宣傳部--e5,消息khah 靈通。」
「Mai3 ou-peh8 講tui3 我chia 來！我kan-taN kap i 約會過1 pai2 nia5!」
「雖bong2 in 姑丈是董事長，我iau2 是be7 kah-i3 hit 款hiah song5--e5。」
我無想beh koh 偷聽in 講話，就ka7 盤a2 捧--起-來，行tui3 in 身邊：
「多謝lin2 e5 o-lo2 kap批評指教！」
眾小姐long2 面a2 慄色，kan-taN J e5 目chiu 有真深e5 笑意。
E-pou，女女theh8 i koh 修改--過e5 劇本來，公事講了，beh 離開chin3 前，女女無tiuN 無ti5 講：
「秀芬ka-ti7 開1 間工作室，你kam2 知？」
「我有收著i e5 E-mail。」
「我真欣羨--i。」
「你ma7 會sai2 ka-ti7 開。」
「我是欣羨i 會tang3 為道德、為眠夢、為khi-mo-chih 做ka-ti7 歡喜e5 選擇。」
「Kam2 有siang2 be7 tang3 an2-ni？」
女女有孤單e5眼神：「老歲a2 人就無這款權利！」
「你無道德勇氣iah 是眠夢？」
「Kang7 款e5 眠夢，goan2 e5 夢永遠是眠夢，拖愈久愈無望。」
我ma7 m7 知beh 應i siaN2-mih 話，就tiam7-tiam7。
「你m7 是有講想beh kap goan2 a-pa 熟sai7?」女女行2 步chiah oat8 頭講：「I chit-ma2 來toa3 ti7 台北。」
下班本底是beh 載Lisa tng2--去，想著中晝聽--著e5 eng5-a2 話，心chiaN5 soah 無--去，車駛--leh oat tui3有路樹e5 安全島hit 個方向去，雨sap-a2 落ti7 車前窗，雨水ti7 玻璃頂畫線條，我親像看著1 隻tou7-peh-a2 ti7 塗kha 一直bun3,下kha 是khong7 紅毛塗e5 地下水道，頂面是紅毛塗e5 安全島，薄薄e5 塗肉，tou7-peh-a2 鑽來鑽去，總--是ti7 固定e5 範圍內leh seh8 khou-a2。我感覺心情真齪(chak)，心肝頭有1 隻tou7-peh-a2 leh bun3 來bun3 去，chhoe7 無1 條出路。
車過台北橋，chiah想著我nah 會駛tui3 chia 來？經過A 義e5 巷a2 口，我無oat--入-去，ng3 蘆洲hit peng5 koh 駛，夜濛霧輕輕a2 罩--落-來，Ne-ong 長短a2 toh8--起-來，車真che7,過高速公路kha，就看著檳榔擔彩色e5 Ne-ong2 管，A 蓮m7 知有當班--無？我無chah i 手機a2 e5 號碼，ma7 無一定ai3 看著i，到擔前，ka7 窗a2 門ka2--落-來，無m7 tioh8,就是hit 個妝gah na2 幼齒--e5 e5 A 蓮，我koh ka7 車進khah oa2,i chiah 知影是我，笑gah 真甜：
「Hai2!John Nettles，來，冰咖啡！」I koaN7 1 罐hou7--我：「下班--a？專工來--e5 iah 是順路--e5?」
「你leh 上班，我專工來beh chhong3 siaN2！」我m7是順路經過，ma7 m7 是專工來--e5,ti7 ka-ti7 ma7 m7 知e5狀況，茫茫渺渺就駛tui3 chia 來，講是專工來應該ma7 tioh8,m7-koh 我soah m7 敢承認，che 是siaN2-mih 心理？我罕得hiah 失常。
「好，你翻頭會經過 chia--be7?若10 點過，會sai2 koh 來chhoe7--我。」
「我無chah 你手機a2 e5 號碼。」
I 笑笑：「你準時10 點來接--我。」
「接你beh chhong3 siaN2？」
「看你e5 意願。」
「你koh beh戲弄--我？」我想著頂pai2 ti7 公車亭a2 kha e5 tai7-chi3。
「你kam2 無愛我戲弄？」A 蓮用白仁ka7 我lio2。
我1 時ma7 m7 知beh 去toh 位，kui-khi3 koh 去hit 個公車亭，tu2 好有1 個空地a2,ka7 車chhah--起-來，入去亭a2 kha 坐。路燈kang7 款chhio7 ti7 落雨過iau2 濕濕e5 打馬膠路，kang7 款有狗a2 ti7 路邊來來去去，我頭殼內亂亂hoe-hoe。
看時間，chiah 7 點nia5,我kam2 beh ti7 chia 等3 點鐘久？腹tou2 有koa2 iau，chiah 想著iau2 未食飯--leh，ka-ti7 1 個食飯e5 滋味真稀微，kha3 電話hou7 A 義，問i 食--未？I 講tu2 beh 食飯，若無棄嫌，請我去in tau 食。
A 義in tau e5 氣味我真kah-i3,有台灣人e5 傳統感覺，koh 有現代人e5 生活觀念，in a 母e5 料理hou7 我想著真久e5 gin2-a2 時代，goan2 a 母ma7 是煮hit 款氣味e5 料理，m7-koh 離我chiaN5 遠--a；Hit chun7,a-pa 過身，a 姑講a 母有來，m7-koh 我拒絕去kap i 相認，遠遠kan-taN 看著i 包1 條巾a2 ti7 hia 哭，身影真美麗，我無想beh koh ti7 生活中有i，一直到我讀大學，聽講i 出去外國，koh 來就無聽著i e5 消息。A 姆為著我beh 來食飯，koh 炒2 項菜，A 義in 老pe7 烏白e5 相片掛ti7 人客間a2,ti7 相片下kha 排1 碟a2 韭菜花。A 姆講：
「Lin2 a 伯愛食韭菜花，pian7 若有炒，我就慣勢捧1 碗hou7--i。」
世間ma7 有這款翁a2 bou2,我hiong5-hiong5 ka7 a 姆講：
「我ma7 theh8 1 張相片來khe7 lin2 tau，你若有炒韭菜花，我ma7 beh tih8。」
「添發君真心適，好好人be7 sai2 an2-ni--lah！」
In 小妹A 英--a2 下班了後，直接去讀夜間部，無tng2 來厝食飯。Goan2 3 個就na2 食na2 會講選舉beh tng3 hou7 siang2 e5 tai7-chi3,我對政治e5 事項是全然m7 bat，ma7 kap in hoe kui pou。家庭e5 氣氛就ti7 chia，自我kap Gill 結婚了後，ka2-na2 m7-bat 有這款家庭e5感覺，我e5 婚姻就是an2-ni chiah 維持be7 落--e5。食飽，我入去灶kha ka7 a 姆tau3 洗碗盤，i 無表示反對，我洗，i ka7 我洗清氣--e5 拭hou7 ta，na2做goan2 na2 開講。A 姆問我今a2 日nah 會想beh 來三重埔，我連考慮都無，就ka7 e-pou 下班後e5 心情斟酌講，連頂pai2 來hit 工，先離開，去熟sai7 A 蓮，今a2 日有先去chhoe7--i，beh 等10 點過i 下班e5 經過都講--出-來，無瞞gah 1 點1 tuh；A 姆tiam7-tiam7 聽我講，無插嘴，等碗箸a2 long2 洗了，i kan-taN 講1 句：
「添發君，goan2 tau 隨時long2 歡迎你來！」
A 義--a2 chhoa7 我去i 房間，hou7 我看i ui3 做gin2-a2 收gah 這時e5 各種物a2,有寫1 koa2 歪歪chhoah8-chhoah8 gin2-a2 手筆e5 字紙，有i 讀國校到taN e5 練習簿a2,有石頭a2,ma7 有舊錢kap 郵票，相片幾na7 本……。我這時chiah 感覺A義--a2 是1 個真實e5 人，i 有過去、有歷史，an2-ni chiah真正是1個現代e5 人。我soah 想著Falla hit 工ka7 我講i ti7 米國石頭山公園e5 歷史，我知--a，無過去nah 有今a2 日，1 個beh 認真面對未來e5 人，先ai3 檢驗ka-ti7 e5 歷史，有歷史是幸福--e5,介紹ka-ti7 e5 歷史是1 種誠懇，是感情上下層e5 石磐。
Hit 暝我等gah in 小妹下課tng2--來，chiah 知11 點--a，ka7 in 告辭。車tu2 發動，想著無去chhoe7 A 蓮，會記得beh 10 點e5 時chun7,a 姆有輕輕a2 講：
「Beh 10 點--a，A 英應該beh 下課--a！」
A 英是A 義in 小妹，我hit 時kan-taN 想講「這家夥a2 有夠好，連gin2-a2 無ti7 厝--nih ma7 會關心」，這時chun7 chiah 知a 姆是leh 提醒我kap A 蓮e5 約會。我心內chiok 想beh hoah 1 聲：
「A 母！」
台北橋是國界，1 peng5 是台灣，1 peng5 是濫了無tu2 好e5 世界各城市，tng2 來到這peng5 頭，我就ka7 手機a2 phah 開，有聲音顯示講有人留話：
「A 發，這時是10 點，我到位--a，真thiam2,我睏醒chiah koh kha3 電話！」
是Falla，i m7 是ti7 米國？我chiah 想著時差tu2 好12 點鐘，i 講e5 10 點是e-chai2 時。10 點，我e5 慾望tui3 toh 位去--a？第二通留話：
「O-e，我……」
應該是熟sai7 聲，Lisa e5 款，知影我這支私事手機--e5 無幾個。後1 通留話：
「今a2 日下班chhoe7 無你，本底……，無siaN2 tai7-chi3--lah，Bye-bye！」
Lisa講話就是an2-ni，無頭無尾。Iau2 有1 通：
「……」
無講話就斷--a，我這個人神經線khah 大條，真無愛ioh 1 koa2 lok--ko sok--ko，有話beh 講就明講，m7 就thai3。心肝內iau2 是知影是Lisa koh kha3--e5。
今a2 日ti7 公司，Lisa 一直ka2-na2 有話beh ka7 我講，我全精神leh bu2 LJPA ACT e5 電腦設定，就無問1 個斟酌，m7-koh 有siaN2 困擾hou7 我心神be7 tiaN7-tioh8?Lisa e5 桌頂？是--lah，有花pa-lih-niau e5 色紙包裝，是禮物！今a2 日是Lisa e5 生日！I chin3 前ka2-na2 有nauh--過，叫我請i 去……。我心肝內真kian3-siau3,私交先mai3 講，做i e5 頂司，我實在無責無任。Bin5-a2-chai3 chiah ka7 i 會失禮。
到hit 條巷a2 口，11 點半，這時當然無leh賣蚵a2麵線，我猶原ka7 車beh chhah 去khah 早hit 位，大概暗時a2 車long2 tng2--來-a，顛倒chhah 無路，就koh 駛去到大路邊oa2有路樹e5 安全島hit附近，落車，行去樹a2 kha。
Ka2-na2 有人影，包1 條巾a2,Falla！I m7 是ti7 米國？我緊走oa2--去，i 坐ti7 hit te3 椅a2 頂，是秀芬！
我tiam7-tiam7 khia7 1 khun3,i ma7 無講話，有風掃--過，ka7 留ti7 葉a2 頂e5 雨水搧--落-來，iah 是露水？
「你來joa7 久--a？」我先開嘴。
「Tu2 ka7 工作室佈置gah 1 個kham2 站，想想--leh，就來--a。」
「你nah 會無kha3 電話招我來？」
「你機a2無開，我想講大概你有ka-ti7 e5按算，就準tu2 好。」
秀芬kha3--e5!Che 無合i e5 個性，我印象內底e5 秀芬真A-sah-ri，nah 會變gah chiok 成Lisa？Kam2 是我對女性e5 了解koh 差真che7--leh？
「你ka-ti7 來chia chhong3 siaN2？」
「我想講kiam2-chhai2 樹a2 下kha 真正有tou7-peh-a2。」
「準講有，chiah 暗--a，ma7 be7 so5--出-來。」
「日--時無beh 出--來e5 tou7-peh-a2,顛倒暗時chiah 會看--著。」秀芬講話聲音 ke7-ke7,頭ma7 le5-le5。
我進1 步oa2--去，i 隨起--來，ka7 嘴唇ng3--我。
葉a2 縫soah koh 有koa2 光chhio7--入-來，行出樹kha，giah8 頭chiah 看著本底罩ti7 頂頭e5 烏雲sam3 霧，m7 知ti7 時soah 散--去，月娘冷冷露出半個面，色真白霧，kap 路邊e5 霧燈真相siang5,be7 輸會chhio7 thang3 人e5 心肝。我ka7 秀芬攬khah an5,感覺koaN5--人愈來愈近--a。

	 【Part 5 煞，後期繼續】


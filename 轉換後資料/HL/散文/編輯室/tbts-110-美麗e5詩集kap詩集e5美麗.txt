【新冊介紹】	
美麗e5詩集kap詩集e5美麗
──讀方耀乾台語詩集《將台南種ti7詩裡》手記之1
宋澤萊
 
普通讀一本詩，我會先chhoe7詩內面美麗e5詩句來讀，因為我一直感覺：詩人ti7詩內底所寫e5人生故事、哲理思想、奇情異俗、澎湃感情、重責大任，ti7別種文類親像新聞報導、哲學思想、寰宇採風、競選廣告、愛國檄文攏看會著；獨獨詩人e5美麗文句是其他e5文類所無--e5。換一句話來講，文學家應該是一位美學家，因為伊對事務e5美麗有無仝e5觀察，所以伊就成做一位文學家，m7是kan-na是一般e5文字工作者。
可惜，我往往be7 tang3如意。我kah意e5詩集kap詩人也特別少。
掀開方耀乾e5詩集《將台南種ti7詩裡》，我e5心內想：「據在伊按怎寫，我就是無相信台語詩集會有美麗e5詩句，台語詩猶ti7 puh-iN2 e5階段--leh！」m7-koh hou7我想be7到，內底竟然有真che7我所講e5美麗e5詩句。舉一個例來講，ti7《思念故鄉──海寮》這首內底，有一段描寫故鄉e5甘蔗園kap稻埕e5景色。

風吹過12月e5甘蔗園
我e5童年曝ti7蔗葉
      曝ti7牛車
      曝ti7火車
風吹過9月e5稻埕
我e5鄉愁鑲黃金
      鑲南風
      鑲日頭

你看！有夠sui2 e5一幅景色，咱會tang3照伊e5詩句畫出一張真sui2 e5圖。
我koh舉一個例，ti7《金色e5曾文溪》這首內底，伊描寫溪流附近e5景色真突出。

這個時陣   五分a2車
載著甜甜e5寄望
按黃昏e5西港大橋喊喝犁--過
紫色e5薊(ke3)花剪黏ti7
溪e5兩旁
黃色e5鵝a2菜爭leh giah8手
相借問
金色e5溪水
恬恬a2流向西

短短e5詩句，有chiah-nih che7 e5色彩，實在寫了真好！
其他e5詩，紅e5紅，白e5白，處處是色彩，kap南台灣大日頭下腳e5景緻完全相仝，che是kan-na台灣才有e5美麗。
Che是一本taN teh起步e5台語詩集，m7是日頭已經落山e5北京語詩集，一開始就有chiah好e5詩，明明台語e5詩有真好e5未來！


古色古香e5詩集
──讀方耀乾台語詩集《將台南種ti7詩裡》手記2
宋澤萊
 
《將台南種ti7詩裡》這個詩集e5名，已經講明che是一本主要teh寫台南地區e5詩集。作者kap chit-ma2每一個標榜國際化e5北京語詩人無仝，一開始就真誠懇講明伊e5詩集e5地區性kap歷史性。
台南，照咱所知，tui3荷蘭殖民時代開始，真久to7是台灣e5中心，kap台灣e5開拓史平久，咱ma7會tang3推想，伊e5詩集一定會有台灣古早歷史e5色彩kap痕跡。伊應該是一本小型e5台灣史詩，tui3「原住民時代」一直寫到「中華民國ti7台灣」這個時期。
果然，伊e5詩集正是一本古色香味，串連400年歷史e5詩集，記載台南人也是全體台灣人e5歷史。伊ka7台南子孫才有e5感情湠開成一片e5溫柔，這種感覺真好，親像咱看著祖先抑是家己細漢時e5相片，會ti7無意中ka7 be7記--得e5家己koh chhoe7倒轉--來。咱也ti7躊躇e5現在，無閒e5未來中，因為看著過去e5腳跡、猶未聽--著e5未來koh khah清楚家己e5方向。這本史詩e5功能真大。 
奇怪--e5是，規本e5詩集內面，遇著方耀乾寫漢人e5歷史e5時，我並無特別e5感覺，m7-ku2每擺讀著伊寫「阿立祖」「平埔族」e5時，感觸真深。特別ti7《我是台窩灣擺擺》這首內底，伊按呢寫：

三、四百冬--louh
恁上愛耍換國旗e5把戲
輪流換--過e5國旗
有六面
無一面是阮--e5
日--時恁用貪心e5鋤頭開發台窩灣
暝--時恁用慾望e5鋤頭開發擺擺
恁一生e5美夢是
阮永世e5惡夢
恁講：「平埔a2已經消失去--a！」
恁講：「平埔a2已經漢化--a！」
我猶原beh用受傷e5母親e5慈愛ka7你惜
「你是我hit個m7知thang
認祖歸宗e5台窩灣kiaN2孫！」

這段詩句，hou7我ka2-na2感覺著詩人完全認同家己是西拉雅e5後代--a，soah hou7我ma7真想beh承認家己是巴布薩e5 kiaN2孫。

編註：
1 台窩灣（Taiouan）是平埔族e5社名，ti7今a2日e5台南安平。台灣這個地名有可能是tui3 chia來--e5。
2 	擺擺 (baibai) 是少女e5意思，平埔族西拉雅語。
3 《將台南種ti7詩裡》是台南文化中心最近出版e5台語詩集。 
4 	本文原文是中文，編輯室翻譯做台文。
 


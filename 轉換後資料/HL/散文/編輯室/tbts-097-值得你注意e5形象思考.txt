值得你注意e5「形象思考」  宋澤萊
 
一般人攏認為，藝術家比較khah be7曉思考；kan-na思想家哲學家才khah gau5思考。這種看法m7-tioh8！
         藝術家ma7真gau5思考，甚至贏過思想家。不過藝術家e5思考方法kap思想家無仝，因為藝術家用--e5是「形象思考」，但是思想家用--e5是「概念思考」。
 	啥物叫做「形象思考」--neh？也就是藝術家用伊e5視覺、聽覺、鼻覺、觸覺來掠萬象，khng3 tiam3頭腦內，chiah-koh ka7萬象回憶--起-來，創作出作品，這個作品已經表達伊e5意見、看法，kan-na無直接講--出-來nia7-nia7。
 	通常chia e5意見、看法ma7離be7開贊成、反對、討厭、歡喜、懷疑、責難甚至是攻擊、phi3-siuN3…等等。Koh khah高明--e5是有koa2藝術家ka7創作者家己藏--leh ，kan-na顯露事物e5本相，伊e5目的是beh hou7看藝術品e5人產生kap藝術家仝一樣e5思考。
 	凡是以上所有--e5攏是tui3藝術家創造出--來e5形象起作用。
 	思想家to7無仝，伊靠e5是「概念」。假使咱ka7「社會」這個概念theh8掉，社會學家to7一定be7 tang3思考；theh8掉「階級鬥爭」這個概念，馬克思主義者to7一 腳步be7-tang3行soa2；ka7「空無」「孤獨」「本質」「存在」theh8掉，存在主義哲學家to7 kan-na會tang3 ti7 hia怨嘆；theh8掉「中心」「邊緣」「父權」「宰制」chia e5概念，按呢後結構女性主義者kan-na會恬恬。
 	藝術家是無停teh組織大腦裡活跳跳e5圖像來思考--e5；思想家是不斷統合、分析伊e5概念來思考--e5。
 	因為按呢，藝術家是比思想家khah代先theh8著真實資料e5人，因為tui3五官得著e5形象就是第一手e5資料。藝術家是具體--e5，思想家是抽象--e5。藝術家是自由--e5，思想家是束縛--e5。
 	文學家、畫家、電影導演甚至音樂家攏是形象思考e5一群人，in靠大腦e5圖像來創作，並m7是靠觀念。歷史上大部份e5時陣，藝術家kap思想家攏維持著隔界分明e5關係。但是有時陣思想家會迫害藝術家，這點藝術家m7 thang be7記--去！
 	若是一個藝術家toe3 ti7思想家e5腳脊後走，伊已經落伍--a，伊會隨時變做一個口號家，無koh是一個真正e5藝術家。
	Che是任何藝術家攏知影e5舊話。
 	我來舉形象思考e5藝術家永遠比思想家有先見e5實例hou7 lin2做參考。
 	咱攏知影西洋文藝復興這項代誌，tu2開始是ui3藝術家發動--e5。咱看著文藝復興e5藝術家先ka7「人」這個物件khng3 ti7思考e5中心，所要求e5人其實是完整e5「人」，也就是chhoan5備了情感kap理性e5人，伊是會思考啥物是合理，koh充滿熱情、愛情e5「人」。無論唐吉科德、神曲e5敘述者攏追求合理kap感情e5充滿；伊拉斯默思e5「愚人頌」teh攻擊向假道德kap偽善投降e5變形人類，伊e5目的 不過是ai3「人」完善。
 	這種藝術家e5直觀，到200年後e5理性主義思想運動手中開始變質。「人」e5定義開始傾向理性，啟蒙運動後e5思想家認為除了理性以外，無可貴e5物件。這種極端e5理性主義思想家反倒轉來壓制文藝家，規約了詩e5 choa7數，詩e5內容，文藝史上叫做「古典主義」，甚至歌劇演出e5幕數、內涵攏ai3限定，文藝開始縛細腳，hou7人討厭。18世紀末期法國大革命前後，文藝家不得不另外開一條出路，展開了注重感情抒發e5浪漫主義文藝運動。
 	Koh看俄國共產革命進前，文藝實在be7 bai2，扥爾斯泰、屠格涅夫、契訶夫攏真好。In多方面提出俄國e5問題，包涵面真大，其實高爾基早期e5散文ma7真好，攏暴露了廣大e5俄國ai3面對e5困境，m7是kan-na限ti7經濟上e5貧富不均e5問題。但是共產思想運動發生，思想家規範文藝路向，歌頌列寧、共產黨員e5文藝hou7人寫--出-來，文藝就死--lah。因為作家m7免koh看社會，kan-na照共產理論hoah口號to7會tang3寫一大堆物件，文藝變成思想e5俘虜，無人koh再暴露俄國e5新問題，一直到俄共崩滅了，才知影一切攏是錯。
	舉頂面兩個例e5意思是講：通常形象思考e5藝術家會先發覺問題e5全體，了後，思想家會ka7問題窄化、偏面化。所謂思想，無論joa7複雜，其實攏kan-na是一套演繹法，kan-na是一條路、一條鞭，若是上路了後就會真容易行。但是就是看be7著其他e5路，che是思想e5宿命，也是伊可怕e5所在。藝術家若是照按呢行就真省事，但是就會kan-na看著一種風景、一種人類、一種故事、一種結局。
 	當然有人會講，na2 tioh8 hiah計較，咱會使kap in ko5，假仙寫思想家所beh愛e5文學，反正伊會封你一個「某某作家」e5美名，必要e5時會hou7你「時代e5良心」e5稱號，nai2無beh按呢做khah爽？但是，che無一定會照你所想--e5。你最後會發現，he是真無聊，不過是思想家e5 chhit-tho5物nia5。咱看著高爾基到落尾逃走去法國，魯迅罵共產文藝主管周揚是奴隸總管，ka7文學家攏當做奴隸，就是這個道理。
 	所以，文藝家最好ai3 kap思想家保持距離，必要e5時加減ai3保持輕視e5態度，避免喪失家己e5清醒，窄化家己e5視野。
 	按呢講是m7是表示講文藝家m7免管思想潮流neh？Ma7 m7是按呢！文藝家應該ai3加了解各種思想，因為思想潮流ma7是文藝e5體裁，但是絕對be7使hou7人牽鼻a2走。
	台灣這40、50冬來，流行過真che7外國思想，大部分e5作家攏依靠思想寫文藝，事實上也創作出真che7作品。左派思想、存在主義、後結構主義、解構主義、後現代主義……五花十色算be7了，到尾a2攏hou7人koh khah無瞭解現狀。Bat有流行e5思想家講：台灣一定ai3加強階級意識e5文學創作才有前途，m7-koh現實e5經濟問題卻是台灣e5代工經濟面對國際競爭e5危機；也有一派講台灣文學ai3反映孤獨、疏離、古怪離譜、心靈空虛e5問題，但是台灣e5真正問題卻是人口稠密、人心siuN過現實、環境hou7工業化毀掉、人生活ti7一堆pun3-so3裡e5問題；ma7有一派主張ai3創作ui3邊緣向中心進攻e5文學，但是實際e5問題是台灣長久以來hou7邊緣人統治、猶未建立穩固e5中心……所有e5問題差不多kap流行e5理論相差千里，創作e5文學差不多變作無路用，實在真hou7人著驚。
 	這個現象正正就是teh ka7咱講，咱e5藝術家千萬m7 thang依賴「概念思考」，tioh8-ai3運用「形象思考」，m7-thang使用家己e5弱點，tioh8-ai3發揮家己e5優點才tioh8。Ai3知影這個世界上，會曉概念思考e5人真che7，會曉形象思考e5人少koh少。你應該運用你e5目睭去看、耳孔去聽、鼻a2去鼻、手去摸、腳去踏，koh再加一點點a2 beh替咱e5 gin2-a2造福e5心就會使--a。
	講著我從事文藝e5總態度，老實講我m7是對文藝一直真固執e5人，che是事實。顛倒是這30冬我一再問我家己，為啥物beh了chiah che7時間寫作，到底作家有啥物價值…chia e5問題。因為ti7台灣百分之九十九e5作家無可能ui3寫作來得著名利，顛倒可能惹來一大堆e5麻煩。我真無同意有人ka7文學當作一生奮鬥e5事業或是信仰來看，因為你無一定會成做留名青史e5好作家，文學也be7保庇你。所以我常常會動搖，有時動搖kah真厲害。Che是為啥物我寫koh停、停koh寫e5原因。
 	但是到最後我總是koh恬恬坐ti7冊桌a2頭前寫--落-去。
 	為啥物chiah-nih矛盾？這中間至少有兩項因素teh ka7我sak動：
	一個是自由創作e5魅力hou7我be7-tang3對文學忘情。我永遠會記得30年前左右，當我學會曉寫幾首詩、幾篇小說時e5 hit種快樂，無任何功利e5成分，只有屬ti7自由創作e5快樂。我忽然感覺我會tang3創造出別人所想be7到e5藝術品，會tang3用詩kap小說來講話、思考，會tang3認知萬物，會tang3 peh起lih一個神秘e5靈感e5山峰，我跳出一扇窗，人ti7森羅萬象e5世界，萬物kap我oa2 kah真近真和善，我變kah開朗聰明--起-來-lah……我e5病好一半--lah。以後每擺我若對文藝創作動搖e5時，就會又轉去hit種起初e5狀況去想想--leh，感覺我永遠攏須要保持hit種快樂，伊值得黃金萬兩，準講作品無人看，ma7 beh創作，所以我繼續寫。我知影若是喪失hit種快樂就會lian去。對作家來講，創作e5所以必要正正就是創作本身。
.	另外一個原因就是作家e5「形象思考」hou7我chhoe7著藝術家e5價值。我bat真想beh做思想家，少年e5時為著beh了解人有joa7 che7思想，讀過真che7哲學e5冊，甚至研讀印度六家哲學、大乘龍樹、原始佛教……chia e5 phaiN2瞭解e5思想，也出版幾本冊。但是in帶來--e5 kan-na是無爽快，he所講著e5思想設使是最仁慈--e5也攏ka-na是一套推論。
	我用十幾年來研讀尼采、叔本華，到最後猶是看破in，因為in只是一條無色彩e5散鄉e5路。我猶是比較khah愛莫泊桑，伊是hiah-nih a2豐富，腦內充滿色彩、聲音、形象，kap一切e5可能性。我也了2冬研讀傅柯，最後才知影伊e5後結構主義是hiah-nih a2憂傷e5哲學，因為對人了解淺薄，伊迷失家己e5方向，變kah無出路。我甘願愛新寫實主義e5小說家西蒙，伊真精彩，大腦na2像萬花筒，形象豐富kah hou7人著驚。雖然藝術家無可能做大學教授或是成做政治煽動家，有時a2 koh ai3得著寡婦e5金錢 救助才會tang3生活，但是我甘願像梵谷hit款散赤起siau2來死，ma7無愛做一個kan-na靠一支嘴就名利成功無聊e5思想家。世界上e5人類其實是靠藝術家才會tang3活--落-去-e5，莎詩比亞、達文西、貝多芬、莫札特、梵谷、高更、莫狄里亞尼……kap算be7了e5劇作家、影藝家、表演家陪伴咱度過辛勞e5人生，無in，人生只有一片荒涼，咱chiah-nih依靠in。咱愛藝術家是天生--e5、自然--e5。Che是藝術家be7 tang3 hou7別人代替e5價值。
我按呢講猶原m7是叫人輕視思想家，我猶beh鼓勵大家研究思想，因為伊kap政治、金錢、選票掛勾，你be7 tang3離開伊！
 	但是我ai3 koh提醒，ti7今a2日，因為50年來台灣被殖民，思想e5引介kap控管完全操ti7殖民族群手中，所有e5思想攏是經過殖民族群e5過濾揀選、需要才流行--起-來-e5。現在ma7仝款，kap che7-che7 e5台灣人e5需要並無對應。Chia e5思想常常是對台灣不利抑是會毀滅台灣--e5，chia e5流行e5思想有極重e5邊緣性，真緊就會hou7你chhoe7著一大堆e5攻擊點，你一下a2就會kap整個台灣一半以上e5人作敵，伊hou7你真爽，真迷人，會hou7你馬上認定把握著真理，為思想中e5「人」衝鋒拚命。但是請上天保庇台灣，當你有in e5思想e5時，請小chat--leh，順續過濾--一-下，看敢有須要小khoa2調整--一-下。
 	我猶原be7去輕視思想，但是請你ka7視野khng3 khah闊--leh，koh khah需要發現有合台灣e5新e5思想。特別是作家，應該ai3先用形象思考，tioh8-ai3先做好形象思考，才來做概念思考！ 
( 原文是中文，編輯室翻譯做台文。)

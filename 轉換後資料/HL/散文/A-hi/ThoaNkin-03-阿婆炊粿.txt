阿婆炊粿
A-hi

常在，咱攏提阿婆仔炊粿這句逆激仔話來teh創治憨慢做生利的人。阿婆仔炊粿講是會倒塌。這是teh形容阿婆炊粿的時因為氣力無夠，啊粿炊出來的形無水，有時閣會塌塌。倒塌閣參做生利的倒塌的音相像，所以唔才有這句逆激仔話置咱的身邊流傳。
設使我若無去搜書尋資料，這句話欲講啥？伊的趣味性置toh?我可能攏含咧糊咧準拄煞囉。唔是我生性含糊呢。實在是我所拄著的佮冊頂懸寫的就無像款。
阮兜嘛出一個會做粿也真摮做的阿婆仔，也就是阮阿嬤，伊老罔老，我攏嘛佮伊拉天講：「阿嬤，你嘴仔moh-moh甘閣會哺塗豆？」阮阿嬤知影這個孫譴天譴天，伊定定嘛應講：「猴死囝仔，冰箱的甘蔗去給恁嬤提出來！」好啊，好啊，嬤孫仔瘋話連到即就好。若無阮阿嬤的牙槽會予迄寡甘蔗買去就會哦，準講阿嬤的牙槽予甘蔗買去？我看我命著烏有囉。
逐回清明，阿嬤上無閑。「老唔認份！」是阮做序細的每年攏愛參固執的伊喝pha-la-khian2的話。有影，即馬的人置個利便的社會，定定嘛聽人teh講，「欲食我來去買......」著lah,若愛食市場就有啊，家己做siuN厚工lah，嘛留寡錢予別人趁。
(鼠麴草)
厚工？見在阮有嘴講kah無瀾，偏偏伊就是chiah呢死抉，連粿脆就愛家己絞。阿嬤見擺那絞粿脆就那念：「外頭絞的是leh偌鞅？無代著開彼量尚錢？家己做的kah實！」阮阿嬤就是按呢。幾年通天罕teh隨個仔隨個排列kui厝間，挨挨陣陣的囝兒序細予伊相。伊當然嘛著拴伊的手路菜，豐沛豐沛，予囝孫仔序細食一個夠氣。
透早天未光，老人伴招招lah，散步偎海墘去。阿嬤運動轉來的時，手裡提一包葉仔講是欲做粿用的。「阿嘻仔，chiahe5粿葉仔緊給阿嬤tau3洗洗曝曝leh。阿嬤欲來田裡挽鼠麴草轉來。」阿嬤的堅持有影使人感心，早頓就猶未耙落喉，就趕緊行偎田裡去挽伊欲愛的鼠麴草。阿嬤有影老的老步定，去ta8無偌久，袈籽斗內面滇滿滿的鼠麴草。「噯喲，這款臭賤的草仔滿(ban3)田園，大驚小怪。」阿嬤閣會驚人褒哦，那聽我ka7呵咾閣會那歹勢。


「阿嘻啊，你那會hiah呢爛性。我鼠麴草攏挽轉來啊，你猶未ka7粿葉仔洗好哦。若是bae8赴恁叔仔in轉來通食，你就害。做代誌攏bae8予交重......」
老大人就是chiah呢瓜代，代誌若無順伊的意，無照步來？伊是會氣kah跳跤撞地。「阿嬤，好lah,你先去耙兩碗糜等我，隨好lah。」料叫阿嬤會先顧腹肚，啥人知影伊手提盅龜仔，坐置我身邊。那舂鼠麴草那參我鋪豆。
阿嬤頻頭講鼠麴粿的做法予我知。伊講鼠麴粿的皮欲會Q，鼠麴草的花m5上好。花m5若無摻落去同齊勻勻仔舂，舂出來的鼠麴草攏瘍瘍，bae8稠。所以若欲挽，著愛相有花me5的kah好。鼠麴粿特別的所在就是甜皮鹹餡（即馬嘛有甜皮甜餡，餡是用紅豆抑是綠豆）。鼠麴草若舂好縮乾了後才摻糖做陣chhiau粿脆攔予chiIu8勻。Koh來的工課就是內餡的部份，阮遮kah慣勢食菜脯米抑是高麗菜干。聽候甜皮佮內餡攏拴好勢，包的工夫就真簡單囉！阿嬤講kah早伊做囝仔的時代上愛包鼠麴粿，阿嬤的阿嬤攏呵咾伊是囝仔大人工，逐粒攏包kah水水水。鼠麴粿若是包好，阿嬤講驚粿會黏手，形會變歹看。著緊k?鼠麴粿下置粿葉仔頂，然後下入籠sng5炊四十分，芳貢貢的鼠麴粿就會食之啊，唔ku2阿嬤講摮食的攏嘛等粿kah冷leh,理由就和糜相像，tng3稠kah有黏性，kahQ。

(粿葉仔)
原來迄包害我hang8念的粿葉仔是按呢用的哦。古早人有影是誠摮利用身邊周圍的物件。啊是講阿嬤講kahchiah呢大拖，欲食粿甘ta8chiah呢費氣？阿嬤有伊的一套講法。無chiah厚工無是欲按怎？我煞唔知市場有塊買。絞肉家己切和豬肉砧絞便的，你講toh一項kah有滋味？我知，家己做的加一份感情。食阿嬤親手做的鼠麴粿有伊老大人的堅持；有伊對囝兒序細的愛心。
阮阿嬤炊粿有影是倒塌，唔閣阿嬤趁到的是幾年通天的歡喜。

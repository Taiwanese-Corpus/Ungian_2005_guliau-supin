A婆炊粿
A-hi
Chhiang5-chai7 lan2 long2 theh8「a婆--a2 炊粿」這句giat8 激a2 話，來teh chhong3-ti7 han-ban7 做seng-li2 e5 人。「A婆--a2 炊粿」講是會thap，che 是teh 形容a婆炊粿e5 時，khui3力無夠，粿炊--出-來e5 形無sui2，有時koh 會thap-thap。Thap koh chham 做seng-li2 e5「to3-thap」e5 音相siang5，chiah 有這句giat8 激a2 話ti7 lan2 e5 身邊流傳。
這句話teh 講siaN2？I 有siaN2 趣味--e5？我若無去chhiau 冊chhoe7 資料，hoan7-se3 long2 含--leh 糊--leh 準tu2 煞--louh。He～he，m7 是我生--來含糊neh，實在是我tu2--著-e5 kap 冊頂koan5寫--e5 就無siang5 款li2-i7-leh。
Goan2 tau ma7 出1個會做粿koh 真gau5 做e5 a婆--a2，就是goan2 a-ma2，i 老bong2 老，我long2 kap i 開講：「A-ma2，你嘴a2 mouh-mouh，kam2 koh 會pou7 塗豆？」Goan2 a-ma2 知iaN2 這個孫khian3-thian khian3-thian，i long2 應講：「猴死gin2-a2，冰箱e5 甘蔗去ka7 lin2-ma2 giah8--出-來！」好--a！好--a！Ma2 孫a2 siau2 話lian7 到chia 就好。若無goan2 a-ma2 e5 牙槽會hou7 hit-koa2 甘蔗買--去就會--ou，準講a-ma2 e5 牙槽hong5 買--去，我看我命就烏iu2--louh。
Tak8 回清明，a-ma2 上無eng5。「老m7 認份！」Goan2 chiah-e5 做si7 細--e5 tak8 年都ai3 chham 固執e5 a-ma2 hoah bat8-a2-gian2(bargain)。有iaN2，chit-ma2 e5 人ti7 這個利便e5 社會，tiaN7-tiaN7 ma7 聽人teh 講：「Beh 食，我來去買……」Tioh8--lah，若愛食，市場就有--a，ka-ti7 做，siuN kau7 工--lah，ma7 tioh8 留koa2 錢hou7 別人than3。
Kau7 工？據在goan2 有嘴講kah 無 noa7，a-ma2 就是chiah-ni7 死koat，連粿chhe3 都beh ka-ti7 絞。A-ma2 kian3-pai2 na2 絞粿chhe3 就na2 念：「外口絞--e5 是leh joa7 iang7？無tai7-chi3 就khai he liong7-siong7 錢？Ka-ti7 做--e5 khah 實！」Goan2 a-ma2 就是an2-ne。
Kui年thang3天，罕得隨個a2 隨個排kui 間厝，e-e-tin7-tin7 e5 kiaN2 兒si7 細 hou7 i 相。I 當然ma7 tioh8 chhoan5 i e5 手路菜，豐沛a2 豐沛，hou7 kiaN2 孫a2 si7 細食1個夠khui3--leh。
Thau3 早天boe7 光，老人伴招招--leh，散步tui3 海kiN5 去。A-ma2 運動tng2--來e5 時，手--nih koaN7 1包葉a2，講是beh 做粿用--e5。「A-hi--e5，chiah-e5 粿葉a2 緊ka7 a-ma2 tau3 洗洗phak8-phak8--leh。A-ma2 chin2 beh 來田--nih 挽koa2 鼠麴(khak)草tng2--來。」A-ma2 e5 堅持有iaN2 hou7 人感心，早tng3 都iau2-boe7 pe 落喉，就趕緊行tui3 田--nih 去挽i beh 愛e5 鼠麴草。A-ma2 有iaN2 老bong2 老，本事原在，去都無joa7 久，ka-chi2-tau2 內底鼠麴草te2 kah tiN7 滿滿，「Aih-ioh，這款臭賤e5 草a2 kui 田園long2是，大驚小怪。」A-ma2 koh 會驚人褒--ou，聽我ka7 o-lo2 koh 會phaiN2-se3。
「A-hi--e5，你nah 會hiah-ni7 noa7 性。我鼠麴草都挽--tng2-來-a，你iau2-boe7 ka7 粿葉a2 洗好--ou。若是be7 赴lin2 叔--a2 in tng2--來thang 食，你就害--a。做tai7-chi3 long2 be7 hong5 交帶--leh……」
Si7 大人就是chiah-ni7 ke-tai5，tai7-chi3 若無順i e5 意、無照步來，i 會氣kah tio5-kha tng3 地。「A-ma2，好--lah，你先去pe 2碗be5 等--我，隨好--lah。」料kioh a-ma2 會先顧腹tou2，siaN2 人知iaN2 i 手theh8 chang-ku-a2，坐ti7 我身軀邊，na2 cheng鼠麴草na2 chham我pho3-tau7。
A-ma2 pin5 頭講鼠麴粿e5 做法hou7 我知。I 講鼠麴粿e5 皮beh 會khiu7，鼠麴草e5 花me5 上好。花me5 若無chham 落去同齊un5-un5-a2 cheng，cheng--出-來e5 鼠麴草long2 siuN5-siuN5 be7 kho2。若beh 挽tioh8-ai3 相有花me5--e5 khah 好。鼠麴粿上特別--e5 就是甜皮鹹aN7。(Chin2 ma7 有甜皮甜aN7，aN7 是用紅豆iah 是綠豆做--e5。)
等～sio2 等--1-下，甜皮鹹aN7 是beh an2-choaN2 hau3-kou？「A-ma2，你是有講teng5-taN5--去-無？」A-ma2 soah 應講：「Lin2 學校先生kam2 無教？粿是beh 拜神明--e5，tioh8 hou7 神明食hou7 甜甜，m7-chiah 會保庇lan2 平安大than3錢。Lin2 先生long2 無ka7 lin2 教--ou？先生無teh 做假--e5 kong？」
鼠麴草若cheng好束ta 了後，chiah lam7 糖做tin7 chhiau5 粿chhe3 noa2 hou7 chiau5 勻。Koh 來e5 khang-khoe3 就是內aN7 e5 部份，goan2 chia khah 慣勢食菜脯米iah 是高麗菜干。Theng3候甜皮kap 內aN7 long2 chhoan5 好勢，包e5 工夫就真簡單--louh！A-ma2 講，khah 早i gin2-a2 時代上愛包鼠麴粿，a-ma2 e5 a-ma2 long2 o-lo2 i 是gin2-a2 大人工，tak8 粒都包kah sui2-sui2-sui2。鼠麴粿若包好，a-ma2 講驚黏手，形會變bai2--去，就緊ka7 鼠麴粿he7 ti7 粿葉a2 頂，he7 入lang5-sng5 炊40分鐘，phang-kong3-kong3 e5 鼠麴粿就會食--得-a，m7-koh a-ma2 講gau5 食--e5 long2 ma7 等粿khah 冷--leh，就chham be5 sio-siang5，tng2 kho2--e5 khah khiu7--lah。
原來hit 包害我hong5 念e5 粿葉a2 是an2-ne 用--e5-ou。古早人有iaN2 chiaN5 gau5 利用身軀邊e5 mih8-kiaN7。Ah是講，a-ma2 講kah chiah-ni7 大thoaN，beh食粿kam2 tioh8 chiah-ni7 hui3-khi3？A-ma2 有i e5 講法。免chiah kau7 工，無，是beh an2-choaN2？我soah m7 知市場有te3買。絞肉ka-ti7 切，chham 豬肉tiam 絞 便--e5，你講toh 1項khah 有味？我知，ka-ti7 做--e5 加1份感情。食a-ma2 親手做e5 鼠麴粿有i si7 大人e5 堅持，有i 對kiaN2 兒si7 細e5 感情。
Goan2 a-ma2 炊粿有iaN2 是to3-thap，m7-koh a-ma2 than3--著-e5，是kui 年thang3天e5 歡喜。


野球日記 (悲傷期)
A-hi
踏出新竹野球場e5大門，ma-ma用載牛奶e5貨車，載我beh去補習班補習。(ChiaN5奇怪neh，phah球就phah球，是an2-choaN2 tioh8 koh補習？ 是我ka-ki7替ka-ki7留步--lah。) Ma-ma沿路無講話，我ma7 thiam2 kah無想beh開嘴。
Beh到位e5時，我笑笑ka7 ma-ma講:「以後你就輕鬆--a，lin2 kiaN2 boe7 bu2 kah kui身軀thai2-ko-noa7-lo5--a。」Gun2 ma-ma soah聽無我teh講siaN2。Kan-taN應我講:「你--ou！ 你e5衫若mai3全烏，留1半白siak-siak--e5 tng2來hou7 lin2娘我欣賞，我就謝天謝地--louh！ 辦3-te3桌請厝邊頭尾我ma7歡喜。」
牛奶車繼續teh駛，我gin2-a2時代e5夢te3車輪一直ti7 心肝內滾絞。牛奶車到位--a，停ti7補習班門kha口，我gin2-a2時代e5理想ma7 te3牛奶車停ti7路邊。我行入去補習班e5時，i soah罵我是phong7心e5人，放sak i 做我走。
講坦白--e5，i te3 我ma7有幾na7年--a，莫怪i會hiah-ni7 phaiN2。想起i chham 我熟sai7，是ti7 1個thau3風落雨e5暗暝，我chham gun2 a-pa chiu2 ti7電視kha。我是na2看na2 tok-ku，m7-koh 我印象真深。看著hiah-ni7 choe7人圍leh看野球比賽，3更半暝都免睏。是an2-choaN2樣野球會hiah-ni7迷人？
比賽煞了後，我chiah了解是an2-choaN2 tak8-e5會hiah-ni7 siau2！ 原來野球hou7 lan2台灣人ti7國際上kap人khia7起。憑lan2台灣chiah-ni7 chio2 e5人口kap hiah-ni7 bai2 e5訓練環境，竟然會eng得戰贏世界強國，正港hou7人驕傲。Gun2 a-pa ti7 hit暝比賽了後對我講e5話，我iau2-koh會記--得，a-pa e5話就chhan像是tui3 hm5人婆e5嘴講--出-來-e5，這門親事就ti7 a-pa 這個hm5人婆e5牽成下，將野球kap 我kat tiau5-tiau5。M7-koh a-pa無than3 著hm5人禮，顛倒是為i 這個煞尾a2 kiaN2 e5夢投資boe7-chio2。
Hit暝na2 tok-ku na2看球，等kah人beh睏--a，我soah睏boe7去。Ti7 gin2-a2時代想法單純e5 我，想講若有1日會tang3 chham hiah-e5球員相siang5，giah8球chhe5 ti7電視頂koan5 siau7--2~3-球-a，m7知joa7好--leh。Iah是親像khia7 ti7細粒山koan5頂e5 Pitcher hit 1樣，ka7 a-tok-a2 kiat掉，an2-ne m7知joa7爽--leh。就因為an2-ne，我kap 我e5夢結緣。
後--來，加入球隊chiah知iaN2，原來hit暝e5夢是hiah-ni7 phaiN2行，是美夢ma7是惡夢。教練phaiN2-chheng3-chheng3，若有siaN2-mih做m7-tioh8 e5所在，"batta" giah8--leh就tui3 gun2球員e5 kha-chhng siau7--落，boe7-su gun2球員e5 kha-chhng是球e5款。
這個理想講joa7 phaiN2達成tu2 joa7 phaiN2 達成實在是無過份。6--月火燒埔，熱kah強beh剝皮。厝邊tau e5 gin2-a2 long2 ti7厝--nih hioh 熱，gun2 soah kan-taN會eng 得ti7日頭中央渡過gun2 e5 熱--人。我m7-bat去過非洲，對非洲e5沙漠ma7無siaN2-mih感覺，我kan-taN對倒ti7日頭下kha e5球場真驚惶。
Tak8回若看著hit-peng5山.烏雲罩霧，gun2 chiah-e5球員long2真ng3望風ka7烏雲吹來gun2 chia。Iah是sih-nah e5時，gun2 long2真想beh叫天公伯--a2落1-cham7-a2西北雨。塗kha若tam5-kou5-kou5，gun2就真快樂，因為phaiN2-chheng3-chheng3 e5教練會放牛食草，gun2 kui-tin7就有時間釣魚liah8 mng5-hoe7，chham厝邊頭尾e5 gin2-a2 chhit-tho5。
有幾回我真想beh放棄。看著kang7年歲e5 gin2-a2，tak8日long2 sng2 kah真快樂，真自由。我hit-chun7 ma7 chiah 12歲，tng是愛chhit-tho5 e5年紀。但是反to3-tng2--來，我想講phah ma7 hong5. phah--a，操ma7 hong5. 操--a。好--lah，嘴齒根咬--leh ma7 ai3 chham i拚輸贏。就因為kek 1口khui3，這條路我繼續行--落。
Ti7 我升國中e5時，1-tin7球員家長真用心teh籌備1個組織，號做棒球後援會。這個組織是beh替gun2 chiah-e5球員chhe7經費e5團體。因為有後援會teh phiat-kouh，gun2做球員--e5有好e5場地，有真phaN7 e5球衫，出門包遊覽車，tak8-tng3食餐廳。看--起-來gun2實在真好命，但是幸福後壁e5心酸是外口人看boe7 著--e5。
後援會除了會eng 得ka7地方e5議員、代表募1-koa2經費以外，就long2無其他e5門路chhe7錢--a。球隊e5所費若是beh靠議員iah是代表來幫贊，gun2做球員--e5就算講用khah bai2、穿khah bai2、食khah bai2，ma7無夠khai。大部份經費long2是ui3球員家長e5 lak 袋a2 jim5--出-來-e5，隨個a2隨個1月日剝1-pai2皮。人講望kiaN2會tang3成龍，做pe7母--e5 long2 ma7 ng3望gin2-a2有出脫，koh khah choe7錢ma7 甘khai，就是驚無錢hou7 gin2-a2 khai。
Gun2老pe7 疼惜我這個煞尾a2 kiaN2，自細han3 我beh tih8 siaN2-mih就有siaN2-mih。I tiaN7-tiaN7講gin2-a2若愛 chhong3 siaN2就hou7 in chhong3 siaN2，mai3變phaiN2就好。對我phah球khai錢e5 tai7-chi3，i m7-bat有第2句話。Gun2 a-pa ma7真歡喜有1個phah野球e5 kiaN2，tiaN7-tiaN7 si3-ke3 phong3風pun5 koe-kui。我若是phah 1支Homerun iah是做投手贏球，a-pa是thiong3 kah si3-ke3放送。Gun2 ma-ma long2 ma7講gun2 2個是司公kap tioh8桌頭(soah m7知iaN2 i teh食醋)。
就因為tak8-e5 long2有出錢tau3-saN-kang7，總--是無人想beh hou7 ui3 in皮包a2 jim5--出-來e5 khou-khou，親像tan3--落水底e5石頭kang7款。偏偏會eng得上場--e5 ma7 chiah 9個，有上場--e5 phah無好，無上場--e5就會kan3-kiau7。野球就是chiah-ni7現實，kan-taN 9個位，soah有10外個teh chiN。
人若choe7，話就choe7，3色人講5色話。SiaN2人無愛ka-ti7 e5 gin2-a2上場chham人chhia拚？ SiaN2人愛in e5 gin2-a2 kan-taN會eng得坐ti7球場邊替人hoah-hiu？
這款氣氛真bai2，就chhan像ti7學校讀冊e5時，為著分數比來比去，為著分數你奸我詭。球員是an2-ne，連球員e5家長ma7互相phiN3-siuN3。Kui個球隊是烏雲罩霧。
氣氛若m7-tioh8，做siaN2-mih long2 boe7順，連lim水ma7會出問題。自球隊起烏雲了後，我真久m7-bat ka7球送去牆koeh8-kha hioh喘，ma7真久m7-bat上場--a。我e5表現愈來愈bai2，教練是愈來愈phaiN2。A-pa iau2是chham以早相siang5，si3-ke3展講i有1個phah野球e5 kiaN2，表現是Pro--e5 neh。
我真不忍心thuh破a-pa e5 koe-kui。我做任何tai7-chi3，無1項會tang3 hou7 i chhan像我ti7球場hiah-ni7歡喜(後--來我拚死拚活考著高中，gun2 a-pa kan-taN tiam7-tiam7無講話。顛倒換gun2母--a2去厝邊頭尾放送)。Chiah-ni7 choe7 chan5 tai7-chi3 hou7 我真大e5壓力，hiong5-hiong5 ui3天頂siak--落-來e5感覺，我這世人算是頭1-pai2 tu2--著。
決定beh離開球場hit暗，老師ti7台a2頂講--e5，我long2聽boe7入--去。Ti7球場走跳e5景緻，soah 1齣1齣ti7眼前teh poaN。A-pa e5期待kap 我e5夢，就ti7 我ka7 ma-ma講我beh離開球場e5時消失。A-pa無法tou7 koh chham人講i有1個kong3球e5 kiaN2，hit-cham7-a2，a-pa罕得chham人講話。

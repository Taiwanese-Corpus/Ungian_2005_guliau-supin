赤查某的戀愛古
						A-hi
 
恁咁有過去予赤查某黏kah kui領衫iah是褲的經驗？赤查某有影是看名就知伊的性，啊知是siaN2人 ka7 生做這個形？ 刺夯夯(gia5 )koh愛創治--人，若是無張池去予略（lioh8 ）--啊khap--著，氣kah半相死都會哦。
無閑kui工，想講轉工寮歇一下啊喘咧！ 偏偏代誌就毌是我想的遐爾輕可。狡獪的赤查某毌知是看合意--我；iah是合意我身軀頂的衫？才佮伊相閃身 nia5 ，伊就偷偷啊佮我膏膏纏。 雖罔赤查某伊是參(chham )我sng2笑仔耳，毌koh伊略仔佮我sng2笑我就強欲氣kah無藥醫啊！伊若認真參我i7 ？我看我著害--溜溜哦。
褲跤佮衫仔墘(kiN) 黏著的赤查某可比是貓仔毛，濟kah驚人。我屈身坐佇田岸圳溝邊，想講ka7褲跤佮衫仔墘的赤查某捻予清清氣氣才來轉。
予人料叫𠕇到的是這寡赤查某實在是誠𣘀纏--人，聽後我褲跤佮衫仔墘的赤查某清理好勢；刁蠻的伊煞koh纏到我的尻脊骿。Koh繼續捻啦！總--是有捻會了的時陣。
時間sut 一下猶未佮伊相辭伊就家己先偷走。聽後我起身欲轉工寮的時，天色早就交換班啊。我著趕緊來轉，若無赤跤大仔穩觸(tak )替我報失蹤啊。到時工寮附近的厝邊頭尾若來鬥(tau3)尋(chhoe7 )？我有影就歹勢啊。腹肚也teh撞鼓啊！行，來轉。
「來∼來∼來，汝是怎樣？叫汝去菜園淹水耳，汝是地球箍幾lin3才想著欲轉來？」
這個赤跤nih-sang3若無ka7伊poe2會一下，伊老人koe-tai5 的個性koh欲夯(gia5 )起來啊。Siang2會知poe2會了後伊亦是koe-tai5 一段長長長的時間才肯干休，伊的嘴na2唸；我腹肚這khian大鼓te3咧khok8-khok8 㳜。枵(iau )罔枵，總--是著等伊講煞才通去灶跤pe一碗飯咧。 
     赤跤大仔真正是使人拜服，赤查某的故事、赤查某𠊠的祖公仔代－siaN2-mih參鬼針花是親情(chiaN5)、－赤查某的醫藥用途－赤查某的根若提來曝乾，然後炕(khong3 )青草仔茶。古早的老祖仙講是會tang3清肝解毒降火氣、利尿腸仔炎糖尿病－赤跤大仔講kah無輸是王祿仔teh賣膏藥咧。伊是講kah嘴覺全波；我是枵kah腹肚替伊拍鑼。誠想欲叫伊𠗟囃啊、略仔歇喘一咧，想欲問看伊咁著愛珯一碗止嘴乾擱透心脾的青草仔茶？ 嘿，我就猶未開嘴，伊就koh講相續落去，迄支有影是銃子拍𠕇止的機關銃。
    赤跤大仔伊開嘴就講：「黏著赤查某哦！伊是teh拜托汝做產婆呢(neh )！」啥？產婆？是著亦毌著？我也會做產婆？起初的僥疑經過赤跤大仔說明了後我才瞭解。原來是我自作多情，赤查某伊才毌是合意我的衫褲，也毌是欲參我膏膏纏，伊是愛我替伊掖種啦。我叫是講赤查某遐爾厲害，有夠𣘀湠的啦，kui山坪、kui田園攏有𠊠的身影，原來伊是靠這步生湠後代的哦。
     可能是枵一下過頭去？煞感覺腹肚漲漲，有真濟話想欲反腹吐出來。
     坐佇田岸圳溝邊替赤查某掖種的時，我看見一陣讀國校仔的囝仔na2行na2 sng2 、na2行na2 唸：「赤查某，赤爬爬，點火燒大伯；大伯走上山，點火燒大官。」怪奇？卓蘭毌是客人庄，這陣囝仔na2會曉唸阮囝仔時代的福佬囝仔歌？
     赤跤大仔講：「囝仔的學習力本底就真強啊，講三兩種啊話咧哪有啥稀罕！擱再講chia的人福佬話加減嘛會曉講--兩句啊，顛倒是咱無法度去瞭解𠊠的語言......」毌管伊啦！佇我teh圳溝邊聽到𠊠唸的囝仔歌，一種往(eng2 )過的感覺雄雄影過。時間若像倒退lu ，我koh想起向(hiong3 )時阮厝搬 離開庄跤去都市過生活的日子。
   「呣∼，汝就佮林家珍坐鬥陣。」張老師紹介我這的新來的同學了後就ka7我安排佮林家珍坐做伙。自我轉(choan2 )來chia讀的時一直到我畢業，阮攏坐鬥陣。 毌知恁咁有這種經驗？查甫囝仔佮查某囝仔若坐鬥陣，桌仔頂攏會話一條長長長的線。Siang2若想欲烏卒仔食過河，siang2 的皮就癢。這種經驗我嘛有，毌koh迄陣張老師叫我參家珍坐做伙了後，家珍著ka7迄條白色的長線用拭仔拭掉。一直到阮畢業，阮攏毌捌koh ka7 線畫起去。阮兩個若teh食晝的時就若像咧辦公伙仔咧！伊愛食雞腿；我愛食滷卵，阮兩人便當的配菜不時嘛teh交換。有時家珍會叫𠊠母仔加紮一粒滷卵；有時我的雞腿分伊一半。食晝的時張老師攏嘛定定（tiaN7）講阮兩的這桌上鬧熱。
    上課的時，張老師佇台頂講「？雞？兔同籠共？隻腳！」阮兩的佇台跤chhi7-chhi7-chhu7-chhu7。上課講到下課，ah知按怎？阮就是遐爾仔有話講。有一擺佇張老師teh上課的時，阮講一下傷暢，兩個笑kah ka7- ka7 叫，害張老師驚一tio5。張老師ka7阮警告講若是擱佇上課講話，伊欲ka7 阮兩個拆分開坐。毌koh阮嘛是繼續講，只是講話的工具變做是日子紙nia5 。 
家珍，伊是阮班的班長。性地真大方、功課也真好，呣koh阮班的查甫同學攏叫伊是赤查某。「siang2 叫伊生做遐爾lo3 koh遐爾赤爬爬！」伊見擺若予阮班的查甫同學罵伊是赤查某的時，張老師攏罵會問阮為mih緣故？查甫同學就應老師迄句。
     赤查某這個名是阮讀六年的時，有一回的音樂課，教音樂的老師－阮攏叫伊是音樂水姑娘－教阮的。『赤查某，赤爬爬，點火燒大伯；大伯走上山，點火燒大官。』
      音樂水姑娘教煞，家珍就無人欲叫伊家珍啊－攏叫伊赤查某。毌koh我iah是叫伊家珍，我毌知影伊叨位赤？伊iah是對我真好。我也毌敢當伊的面唱『赤查某，赤爬爬，點火燒大伯；大伯走上山，點火燒大官。』予聽。
其實家珍嘛毌是像𠊠講的遐爾赤爬爬。阮迄陣查甫伴攏真愛創治查某同學，尤其是迄個愛哭玉仔。愛哭玉仔有影是真愛哭，考試考無好也哭、老師問𠕇曉也哭，連便當𠕇記得紮(chah )伊也欲哭。阮迄陣查甫伴嘛毌知是哪一條筋想到？一日無看愛哭玉仔嚎一兩聽仔，阮心肝內攏會感覺無啥爽快。『愛哭仔胚，擔茶鍋(oe )，擔到橋仔墘kiN5，poah8一倒，拾著一仙錢，買無夠，倒咧哭。』這條囝仔歌對愛哭玉仔來講𠕇輸是哭調仔咧，阮見擺若唱伊就哭。雖罔阮真愛伊哭；毌ku2 伊若哭煞阮皮就溜啊！佇仝這個時陣(chun7 )的仝這個時間，大姊頭仔赤查某家珍攏會跳出來佮阮相嚷。也毌知是怎樣？見擺sian 嚷就嚷𠕇嬴--伊，嚷𠕇嬴就走予伊逐（jiok） 。阮迄陣查甫伴na2胡蠅咧，佇運動埕揚揚飛，干仔有一個人毌敢亂走，迄個就是我啦！家珍伊嘛𠕇來逐--我，伊干仔會佇上課的時細聲ka7 我講：「汝後擺毌通koh佮𠊠鬥陣欺負靜玉仔知無？」這句話伊毌知對我講過joa7-che7擺？伊講的話我攏有聽；干仔這句，在伊仙講我都無欲ka7信，因為我知影伊𠕇親像對迄陣查甫伴按呢對待我。
 畢業了後我就一直無家珍的消息啊。若有伊的消息攏是聽人講的，到taN 我猶koh是想無？伊na2 會無聲無說就出國去啊？聽人講因為𠊠爸爸欲出國做生理、聽講伊歸家伙仔攏欲搬出國去、聽講伊chin2佇英國讀冊、聽講......
「恁囝仔胚nia5 ，也佮人teh談情說愛。傷早chhio 啦！」囝仔胚na2通知戀愛的酸甘苦甜？赤跤大仔講了是無毌著。毌koh迄段單純的愛戀古咁毌是迄段人生上趣味的記持。
畢業了後若有伊的消息攏是聽人講的，毌koh有一寡代誌一定是阮兩的這世人永遠會囥(khng3 )佇心內的。
這時，工寮chia koh有人唱著『赤查某』這首囝仔歌∼∼∼
『赤查某，赤爬爬，點火燒大伯；大伯走上山，點火燒大官。』
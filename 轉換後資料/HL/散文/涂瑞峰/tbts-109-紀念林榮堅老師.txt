
【我e5第一篇台文】				紀念林榮堅老師		    涂瑞峰

聽著林老師過身e5消息，心內真艱苦。伊是影響我一生上大e5老師，我beh用台文ka7我對林老師e5懷念寫--出-來，因為ti7我e5心目中，伊有台灣人e5土直kap認真。
林老師可能kap阮這屆e5學生上親。阮這屆是伊來國光第一擺tui3高一教到高三畢業e5學生。伊對我e5影響m7是伊一日到暗teh講大道理，伊對我有了解，真正寬容。高三e5時陣，功課壓力真大，學生每一個攏真搞怪，有e5學生上課刁工無愛聽，林老師雖然受氣，但是伊猶原無特別處罰。漸漸阮這班kap伊e5感情lu2來lu2好。有一擺，我kap劉清州、曾金穗三人同時無去學校，我家己一個人bih ti7佛堂讀冊。林老師真著急，騎車四界去chhoe7--阮，結果出一個小車禍。後--來伊ma7是原諒阮三人，換做別e5老師，一定會無仝款e5處理。聯考了後，阮這班e5表現比甲班加真好，che算是對老師e5肯定kap感謝。
高中畢業了後，我kap老師時常有連絡。做兵e5時陣，我ti7左營陸戰隊司令部，會使ti7宿舍拍球。林老師hit時也開始拍tennis。伊e5正拍真有力，拍球e5時心情足好，有講有笑，常常大聲kap球友講sng2笑。Che是伊輕鬆e5一面，也是我高三e5時m7知影e5一面。我kap伊拍球了後，常常開講足久，主要攏是伊聽我講，ka7我建議。
林老師教冊真認真，hit當時無電腦，所有e5講義kap考卷攏是伊一筆一劃刻--出-來-e5。伊寫足che7講義kap考卷hou7阮練習，準備聯考。因為伊是第一擺帶高三e5學生，所以特別辛苦。伊e5字四角四角，kap伊e5個性真仝款，直koh踏實。 
我猶原記kah真清楚，高三是我上煩惱也是上快樂e5日子。若m7是林老師e5寬容kap了解，我可能變做問題學生，be7真正認真準備聯考，高三這一冬決定我這世人e5方向。林老師e5過身hou7我感覺失去一個親人kap一個一直鼓勵我、了解我e5好朋友。
高中畢業已經25冬，時間真緊，人生真短，算--起-來林老師ti7國光也teh beh 30冬--a。這30冬來，伊教育真che7學生，我ti7大學、研究所kap博士班ma tu2著真che7老師，m7-koh回想起--來，林老師是上接近--e5，也是上蓋盡心指導我e5老師。Chit-ma2我ma7 teh教冊，若是我會tang3影響一個學生親像林老師對我e5影響，我e5教冊to7是成功。想著我所指導e5碩士kap博士班e5學生，每一人畢業了後，也隨人疏遠--去，我算是一個失敗e5老師。
希望林老師e5家族節哀，老師有足che7學生kap我仝款感念伊e5指導。伊e5貢獻不但有形，甚至非常深遠。若是有需要我幫忙e5代誌，請吩咐。
            

A仁小說集廣場
讀了「海口故鄉」

Sakai Toru(酒井亨)
TaN 我想beh 寫A-jin5 e5 小說「海口故鄉」e5 感想。因為這篇小說是ti7 舊年( 1997)我上有印象e5 台語文章。
M7-koh 感覺真kian3-siau3,我對文學e5 了解素養並be7 hiah 深，所以 ti7 chia beh 來寫e5 是按hit 篇小說想--起來e5 聯想nia5。
雖然我m7-bat 去海口hit-e5 所在，m7-koh kan-taN 讀著小說，目前會想像hia e5 氣氛kap 風味、光景是an2-choaN2。Ti7「海口故鄉」內底，上有趣味--e5 話題就是海口腔e5 tai7-chi3,因為是我有1 個經驗－－會sai2 講是失敗--e5。
東京有1 座Ikebukuro（池袋）e5 台語教會，ti7 每1個禮拜6 e-pou 有1 位老歲a2 執事teh 教台語，教hou7 1 tin7 有關心台灣e5 日本人。我m7 是beh 讀，目的是愛開講 ti7 hia 聚集e5 日本人（簡單講是攪擾--la）。台語教學了後有1 場青年會。有1 日， 1 tin7 少年人聚集開講，m7-koh 講話差不多long2 是華語，所以我siuN7-khi3,ka7 in 講「Mai3 講ti-a2 話！」。
結果in long2 siuN7-khi3,kap 我發生爭論。1 時a2 了後，大部分e5 少年人了解 我所講e5 意思，m7-koh 有1 個cha-bou2 學生猶原m7 肯了解，講「我e5 台語無siaN2 好」，堅持華語到底。其實i 有幾na7 句講台語，hou7 我感覺腔口真特殊，我liah8 準 i 應該是三八。
我tng2 去厝--ni 以後，kha3 電話hou7 kap hit-e5 堅持華語e5 人所熟sai7 e5 cha-pou 人，chiah 知影i 是ti7 西部e5 腔口真「特殊」e5 所在出世--e5,所以i 上( chiuN7)去台北以後講台語e5 時hong5 tiaN7-tiaN7 笑--過。
Cha-pou 人ma7 無清楚i 到底是siaN2-mih 所在--e5,m7-koh 隔幾日a2 我收著「 台文BONG 報」第14 期，看著A-jin5 e5 小說，chiah 發現hit-e5 cha-bou2 學生ma7 可能是海口e5 人，m7 是三八。我看hit 篇小說是有hit 款e5 經驗了後tu2-a2 幾工a2 nia5 ，所以「海口」hit 個名詞我be-tang3 boe7 記--得la。
Ah-koh A-jin5 ti7 hit 篇內底be7 少是引用日語歌謠，引用e5 場合chiaN5 適合、妥當。
【Soah】

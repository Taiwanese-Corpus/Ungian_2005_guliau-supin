我e5人生觀		陳心慧

人生海海，不如意e5代誌定定有，『人定勝天』敢成實有影？假使講人自出世tio7是tih-beh等死，按呢未免siuN悲觀。總--是人生有生就有死，是必然e5天理。但是ti7這個等死e5過程中，應該ma7有夢想e5力量。夢想是一種目標，ma7是一種動力，活leh tio7是希望，有夢上sui2，無夢自然tio7無希望，敢m7是--leh？
有人講人生70 chiah開始，若按呢，三四十歲算啥物？有一工，我雄雄發現，這世人到底是leh創啥物？Na2像be7 kai3清楚。kan-na知影家己ka7所有e5代誌，舞kah ju5-chhang2-chhang2。翁婿、序大人、gin2-a2序細，攏無法度做kah真四是e5對待。敢是我無能han5-ban7，抑是我自私無用心？Che hou7我痛苦hou7我自責。一直到有一工，我chiah想起世界上應該有真che7人kap我仝款，無teh thau2心聲，m7知影beh按怎chhoe7出正當出路thau2放。這時陣，tio7 na2親像大海中，giong7-giong7 beh沈落去e5人，sian sa都sa無chang2，失望、驚惶，感謝天公伯--伊，總是hou7我sa著一條生命線，hou7我重拍開一扇門，hou7我認bat人生路途「中庸之道」。
	人kap人中間，本成就是兩個無仝e5生命體。Tio7算講是父kiaN2兄弟至親，ma7無可能一日24點鐘褲帶結相黏。互相尊重是人kap人鬥陣e5基本條件，親像照鏡仝款。你若ka7鏡內e5影笑--一-下，伊仝款ka7你笑--一- 下，你若親像狗a2按呢ka7吠，當然伊ma7仝款ka7你吠。俗語講e5「gim5-chiN5水滴原位」，大概就是這個意思。
	已經做人老母，教kiaN2實在是一項真功夫，比古早有khah phaiN2處理。社會e5險惡，beh按怎教kiaN2適應；分別是非，真正m7知影beh ui3 to2位教起。Gin2-a2 m7是食tio7是sng2，伊beh thai2會知啥物是安全，啥物是危險？用罵用拍已經無合時代，權威e5時代已經過去，民主時代愛e5教育soah m7知beh ui3 to2做起，一時會hou7人gong5-chhia-chhia。
	其實gin2-a2 ma7是人，仝款會做m7 tioh8去。做父母--e5若kan-na seh8-seh8念，敢tio7有效？不如kap伊做朋友，聽伊講出心內話，na2會按呢做？先ka7伊同情，chiah ka7伊說明。啥物會使得做，啥物m7-thang做，che攏是我一直leh思考e5疑問，可能ma7有真che7少年父母kap我仝一款e5思想。
	「人情留一線，日後好相看」，khia7-ti7教kiaN2 e5觀點，我非常支持這種涵養。該講該做--e5 tioh8-ai3做，chhun--e5就留hou7序細家己決定。萬一gin2-a2 tng7著困難，抑是犯著錯誤，chiah來ka7點tuh解決困難，按呢敢m7是真好。若無，m7 tioh8就罵，做錯就拍，萬不一一腳踏錯，soah轉來kap序大參詳，soah愈潦愈深，愈離愈遠，這聲chiah喝烏有siuN--louh 。

（靜宜大學台語文讀寫彰化班學員作品：2001年）

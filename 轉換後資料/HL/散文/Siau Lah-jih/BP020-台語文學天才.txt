台文e5 Sian-ng2-pai2
台語文學天才

Siau，Lah-jih
A 仁e5 故事一大堆，攏是故鄉庄腳e5 血淚；內容編了真正sui2，m7 是ka7 恁pun5 雞kui。聲韻掌握有夠準，句讀口氣真平順；Ho7-lo2 話語m7 免論，漳泉海口伊專門。有講有笑有苦情，m7 是chhin3-chhai2 khioh 來eng7;輕聲細說gau5 話仙，輕聲調好用無ka7 你騙。故事古早閣庄腳，可能少年--e5 看be7 合；望beh 仁兄繼續寫，創造台文e5 光華。
詩人e5 戀愛古，藝術、查某、性，徛ti7 世俗本成就be7 分明，對詩人歹批評。A-chhun5 chit 篇真趣味，講khit 來會牽絲，看一下入迷，煞叫是阮厝邊發生e5 代誌。二二八事件，對台灣影響真厲害，人伊A 仁--a Babuja 將chit-e5 歷史編故事，講kah 有影有跡有soah-phah，hou7 你笑hai-hai，閣會流目屎。實在真厲害！Ip-a2 伯heng3 講話，舊頭腦v.s. KBT e5 新時勢， m7-chiah 古意人煞看著笑詼笑詼。 番婆命案寫kah 番ko5-ko5，囉哩囉嗦，海邊發生命案，閣是ti7 hit-e5 時代，人命無價，chhin3-chhai2 結案就會使。海口記事，有誠濟日調e5 歌詞， lam7-tioh8 鹹鹹酸酸e5 初戀kap 思鄉，會凍看出陳明仁Babuja A.Sidaia，對台灣土地e5 關懷，台文e5 Sian-ng2-pai2，台語文學天才。


近廟欺神
Siau,Lah-jih

拜六暗hou7張大姊張老師請食喜酒了後，一陣朋友hong7講beh唱KTV，Siau,Lah-jih愛唱歌，厝內有裝一組音響，beh唱就來唱，週末小可消遣一下無妨，有工課明仔載才koh講。
Siau,Lah-jih愛唱台語歌，開始放落去hit塊是悲情e5城市，逐家唱kah歡歡喜喜，了後陳醫師來到chit，伊講愛唱余天e5老歌，榕樹下、細雪，攏是日本歌曲唱北京語，in講唱了誠soah-phah，後來有人家己chah來純正日本歌曲，伊是吳老師，會曉日本話，唱著日本歌有影真好勢，有日本人hit款姿勢，逐家攏o-lo2讚，讚！讚！有日本氣味。
讚啥物？猶m7是嫌家己台灣e5水準khah低，根本就是看家己無目地，明明就是「近廟欺神」，「近廟欺神」就是chit款e5無奈。講也莫怪，四百年來，台灣人m7-bat有家己做主，文化在人thun2踏，m7是日本話，就是北京語，chit-mai2上時行台北華語（台灣國語），純正e5台灣話ti7-toeh？講起來替台灣人感覺誠歹勢，三十歲以下，聲韻精差真濟，二十歲以下，有--e5聽無台語是leh講啥貨，三十以上neh？講會好勢e5讀冊人，大概無外che7，親像Siau,Lah-jih雖然寫台灣話好勢好勢，m7-ku2若beh 用講--e5，就m7是hiah呢gau5講話，家己ma7感覺誠嚥氣歹勢。
唱歌唱kah尾仔，逐家拼kah ma2-se ma2-se，Siau,Lah-jih才開始輕聲細說，唱江蕙e5「人情味」：
人情那水，冰霜e5滋味，人生無sui2，恨命運來創治；夜夜e5夢，哪有定定攏會如意，心頭麻麻，無悲傷也無歡喜。
講著愛情，三分苦二分甜，雙人熟似，有人講che是天意；多情食虧，得著啥乜想--著費氣，無情人，若有人愛攏予--伊！
M7知是我已經習慣過這款孤單e5日子，m7願koh為ai3想be7開，艱苦無藥醫。話若是有投機，心事就講歸暝，當做一款人情味！
輕聲唱soah這首台語歌，無疑誤soah hou7逐家聽kah恬chut-chut，醉茫茫，逐家一直
ka5（ka7我）o-lo2，哪會chiah-gau5唱，唱kah chiah好聽，phok8-a2聲一直拍，一直催，tioh8-ai3 koh唱一條台灣歌，才beh放你soah。
原來m7是聽無，是m7願去學，台灣話chiah-nih sui2，家己m7欣賞，kan-na7講別人e5  khah好聽，「近廟欺神」，按呢哪會著？

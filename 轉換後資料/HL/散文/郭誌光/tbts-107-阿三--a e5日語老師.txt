阿三--a e5日語老師        郭誌光

TaN食飽晝(tau3)，是歇中晝e5時，應該是tiam7-chut-chut才tioh8，m7-ku2有一間教室soah無啥安靜。
下晡點半才beh開始上課，這陣才12點半nia7-tiaN7，規間教室已經坐半tiN7--a，大家嘴--nih攏teh唸：「?－?－?－?－?」、「?…」，手--nih ma7足無閒--e5，ti7紙頂頭，『平假名』、『片假名』chut8 kah滿滿是，真正是鬧熱phut-phut。
上課e5鐘聲tan5，秦老師準時出現。10月天，天氣猶原不止a2燒熱，老師ma7仝款一su套裝、eh8裙打扮，面--nih畫淡薄a3粧。怪奇，這lo7天，連汗都無流一滴。伊khia7去lih台a2頂，目睭尾向台a2腳e5學生a2掃--過-去，規間教室隨tiam7-chut-chut。照慣例，伊無koh加講話，叫大家ka7桌頂e5物件攏收--起-來，開始考試……。
考soah--a，20分鐘若一世人--leh！大家hut kah大粒汗細粒汗，到這陣才喘一個khui3，心情開始放輕鬆--落-來。
考試soah，老師開始講課，大家e5嘴若像金魚e5嘴合--leh合--leh，toe3老師唸日語e5字母音。阿三--a昨hng hou7人吵規暝，睏無飽眠，這陣目睭皮soah開始重--起-來，教室內e5日語聲若像催眠曲--leh，阿三--a開始夢去『莫文蔚』e5低腰牛a2褲，kap內底粉紅色e5丁字褲？斟酌ka7看，oah--leh！啥物攏無穿！阿三--a開始流鼻血……就按呢七夢八夢，夢kah規個m7知人--去。睏kah tu2爽快e5時，soah去hou7老師e5聲吵--起-來。
「我們都是中國人！」這句話有夠大聲，莫怪阿三--a規個人攏cheng-神--過-來。
「不是嗎？」老師ka2-na2足有把握按呢應，目睭向台a2腳e5學生掃--過-去。
「我們都不是台灣人！只有原住民才是真正的台灣人，你們有誰是原住民的？是原住民的舉手！」規班e5學生a2無一個giah8手。
罕得笑面e5老師總--是笑--a：「所~以~我們都是中國人！」
選課進前，阿三--a bat ka7系--nih負責行政e5戴小姐請教--過，戴小姐講這個老師日語教kah be7-bai2，koh kap阿三--a是台南同鄉。正式上課了後，伊發覺戴小姐講--e5無m7-tioh8，秦老師確實gau5教冊，ma7 m7-bat看過伊ti7教室講過政治。秦老師今a2日會按呢講，m7-chiah hou7伊真想be7到，莫怪阿三--a險險a2 an3椅a2跋--落-來。
講--起-來，che ma7 be7-tang3怪老師，像伊這lo7年紀e5人，ui3細漢到taN，差不多攏是受國民黨教育大漢--e5。In叫中國號做『我國』，叫中國人號做『同胞』是足自然--e5，會自稱是中國人，一點a2都無奇怪。就親像伊明明就是ti7台南出世e5台灣人，ma7 ka7家己當作是『ti7台灣e5中國人』。
若按血緣來看，當初過『烏水溝』到台灣e5漢人，差不多攏是二手空空，人號做『羅漢腳a2』e5查甫人，無chhoa7查某人來，大多數攏hou7平埔族e5查某人招，台灣俗語m7-chiah講：「有唐山公，無唐山媽。」
1945年終戰了後，前前後後koh有漢人ui3中國搬soa2--過-來。大多數ma7無chhoa7查某人來，toa3久了後，才慢慢a2 kap chia e5台灣人通婚。真正beh講，現此時e5台灣人可能加減攏有原住民e5血統，純然是大陸漢人血統e5人應該chiaN5少數，所以講台灣人kap大陸中國人e5血統是無啥仝款--e5。
其實，『台灣人』kap『中國人』e5差別，主要m7是ti7血統、文化，是ti7『國家認同』。咱若自認是台灣人，咱就是台灣人，咱會tang3拒絕hou7人叫做中國人。就親像新加坡人雖然有中國人e5血統、美國人雖然有英國人e5血統，m7-ku2若問in是啥物人，in攏會回答講in是新加坡人、美國人，一點a2攏be7 teng5-taN5。
阿三--a當想kah gong7神a2 gong7神e5時，「Tang…tang…tang…」，響亮e5鐘聲ui3鐘樓hia來，原來是下課--a。坐ti7阿三--a頭前hit8個穿低腰牛a2褲e5查某gin2-a2，動作siuN緊，走ka2-na2 teh飛--leh，ka2-na2趕beh去約會e5款。漸漸a2，學生a2攏散--去-a，規間教室就chhun老師kap阿三--a二個人nia7-tiaN7，阿三--a足想beh ka7老師講~
「我是台灣人！你ma7是台灣人！」 
阿三--a敢會？


看著心驚驚
柑　　

最近上班的時間較無一定，所以早起時也若是無上課，to7會去公園佮朋友作夥跳「防癌健身操」，逐擺我去到地，真濟透早to7已經開始運動的人，in 攏已經歸身軀全全汗，有的汗流到chhop8 chhop8滴也。逐遍若是看著一寡老歲仔出來運動，毋管有熟識抑是無熟識，我攏會向in tim3頭問好，「『會行會走，腳健手健』才真真正正是老好命」，會記得十幾冬前阿媽過身進前定定按呢講，彼時陣當少年的我猶閣無法度體會阿媽即句話的深層意義，一直到四年前的一擺車禍，予我有一個月行動非常不便的「特別享受」期，我才深深體會阿媽講的意思，彼一遍的車禍嘛予我親身體驗著証嚴法師所講的「會做to7是福」ah佮「甘願做，歡喜受」的真諦。所以自阿媽過身以後，逐擺我若看著老大人，會特別有親切感，尤其是歸頭殼頂攏白頭毛的老大人，因為阿媽嘛有一pho7全白的白頭毛，白金也白金，白到白siak siak彼種，足sui2的！
話閣講倒轉來，食老若有身苦病痛，真正to7是「老歹命」，囝兒序細毋若無「家有一老，如有一寶」的觀念，而且閣會推來sak去，感覺足拖累的，佇較早的農業社會中，大家庭的組織之下較無即種現象，毋過，即馬是工商社會型態，少年人大部份出外食頭路，嘛佇外口家己組織小家庭，真濟老歲仔人攏家己滯佇田庄，若是有老伴的to7會當看頭看尾互相照顧，若無的to7孤孤單單，過著「食飽閒閒等放假，囝孫轉來相poaN7 noa2」的生活。生活較會得過的、而且年歲閣有夠老的，才會當申請一個外勞來照顧，毋過彼種感覺，總是無仝款，毋若無親切感，無真情，無真愛，生活起來嘛會感覺無意無思！
若是tng7著彼種嘴角笑微微，目睭親像初三四的月形彎彎也，足古錐的，一定是佮囝孫滯作夥，逐工含飴弄孫，孫孝子賢，莫怪伊會心花開；若是目睭兩眼無神，恬恬也坐佇輪椅頂，一點也表情攏無的彼種，一定是請外勞照顧的，而且佮外勞話語未通，愈來愈未愛講話，看起來憨神憨神，實在有夠可憐！干那會當安慰家己———世道沉淪、人心不古。嘛予我想著後擺我若食老是毋是閣較悲慘咧！因為即馬的老大人，囝兒序細猶閣滯佇台灣，三不五時猶會當相見，囝孫無閒，咱若有閒，就來去行行看看咧，順續來去風景區遊山玩水，心情嘛會較輕鬆。即馬時代變遷萬百款，無定著等我食老的時，少年人攏過去中國或者是歐美食頭路囉！彼時陣欲看囝更加困難囉！ah若是毋敢坐飛龍機的老人，可能to7愈無法度逐年佮囝孫食粿過年大團圓，所以逐工承歡膝下to7變作空思夢想，想到遮，心肝真正有夠煩，好佳哉健康操加跳一遍，心肝頭小寡較快活，閣佮邊也的阿桑開講一下，想較開咧！時到時擔當，無米才煮蕃薯湯，無定著彼時陣看著逐家攏仝款按呢，嘛未怨嘆啥物！
「ｏ×－÷......」，這時陣有二三個外國太太sak紅嬰仔車行過來，講啥物我實在聽無，毋過干若看in 的穿插閣佮外表to7知影一定毋是台灣人，看in san2 san2也，皮膚烏烏烏，可能是印尼抑是泰國嫁來台灣的，離鄉背景實在真可憐，毋過我詳細斟酌給想想咧！上界可憐嘛是台灣的後一代，老母毋是台灣人，敢會教囝有孝阿公阿媽，有孝老父？敢有可能教囝愛惜台灣，痛疼台灣？好好也用心為台灣的美好將來拍拚咧？平平佇台灣出世的正港台灣人to會崇洋崇日致使西化去，何況是即個外國人身份的台灣新婦，in 敢有可能教囝講台語？敢有可能有心欲將台灣意識、本土文化傳承落去？無的確chiah個外國新娘教出來的囝兒，毋只是無本土意識，顛倒有外國意識，若是按呢，台灣欲按怎咧？因為差不多閣毋免二十年，真濟國的紅嬰仔攏佇台灣大漢彼時陣，in 頭殼內貯的各國的意識若欲同齊表現出來，彼種衝突有外大，實在真歹講，閣較莫講欲按怎團結？因為現此時無多國意識，台灣政治to7已經一工吵到暗，開會吵，選舉嘛欲分本省、外省佮客人，每一個政黨攏已經無將民生問題當做問題？甚至無要無緊，一工到晚to7是干那吵、吵、吵，毋知影二十年後選舉的時陣，會是啥物情景？彼當陣in 是欲分幾種族群？抑是分幾省幾黨？雖然人講〝食予肥肥，裝予槌槌〞，毋通食飽siuN閒〝掠蟲ngiau尻川〞，毋過身為台灣的知識分子，to7是做未到，而且愈想愈睏未去，愈想愈驚，有當時也朋友會勸我給想倒轉來，「一個人to7親像大海中的小小一粒沙，真正無法度改變大海的燒、冷、鹹、chiaN2，莫憨也啦！隨在伊去，時到時擔當，無米才煮蕃薯湯。」？只是聽罔聽，心肝仝款驚驚！
ng3望執政者早一日佮咱仝心：地——無分東西南北，人無分你兄我弟，共同為美好台灣認真拍拚！！


我e5 a祖

蘇美如
現代人an2-ne講：「厝內若有一個 老大人，就na2 親像一個 寶貝--le！」chiaN5 實--e5，gun2  e5 a祖就是gun2 tau e5 寶貝，a祖今年九十七歲--a，身體koh 真勇健，記智ma7 真好。
A祖雖罔講m7-bat受過siaN2 -mih教育，m7-koh i 是一個 toe3 會著時代e5 女性。Ti7 a母kap a姨iau2 細漢e5 時chun7 ，厝--ni e5 生活過了並m7 是joa7 好，顧簡單e5三頓都真困難，有時lian7  gin2-a2 e5 學費都成問題，m7 -chiah ti7 hit當時e5農村，gin2-a2  若是國校畢業，tioh8-ai3 為厝--ni e5 生活tau3相kang7 ，tau3做khang-khoe3 。好ka-chai3 ！A祖e5觀念kap人無kang7 ，i 希望i e5 gin2-a2  m7-thang kap i kang7 款，為著無讀冊，一世人勞碌無eng5 ，i an2-ne 講，算講tioh8 ka7人借錢，ma7  beh hou7 i e5 gin2-a2 讀冊，a母就是靠i e5 栽培，後--來chiah會tang3 做老師。
我kap a姊long2 是a祖chhoa7  大漢--e5，a祖真疼--gun2 ，時常偷偷a2  iap錢hou7  我kap a姊，叫gun2 去店a2  買糖a2 食；細漢我就真ban5-phoe5、kau2 - koai3 ，每一pai2 若去hou7  a母phah，a祖一定為--我，koh  會講真che7 道理hou7  我聽，叫我gin2-a2 人tioh8 聽大人e5 話，m7-thang做phaiN2  gin2-a2 。A祖iau2 有真che7 疼--gun2  、惜--gun2 e5 tai7 -chi3 ，一時ma7 講be7完，ah若講--起來，就hou7  gun2 感覺chiaN5 溫暖、chiaN5 懷念。
我上愛聽a祖講古，i 愛講細漢時走反et5ai -chi2 ：古早時代，治安無kai3 好，時常有phaiN2 人出來放火搶劫，當時a祖iau2 細漢，long2 愛toe3 大人走去bih--起來，chiah be7 hou7  人liah8 去thai5，實在真恐怖。Iau2 有a祖ma7 愛講日本時代hou7 日本a2  橫逆e5 可憐tai7 ：當時控制台灣人e5 米糧，ka-ti7 種e5 粟a2   be7 tang3 ka-ti7 留做存糧，beh食米tioh8 -ai3  照配給--e5  e5一點點a2   ，所以a祖會ka7 艱苦種作e5 米粟，想辦法ka7藏--起來，an2-ne過年過節才有khah che7米thang好炊粿、煮食。A祖e5故事一大堆，i na2 親像一本歷史課本--le，hou7  我對一百冬內e5 台灣，有另外一種e5 瞭解。
A祖chiok愛toa3 庄kha，i 講庄kha khah 有所在thang 過家，kap人開講講ka-lo2，庄kha空氣ma7 khah好。M7 -koh這幾年來，a祖in hit 沿e5 老大人，long2 漸漸無--去a，為著驚a祖無伴孤單，gun2  chia -e5 kan-a2孫，kan-a2-kan孫，long2 tiaN7 -tiaN7  轉去祖家看a祖，買a祖in愛食koh  食有法--li e5物件，a祖long2  真歡喜，tak8 pai2 long2  笑kah真古錐，a祖實在是gun2 tau永遠e5 寶貝。
ps: (1)台語八音調實在真phaiN2 學，讀來讀去ma7  koh  be7 曉。
     (2) 這是第一pai2 用台文寫文章，真正趣味。

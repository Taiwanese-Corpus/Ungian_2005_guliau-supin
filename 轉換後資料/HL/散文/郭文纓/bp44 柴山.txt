∮光景bong2 oe7
柴   山
郭文纓
雖然我搬來高雄已經有17年--a，soah 一直kan-taN 是1個借toa3 e5 外來客na7-tiaN7。若beh 問講對高雄有sim2-mih 感情？實在是Ma-se-ma-se，無sim2-mih 感受。是柴山引chhoa7 我，幫贊我tng2-seh8,hou7 我變成在地e5 高雄人。
Ti7 都市內底，柴山保持i 原始e5 面貌，che ti7 台灣都市中是獨獨高雄chiah 有--e5,也kan-taN 高雄人chiah 會得享受這種自然公園e5 氣味。
想be7 到軍方早前對柴山壓霸e5 封山做法，soah 替柴山保留生機，che ma7 會得講是高雄人e5 福氣！
柴山除了野生e5 各種植物，動物類上che7--e5 是猴，另外常常會得看著phong3 鼠，鳥a2 e5 種類也真豐富。In 已經kap 人做堆到真自然，人就是就近觀察，in 也be7 驚惶。有時看著phong3 鼠，你出聲khou--i，i ma7 停ti7 hia，目chiu liah8 你金金看，kou-chui koh 趣味。鳥a2 常常會走來替in 準備e5 水盤內，thian2 翼（sit8 ）hou3 水洗身軀，動作輕快liu2-liah8 ；kiam2 有比這種觀察鳥a2--e5 koh  khah 好--e5-a？
柴山除了有人自動沿路khioh pun3-so3,保持環境e5 清氣，每1工chai2-a2-時kap e-pou-時long2 有人phaiN7 水上山泡茶hong5 lim。Che m7-na7 顯示台灣社會e5 富足，ma7 無形中形成南台灣e5 社區人文精神，m7-na7 真有本土味，koh hou7 人真溫暖e5 感覺。
目前khah 大e5 問題就是猴。“M7-thang 飼猴”e5 共識無齊全（chiau5-chng5)，soah hou7 猴e5 數量加增，甚至猴m7 知節制，體形有siuN phang3 e5 趨勢，有e5 猴已經養成不良習慣，想孔想縫beh 搶人e5 袋a2、食e5 物a2 等等。人kap 動物做堆是互動--e5,無建立規範就be7 得創造雙贏e5 局面。
New York有中央公園，高雄有柴山公園，in long2 是ti7 都市內保持原始e5 公園，m7-na7 提供hou7 都市人健身e5 所在na7-tiaN7，khah 難得--e5 是koh hou7 都市人隨時會得就近、行入大自然，觀察自然，thau2 放都市生活e5 緊張，真正是多功能e5 公園。若有機會，我ma7 真願意替i 做koa2 tai7-chi3;標記時常會得看著e5 植物名稱是我基本e5 想法。總--是我beh 感謝柴山，政治意識e5 覺醒hou7 我認知我是台灣人，m7-kuh，透過柴山，我chiah 體會kap 土地結合e5 實在。


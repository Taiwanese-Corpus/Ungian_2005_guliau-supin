A仁小說集廣場
學生e5淺見
吳國禎
例（le7)
我讀初中e5 時，bat參加台北市西區扶輪社辦e5 台語演講比賽，tioh8著國中組e5頭等賞，hit chun7 e5台語演講比賽khah希罕，ma7 chio2 人知，比賽分做初中、高中、大學3組，來比賽--e5 1組long2 差不多10 thong2個 nia5,大學組--e5 long2 是本底就真phah拚leh做台語文運動e5台語學生，像這chun7 ti7 美國讀碩士e5文--a、tng leh拚論文e5 Loonng，chia e5 前輩long2 有去，當然hit chun7我iau2 gin2-a2 phi2, m7 知半項，che是入來大學了後koh去看hit chun7報紙e5 報導chiah去「認」--著e5。
Tioh8獎了後，gun2 學校講叫我tioh8 tiam3 「週會」e5 時chun7 koh對全校e5 學生講演－－1 pai2。
初中e5 時我讀尾段班，上課輕鬆，老師khap8 be7 tioh8 就放牛chiah8 草，hou7 gun2 kou2 人做kou2 人e5 tai7-chi3。我就an2-ne趁英語課「自習」e5 時寫講演beh用e5 稿，我e5 英語老師是1個3、40歲e5 女性，姓邱。I人真好，看我leh寫物件，就坐oa2 來chham我開講，i看講稿e5 頭一句寫講：「在這個多元化的社會......」對嘴就ka7 我問講：「Che na2 是台語？你講che he a公a-ma2 阿媽beh na2 聽有？」一直到taN，我iau2 是會真注意hia e5 現代人開嘴合嘴tiaN7-tiaN7 leh講e5 台語詞，看講hou7 上 chiap8 leh講台語e5 人來聽，in kam2 聽有？
若講A仁 e5 小說ti7 這 peng5 面e5 表現，大家long2 o-lo2 講chan2,我做A仁 e5 學生，講--來khah是無資格來出意見，m7-koh別日-a2 我若tu2著gun2 英語老師，我會報i看A仁 e5 小說就有影。
「花tioh8 插後壁，m7-thang插頭前」，我想beh來講1 koa2  ka-ki7 特別khah注意e5 所在。
Chia e5 新時行e5 台語詞內底，有1個詞，講號做「文化」，意思真闊，ti7 我e5 理解內底，這個詞應該是leh講「Kang7 1陣人in e5 生活態度、風俗kap習慣，當然，ma7 包括in e5 價值觀」，m7-koh，這個詞，台語本底kam2 有leh講？
「Che是lan2 台灣e5 文化。」An2-ne講kam2 好？人kam2 聽有？
若是用我e5 理解來解說這個詞，koh kap我頭殼內粗淺e5 台語詞相比較，na2 像有1個詞是自細漢就有聽序大人leh講，kap「文化」這個詞e5 意思，應該加減有tam7-poh8-a2相交chhap（數學內底講號做「交集」）。
「Che是lan2 chia e5 例(le7)。」這個「例」e5 意思，應該有1 koa2 算是「文化」內底e5 1部份。
台灣人講：「新例有設，舊例無滅。」A仁 e5 小說，m7-na7 leh設好例，兼koh beh滅bai2 例，當然，「好」kap「bai2」是kai3 在作者e5 理解。
Ui3 Ip-a2-伯來講起
若beh用一般世間人e5 眼光來看，Ip-a2-伯可能會sai2 算是「kau2-怪人」，m7-koh ti7 作家e5 筆e7-kha，i變做是「古典--e5」，這個「古典」可能是1款kap 這個時代無對tang5 e5「kou2-chui」，ma7 是hou7 這個時代e5 人做比pheng7 e5 1款型，1款m7驚人笑--e5,人若ka7 笑，i會koh笑倒tng2--來e5 型。
王禎和先生講：「吸引我去寫小說——e5,是人物，是1批我bat 聽過、iah是有熟sai7 e5 人物。」A仁 e5 小說內底，主角差不多long2 是in在庄人，m7-koh總鋪師當然be7無過料理就ka7 菜蔬phang5--出來，若kan-taN beh做記錄，ma7 m7免勞軍動眾，勞動1個文學工作者。照A仁 ka-ki7 leh講，i寫劇本，tiam3 ti7 電影界ma7 bat chheng3--1 cham7,m7-chiah  i小說內底e5 人物會sai2 講long2 真顯目，i透過in e5 名，來向ka7-ti7 無緣e5 故鄉、i e5 親chiaN5 五雜請罪，補償i比一般世間人khah減做--e5,用文學來說明i e5 虧欠，對著故鄉，A仁 有1款真複雜e5 感情，無論是「詩人」e5 A仁，iah是「小說家」e5 A仁，i用詩kap小說來kap ka-ki7 參詳，poe2會ka-ki7 對著故鄉e5 感情，m7-koh i ma7 藉著chia e5 主角e5 言語kap舉動，設真che7 新例——i ng3望beh鼓吹e5 價值觀。
Ip-a2-伯，就是1個真特別e5 角色，世間人注重--e5,i ma7 注重，m7-koh是精差ti7 leh「過程」，「過程」若ai3 合i e5 Logic，得--著e5 結果i chiah會認定講是正面--e5,這篇雖然khah無發揮著A仁 編劇e5 才情，m7-koh上無ma7 提供1款竟然會無計較「貞操」e5 理由。
對著性，A仁便若寫--著，就有beh「挑戰」i 本身所帶--著e5 價值觀，可比講「詩人e5 戀愛古」內底，解救愛kap性e5 tak-tiN5--e5 竟然是主角e5 後母，上無lan2 ma7 看會出來講作家無愛受束縛e5 氣魄，kap著ti7 i e5 價值觀內底，性kap愛e5 界線。
Kap Ip-a2伯kang7 款，Ia-sou-榮--a ma7 是1個真顯目e5 人物，i 也kang7款hou7 人笑khong，i ka-ki7 也真知人leh ka7 phi2相，m7-koh i猶原也堅持ka-ki7 e5 信仰，知iaN2 ka-ki7 e5 分寸kap cham7-chat，che tiaN7-tioh8 就是小說家心內beh o-lo2 e5 個性，古意koh有原則，有堅持。
專業台語文e5小說家
專心e5文學工作者
A仁 tiaN7-tiaN7 hou7人o-lo2 講是專業e5 台語文小說家，an3這個封號lan2就會tang3 理解，ti7 現步來講，tioh8-ai3 phaiN7 台語文運動e5 責任，A仁 ma7 是為著beh增加台語小說e5 text chiah會chiah mi5-noa7 寫，chia e5 oh thau2 e5 結，在我看--來，ma7 加減有影響著小說家對著文學e5 專心，可比講真che7所在，為著beh加保留1 koa2物件，iah是加包含1 koa2物件，long2 tioh8 koh分oe出--來，總是phah頭陣e5 人tioh8 khah艱苦，若khah che7 人做夥來車拚，無tiaN7-tioh8擔就會khah輕，ng3 望lan2 e5 路會愈行愈輕kho2。
【Soah】


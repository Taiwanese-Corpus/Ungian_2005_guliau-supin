三貂角e5 影

吳松明
來台北也toa3  十幾年--a，m7-koh chia e5 景物chiaN5 少出現ti7 我e5 夢中。澳底，東北角故鄉e5 形影一直是我眠夢e5 背景，無論我ti7 台北an2-choaN2 無根、kang7 款 si3-koe3 搬徙kap 漂浪。增差chia-e5 場景ti7 現實環境也chhoe7 be7 著--a，ti7 我來台北chin3前，無情e5 核四廠工程怪手早就ka7 這phian3 土地頂e5 一切long2 lu 平--去a，所有我gin2-a2 時代e5 故事long2 埋ti7 塗kha，我所熟sai7 e5 田園、厝kap toa3  ti7 hia e5 人早就消失--去，kan-taN 猶原完整保留ti7 我e5 夢中，有tang 時a2 會像記錄片kang7 款，ti7我眠夢中放映，我會tang3 看著eng2-koe3 e5 我、 田園e5 角落kap 厝，gin2-a2 伴有e5 死--a，有e5 m7 知大漢了後生做siaN2  款，眠夢中e5 我猶原是eng2-koe3 e5 面貌。
A 母kha3 電話來叫我tng2 去厝--ni 食粿，講做chiaN5 che7 菜頭粿、紅龜粿teh 等我tng2 去食。A 母chah i 做e5 粿坐公路局e5 車來台北hou7 我食，hou7 i ti7 天頂e5 pe7 母食，也hou7 i e5 親chiaN5 朋友食。A 母e5 電話tiaN7-tiaN7 teh giang：「你食飽--be7？」「你食siaN2 菜？」「台北有出日頭--無？」「台北有落雨--無？」「Aih，lan2 chia 是風kap 雨--ou！」。當日頭iau2 光sih-sih 照(chhio7)落ti7 我北投窗a2 口e5 時，我ka2-na2 也會tang3 ui3 電話中聽著goan2 厝e5 風聲、雨聲，也會tang3看著四季e5 光影kap 色彩變化。
濱海公路是thang3 去台北--e5，當初時這條路開過這個iap-thiap e5 漁村，我ma7 kap chiaN5 che7 同齊大漢e5 gin2-a2 伴去台北讀冊、工作，來到這個混亂kap 慾望e5 交會點求生存，親像ti7 大海浮沉beh chhoe7 一個靠岸。這條路也是tng2 去厝--ni 上省時間e5路，我若ti7 城市內chah chiok che7 愁苦、ut-chut kap 失望tng2--去，無論暗暝iah 日--時，見若看著遠遠三貂角e5 影浮現ti7 海面hit peng5，我就知影tit-beh 到厝--a，na2 親像這條彎khiau 不安e5 路頭已經行透，我e5 心也就安全koh 平靜--起來，三貂角永遠靜靜khu5 ti7  hia，ka2-na2 親人kang7 款，ti7 遠遠e5 所在teh 等你tng2--來。
對核四廠鐵線網a2 牆e5 taN2-ma2-ka 路行tng2 到厝，我行--e5 m7 是gin2-a2 時e5 路，路面下kha 埋--e5 是我細漢e5 記智。我koh 詳細回想，chiah koh 畫一張地圖，記圍籬內底khah 早景物e5 位置，我若行--過e5 時chun7 就會去想這phian3 lu 平koh 發出新草a2 e5禁地內原先e5 模樣－－過溪a2 A 華in tau、五份a2、頂厝a2、松(chheng5)a2-kha、過港a2、鹽寮a2...…iau2-koh 有我細漢買si3-siu3-a2 e5 kam2-a2 店。
當我離開厝--ni，三貂角e5 影ti7 福隆海灣hit peng5，車駛過幾na7 個海灣chiah 無看he 影跡，海泳無停teh 奔波，車也一直進前，路邊e5 電火thiau7-a2 一支一支ui3 車窗外ti7 我目chiu 內chiaN5 緊退後、退後，對這條路，車載我到台北，到koh-khah 遠e5 所在。

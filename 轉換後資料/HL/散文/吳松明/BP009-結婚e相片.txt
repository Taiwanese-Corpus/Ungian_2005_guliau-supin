結婚e5相片
吳松明
為一張圖號名做「結婚e5相片」，kap朋友討論英文e5翻譯，朋友講「Wedding photo」，若無就「Married photo」。我想來想去，Wedding photo 是已經teh 進行婚禮hip e5 相片，ah Married photo 是結過婚iah 是beh 結婚前hip e5 相片，若無就是相hip 了未結婚就分手ma7 無tiaN7-tioh8，不管an2-choaN2 翻譯，我iau2 是感覺 Married photo 比較khah 合 我e5 想法。
   Tak8-kai2 經過市區中山北路，kui 條ka2-na2 親像結婚街a2 kang7 款，一間koh一間e5 結婚禮服店，雜花雜色e5 禮服sui2-sui2 teh siaN5--人，kap 明星hit 款e5 Salon 相片吊leh 玻璃見本櫥內；Hia-e5 看--起來青春美麗koh 甜蜜幸福e5 結婚相， 總--是會迷亂che7-che7 年歲漸加孤單e5 心。
   I kap 愛人a2 十年前去Paris 畫壇phah 拚，今a2 日ka2-na2 ti7 hia 釘根，thang 有ka-ti7 e5 天地，hit 段艱苦e5 日子，ti7 Paris 一間教堂beh 結婚e5 時，kan-taN lin2 兩個人，ti7 一對ang-a2-bou2 e5 證婚下完成婚禮，結婚手只也是ka7 人借--e5， 四雙目chiu liah8 冷清清e5 教堂金金相。幾年後tng2 來台灣e5 後頭厝，去補hip 一張結婚相，ti7 小鎮e5 hip 相館，tu2 好有一張Paris 鐵塔做背景e5 布景，就an2-ni in ti7 Paris 鐵塔前hip 一張結婚相片。有一個中年cha-bou2 khia7 ti7 我大門口e5 圍牆a2 內，我tu2 beh 出門看--著驚一tio5，問i na2 會khia7 ti7 hia？I 講已經ui3 暗時守到天光，teh 監視斜對面巷a2 hit 戶，in ang ti7 hia kap 別個cha-bou2 做夥，幾na7 工無tng2 去厝--a。我
想講in ang ti7 hit 間厝內hou7 in bou2 e5 眼神包圍，ah in bou2 ti7 goan2 門嘴hou7 bang2-a2 包圍！I 目chiu gin5-oN3-oN3 金金相，驚去看lau3-kau--去，手--ni手機a2 開--le，na2 像隨時會得kap 人聯絡，ui3 i 美麗e5 面容kap 嘴唇透露出一koa2怨氣kap 無奈。Hit 工beh 暗a2 時，i koh 來到goan2 大門口tng 等，換一軀烏花a2 洋裝，猶原chah 手機a2 ti7 hia 目chiu nih-nih 看。我tu2 beh 出門，行無幾階石gam2，聽著i teh 叫--我：
   「先生，會sai2 tau3-saN-kang7--無？去hit 間厝e5 樓kha ka7 chhih8 電鈴，我 知影gun2 ang ti7 hit 個cha-bou2 e5 厝內，chhih8 電鈴看i beh 出--來無？Ka7 講 i  e5 朋友ti7 斜對面e5 巷a2 teh 等--i。」我真同情--i，ma7 無法tou7 拒絕--i，ka2-na2 探偵kang7 款，行過去chhih8 電鈴，心內緊張phih8-phok8-chhai2，koh 一直暗記i 教我講e5 話，chhih8 幾na7 pai2， long2 無反應，我心情chiah 輕鬆--起來，去巷a2 邊ka7 i iat8 手，hou7 i 知影結果，我無看著巷a2 內i e5 表情siaN2 款。
坐公車經過中山北路，看著hia-e5 婚紗店kap 結婚相片，有tang 時a2 會看著用街a2 路做背景tng-teh hip 相e5 新娘，也會hou7 我想起bat kap i 同齊坐公車經過這條街，有一pai2  i 心適性搖e5 手骨講：「Lan2 來去hip 結婚相片做記念，好--無？」I 臨時無張無持e5 願望，到taN 我見若經過這條街a2，總會想起hit 當時，我是siaN2- mih 心情，na2 會long2 無一個反應？
Hit 一暝，我iau2 像ti7 巷a2 內看著hit 個theh8 手機a2 e5 cha-bou2，ti7 烏暗暝tiam7-chih-chih e5 巷a2 內青狂走e5 形影；I 看一台轎車駛--來，隨就翻頭走入去另外一個暗bin-bong e5 巷a2，車燈火ti7 i 背後un5-un5-a2 光--來，i 穿koan5-tah e5 鞋a2 kap 繃繃e5 短褲箭teh 走e5 形影，ui3 我目前sut--過，車駛過我面頭 前e5 時，暗sam3 e5 車窗內ka2-na2 微微a2 有看著坐ti7 駕駛座e5 cha-pou 人kap i 身邊一個cha-bou2--e5。Kam2 講che 就是hit 個中年cha-bou2 苦苦teh tng 等、尾行 e5 ang 婿kap i e5 hoe2-ki3？

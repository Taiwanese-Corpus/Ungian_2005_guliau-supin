Hawaii 遊記 (一)		單柏

TBTS第71、80、83期bat刊過有關Hawaii e5文章，是陳柏壽牧師用真輕鬆e5手筆所寫--e5。讀了hou7人e5感想是：「世間既然有hiah-nih好koh趣味e5所在，若會tang3去hia體驗一choa7，m7知外好--leh」。
真tu2好，有一工，ti7「台文班」上課soah e5開講，安美姊chhin3-chhai2 nau3一句，講in計劃beh去Hawaii渡假，阿玲ti7邊--a聽著隨應講ma7有teh想，就按呢真a-sa-lih，5分鐘內決定，兩家四人做陣來去Hawaii渡假二禮拜，作送hou7家己結婚30週年e5禮物。安美姊是公認e5「模範管家」，阿旭兄koh是眾人知e5「分析家」，就授權請in翁a2某籌備。時間訂ti7五月中旬，因為hit e5時段機票khah俗。
Hawaii有六個島，經過探聽kap分析，最後阮決定先去Maui，了後才去人口上蓋che7 e5芋a2島（Oahu）。Hawaii e5生活費用是世界koan5--e5，佳哉，阿旭in是一個渡假俱樂部e5會員，會tang3 ti7 Maui租著有拍折e5公寓。Honolulu是Oahu島e5中心，觀光客集中e5所在，訂無房間，經紀人建議阮去chhoe7在地人鬥相工。阮隨時拜託陳柏壽牧師想辦法，無兩下手，伊ti7 Waikiki替阮chhoe7著一間地點好，價數koh無koan5 e5旅館。
Ti7 Maui e5公寓，會使家己煮食，所以阮to7開始伙食大採購。出發hit工，阮e5行李，phaiN7--e5、拖--e5、kap koaN7--e5 大細有7 kha，上重hit kha，攏是食物。
5月19日下晡，阮e5班機準時到Honolulu，隨時轉機去Maui（Hawaii島kap島中間e5交通一切靠飛機，透早到暗，每點鐘一班。），ti7機場租車開45分鐘久到toa3 e5所在。沿路先是甘蔗園，然後就是海岸線，一旁靠藍色e5太平洋，一旁oa2灰色e5山壁，彎來oat去，一關過一關，攏總經過三十幾彎，心肝頭tam2-tam2。後來發現這段驚險e5海岸公路是每日出出入入攏ai3經過--e5…
Maui是一個觀光小島，若beh認真駛車，一日to7會tang3駛透透。島上除了汽車排出來e5廢氣以外，to7無koh其他e5污染物--a，真清氣siuN3。旅社kap公寓攏起ti7海邊有沙灘e5所在，攏整理kah真清幽。阮toa3 e5公寓（Sand of Kahana）四周圍攏是青翠e5草埔，五色齊全e5花蕊開kah真sui2，大細欉e5綠樹四界攏是。停車場邊e5空地有清水池，內面有蓮花，假山，一陣金魚siu5來siu5去，有一隻腳長lo3-lo3 e5白鴒鷥恬恬khia7 ti7石盤頂，kap金魚和平相處。Hawaii出名e5貿易風（trade wind）若吹來，koan5 koh直e5椰子樹葉輕輕搖來搖去，hou7人感覺真清爽。海邊是白色e5沙灘，海水淺koh be7冷，你會使放心tiam3沙灘散步抑是享受海水浴。Sng2了若thiam2，會使ti7椰子樹kha chhoe7一隻涼椅the--落-來。目睭看去就是無盡pong7 e5大海kap闊空。藍色e5水面有一波一波白siak-siak e5海湧，時起時落；青色e5天頂有一tah一tah e5白雲，恬恬停ti7 hia，一切是hiah-nih平靜……。
第一日，阮先去Maui e5市中心（Lahaina）看人sng2 surfing（一種水上運動，人khia7 tiam3一個特製e5塑膠板a2，toe3水湧teh走）。Ti7市政廳後面有一個小公園，有幾偌欉高年齡e5 chheng-a2欉，樹oe發了真心適，ng3橫e5方向發出去，是消涼歇睏e5好所在。公園內會tang3聽人唱歌、看人用斧頭teh做獨木船，koh有紀念品店通seh8。聽講ti7 Maui有toa3一暝二千khou美金e5旅館，阮真好奇，想beh去看mai7，結果seh8規晡，看無，只好放棄。Hit下晡，阮趕去看Luau（就是有包食e5室外戲院）。收門票e5所在，穿bi-ki-ni，thng3赤腳，ha5樹葉裙，胭脂抹kah紅紅紅e5 Hawaii少女，笑bi-bi 用「A-lo-ha 」 來迎接--你，koh招你kap in hip像。「Luau」e5主菜是燒豬，就是ti7土腳挖一空，頂面kham3幾偌層芎蕉葉，chiah用慢火溫溫a2 hang規工chiah hang熟e5山豬肉。食飽後，天色ma7開始暗--a，表演就開始。主持人先問觀眾按toh來？是新婚蜜月旅行？是週年紀念？是生日？然後選toa3上遠，結婚上久，年紀上大抑是上細--e5去台a2頂hou7人看kap拍phok-a2。表演e5內容，主要是唱Hawaii e5民謠kap Hula搖腰舞。演出e5少女，每人面貌sui2 koh笑bi-bi，舞若跳起--來，規身軀軟so5-so5，尤其是in搖腰kap haiN3腰e5動作非常美妙koh輕快。另外，體格粗勇e5少年a2，thng3赤腳ma7 thng3-pak-the3，穿ha5樹葉e5短褲，表演振動腳腿e5動作，緊koh有力，充分表現出男兒e5氣派。最後e5 soah場好戲是lang7火。舞台e5燈火chhiat-hoa，一個人雄雄跳出來，手先giah8一枝雙旁點火e5棍a2比功夫。一枝無夠，koh點一枝，四pha火ti7空中畫圓khou，na2車輪teh轉，toe3音樂愈轉愈緊，觀眾大聲叫好。看soah表演，大家相爭排列去買入門時所hip e5相，結束一個輕鬆e5暗會。  
第二工透早2點，暗bong-bong，阮已經ti7 beh去Haleakala看日出e5路中--a。He是一個絕景，若無去，就無算來過Maui。Haleakala 火山公園，一萬呎koan5，ai3開三點外鐘e5山路，沿路正oat倒彎上少ma7有三百e5彎，阿玲有暈車症，seh8這款山路，be7輸beh愛伊e5命--leh，痛苦e5情形，tioh8 ai3會暈車e5人才體驗會著。五點半到山頂，叫是猶早，無想到位e5時已經是人山人海--a。Hit時天猶暗暗，溫度低，山頂闊khong3-khong3，冷風siuh-siuh叫，真後悔無ka7旅社e5毛毯hiaNh--出-來。
	Tu2開始烏暗暗，kan-na會tang3看著面前一大片烏色e5火山口，kap遠遠濛霧e5海水面。5:45am，海面開始有金黃色e5光彩照出--來，山腳hia e5雲海看khah會清楚ah，眾人把握時機拚勢hip相kap錄影，chong5來chong5去搶所在，恐驚失去寶貴e5鏡頭。5:55am，一粒鴨卵仁型e5日頭慢慢tui3水面浮起--來，Auh！天邊紅ki-ki，燦爛無比，是一個奇景！一秒、二秒，愈來愈光，漸漸燒熱起來。無一下a2久，to7出日ah，hit陣熱炎炎，咱e5目睭已經be7使koh直接看。看日出，其實前後kan-na十幾分鐘nia5，但是會tang3看著chiah  sui2 e5景色，犧牲一暝無睏確實有價值。
阮toa3 e5隔壁，真tu2好是一家會曉講福建話e5菲律賓人，tui3 Chicago來--e5，大家開講真投機，決定beh作伙坐8人份e5遊覽車去Hana公園遊山sng2水。這個公園出名ti7伊e5原始雨林（rainforest）kap水chhiang5 (water fall) 。山路一旁是藍色深海e5懸崖，一旁是青翠e5山壁，運掌講chia e5景色無四季之分，永遠是青翠。阮攏總ai3經過二千外個山彎，有幾個所在，崖壁直落大海，幾偌百呎深，司機刁持ka7車駛leh搖，增加危險e5氣氛。聽講經常有勇敢e5少年a2 ti7 hia表演跳水。山頂e5水chhiang5雖然m7是足大型，但是遠遠看去，ti7青色e5山嶺半腰，有一kang2白雪e5水流，真正是一幅超大型e5自然風景圖。山頂有私人整理e5植物園，會tang3欣賞著亞熱帶e5奇花怪木。山頂e5果子欉ma7真che7，有pat8-a2、芎蕉，soaiN7-a2，旺梨等。但是我上合意e5是規片排kah齊齊齊e5竹a2林。阮koh有去參觀一個規萬年前火山爆發留落來e5火山洞，是私人teh管理，內底暗mi-bong，每人攏ai3 giah8一枝手電照路。看著chhok-koh-lih色e5火漿岩，會tang3 hou7人想像著當時燒滾滾e5火漿排山倒海衝出來e5情形。主人講，所有看著e5火漿岩e5形狀，一萬年來無改變。
The Big Island是Hawaii上大粒e5島，正名叫做The Island of Hawaii。阮參加旅行團由Maui坐飛機去一日遊，主要是beh去參觀出名e5 火山公園（Hawaii Volcanoes National Park）。山頂e5招待所有真che7影片說明火山爆發時e5恐怖情形。運掌講上蓋近e5爆發是ti7 1983年正月發生e5。大量e5火漿雄雄噴出來，一時間，地面上e5一切消滅去，公路切斷去，住民疏開去。到taN遠遠猶會tang3看著紅色e5火漿繼續teh流。運掌koh講，火山爆發流--出-來e5火漿 (lava)，有夠造一條seh8地球5 lian2 e5公路（我想有khah膨風e5款）。Ti7山頂阮有機會tiam3火炭色e5火岩石頂行，有e5所在若tu2著落雨，會tang3看著水蒸汽tui3火岩石e5空縫chheng3出來。離開火山公園，阮去參觀Hawaii名產Macadamias（一種脆豆） e5農場。In收成e5方法，m7是用挽e5，是隨在放伊落（lak)tiam3土腳，然後才請人來拾(khioh)。雖然是出產地，但是ma7是貴som-som。Hawaii Island e5一日遊，雖然有khah短，但是看火山，有價值。
	Maui e5最後一站是去海洋水族館(Maui Ocean Center)參觀。Chia是西半球上蓋大e5熱帶水族館，有2千外種e5海魚。玻璃是特別設計--e5，魚a2看起來加真大尾，紅色、白色、黃色、烏色、雜色等等攏有，ma7有形狀真像動物e5魚。In講內面e5魚並m7是強迫關ti7內面，是tui3外海（open sea）家己歡喜siu5入--來-e5。（下期繼續）
	



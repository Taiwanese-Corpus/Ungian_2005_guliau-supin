Hawaii 遊記（二）		單柏
	
	Hawaii渡假e5第二站是去Honolulu。一下落飛機to7會感覺著無Maui島e5清靜氣氛。阮toa3 e5旅社是ti7 歪khi-khi（Waikiki）e5中心，四周圍攏是旅館大樓，對窗a2門看落去，就是一條人工河，早時kap下晡時a2有真che7少年人ti7 hia teh ko3船。阿玲講kan-taN欣賞chia e5光景to7夠額ah。早起，趁日頭猶未出山，阮習慣toe3這choa7溪邊散步，溪邊有青草埔kap koan5 koan5 e5椰子樹，景緻真sui2。靜靜e5溪水，不時有魚a2跳出水面歡迎早起e5人。
	前「台文通訊」e5總編輯李勤岸兄是ti7 Hawaii大學得著博士學位--e5，伊知影阮beh來chia渡假，已經按台灣遙控交代in某惠珍姊，ai3好禮好禮招待--阮。阮才到位無偌久，電話著來--a，半點鐘後，已經趕到阮e5旅社，手裡phang5一大盒Hawaii出產e5木瓜、soaiN7-a2、kap草莓來迎接--阮，連刀a2 ma7 giah8--來。另外koh有hiaNh幾領短ng3衫beh hou7阮穿，講驚阮初來chia siuN過田庄song5，想be7到阮穿e5花衫比在地人koh khah花。以後e5幾工，伊ti7無閒中一直chhoe7時間ka7阮載來載去，非常有誠意。
	去「啊若無欲按那」（Ala Moana shopping center）參觀是阮第一個節目。有影，確實大規模，人山人海，鬧熱滾滾，來來去去e5人大部份是東方面--e5，莫怪人講ti7 Honolulu無種族e5問題。Honolulu是靠觀光事業收入e5城市，行無兩腳步to7有一個khng3觀光地圖kap商業宣傳單e5箱a2，大概是驚人會去迷路e5款。市內e5交通有夠方便，有市內車、計程車、遊覽車teh拚生理，價數並無貴。市內公共汽車e5車費kan-taN一khou銀（$1.00）nia5，坐kah m7知人ma7是$1.00。街路真清氣，阮早起teh散步e5時，攏會看著工人連電火thiau7 a2 ma7用布teh拭。
日本人佔Hawaii總人口e5 40％以上，所以有人講chia be7輸是東京e5一區--leh。街路頂e5飯店、商店差不多攏是日本人e5。日本人經營e5連鎖雜貨店「ABC」，24小時營業，行過二、三條街to7有一間，聽講全Honolulu有百外間，我看絕對無人會tang3 kap in競爭。阮真愛去Waikiki海邊e5 hit間Hilton大飯店seh8。飯店本身kap飯店內面e5附屬商場e5環境整理，非常日本化：有亞熱帶樹林、花草、溪流、水車kap水-chhiang5，內面飼各種各款e5魚類（主要是金魚，有e5大尾kah會驚--人）、天鵝、水鴨等。暗時koh有精彩e5表演（內容kap ti7 Maui看e5差不多），最後是放煙火收場。
Hawaii市中心ma7真有thang seh8--e5。Aloha Tower Market place差不多有十外層樓a2，坐電梯去上頂koan5會tang3看著全Honolulu海灣，一棟一棟koan5 koan5 e5建築物be7輸phu5 ti7藍色e5海面。港口e5海水真清，會tang3看著真che7無仝e5海魚ti7 hia siu5來siu5去，theng3候人tan3食物落去飼 。
珍珠港(Pearl Harbor)離市區無遠，是美國海軍太平洋艦隊e5基地，免費參觀。遠遠看去，to7會tang3看著一隻一隻e5軍艦，親像ti7停車場一樣靜靜停ti7深海e5水面。1941年12月，ti7兵官無準備e5狀況，日軍出動大量轟炸機，轟炸所有停ti7港口e5戰艦，ti7 短短e5幾分鐘內，沈了了。到taN，猶有3隻戰艦沈ti7海底，其中USS Arizona號戰艦所有e5 1,177個受難官兵e5屍體，猶留ti7船頂。美國海軍ti7戰艦e5最koan5部位起一個紀念館，叫做「USS Arizona Memrial」，hou7人來紀念in、追思in。Ti7內面參觀e5時規定be7使tan3任何物件，除了花蕾，表示對受難者e5敬意。紀念館e5中央有一個真大片e5白壁，頂koan5是全部受難者e5姓名，用金色e5字體刻--e5，其中會tang3發現著當時ma7有親兄弟抑是親父a2 kiaN2同齊受難，參觀e5人tak8個心情沈重。啊，戰爭是如何e5慘酷kap無情！
去Polynesian原住民七族文化村（Hawaii，Tonga，Samoa，Tohiti， NewZealand，Fiji，Marquesas），ai3坐二點外鐘e5市內車，車票仝款ma7是一khou美金。聽講咱台灣e5原住民九族文化村就是按hia參考來--e5。每一個村攏用建築物、服裝、食物、傢俱、工具等來介紹in家己e5傳統風俗，ma7用唱歌、跳舞來娛樂遊客，非常e5商業化。In一再強調門票e5收入大部份是beh用來作獎學金hou7 ti7內面工作e5青年，一面工作一面讀冊，以後才轉去in家己e5族群服務。
坐車去seh8 「阿媽穩a2爬」（ Hanauma Bay）看太平洋e5海景kap hip相作紀念ma7是一個大享受。Ti7 hia，真che7人teh曝日、sng2水，抑是穩穩a2 peh海邊e5岩山石。上趣味--e5，就是去「便所桶a2」sng2水。He就是一個10外呎闊e5水洞，海水若湧入來，「便所桶a2」e5水會滿kap土腳平koan5，海水若退去，「便所桶a2」水to7空空，差不多有二人koan5深。Sng3 e5步數是：當「便所桶a2」e5水滿起來e5時，你ai3勇敢跳入去，表演浮水e5工夫（你若be7曉siu5水免講）。幾秒後，海水若退去，「便所桶a2 」e5水走了了，人be7輸khia7 ti7「桶底」。這時你ai3勇敢theng2候海水koh湧入來，人自然to7會浮起來。按呢繼續ti7 hia享受浮kap沈e5滋味。總--是，講khah簡單，我ma7海水食幾偌嘴，be7輸poah8落深水溝koh沈--落-去，佳哉有人看kah真危險，趕緊ka7我chhah--起-來，驚kah面青sun2-sun2，khah按怎koh kou-chiaN5，我to無愛koh跳--落-去（去hou7驚--死--ah！）。 
鑽石山（Diamond Head）是150,000年前火山口留--落-來e5一粒山，點外鐘to7會tang3 peh到山頂 (750呎koan5)，ti7頂koan5看大海，欣賞Waikiki e5全景，koh有清涼貿易風e5陪伴，ma7是一種人生大享受。在地人習慣peh這粒山做運動。
真緊，二禮拜e5渡假to7過--去-a，Hawaii e5六個島，攏是因為火山爆發才tui3太平洋浮出來e5島嶼。阮去過其中e5三個島，每粒島攏有伊e5特色：去Maui遊山sng2水看風景，去The Big Island看火山，然後ti7 Oahu島e5 Honolulu體會著富貴奢華e5都市生活。M7-na7按呢，阮ma7受著「台文通訊」e5福氣，有機會熟悉著李惠珍姊（李勤岸嫂），拜訪著鄭良偉教授、淑娟姊、kap陳柏壽牧師，koh有機會去Hawaii唯一e5台灣基督長老教會相kap做禮拜，受著in非常親切e5招待，食日本料理，hou7阮e5 30週年慶祝更加有意義，ti7 chia特別向in說謝。



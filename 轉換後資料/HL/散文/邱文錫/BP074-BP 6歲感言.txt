《BONG報》6歲感言
邱文錫
6年真久，會hou7 1個出世e5 gin2-a2 ui3 be7-hiau2 講話，變做「外來國語」liu2-liah8 e5 小學生，m7-koh《台文BONG報》成立6年，我soah 感覺親像cha-hng e5 tai7-chi3，看--來6年ma7 真短。
會記得《BONG報》 tu2 成立e5 時，goan2 1-tin7 中和讀冊會e5 朋友，tak8 個月long2 ng3 望i 趕緊出刊，因為goan2 讀冊欠糧草，《BONG報》e5 文章是tak8-e5 上kai3 heng3 讀e5 糧草，特別是Sidaia 先生所寫－－pha荒e5 故事－－連載e5 小說等。可惜，花無百日紅，Sidaia 先生維持無2年就收煞。除了i，ma7 有真che7 好文筆e5 作者來投稿，親像陳雷、清文等，我記ti5 無好，be7-tang3 chiong7高手一一寫--出-來。M7-koh，我iau2 是非常思念Sidaia 會tang3 koh tng2 來寫lan2 pha荒e5 故事。
這幾年來，台語刊物有e5 興、有e5 亡，《BONG報》是上kai3 照起工、上kai3 韌命e5 刊物，koh 有chhiaN3 專職人員來照顧，莫怪i 一直long2 準時出刊，刊物內容long2 維持真koan5 e5 水準。Goan2 讀冊會e5 朋友，tak8 禮拜1 pai2，做夥讀台語文，題材是現此時出刊e5 台語刊物，親像《掖種》、《台文通訊》、《蓮蕉花》、《Tai5-oan5-ji7》等。若是《BONG報》e5 文章，goan2 差不多會讀三份二，是比例上koan5、tak8-e5 上kai3 kah 意e5 刊物。
Koh 來看《BONG報》e5 韌命。經費開銷有數10名社委kap 李江卻台語文教基金會tau3 chan3 1-koa2 力，koh 有熱心人士tak8 年出大力，將紅字phah-chhat-siau，hou7《BONG報》會tang3 tak8 年long2 an5-an5-a2 過，bong2 過a2 bong2 過。
Che 2年來，母語教育正式進入學校，真che7 社團long2 有tau3 出力chhui-sak、tau3 訓練師資，《BONG報》ti7 這個時機soah 來欠席，有khah phah-sng2。M7-koh 想to3-tng2--來，我參加e5 另外1個社團，ti7 母語教育運動有出大力、建大功，m7-koh 出頭就損角，soah 引起閒人目赤，ka7 頭人khiu2--落-來，現此時社務kui 個chhah--起-來。看--來大khou 健--e5 khah 短命，親像《BONG報》這款半iau 餓--e5，粗hui5 耐khap8，顛倒khah 韌命、khah 長命。

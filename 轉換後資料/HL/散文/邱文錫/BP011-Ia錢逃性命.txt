Ia7 錢逃性命

邱文錫
若想起lan2 台灣，話就講be7 完。Lan2 long2 知，台灣錢雖然淹kha 目，khah 輸別人看lan2 無夠重。親像無joa7  久chin3 前，南非ka7 lan2 來放撥，講beh kap 中國正常化，lan2 就起無ta-oa5，停止投資、合作扯煞，害著生理人hiau-heng7 罪過(koa3)。可憐！「金錢踢著鐵枋，外交跋落屎hak8-a2 空」。
國民黨e5 頭兄，是心內暗tioh8 驚，頭殼一直痛，m7 知beh an2-choaN2 向lan2 說 分明，說出i 滿腹e5 苦心情。Ka-lo2-chai3！體貼e5 民進黨頭兄，趕緊跳出來讚聲，i 講：「外交是hau-siau5，經濟kai3 重要，lan2 有錢就會tang3 買外交，有錢就會tang3 si3-koe3 走。」國民黨聽著是－－滿面春風，心內暗爽，有這款反對黨，暢kah m7 好講。
台灣錢一直走，一直走，走到『柬埔寨』e5 門kha 口，淹著in e5 人e5 嘴下斗。In e5 人嘴a2 笑ho-ho，也會叫a 嫂，也會叫a 哥，有影，金錢是三寶，外交壁邊so5，民進黨說得無錯。Lan2 e5 錢 ti7『柬埔寨』佔第一名，聽著你會驚，莫怪人long2 叫lan2:錢兄！錢兄！
且慢！慢且！這遍in 國內大輸贏，大哥二哥giah8 chheng3 相拚，si3-koe3 都是chheng3 聲，ma7 有人無性命。輸贏無人管，tak8-e5 long2 走反，各國護僑有官員，kan-taN 台灣僑chhoe7 無大使館，冤！冤！冤！無chhai2 台灣錢上kai3 che7，緊急時要，哭無老母kap 老pe7。愈想愈怨慼，愛命ma7 tioh8 爬。
手theh8 美金心頭酸
想起bou2-kiaN2 kap 田園
M7 管路途joa7-a2-ni7 遠
Goan2 beh 堅心回家門
沿路爬，沿路走，頭前a 兵哥giah8 chheng3 把路口。A 兵哥！你tioh8 燒好香，goan2 厝iau2 有八十外歲老爹娘，放我過，二十khou hou7 你添財添福壽。
土匪兵，看著美金目chiu 清，一手美金khng3 入胸前，一手chheng3 管調向天頂，mh！金錢有影好用，二十khou 一條人命。
 Chhiang3-chhiang3 走，chhiang3-chhiang3 行，頭前a 兵哥佔地紮大營。A 兵哥，講來hou7 你聽，goan2 厝iau2 有八十外歲a 爹kap a 娘，放我過，二十khou hou7 你食涼、戰贏。
土匪哥，看著美金目chiu起lo5，一手美金算be7 清楚，一手chheng3 管soah 調顛倒，mh！金錢實在真好，二十khou 性命就有保。
拚命chong5，拚命long7，又是a 兵哥閘路來阻擋。A 兵哥，你tioh8 聽我講，goan2厝iau2 有八十外歲老婆kap 老公，放我過，二十khou hou7 你添丁發財、妻妾興旺。
土匪王，看著美金目chiu 吐劍光，一手lak 袋a2 te2 kah phong3-phong3，一手chheng3 管調kah 歪風，mh！金錢確實勇壯，二十khou 保性命無妨。
盤山過了又落嶺
土匪兵卒滿山坪
Ka-chai3 金錢有靈聖
二十khou 銀保性命

坑溝過了又過橋
牛頭馬面雙peng5 搖
Ka-chai3 銀紙一直燒
保庇性命會得tioh8
走到越南大都市，心肝底一粒石頭chiah 放離，趕緊趕緊，lak 袋a2 jim5--出來， jim5 出來算錢，三千美金iau2 chhun 兩百四。拆機票，飛台灣，iau2 有thang 食豬kha麵線、收驚去煞、兼全家團圓。
金錢te2 滿厝間
外交寸步難行
若是緊要時景
Ia7 錢保lan2 性命
【後記】頂日，電視頂看著一位台灣生理人，用i 所有e5 三千khou，逃出「柬埔寨」，逃回本國，i 驚惶憤怒，講出逃難經過，咒罵外交部無能，心有所感，寫出本文。

有人an2-ne講
台灣cha-bou2心適講
邱文錫
佔一半人口e5台灣 cha -bou2, ti7 lan2 e5諺語中，應該有真 che7 講著in e5 tai7 -- chi3 ， lan2 來 ka7 講一下 a2 心適。 lan2 對諺語， ma7 會tang3 了解台灣 cha -bou2 e5 歷史、地位、特性。代先， lan2 對漢人來台灣講起。
早前漢人來台灣，是羅漢 kha a2 先來探路開墾，等到有一點 a2 好 khia7 -kha，chiah 有 tang3 想娶    bou2 生     kiann2   e5 tai7 -chi3 . Hit 陣，又 koh 禁止 cha -bou2 人來台灣，所以台灣是非常e5陰陽不調。有一段時期，對台南到屏東， long2 總有十萬個漢人 cha -pou，chiah 有六個漢人 cha -bou2, chhun --e5九萬外個 cha- pou， kan-taN  gan3仙膏，流chhui3 -noa7 水都會淹kha目--koh。
有人著【就地取娘】（取糧），原住民 cha -bou2 ma7 是會解心悶，生後su5 ，
所以 lan2 有一句話講：【有唐山公，無唐山媽】，著是講這層 tai7 -chi3, lan2 beh  kap 唐山拆離開， lan2 祖媽這 peng5 有hou7  lan2 血緣e5證據。
陰陽不調，是逆天理e5 tai7 -chi3,所以著有一 koa2【cha-pou 賣無價， cha -bou2 公家e5】 e5 tai7 -chi3。台灣cha -pou 若趁著錢，著轉唐山翻新厝，做風水，孝敬祖先。
 A2-koh in iau2 是會回台灣這 peng5 ，因為田園 bou2 -kiaN2  long2 ti7 chia ， ma7 khah 有tang3趁食。in轉來台灣一看，哇！壞了！俺bou2  toe3 人走ah 。原來伊轉去一年半載，錢又款轉唐山開，ti7 台灣 e5 少年bou2 難耐深閨無伴，外面有錢有才又無bou2 無猴e5 cha-pou 人一大堆，所以免joa7 久，身價真koan5 e5台灣 cha-bou2著換另外一e5飯kaN ，諺語講：【台灣土快ta ，台灣 cha-bou2 快過kha】，著是講兩三百年前 e5 台灣 cha-bou2。過kha著是換飯kaN ，換ang 。
清朝尾期，海禁khah long7 --a , 移民漸漸e7 -tang3 khia7家生thoaN3 ，形成穩定e5社會，有宗親，有厝邊，一 koa2講 cha-bou2人e5諺語著koh khah che7 。kap別種語言 kang7 款，這內面有一 koa2是重男輕女e5話句。
自細漢父母養飼，有人講：【cha-bou2-kiaN2飼大別人e5】，所以khah chhin3 -chhai2 栽培，橫直是【外頭家神 a2,be7 上得公媽chau3 】，所以時常有後生教育khah koan5 ，cha-bou2-kiaN2 khah無教育；幾e5姊妹失學，同齊趁錢hou7 兄弟讀冊e5 tai7-chi3。
等到大漢--a，男大當婚，女大當嫁，命運ma7無kang7。一個是娶別人入門，一個是去別人tau捧人e5飯碗。娶入加一個人，koh加一厝 e5 嫁妝；嫁出減一個人，koh失去一厝 e5 嫁妝。來去 phah ，差幾a7 百，所以有人講：【嫁cha-bou2-kiaN2著賊偷】，ka7 cha-bou2-kiaN2號做【cha-bou2-kiaN2賊】，koh講：【娶新婦，一厝紅；嫁cha-bou2-kiaN2，一厝空】，輸贏著真明--loh。其實， iau2 有koh khah大輸贏咧，人講：【cha-pou得田園，cha-bou2得嫁妝】，嫁妝beh安怎比得田園？m7 -koh cha-pou long2 tiam7-tiam7 食三碗公半，無講話。
cha-bou2 kiaN2 嫁出去，著親像【水潑落地，be7 tit收回】，所以愛【嫁雞toe3 雞飛，嫁狗toe3 狗走，嫁乞食揹茭薦斗】，be7 -sai toe3 便換飯kaN ，無khah 早e5好khang 。所以嫁翁是真大 e5 風險，chiah有一句話講：【cha-bou2-gin2 -a2人，油麻菜籽命】，菜籽hou7 風吹到toh位，著愛tiam3 hia 生thoaN3 一世人。若是beh嫁好翁，cha-bou2-gin2-a2著ti7 正月半，iah是七娘媽生hit一暝，相招去厝邊 tau 菜園，偷挽蔥，偷挽菜，koh唸講：【偷挽蔥，嫁好翁；偷挽菜，嫁好婿】，厝邊 tau 知是cha-bou2-gin2-a2齣頭, long2 ma7是放目，假無看著。cha-pou這peng5 ，著khah硬斗--ah，愛向媒人下功夫，chiah be7 hou7 走精去。有人作親chiaN5 ，去khioh著死ho5 ，娶著𡧛bou2 ，歡歡喜喜，著媒人禮大大包一個，m7 chiah有【媒人禮khah che7 聘金錢】這句話，紅包大個，iu5原有效--ou 。媒人beh than3 紅包，long2會安排男女雙方對看，看有真，逐家無相piN；看無真，ma7無法度，媒人婆話頭已經踏進前：【三人ka7五目，後日無長短kha話講】。
Cha-bou2人結婚生kiaN2，是天公地道e5 tai7-chi3,m7 -koh若萬一be7 生--leh？Tai7-chi3著大條--a，【好歹粿著會甜，好歹cha-bou2著會生】，若是be7 生，講是【豚母】，豚母是be7 生 e5豬母，m7 毋是人。Koh講【不孝有三，無後為大】，既是不孝，著有可能hou7 翁婿退家甲，離緣食家己。
Iah若ka-chai3 會生--leh？Ma7無joa7好食睏，khah早醫藥無發達，生kiaN2是真危險e5 tai7-chi3,有人講：【生贏雞酒phang，生無贏，四塊pang】，四塊pang著是四塊棺柴pang，所以有人講cha-bou2 e5生門是【生死門】，joa7危險聽名著知。
中年翁bou2 ，若是bou2 死，號作「中年喪妻」，lan2講【半路折扁擔】，e7 -sai koh娶；若是翁死，bou2 回外家厝，iu5 原e7 -sai koh嫁，人講：【死bou2 換新衫，死翁換飯kaN】，這遍是【落水平平澹，全無重頭輕】，cha-pou cha-bou2 long2 真公平。M7 -koh，ta-ke ta-koaN e5講法是無 kang7--ou ，in講：【死新婦，好風水；死後生，拆破腿】，到底有大細心--bo5 ，聽聲嗽著知！koh有一句話講：【死翁扛去埋，死bou2 聽候外家來】，古早khah有虐待新婦死去e5 tai7-chi3,所以愛外家來親目看，in cha-bou2-kiaN2m7 是hou7 人虐待死去。
古早e5台灣cha-bou2,有一牛車e5台灣諺語來描寫，現代e5台灣cha-bou2,諺語kam2講會hah？Lan2 iu5 原是【閒chui3 ge3雞kha】，加減講看mai7 。
頭一e5台灣cha-bou2,我來講詹益樺e5小妹，詹益樺自焚hit工，電視台一暝播兩pai2 ， long2是小妹罵兄哥e5不該，我看著心肝頭驚一tio5 。人死為大，in   妹hou7國民黨設計，ti7人眾眾e5電視台頂，罵in死去兄哥e5不該，這是【摃棺柴頭】e5 tai7-chi3。Lan2台灣人只有父母哭 kiaN2早死，【白頭送烏頭，溪水倒頭流】，chiah e7-tang3用枴a2 kong3棺柴頭，是人間慘事。一個【me 屎m7 知臭】e5台灣cha-bou2,【鬼牽chhiang3-chhiang3行】，soah來做出【kong3棺柴頭】e5橫逆。
第二e5印象是朋友e5牽手，朋友三十六歲chiah娶bou2 ，真緊gin2-a2著出世，四五年了後，牽手吵beh𤤳kiaN2去美國，朋友心內有台灣，koh講【新烘爐，新茶kou2 】，結婚chiah無幾年，m7甘開。牽手堅心beh做美國人，bou2-a2-kiaN2𤤳著，老翁離緣，用朋友e5錢ti7 美國生活。朋友ti7台灣有一個新對頭，來往有幾年，今年朋友著急症，明知beh死e5前兩kang，伊ham7這e5 cha-bou2結婚，兩kang後過往，留一大片e5財產hou7舊kiaN2kap新bou2。Ti7殯儀館，這e5無名份e5舊bou2,無帶孝，無行禮，翁死koh無半點手尾，m7知會ka7翁kap美國koh再秤重一pai2 bo5?
第三個對象是一般台灣cha-bou2,自細漢lan2著知影，lan2 e5女同學發音卡準，講話會捲舌，cha-bou2對語文卡kiang3 , cha-pou對數理卡gau5 。所以，若是講著台語，cha-bou2應該kah gau5 講chiah著。M7-koh，事實m7是an2-ni，lan2小可斟酌著知，ti7社會上，cha-pou講台語加真che7  cha-bou2罕罕一半個a2。Ti7 厝--ni ma7是ka7款，老父會kap kiaN2 講台語，老母罕得kap kiaN2 講台語，長久以來，青年、中年 cha-bou2著khah han-ban7講台語。
我一直be7 tang3了解，等到有一工，我看著一篇文章，內面寫講法國cha-bou2 m7 講法語，愛講英語，kap lan2 kang7 症頭--lah。Soa3--loh8作者分析講：【cha-bou2-kiaN2飼大別人e5】ti7 teh作祟--lah！an2-choaN2講？法國ma7是cha-bou2嫁入cha-pou tau，冠夫姓，所以查bou2-gin2-a2出世，著知影父母tau m7 是伊永遠e5 tau ，嫁翁了chiah 是永遠e5 tau 。所以in對父母tau ，父母話，父母這peng5所有e5物件，long2 khah無永遠e5認同。有一個笑話講，新婚暝，niau鼠ti7 天蓬弄鐃，新娘 ka7 新郎講：【lin2 tau e5 niau鼠偷食chhek】，到暝尾，新娘 ka7 新郎講：【 lan2兜e5 naiu鼠偷食chhek】。cha-pou無這款困擾，所以自出世以來，著 ka7 父母厝，父母話當做永遠e5物件， ma7會永遠 ka7傳落去。看完這篇文章，我對台灣cha-bou2 e5怪現象，著有khah諒解e5看待。
註解：
gian3仙膏：垂涎
飯kaN：飯桶，此處作飯票
就地取糧：就地取材
落水平平澹，全無重頭輕：一視同仁
toe3人走：私奔
拆破腿：呼天搶地
生thoaN3：傳宗接代
閒chhui3 ge3 雞kha：閒嗑牙
tiam7-tiam7食三碗公半：悶不吭聲
人眾眾：大庭廣眾
nge7斗：棘手
me屎m7知臭：不辨是非
khioh著死ho5:揀到便宜
新烘爐，新茶kou2:新婚燕爾
媒人禮khah che7 聘金錢：照字面意義；另有喧賓奪主之意
手尾：遺產	
天pong5蓬弄鐃：天花板上開運動會
三人ka7五目，後日無長短kha話講：三頭照面，日後絕無異議
豚母：石女
離緣：離婚
退家甲：牽出戶口，指離婚

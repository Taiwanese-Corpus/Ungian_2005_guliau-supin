
田園e5養分
楊昌聲
見若歇睏日超過兩工，我就chong5 tng2-i阮彰化e5厝。厝邊，田e7,春天e5水影，熱人e5粟仔味，秋天e5竹葉聲，寒人e5鼠麴花色。退休e5爸爸攏給伊畫落矣圖內；我li3,攏給伊suh 落i2胸坎。身軀，佇北部an5 a2強欲piak斷e5神經，隨清涼tiam7 si7。
彼工，阿令oan na2 tng2-ai3,透早，佮伊去街頂𣳈杏仁茶。伊講，苗栗有人咧租人小木屋，起佇湖岸，伊足想欲佮in翁𤤳gin2仔一年去滯幾擺a3。
我給伊講：「我做兵，攏佇桃園苗栗做e3,遐，霧濟，雨嘛濟，欲若我，平a3欲度假，直直tng2-ai5厝e3,你看，街頂透早chiah呢 tiam7 si7,干單看著這，我心就平靜啊。」
阿令講：「HeN3...，我嘛仝款neh;見tng2-ai5厝e3,感覺台北e5噪音kah烏煙瘴氣就攏未輸足遠足遠e5代誌，咱彰化庄腳佮he一點a2牽連to無。」閣講：「台北...，無...，電視、報紙咧報e3佮遮未輸兩個國家咧。」
阮行到街尾，我講：「會記得佇歐洲電視，捌看一個法國作家講，工業化了後，歐洲人會當無起痟，上主要，就是歐洲庄腳田園得著真好e5保留。法國e5人口，chha-a2有三分之一滯佇大巴黎地區。伊講，伊見若人起厭sian7,就去Bretagne，La Provence 猶有Les Alpes山頂，散步行禪幾工也，人就若像閣佮法國見面，閣佮家己鬥陣，an，寫作就是家己咧出聲，毋是巴黎咧喝咻。」我閣講：「台灣即馬大部份e5人，啥物代誌攏『一窩蜂』，人按怎，就toe3人按怎。去都市趁食，就toe3人去都市。啥代誌to攏注重排Phou3 su3(Pose)。He就是攏真久無佮台灣見面，無佮心內e5田園見面，無佮家己鬥陣，才會按呢。」阿令講：「我講未chhoaih e5感覺，未輸攏互你講講chhoaih咧。」
Hit暗，阿姊轉來。阮閣批著這。阿令講：毋過伊若轉來厝e度假，to7愛陪爸媽，親晟閣濟，未當百分之百家己一個。
講a講，阿姊講，咱會使tam7咱庄腳，合起一間小木屋。逐個輪流tam7 遐度假。別人未使去吵滯小木屋e5人，自按呢，阮即馬tng咧計劃欲好好也吸收田園e5養分，心情e5養分，深深入去心內e5養分。

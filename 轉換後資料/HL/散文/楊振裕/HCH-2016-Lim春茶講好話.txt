Lim春茶，講好話
/楊振裕  IuN5 Chin3-ju7 
每一個人long2 ai3聽好話，講好話e5人m7管行到toh位long2真受人歡迎。「食茶講好話」是台灣傳統民俗e5一部分，親朋好友ti7年節喜慶e5時chun7,利用食/lim茶e5機會互相講好話，e7-tangh33聚會e5氣氛加（ke)真輕鬆，充滿tioh8幸福、歡喜kap快樂e5好吉兆。新正年頭講好話、聽好話，tak8家long2會對年頭一直好到年尾，厝內大大細細快樂做伙，朋友弟兄有閒來交陪，日子一工一工過 ，心情不時親像一蕊花！ 
  台語是一種生活化e5語言，咱ti7日常生活內底若是捷（chiap8)捷講，講hou7滑溜（kut8-liu)，聽起來真有意思，ma7真趣味。
「食茶講好話」，古早long2是用四句聯e5方式teh講，講tioh8真續嘴。M7-koh  chit-ma2是工商時代，khah少人an2-ne講，咱e7-sai2改用對答e5方式，你先起一個頭講頂一句，我根據當時e5情況接落去講尾仔一句，講e5 long2是人人ai3聽e5好聽話，家聽了long2 ma7會起歡喜心，因為an2-ne,親chiaN5朋友e5感情ma7會愈來愈深！
今年是猴年，趁新春tak8家teh lim春茶e5時，我ma7 beh講幾句仔好話，恭祝tak8家ti7新e5一年事事項項long2順序，升官發財真歡喜，無煩無惱大吉利，身體健康食百二！Ah,福氣lah!
下面我簡單舉幾個例，hou7 tak8家做參考，各位大兄、大嫂kah阿嬸、阿叔，包lin2聽了會感覺chiaN5 sim-sek!
一) 起頭先講──來lim茶，來lim茶
    接落去講：（對下底幾句揀khah適當e5話來對答，ma7 e7-sai2家已創作
1）心情輕鬆來lim茶，khah贏teh做皇帝！
2）祝你事業成功，lian5-piN做頭家！
    3）祝你年頭娶sui2 bou2,年尾做老爸！
    4）祝你春錢春足濟，春kah無teh he7!
    5）祝你囝囝孫孫gau5讀冊！
二）起頭先講───lim春茶，大吉利
接落去講：
1）祝你生囝好io飼，人人看tioh8 long2 kah意！
2）祝你心情開朗，歡喜無teh比！
3）lin2-tau e5花蕊好芳味，lin2-tau e5錢財滿滿是！
4）祝lin2翁仔bou2恩恩愛愛，永結連理！
三）起頭先講───lim春茶，好彩頭
接落去講：
1）祝你身體健康，歲頭食kah老老老！
2）祝你囝囝孫孫long2出頭！
3）祝你囝囝孫孫，一代比一代koh-khah gau5!
4) 祝你愈來愈緣投！
5）祝lin2翁仔bou2感情愈來愈厚！
四）起頭先講───chit甌茶，lim一半
接落去講：
1）咱e5感情永遠long2 boe7散！
    2）祝你家庭美滿，身軀邊不時有人通作伴！
    3）祝你than3大錢koh做大官！
    4）祝lin2翁仔bou2真情相對看，人生e5路途永遠be7孤單！
五）起頭先講───春茶lim一嘴
接落去講：
    1）祝你年年大富貴，囝兒生做真kou2-chui!
    2）hou7你不時笑kah嘴仔開開開！
    3) 祝你得寶得財koh得智慧！
    4）祝你sui2 kah親像春天e5花蕊！
    5）hou7你than3-tioh8金錢財寶一大堆！
六）起頭先講───這甌茶，lim hou7乾
接落去講：
    1）hou7你liam5-piN升級做阿爸！
    2) hou7 lin2翁仔bou2感情ba7-ba7-ba7!
    3）祝你千票百票滿厝腳，家伙永遠開be7乾！
    4）祝你三頓有魚有肉有菜kah,lak袋仔不時飽飽飽！
七）起頭先講───這甌茶，lim hou7完
接落去講：
1）祝你參加考試中狀元，大漢做立法委員！
2）hou7你e5心肝long2 be7結kui丸！
3）hou7你e5好名聲四界傳！
4) hou7 lin2後生比你koh-khah koan5!
5）hou7你食穿一世人免操煩！
八）起頭先講───這甌茶，lim落腹肚內
接落去講：
    1）祝你添丁發財，福氣直直來！ 
    2）祝lin2翁仔bou2恩恩愛愛kui百代！
    3）貴府e5喜事厝邊頭尾通人知！
    4）祝你生囝好將才，人人看tioh8人人愛！
    5）祝你中tioh8六合彩，金銀珠寶車kui載！
    6）hou7 lin2夫妻恩愛，日後koh得tioh8好囝婿！
    7）祝lin2一家大細long2有美滿e5將來！
九）起頭先講───茶甌thin5 hou7 tiN7
接落去講：
    1）hou7 lin2媳婦今年生後生！
    2）祝lin2 kui家伙仔大團圓！
    3）啥物phaiN2代誌long2 be7 ka7你ko5-ko5纏！
    4）祝lin2公司大than3錢！
    5）祝lin2翁bou2感情親像蜜糖hiah-nih8甜！
    6）lin2 e5囝孫一定會出頭天！
十）起頭先講───lim春茶，茶燒燒
接落去講：
    1）祝你事業做kahsiah-siah叫！
    2）hou7你事業大thio,than3錢有khah濟無khah少！
    3）祝你不時滿面春風人笑笑！
    4）hou7你than3百票koh than3趁千票！
    5）hou7你than3錢than3 kah嘴笑目笑！
十一）起頭先講───lim春茶，茶溫溫
接落去講：
    1）hou7 lin2-tau代代long2出好囝孫！
    2）hou7 lin2查某囝生sui2免抹粉，日後嫁tioh8好郎君！
    3）祝你做啥物代誌long2會順！
    4）祝你身體健康，好食koh好睏！
    5）祝你年頭娶新婦，年尾抱金孫！
    6）祝你日日進財日日春！
講好話，好結尾。「好話一句三春暖」，咱若是人人long2存好心、做好代、讀好冊koh講好話，m7-na7個人氣質會提升，人際關係會改善，kui-e5社會e5風氣ma7會變kah加真和諧kap溫暖。ng3望每一個人ti7日常生活內底，利用泡茶開講e5時chun7,khah捷練習講好話leh,好運一定會排相續，toe3 teh一直來oh!

探訪老張--e5
楊振裕
今a2日chai2起，我去鹿港e5 庄kha chhoe7 1個老朋友。自從知iaN2 i 不幸ti3 著癌症koh 再1 pai2 去手術了後，我to7 一直想beh 去ka7 探問。Che 是1 chan5 要緊e5 tai7-chi3，不時khng3 ti7 我e5心肝頭。
探訪chit 位老朋友，其實ma7 是leh 走chhoe7 1段kiong7-beh 放be7 記--得去e5 友情，叫醒早前e5 1段記ti3。20外冬前，我kap 老張--e5 熟sai7，一直交陪到chit-ma2，tak8-e5 做tin7 開講、互相鼓勵，雖bong2 khia7家kap khang-khoe3 e5 關係，goan2 無法tou7 tiaN7-tiaN7 做夥，m7-koh 互相e5 關懷kap siau3念，soah 1-sut-a2 to 無減少。
Ti3著癌症了後，老張-- e5 kui個人變1個形，long2 san2--落-去-a，大病院出出入入幾na7 pian3，ka-chai3 命iau2-koh 保tiau5--leh。出院了後to7 聽親chiaN5 朋友e5 建議，ti7 田--nih 起1間農舍，ti7 hia 靜養，suh chit8-koa2-a2 田野新鮮e5 空氣，食chit8-koa2 有機e5 食品，kap in bou2 ka-ti7 種--e5、無bu7 農藥e5 青菜……。
見著老張-- e5 e5 面，hiah-ni7-a2 消san2、hiah-ni7-a2 無元氣，1陣深深e5 悲傷ui3 心內浮--起-來──che kap ti3病chin3前e5 老張-- e5 根本to7 m7 是kang7 1個人--mah！Chiah 2冬無看--見nia5，nah e7 變化chiah-ni7 大--leh？
Na2 kap 老張--e5 講話，na2 想起20外冬來tau3-tin7 e5 情形……。

E7記得ti7 80到90年代，台灣e5 經濟tu2-leh 起飛，老張-- e5 toa3 ti7 鹿港e5 頂番婆，hia 是thong台灣家庭五金、工業五金開發kap 生產加工上kai3 發達e5 所在，庄--nih 差不多家家戶戶long2 leh 開工場，有--e5 leh 做水道頭、衛浴設備、五金零件，有--e5 leh 熔銅、翻砂、做車床、沖床iah 是做電鍍……，tak8-e5 long2真phah拚、真無eng5，ma7 long2 than3 真che7 錢。
1981年，我初初熟sai7 老張--e5 e5 時，in 6個兄弟a2 tu2-chiah 分開食，i 真有魄力，隨to7 用有限e5 資金kap 貸款開1間電鍍廠，用家族化e5 方式經營，另外koh chhiaN3 chit8-koa2 原住民工人。電鍍廠是半自動--e5，ti7 hit-chun7 中部做電鍍e5 同業內底，ma7 算是上先進--e5。In ui3 thau3早8點開始做，因為接e5 tiaN7單chiaN5 che7，tiaN7-tiaN7 無法tou7 照預定e5 時間ti7 e7-pou 6點hioh-khun3，不時tioh8 加班到chiaN5 10點。老張--e5 是頭家，khang-khoe3 真競心，kui工ti7 工場內外巡頭看尾，等到khang-khoe3 long2 bu2 煞，to2 落去眠床頂，tiaN7-tiaN7 ma7 翻點--a！
老張--e5 in kui口灶long2 真giam2-nge7，無幾年工場to7 than3大錢--louh，規模愈hun3 愈大，另外koh 買3~4台新機械入--來，工人ma7 加chhiaN3 幾na7個。
Hit時chun7，老張--e5 e7-sai2 講than3錢na2 leh than3水--leh，m7-taN7 買2隻新e5 thou-la2-khuh，ka-ti7 ma7 買1隻320 e5 Benz (Bian2-chuh)，禮拜時a2 thang 好載bou2-a2-kiaN2 去外口chhit-tho5！
人若有錢，講話to7 大聲，行路ma7 有風。老張--e5 雖bong2 無kap 人poah8-kiau2，m7-koh 檳榔kap 薰soah 永遠剝be7 離，我bat 勸i 3~4 pai2，i long2 笑笑應講beh 改--a，m7-koh 真久了後iau2是1嘴pou7 2粒檳榔，koh 大聲講：「食檳榔，改m7 好！」(應該是上kai2 m7 好chiah tioh8)話to7 講到 chia--a，你對i kam2 iau2-koh 有siaN2-mih法tou7--leh？
「二二八」徵稿啟事：
1.台灣人ui3「二二八」了後真正覺醒，台灣文化ma7 ui3 「二二八」了後chiah 真正確立。《BONG報》誠懇邀請tak8-e5 ka7筆giah8--起-來，ka7 心聲寫--落-來，記念過去，展望未來，洗tng7 台灣精神、台灣魂。
2.編輯部有權利修改文稿用字，《BONG報》刊e5稿有稿費。作品ma7可能e7選刊ti7《BONG報》網站、《台語文電子報》。
3.投稿請儘量用電子檔案，方便作業，使用HOTSYS ah是Taiwanese Package long2 e7-sai2。電子檔案請寄：bongpo@giga.net.tw。

有錢了後，老張--e5 in ang-a2-bou2 真愛去宮廟參拜。若是i hit隻Benz 駛到宮廟e5 大埕，廟--nih e5 執事人員long2 趕緊迎--出-來，案內「張董--e5」khah 緊入廟--nih參拜，續--落thang 去貴賓室奉茶。老張--e5 ma7 無失人e5 禮，kian3-pai2 long2 ma7 簽現日e5 支票10外萬，另外koh 加白米、大麵幾百斤thang好救濟hiah-e5 san3-hiong人！
我chham老張--e5 做朋友，看i 愈來愈好giah8，替i 歡喜ma7 替i leh煩惱，幾na7 pai2 long2 勸i tioh8 改善工作環境。I e5 工場seng-li2 雖bong2真好，工人chhiaN3 10外個，m7-koh 上要緊e5 khang-khoe3 soah m7 肯交hou7 別人，he to7是電鍍藥水e5 調配──tioh8-ai3 用joa7 che7 藥a2、用toh 1款化學藥劑、lam7 joa7 che7 比例，一直long2 是工場e5「最高機密」。老張--e5 對thau3藥a2 真有經驗，所以交hou7 in 電鍍--出-來e5 成品，無論是鍍銅、鍍亞鉛、鍍鉻iah 是鍍鎳--e5，long2 chiaN5 sui2、金siak-siak，to7是an2-ne，客戶e5 tiaN7單1張接過1張，接kah 接be7 離。老張--e5 日也操、暝也操，實在真無eng5，有人叫i chhoe7 1個人tau3 kha手，i 踏nge7 堅持──1桶藥水thau3 落去成本chiaN5 10萬，若thau3 m7-tioh8--去to7 害了了--louh，nah e7-sai2 烏白交hou7 別人去thau3--leh？
老張--e5 bat chhoa7 我去工作現場看，hiah-e5 原住民工人有e5 khia7-- leh、有e5 khu5-- leh，long2 真phah拚leh 做sit頭。Hit大桶e5 電鍍藥水邊--a2 ma7 khia7 2個。塗kha 真tam5，工人tak8-e5 long2 穿hia管，因為做電鍍e5 廠房內底真hah，in 下身kan-taN 穿1領短褲chat-a2，thng3-pak-theh，kui身軀汗流汁滴，hit桶藥水ti7 電鍍e5 作業過程--nih，不時leh la7 tin2動，1陣1陣白煙一直bok8--出-來，酸kah e7 kng3鼻e5 藥水味chiaN5 phaiN2鼻，m7-koh工人long2 無掛嘴am-a2，m7 知in 是beh an2-choaN2 忍受--leh？
老張--e5 ka7 我講：「無要緊--lah！He原住民工人long2 ma7 m7驚艱苦，hioh-khun3 e5 時long2真愛lim燒酒，我ma7 不時theh8錢借--in，有錢thang khai、有燒酒thang lim，khah艱苦e5 tai7-chi3 in ma7 beh做！」
是a7，莫怪tak8年若hioh 年，hiah-e5原住民工人to7 薪水領--leh，一去不回頭--louh！老張--e5 to7 koh車駛--leh，去東埔、霧社hit-peng5 chhoe7 工人，騙chit8-koa2 原住民來in工場做工。雖bong2 做電鍍--e5 本來to7 無khuiN3-oah8，m7-koh 工作環境chiah-ni7 bai2 一定是上大e5 因素--lah！
有1 pai2，老張--e5 bat 偷偷a2 ka7 我講，10外年前電鍍廢水e5 處理long2 無人leh 管，tak8-e5 long2 ma7 ti7 工場邊--a2 e5 田--nih，用怪手chhin3-chhai2 挖1個大窟，暗時a2 ka7 廢水排入去hit窟，ka7 窟a2 灌kah tiN7-tiN7-tiN7，到第2工天光e5 時，hit窟電鍍廢水早to7 去hou7 田塗suh kah ta-ta-ta--louh！
真正是hiau-heng7--ou！In kam2 m7 知iaN2 有毒e5 電鍍廢水灌入去田--nih，e7 造chiaN5 重金屬e5 污染？He 田園受著污染了後，後pai2 是beh an2-choaN2 koh 再種choh--leh？
看我tiam7-tiam7 無應，老張--e5 koh 續落去講：「Hit-chun7 tak8-e5 long2 無注重環保，ma7 m7-bat，田--nih ma7 照常leh 種菜、種蕃薯！」
實在chiaN5夭壽--ouh！
「橫直chit-ma2 農業leh 行落崎--louh，choh田--e5愈來愈than3無食，田受著污染--e5 ma7 long2去申請休耕--a，tak8 冬thang好ka7政府領補助金，無了--著-lah！」
老張--e5 頭tim3--leh tim3--leh，繼續koh 講：「Chit-ma2 liah8 joa7 嚴--leh，環保局e5 官員不時e7 來查，koh ai3 hip相，ka-chai3 lan2 已經開幾10萬chhong3 1套廢水處理e5 設備--a，無leh 驚--i-louh！」
我聽kah 真ka7 o-lo2！環保設施做hou7 好，工作條件改善，健康kap 生活品質ma7 khah有保障！想be7到老張--e5 oa2來我耳孔邊，細細聲a2 講：「無--lah！He廢水處理是leh 做hou7 環保--e5 檢驗--e5-lah，真正處理--起-來ah8 e7值，ai3 joa7-a2-ni7-a2 che7 成本，你kam2 知？He廢水long2 利用半暝a2 偷偷a2 用am5管ka7 排入去北peng5 無joa7 hng7 hit條大番a2溝！」
A-nia5--oeh，chiah恐怖！原來hit條番a2溝流--e5 long2是毒水--ou！莫怪水面不時浮1 teng5 紅紅、黃黃e5 油汁，溝a2水烏so5-so5 koh 有臭味，大溝邊1個koh 1個am5孔，tak8暗to leh 排廢水，lan2 e5 環保官員kam2 真正long2 無看--著？
老張--e5 in bou2 phang5 1甌果汁出--來，一直ka7 我說多謝。自老張--e5 ti3著na5喉癌了後，除了親人以外，chiaN5罕得有人來ka7 探訪。I e5 嘴phoe2 經過幾pai2 手術，已經嚴重變形--a，kui 粒頭殼ma7 白了了，hiong5-hiong5 看--著e7 hou7 i 驚--著，tak8-e5 long2 ma7 e7 閃緊閃，khah be7 去hou7 chit個「衰尾道人」tai3--著，ma7 toe3-leh行衰運。
我勸in ang-a2-bou2 心肝放khah開--leh，m7-thang 操煩東操煩西，安心來療養，身體一定e7 好--起-來。In bou2 ka7 我講，自老張--e5 phoa3病了後，無法tou7 koh hoaN7 工場，chit8-koa2 客戶走了了，環保--e5 koh na2 leh「抄三族」--leh，不時來「查siau5 查phiN5」，查kah 工場無關ma7 be7-eng7--得，hiah-e5 工人m7 知去hou7 siaN2-mih人使弄，soah 一直吵beh 走，koh 去法院告--in，beh kha3油大筆e5 遣散費……。
「人若衰，lim水ma7 e7 去keN2--著。」Tng chit個kham2站，chin3前bat ti7 in 工場做工，toa3 ti7 隔壁庄正番厝e5 1個少年家a2 無事無白soah 來ti3著怪病，kui身軀疼thau3-thau3，病院long2 查be7 出原因，chiah 4個外月to7 過身--去--a！
In e5 家屬懷疑是電鍍廠污染chiah 害i 死--去，要求老張--e5 工場ai3 賠償。老張--e5 hit-chun7 ti7 台北長庚leh toa3院，自身to 難保--a，放in bou2 1個2-kha-cha-
bou2 ti7 厝--nih，nah 有siaN2-mih phiat步--leh？自an2-ne ka7 工場賣賣--leh，總算 ka7 tai7-chi3 long2 化解掉。
老張--e5 e5 na5喉癌治療進展be7-bai2，出院了後，頭chit8-cham7-a2 kap 以早無siaN2 增差，人iau2真精光，m7-koh 對人生soah 有全然無kang5 e5 看法。 In 大han3 kiaN2 已經娶bou2--a，ma7 ka-ti7 leh 開沖床e5 工場，m7 免i 煩惱，i to7 ka7 chhun 無joa7 che7 e5 錢財long2 hou7 細han3 後生，koh ka7 chhoa7 去和美鎮e5 大工場學sai-a2，叫i tioh8 認真ka7 工夫學hou7 熟手，只要有志氣koh 肯phah拚，後pai2 beh ka-ti7 做頭家免驚無機會--lah！
Chit-ma2 in bou2 kap i 2個老翁婆世事long2 無chhap--a，徙去toa3 ti7 早前than3錢e5 時買--e5 1個庄kha 所在。3 tng3「食，食1嘴a2」，暗時「khun3，khun3 1位a2」，無siaN2-mih額外e5 要求，kan-taN 祈求神明hou7 老張--e5 e7-tang3 平平安安加活--幾-年-a！
「以早拚kah siuN過頭，chit-ma2身體落khehN8--a，chiah 知iaN2 健康chiaN5重要！」In bou2 為beh 照顧老張--e5，m7-taN7 精神壓力chiaN5大，1個人ma7 食kah san2-phi2-phi2。I 坐oa2--來，ka7 我講陪伴in 頭--e5 治療e5 過程，目khou soah一直紅--起-來……。
因為手術e5 關係，老張--e5 chit-ma2 kan-taN e7-tang3 食流質e5 mih8-kiaN7，kap 人講話ma7 be7-sai2 講siuN久。我ka7 幾te3錄音帶theh8 hou7--i，ng3望i tiaN7-tiaN7 聽輕鬆e5 音樂，ka7 心內e5 ut-chut long2 放hou7 be7記--得！
「立秋」過--去-a，農舍外口e5 日頭iau2-koh 燒hom7-hom7，前2工看報紙報導，講歐洲『熱浪侵襲』，kan-taN 法國to7 有1萬外人熱死，chit個月月初，lan2 台北地區ma7 有38度8 e5 最高溫，phah破百年e5 記錄，chiaN5恐怖！人類對大自然超量e5 利用kap 破壞，造chiaN5『溫室效應』，各地e5 氣溫long2真反常──lan2 e5 地球確實phoa3病--a，病kah chiaN5重！
Aih！Che 是siang2 e5 責任--leh？
老張--e5 e5 病需要治療，ng3望i 得著夠額e5 靜養了後，人e7-tang3 tauh8-tauh8-a2 好--起-來──Ah lan2 唯一e5地 球--leh？Ti7 chit個經濟產業kap 科技發展競爭chiah-ni7 激烈e5 kham2站，lan2 kam2有好好a2思考，beh an2-choaN2 hou7 thun2 踏過頭、污染過頭e5 土地，有hioh喘kap 療傷e5 機會--leh？
Khia7起身ng3老張--e5 in ang-a2-bou2 sio辭，行到農舍大埕外口，熱phut-phut e5 日頭曝ti7 身軀頂，頭殼soah tam7-poh8-a2 gong5-gong5──siaN2 mih8是人生？SiaN2 mih8 是世間上珍貴--e5？以後lan2 beh an2-choaN2 來phah拚--leh？
老張--e5 虛虛e5 形影一再浮現ti7 我e5 目chiu前，赤iaN7-iaN7 e5 日頭曝--落-來，chit8時我soah m7 知beh an2-choaN2 回答chiah 好！

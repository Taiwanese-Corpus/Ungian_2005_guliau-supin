北風koh 吹來啦
黃真救
 
彼暝是11月月暗暝。台灣e5季節是thau3真強e5北風。圍通莊e5竹bou5 e5竹親像Hecules e5弓，hou7風吹-sak kah若準半月形。竹bou5 kiN7-koaiN7叫，若準teh hoah koaN5！koaN5！農村已經收成二期作(慢冬)。有e5田已經犁過，土kat一phiaN2 一phiaN2 一leng5一leng5。有e5猶未犁過，粟稿頭一bou5一bou5有規則排ti7田裡。農路差不多無人teh kiaN5，特別eng-am3是北風siuh8-siuh8叫e5烏暗暝。因為m7是農犁期，ti7八點以前攏食飽暗頓，碗箸(ti7)洗好，逐個家庭攏ti7 in e5厝裡teh聽序大人抑是阿公阿媽講起in少年時勇敢e5故事。有e5 the聽人講講廖添丁、楊萬保義賊e5故事。有人khah愛聽林投姊、虎姑婆不幸e5故事。
阿舅雄雄想著伊e5大漢查某囝Etsu(悅子，Etsuko) 。伊問阿妗(kim7) 講；Etsu是去to2位？阿妗應伊講：伊beh食暗前，講伊人無啥好勢，無食飯就走去睏啦。阿舅想講，這個囝仔平常真活潑，對人和氣，睦睦笑gi7 -gi7 ai3 kap 人講東講西，聽故事。怎樣chiah早to7去睏？伊就去房間ka7伊看。有影Etsu倒ti7眠床，棉被蓋kah bat-chiuh-chiuh。阿舅ka7伊摸頭額，若準小寡仔燒-ho燒-ho，總是m7是真燒熱。所以伊就輕輕手對房間出去。阿妗問阿舅，Etsu有發燒無？無咧！To無啥物koh-iuN7，ng3望伊若睏khah飽咧，min-a2-chai3 to7會好勢好勢啊！
暝時九點外，家庭禮拜tu2-tu2-soah e5時陣，忽然間聽Etsuko ui3 眠床頂大聲喝：「爸爸！媽媽！」chham一sut仔嗽，hau2，喘氣喘be7好勢，強欲斷氣去e5款。阿舅趕緊走入去看Etsuko，伊開始seizure！面白死殺，身軀身gia5起gia5落，手腳liong3來-liong3去。阿舅阿妗驚一e5 m7 知beh啥步？一方面想beh安慰Etsuko，一方面想beh幫助伊安靜落來。一時久亂操操，心肝十e5五e5。Beh叫醫生，上近e5醫生ti7新港街，離開chia kiaN5 路ai3 45分。彼時陣猶未有住家用e5汽車、o-tou-bai2、鐵馬(腳踏車)，抑無電話。阿舅就想著割粟仔teh用e5米籃，一peng5 te2 Etsuko，一peng5 te2 5塊磚仔，擔起來就向新港e5農路直直走。天是暗-so5-so5。好佳哉！人teh走彼條農路無發草，烏暗暝抑看有白霧白霧e5路。阿舅就順彼條路擔粟籃一直衝去。一面走一面ti7 心內祈禱上帝，救主耶穌憐憫Etsuko，用伊早時在世e5時，醫治che7 che7 病人e5 愛心來醫治我這個大漢查某囝。Etsuko hou7 阿妗用毯a2包tiau5咧，倒ti7粟籃內，若準有khah靜，總是猶koh teh peng2來peng2去，soan-來-soan-去，hou7阿舅真歹保持粟籃平靜。總是囝仔tu2著這款急症，無趕緊chhoa7去hou7醫生看是be7使得。阿舅拚命兩步做一步koh擔粟籃用走e5 beh去新港chhoe7醫生。天那會hiah-nih烏暗，北風那會hiah-nih無情，加添出外e5困難。
走到半路，ui3出發有差不多15分，Etsuko叫：「爸爸！我beh轉來去啦！天國e5火車已經來beh 載我轉去啦！」阿舅聽著這句，驚一tio5，趕緊將粟籃放落來，抱Etsuko倚來伊e5胸前，ka7伊lam2-tiau5-leh，無beh hou7伊去。「天國e5火車！」阿舅大聲hau2出來。「天國e5火車ti7 to2位？」伊看be7著。若是Etsuko看kah明明。看悅子e5面tai3笑容，真平安離開世間…
這個真可愛十歲囝，猶koh chiah少年，真thiaN-than3(聽從)父母話，真gau5讀聖經、吟聖詩，ti7主日學老師攏真愛伊，ti7 厝裡、ti7 學校，攏是真koai gau5讀冊e5囝仔。按呢患著epilepsy來過身。阿舅非常m7甘，目屎si3-lam5-sui5悲傷大聲hau2。總是che是上帝e5志意，也m7敢哀怨、咒誓( chiu3-chou2)，ui5-keh8。因為伊本身抑是主日學教員。
會記得看Chris Oyler e5冊：Go toward the light，(1988)。He是teh描寫一個十歲患著ai3-chu5-peN7 (AIDS) e5後生Ben Oyler e5故事。伊ti7 beh臨終e5時，猶有看著一條極溫暖koh有安慰e5光，ui3 天裡照落來。伊ka7伊e5老母講這個事，伊e5老母吩咐Ben講：「Ben，follow it！(Ben toe3彼條光去啊！)。 Catherine Marshall e5一生猶tu2著真che7擺家內e5死失。Ti7伊寫e5冊：Light in my darkest night，(1989)。猶有寫天國e5火車，火馬來teh ngia5-chih (迎接)伊臨終e5囝。可見真che7人ti7臨終e5時，特別是基督徒會遇著這款真平安，當戀慕和平e5光景，che何等e5快樂。
阿舅ti7途中m7知躊躇，ti5-tong7外久，後來koh擔粟籃向厝裡，用真重e5腳步，一步一步轉來。一面真傷心伊e5大漢查某囝離開世間，一方面真歡喜，因為悅子有坐天國e5火車轉去天父e5家。伊e5憂愁kap烏寒e5北風，攏hou7悅子坐天國e5火車e5事實蓋密(kham3-bat)去。出來e5時是著急、驚惶、趕-kong5，倒轉去e5時，變做歡喜、tio5-跳，有ng3 望e5阿舅。
轉來厝裡，看著阿妗kap厝邊隔壁e5親人朋友聚集ti7 in e5客廳，為著Etsuko e5破病迫切teh替伊祈禱。無張持，看著阿舅koh擔粟籃ui3外面轉來，大家著一驚。看悅子恬恬倒ti7粟籃底，大家隨時知已經過症無望啦！總是阿舅e5面貌一sut仔to無帶憂愁，若準有閃光對伊e5 面teh照出來，hou7人be7理解。後來阿舅chiah pun-thau5-a2 講hou7大家聽，做一個真好e5見證。眾人攏為著這chan5事o-lo2感謝上帝。隔轉日透早，阿舅趕緊走來阮兜報hou7阿娘知。阿娘將這個故事講hou7阮兄弟姊妹聽，阮也攏替阿舅歡喜感謝上帝。恭喜Etsuko已經轉去天父e5家，ti7 hia無流目屎，無憂傷，無病痛，每日快樂吟詩teh o-lo2 上帝。每一擺北風若開始吹，我就想起這個故事，來思念Etsuko，用che來堅強我e5信仰，所chhun e5時間著為頭前所chhah e5標，來爭戰好e5戰爭。到ti7末日，koh會記得咱tiam3世間不過是出外人客，天才是咱e5祖家。 
 
	     

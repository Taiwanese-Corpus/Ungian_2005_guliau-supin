回憶二二八事件有一個禮拜日
黃真救

彼禮拜日透早kap普通早起無仝款，天青青，連一片白雲都無。Ti7台南大正公園看過湯德章落難，市街到處拍人哄喝(hang2-hoah) ，青年學生從軍起義。我是初中三年，因為二二八發生後，學校(長榮中學)無上課，我就由台南疏開轉來嘉義縣新港鄉草地所在，向望會tang3避免戰雲khah安允。手moh一本大本聖經(舊版，紙厚koh大張)kap聖詩(手寫油印)，行30分e5田岸路去新港市場後壁e5長老教會禮拜堂做禮拜。彼時陣tu2-tu2謝再生牧師ti7新港teh牧會。徐羅長老kong3禮拜開始e5鐘，阮大細漢一百外人入去禮拜廳備辦心beh做禮拜。奏樂、吟聖詩第一首“上帝降臨ti7伊e5聖殿，上帝降臨ti7伊e5聖殿，地上萬民著恬靜，著恭敬，ti7伊面前---。”祈禱讀聖經了後，無張持聽著外面街路pin-pin-pong3-pong3來一陣蔣介石派來鎮暴e5國府兵仔，武裝、giah8槍，兇kai3-kai3,沿路走沿路hang2-hang2 hoah-hoah，趕人入厝內，門鎖起來。一寡老百姓hou7兵仔hoah一下著狂(kong5)，有e5失神m7知按怎，有e5喪父叫母hoah喊，有e5 hou7兵仔chhiuN2-kiap (錢、手錶、金手指、金鍊)。一面chhoh kan3-kiau7,一面也驚也m7願，有一寡坐ti7拜堂後壁choa7 e5好奇出去街路看到底是按怎？出禮拜堂門口，hou7兵仔用槍尾刀ka7 in 押teh，叫 in 入來拜堂內。
	謝牧師khia7 ti7講台，會眾坐ti7禮拜廳。大概有人去報，國府兵進來新港。忽然間由西旁有一群反對國府e5青年軍，用槍、機關槍由萬人堂(新港西旁e5 骨頭廟)開槍，向新港街盲目掃射。有一粒步槍e5槍子由禮拜廳西旁木造壁chng3入來，lak落ti7水泥土腳teh seh8 lin5-long。Teh做禮拜e5會眾看一下攏著驚，哀一聲，趕緊un落去，有e5 phak ti7土腳，tu2-tu2親像日本人ti7第二次大戰教阮怎樣預防炸彈e5暴炸仝款。謝牧師隨時安慰會眾講：m7免驚！無要緊！伊叫一位執事拾起彼粒猶koh燒燒e5槍子，theh去tan3-tiam3 kou2-chiN2底。Koh 請會眾著安靜，著祈禱求上帝照顧保護咱。總是伊e5安慰kap鼓勵hou7會眾 be7 放心。所以伊暫停做禮拜。叫阮少年囝仔、查某人soa2入去牧師館，分做四、五間，有e5 ti7 chau3-kha，有e5 ti7牧師e5房間，有e5 ti7會友休息房，有e5 ti7牧師e5讀書間。我是受分去讀書間。ti7 hia也有兩位姊妹，黃武東牧師e5查某kiaN2 (黃西香kap黃燕卿)。 in kap黃牧師娘三人因為二二八嘉義真亂，疏開來謝牧師chia，黃牧師家己一個ti7嘉義照顧教會。阮用棉被或是床巾kham3頭殼，khu5 teh 或是坐ti7土腳，恬恬teh聽啥物事會發生。槍聲m7是干單反國府e5青年軍teh拍na7-tiaN7，這旁e5國府軍無khah輸teh反擊 。彼個情形tu2-tu2 親像日人時代小學運動會e5 時，學生分做紅軍kap 白軍teh做戰爭遊戲仝款。用炮仔做槍聲，連炮仔做機關槍，大炮做大砲。國府軍是由嘉義天未光，沿五分仔車路kap公路來新港。反對軍是由北港彼旁坐大卡車來ti7離新港約一公里e5 所在。槍聲開始了後，國府軍由東南向西北進軍，想beh利用大圳kap墓仔埔做掩護西進去攻反對軍。西南旁雖然有圳溝，地勢寬闊，水圳是流南北。北旁e5水圳是流東西。彼時街路、公路攏無車或是行人。
	Chhau3-tu2-kham2,有一隻載人客e5五分仔火車由北港向新港來beh去嘉義。火車long3-long3叫，機關車司機當然無聽著槍聲。由董厝轉彎，直向新港來。國府軍想講反對軍用火車載軍器kap救兵衝來，一直槍擊火車頭。車長聽著“khit-khit khiak-khiak e5聲，趕緊停車，koh向後退車來董厝掩護。國府軍看著火車向後退，更加猛擊。坐ti 火車e5人客看m7是勢，趕緊跳出火車，有e5由南旁埤頭溝奔走，有e5向北港走倒轉去。有人hou7槍拍著，因為鐵枝路頂有一堆血。由開槍到恬靜為止，差不多30分鐘久。阮匿ti7教會e5人攏teh煩惱講;美軍e5炸彈炸無死，減採會hou7 228e5槍子拍死。槍聲完全恬靜了後，阮koh入去禮拜廳繼續做禮拜。驚了國府軍烏白來，謝牧師叮嚀吩咐阮講：若遇著國府軍兵仔，著提聖經聖詩hou7 in 看， in 就會知你是去做禮拜。總是，聖經聖詩也 be7 tang3做護身符。按呢做ma7照常有人hou7兵仔chhiuN2 。聽講彼群反對黨青年軍是由虎尾來e5。後來有三位hou7國府軍掠著，刁工chhoa7來新港西旁e5塚仔槍決(殺雞教猴)，無外久有人去報， in e5親屬隨時來收屍。由彼時起，新港受著國府軍嚴重e5戒嚴搜查。阮teh驚有一位教會青年穿日本軍官制服，ti3 戰鬥帽，ha5武士刀，志願參加嘉義飛機場e5包圍攻擊。好佳哉，平安無事。
	到底新港鄉e5鄉民共損失外濟，阮to7 m7知。國府軍沿公路向北港進軍，我轉去厝，聖經聖詩放落，走去反對軍基地看。 in 是利用一條向南北e5乾水圳做掩護，機關槍安裝ti7圳岸，向新港彼旁盲目開槍。國府軍攏匿ti7街頭巷尾，拍 in  be7 著。圳溝猶留真濟無用過e5槍子，我拾幾偌排，theh轉去做紀念。
	第二次大戰後，台灣hou7國民黨佔領，彼時逐人抱負著真大向望，歡喜慶祝。Che由彼時e5流行歌(陳保宗詞，周慶淵曲)會tang3看出。
	台灣今日慶昇平，抑首青天白日青，
	六百萬民同快樂，壺漿簞食( tan-sit8)表歡迎。
	哈哈！到處歡聲，哈哈！到處歡聲，
	六百萬民同快樂，壺漿簞簞食( tan-sit8)表歡迎。
	彼個歡聲kap歡迎，無到二年完全消失。到處國府掠人、關人、刑人、 thai5 人、 thai5 人若準teh joe5 狗蟻(螞蟻)。接le3有約40冬e5戒嚴白色恐怖、烏名單、一黨執政五十外冬、是世界上m7 捌有e5專制政府。二二八e5時陣將異議反對者殺死2-3萬人。Ti7這個二二八紀念日、咱koh 一擺來紀念kap表彰hiah e5 為台灣e5民主自由、公義，愛民愛土來犧牲e5 先烈。感謝 in 愛台灣e5精神kap行動，hou7每一個台灣人增加台灣鄉土意識，為台灣e5主權獨立來拍拚。


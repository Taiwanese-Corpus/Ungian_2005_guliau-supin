我e5 Sensei(老師)e5皮鞋
Goh Sin Tub 原作
黃真救譯自Reader’s Digest，1999年12月加拿大版

	真歡喜無張持接著我日本Sensei e5批，但是伊e5批同時帶來一個困擾。時是1945;英國tu2-tu2轉來Singapore。我e5 Sensei kap其他e5日本人互人掠去關ti7看守所。年輕e5新加坡人包括我在來非常掛慮、煩惱、迷惑、痛感阮e5命運，對一個殖民統治再轉變另外一個殖民統治。
	我真懷疑戰爭soah chiah久，我e5 Sensei猶未互人送轉去日本，Tui3伊e5批知伊ti7看守所受著不止好款待，互我真安心。我e5困擾是我自做e5;因為我tui3敵人接著批。雖然對敵已經受掠關入看守所，這張批會引起警察e5監視。我也感覺警察注意teh看我欲按怎樣回答這張批。因為彼張批有互人拍開閣重封過。
	批講伊欲討入獄進前互我彼雙皮鞋。我最後一擺kap伊相見是ti7 Cavavagh街伊e5厝。伊講：這雙皮鞋是欲互你。現在皮鞋猶siuN大，總是你猶teh長大，有一日你就會穿得。我無愛緊穿這雙舊鞋入獄。
	Sensei ti7批中講起伊真思念che7 che7知己e5朋友。入獄了後m7 bat有人入去探訪。伊問講;看我敢會tang3去看守所探訪伊？伊閣問我是m7是會tang3提伊互我彼雙鞋去還伊？伊致意道歉ka7我討彼雙皮鞋。Che是出ti7意外，因為伊彼雙舊皮鞋已經破kou5-kou5啦!
	讀了感覺真艱苦。足有愛心體貼人e5 Sensei，伊真疼學生閣教阮真che7人生有夠價值e5學問，通過唱歌，伊教阮古典式e5日本精神。
	伊猶未來新加坡進前是ti7日本teh教冊。第二次大戰中，日本帝國軍隊佔領Singapore了後，伊互日本派來chia ka7 被征服e5 Singapore人教日語。來無外久，阮攏看會出這位Sensei kap其他兇kai3-kai3 e5日本兵無仝款。
	伊替學生向日本軍請求寶貴e5糧食配給，閣替學生chhoe7頭路。伊也冒險替學生kap對憲兵不滿e5家長親戚申冤。當時憲兵隊最有勢力會tang3決定人e5生死。
	有一個學生e5老父( 姓房)lim酒醉，踏日本國旗，互憲兵隊掠去，伊真勇敢去憲兵隊講情，無外久彼位酒仙平安互人放出監。房伯雖然出監，頭鬃全部變白，身體衰弱，手扶一支拐，拖一支be7止力e5腳teh行。Tui3彼時起，我認為我e5 Sensei是一個英雄。
	現在teh讀伊e5批，我感覺伊ti7看守所真失志閣孤單。我有師生e5責任去探訪伊。將彼雙皮鞋提去還伊。因為彼雙鞋猶閣siuN大雙，我be7穿得。我bat想欲ka7出賣去。總是想khah真咧，我若去探訪，我敢be7互人列入黑名單？鋛有一本簿仔teh互探訪者簽名。Che將來欲做啥款路用，m7敢想。
	我e5驚惶雖然是加e5,但是做一個少年活ti7憲兵支配e5新加坡，啥物攏有可能發生。戰爭中所發生e5悽慘故事，攏有寫起來互人讀。一般人攏想欲清算逆待人民e5日本人kap彼個kap日本妥協e5人。“若是按呢我敢通去？何必去冒險？”朋友按呢問我。“你看！日本人外毒惡？你e5 Sensei猶是日本人，敢m7是？”
	伊敢是？我e5心內有一個細細e5聲teh ka7我講。伊是一位真有了解e5人，對阮學生，特別是對我上蓋好。我就勉強將心內e5一個細聲轉互hoa，反轉寫一張瞞騙e5批講：真失禮，你e5皮鞋我已經賣去了。 我teh準備考試無閑，我也無交通機具通去見你。
	幾偌禮拜久，我一直後悔 我所做e5。有一日hiong5-hiong5 ti7路裡看著一個無熟sai7 e5老大人teh行，伊e5頭鬃chhang3-chhang3,拖一支be7止力e5腳teh行，互我想起有一個人e5腳欠缺一雙鞋。
	我就提彼雙皮鞋勇敢去看守所。Ti7 看守所e5牆圍，seh8幾若遍。最後來到監獄e5正門，khia7 ti7守衛e5英國兵面前，我輕輕向伊行禮，親像我早前向日本憲兵行禮一樣。我身軀流出一陣e5冷汗。將我e5 Sensei e5批互伊看，簽我該當簽e5文書ti7 鋛e5活名冊。有一個英國兵chhoa7我入監，我雙手mouh-tiau5我e5 Sensei e5皮鞋來助膽。衛兵chhoa7我入去賣店數(siau3)房叫我tiam3 hia等。Ti7 hia已經有10外個e5探訪者kap監囚teh討論。當我看著我e5 Sensei e5時，我強強欲哭出來。伊變消瘦，蒼白閣真失志。代先伊be7認得我抑是無欲認我，伊頭aN3-aN3無giah8頭看我。最後伊開始講話，真有禮貌，總是只有講簡單幾句。我就將彼雙皮鞋提還伊。伊無接收，所以我就將皮鞋khng3 ti7桌頂。我坦白ka7伊講：我因為驚，寫彼張無誠實e5批互伊。伊恬恬無應半句。我知我e5批互伊非常失望。伊可能teh想，到底這擺來是做朋友來抑是欲來清算伊，抑是出ti7我e5可憐心。我雖然一直講，伊攏無回答，最後時間beh到了 - 探訪有一定e5時間限制。我真gong5-ngiah8講：Sensei我無應該寫彼張騙你e5批，我應該著怎樣做來賠罪？請你m7通受氣。咱敢be7通繼續做朋友？咱敢採be7通閣相見了。我講kah一大堆，伊只有恬恬無應，目睭猶久無看我。
	然後我忽然受著靈感。Khia7 ti7眾探訪者、犯人kap我e5 Sensei e5面前，誠心誠意唱“Aogeba-to-toshi”彼條歌。這條歌是我e5 Sensei教阮唱e5,是真出名e5日本歌。日本學生畢業欲離開老師、學校e5時陣teh唱e5歌。
	Aogeba-to-toshi
	Waga-shi no on
	(想起我師寶貴e5恩情)
	忽然間四圍轉變恬靜，大概鋛贊成我對我e5 Sensei e5尊敬，抑是鋛對親友e5再見--Ti7 hia幾偌位一個toe3一個做伙唱：
	Oshie no niwa nimo
	Hayaiku tose …
	(教學e5園地，一目nih久已經過去了)

	然後我聽著我e5 Sensei用輕輕e5聲唱講：
	Omoeba itotoshi
	Kono toshi tsuki
Imakoso  wakareme
Iza saraba… 
(我怎樣戀慕這個日子，這個人生)
我e5 Sensei最後引用歌e5 最後一句。
(相離e5時間到了，再見吧！我e5朋友！)
伊e5目睭tam5溼，對我金金看。伊將彼雙皮鞋還我。笑笑講：你提去。鋛有另外互我一雙新皮鞋。我就ka7收起來，絕對無欲出賣。 我teh長大，有一日我ma7會tang3學我e5 Sensei e5腳步，穿Sensei e5皮鞋，做一個對世界人類有用e5人。

譯者後記：閱讀這篇文章，特別受感動，我也有仝款e5經驗。文章內容kap劇情真像“The last lesson”。戰爭中我e5日本Sensei仝款亦是一位真高尚e5人格導師。特別翻譯這篇文章來思念真che7真正為教育teh教育e5 Sensei。

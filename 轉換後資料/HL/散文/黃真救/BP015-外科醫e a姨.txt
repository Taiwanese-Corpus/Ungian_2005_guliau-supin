外科醫e5 a 姨

黃真救
時是大東亞戰爭tu2-tu2 開始（大約六十外年前），日本帝國e5 軍隊向中國大陸大大擴張戰雲。百姓tioh8 為著戰爭犧牲小我。一切市場e5 商品long2 受著政府前線優先政策管制，金屬類、輕銀a2 類、磁hui5 類e5 製品一直減少。農村雖然khah 無受著食物控制e5 影響，m7-koh 所有e5 日常生活需要品，ui3 衫a2 褲、鞋到gin2-a2 e5 chhit-tho5 物，無hiah 簡單買--著，真che7 物件開始用配給制度。配給品是日本人（四kha-a2)優先，koh 來是三kha 半--e5(改做日本名e5 台灣人），若有chhun  chiah 配給hou7 兩kha e5 台灣人。會記得我bat 抽著一雙運動鞋，theh8 hit 張單歡歡喜喜走去店買鞋，發現無半雙合我e5 kha，有合我e5 kha hit 雙是kang7 一kha  e5 鞋，ka7 頭家抗議，soah hou7 i phaiN2 講「你若無愛，別人愛beh 買--a」。姑不衷soah tioh8 穿一雙kang7 kha e5 運動鞋。好運也bat 抽著一粒兩色Tenis e5 球，總--是，新買--tng2 來就消風--去，後--來，浸ti7 水chiah 發見hit 粒球有蛀瘡，需要補。
Goan2 a-pa a-nia3 是真kou2-i3--e5，kou2-i3 人beh 做生理是上食虧。當時in會hiau2 做生理，就是oa2 靠日本e5 Maru 公（不二價）e5 訂價制度。In 也有Maru停（ka-ki7 設價格），khah 少人用。無論an2-choaN2，tioh8-ai3 寫出Maru 公kapMaru 停e5 價數。戰爭na2 嚴重，a-pa e5 店受著政府e5 整備，soah tioh8-ai3 收擔，同業e5 生理歸hou7 一間kap 警察khah 知己e5 同業者，搬tng2 去草地作sit。作sit 是好，m7-koh 真久無做過粗重e5 工，肉體上感覺真艱苦，khan khah be7 起，人long2 笑i 講：「Kha 白白，穿洋服褲lu3 塗皮a2 真phaiN2-se3。」
Goan2 hia e5 農地分做兩款：一種是園，無圳水灌溉（看天園）。Iau2 一種是田，有水圳方便食水，普通是播稻a2。為著食水無利便，有分三冬輪一pai2 播田（三冬輪），也有隔冬輪作。若koh-khah 無水，田就變做看天田，che 完全ai3 靠天e5 恩賜chiah會tang3 收成，有落雨chiah 有收成，若無就pha-hng，iah 是tioh8 種khah m7 免食水e5 五穀，親像番藷、番a2 豆、番麥、綠豆、米豆、塗豆。KoaN5 天，田會tang3 種菜瓜、pu5-a2、金瓜。有人ka7 園改做果子園teh 種柑a2、lian2-bu7、pat8-a2、葡萄等，無所不至。
日本ti7 台灣e5 糖業政策大大開始發展，in ka7 che7 -che7 嘉南大圳e5 灌溉區改做甘蔗園。Goan2 hit khou-le5-a2 離烏山頭水庫khah 遠，圳水食khah be7 著，濁水溪e5濁水也食be7 著，in 用塗炭hiaN5 e5 火燻犁(Tractor)（也有人講是「機器犁」）ka7 田e5 分界線（田岸a2)long2 取消，犁落去插甘蔗。火犁區e5 土地本來long2 是真肥e5 水田。火犁ka7 水田上肥e5 塗（地面chiaN 尺深，因為稻a2 淺根）long2 ka7 顛倒peng2翻落去一米深，ka7 塗肉ui3 一米深hia 翻起來塗面，m7-chiah 講這款火犁a2 區插甘蔗上好（甘蔗是深根），播稻a2 一甲地收無兩、三割（一甲地收兩、三千斤chhek e5 意思）。Iau2 未火犁以前hiah-e5 田long2 是八、九割稻，有時風颱、病蟲害khah 少，會超過十外割e5 豐收。（Chia-e5 火犁a2 區ti7 戰後，農民有用田青做綠肥kauh 落去塗--ni au，兩三年後，chiah 復to3 八、九割稻。）
可憐e5 農民無i 法，hit tiap8 不比這tiap8，ti7 種作e5 lang3-phang7 時無地趁食（這時有工業加工區，thang 去做工趁錢）。姑不衷，a-nia3 就利用i e5 手藝，用i嫁妝kah--來e5 kha 踏裁縫車，去新港街a2 稅一間店ti7 hia ka7 人補thiN7 做裁縫。I原本是作sit 人，量身材、ka 布、車衫做裁縫是無半phiat。總--是，i 去拆hiah-e5 舊衫褲做衫a2 樣，看客戶e5 體材chiah 照i e5 寸尺量khah 闊iah 是減khah eh8，用an2-ni teh 做裁縫。Goan2 chiah-e5 gin2-a2 變做i e5 重擔。大姊、大兄long2 去國民學校，我kap 一個小妹iau2 未入學，tak8 chai2 起tioh8 kap a-nia3 做夥去新港上班。I teh 做衫，goan2 兩個tiam3 邊--a 乖乖chhit-tho5。我e5 chhit-tho5 法kap 小妹--e5無像款。
有一日，a-nia3 teh 做衫e5 時，無se3-ji7 i e5 to3 手ki2-chaiN2 soah hou7 機器e5 針ui3 頂面鑿thang3--過，針斷做幾na7 節，血流--出來，驚一tio5。我這chun7 ka7想--起來，hou7 針鑿--著m7 是真疼e5 tai7-chi3，增差hit 時hou7 i 驚一下流凊汗。I趕緊走去隔壁拜託人替i 顧兩個gin2-a2，chiah 緊去chhoe7 醫生。I be7-hiau2 an2-choaN2 止血，手捧--le 放隨在i 流到醫生館。醫生有隨ka7 i 止血，koh 糊藥a2 用Hotai包好勢。總--是i 無用X 光去照看有針斷ti7 cheng2 頭a2 內--無。Hit 時chun7 e5 醫學iau2 無hiah 發達，X 光是teh 照胸坎看肺結核病na7-tiaN7。Cheng2 頭a2 糊好，chhiam2一仙布袋戲尪a2 tng2 來厝--ni，大姊ui3 國小讀冊tng2--來，聽著a-nia3 出事，ti7 灶kha 大聲哭kah ma3-ma3 叫。A 兄ui3 國小（一年）tng2--來，知影a-nia3 e5 tai7-chi3，chhoa7  我去護龍a2 e5 五間，兩個gin2-a2 跪ti7 塗kha 祈禱講，求上帝特別照顧a-nia3，ng3 望i e5 cheng2 頭a2 e5 傷跡無久會得醫好。
A-nia3 hou7 針鑿--著e5 所在血有止，空嘴有khah 消--去，因為斷ti7 內面e5 針無完全theh8 掉，常常發作，後--來，a-nia3 有去嘉義e5 大病院手術，奇怪，in 也無用X光去chhoe7，空嘴thiN7 好就叫a-nia3 tng2--來。有一日，a-nia3 tng2 去後頭探親，kap a 姨teh 講話e5 時，i 掀開cheng2 頭a2 hou7 a 姨看。A 姨na2 -chun2 有看著siaN2-mih，用兩支cheng2 頭a2 ui3 a-nia3 e5 空嘴抽一支斷--去e5 針出--來。A 姨soah 變做外科醫，chhoe7 出hit te3 斷--去e5 針。Ui3 hit 時起，koh 一禮拜，a-nia3 e5 cheng2頭a2 就完全好--a。Ah！這個tai7-chi3 hou7 我想著一句箴言：
天有不測之風雲，人有旦夕之禍福。
【編註：a-nia3是作者e5口音，無ka7 改做a-nia5 】
            

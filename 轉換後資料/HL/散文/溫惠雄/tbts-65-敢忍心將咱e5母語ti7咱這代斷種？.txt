敢忍心將咱e5母語ti7咱這代斷種？

n溫惠雄
	美國台灣人獅仔會ti7四月十一日舉辦台語(鶴佬話kap客話)演講比賽。今年增加客語kap童謠，得著真che7人e5歡迎kap o-lo2。特別有某某同鄉用客話講：阮e5客話若無推廣，會親像恐龍仝款斷種。Ti7比賽中聽著少年人講真好聽e5客話、用客話唸童謠，文雅、音調優美，hou7 che7 che7人感動！陳添壽會長特別感謝聯合銀行李政宏經理為著推廣台灣文化，奉獻五千khou美金贊助這擺e5活動。李經理致詞講伊是客家人，自細漢父母無教伊客話，感覺真無彩。伊非常支持推廣母語，hou7在座e5真che7來賓、家長受感動。作一個台灣人，咱敢忍心將咱e5母話ti7這代斷種？咱確實有責任將父母話一代koh一代續接落去。
Ti7這擺e5比賽，兒童組第一名簡君典kap幼兒組第一名簡君裕，in是ti7美國出世e5姊妹。二人唸台灣童謠，hou7真che7家長驚一tio5，非常傑出。In m7-nia7唸了真好聽，koh有動作配合，真容易hou7人瞭解！落尾我有請教in e5老母---張葆央女士，是按怎會教kah in會即呢gau5講台語？伊講in ti7厝內講台語khah che7，特別是每禮拜拍電話轉去台灣ka7父母請安e5時，in ma7真愛kap阿公阿媽講話，koh一定ai3用台灣話才會通。所以，自然就真ai3講台灣話！莫怪in二人會tang3用真純e5台灣話唸童謠。
會記得十外年前，我bat參加一個真愛台灣e5傑出台灣人e5葬式，伊只有四十外歲，伊e5父母哭kah真傷心，總是孫仔攏be7曉講台灣話，孫仔若會tang3用台灣話來安慰阿公阿媽，m7知外仔好leh？我想上蓋主要e5責任是ti7父母kap阿公阿媽身軀頂。Ti7家長座談會e5時，大部份發表者講：父母ti7厝內一定ai3要求囝仔講母語---台灣話。英語ti7學校或社區一定有真che7機會講，koh講kah真好。咱m7免教in英語，有時因為發音無準，無彩工啦！
Beh學kah會曉講台灣話有真che7方法，上要緊e5是ai3製造機會！有e5家長講常常是利用接送囝仔坐車e5時間，除了講幾句話，攏聽錄音帶。囝仔照按呢學講，是真有效e5。特別有阿公阿媽toa3作伙e5人，一定ai3好好教講台灣話(包括鶴佬、客語、kap原住民話…)hou7咱e5母語一代一代傳落去。至少m7通ti7咱這代斷種去。

我有一擺ti7日本餐廳teh食飯，聽著隔壁父女用台灣話teh講話，伊e5查某囝手內抱一個差不多三歲e5後生，查某囝chham日本師博用真流利e5日本話teh講話，koh教伊e5後生唸『桃太郎』！伊感覺真偉大？她無教伊e5後生講台灣話，顛倒唸日語---『桃太郎』等…我ti7隔壁桌聽kah真艱苦…台灣人若攏親像按呢，台灣語一定會斷種！。做台灣人，咱實在有責任好好保持咱e5母語，真sui2 e5台灣話！M7-通將咱e5母語ti7咱e5手內斷種！


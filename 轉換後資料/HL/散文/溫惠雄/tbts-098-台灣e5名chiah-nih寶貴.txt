台灣e5名chiah-nih寶貴     		 溫惠雄

	南加州台灣人長輩會ti7一月二十二日，三十八人組團到澳洲、紐西蘭坐遊輪。無拍算二月初一ti7紐西蘭基督城(Christchurch)，紐西蘭第三大都市e5時，阮有一位團員腳腫痛，tioh8-ai3上陸ti7基督城住院。咱這位兄弟人地生疏，giah8目無親，伊e5婦仁人英語m7是真好，就去peng2當地e5電話簿，期待有台灣人e5教會抑是組織。發現有台灣商會e5名，伊就拍電話去。紐西蘭基督城e5台灣商會會長林勝輝先生，接著電話下班就到病院探訪，帶食物kap伊e5婦仁人做伙到。In攏無熟識，kan-na是因為「台灣人」e5緣故，就盡心來協助同鄉，hou7阮這位兄弟非常感動，「外地遇同鄉」e5愛心，非常寶貴，這種愛心應該hou7 khah che7台灣人知影來學習，攏是因為「台灣」這二字e5寶貴。
	一九七九年美國承認中國，台灣駐美領事館改做「北美協調處」，m7知是啥物機構，協調啥物「碗哥」！真che7美國人beh去簽台灣e5簽證，ti7電話簿chhoe7無台灣領事館，真che7拍電話來台灣長輩會，因為ti7電話簿有「台灣」。當時真che7當值e5理事真頭殼痛，攏是beh「台灣簽證」，英語koh 聽無啥有，真麻煩，介紹in去台灣領事館。當時國民黨政府，m7願用台灣e5名，後來用「台北」，人美國政府攏用「台灣關係法」、「美國駐台灣代表處(AIT) 」。國民黨五十年來ti7台灣內政部登記攏不准用「台灣」，到一年外前才准用。以前攏用「中國」石油、「中國」鋼鐵、「中國」廣播公司、「中華」航空、「中華」電信，假「中國」e5名。咱應該務實「去中國化」，中國是中國，咱無需要假「中國」，一個中國就是一個中國，一個台灣就是一個台灣。用台灣，有啥物m7好？用「中國」顛倒真悲哀。用中華民國e5護照，tak8位碰壁，hou7人想講是中華人民共和國。中國人偷渡世界出名，中國人「會生會死」「會chhe5 be7爬」攏beh偷渡去加拿大、美國、日本、歐洲、英國，因為偷渡已經死幾na7百人。咱be7瞭解，若中國有hiah-nih好，中國人為啥物beh偷渡？Ti7台灣e5統派若認為中國好，na2 m7去hou7中國統，成做真正e5中國人，享受中國共產黨e5統治？
	所以咱beh正名「台灣」。台灣e5名chiah-nih寶貴，「外好你敢知」。



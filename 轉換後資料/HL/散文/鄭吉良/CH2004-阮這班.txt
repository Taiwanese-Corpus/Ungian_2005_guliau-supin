國小組 散文 第三名 
阮這班

僑信國小 鄭吉良		
指導 王瓊珠老師

講著阮這班，ti7學校內底，會使講是「頂港有名聲，下港上出名。」人才濟，笑詼代誌ma7 be7-chio2!
楊仔是體育勇將，每擺體育課e5時陣，運動埕走兩lin3是無tap無sap,『體適能』測驗，逐項e5表現long2真勇。
飛毛腿e5 小龍，靠伊有一雙長長e5 腳，運動會走100公尺e5比賽，假那飛仝款，一目nih仔，就走到位啊 ! 伊e5華語、英語ma7是siah-siah叫，講著台語koh-khah滑溜。
阮這班有一個狡怪囝仔，tiaN7-tiaN7提一寡物件來。有一工早起，伊講beh 請我食樹奶糖，我就伸手去beh提， 「Phiak8」一聲，我親像去hou7電電--著，chhoah 1-tio5,手趕緊kiu倒轉--來。害阮下晡上體育課e5 時，ma7 soah poah8倒kong3一孔，疼 kah beh死。「人若衰，種pu5仔生菜瓜。」實在有夠衰。                 
上gau5讀冊e5冠穎，只要先生出一條khah難e5題目，伊一定會去尋出正確e5答案，koh解說hou7阮逐家聽。有樣看樣，伊認真研究e5 態度，hou7阮這班有真好e5讀冊風氣！
上重要e5是阮這班e5導師劉先生，是一個慈祥笑瞇瞇e5老師，腹肚內long2是學問，阮有be7曉-- e5,伊一定講kah真詳細，hou7逐家long2知影瞭解為止。劉先生tiaN7-tiaN7 ka7 阮講「做牛著拖，做人著磨。」來鼓勵阮m7-thang驚艱苦。
劉先生親像一個船長，chhoa7 阮34個船員，組織一個大家庭，向光明e5目標駛--去。
    





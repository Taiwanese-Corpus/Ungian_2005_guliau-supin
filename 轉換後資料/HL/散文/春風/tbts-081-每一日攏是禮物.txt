每一日攏是禮物		春風譯
我猶koh會記得hit一暗，代誌未發生e5時，親人、朋友大家歡歡喜喜作伙食飯，乾杯快樂e5氣氛。這個快樂e5暗暝可能亦是最後e5一刻。Hit暗當我倒ti7眠床，我e5生活tui3 hit陣開始起著永遠改變louh。
已經有幾na7禮拜，我e5腳脊phiaN會疼，總是我攏認為he是小毛病nia7 nia7。但是當我半暝感覺na2親像有人lap ti7我e5胸kham2，雄雄醒起來，我知是我e5心臟出問題。我喘氣有困難，就對翁婿Steve講：「chhoa7我去病院。」
伊一直安慰我講：「你無要緊，無要緊！」總是伊真驚心，我ma7仝款擔心，只有流目屎。
Ti7病院，hou7我回想著早年當我chiah 10歲e5時，老父心臟病頭一擺發作被送入病院，我khia7 ti7眠床邊仔e5情形。
我e5老母幾年前，ti7生我e5小妹e5時來過身。Hit時老父就是我所有e5一切。但是ti7 我12歲e5 時，不幸soah koh來發生第二遍e5心臟病，這擺甚至無時間kap大家相辭。這種悲傷e5陰影永遠留ti7我e5心內。現在是我本身ti7病院內面，啊！我beh祈禱，求上帝m7 thang hou7我發生仝一款e5苦事，hou7我有時間面對我e5 kiaN2兒，Jeffrey13歲…，Jason15歲，chiah beh成做大人，查某kiaN2 Tricia chiah tu2 beh結婚，in攏真需要我。
當我接受醫生診斷e5時，我e5翁婿去接gin2-a2。醫生發現四條重要e5血管中間有三條be7通。我be7-tang3 相信，我流目屎，我chiah 39歲nia7 nia7。
醫生解說講，我心臟e5毛病是天生受老父e5遺傳，需要動手術。並且講：「你e5心臟情形真bai2，ti7 進行中恐驚…」我聽了，非常著驚。並m7是死亡hou7我受驚，比che koh khah be7-tang3 hou7我接受e5是我be7-tang3離開我所愛e5人，m7願hou7 in受著我細漢經過e5 hit種心靈e5悲傷。
總是我也有ka7 gin2-a2講，我可能活無久louh，阮大家為著這個代誌悲傷流目屎。Steve ti7手術前盡量tak8日來看我，面裝笑容，但是我看著e5是伊帶著驚惶e5目神。
我kap Steve結婚只有一年久。「咱互相等候真久，猶有真che7代誌ai3做」伊足細聲對我講，我也tim3頭同意伊e5講法。
Tricia查某kiaN2對我講起結婚典禮beh用e5花，我笑笑kap伊討論。其他兩個kiaN2 ma7對我提起有關學校e5代誌。
In雖然表現kah真勇敢，但是我知阮大家心裏攏失落平安。
動手術hit早起，我看著日頭tui3遠遠e5湖邊慢慢peh起來，一隻帆船ti7 面前un un仔駛過。為著beh hou7家己e5心情得著平和，著想像我家己是坐ti7 hit隻帆船內面。不過手術e5時間接近e5時，我e5 心情猶koh是hou7驚惶代替。當我kap流目屎e5先生，kiaN2兒相lam2相chim以後，我有一個強烈e5意念，想beh koh活落去。
Koh過來我所知e5是手術已經過去ah，我e5手牽ti7先生e5手，看著所有e5 kiaN2 ti7我e5身邊。牽ti7我手裏e5手是hiah-nih仔柔軟；每一個人e5笑容是hiah-nih仔美麗，猶koh khah歡喜e5是我會tang3 koh得著所有e5時間來享受chia e5，我按呢teh想。
但是兩日了後，醫生解說講，我e5血管有可能會koh that著，這個心臟亦無法度koh做另外一擺e5手術。「這個手術可能會hou7你增加六年e5性命。真歹勢，阮kan-taN會tang3做到chia。」六年是一目nih仔就過，聽著按呢我一時喉tiN7感覺喘氣著有困難。
然後，我koh想倒轉來，六年敢m7是我所要求e5？到hit 時我上細漢e5 kiaN2著已經十八歲成做大人，我也會tang3 kap Steve有khah che7鬥陣e5時間。是lah，上帝已經完全應允我所求e5，taN輪到我好好利用時間實現我所要求希望完成e5代誌。
Tui3 hit時開始，我快樂過我e5生活---看著我e5查某kiaN2，行入結婚禮堂；幫忙我e5 kiaN2兒度過交女朋友發生問題e5時期；分享kap Steve手牽手快樂e5週末；烘生日雞卵糕e5時刻。每一個小小e5記事，對我來講，攏看做是非常特別e5恩賜。
快樂e5時間也真緊teh過。Ti7 teh-beh接近六年e5時，hit個痛苦e5毛病koh開始發作 。「阮無辦法koh 做啥物louh！」當醫生按呢講e5時，過去hit種可怕e5經驗koh一擺接近我。 有一日Jeffrey phak ti7我e5胸kham2哭；koh一日，Tricia流著目屎對我講：「媽，我需要你，我e5 kiaN2 ma7需要阿媽！」
我真平和對每一個人講：「我會儘量kap恁作伙khah久。」但是心內卻teh想，為啥物我ng3望我e5親人有khah充足e5時間去準備kap我離開相辭？六年、十年…二十年？啥物時陣chiah算是有夠額呢？
總是我e5內心有意志beh為生命堅持，對家己約束“為生命奮鬥”就開始看書研究beh按怎做食物控制，想一koa2正面e5代誌做，我beh活落去！
可能是神e5恩典，ma7有可能是因為我e5努力kap勇氣，已經六年koh超過兩冬ah，現在我e5生活過了比我所希望e5 khah好。
我繼續疼惜每一日e5早起，kap每暗kap Steve相偎，hit種溫暖e5感覺。減採有一日，日頭出來e5時，我已經無存在，ma7有可能我會失去參加孫仔e5就學kap球賽。但是上帝已經賜hou7我超過我所求e5。我taN學會曉疼惜每一個時刻，每一日無論是至微小e5，非常美好e5，甚至失意e5，攏hou7我生活ti7感恩中。

(故事採自”Chicken Soup for the Mother’s Soul”。)

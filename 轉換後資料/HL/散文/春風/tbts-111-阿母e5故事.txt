						阿母e5故事
										春風
	Bat聽阿母講起，ti7伊細漢e5時，外公kap外媽e5感情be7 bai2。外公beh去外地進口木材做生理，兩人猶相送m7甘分開。Na2知倒轉來e5時，外公e5身軀邊加一個查某人。Hit陣外媽kan-na生我e5阿母一個查某kiaN2，生無後生娶細姨na2親像是真正常e5代誌。後--來真正有生後生，m7-koh外公照常koh娶第三e5某。
	外公生理做真大，厝內面奴才、查某kan2、長工攏總有。但是外公猶是khiau苦大某—我e5外媽煮hou7伊食。兩個細姨也不時想辦法欺負外媽。阿母講hit當陣伊雖然才九歲，m7-koh看著這款情形，會tang3體貼家己老母e5心情，時常流目屎怨嘆家己m7是生做查甫--e5，害外媽hong5看無起。Ti7 hit個時代kiaN2兒e5婚姻，大部份是父母主意，家己無自主性，尤其是重男輕女e5社會，查某人嫁翁tu2著好bai2攏tioh8-ai3忍耐。離緣是失體面e5代誌，準講有，ma7是查甫這旁提起khah che7，兩人所生e5 kiaN2兒也是歸ti7男方，財產方面並無法規做合理e5處理。查某人到尾會使講剩一個人na7-nia7 ，無吞忍，離緣e5日子是beh按怎過？
	阿爸kap阿母e5婚姻是靠媒人相報，用偷看e5方式結合--e5。阿爸驚去娶著細姨生e5查某kiaN2，特別小心確定無相m7 tioh8人。可惜hit個時代猶是查甫人做中心，真少人會曉beh疼惜某kiaN2。日本時代koh無節育政策，阿母二年生一個，連續生十個，攏ai3家己照顧，阿爸真少beh鬥相工。伊食官廳e5頭路，工作以外，時常kap朋友去做詩娛樂。有一擺阿母真siuN7氣就ka7厝放--leh，kiaN2 chhoa7--leh走去北投洗磺水。Bat聽阿母講起，阿爸食飯e5時，家己e5 kiaN2 khia7 ti7邊--a看，ma7 be7去填一碗hou7 in食。莫怪阿母看著阮這代e5兄弟攏會ka7阿嫂in鬥相工，替細kiaN2換尿chu7 a2，感覺真稀罕。
	阿母雖然細漢無機會去學校讀冊受教育，kan-na請先生來厝--裡教一cham7，但是思想進步、開放。家己ma7會曉學做生理、開工廠、請工人…做kah真好勢。M7-koh beh完全脫開舊傳統e5束縛，猶是有伊e5困難。親像外媽破病身體無好，阿母做生理無閒，ma7 拼勢轉去看外媽。後--來siuN chiap8轉--去，家己soah感覺phaiN2勢，也驚ta家kap厝邊隔壁講話，有幾na7擺偷偷a2 tui3後尾門走。Hit時外媽in e5 經濟已經無以前hiah好，tioh8靠阿母經濟支援，theh8錢請人照顧外媽。
	看--起-來阿母ti7 hit個時代，已經無輸現代女性。阿爸真早就來過身，阮兄弟姊妹攏是伊一手chhiaN5大漢，tu2--著e5困難kap辛苦m7是簡單寫會了--e5。Hit當陣查某人真少出門去食頭路，會tang3完成chhiaN5 kiaN2 e5任務，實在真無簡單。
	阿母生我e5時，內媽猶koh是舊思想，不時叫阿母ka7我hou7 hou7--人。伊講：「查某gin2-a2後日a2 ma7是別人--e5…」。阿母見若聽著按呢講，攏會對嘴應講：「姨--a，你家己敢m7是oan-na7查某--e5 ？」。我真愛聽阿母這款無仝e5講法，m7-na7按呢，阿母因為連續生四個查甫，特別期待beh生查某kiaN2。Che ti7 hit當陣重男輕女e5社會，可能ma7會使講是一種思想e5突破。
阿母雖然做過生理than3 be7少錢，但是無人鬥管siau3，致使khng3 ti7 錢kheh a2 e5錢hou7人倒--去，又koh tu2著日本戰敗，改朝換代，錢tui3大圓變細圓，koh 再gin2-a2 che7開銷大，一家生活to7 真艱苦散赤。阿母應付生活問題tioh8真食力，阮e5管教kap讀書就靠大兄來關心。Ti7這個中間，有tu2著種種e5事件，親像阿叔hou7日本警察掠--去，大兄受人誤賴告訴上法庭，阿姊差一點a2失學，攏是靠阿母一個人內外走chong5，才平安無事。Gin2-a2身苦病痛m7-na7開be7少錢，ma7 hou7阿母真操心。失去丈夫ti7身邊扶持，心情總--是會孤單，除了堅強行--落-去，無其他啥物好辦法。不過伊e5辛苦也有得著成果，阮一家有三個人做教師，特別是阿姊有本事，家己創業非常成功。
	阿母對kiaN2兒e5婚姻，比較--起-來對查甫--e5是開放e5態度，查某--e5 tioh8 khah保守kap小心，一直到阮姊妹a2嫁了後，阿母才放心。按呢平安過了幾十年，無拍算ti7阿母teh beh八十歲e5時陣，因為骨頭老化，腳骨漸漸失去行路e5能力。過去一直堅強獨立，萬事家己解決e5阿母，soah變做tioh8 坐輪椅，生活也ai3靠--人。我知影che 是阿母一生上困苦kap無法度接受e5代誌。
	Ti7阿母上需要人幫忙kap照顧e5時陣，我卻toa3 ti7遠遠e5外地，無法度時常陪ti7阿母e5身軀邊，che是我感覺真無奈kap遺憾e5所在。總--是hit cham7 一家人作伙過著鹹酸苦chiaN2 e5日子，kap阿母無輸人e5所在，留hou7阮永遠e5懷念kap敬佩。
	
	

推行母語教學e5重要性	彰化市精誠中學 周淑真
	
時代leh變，語言ma7 toe3-leh變，因為國民黨政府推行『國語』政策，真che7台灣人soah漸漸be7記得家己e5父母話。會記得細漢e5時，時常toe3阿媽去食喜酒，看新娘捧甜茶請人客，阿媽、姆婆、妗婆in攏會講四句連a2，祝賀新人富貴好命，m7-na7聲音好聽，koh會增加娶新娘歡喜鬧熱e5氣氛。聽蕭老師上課講起，過去華語無hiah時行e5時，庄腳人講著家己e5話是goa7-nih滑liu7 liu2-liah8 ，連相罵都會牽絲，你一句我一句，koh na2像pho3-tau7唱山歌--leh，可惜chit-ma2 e5人，beh相罵已經chhoe7無啥物話thang tau3句對嘴，kan-na chhun三字經e5 chhoh-kan3-kiau7，soah hou7人kioh是台灣話是外粗魯--leh，實在hou7人感覺真無奈。
Chit-ma2 e5少年人，ma7因為華語講了已經慣習，致使講著台語soah顛倒gai7-gioh8 gai7-gioh8，講be7輾轉，甚至惹出be7 少e5笑話：
一個阿婆去銀行領錢，銀行小姐按呢ka7拜託：「阿婆！請你褪褲走--一-下，che是阮e5規定，多謝！」害hit個阿婆soah有影ka7外褲褪起來seh8 1 lian3，原因是『脫口罩』講做褪褲走，實在笑死人。親像我ti7精誠中學教冊，有人soah ka7我o-lo2講：恁「chin-seng5」中學真讚！Ma7有人ka7熨衫a2 [褪衣服]講做「褪衫褪褲」，真正有影笑破人e5嘴。
其實，台語文是台灣文化e5根本，是咱e5祖先一代一代傳--落-來e5文化財產，ti7今a2日，liu2-liah8優雅e5台灣話漸漸消失，tak8家一定tioh8趕緊來挽救母語，推sak台語文運動，若無，hou7下一代e5序細be7記得咱祖先e5父母話，che敢m7是咱這代e5失職--neh？

（靜宜大學台語文讀寫彰化班學員作品：2001年）

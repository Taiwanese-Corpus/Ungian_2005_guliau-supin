賣菜坤--a2
A-chiak
Beh 50 歲--a， 志坤猶原tak8 工thau3 早.天未光，就駛hit 台3 tong3 半e5 貨車去批發市場koah 貨。了後，seh8 tng2 來附近e5 庄a2 頭，沿路hoah 賣，固定e5 路線，無變化e5 放送聲，「賣菜--ou！買菜--ou！買魚a2、買菜，趕緊來--ou！上chheN e5 魚a2、豬肉、灌chhiang5、豆腐、豆乾…，beh 買.緊來--ou！」人客聽著這款放送聲，就知iaN2 賣菜坤--a2 來--a，厝內若有需要.就會緊出來買，志坤--a2 總--是會ti7 廟埕iah 是kam2-a2 店口停khah 久--tam7-poh8-a2，聽(theng3) 候人客來交關。
這幾年，志坤--a2 tak8 庄頭走thau3- thau3，發現1個怪奇e5 現象，就是外籍e5 新娘na2 來na2 che7，志坤--a2 pheng7  i seng-li2 人e5 目色kap 經驗，真緊就知iaN2 toh 1個新娘是ui3 toh 1個國家來--e5，嫁hou7 toh 1口灶做新婦。志坤--a2 ka7 做1個歸類，有越南--e5、『柬埔寨』（Kampuchea）--e5、印尼--e5、泰國--e5、中國--e5，志坤--a2 心內teh 想，若全部做夥出來買菜，m7 就be7-su聯合國開會--leh，ka-chai3 chiah-e5 cha-bou2 人long2 真gau5，真khiang3-kha，chiaN5 緊就加減會hiau2 講台灣話--a，kiam2-chhai2-a2 chiah 來khah 生疏，準be7-hiau2 講，ma7 會用比--e5，志坤--a2 1點a2 都be7 煩惱無法tou7 溝通e5 問題。
事實上，志坤--a2 厝內ma7 娶1個越南新娘，tu2 開始e5 時，siaN2-mih8  long2 be7-hiau2，經過吉a2 婆--a2 調教，chin2. 是1個標準e5 賢妻良母，hou7 志坤ui3 無bou2 無猴e5 羅漢kha，變作2個gin2-a2 e5 老pe7，吉a2 婆--a2 上滿意--e5 就是新婦為in 李--家生2個金孫，1個cha-bou2、1個cha-pou tu2-tu2 好。
本底.吉a2 婆--a2 tak8 工long2 ka7 新婦顧tiau5-tiau5，be7-su顧賊a2--leh，驚新婦lau3-phau5，聽講hit 款tai7-chi3 tiaN7-tiaN7 發生，hou7  吉a2 婆--a2 提心吊膽，一直到 gin2-a2 生--落-來，新婦ma7  chiaN5 phah 拚chhiaN5 家，吉a2 婆--a2 chiah 肯hou7 新婦自由出入。
Iau2未生gin2-a2 chin3 前，志坤--a2 bat 娶bou2 做夥出去賣菜，2 ang-a2-bou2 做夥出去hoah 賣，沿路有伴，ma7 khah 趣味，tu2 著kang7 款越南來e5 新娘，in bou2 就用故鄉e5 話kap 人交談，互相 long2 chiok 歡喜--e5，就an2-ni，志坤--a2 ma7 開始加減學幾句a2 in e5 話。
Chin2. 志坤--a2 koh 回復1個人賣菜e5 日子，tu2 著越南新娘，志坤--a2 用越南話kap 人客相借問，頭1 pai2 聽--著e5 人客long2 驚1 tio5，了後就展開難得e5 笑容，後回in 就主動用越南話kap 賣菜坤--a2 相借問，志坤--a2 無形中kap 人客e5 距離khiu2 加真oa2。
雖bong2 志坤--a2 真拚勢做seng-li2，人客ma7 真照顧，m7-koh 志坤--a2 e5 收入無kai3 好，小小e5 庄頭，人口無che7，大部份是老人kap gin2-a2，koh 有1-koa2 留ti7 庄kha 作sit e5 中年人。少年家ti7 都市讀冊，了後ti7 都市食頭路，罕得有幾個決心beh tng2 來庄kha 發展。人.chio2，koh tak8 口灶long2 ti7 前後埕種1-koa2-a2 菜，親像金瓜、菜瓜、川 七、番薯葉a2、eng3 菜、白菜……，thai3 tioh8 koh 買--leh。志坤--a2 ma7 想--過，換途討than3 khah 有額，i bat 去貨運公司應徵駛車e5 unchiang，m7-koh 頭家看著i e5 to3 手就ka7 拒絕--a，做工a2 koh-khah 免講，想無步，m7-chiah 到taN. iau2 leh 賣菜。
志坤--a2 e5 to3 手，是少年時ti7 台北食頭路，hou7 工場e5 機械絞 phaiN2--去-e5，hit-chun7 iau2未30歲。志坤--a2 toa3 院e5 時，頭家好禮koaN7  1籃a2 lingouh 去ka7 看，叫i 安心養病。出院soah ka7 辭頭路，講i 無法tou7 操作機械--a，叫i tng2 去食ka-ti7。Hit-chun7 開始，志坤--a2 si3-ke3  chhoe7 頭路，si3-ke3 pong7 壁，尾--a2，chiah tng2 去故鄉二崙a2 賣菜，故鄉e5 人、故鄉e5 情、故鄉e5 景物，安慰i 受傷e5 心靈，hou7  i 再生e5 力量kap 勇氣。Chit-ma2，志坤--a2 若想著溫純e5 bou2 kap 2個kou2-chui e5 gin2-a2，就心滿意足--a。
Beh 20年--a，無論thau3 風落雨，無論出日頭iah 烏陰天，lin2 若斟酌聽，ti7 二崙a2 附近e5 庄頭，tak8 工long2 有賣菜坤--a2 e5 放送聲，「賣菜--ou！買菜--ou！買魚a2、買菜，緊來--ou！……」

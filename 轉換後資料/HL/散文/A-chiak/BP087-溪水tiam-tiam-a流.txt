溪水tiam7-tiam7-a2 流
A-chiak
濁水溪養飼我大han3、陪伴我成長，對i，我有khah 深--tam7-poh8-a2 e5 了解，ti7 離開了後，親像對自細han3 疼惜--我e5 a公，我一直long2 m7 知kang7 款，原來i 有hiah che7 悲哀。
濁水溪，台灣上大條e5 溪a2，ui3 海拔3，400外公尺koan5 e5 『合歡山』南peng5，濁水溪展開i 彎彎oat-oat e5 186公里。Ti7 南投山區，2 peng5岸long2 是斷崖絕壁，水真chhoah流；流到雲林Na5-lai7 (林內) 鄉chiah 開始進入平地。水路hiong5-hiong5 變闊，ka2-na2 1支大鼓吹--leh，聽講hia 是濁水溪溪流上富裕e5 所在。
Goan2 厝to7 toa3 ti7 oa2 鼓吹尾1個小小e5 庄頭，人講：「靠山食山，靠海食海。」Goan2 kui 庄long2 choh-sit人，long2 靠濁水溪食穿，10戶有9戶ti7 溪底種西瓜、種phang瓜a2 。我讀e5 國小、國中，long2 離poh岸無joa7 hng7。讀國小e5 時，1 tin7 gin2-a2 伴，tiaN7 跳過學校運動埕e5 矮牆a2，去溪邊踏沙、sng2 水、khioh石頭。雖然tng2--去e7 hong5 罵，m7-koh goan2 猶原照sng2，我知iaN2 goan2 若無走去siu5水，a母to7 be7 ka7 我修理，ma7 be7 giah8掃se gim2-a2 chhoan5「竹筍炒肉絲」theng3候--我。A母tiaN7-tiaN7 講：「你chit 個死cha-bou2鬼a2，m7 知死活！Mai3 看水流to 細細a2，沙--nih 大水衝--來你kam2 知thang bih？」I 叫我無論an2-choaN2，long2 be7-sai2 ti7 濁水溪siu5水。
挽瓜a2 期是goan2 kui庄上歡喜ma7 上無eng5 e5 日子，thau3 早天boe7 光，kui庄頭放空城，大大細細long2 去溪底報到。溪底沙埔是goan2 e5 運動埕，gin2-a2 人oan7-na7 choh-sit oan7-na7 sng2，m7 驚熱ma7 m7 驚曝烏，無像cha-bou2 人m7-taN7 戴瓜笠a2，koh 用巾a2 ka7 面kap am7-kun2 包kah 密chiuh-chiuh，chhun 2蕊目chiu。大部份時間，庄--nih e5 cha-pou人kui-khi3  thng3-pak-theh，kan-taN 穿1領短褲chat-a2 對抗赤iaN7-iaN7 e5 日頭。
大水tang時a2 e7 來？Che 正港be7 按算nih。溪水平常時a2 濁濁、烏烏，看--起-來beh 死tong7-haiN3，無1絲a2 活力。Tu2著上游山區落大雨，溪水e7 變做塗黃色。萬不二大水chhiang5--來iah 是崩山，溪水to7 變做磚a2紅e5 色，liam-mi-a2 nia5 to7 be7輸大動脈出血si3-ke3 choaN7，choaN7 be7 收煞。溪水e7 ka7 一切long2 沖走，所有e5 瓜a2 long2 烏有--去，choh-sit人e5 ng3 望、心血，目1下nih 隨long2 變做水波，消失無蹤。
我12歲 hit 年，第1 pai2 看著翻tng2工to7 beh 收成e5 西瓜，tak8 粒瓜a2 剖--開，瓜a2 肉紅、甜koh kau7汁e5 富寶a2 西瓜，因為半暝做大水，hou7 大水沖kah siaN2 mih8 long2 無--去。Thau3 早，a公chhoa7 我趕去溪底，本底青iaN7-iaN7 e5 瓜a2園，kan-ta？ chhun 1 phian3 荒野。有e5 人早to7 趕來ti7 溪埔，tak8-e5 你看我、我看你，chit時ma7 m7 知beh 講siaN2，目chiu 金金看無情e5 溪水，連沙a2 to chah 走--去。
Ah！塗沙，goan2 e5 西瓜生thoaN3 ti7 溪底e5 流沙，是m7 是tu2 開始to7 註定chit 種收束e5 運命？Ui3 hit-chun7 開始，我學e7-hiau2 大人e5 傷心，khia7 ti7 邊--a2 tiam7-tiam7-a2 看，坐ti7 poh 岸tiam7-tiam7-a2 流目屎。Hit 工，a公牽我e5 手，ka7 我teN7 an5-an5，ka2- na2 知iaN2 我e5 心思。A 公e5 聲，聽be7 著1-sut-a2 悲傷，i 講：「Gin2-a2！Che to7 是人生a7！世事難料，心肝m7-thang 艱苦--lah。」辛苦種choh，無tiaN7-tioh8 有收成，是濁水溪教goan2 頭1項人生e5 功課，ma7 是寶貴e5 智慧kap 經驗。雖然an2-ne，goan2 e5 田園ma7 be7 放hou7 pha-hng，goan2 猶原e7 繼續phah拚，認真圓goan2 e5 夢，因為goan2 知iaN2，若無奮鬥to7 be7 有收成。
A公ti7 庄--nih 開1間kam2-a2 店，有歲了後，a公ka7 溪底e5 khang-khoe3 交hou7 a-pa 去hoat8-loh8，a-pa chiaN5 phah拚，天公伯--a2 ma7 真疼惜，連續幾年收成long2 be7-bai2。A-pa 買田地、hak 家伙，田愈choh 愈闊，ma7 對a兄chit 個廖--家唯一e5 香火ng3望chiaN5 大。Ti7 goan2 chit 個保守e5 庄kha 所在，重男輕女是su3常--e5，a兄是goan2 厝未來e5 主人，關係chit點，a-pa kap a母m7 知講過幾pai2--a。A母認為，cha-bou2-kiaN2 大han3 嫁--出-去to7 是別人e5，冊讀有--無long2 無要緊，橫直厝--nih 無欠錢，to7 隨在goan2 beh 讀iah m7。A公疼我chit 個gau5 sai-nai e5 cha-bou2孫，叫我好好a2 讀冊，後pai2 去外口食頭路，chhoe7 1個好對象，mai3 kap a姊kang7 款，嫁ti7 隔壁庄、留ti7 庄kha choh-sit。
去台中讀大學hou7 我看著另外1個世界，無形中，我e5 心kap a公愈來愈oa2近。讀著1頁1頁台灣悲情e5 歷史，我發現內底有a公點點滴滴e5 目屎kap 心酸。Ti7 a公身軀頂，有che7-che7 連a-pa ma7 無一定知iaN2 e5 過去。A公m7-bat 講起，一直到我開嘴問--i。
A公ka7 我講i 差1-sut-a2 to7 hong5 調去南洋做軍伕e5 tai7-chi3。A公na2 像teh 講別人e5 故事，i 講tu2開始，i 先去ti7 屏東e5 Na5-a2-piN 守海防。去to 無1年，出操e5 時無細膩，to3-kha tioh8傷，過無joa7 久，孔嘴開始pu7膿，kui 支kha 紅、腫、起noa7，續--落，koh 去oe3 著ma-la2-li2-a2，發作e5 時，kui身軀liam-mi koaN5 liam-mi 熱，艱苦kah beh 死，哀pe7 叫母。
有1工，做兵a2 伴看i 可憐，死馬ka7 當做活馬ka7 醫，kui-khi3 gia5 刀a2 ka7 noa7--去e5 肉lio5 掉，a公kui 支kha 血流血滴。Hit 暝，ma-la2-li2-a2 koh gia5--起-來，a公 kioh是chit世人無法tou7 koh 活leh tng2 去故鄉--a。Ku 暝koh 疼koh 絕望，a公死命teh 哀，哀kah 日本兵a2 擋be7-tiau5，soah ka7 kng 去tan3 ti7 海--nih。A公講i chit 世人無可能be7 記得海水e5 滋味──苦苦苦、澀澀澀e5 冷，chham-lam7 死亡1步1步逼近e5 烏暗。Hit 暗，孔嘴hou7 海水浸kah be7輸千萬支針teh tu，kui 身軀na2 kau2-hia7 teh 咬。一直到天光醒--過-來，發覺ka-ti7 iau2 活--leh，i 真懷疑kam2 是teh ham7眠。結果，排長叫a公tng2 來厝--nih 休養，等病好--起-來chiah koh 去部隊。講ma7 怪奇，便若接著兵單，a公e5 病to7 發作，尾--a2 日本戰敗，a公e5 病ma7 自an2-ne 好--去。16~17歲e5 少年家，離鄉背井，oe3著無藥醫e5 症頭，koh hong5 tan3 落海--nih，大難無死，尾--a2 免藥a2醫soah ka-ti7 好--去。A公講：「Che m7 是上帝創造e5 奇蹟是siaN2 mih8？」M7-koh，上帝e5 旨意到底是siaN2？
A公真好性地，做人koh 古意，ti7 厝--nih a-ma2 e5 聲sau3 一定比a公khah 大，tiaN7-tiaN7 大細聲ka7 a公hoah 來hoah 去。人客來買mih8-a2，1句話：「頭家！無錢，先賒--leh！」無論過joa7 久，a公ma7 be7 ka7 人催siau3;gin2-a2 來買kam-a2糖，若無夠錢，a公照常e7 theh8 kam-a2糖hou7--in。雖bong2 an2-ne，a公e5 kam2-a2 店m7-taN7 無了錢，seng-li2 顛倒愈做愈好，大人、gin2-a2 long2 知iaN2 頭家chiaN5 好心，欠siau3 e5 人手頭若方便，to7 e7 theh8錢來還。M7-koh 庄kha ma7 m7 是一直long2 hiah-ni7 樸實，特別是最近chit 10年，原本m7-bat tioh8賊偷e5 庄--nih，連續幾na7口灶long2 tioh8賊偷，ham7 關聖帝君e5 金牌ma7 hong5 剝剝--去，別庄ma7 無好kah toh--去。Liah8--著e5 賊a2，有pe7母ti7 台北食頭路，管教無法得chiah 送tng2 來kap a公、a-ma2 toa3 e5 少年gin2-a2，ma7 有外地來e5 大人。A公haiN3頭、吐大khui3 講：「台灣到底是an2-choaN2--a？人心變kah chit款形！」A公na2 來na2 tiam7，tiaN7-tiaN7 ka-ti7 1個無聲無說。
Hioh熱，我ui3 台中tng2--來，ka7 a公tau3 顧店a2。人客來買青島bi3-luh，我問a公khng3 ti7 toh位，a公手ki2 壁角e5 青島bi3-lu3 講：「外國bi3-luh ti7 hia！」表情自然koh 平靜，che 是a 公頭1 pai2 講出i e5 國家認同。頂回，我ka7 a公講學校有teh 教「二二八事件」，i chiaN5 意外ka7 我問：「Kam2 有iaN2？」其實，a公tak8 工long2 e7 看電視新聞，m7-koh 太che7 thai5 人放火e5 社會案件，hou7 a公 chiaN5感慨；真真假假、反起反to2 e5 政客，hou7 a公早to7 對政治死心，i 看無未來e5 光。
Hit暗，我問起太平洋戰爭kap 戰後e5 台灣。A公講：「聽著日本戰輸，tak8-e5 long2 歡喜kah 流目屎，歡喜免koh hou7 別人管。」「Siang2 知，有夠夭壽！Nah e7 狗去豬來？」A公講著50外年前e5 往事，soah hiah-ni7-a2 siuN7 -khi3，he 是我第1 pai2 看著a公發性地。
「Lan2 phah phok8-a2 迎接--in，in soah 用銃子對付--lan2，你講kam2 有天良？」A公講「二二八事件」發生chin3前，i bat 孤人去台北phah拚，ti7 台灣大學hit khou-ui5-a2 ka7 人種稻a2。Hit-chun7，a公tiaN7-tiaN7 看著toe3 國民政府來e5 外省人 si3-ke3 loa7-loa7-so5，a兵哥無siaN2-mih 紀律thang 講，有e5 be7輸phaiN2 星a2 kang7 款phaiN2-chheng3-chheng3，食mih8-a2 m7-taN7 無beh 納錢，koh ham7 碗to phang5 leh 走。「國民黨接管台灣，過好日子e5 美夢，真緊to7 破--去。」愈來愈che7 台灣e5 智識份子有chit種覺醒。錢na2 來na2 薄，日用品、油、米na2 來na2 貴，外省人kap 台灣人衝突na2 來na2 che7。A 公真不安，厝--nih si7大人ma7 一直叫i tng2--去，to7 an2-ne，a公tng2 來故鄉，koh 1 pai2 逃過死亡e5 魔掌。
「你kam2 知iaN2 廖文毅？」A公hiong5-hiong5 問--我。我想起讀--過e5 資料，頂面寫講1956年「台灣共和國臨時政府」ti7 東京成立，hit當時「大統領」to7 是廖文毅。隔tng2年，廖文毅koh hong5 邀請去參加馬來亞聯邦獨立e5 慶祝，kap 各國元首坐tau3-tin7。我問a公：「你kam2 是講台灣共和國e5 大統領廖文毅？」A公tim3頭，表情嚴肅，眼神有1絲a2 光彩閃--過。「I 是lan2 chia e5 人，是lan2 台灣e5 榮光！」A公講「二二八事件」chin3前，廖文毅、廖文奎2兄弟ti7 台灣si3-ke3 走chong5、演講，宣揚「聯省自治」、「台灣地位未定」e5 理念，ng3望lan2 台灣人ka-ti7 來統治台灣。「二二八」發生e5 時，in tu2-a2 好去上海訪問，聽著台灣出tai7-chi3，為著beh 救受難者，發表〈二二八事件處理建言〉，soah hong5 當做叛亂通緝犯，尾--a2 流亡海外，ti7 國外推sak 台獨運動。
「人是刀，lan2 是菜tiam 頂koan5 e5 魚kap 肉，據在人beh thai5 beh 割。」發生「二二八」，全台灣死joa7 che7 人--leh？Che 正港算be7 了--lah！智識份子隨個a2隨個hong5 sa-sa--去、a公講hit-chun7 kui庄e5 青年，差不多long2 有參加集會、利用暗時a2 包圍虎尾糖廠e5 計畫，尾--a2 hiah-e5 讀冊a2 死--e5 死、逃--e5 逃，散了了--去。
「ChiaN5 phah損！尾--a2，廖文毅放棄台獨運動，歸順國民黨政府！」A公e5 口氣充滿遺憾。A公回想hit-chun7 e5 情形：「Tak8-e5 講有joa7 失望to7 有joa7 失望。」廖文毅e5 存在，對蔣--家政權是大威脅，i 是國民黨政府『頭號大敵』，ma7 是hit當時台灣人出頭天e5 ng3望。A公親像真e7-tang3 體諒廖文毅e5 心情，吐1下大khui3:「In老母年歲hiah-ni7 大，目chiu koh chheN-me5，toh 1個做後生--e5，離開厝hiah che7 年be7 siau3念老母？」「A嫂、小弟……，kui 家族a2 連管家ma7 hong5 liah8 去關……」「大孫koh hong5 判死刑……」國民黨用各種手段威脅kap 條件交換，廖文毅ti7 1965年tng2--來，hit年，廖老夫人91歲，ti7 情治、調查、軍隊、警察「關愛、保護」之下，廖--家替老夫人做生日，過最後1 pai2 生日。隔tng2年，廖老夫人to7 過身--a。
「Hiah-ni7 gau5 e5 人to 無法tou7--a，lan2 無讀siaN2-mih冊，koh 有siaN2辦法？」原來ui3 hit-chun7 開始，a公對政治徹底失去任何期待。「In 老母出山hit工，teh-beh kui西螺鎮e5鄉親kap 附近庄頭e5 人long2 來sio送。」A公講i 生目chiu m7-bat 看過hiah-ni7 大場e5 喪事。「政府派joa7 che7 人來監視--leh，你kam2 知？Tak8-e5 ma7 照常去ka7 送。」我na2像慢慢a2 toe3 a公e5 kha步，行入去37年前e5 老西螺：看著廖文毅坐ti7 大承堂老厝門kha口，tiam7-tiam7 守靈e5 稀微kap 寂寞；看著廖--家e5 長工無eng5 teh ka7「烏頭a2 公務車」編做花車e5 狀況；看著長long3-song3 哀傷出山e5 行列，tauh8-tauh8-a2 行tui3 小茄苳e5 墓a2埔。
Hioh熱結束，我koh 1 pai2 beh 離開厝，去台中完成我e5 學業。離開厝前1工e7-pou，a公招我去溪邊散步，暗頭a2 e5 溪埔，過去是我gin2-a2時e5 運動埕，有我gin2-a2 時e5 歡喜，ma7 有我青春時e5 美夢。Beh 落山e5 日頭ka7 天邊e5 雲彩染做各種美麗e5 色水，光線chhio7 ti7 瓜a2園，反射出閃閃sih-sih 迷人e5 光影。講ma7 奇怪，chit8時間1粒1粒西瓜變做kiong7-beh 飛chiuN7 天e5 ke-kui-a2...…。我想著細han3 e5 時，看ke-kui-a2 慢慢a2 飛起lih天頂，有1種特殊e5 感受，na2像看著1個1個等待實現e5 美夢。
「Gin2-a2！」A公ka7 我ui3 遙遠e5 天邊giu2--tng2-來：「Chit 世人我看盡人生e5悲歡離合！我知iaN2 chhun e5 時間無joa7 che7--a！」A公有tam7-poh8-a2 憂愁，看溪水tiam7-tiam7-a2流，我加減e7-tang3 了解a公e5 感受。Aih！歷史e5 溪流流無停kha，台灣e5 歷史溪流beh 流tui3 toh位去--leh？我hiong5-hiong5 想著大統領廖文毅、che7-che7 為台灣建國犧牲e5 英靈，koh 有受迫害遠走他鄉、客死異國e5 靈魂。
「台灣e5 未來tioh8 看lin2 少年輩--a！」A公koh 1 pai2 像gin2-a2 時ka7 我e5 手teN7 an5-an5，講出i e5 期待。天色漸漸a2 暗--落-來，goan2 e5 kha跡留ti7 行--過e5 塗沙面頂，a公牽我e5 手，1步1步行ng3 光明e5 所在。

【作者註】文章內底e5 a公是我e5 a伯，選擇用cha-bou2 孫e5 角色做寫作e5 觀點，che 是作者寫作e5 文學考慮。

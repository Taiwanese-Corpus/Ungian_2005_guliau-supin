頭人e5「khoa3礙」
Na5 A-lam5

有權有勢上倒彈
Mai3褒mai3 phou5隨孤單
Ng3望齣頭tak8工poaN
Chiah be7心肝起畏寒

Ham7 主計到chit間頭前有花園、phun3水池e5 餐廳e5 時chun7，已經12點10分--a，遠遠to7 看著校長kap 4~5個主管，早to7 khia7 ti7 門嘴等；in 先入去chhoe7 位，goan2 2個押尾；iau2-boe7 坐to7聽著校長講：「柯主任，chia chiaN5 su3-si7，後過若有主管會報，e7-sai2 考慮來chia 開。」
話iau2 ti7 耳khang boe7 煞，邊--a2 4~5個主任隨有人應講：「是a7，氣氛be7-bai2。」「Si3-khou-lian3-tng2 e5 花a2草a2 chiah是sui2。」「校長你e5眼光確實chan2。」……你1句我1句，10嘴9 kha-chhng，拖leh 一直褒，褒be7 煞；連我ma7 toe3 落去講：「Chia 實在是1個chiok 好e5 地點，開會報上hah8。M7-koh，in chia 無隔間e5 會議室，ma7 m7知有mai3-khuh iah無？」
校長聽kah嘴笑目笑，無先回答我e5 問題，顛倒ka7 學務主任講：「我bat 看人phaiN7 1種ha5 ti7 腰--e5、細細台a2 e5 mai3-khuh，出外chhoa7隊chiaN5 好用e5 款，lan2是m7是來買--2-3-組-a2?」
學務主任即時應講：「是！校長，ah tioh8-ai3買幾組--leh？」
「An2-ne--lah，做1夥買5組，1處室1組。」
「是！校長。」
服務生theh8菜單oa2--來，chiah 開始beh 點菜nia5，上ian-tau5 e5 圖書館主任隨khia7起來hoan咐服務小姐：「Che是goan2校長，lin2 ai3請i 先點。」講煞，校長隨講：「Mai3客氣、mai3 客氣，long2 kang7款--lah，siang5 先long2 無差。」嘴bong2 講bong2 the nia5，ma7 是i 先。
1人1份e5 西餐，隨人叫--e5 long2 無sio-kang5。Hiong5-hiong5 校長看著服務生phang5 hou7 對面輔導主任食e5 第一項菜是「白酢果蔬」，na2 像真heng3 e5 款，手na2 ki2 na2 講：「Che chan2!前幾na7工我來chia 叫--過，chhiN koh 好食。」
輔導主任e7-hiau2 聽話尾，隨beh ka7 chit項「白酢果蔬」sak 來校長面頭前e5 時chun7，校長na2 khia7起來講：「Mai3!Mai3 徙--a，lan2 koh 叫1份to7 好。」Na2 ka7 服務生hoah：「Kan-taN che，koh 來1份，另外加錢。」
小姐嘴na2 應好na2 寫，圖書館主任接話ka7 小姐講：「是m7 是lin2 店--nih sa-bi2-suh chiah tioh8，goan2 校長來chia 交關，是lin2 e5 VIP，有可能tiaN7-tiaN7 來。」看服務小姐iN-iN-oN-oN tng-teh tiu5-tu5 e5 時，to7 koh 續落講：「E7-sai2 請lin2 經理iah是店長來--無？我ka7 i 講--chit8-下。」
無joa7 久，有1個自稱是經理e5 少年cha-bou2 oa2 來aisatchuh，嘴chiaN5甜，一直講phaiN2-se3、失禮，phou5校長講i sui2 koh 少年，有氣質koh gau5 穿chhah，1支嘴hou5-lui3-lui3，拖leh一直褒，m7 知是真iah是假；m7-koh 校長已經暢kah 嘴a2 lih8-sai-sai，kiong7-beh 合be7 oa2--來，hoan咐秘書ka7 in 討me3-sih kap「menu」tng2 來參考。
「白酢果蔬」是chhiN e5 菜頭、蘆筍、ni5-jin2 kap 芹菜切hou7 長長4 4角角，tu2 好1人giah8 1支un3白酢來食，你1句我1句o-lo2 be7 煞，有iaN2 好食--無ma7 m7 知；我感覺普通e5 chhiN菜nia5，hit te3 thang3光e5 水晶盤a2 顛倒khah 奇巧，m7-koh 我無講出嘴。
Tak8-e5 叫e5「主菜」long2 無kang5，校長na2 食i e5『奶油羊膝』na2 問我e5「白酢hang-a2魚」講：「好食--無？」
「報告校長，kam2 e7 是腹tou2 iau e5 關係，真好食。」
「口味有hah8--無？」
「用蒜頭khian3-phang--過e5 魚a2 特別好食，鹹chiaN2 tu2 好。」
「我chhoe7--e5 chit間，chan2 houhN？後過khah chiap8 來--leh！」
其實，魚a2好食我無意見；m7-koh，用chiN3--e5 kha-lo2-lih koan5，恐驚e7 大khou，chiah是我e5 本意，無愛講nia7-tiaN7。
校長koh 問教務kap 總務e5 意見，in 2個有cheng差e5 是字句e5 長短kap che7少nia5，差不多e7 褒、e7 phou5、e7-sai2 用ti7 餐廳食飯e5 好聽話，long2 盡出--a，sio2-khoa2-a2 chhak8耳e5 字句，連haiN--1-聲ma7 無。Ui3頭到尾，校長be7輸火雞母an2-ne笑kah kok8-kok8 叫，嘴long2 合be7 oa2，na2 食手na2 pi2;hiah-ni7-a2 少年to7 做校長，莫怪i hiah hiau-pai，kui e7-pou暢be7 煞。
是m7是掌握權力做大官e5 人，long2 有1種藏tiam3 心肝底koh 講be7 出嘴e5 khoa3礙，tiam7-tiam7 bih ti7 頭殼內無時不刻teh 指揮--in 所致？Chit種khoa3礙to7是驚人m7 知iaN2 i是校長、是大官、是有權力e5 人，kan-taN 是phaiN2-se3 ka-ti7 直接講nia5，m7-chiah 真需要透過儀式來消thau2 chiah-e5 khoa3礙，chit種齣頭chit8-si3-ke3 tak8工long2 有人teh poaN。
比論講，ti7 餐廳內底，若無人稱呼i「校長」、ka7 i phou5-phou5-thaN2-thaN2，siang5 知iaN2 i是大官、是校長--leh？Koh舉1個例，若無升旗典禮kap主管會議e5 儀式，kam2 to7無法tou7 表現i e5 權力、地位是出ti7「校長」chit 2字名稱？若無典禮kap 儀式、無人ka7 i 稱呼e5 時chun7，i ham7路邊e5 生hun7人kam2有siaN2-mih cheng差--leh？
有典禮、儀式chiah有人phou5-phou5-thaN2-thaN2，有人phou5-thaN2 chiah有感覺著權力、地位e5滋味，chiah be7 geng5心、ut-chut；che是in chit陣有權勢、做大官e5 人上大e5 khoa3礙，ma7是in chit 世人永遠看be7 開e5 業障；m7-koh，愛人phou5-thaN2、愛聽好話是人e5 本性，ham7 做siaN2-mih官無牽連，惟一有cheng差--e5 是大官若1工a2 無人phou5，e7 peh-pak、e7 kiong7-beh liah8狂nia5，ah 若一般人to7 無chit 種「症頭」！ 
□




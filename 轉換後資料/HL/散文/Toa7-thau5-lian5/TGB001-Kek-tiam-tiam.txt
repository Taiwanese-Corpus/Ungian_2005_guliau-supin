Kam2 koh beh kek-tiam7-tiam7?
Toa7-thau5-lian5

有人kong2拒絕上課kan-taN是teh逃避問題nia7-nia7,A2-koh當學校kan-taN會曉theh8學分恐嚇學生e5時陣，ti7 chit-chiong2上對下e5權力壓迫機制e7-kha，學生是beh an2-choaN2會願意去上課？「當你看清楚chit-e5體制e5本質了後，你to7無可能koh hou7伊牽--le kiaN5！」

有人講：「你ai3對ka-ti7 e5行為負責任。」所以當你koh是chit-e5學生e5時chun7,你to7是ai3乖乖a2去上課，be7-sai2翹課，老師上siaN2-mih，你to7聽siaN2-mih，be7-sai2有反對，be7-sai2有抗爭。A2-koh ti7無合理e5體制內底，an2-ne做kam2講to7是負責任？Chit-e5扭曲e5體制若是無ai3改變i e5本質，to7算i ti7政策頂高改善，i 所教育出來e5人民猶原是扭曲--e5!

學校無ai3 chhui-sang3正確e5思想教育，kan-taN teh cho3表面上e5技術性知識e5傳授nia7-nia7,iu7 koh干涉學生e5校外活動，che7-che7 e5教育方針攏是teh ka7學生變cho3是ham5社會隔絕--e5!bok8-koai3有人講：「chit-ma2 e5學生冊真gau5讀，A2-koh in e5社會學分是0！」

To7是因為欠缺思想教育，所以chit-ma2 e5學校教育tiaN7-tiaN7會培養出「權威崇拜/擁護者」，權威kong2 siaN2-mih，i to7信siaN2-mih，對代誌ma7攏kan-taN相信片面之詞，kan-taN看表面現象，boe7去追查事實e5真相kap代誌發生e5原因。准講「謠言止於智者」是tioh8--e5,na7 an2-ne是A2是大部分e5人攏是愚者？不止是學生，老師ma7 an2-ne，若有代誌發生，in攏是想beh息事寧人nia7-nia7,boe7處理根本e5問題，kan-taN叫學生乖乖a2轉去上課。

Chit-chiong2不治標koh不治本e5做法，是beh an2-choaN2教育學生？而且chia--e5學生koh是au-pai2準備beh做老師--e5,是beh an2-choaN2乎人對教育有信心？

師院？屍怨！

越南行踏日記
Toa7-thau5-lian5

出發chin3前:
自看過川伯--a2寫e5《胡志明與越南獨立》了後, to7一直有teh按算beh去越南(Vietnam) 1 choa7, 特別是舊年年底kap Tek-hoa5去日本e5經驗, 體會chiaN5 che7, 若有法tou7實際去越南1 choa7, 應當e7-tang3有khah具體e5了解ham7體驗. M7-koh ti7台灣e7-tang3 chhoe7--tioh8-e5有關越南e5 imformation實在chiok chio2--e5, 台商ti7越南做seng-li2--e5 hiah che7--tioh8, 越南人來台灣做工a2, koh有嫁來台灣e5越南新婦1冬比1冬che7, 台灣對越南e5了解kap資訊soah hiah-ni7-a2 chio2, 若m7是讀《胡志明與越南獨立》, goa2對越南oan-na是chit8-sut-a2 to m7-bat. Goa2 ham7 Tek-hoa5靠2本『旅遊書』, koh有chit8-koa2-koa2 ti7網路頂koan5 chhoe7--tioh8 e5資料, to7 an2-ne long3去越南--a.

9/23:
Goan2坐9:20 e5 poe-leng5機, 差不多ai3飛3點半鐘, 越南e5時間比台灣慢1點鐘, 到位e5時chun7越南時間是11:40. Ui3機場坐計程a2到胡志明市(Ho Chi Minh City) e5路--nih, 沿路看--tioh8 e5光景chiaN5 seng5早期e5台灣. Goan2 toa3 ti7 District 1 (第1郡) e5 1間Hotel, chia是外國觀光客集中e5所在, goan2按算beh參觀e5記念館ma7 long2 ti7 chit區. E-pou時a2 goan2 ti7附近seh8-seh8 lau-lau--leh, 發現in e5厝chiaN5敢用che7-che7無kang7款e5色彩, 有e5是用『對比色』, 有e5是用kang7色水e5深--e5 kap淺--e5 sio-lam7, 豐富e5色彩hou7人印象真深, 感覺是充滿活力e5城市.

9/24:
今a2日照按算--e5 beh去參觀記念館. 早tng3食飽, chah8 2台3輪車ti7市區seh8. Goan2先去胡志明記念館(Ho Chi Minh Museum), 邊--a2是碼頭, 1912年胡志明to7是ti7 chia坐船離開越南--e5. 記念館內底展示chiaN5 che7胡志明e5一生kap革命活動e5文件ham7相片. 續--落koh參觀聖母大教堂(Nha Tho Duc Ba), 市政廳(USND Thanh Pho), Ben Thanh市場. E-pou去戰爭遺跡博物館(Nha Trung Bay Toi Ac Tranh), 本底是號做美軍罪惡館, 展示越戰e5時美軍使用e5武器, koh有美軍用化學藥劑對越南造chiaN5 e5影響, ham7 in e5 khok-heng5.....chiah-e5相片, 其中koh有崑山監獄e5模型. 

Ti7市區seh8 kui工, 看tioh8 eng2-chun7法國統治時chun7 e5建築物大部份long2 koh ti7--leh, chit-ma2有e5是公家機關, 有e5變做飯店, 對歷史建築物e5保存, 越南比lan2台灣贏太che7--leh. In市區e5樹a2 ma7不止a2 che7, tak8 choa7路long2是『林蔭大道』, 無像台灣e7-tang3 chho3--e5 to7 chho3緊緊, 建築物e7-eng7 kha3--e5 to7 long2 kong3-kong3掉, chit點台灣to7輸人thiam2-thiam2--a.

另外, ti7市區oan-na看e7 tioh8胡志明市下階層討生活e5處境. 街a2路tak8不時to chiok che7人ham7 ou-tou-bai2來來去去, 路邊chhiang5-chai7是1 chhop 1 chhop e5人, chiaN5 che7是賣涼水, 椰子水ham7果子--e5, ma7有3輪車ham7 ou-tou-bai2 e5 un3-chiang3 chhai7 ti7路邊等beh做seng-li2, koh有be7-chio2人(包括gin2-a2) to7 1 thah8冊chhah ti7腰hia phaiN7--leh, iah是報紙mouh--leh, to7 si3-ke3行si3-ke3賣. 胡志明市自底to7是商業都市, hia e5觀光客koh不止a2 che7, 對越南人來講, siong7好than3--e5 to7是觀光客e5 chiN5.

9/25:
參加在地e5旅行團去Tay Ninh(西寧) e5 Cao Dai(高台教) ham7 Cu Chi(古芝)地道. Goan2 chit團chiah 21 e5人, 1半是A-tok-a2, 1半是日本人, 大部分long2少年--e5. Tay Ninh已經beh oa2柬普寨--a, Cao Dai是結合佛教, 道教, 儒教, 基督教, 回教......chham-lam7 cho3-hoe2 e5宗教信仰, in e5 mark是1 lui2目chiu. Beh去Cao Dai e5路--nih有看tioh8 chiaN5 che7磚a2窯, in e5磚a2 kap台灣--e5無siaN2 sio-siang5, in e5 khah無hiah闊, ma7 khah長, 面頂koh有lak孔. 出都市了後, 大部份long2是農村e5光景, in種choh koh有挖路long2 iau2是用人工.

Cu Chi地道離胡志明市有65公里hng7. 越戰e5時, 美軍ia7大量e5化學藥劑thau7死越南生kah bat8-chiu3-chiu3 e5樹林, 越南e5游擊隊choaN-a2挖地道bih入去內底繼續戰, long2總有250公里長, pun 3公尺, 6公尺, 8公尺深3 chan3, 內底有房間, 灶kha, 病院, 會議室......, koh有各種陷阱, 塗壁不止a2 teng7. Chhim2到位e5時, chhoa7路--e5叫goan2 ti7 goan2 khia7 e5 hit khou-leh8-a2 chhoe7看toh位有地道, tak8-e5無論an2-choaN2相an2-choaN2 chhoe7 to chhoe7無, 結果to7 ti7 goan2 kha踏e5所在, 細細e5-a2, hou7葉a2 om--leh, tak8-e5看--tioh8 long2想講hiah細孔, 人nah nng3 e7落--去? Goan2 oan-na有去nng3其中1段, chit段hou7觀光客nng3 e5地道koh是有hun3-khoah(加寬)--e5, m7-koh goan2 iau2是nng3 kah chiaN5食力, tak8-e5 nng3--出-來了後long2 phiN7-pheN7喘.

去看Cu Chi地道了後chiah khah實際了解越南人是an2-choaN2戰贏--e5, m7-taN7是體型e5關係, koh有越南人為tioh8 beh獨立, beh ai3生存尊嚴e5意志力, e7-tang3忍受長久ti7地道內底生活, kha手koh hiah me2-liah8, 普通人ti7內底hoan7-se3免1點鐘to7擋be7 tiau5--a, koh khah免講hit chun7是teh戰爭, hit款意志力kap beh戰贏e5信仰, koh khah先進e5武器, koh khah強勢e5國家, kang7款ai3乖乖a2投降.

越南sio連續戰贏中國, 法國kap美國3大帝國e5經驗, lan2台灣e7-tang3學tioh8 siaN2? Lan2若beh ti7世界khia7起, beh an2-choaN2利用lan2 e5優勢? Iah是創造lan2 e5優勢?

9/26:
今a2日Eng2-hong兄來chhoe7--goan2, cho3-hoe2去參觀藝術博物館(Bao Tang My Thuat), 內底有展覽有關戰爭e5圖. Eng2-hong兄koh chhoa7 goan2 seh8 2間冊店, ti7冊店內底看冊e5人chiaN5 che7, 聽Eng2-hong兄講越南人chiaN5 kah意讀冊, kiam2-chhai2是in獨立了後, 胡志明宣布使用羅馬字e5關係, 對讀冊, koh有接收世界e5思想ham7資訊long2 chiaN5利便.

9/27:
Kang7款toe3旅行團去Me Kong(湄公)河三角洲e5 My Tho(美托) ham7 Ben Tre(檳知). Chit團to7 khah che7人--a, 30~40 e5走be7去, 1/3是A-tok-a2, 1/3是韓國人, 1/3是日本人. 去到te3 goan2換行水路, Me Kong河水chiaN5 che7, m7-koh黃黃lo5-lo5, 不時看tioh8大細隻船來來去去, 有e5載觀光客, 有e5載車, 有e5載塗(起厝用e5款), 有e5載菜蔬.

去胡志明市chhit-tho5 e5觀光客, 普遍講--來to7是A-tok-a2, 日本人kap韓國人, 少年人不止a2 che7, ma7有be7-chio2是ka-ti7 1 e5人去--e5. Cha-hng暗ti7路邊買水, 頭家招goan2坐--leh開講, goan2講tioh8 chit kui2工ti7胡志明市e5觀察ham7感受, 頭家ma7講ti7越南罕leh看tioh8台灣e5觀光客(去hia做seng-li2--e5 mai3講), i koh問goan2是an2-choaN2台灣人相對其他國家e5人, khah be7出國chhit-tho5? Kam2是自信無夠, 英語koh bai2 e5關係? Che情形kam2 e7影響lan2看--tioh8 e5世界?

Chit 2工暗tng3 long2 ti7 Ben Thanh市場邊--a2 e5夜市a2解決, 市場ham7夜市a2 long2 kap台灣chiok kang5--e5.

9/28:
E-pou坐3:55 e5 poe-leng5機tng2來台灣.

越南開放市場經濟chiah chit kui2冬e5 tai7-chi3, chiaN5 che7方面long2 tng teh起步, 台灣ti7越南除去投資做seng-li2, lan2 e7-tang3 koh ti7越南看tioh8 siaN? 學tioh8 siaN2?

寫ti7「第6 SOI」頭前
Toa7-thau5-lian5

「5 SOI」, 照Ui-chi3講--e5, 表示TGB e5機關刊物《TGB通訊》已經行過5 e5年冬, koh來是「第6 SOI」(第6冬)--a. TGB成員一直利用《TGB通訊》發聲, ma7 kap TGB e5朋友ham7 chih接e5線保持聯繫. 1路行--來, ka-chai3有che7-che7朋友sio-thin7, hou7 goan2 thang a2繼續行--落-去.

TGB接續早期台語學生e5歷史, 想beh用少年人e5 khui3力改變現此時猶原扭曲, 無公平, 無合理e5體制, TGB是青年成長團體, ma7 e7-tang3看做是思想啟蒙e5 group, iah是siau3想beh「改變社會」e5組合. Tng扭曲e5價值觀chiaN5做主流, tng權威地位決定一切, tng是非顛倒peng2, tng本底beh phah破e5舊思想piN3-chiaN5 chit-ma2評價tai7-chi3 e5標準, TGB iau2是beh堅持goan2 e5原則. 雖bong2 TGB講--e5寫--e5 long2真chhak8耳chhak8目, 雖bong2有朋友勸goan2 mai3 ka7話講kah chiah實在, 勸goan2 mai3一直批判, 勸goan2 ai3顧慮現實狀況sio2吞忍--1-e7, 無, e7得失真che7人, e7真oh ti7社會生存, m7-koh, 準全世界long2 nge7 cheN3講地球是3角--e5, TGB kam2 tioh8-ai3騙ka-ti7講地球m7是圓--e5?

M7是頂1輩e5人做無夠, 是lan2 chit代目chiu金金放台灣繼續hong5 thun2, koh ku-ku-pih-pih siau3想beh am-kham3早to7 li-li-lak-lak e5世界, ma7 am-kham3 ka-ti7共犯e5事實, 準lan2 boai3面對, 做奴隸e5悲哀oan-na e7出現ti7惡夢--nih, 壓迫者e5 jiau2-a2 kang7款e7 chhun入去lan2 e5血肉--nih.

雖bong2愈來愈che7人ti7扭曲e5社會價值觀--nih妥協, m7-koh beh堅持e5人, 路be7愈來愈eh8, iau2是有chiaN5 che7人m7願屈服, lan2若堅持信念, 有意志beh實踐理想, 有1工, 地球穩當e7 hou7 lan2 peng2--過-來.

無論an2-choaN2, TGB kang7款e7照ka-ti7 e5步調ham7按算teh行. Chin3前TGB teh進行e5收集植物台灣名e5計劃, 最近khah eng5, tu2好趁chit段時間ka7整理好e5資料上網, m7-koh iau2有chiaN5 che7相片iau2-boe7 scan, 其中1部分需要koh等--1-e7. 另外, ma7有koh補充TGB網頁e5內容, 包括「楊碧川作品集」(出版e5冊單kap散篇政治評論),「植物e5台灣名」(相片ham7文字說明),「白話字影像」(ti7社區看--tioh8 e5用白話字做khangpang e5相片),「TGB T-shirt」等, 歡迎tak8-e5上網參觀, ka7 goan2批評指教.

《TGB通訊》ui3 chit期開始, 改做台文ham7華文對照, ng3望e7-tang3解決部份朋友讀e5問題, tauh8-tauh8-a2慣勢看用lan2 e5母語寫e5文章, 有1工, ng3望tak8-e5 long2 e7-tit thang用ka-ti7 e5母語表達想法.

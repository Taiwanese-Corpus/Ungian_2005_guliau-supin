看著海翁
   ＜拜訪鍾寶珠老師＞     Toa7-thau5-lian5

2001年後學期阮e5社團(花師台語文社)按算beh訪問一koa2花蓮在地e5社運工作者，寶珠老師是第一個拜訪e5對象。 3月25，有日頭e5下晡時，阮ti7環保聯盟花蓮分會e5辦公室，用布chah8光e5房間內底，na2聽寶珠老師講伊參與花蓮環保運動e5過程，na2看伊準備e5『幻燈片』。
寶珠老師ti7 1992年轉來花蓮，tu2開始有年半e5時間，攏teh做花蓮人文方面e5田野調查。伊本身是Hak-ngin3，田野調查主要針對in家族e5移民歷史、Hak-ngin3 ti7花蓮開墾e5過程、廟a2 e5意義kap原住民文化。Ti7調查e5過程中，伊發現in本底toa3 ti7苗栗南庄附近，厝--裡是種甘蔗--e5，後--來因為大雨e5關係 ，收成變bai2，尾手聽講花蓮e5土地真肥，就ti7 1910年hit kha-tah8-a2搬soa2來花蓮，到chit-ma2已經有90冬--a。過去ui3中國來到台灣，有「渡台限制」，ai3羅漢腳a2才有法度來台灣開墾。因為按呢，寶珠老師認為家己hoan7-se3 ma7有lam7著Katagelan e5血統。你若第一擺看--著-伊，穩當會掠準伊是原住民。
1993年，寶珠老師加入環保聯盟，伊e5觀點ui3人文方面進一步提升到探討環境開發對規個原住民傳統文化e5衝擊kap影響。下腳是伊參與花蓮環保運動chiah che7冬，對花蓮e5發展影響著環境kap原住民傳統文化e5看法：

⊙Pangchah----
美崙a2山過去是Pangchah祖靈e5山，in e5傳說講khah早有一個叫做Alikaikai e5大仙人，伊會食Pangchah e5人，koh會chau-that in e5查某人。落尾in發現有一種植物會使ka7大仙人趕走，就是菅芒。In就ka7 5節e5菅芒pak8-pak8--leh，theh8來嚇驚Alikaikai，Alikaikai才投降。自按呢，這個所在變成in祖靈e5山。後來e5日本時代、國民黨e5『退輔會』攏bat設ti7 chia。因為這tah地勢khah koan5，會tang3看著海kap花蓮市，是一個足重要e5戰略所在。
Tak8冬e5 5--月是Pangchah e5『掠魚祭』，khah oa2東海岸--e5是『海祭』，khah oa2太平洋--e5是『河祭』，m7-koh因為河川整治，海洋污染…，Pangchah e5傳統文化被逼來改變，che就是生態環境e5破壞對原住民e5衝擊。
親像toa3 ti7奇美e5 Pangchah，in ti7 chia生thoaN3 。Oa2『秀姑巒溪』，有in傳統e5大水傳說、成年禮(12~20歲)，ma7有系統teh訓練in e5傳統歌舞。做兵對in來講是足重要e5代誌，表示轉大人。Tak8冬『掠魚祭』，是beh訓練每一個年歲階級應該ai3做e5代誌，感謝、數念老母，個人e5恩怨ma7 ti7這個時陣作結束。Ti7這工kan-taN會使食魚、生薑、hah-hah kap蔥a2。這種掠魚文化有伊e5意義ti7--leh，m7-koh國民黨政府soah叫in m7-thang tak8年辦『掠魚祭』，2冬辦1 kai3就好。KMT政府認為in掠魚會破壞生態。其實Pangchah in tak8年掠魚攏會換所在，khah細隻e5魚a2 ma7會放生，根本be7影響生態。KMT政府kan-taN theh8弱勢族群開刀，犧牲原住民e5傳統，無beh去掠hia-e5污染溪a2 kap大海e5人，koh khah無愛檢討家己e5經濟發展政策造成e5環境問題，完全khia7 ti7資本主義e5立場，按算beh ka7掠魚文化變作生態觀光，sng2-tng7原住民族群e5傳統文化。
Beh chhoe7 Pangchah e5部落真簡單，若看著Pachilu（麵包樹）附近就一定有Pangchah。

⊙Silaya----
In koh叫做拜壺(ou5)族群，主要ti7花蓮富里南部，hia e5漢人攏叫in「埔a2人」，m7-koh in無愛hou7人按呢叫，因為加減有phiN3-siuN3 e5意思。Silaya hou7漢人同化了後，若無講家己是平埔族，外人chiaN5 oh看會出--來。In teh拜祖先e5時，有e5 koh會用Silaya e5傳統方式，親像piN7花khou，若khah chim-chiok--e5，猶原會tang3 ui3一koa2所在看出in是平埔族。

⊙Kavalan----
長久以來in hong5 kham3 ti7 Pangchah部落內底，無愛hou7人看出家己是Kavalan，加減hou7 Pangchah同化--去-a。M7-koh咱猶會tang3 ui3 in e5傳統穿插----白衫烏褲裙認--出-來，另外ma7會tang3 ui3 in祖公a2墓來判斷，Kavalan慣勢號Bake(阿公) e5名，所以in e5名定定會重覆。

⊙La3-sap水、石頭肉粽（『消波塊』）e5污染----
親像花蓮市e5 pun3-so3場(ti7七星潭khah過hia)，政府開1億e5經費起廢水處理廠，m7-koh大雨若來，猶是有600 km2 e5 la3-sap水會流ui3太平洋--去。中華紙漿廠kap砂石a2場e5 la3-sap水ma7攏直接排去太平洋。原住民就是ti7這種環境teh辦『掠魚祭』，按呢e5海敢koh有魚thang掠？就算掠有魚，魚敢會tang3食？美崙a2溪e5源頭chit-ma2 ma7無水--a，tak8年若到『掠魚祭』，政府才koh買南洋a2亦是淡水魚hou7原住民掠，che敢m7是足笑詼--e5？另外海kiN5 ma7攏hou7石頭肉粽霸佔--去，Pangchah若beh辦『掠魚祭』，就ai3 peh過石頭肉粽到khah頭前e5海kiN5辦。按呢chiaN5 che7老人就無才調peh--過，kan-taN會tang3留ti7 pou3-hoaN7頂koan5看。
Chia-e5石頭肉粽主要是挖山抑是石灰石做--e5。Ti7開採e5過程，無品e5包商ka7土直接倒ti7溪a2--裡，造成溪水be7通抑是『伏水流』，koh再講，花蓮大細條溪a2因為『河川整治』ma7差不多攏 "pou3- hoaN7化”--a。Kan-taN『秀姑巒溪』khah特別，伊切過海岸山脈流到東海岸(花蓮溪是順海岸山脈teh流)，2旁猶koh維持完整e5水系，ma7因為伊是『泛舟』e5觀光點，才無受著破壞，會tang3保存--落-來。

⊙Ang5-bun5土工業污染----
台灣ang5-bun5土使用量不止a2大。根據統計，ti7美國，一個人一年平均用350公斤e5 ang5-bun5土，日本是300公斤，ti7台灣是1000公斤。大部份攏用來做路、做石頭肉粽kap公共工程。因為廠商偷工減料，品質無好，定定ai3用koh khah che7 ang5-bun5土來補，m7-chiah咱台灣e5 ang5-bun5土會用kah chiah討債。
KMT kap花蓮縣政府ti7和平開發一個ang5-bun5土專業區。Hit時陣講這個專業區會使引動經濟繁榮，環保會做kah上好，增加就業機會……chia e5好聽話。
Ti7開發過程soah完全顛倒peng2，環境破壞了了，工作機會攏bau2 hou7外勞，koh khah重要--e5是造成e5社會問題，hou7在地人加足無安全感。雖bong2政府發hou7在地人500萬補償金，m7-koh在地e5原住民無「用錢」e5觀念，真緊錢就開ta--a，koh回復eng2過散赤e5日子，頭路koh無te3 chhoe7 ……這個專業區造成--e5是對規個社會環境e5衝擊，ROC政府敢會使因為in是少數人，就按呢對待--in？
花蓮是一個足sui2 e5所在，有chiaN5 che7物件值得咱去探討，be7使因為一時siau2貪，就ka7規個自然環境攏破壞--去，koh影響原住民本底e5傳統文化，m7管是siang2，攏無權力按呢做。

◆	註: 鍾寶珠老師花蓮吉安e5 Hak-ngin3，環保聯盟花蓮分會會長。這篇訪問稿是hit陣kap寶珠講了後，另外花蓮師院台語文社社員Ka-ian3(杜佳燕)聽Tape整理--e5。因為寶珠慣勢用華語，初步是用中文ka7整理--出-來，尾手Toa7-thau5-lian5 chiah koh ka7翻做台文。




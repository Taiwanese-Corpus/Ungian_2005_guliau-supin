Lan2 teh走chhoe7 SiaN2?
Toa7-thau5-lian5

生活營辦到taN ma7第8冬--a, kian3-pai2辦, 工作人員的確long2比學員khah che7, 營隊煞, koh無thang隨看tioh8 tiam7 e5籽puh-iN2. 是an2-choaN2 beh辦生活營? 辦生活營beh chhong3 siaN2? Chiah-e5問題一直khng3 ti7 TGB幹部e5心肝底teh走chhoe7.

今年生活營ti7網路頂相tioh8西螺交流道邊--a2 e5庄a2─Pi-thau5-poe3, 1 e5樸實e5農村, kap lan2 e5故鄉kang7款, 無chhia-iaN7 e5 nge7體設備, 無名聲透kui台灣e5頭人, 有--e5 kan-taN是ti7日頭kha曝kah烏ta-san2 e5 choh-sit人, ti7 chia辦營隊e7-tang3得tioh8 siaN2?

5工e5時間, tak8-e5 seh8西螺延平老街, 參觀豆油工場, 米ka2工場, 豆ki皮工場, ti7社區行踏, 學做粿, kap choh-sit人開講, tau3 khau菜......, chiah-e5看煞了後beh chhong3 siaN2? 是koh e7-tang3 an2-choaN2?

對在地人來講, TGB kan-taN是參觀團體其中1批大學生, lan2走了後, in猶原an2-ne生活, be7改變siaN2-mih. Ah對lan2來講--leh? Tak8-e5 an3無kang7所在來到西螺生活5工, 看chiah che7 mih8件, ka-ti7有siaN2-mih體驗? Ti7性命--nih有siaN2-mih kha-jiah留--落-來?

Ti7 chia, hou7 goa2看tioh8基層人民e5性命力, 1 tin7 oa2附土地生存e5人, 雖bong2 hou7政客頭人chau-that kah thiam2-thiam2-thiam2, hou7社會主流價值當做gong7人, m7-koh in iau2是無放棄土地, iau2是beh維持in做人e5尊嚴.

Chit段時間體驗--tioh8-e5是弱勢者kap強勢者e5立場對抗. 頂頭決定e5農業政策, kap choh-sit人e5生活智慧sio對抗; 社區營造者e5規畫, kap社區人民e5生活經驗sio對抗, ka3力e5結果, 往往是choh-sit人kap基層人民hong5當做m7-bat字koh兼無衛生, iau2是頭人決定一切.

Lan2 teh追求民主自由多元e5過程, soah ti7無意中ka7 China讀冊人e5性格現現--出-來, ka7封建China e5文化霸權, khong7 ti7 lan2 beh起造e5新價值頂koan5, 社區營造是an2-ne, 社會運動ma7是an2-ne, lan2 1手ka7群眾giu2--起-來, ma7親身用kha koh ka7群眾cham3--落-去.

Che kam2是lan2 beh追求--e5? 若boai3, lan2 beh起造siaN2-mih款價值? 生活營to7是beh走chhoe7 che, TGB to7是beh創造che.

Lan2 kam2了解越南
Toa7-thau5-lian5
(學生台灣語文促進會成員)
最近有朋友beh去越南chhit-tho5，旅行團ka7 in講越南治安無好，錢m7-thang theh8出來算，無，驚e7 hou7人搶……chiah-e5 ai3注意e5 tai7-chi3，hou7 goa2想tioh8 ka-ti7 chu5--年去胡志明市chhit-tho5 e5經驗，hit chun7 goa2看紹介越南e5旅遊冊，冊--nih寫e5注意事項ma7講治安無好，觀光客暗時siong7好m7-thang ti7街a2路loa7-loa7-so5。M7-koh去chit8 choa7 tng2--來，chiah發現越南無hiah恐怖。

越南，講--起-來chiok seng5 ji7-chap8~saN-chap8冬前e5台灣，tng beh ui3農村經濟ng3工業轉型，環境kiam2-chhai2有khah la3-sap，觀光客ma7 e7 hong5 kong3 phan2-a2，m7-koh越南人熱情koh好tau3-tin7。Hit pai2去，chhiang5-chai7有越南人問goa2是an2-choann2 e7想beh去in hia chhit-tho5，其實是讀有關胡志明領導越南人民追求獨立建國e5歷史冊了後，chiah e7想beh去感受--chit8-e7。

胡志明(it-pat-kiu2-khong3~it-kiu2-liok8-kiu2)，chit e5 ji7-chap8世紀e5亞洲革命者，chhoa7領越南人ian2倒法國kap米國nng7 e5帝國主義國家，it-kiu2-su3-ngou2年建立越南民主共和國(北越)，it-kiu2-chhit-liok8年建立越南社會主義共和國。越南人竹ko tau3菜刀，bih ti7 pong7-khang內底，對抗有先進武器e5法國kap米國。Ti7中國軍隊beh介入越南解放戰爭e5時，胡志明bat講過「甘願phinn7法國人e5臭屁，ma7無愛食中國人e5屎。」堅持用越南ka7-ti7 e5力量爭取民族獨立。

胡志明市有chiann5 che7台商ti7 hia做生理，來台灣e5越南勞工ham7越南新娘ma7 chit8冬pheng7 chit8冬khah che7，m7-koh lan2對離台灣hiah-ni7近e5越南kap胡志明soah hiah-ni7 chhenn-hun7。越南建國chin3前e5歷史kap台灣不止a2 sio-siang5，lan2 kam2有beh看in e5歷史經驗thang走chhoe7 lan2 ka-ti7 e5出路？

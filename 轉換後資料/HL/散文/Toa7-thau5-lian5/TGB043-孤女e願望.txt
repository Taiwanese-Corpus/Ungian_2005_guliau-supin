孤女e5願望
Toa7-thau5-lian5

「請借問播田e5田庄a伯--a2, 人teh講繁華都市台北tui3 toh去, gun2就是無依oa2可憐e5女兒, 自細han3就來離開父母e5身邊, 雖然無人替gun2安排將來tai7-chi3, gun2想beh來去都市做tioh8女工渡日子, ia7 thang來安慰自己心內e5稀微......」

Chit條歌是teh寫台灣60年代庄kha作sit人ti7農村phaiN2 than3食, 包袱a2款款--leh去台北都市phah拚e5 ho7-jiah. Goan2 chit代(te7) m7-bat食過苦e5少年人, kiam2-chhai2 khah oh體會hit款離鄉出外討than3 e5心chiaN5, 雖bong2有人keng-the2講chit-ma2 e5大學生出業就失業, 總--是若厝--nih有夠力, gin2-a2出路早就安排好勢; 其他--e5 tioh8-ai3怨嘆生m7-tioh8時代, ti7 21世紀e5台灣, koh tioh8像〈孤女e5願望〉寫--e5, ti7繁華e5台北城si3-ke3 pong7壁, chiah有thang3 than3食.

A-hui7是20 thong2歲e5高雄gin2-a2, ti7高雄實踐大學讀服裝設計. Oa2出業e5時, 學校老師ti7台北辦座談會, A成衣廠kap B服裝代理商long2趁機會招新手, A-hui7頭殼gau5 tng2-seh8 e5表現hou7 A公司chiaN5欣賞, 當場就ka7錄取, 出業了後, A-hui7 sui5就去A公司食頭路, 1月日28000 khou, 員工福利long2照步來, A-hui7 teh學koh緊, hou7頭家不止a2肯定.

雖bong2 beh繼續toa3 ti7 A公司無問題, 總--是對iau2 koh熱phut-phut beh ng3前衝e5 A-hui7來講, B公司chiah是i想beh發展e5所在, ma7 khah有挑戰.

Ti7 A公司做1月日了後, A-hui7接tioh8 B公司e5錄取通知, i無tiuN-tu5就ka7 A e5頭路辭掉, 去B公司做. Chhim2頭a2 A-hui7做1-e5經理e5助理, 試用期3月日, chit-e5經理boai chhoa7新手, A-hui7 m7知teh行siaN2-mih狗屎運, 公司hiah-ni7 che7經理--leh, i偏偏a2 hong5分配tioh8 chit-e5 m7願chhoa7新人--e5. 做無joa7久, 經理就開始tiau, theng3候試用期到, 經理迫i寫離職書主動離職. A-hui7 chiaN5 m7甘願, 想beh ka7告, m7-koh對普通人來講, ti7台灣若chiuN7法院m7是teh講理, 是看siang2 bakuh khah在, 尾--a2 choaN-a2準soah.

Chit-ma2 A-hui7 toa3--e5是第3間公司, 頭家是香港a2, 算是成衣代理商, chit種公司ti7台灣北部khah che7, 試用期kang7款3月日, 月給25000 khou, chit-e5價siau3是ka-ti7簽--e5, chit-chun7講--來ma7 ian3-khi3, 各人e5薪水公司放hou7各人ka-ti7簽, hit-chun7 A-hui7想講ka-ti7是菜鳥a2, ma7 m7知地頭行情an2-choaN2, 就kan-taN簽25000 khou, 尾--a2 kap kang7期入--來-e5 sio比pheng7, chiah知iaN2了che7--leh.

Koh khah hou7 A-hui7怨嘆--e5是第1工上班就加班, 公司紙面訂e5上班時間是chai2起9點到暗時6點半, m7-koh若beh食chit-e5頭路, 公司long2 chhiang3明--e5 tioh8加班, m7-chiah A-hui7 ui3第1工做到taN, iau2 m7-bat"準時"下班--leh, siong7 ham3--e5是無thang領加班費, 本底想講ka-ti7是新手chiah an2-ne, 尾手問同事kap人事處, chiah知iaN2公司kan-taN補貼100 khou車錢nia5.

Ti7 A-hui7試用期beh滿hit kha踏a2, tu2好oa2 Lan2-lang5過年, hit-chun7 i long2 khut ti7公司做到beh翻點chiah有thang下班, tng2到厝, siaN2-mih都無才tiau7做, 連la3-sap衫ma7 chek kah chiaN5禮拜--a koh無時間洗. 雖bong2有健保, ma7 kang7款hioh拜6禮拜, m7-koh tioh8做滿1冬chiah有7工e5年假thang hioh, chit款生活, hou7本底身體就無kai3勇健e5 A-hui7 koh khah gau5感冒, 嗽chiaN5月日--a koh teh thiah藥a2.

有1工加班soah, A-hui7 tu2 tng2到ti7公司附近稅e5厝, 就接tioh8故鄉a-pah e5電話, kioh-si7 A-hui7出去kap人teh koa, chiah oaN3 chiah tng2--來, soah知cha-bou2-kiaN2 m7是出去hong-so, 是加班到chin2, 直直khuh-khuh嗽e5 A-hui7, ti7電話--nih聽tioh8 a-pah e5聲, 目屎choaN-a2 lian3--落-來, ka7 ka-ti7 e5委曲long2 hau2--出-來, in a-pah m7甘i ti7台北chiah艱苦, 叫i搬tng2去高雄. 總--是chit條路是A-hui7 ka-ti7 keng2--e5, 目屎chhit ta了後iu5-goan5 tioh8 koh au--落-去.

A-hui7 ti7 chit間公司iu5-goan5 ui3助理開始做, ti7辦公室負責接tiaN7單, 大部份是ui3米國來--, 接tioh8 tiaN7單chiah koh phoe hou7下手e5成衣工場做. In公司chhoan2是接外國牌子e5設計圖, than3 khoumisiong--e5. 台灣che7-che7做代理--e5, 本身無bauh8設計, chit款"商業機密" e5設計技術, 總公司long2 lak8-an5-an5, 設計好勢chiah發包代工, 人興買e5外國牌子, chiaN5 che7都台灣代工--e5.

A-hui7雖bong2免ti7外口走業務, m7-koh kui工ti7辦公室處理tiaN7單oan-na chiaN5 thiam2頭. 1份tiaN7單用30 the2*做單位, 其中15 the2 bauh8 hou7 China hit-peng5 e5工場, koh來bauh8 hou7東南亞, chhun--e5 5 the2 chiah hou7台灣e5下手工場, 大部份ti7中南部.

以1-e5牌子來講, chang2頭e5總公司phoe hou7各國代理商有固定e5配額, chit-ma2 WTO開放了後, 配額限制khah chio2, 相對--e5各代理商就會盡量ka7成本開銷壓低, China hit-peng5雖bong2做e5工不止a2粗, koh會拖soa, 總--是工錢chiah台灣e5 1/4, m7-chiah接--tioh8 e5 tiaN7單有1半會hou7 in做, ah若絲質--e5, 就一定走China. A-hui7 tioh8-ai3按設計圖e5設計, ka7布料, 花色, liu2-a2......chit-koa2材料款款chhoe7-chhoe7--leh交hou7下手工場完成.

A-hui7 chhiang5-chai7 teh講e5笑khoe-tai7是kap China chih接e5經驗, i講tiaN7-tiaN7時間到--a, China工場koh iau2-boe7做--出-來, 電話chhui--去, in無iau3無意應講:『好! 好! 馬上給您辦.』A-hui7 kian3-pai2都氣kah ti7心內chhoh:「叫li2去死li2 ma7應好......」

Chit-ma2經濟khah soe-sap, oan-na衝tioh8 chit-koa2做衫a2公司, eng2過1-the2 siong7無ma7有1000~10000領, chit-ma2 1-the2 chiah 300領, m7-koh kianpun oan-na tioh8做到beh 50領, 相對--e5下手工場就chiaN5 be7 ho5.

論真講, 台灣e5成衣市場ma7 m7是chiam2然無台灣人ka-ti7設計koah做e5牌子, 講--起-來, 台灣牌子e5工kap外國牌有te3比pheng7--leh, kan-taN精差台灣kian3用都棉--e5, khah無國外--e5 gau5變khiau3.

A-hui7 ti7做衫a2公司前前後後toa3 beh半冬khah ke, 看tioh8 chit-koa2情形oan-na chiaN5感慨, 若boai走China, 成本相對就khah koan5, 人teh買衫koh重有過鹹水--e5, chiok che7公司就算koh khah堅持, 尾--a2 long2 tioh8面對關門食ka-ti7 e5危機.

「請借問門頭e5辦公a伯--a2, 人teh講chit間工場有beh採用--人, gun2雖然ia7少年long2 m7知半項, 同情goa2地頭生疏以外無希望, 假使chio2錢也tioh8忍耐3冬5冬, 為將來為tioh8幸福甘願受苦來活動, 有1日總會得tioh8心情e5輕鬆.」

A-hui7 e5同事大部份是40 kui2歲iau2-boe7結婚e5 cha-bou2人, ti7 chit種公司, tak8日tioh8做到半暝, koh無時間kap機會thang ti7外口行踏, 莫怪A-hui7 tu2入--去e5時, chiaN5 che7同事long2 giau5疑i是an2-choaN2會來chia做.

過年了, A-hui7過試用期--a, kui2-na7-e5 kap i kang7時間入--來-e5, long2包袱a2款款--leh beh另外chhoe7頭路, beh走chin3前, koh勸A-hui7 mai3 khut ti7 chit間無出脫e5公司, A-hui7 kan-taN笑笑無應, 心內想講ka-ti7就親像台灣kang7款, hou7外國seng-li2人kap China拖磨--去, 走到toeh ma7 kang7款......

* the2:『款式』

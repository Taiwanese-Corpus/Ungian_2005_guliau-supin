平埔ma2 tiam7-tiam7 teh引chhoa7
Toa7-thau5-lian5

7/1~7/5台語生活營kap TGB(學生台灣語文促進會) 10冬e5同窗會結束tng2到淡水了後, TGB幹部teh分享chit 5 kang e5刺刻ham7成長, goa2 chiah hiong5-hiong5 ti3覺tioh8 ka-ti7 kui-kang浸ti7行政事務e5生活方式, 頭殼joa7久無teh tng2-seh8--a.

5 kang e5營隊, 透過賴貫一牧師ui3多族群出發e5史觀, hou7 goan2重新走chhoe7平埔族e5認同. Kui營隊雖bong2 kan-taN 5 e5學員kap 8 e5工作人員, m7-koh是第1 kai2「tak8-e5人」ti7埔里chhoe7-tioh8養分kap性命力.

「無史to7無國」是joa7 che7被殖民統治國家e5悲哀, liah8無chit-e5 me5-kak, koh khah an2-choaN2 hoah台灣獨立建國iau2是lak ti7統治者e5史觀--nih. 讀川伯--a2 e5《簡明台灣史》入門e5 goan2, ui3 chia ti3覺tioh8台灣beh peng2身, tioh8-ai3 khia7 ti7勞苦大眾e5立場對抗統治集團(China勢力, 買辦, 投機政客), 賴牧師e5多族群史觀, tu2好像1支大tang5--e5, 注射「有唐山公, 無唐山ma2」e5平埔文化, hou7 goan2清楚走chhoe7平埔認同是beh kap China文化斷臍, 破空虛e5漢民族意識. Eng2過kan-taN知iaN2 ai3讀平埔歷史, ai3知iaN2 ka-ti7是平埔後代, 是an2-choaN2 tioh8 an2-ne走chhoe7 soah sa無chang2, chit-kai2聽賴牧師講母文化e5認同, kui-e5概念chiah開始完整.

台建出身e5賴牧師, 用牧師人e5身份, chhoe7-tioh8台灣起國e5石盤了後, kui心投入去中台灣族群e5組織khang-khoe3, chit-ma2 i是全台灣平埔族總聯絡人, 對i來講, che kan-taN是1種虛名, 重要--e5是後piah e5責任kap政治意涵. I用i e5性命力teh phang2台灣起國e5基礎, 在地平埔族群ma7 oe3-tioh8賴牧師e5熱情, tauh8-tauh8-a2點引文化e5火母.

Goan2去拜訪e5 Pazeh(巴宰族) 91歲e5 apu(Pazeh語, a-ma2 e5意思)是Auran(Pazeh語, 烏牛欄, chit-ma2叫愛蘭)地區iau2 koh e7-hiau2完整講母語--e5. Pazeh cheng7到taN long2是統治者e5 phah手, 是台灣各族群內底, kap統治者khia7 siong7 oa2, ma7 thai5人siong7 thiam2--e5, kap Auran隔壁e5 Kahabu(chit-ma2 e5蜈蚣里)比--起-來, Pazeh享受che7-che7統治者撥--落-來e5經濟資源, 顛倒Kahabu長久以來long2是做Pazeh e5長工, kui庄san3-chhiah.

Ti7埔里, 11族內底to7有38種語言, 歷史頂koan5互相thai5來thai5去, 其中Pazeh語ui3日本時代皇民化了to7無koh使用--a. 1999年, 賴牧師聯合Pazeh 4社辦「牽田走標」(過年), chiah-e5 Pazeh族chiah第1 kai2正式組織--起-來, in無koh驚hong5笑做是番, 敢大大聲講ka-ti7是平埔族, goan2 ti7 Pazeh e5 apu, Kahabu e5 taukoa(Kahabu語, 頭目), ti7謝緯青年營地tau3-saN-kang7 e5 baba(Pazeh語, 用ti7稱呼pa-pa hit輩e5人), kap Thao(邵族) 1-e5 ui3乞食變柴刻藝術家e5 Shapiz Batu in e5目chiu--nih, 看tioh8 in chiaN5做有尊嚴e5人e5自信, che是用性命力thoaN3--出-來e5尊嚴!

Kap goa2 chin3前拜訪e5 Kavalan a-ma2 sio比pheng7, oan-na看e7出平埔族互相e5階級差別. Pazeh漢化不止a2深, koh接受基督教信仰133冬, chiaN5 che7 Pazeh e5風俗信仰long2無--去, kan-taN chhun語言koh e7-sai2 kap漢人做區別, in ka-ti7若無講明, 看--起-來be7-su是be7 phaiN2過e5漢人. 相對--e5, Kavalan iau2 koh有in e5祖靈信仰kap matiiu(Kavalan語, ang-i5)相關儀式, in e5價值觀ma7 kap一般漢人khah無kang5, hoan7-se3是an2-ne, in e5生活ma7 khah艱苦過.

Goa2 ti7賴牧師hia e5 Talichih(Pazeh語, 好厝邊)文化協會辦公室看tioh8 1篇ka報, teh講平埔族漢化了後, chiaN5 che7文化kap語言long2 kiong7 beh消失--去, chit-ma2要求ROC政府正名各族群ma7無法tou7挽救平埔族teh beh滅族e5趨勢, an2-ne beh an2-choaN2? Che有iaN2是lan2 chit-koa2平埔後代ai3面對e5大問題, m7-koh goa2想, lan2 teh走chhoe7 e5平埔認同m7是beh做表面上e5學術研究, lan2 m7是beh ka7 chiah-e5當做死人骨頭khng3 ti7博物館展覽講台灣bat有平埔族, m7-koh已經滅族--a; lan2是beh ui3 chia khia7起, 講lan2是平埔族e5後代, ma7是台灣人, lan2 beh用ka-ti7 e5文化kap歷史教示kap China切斷關係, 放sak悲情, 起造國家, chhiau5-chhoe7土地e5出路.

Che to7 na2像TaN-bi2-kheN-a2 e5官裕富先生講--e5, beh起造生態村tioh8-ai3避免孤島效應, ai3 hou7通道e7 sio通, an2-ne kui-e5生態chiah有法tou7串連cho3-hoe2, chiah e7活--起-來. Lan2今a2日m7是kan-taN beh做平埔族正名, iah是原住民自治, 台語文復興, 建國運動孤項, chiah-e5 long2 tioh8 khng3 ti7 kui-e5台灣局勢做思考, long2是台灣起國e5手段kap棋ji2-a2, 若是kan-taN做孤1項, 無kap其他e5運動面sio連接, ka7手段變目的, 尾--a2 tioh8 e7行入去死巷a2內.

官--先-生雖bong2是teh講in經營TaN-bi2-kheN-a2生態村e5經驗, m7-koh chiah-e5觀念hoan7-se3是chiaN5 che7學者1世人都想無e5道理. I用口語e5表達方式, 講i e5生活經驗, m7-koh後piah e5道理是goan2讀到chiah大han3, 聽--過siong7深koh siong7好理解--e5, ham7賴牧師多族群史觀kap cho3-hoe2, tu2好想通台灣被統治e5歷史教示.

TaN-bi2-kheN-a2 kap一般e5社區營造chiaN5無kang5, goan2看--tioh8 e5社區ham7 chih接e5解說員--nih, in e5主體性kap社區集體力量chiah是生態村經營成功e5心臟, ka7 in tau3-saN-kang7 e5新故鄉文教基金會不止a2有意識teh處理chit點, 透過基金會執行長顏新珠小姐用台語講課e5內容, phah破goan2本chiaN5對社區營造e5 bai2印象, goan2看--tioh8-e5是以在地出發e5 TaN-bi2-kheN-a2, chiah-e5免搬理論講kah嘴角全pho, goan2 seh8社區1-lian3, 用看--e5 to7 e7-sai2直接感受--tioh8.

ChiaN5做平埔後代, 台灣cha-bou2, kam2 m7是tioh8 koh khah phah拚chhiau5-chhek台灣e5出路, 是an2-choaN2檯面上e5婦女團體顛倒無beh khap8-tioh8平埔歷史kap母語文化? 聽Hong7-tin姐「台灣cha-bou2 e5歷史」e5課, hou7 goa2 koh khah了解tioh8用歷史做樹chang5, 用母語做烏塗, puh lan2台灣青翠e5樹oe.

5 kang e5營隊, tak8-kang long2有無kang7款e5發現kap Surprise, 賴牧師對goan2 e5信任kap牽教, hou7 goan2 koh khah認真面對ti7埔里看--tioh8 e5 mih8-kiaN7, 透過討論ham7分享, ka7 chiah-e5衝擊轉換做性命e5元素, 提醒ka-ti7 tioh8-ai3 ng3前行--落-去.

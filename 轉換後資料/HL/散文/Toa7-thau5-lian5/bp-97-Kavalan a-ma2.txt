∮台灣人寫真
Kavalan a-ma2

T?a-thau-lian 


2001年新曆5月初5 hit 工，社團e5 人招招--leh beh 去豐濱新社chhoe7 Kavalan e5 偕萬來先生。
E晝 1點，goan2 6個人ui3 花蓮市出發，beh oa2 3點chiah 到新社，頭1 pai2 來到chit 個所在，tu2 看--著e5 感覺kap 花蓮一般oa2 海口e5 部落無siaN2 無kang5,有1間khanpang 頂頭寫『葛瑪蘭薪傳』e5 kam2-a2店，應當是chit 間。
顧店--e5 是偕萬來e5 cha-bou2-kiaN2，i 講in 老pe7 kui chai2起等無goan2,中晝to7 坐車去花蓮市參加『蘭陽週』e5 活動--a，負責kap 偕萬來sio約e5 G 約kah teng5-taN5--去，tak8-e5 long2 感覺不止a2 失禮；1 choa7 路ma7 騎hiah 遠--a，be7-sai2 an2-ne to7 tng2--去，goan2 to7 留落來kap in cha-bou2-kiaN2 開講，順續交關，尾--a2,i chhoa7 goan2 去chhoe7 1個a-ma2。
離kam2-a2店無joa7 遠e5 所在to7 是a-ma2 e5 厝，i 1個人ti7--leh，teh 捲kin蕉絲，goan2 hiong5-hiong5 oat tui3 i chia 來，有khah chheN狂。A-ma2 toa3 e5 所在是hit 間厝e5 邊a2間，細細間a2,m7-koh ai3 有e5 mih8件long2 chiau5-chng5,房間、灶kha、便所、桌a2、椅a2、電話，koh 有ka-ti7曝e5 高麗菜koaN，簡單e5家具，清khi3 e5 塗kha，看e7 出來a-ma2 e5 生活kai3 簡單、kai3清khi3-siuN3。
A-ma2 koh teh giau5疑goan2 chit tin7 人e5 時chun7,goan2 to7 先解說講goan2 是師院e5 學生，本底beh chhoe7 偕萬來，m7-koh 約無好勢，i chit-ma2 無ti7--leh，lou7尾ti7 店--nih 看著a-ma2 做e5 袋a2,偕萬來e5 cha-bou2-kiaN2 chiah chhoa7 goan2 來chhoe7 a-ma2 開講。
「A-ma2,你tiaN7-tiaN7 做kin蕉袋a2--ou？」T 擋be7 tiau5 先問。
「HehN a7,我用an2-ne kuiN2 a7,日本人注文--e5。」A-ma2 手theh8 kin蕉絲開始捲。
「Kin蕉絲ai3曝hioh？」
「HehN，koh ai3 khau-
khau--leh。」
「用siaN2 mih8 khau？」
「用刀a2 khau a7,用kin蕉刀a2。」
「Ah 2條kin蕉絲beh an2-choaN2 接--起-來？」
「To7 an2-ne 接a7,用縛--e5。」A-ma2 theh8 2條kin蕉絲phah結hou7 goan2 看。「無目鏡看be7 著，我e5 目鏡neh……」Tak8-e5 to7 ka7 a-ma2 tau3 chhoe7 目鏡，chiok 厲害--e5-ou，看無結頭講……
Kin蕉絲是khau kin蕉皮曝ta 來--e5,1絲1絲khau kah chiok 幼--e5,na2 像針線kang7 款，eng2 過日本人long2 買a-ma2 做好e5 袋a2,chit-ma2 是beh 買kui khun2 捲好--e5,chit choa7 beh tih8 7粒，1粒ai3 1公斤。A-ma2 ma7 有用kin蕉絲做衫，khng3--leh ma7 be7 phaiN2，m7-koh beh 洗e5 時be7-sai2 浸水浸siuN 久。I chit 項工夫，chhiang5-chai7 hong5 邀請去si3-ke3 表演看beh an2-choaN2 做kin蕉絲kap kin蕉布。
「A-ma2,你che kin蕉絲1捲an2-choaN2 賣？」
「用秤--e5 a7,日本人e7 theh8 磅a2 來，日本人in e5 1公斤比lan2 chia khah 輕。」
「Chit pai2 kam2 是in 第1 pai2 ka7 你買？」
「無--lah，有幾na7 pai2--a，in eng2過long2 買做好e5 kin蕉袋a2。」
「Ah chit-ma2 in nah e7 kan-taN 買捲好e5 kin蕉絲？」
「日本人to 注文an2-ne a7,ma7 m7 知in beh theh8 hou7 siang2 做？M7 知in beh an2-choaN2 做neh？老人無tai7-chi3 to7 bong2 做a7。」
「A-ma2 beh 食薰，lin2 beh 食--無？」Chit chun7,a-ma2 gian3 薰，theh8 1包白長--e5 出--來。
「多謝，goan2 ka-ti7 有chah--lah。」Goan2 chit8時soah gang7--去，iau2 m7-bat tu2 過e7 主動叫人pok薰e5 a-ma2,無像一般人long2 講pok薰m7 好，cha-bou2-
gin2-a2 koh-khah m7-thang pok；L kap H chit 2隻薰蟲chiaN5 歡喜tng7 著薰伴。
「若是無薰，a-ma2 chia 有neh。」
A-ma2 in家族是in a-ma2 e5 時代ui3 宜蘭搬--來-e5,i ti7 chia 出世。
「A-ma2,你chit-ma2 幾歲--a？」
「76--a。」
「Kap goan2 a-ma2 差不多neh。」
「老--a，to7 beh 去山頂--a。」
Tak8-e5 gang7 1秒，笑聲chiah 大大力放--出-來，連a-ma2 ka-ti7 ma7 笑kah…。I 雖bong2 76歲--a，m7-koh 身體iau2 真勇健，人koh 樂暢，愛講sng2笑。
「幾na7 年前去台北表演e5 時chun7 你kam2 有去？」
「SiaN2-mih表演？跳舞--ou？」
「HehN--lah。」
「有a7,我是『巫婆』a7,in 叫goan2 唱歌，我to7 唱a7,尾手in theh8 錄音機出來聽，我講：“HaN5-a，beh nah 有che 我long2 m7 知iaN2。” In 問講lin 唱歌kam2 有意思？我ka7 講有a7,唱歌當然ma7 有意思。In koh 叫goan2 跳舞，我講goan2 Kavalan ah8 無跳舞a7,phoa3 病--e5 有--lah，goan2 kan-taN ka7 人看病e5 時chun7 chiah 有--lah，goan2 Kavalan ah8 無跳舞a7。」
「Kam2 有少年--e5 e7-hiau2?」
「有a7,偕萬來kap 潘金英chit-ma2 long2 有teh 教a7。我ka7 in 講我老--a，lin2 ai3 學。Hiah-e5 少年a2 ai3 老歲a2 牽in 唱chiah e7-hiau2 唱。」
「『巫婆』lin2 e5 話kam2 是叫ang-i5?」
「HaN5？SiaN2-mih 紅圓？」M7 是e5 款，莫怪a-ma2 聽無。
「Kavalan e5 話an2-choaN2 講？」
「Matiiu。」Chit chun7 我chiah 知iaN2 m7 是全部e5 平埔族long2 ka7 che 叫做ang-i5。
「Matiiu kam2 是cha-bou2--e5 chiah e7-sai2 做？Ah是cha-pou--e5 ma7 e7-sai2?」
「Goan2 long2 cha-bou2--
e5-lah，cha-pou--e5 be7-sai2--lah。」
「Goan2 ma-ma、a-ma2 ma7 long2 是matiiu，我10歲to7 toe3 ti7 goan2 ma-ma 邊--a2,na2 看na2 學。」A-ma2 續leh 講。
「Matiiu 是lin2 ma-ma 教--你-e5-ou？」
「M7 是教，kap 做tang5-ki kang7 款a7,e7 入to7 e7 入，be7 入ma7 無法tou7。」
「Kam2 koh 有人e7-hiau2?Ma7 是matiiu？」
「無--a-lah，kan-taN chhun 我e7-hiau2 nia5,goan2 ma7 有teh 教少年a2,ai3 老歲a2 chhoa7 少年a2 chiah e7--lah。」
「Chit-ma2 kam2 koh 有人e7 來你chia 看病？」
「Khah 無--a-lah，chit-ma2 e5 人chiok che7 long2 信教--a。Khah 早宜蘭e5 人做chit 種--e5 (matiiu) long2 ma7 peh 去厝尾頂，tioh8 食菜，phoa3病e5 人ma7 ai3 1個月be7-sai2 食chho，chit-ma2 e5 人long2 無愛--a-lah。」
「A-ma2 你kam2 有信教？」
「Khah 早有--lah，chit-ma2 無法tou7--a，goan2 老歲a2 講i 若是死--去，to7 無人thang ka7 服sai7--a，m7-chiah 無koh 信教。」
「Lin2 tau chit-ma2 是拜拜--e5-houhN？」
「拜佛祖、觀音、濟公、李Lo5-chhia、公ma2。拜拜，拜嘴--lah，ah 若有豬肉、雞肉，拜了to7 食--a，拜嘴--lah。」A-ma2 chiaN5 笑khoe neh，hou7 goan2 聽kah kiong7-beh 笑破腹tou2。
A-ma2 前幾工a2 poah8倒，chit 禮拜tu2 ui3 病院toa3 3工tng2--來nia5。醫生開e5 藥a2 食了，a-ma2 嫌臭chho，ai3 pou7 檳榔消臭chho 味，to7 phang5 1籃a2 檳榔出--來，檳榔大大粒，koh 有荖葉a2,long2 是i ka-ti7 種--e5。
「Lin2 beh 食--無？」
「A-ma2,chiah 大粒beh an2-choaN2 食？」
「An2-ne 食a7,a-ma2 食hou7 lin2 看。」A-ma2 ka7 檳榔咬--開，籽挖hiat-kak8,包chit8-koa2 葉a2 ham7 石灰。
「Oah！A-ma2,你e5 嘴齒有夠利--e5,我咬無法--得……」S ham7 K ma7 theh8 1粒檳榔。
「E7--lah，我to 咬e7--a，你咬看mai7--leh。」A-ma2 笑笑看goan2 chiah-e5 猴gin2-a2。
Tak8-e5 ma7 學a-ma2 an2-ne，1人theh8 1粒檳榔。
「籽ai3 挖--起-來neh，若無e7 澀澀，lau3屎e5時 chun7 to7 e7-sai2 pou7 籽--a。」A-ma2 特別ka7 goan2 hoan咐。
「An2-ne goan2 chah koa2 籽tng2--去好--a，lau3屎e5 時to7 用e7 著--a。」
「Goan2 pou7 檳榔long2 ma7 be7 ou-peh8 phui3,無像chit8-koa2 駛計程車--e5 long2 ou-peh8 phui3,chiok 無衛生--e5。」
A-ma2 細han3 e5 時to7 開始食檳榔--a，薰是結婚生kiaN2 了後chiah 有pok--e5。
過1 khun2-a2,a-ma2 sa 1包曝ta e5 hiaN7  出--來，to7 開始捲薰，che 是goan2 頭1 pai2 看人捲薰來pok，tak8-e5 long2 看kah chiok 心適--e5。
「Che to7 是lin2 講e5 “hiaN7”, khah 早goan2 ah8 無錢thang 買薰--a，long2 ma7 ti7 路邊挽草a2 來kuiN2，像chhiah-cha-bou2-a2,goan2 long2 ma7 挽he，路邊chiok che7--e5,hiaN7 是有1 pai2 我去台北，人報--我-e5,講che 對肺管be7-bai2。」A-ma2 na2 捲na2 講hou7 goan2 知。
「A-ma2,hiaN7 lin2 e5 話an2-choaN2 講？」
「Kolapa。」
「若beh kuiN2 用白紙khah 好，無色--e5 khah好 。」A-ma2 li3 1張曆日紙teh 捲，順續ka7 goan2 做補充說明，goan2聽 --著，to7 隨ui3 身軀邊chah e5 筆記簿a2 li3 幾na7 張白紙hou7 a-ma2。
「Oah，chiah che7--ou，an2-ne lin2 kam2 koh 有thang 用？」A-ma2 ka7 白紙theh8--過-去，chiaN5 歡喜e5 款，i 講chiah-e5 白紙e7-sai2 用chiok 久--a。
Goan2 tak8 個人ma7 toe3 a-ma2 捲薰，捲好了後，tak8-e5 heng3-chhih-chhih beh pok 看mai7--leh。
「Ah！燒--起-來-a。」K 大聲teh 哀。
「Nah e7 suh 無？」換S teh hoah。
「Lai3-tah 點好to7 na2 suh，無細膩燒--起-來to7 緊ka7 pun5 hou7 hoa to7 好--a；紙m7-thang hou7 嘴noa7 用tam5--去，siuN tam5 to7 suh 無--a。」A-ma2 擋be7 tiau5 ka7 in 2個教。
Tak8-e5 照a-ma2 e5 hoan咐koh 試幾na7 pai2,總算tak8-e5 long2 捲好teh pok--a。Goan2 koh 講sng2 笑講e7-sai2 來成立捲薰社，bu2 台文社無siaN2 人beh 來，若換捲薰社應該e7-sai2 招著be7-chio2 人。
A-ma2 續--落-去講著i 結婚e5時chun7,2罐米酒to7 解決--a，ma7 無請人客，i e5 ang婿是鳳林e5 Hak-ngin3,hou7 i 招--e5。
「An2-ne lin2 結婚了後是講siaN2-mih話，kam2 有講客話？」Kang7款是Hak-ngin3 e5 T 隨問。
「無--lah，goan2 kang7 款是講goan2 Kavalan e5 話a7。」
「I 無教你講客話--ou？」M7 死心e5 T 繼續問，想beh 替Hak-fa ti7 Kavalan e5 地盤chhoe7 生路e5 款。
「無a7,goan2 chia ah8 無客人--a。」
「A-ma2,你e5 Ho7-lo2話講kah chiok 好--e5 neh，an2-choaN2 學--e5?Chia kam2 有Ho7-lo2 人？」講母語臭奶呆e5 S ka7 問。
「Ma7無 ，聽人an2-ne 講to7 e7-hiau2 講--a，ma7 是be7 lian3-tuiN2。」
「Chiok lian3-tuiN2 a7。」A-ma2 e5 Ho7-lo2話講實在--e5,long2 比goan2 chiah-e5 少年a2 khah lian3-tng2。
「A-ma2,你ma7 e7-hiau2 講中國話--ou？Siang2 ka7 你教--e5?」Goan2 tu2-chiah 聽a-ma2 用華語teh kap in 孫講電話。
「聽goan2 孫講--e5,我講了be7 lian3-tuiN2--lah。」
A-ma2 koh 繼續講in chia long2 講Kavalan e5話，隔壁e5 Pangcah 若來，in chiah 換講Pangcah e5 話。
「A-mi-a2 聽無goan2 e5話 ，in 若來，goan2 to7 講A-mi-a2 e5 話，無，goan2 普通時a2 long2 ma7 講goan2 Kavalan e5 話。」
新社4-khou-lian3-tng2 long2 是Pangcah e5 部落，a-ma2 ka7 goan2 講Pangcah e5 人khah che7,若beh 教in Kavalan 話，in 學無3句to7 講be7-hiau2--a。除去che，i koh e7-hiau2 講日語kap Truku e5 話，是i 做gin2-a2 e5 時，去Truku 部落讀冊學--e5。
「Goan2 若tng2 去宜蘭e5 時，in long2 ma7 講：“HaN5-a2,lin2 是an2-choaN2，nah e7 liam-mi 講A-mi-a2 e5 話，liam-mi 講日本話？” 宜蘭hit peng5 to7 khah 無teh 講Kavalan e5 話，驚人講in 是平埔番，我ah8 無要緊--a，lan2 to 番a2。」A-ma2 笑笑ka7 goan2 講。
「是日本人講lin2 是平埔番--ou？」
「無--lah，是台灣人，lin2 Ho7-lo2人--lah。」
「 日本人無--ou？」
「無。」
續--落-去iau鬼e5 T koh 問kui 堆食物e5 問題。Kap a-ma2 講1 pou，時間ma7 無早--a，goan2 ka7 a-ma2 e5 電話抄--落-來了後to7 kap a-ma2 sio辭，a-ma2 koh 一直叫goan2 後choa7 若去，tioh8-ai3 ti7 in tau 過暝。
Beh暗a2 goan2 騎o-to2-bai2 沿海kiN5-a2 e5 公路ng3 北peng5騎 --tng2-去，海面無chit8時a2 to7 暗--落-來，看e7 著1 pha 1 pha 開始點toh8 e5 漁船大燈。
A-ma2 chia chiaN5 che7 人來--過，有中研院e5 教授，ma7 有一般e5 大學生，大部份long2是 來chia 做學術研究--e5,問a-ma2 有關Kavalan 信仰、語言……chiah-e5 mih8件，goan2 e5 重點m7 是khng3 ti7 chia。A-ma2 na2 唱歌e5 語氣，soah hou7 goan2 感受著比學術研究koh-khah che7 e5 mih8件。
離開花蓮了後，我若有機會tng2 去花蓮，long2 e7 koh去 chhoe7 a-ma2,雖bong2 i 無的確e7 記得goan2,m7-koh tak8 pai2 去，hoah 1聲「a-ma2」了後，goan2 to7 koh 像ma2孫a2 kang7款，繼續頂1 tau3 iau2-boe7講了e5 話題。
□

回應《Ou-tou2-bai2日記》
Toa7-thau5-lian5

經過Gil5in大力koh強烈推薦, 今a2日下班了後走去看《革命前夕的摩托車之旅》. Chit本冊chiaN5久chin3前to7 bat看--過, chit pai2有電影e5加持, 冊商重印than3 kah beh peng2--過. Guevara e5魔力thang3世界, kui si3-ke3 long2全i e5商業產品, 無想beh piN3做「革命商業化」共犯e5關係, 往往對銷路好e5冊iah電影, 若無身軀邊e5朋友推薦, goa2一般be7主動去看. 電影看soah, goa2 soah有無kang7角度e5看法.

Lan2人一生, 有tang時a2是1 e5 chhiang3-suh, to7 hou7 lan2 e5性命tng2 1 e5 oat, 行tui3無kang7向--去, 對li2 goa2來講, kiam2-chhai2是1本冊, 1齣電影, 1句話, iah是1 e5人對lan2 e5影響. 對Guevara來講, 是23歲seh8南美洲hit 1大lian3 e5旅行, ti7 che過程, i oa2近土地, 接觸群眾, 看tioh8基層人民e5生活, chit-koa2深沉koh實際e5感受, ti7旅行beh結束e5時, i ka7 i e5朋友講: 有1項tai7-chi3改變--a, 對che, goa2 ai3 khai chiaN5長e5時間去思考. 一直到i hong5 chheng3殺(39歲), i確實khai i 1世人e5時間teh思考kap印證chit e5轉變.

Ti7價值觀走cheng koh變形e5台灣社會, tng lan2本底寄望e5頭人信用破產, 政客hong5看破kha手, 學術界e5權威ma7 tng teh piN3做笑話, tak8-e5人na2像ju2來ju2行無路, 日子ju2來ju2 phaiN2過, 少年人chhoe7無出路e5時代, kam2有1 e5 chiam2然無kang5 koh新e5 chhiang3-suh, 提供hou7少年人kap lan2 e5後1代peng2身e5機會?

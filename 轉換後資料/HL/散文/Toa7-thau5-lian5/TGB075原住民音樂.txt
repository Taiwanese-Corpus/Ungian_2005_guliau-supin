原住民音樂
Toa7-tau5-lian5
有1 pai2 ti7原住民電視台看tioh8王宏恩e5訪問, 講i創作原住民音樂e5想法kap企圖, i ui3頭1張e5母語創作, tauh8-tauh8-a2轉變做華語創作, 用華語e5方式, ka7原住民e5 mih8件khng3 ti7內底, i講an2-ne人khah快接受, 無論是原住民iah是非原住民, 特別是少年人 An2-ne講--起-來, i chit e5策略ka2-na2是成功--e5.

族群文化創作e5音樂, 前提kam2是tioh8用母語做出發chiah e7-tang3成立? 內容若是teh表現hit e5族群e5文化, m7-koh是用華語去表達, an2-ne kam2 koh算是hit e5族群e5音樂iah文學作品? 語言是手段, 是工具, iah是前提, 原則?

Lan2 beh解決問題, ai3先看清楚問題ti7 toh位, ai3先面對現狀, chiah有thang改變現狀. Beh做台語文運動, ai3先面對台語chit-ma2 ti7社會ju2來ju2 chio2人teh講, 了解chit e5事實了後, chiah e7-tang3 chhoe7方法, 定戰略kap戰術, 當然前提是做台語文運動e5目的是siaN2, ai3先liah8出來hut hou7清楚.

An2-ne講--起-來, 王宏恩知iaN2原住民少年無teh講母語--a, 用母語創作chit e5方向phah, 影響be7 tioh8少年--e5, i換華語e5包裝, 用siong7時行e5手法去行銷i beh表達e5原住民文化, an2-ne是m7是有通? I e5音樂猶原是原住民音樂? Iah是piN3做一般e5流行音樂--a? I e5方向對--無? Iah是已經走cheng teng5-taN5--去-a?

Goa2真同意王宏恩講e5 1句話, i講chiaN5 che7原住民teh強調i ka-ti7身份e5時, to7是穿原住民傳統e5衫a2褲, be7-su an2-ne人chiah知iaN2 li2是原住民, m7-koh是an2-choaN2別e5族群long2 e7-tang3穿現代e5衫a2褲, kan-taN原住民be7-tang3行入去現代生活?

Ui3 chia koh講--落, 是an2-choaN2 Ho7-lo2 kap Hak e5音樂, 加入去現代時行e5 mih8-a2了後, 猶原是Ho7-lo2 kap Hak e5音樂, 原住民e5音樂to7 be7-tang3? Koh 1項, 若是theh8 chit-ma2 e5流行音樂來講, chiah--e5 long2 m7是某1 e5族群e5音樂, chiah--e5算是流行音樂, 若beh是某1 e5族群e5音樂, e7-tang3突顯分類出--來-e5, 應該to7是語言chit e5因素, 交工, 顏志文, 陳永淘, in e5音樂tak8-e5 e7-tang3同意是Hak e5音樂, 陳達e5歌謠e7-tang3算做Ho7-lo2音樂, 若照an2-ne來分類, 無用族語唱e5原住民歌手e5歌, kam2 e7-tang3算是原住民e5音樂?

Koh ui3另外1方面來看, 族群音樂kap流行音樂ma7 chiaN5 oh pun, 江蕙e5歌ai3算Ho7-lo2音樂iah是流行音樂? Iah是2項long2是?

Ju2想頭殼ju2疼, 另工chiah koh想.

2005.11.25

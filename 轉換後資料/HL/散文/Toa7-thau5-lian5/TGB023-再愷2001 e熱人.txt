再會! 2001 e5熱--人
Toa7-thau5-lian5

6月中, 我ui3花蓮出業來到台北. Ti7花蓮4冬, 早就慣勢hia e5空氣, hia e5環境, 不時to騎hit台1輪走50 e5 Ou--e5 ui3海岸線(台11線) iah是195田地路1路phe--落-去, 沿路hou7我sek8-sai7 e5光景sian3--leh, 山kap海e5氣味ti7我e5身軀邊seh8-a2-seh8, 平靜phong-phai3 e5性命ui3 chia成長.

來到台北, soah be7慣勢tak8工神經線peN-an5-an5 e5生活. Ta-lian--去e5空氣, ou-ta-san2 e5溪水, ka2-na2 hou7石頭肉粽霸佔e5和平港, long2是臭hian3 e5氣味. M7-koh ti7 chia, soah有1-koa2"臭賤"e5草a2 teh puh芽, 發iN2.

「Mai3 koh gong7-sin5--a-lah, 營隊通知tang時會好?」

身軀邊e5人teh催--a, tu2 ui3 A蓮港poaN-soa2來台北, hit種lak底e5心情iau2無時間thang調整, 就sui5 chong5入去TGB第5屆全國高中生台語生活營e5籌備khang-khoe3. 今年e5工作人員除了goan2 chit-tin7 mahchih--e5, ti7 4--月koh有chih接1-koa2真理大學台灣文學系e5朋友, 互相談kui2遍了後, tak8-e5 kha-bang2 khoan2-khoan2--leh, 相招ti7 7/3出發去新竹.

Chit屆e5籌備khang-khoe3, 有召集人Uichi3 teh hoat8-loh8, koh有Tekhoa5顧前顧後, 進行gah chiaN5順事. Chiah-e5工作人員ka2-na2天頂7彩e5 kheng7, tak8-e5有無kang5 e5色水kap任務, 互相cover, 互相配合, chiaN5做1條飛ti7台灣天頂e5布a2橋.

初4暗, Tekhoa5 kap Tiongseng5主持e5工作人員討論時間, hou7新加入e5人koh khah了解狗牌公學校e5意義, chhiau5出對chit e5營隊e5認知ham7責任, ma7 hou7 goan2 tak8-e5開始思考kati7 tiam3 chit te3土地e5性命beh an2-choaN2延續.

初5 e-tau3點半, 學員來--a.
「Tak8-e5面a2 nah會long2臭臭, koh boai3講話......」
「An2-ne chit kui2工beh an2-choaN2 chhoa7?」
「Lin2 ai3去kap in講話a!」
「Boai3--lah, 我驚phaiN2人, in看--起-來long2 chiok seng5 lou5-moa5--e5.」
「Hai7--a, chit屆e5學員nah會long2 chit款phaiN2面神--e5......」
Tu2到位e5學員, 面臭kaN7-kaN7, 看gah tak8-e5 long2 chhoah--著, koh來e5活動, 工作人員chhoa7 gah艱苦che7-koa3, 一直到暗時開講chiah khah輕鬆. 原來in long2是hou7 si7-toa7押--來-e5, 有1-e5學員koh是前1暗chiah知影in老母替i報名, 錢to交--a, ma7 be7-sai2無來, in心肝內an2-ne想.

Koh來chit-kui2工, 上課, chhit-tho5, 食飯, 開講......long2照起工un-un-a2進行, 學員ma7 1-e5 1-e5 liau5落去營隊氣氛內底, 話愈講愈che7, hiau5底e5個性ma7 thian3現現.

上尾a2暗tak8-e5分享ti7營隊chit-kui2工e5心情, 雖bong2學員tai7先long2 m7是甘願來--e5, m7-koh ti7 chit 5工, tak8-e5 ui3 chheN-hun7人變chiaN5朋友, 會sai2講心事, 談理想, ma7有機會用無kang5 e5角度看世界, 總--是sng2 gah chiaN5快樂.

Chit 3冬生活營long2 tu2著風颱, m7-koh吹be7倒tng teh puh-iN2 e5草a2. 風颱過了, 7彩e5布a2 橋koh khah明, 飛ti7 ta-lian臭hian3 e5台灣天頂.

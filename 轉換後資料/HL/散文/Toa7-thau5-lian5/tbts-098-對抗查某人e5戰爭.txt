對抗查某人e5戰爭			Toa7-thau5-lian5

前一cham7-a2 A-bi5招我上伊e5電台節目，分享一koa2查某人e5想法。足久無chham人按呢討論查某人e5議題--a。Eng2-koe3 ti7社團，我ham A-hong會使講che講透暝，出業了後，這款機會顛倒khah少。
	Kap A-bi5做夥討論e5 3篇文章是「走chhoe7信仰，疼kap分享」(阿惠)，「家己e5房間」(嘉芬)kap「藝術品」(劉雅琪)。這3篇文章ka7查某人ti7社會e5地位，ti7家庭e5角色，kap hou7外界束縛e5價值觀寫kah足活跳，ti7 chia，ma7想著用查某人e5形體ti7社會生存e5家己。
	M7知ui3啥物時陣開始，這個世界開始分查甫查某？Ma7 m7知ui3啥物時陣開始，查甫查某無仝款e5標準hong5訂gah chiah-nih清楚，chiah-nih嚴格，連食飯、放屎、講話e5聲sau3 ma7 hong5訂死死？Ti7時查某人ti7這個社會hong5看soe-siau5？Be7使有想法，be7使妝了bai2，be7使主動追求家己e5權利ham幸福，be7使做家己e5主人，啥物tai7攏ai3照沙文e5價值觀行。Ti7這種無尊重人性e5社會規範內底，m7-taN7查某人hong5扭曲，連查甫--e5 ma7 hou7這種game rules bu2 gah m7 chiaN5人--去。
	這cham7-a2上時行e5話題就是『璩美鳳偷拍案』。Ui3代誌piak-khang到案件審問，tak8-e5攏teh討論『璩美鳳』個人e5行為，媒體攏teh報『偷拍光碟』猶有啥物版本，男主角是siang2，koh有joa7 che7有頭有面--e5仝款有『情色風暴』......這款氣氛m7-taN7佳哉家己m7是『偷拍案』e5主角，ka2-na2 koh有看好戲e5味。
	這件代誌piak-khang，是社會問題，m7是單純e5個人事件。當然，ti7 chia個人ai3負責任。這個變態e5社會，m7-taN7縛死查某人e5頭殼，koh teN7死查某人e5身體。Ui3 eng2-koe3 e5『貞節牌坊』、『三從四德』, 到現代e5『美麗新女人』，查某人對家己e5頭殼kap身體攏m7-bat有自主e5權利，永遠m7是獨立e5個體，kan-taN因為伊是「查某人」。
	到21世紀，女性主義kun2-ka2--過了後，ti7「性自主」，「性解放」e5口號ham具體行動下腳，咱soah看著一koa2查某人追求家己e5權力e5時，顛倒teh符合查甫人e5價值觀。結果koh反倒轉--來hou7社會批判壓迫，這點咱ti7『璩美鳳』『陳文茜』chia就看gah足清楚。
	In一手gia5女性主義e5大旗，hoah beh爭取查某人e5權力，私底下soah運用家己e5智慧ham妖嬌美麗，用家己e5身軀做買賣，交換個人e5政治地位kap經濟利益。Ti7 chia，in m7-taN7扭曲女性主義e5原則，koh傷著另外一個查某人(hiah-e5查甫人in某)e5尊嚴。有影看無hit koa2「進步」e5婦運團體teh聲援啥物？
	批判『璩美鳳』了後--leh，社會對人e5規範敢就有chai5-tiau7逃避責任？呂秀蓮講gah足好：若是社會be7使容允一個『璩美鳳』，按呢是按怎beh繼續容允koh khah che7查甫人e5『璩美鳳』？咱愛--e5是一致e5標準，m7是雙重標準。Hia-e5享受『璩美鳳』身軀e5查甫bih ti7 toeh？In敢免負責？
	是按怎查甫人有複雜e5性關係m7免接受社會譴責，顛倒hong5 o-lo2『人不風流枉少年』？像張俊雄、黃義交......，ti7外口烏白來，lam7-sam2-tai7 piak-khang了後，請正牌某出來背書就船過水無痕，有--e5 koh反倒轉--來官愈做愈大，聲望愈來愈koan5。Ah查某--e5是按怎顛倒ai3擔這種社會壓力？
	咱beh追求--e5是有人性、尊重個人選擇e5社會價值觀，查某人beh對抗--e5 m7是查甫人，是這個社會體制！ (2002.01.05.)

(作者是TGB學生台灣語文促進會成員)

。 

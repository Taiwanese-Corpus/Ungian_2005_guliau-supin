番親ti7 chia
Toa7-thau5-lian5
Keng2 1 e5拜6禮拜, goan2大大細細1 tin7 13 e5人, ng3新竹山頂出發. Chiok久無kui大tin7朋友cho3-hoe2出去chhit-tho5--a, khah早goan2 TGB chit tin7幼齒--e5 chhiang5-chai7有chit lo7機會, m7-koh chit-ma2罕leh有chit種chhiang3-suh--a.

Beh去新竹山頂, 當然ai3來去拜訪lan2 e5番親Lyiking Yuma, i teh hoann7 e5 Mindoyo部落教室, ti7 2004 e5 joah8--人hou7風颱ham7塗chhoah流chhiang5 phainn3--去, koh來e5日子long2 teh bu2重建e5 sit頭, chit choa7是in重建好勢了後goan2頭1 kai2去.

Chit choa7去, 猶原是Walis先招呼goan2 si3-ke3參觀, 紹介in設計e5想法kap重建e5過程, koh來lim ka-pi bong2 pho3-tau7, 講chit8-khun3-a2過, 應當是Lyiking出現e5時間--a, soah一直無看tioh8 i, kui e-pou long2 Walis teh kap goan2開講. 到kah goan2 beh走--a, chiah看tioh8 Lyiking ui3房間行--出-來, 聽i講chiah知iann2 i破病, chit-ma2無siann2敢kap人講話.

Ui3清泉部落beh來in chia e5路--nih, 有看tioh8 na2組合屋e5枋a2厝tng起beh好, Walis講hiah-e5厝無phah地基, kan-tann是塗kha lu hou7 penn5, 柴枋to7 an2-ne chhai7--起-lih. Goan2是na2聽na2 chhoah leh等, 厝後hit片山壁, hit pian3風颱kui e5 siah penn5--去, pinn3做1條塗chhoah流溝, 枋a2厝kam2 e7堪得koh來e5風颱iah大雨? 公益團體起e5厝nah e7 chiah lo2-chho2?

接續--落-去, Walis講tioh8 in ka-ti7重建過程e5 tap8-tap8滴滴. Goa2 iau2 e7記2004年中新竹山頂hou7風颱掃kah li-li-lak-lak e5時, goan2 kap Lyiking聯絡, 講tioh8 beh招朋友kheng5 koa2 chinn5 tau3-sann-kang7, Lyiking sui5 to7講免, i認為台灣che7-che7 e5危機, ai3靠政府解決, be7-tang3 koh ka7朋友chhun手, 靠民間e5力koh an2-choann2救ma7救be7贏政府政策錯誤kap官商勾結造chiann5 e5破壞. Lou7尾in重建e5材料費申請tioh8政府補助, Lyiking kap Walis in ang-a2-bou2 chhoa7 in雕刻班e5學員, ui3畫設計圖, 買材料, 鋸柴khou, 釘枋a2, tak8-e5 na2做na2學, ka7 Mindoyo雕刻班koh重建--起-來.

Walis講in買e5柴khou 大支細支long2有, 枋a2 e5 size ma7無kang5 (若是買工場處理好e5 kang7規格--e5 ai3 khah che7 chinn5), kan-tann想beh an2-choann2組織chiah-e5無kang7大細e5柴to7不止a2 hou7人頭殼疼, chhiang5-chai7起到1半, to7 tng7 tioh8 2 te3柴枋sian7 tau3 to tau3 be7起--來e5情形, 想kah無步--a to7先tan3--leh, 換做別e5 sit頭, theng3候hit項做了chiah koh tng2來做chit項, soah tiann7-tiann7 an2-ne to7 koh e7 tau3--chit-a, m7-chiah Walis ka7 goan2講, in重建e5過程, ka2-na2有祖靈teh保庇.

Mindoyo雕刻班是in 2001年開始申請勞委會e5『永續就業』成立--e5, ti7 chia chin3前, 是Lyiking ui3 1998年tng2部落了後經營e5部落教室(泰雅部落文化學園). Lyiking想beh ui3文化產業e5方向chhoe7部落e5出路, 申請勞委會e5『永續就業』tu2好e7-tang3解決部落目前普遍koh急ai3處理e5失業問題. Walis講tioh8 Lyiking tu2 tng2來部落e5時, hou7部落e5人妖魔化, 講kah chiann5 phainn2聽, m7-koh Lyiking無hiah簡單to7放棄, 先全台灣e5原住民部落走1 choa7, koh來做部落老人e5口述歷史, kheng5 chinn5買地起部落教室, an2-ne un5-a2 liap8 chiah有今a2日e5成果.

M7-koh原住民部落長期政治, 經濟, 文化, 教育e5弱勢, hou7原住民部落tng7--tioh8 e5問題1 teng5 kha7過1 teng5, m7是1工1暝to7有thang解決--e5, tng2來部落面對e5現實問題, ma7 hou7 in e5理想一直teh調整.『永續就業』e5案, 1方面ai3克服lo-li-lo-so e5行政程序, 1方面ai3 teng3學員e5狀況, 特別是重建過程, 有申請案頂頭e5行政壓力, koh有原住民e5 noa7性ai3操煩, in夾ti7中ng, 壓力ju2來ju2大. M7-chiah in e7考慮mai3 koh申請『永續就業』, che ma7無thang chiah8 1世人, 開始建立ka-ti7經濟獨立自主e5方式kap來源. Chit-ma2 in hia開始beh對外開放, 先hou7人入去參觀, lim ka-pi, 未來in e5經濟自主beh行siann2-mih款方向iau2 koh teh chim-chiok.

Tak8-e5若有時間, e7-sai2去Lyiking hia行行--leh, 若有siann2-mih想法ma7 e7-sai2提供hou7 in參考, 無論有熟sai7 iah無熟sai7 e5朋友, 去in e5網站參觀--chit8-e5, 留話鼓勵--chit8-e5 ma7無bai2. Lan2 tak8-e5人ti7無kang7所在teh phah拚, 累積台灣人重生e5基礎, 有1工, lan2總e7看tioh8滴落塗e5血汗開花koh結籽.
[Mindoyo雕刻班http://www.mindoyo-s.com/index.htm]

2006.03.13

學校e5『差別待遇』
Toa7-thau5-lian5

經過921大地震了後, tak8-e5人攏tih講『節約用水用電, 共體國艱』, 大部分所在用電攏加減有受tioh8限制, m7-koh有1-koa2公家機關, 尤其是高層e5政府單位, 顛倒kui kang tih放冷氣, 甘講chia--e5單位無ti7『共體國艱』e5範圍內底?

提學校做例, 教室、圖書館kap 1部分行政單位chit-ma2攏無tih開冷氣, m7-koh有另外 1部分行政單位soah kui kang tih吹冷氣, 放『空調』, 像『課指組』,『計中』,『體育館』(中tau3休睏e5時chun7, 門關--le, chhun kui2-e7老師ti7內底享受爽快e5『空調』).

Goan2肯定『節約用水用電』e5做法, 這是ti7平常時to7 ai3實踐--e5, 是一種生活態度, kan-taN是因為地震e5影響, koh再加強nia7-nia7.

M7-koh學校kan-taN對學生做要求, ka-ki7(1部分行政單位) soah無限制tih使用, 擱再講,『住宿生』用水用電攏是chiok基本e5民生需求, 顛倒行政單位平常時e資源使用有chiaN5大e5問題.

是an2-choaN2 in tih用水用電會sai2 chiah-ni tho2-che3? 是an2-choaN2『使用者付費』ti7 in身軀頂就無『適用』--a?
  若是講有--e5行政單位無電風, iah是通風無好, 無開冷氣be7-sai2--e5, an2-ne是m7是當初時e5設計就有問題-------行政單位e5辦公室有設計『空調』, m7免有電風(用be7-tioh8?).

Che反應出校園內底有階級e5差別！

Goan2 ng3望打破校園內底無公平e5階級差別, 全學校e5學生kap老師做伙phah拼, ka7『節約用水用電』確實ti7生活中來實踐!

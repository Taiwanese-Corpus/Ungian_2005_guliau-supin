少年新主人, iukiuoasuh!
Toa7-thau5-lian5

今年熱--人beh參加e5營隊特別che7, 其中1場是ti7高雄辦e5世界台語文化營, A仁bat講--過:「Lan2做台語文--e5, chit款營隊無論是m7是ka-ti7辦--e5, lan2算是主人, 就算有tai7-chi3, ma7 ai3參加.」 1-koa2老主人tak8冬long2 ui3海外piaN3--tng2-來, goan2 chiah-e5少年主人當然be7-sai2 lau3-khui3.

Chit-kui2冬, TGB學生台灣語文促進會long2有ti7台文營做工作人員tau3-saN-kang7, chit屆khah無kang5--e5, 是有1節課goan2 ai3分組去教羅馬字. 7/10到高雄e5時, chiah知iaN5互相e5聯絡teng5-taN5--去, chit-ma2無法tou7分組, 變做TGB ai3 ti7台a2頂教, 慘--a, chit-siaN kap goan2 chin3前收--tioh8 e5 Information ham7準備chiam2然無kang5. 暗時tak8-e5討論e5結果, 是Bou7-chin, Chiau-hong5, Ui-chi3 koh有goa2 4 e5人上台講, tak8-e5負責無kang7款e5內容, 教e5部份是goa2處理, tu2開始, goa2 chiok無法tou7接受--e5, 人是「kian3-siau3 tng2 siuN7-khi3」, goa2 m7知kam2是「緊張tng2 be7爽」? M7-koh tak8-e5 an2-ne決定--a, 就ai3照phin2照行.

雖bong2國校a2 e5時chun7, tiaN7-tiaN7有上台演講e5經驗, m7-koh he long2是國校a2 e5 tai7-chi3--a, 離chit-ma2是chiok hng7 chiok hng7--a, koh再講, 若想tioh8 ai3 khia7 ti7台a2頂, 對hiah-ni7 che7人講話, chhoah就chhoah--死-a; chit 2冬, ti7 TGB內底, chit款訓練ham7機會有khah che7, 總--是對象long2 kan-taN 10~20 e5 na7-tiaN7, chit-kai3是百外人e5場, 內底koh有chiok che7 sian-pai2, goan2代表--e5 koh是kui-e5 TGB, 若是thut-chhe5, TGB e5名聲就栽ti7 goan2手頭--a, goa2 koh是hit種gau5烏白想e5人, m7知到時會出siaN2-mih狀況, soah愈想愈緊張, tak8-e5 long2 hou7 chit種氣氛tah-tiau5--leh.

Goa2招Bou7-chin kap goa2 cho3-hoe2處理教羅馬字chit部份, goa2講台語, i講Hakfa8, soah hou7 i愈來愈緊張, goa2看i an2-ne, ka-ti7放輕鬆ka7 an-tah, eN5, ka-ti7 soah be7緊張--a; 尾手, 坐ti7台a2頂e5時chun7, ma7 m7知是緊張過頭, ah是真正be7緊張, 就大pan7大pan7坐toa3 hia, 目chiu koh對台a2-kha sau3--leh sau3--leh, 看tioh8素枝a姨, Tek-hoa5, Taco, A仁, 提銘兄, 蕭老師long2 ti7台a2-kha注神teh看--goan2, 心肝頭就koh-khah在--a.

點半鐘e5時間ka2-na2 1-e5-a2就過--a, hioh睏e5時, goan2 tak8-e5 long2走去音控室後piah hia喘大氣, tha-tu2-a2 m7-taN7台a2頂e5人緊張, 坐ti7台a2-kha e5 in ka2-na2 ma7 chiaN5替goan2緊張, goan2 4 e5開始hoah講, 講kah無夠khui3, chiok想beh koh講--1-場-a......

Chit-chun7想--起-來, ka-chai3 hit時chun7有起lih講, 1方面練膽, ma7訓練ka-ti7 ka7頭殼內e5 mih8-kiaN7組織好勢表達--出-去, 1方面宣傳TGB e5理念, chit-kai3 e5經驗chiaN5特別koh寶貴, ng3望後kai3若有機會, TGB其他iau2無chit款經驗e5人, 有thang感受chit種心理變化ham7氣氛.

Goa2 teh想, 像goan2 an2-ne無經驗e5人iau2 chiaN5 che7, 有1工, in若long2有chit款機會thang去感受演講e5氣氛, 一定會像goan2 an2-ne成長chiaN5 che7, 台語文運動若beh繼續chhui-sak--落-去, m7-taN7需要老主人壓陣, koh需要che7-che7少年新主人來tau3 chhiaN-iaN7.

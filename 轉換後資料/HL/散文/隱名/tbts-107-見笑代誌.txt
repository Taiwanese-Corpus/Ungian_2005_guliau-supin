
見笑代誌   		隱名

會記得ti7三十外冬前e5一個熱天，阮一陣教會e5朋友去霧社參加夏令營，大約有四十外人。食暗飯了後，大家自由活動。有人留ti7飯廳話仙，有人利用時間洗身軀，ma7有真che7人坐ti7山莊e5山坡。Ti7青青軟軟e5草埔，一堆一堆圍teh開講、算天星。
因為食飯e5時朋友叫我lim一罐bi3-luh，害我尿急，phian-phian便所、浴間攏有人teh用。無法度，我看天暗暗，無人看，就行去另外一旁e5山邊soan7尿。Na2放na2輕鬆，嘴--裡自然khou su-a2。Na2放na2放，漸漸適應光線，目睭lu2看lu2金。忽然間發現二十外尺外有三個查某gin2-a2面對我坐teh開講，我相信in坐真久--a，目睭看我一定足清楚--e5，in ma7忽然間停止開講，驚我知影in坐ti7 hia。我到taN已經無法度--a，尿放一半總是be7-tang3收--起-來，只好假影m7知繼續放--落-去。我m7知hit三人是siang2，但是我相信大家攏熟sai7。這件代誌hou7我見笑幾na7冬，我一直m7敢參我e5女朋友講，因為伊若知，一定無愛嫁--我。

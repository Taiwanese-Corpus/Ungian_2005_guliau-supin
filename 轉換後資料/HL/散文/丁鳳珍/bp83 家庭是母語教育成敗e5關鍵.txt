∮Bong2 pho3-tau7
家庭是母語教育成敗e5關鍵
丁鳳珍 
我1970年ti7 彰化縣出世，母語是台灣Ho7-lo2 話。讀小學e5 時，講台灣話是『髒話』，ai3 罰錢koh e7 hou7 人歧視，kan-taN e7-hiau2 講台灣話--e5 是二等人種。我ma7 bat liah8 準講『國語』chiah 是正式、有禮貌、夠水準--e5。M7-koh 我e5 a母kan-taN e7-hiau2 講台灣Ho7-lo2 話。
等到我讀大學，台灣社會行向解嚴後e5 多元社會，我開始e7-hiau2 ka-ti7 讀冊、自我批判了後，我chiah 清醒--過-來，有1段時間，感覺對ka-ti7 e5 母語真虧欠，一直責備ka-ti7。一直到今a2 日，我e5 理智kap 情感long2 討厭「kan-taN beh 講『中華民國國語』e5 台灣人」，ma7 m7 願一直使用迫害我母語e5 華語kap 華文。
我讀大學了後chiah 開始回歸母語，hit-chun7 chiah 發現ka-ti7 母語能力chiaN5 bai2,koh tiaN7-tiaN7 hou7 goan2 ang 恥笑、責備，i e5 台灣Ho7-lo2 話比我khah 好。Hit 時有chiaN5 che7 朋友台灣話講無好，驚hou7 人恥笑soah kiu--tng2-去，繼續使用『中華民國國語』，ma7 m7 願koh 再回想母語hou7『中華民國國語』迫害e5 歷史kap 事實。我是鐵石心腸，ma7 承認ka-ti7 e5 母語能力差父母1大chat，koh 感覺對不起ka7 母語傳承hou7--我e5 si7 大人，m7-chiah 認真teh 反省kap 學習。到今a2 日過10外冬--louh，我e5 母語能力回復chiaN5 che7,m7-koh iau2 tioh8 koh 繼續加強。
我e7 講kah hiah-ni7 長，第一是beh 強調，beh ka7 母語學hou7 好，上要緊--e5 是信念kap 意志。若無族群文化傳承e5 使命感，koh liah8準語言kan-taN 是溝通e5 工具，an2-ne to7 照台灣e5 外來統治者做--e5:減少甚至禁止母語使用，使用統治者制定e5 單一官方語言to7 好--a。母語教學ai3 同時教族群文化kap 歷史，koh ai3 創造族群文化特色e5 生活情境，因為母語是族群文化e5 重要基礎；若無，kan-taN 教母語，甚至是用母語來ka7 lan2 教外來統治者e5 文化an2-ne 落--去，母語m7-taN7 無法tou7 代表族群e5 尊嚴，koh e7 行向滅絕e5 結果。
第二，我讀大學了後，e7-tang3 chiaN5 緊to7 回歸母語，除起我鐵石心腸以外，tioh8 感謝我e5 si7大，特別是我e5 a母，i 聽無『中華民國國語』，我一定ai3 kap i 講台灣話，koh tioh8 tiaN7-tiaN7 替i 翻譯大部份使用『中華民國國語』e5 電視節目。也to7是講，pe7 母是上關鍵e5 母語教師。
我有覺悟著che，所以leh 教goan2 cha-bou2-kiaN2 講台灣話e5 時，i 若講『國語』，我to7 e7 儘量真溫柔用台灣話講：「Ma-ma 聽無neh，你用台語koh 講1遍。」結果，goan2 cha-bou2-kiaN2 ma7學e7-hiau2 ka7 華語翻做台灣Ho7-lo2 話；tu2 開始i 發音無夠好，m7-koh 我一直ka7 o-lo2、ka7 鼓勵，2~3年來，i e5 語言能力進步chiaN5 che7。
我發現，gin2-a2 若「e7-hiau2」母語，自然聽有母語；i若「kan-taN e7-hiau2 聽母語」，最後，to7 e7「無慣勢講母語」，ma7「m7 敢講母語」，甚至「無愛講母語」；gin2-a2 若「無愛講母語」，母語e5 死期to7 到--louh。Che 需要si7大人堅定e5 態度kap 耐心。
我真好運，goan2 ang e5 語言認同kap 我kang7 款，goan2 beh 創造母語環境to7 chiaN5 簡單，beh ka7 母語學hou7 好，ti7 現此時e5 台灣，一定ai3 靠si7大人e5 堅持。
有真che7 人kioh是同齊學2種以上e5 語言，e7 造chiaN5 gin2-a2 e5 負擔，講gin2-a2 e7 真可憐。事實上，ti7 goan2 tau，我徹底用行動推翻chit 種錯誤e5 論調。
我是讀中國文學系--e5,過去ma7 bat 教過『國文』，m7-koh 我一直m7 願教goan2 kiaN2 講『中華民國國語』、ㄅㄆㄇkap 認bat 漢字。結果，我今年9--月beh 讀小學e5 cha-bou2-kiaN2，『國語』聽講讀寫e5 能力竟然chiaN5 好，i 甚至e7-sai2 免用「ㄅㄆㄇ」，to7 e7-tang3 唸出1大koaN7『國語』。原因：1.幼嬰時e5『育嬰中心』講『國語』；2.電視bang3-gah long2 講『國語』；3.幼稚園是『國語』環境；4.兒童讀本大多數是『國語』注音，i 以早tiaN7-tiaN7 拜託我讀故事，我m7 肯用『國語』唸，i to7 ka-ti7 看注音，soah 記tiau5 1堆漢字；5. goan2 toa3 台中市，市區e5 人khah 愛講『國語』。
若有人o-lo2 goan2 kiaN2『國語能力』chiok 好，我m7-taN7 be7 驕傲，顛倒koh-khah 煩惱i e5 母語能力，所以我一直teh 增強i e5 母語語詞、語法，ma7 開始教i 台灣羅馬字。
有1段時間，i 竟然感覺『國語』khah 好聽，我繼續假iaN2聽無華語，m7-koh i 發現我e7-hiau2『國語』；我ka7 i 講a-ma2 kan-taN e7-hiau2 台灣話，i tioh8-ai3 學台灣話，若無，a-ma2 to7 聽無i leh 講siaN2，an2-ne a-ma2 chiok 可憐--e5;續--落，我un5-un5-a2 ka7 i 解說：tak8 種語言long2 有特色。Chit-ma2 i 無koh 認為華語khah 好聽--a。後--來，i 迷著bang3-gah「小魔女DoReMi」，我順勢講：「Lan2 tau 是負責教人講台灣話e5 魔法家庭，ai3 講台灣話，魔法chiah e7 進步。」而且i e5 魔女使命，to7 是ai3 教弟弟講台灣話。
有1工，i e7 發覺che 是騙--i-e5,m7-koh，重點是，i 7年來不斷增加母語使用e5 機會kap 能力，「慣勢變自然」。I 發現同學竟然iah8 e7-hiau2 講台灣話e5 時，chiok 歡喜--e5。雖bong2 i kap kang7 年紀e5 gin2-a2 iau2 是khah 慣勢講『國語』(我ka7 goan2 kiaN2 講：goan2 tau kan-taN 有「華語」，無『國語』)，m7-koh，我相信goan2 tau 若一直是「母語做主體e5 語言環境」，i e5 母語kan-taN e7 進步be7 退步。
Pe7 母2人e5 母語若無kang5,老pe7 教老pe7--e5,老母教老母--e5,同時老pe7 ma7 應該學牽手e5 母語，老母ma7 應該學ang婿e5 母語，雙語學習，gin2-a2 讀小學chin3前，母語能力一定chiaN5 好。上重要--e5 是：mai3 koh 替in 中國人教lan2 台灣gin2-a2『國語』--louh，kui 個台灣社會kap 傳播媒體long2 是『國語』e5 世界，無需要si7大人ke-po5。
Ai3 有心肝liah8 than2橫e5 si7大，ai3 有真心疼惜si7細koh 敬重si7大e5 pe7 母，chiah e7 堅持用母語來kap gin2-a2 表情達意。Pe7母若m7 肯教，母語註定滅絕。
我滿7歲e5 cha-bou2-kiaN2，華語文能力真強(m7 是我教--e5)，台灣Ho7-lo2 話e5 能力ma7 真好(i e7-tang3 用台灣Ho7-lo2 話ka-ti7 編1大koaN7 故事)，幼稚園讀雙語班，ma7 學e7-hiau2 1-koa2 美國話，有tang 時a2 我ma7 e7 教i 1~2句客語，i koh e7 學唱YOYO TV日本bang3-gah e5 日語主題歌。Che 是ti7 i 日常生活--nih 自然形成--e5,我問--i：「學chiah che7 種話，kam2 e7 辛苦？」I 講：「Be7 a7!」
Kap i e5 同學比--起-來，i 加學著使用台灣Ho7-lo2 話e5 能力，che kam2 m7 是真好？I 輕輕鬆鬆to7 學e7-hiau2 台灣Ho7-lo2 話，實在是祖ma2祖公有保庇。
M7-koh，chiaN5做台灣gin2-a2 e5 pe7母，我koh-khah ng3 望：lan2 台灣e5 社會kap 傳播媒體e7-tang3 真心認同台灣文化，mai3 一直做中國專制獨裁文化e5 phah手，替中國人來蹧躂、消滅lan2 e5 語言kap文化，lan2 ai3 繼續教育台灣e5 傳播媒體kap 執政者。

說明：2003年7月初5，ti7「台語網」有1篇學謙兄轉寄e5<請告訴我，母語教學e5 好方法〉，作者是現任行政院原住民事務委員會副主委(阿里山Tso族)浦忠勇先生。看煞，我寫chit 篇文章ka7 回應。

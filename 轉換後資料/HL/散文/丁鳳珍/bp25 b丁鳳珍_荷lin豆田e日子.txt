散文入選
荷lin 豆田e5 日子  

丁鳳珍
【獎項：紙狀kap 獎金5 千khou】
★感謝作者ka7 獎金捐tng2--來★

KoaN5--人若到，行過彰化，你會看著粉白e5 花蕊1 點1 點，na2 像天星ti7 青翠e5 荷lin 豆頂跳舞，冬風吹--來，心情ma7 toe3 著青geng3-geng3 e5 荷lin 豆跳Man-bou。尤其是都市無聊e5 暗暝，公寓內白siak-siak e5 紅毛塗壁頂，好chhan 像有滿天e5 荷lin 豆花leh 飛，倒tiam3 荷lin 豆田內看天頂烏雲白雲走來chong5 去e5 人就是我。
我e5 故鄉ti7 彰化縣埔鹽鄉e5 西勢湖，自有記持開始，tak8 年koaN5--人goan2 兄弟姊妹1 透早就會hou7 a 爸kap【au】ou2 起床，籃a2 khng3--leh，1 個1 個ku tiam3 田--nih。管i thau3 風落雨，管i 霜凍露溼，荷lin 豆【goeh】是m7 等--人e5,3、4 工就ai3 挽1 遍，i e5 青春be7 tang3 hou7 人耽誤；若無就會hou7 人3 嫌4 揀，m7 值幾sian2 錢。
差不多新曆10 月初，荷lin 豆籽就ai3 種落塗，iah 空、ia7 籽、kham3 塗pun3、kham3 稻草，kui 家伙7、8 個出動，分8 加分7 e5 田ai3 ui3 透早雞啼ku 到日頭落山。12 月底就會tang3 載著頭pai2 收成e5 荷lin 豆，去果菜市場換錢tng2--來。
挽荷lin 豆是1 件真艱苦e5 tai7-chi3,門1 出冷風就掃tui3 面來，行落田kha 手就凍kah phih8-phih8-chhoah，田塗tam5-tam5 糊kah kui 衫褲，giah8 頭1 看，眼前1 phian3 青geng3-geng3 e5 荷lin 豆goeh，na2 像sian 挽都挽be7 了，幼mi-mi e5 豆【iuN2】又koh ui3 老叢邊puh--出來。看--起來na2 leh 跳舞e5 花蕊，若變做1 goeh 1 goeh e5 豆goeh 時，會hou7 人挽kah 腰酸背疼，哭m7 敢。目屎na2 流ma7 tioh8 繼續挽hou7 完，1 袋青翠e5 荷lin 豆會tang3 換錢，錢會sai2 換菜、換柑a2、換過年e5 新衫tng2--來。
若beh 趕早市，iau2 未10 點就ai3 緊ka7 豆a2 載去農會賣；若siuN 晏去，就只好tiam3 果菜市場內，看人kap 豆a2 khoeh 來khoeh 去。買豆a2 e5 人就chhoe7 空chhoe7-phang7,嫌豆a2 siuN 老，嫌豆a2 siuN 細goeh，嫌豆a2 有烏斑，嫌豆a2 有蟲空。嫌過來嫌過去，半點鐘、1 點鐘就過--去a。作田人無面皮，1 khou 2 khou ma7 想beh 等看mai7--leh，1 斤豆a2 若加賣1 khou，30 斤豆a2 就加30 khou，30 khou 就會tang3 買3 te3 煎粿，3 te3 煎粿就會tang3 chah tng2 去田--nih，hou7 leh tau3 挽豆a2 e5 kiaN2 食1 個粗飽--a。
Ku ti7 田--nih hit 2、3 個gin2-a2,na2 挽豆a2,na2 懷念學校e5 生活，同學in chit-ku2 一定long2 ti7 厝前e5 埕a2 sng2 ng-kok8-ke，1 khu 分8 e5 荷lin 豆田，有四、五十choa7  e5 荷lin 豆choa7,若會tang3 辦挽荷lin 豆比賽，同學1 人1 choa7 m7 免半點鐘就好勢--a。Na2 想na2 giah8 頭看遠遠hit 條小路，m7 知au tang 時chiah 會騎鐵馬tng2--來。Au 一定 koh 想beh 加賣--1、2 khou-a2,結果10 點載去賣，12 點半iau2 無看tng2--來。腹tou2 chiok iau--e5,為著1 khou 2 khou ai3 看菜販a2 面色e5 au 實在siuN 過固執。
學校課本內e5『豌豆』為siaN2-mih ti7 厝--nih 會叫「荷lin 豆」--le？
清朝時chun7 e5『苑裏志』e5「物產考」內面就有「荷蘭豆」，『嘉義縣內采訪冊』「歲序」中『四時之蔬菜』冬天有「荷連豆」，同治年間e5『福建通志台灣府』內e5「物產」中ma7 有寫：「荷蘭豆，種出荷蘭，色綠味香。」想boe7 到台灣土地頂頭1 叢puh--出來e5 荷lin 豆iuN2，是ui3 荷蘭人e5 手內生thoaN3--出來e5。
中秋過了，冷風愈來愈thau3,種荷lin 豆e5 日子beh koh 到--lou，埔鹽農會翻新重起了後，看--起來金sih-sih，m7-ku2 買賣荷lin 豆e5 生理幾年前就hou7 福興鄉外中村e5 果菜市場搶--去a。白頭毛e5 a 爸已經無出去做塗水，koaN5--人若到就會看著san2-pi5-pa e5 a 爸用i hit 台au3 古e5 outoubai 替au 載荷lin 豆去換錢a2--lou。雖然無幾sian2 錢，m7-ku2,in 講：「若無種，價數若好，就kan-taN 會tang3 ti7 邊--a2 欣羨別人leh 歡喜na7-tiaN7。橫直eng5-eng5,無tai7-chi3 做。」

【註--1 下】
1.Goan2 tau ka7『媽媽』叫做【au】(a-u)，聲調會toe3 講話時e5 情境改變。
2.豆goeh：豆莢。
3.豆iuN2：豆iN2。
【Soah】

閑工e5 gi7-niu7 		彰化縣和美鎮國中 周佳慧

古早時代，熟sai7人見面e5第一句話就是「你食飽未？」Ti7 hit個年代，tak8家生活khah艱苦，為著顧三頓，大人tak8工拍拼趁錢，吹風曝日，攏無歇睏。但是厝內頭嘴hiah-nih che7，than3 e5錢定定無夠用，人講「生食都無夠，na2有thang曝乾？」Hit當陣，食飽是thong要緊--e5，去to2位消遣chhit-tho5，眠夢都m7敢想。
Chit-mai2 tak8家e5生活khah富裕，khah重視生活品質，所以khang-khoe3 soah e5消遣娛樂，就變做chiaN5重要。上班族e5放假時間，真che7人攏會chhoa7規家伙a2出去sng2。Peh山、郊遊、參觀是chiaN5普遍e5活動，出國旅行ma7變做一種時行。朋友tng7頭e5相借問話已經改換做「Tang時beh koh出國？」
	閑工e5 gi7-niu7對大人gin2-a2攏真重要，bat ti7一本冊裡看過一段話：「真che7人有時間、有體力e5時陣，無錢thang去chhit-tho5；有錢koh有體力e5時陣，無時間thang chhit-tho5；等kah時間kap金錢攏有e5時，soah無氣力去chhit-tho5 --a-lah！」than3錢重要，m7-koh ma7 m7-thang拚過頭，「歇睏是為著beh行koh khah遠e5路。」知影拍拼ma7會曉歇睏e5人，伊e5人生路途一定會行khah久，你講tioh8--無！

（靜宜大學台語文讀寫彰化班學員作品：2001年）

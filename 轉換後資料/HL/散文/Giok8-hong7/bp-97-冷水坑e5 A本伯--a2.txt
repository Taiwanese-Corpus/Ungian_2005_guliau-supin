∮Kou2意台灣人
冷水坑e5 A本伯--a2

Giok8-hong7 


真che7 年前，1個6--月透早，天漸漸teh 光，露水iau2-boe7 ta，白霧iau2罩ti7 稻埕--nih，竹圍內e5 舊厝猶原tiam7-chih-chih。Hiong5-hiong5 聽著1 chun7 cha-pou人e5 哭聲，ka7 4圍e5 tiam7靜phah破，哭聲ui3 門口e5 石頭路口1路傳--入-來，最後tiaN7 ti7 稻埕頂，cha-pou人雙kha 跪ti7 goan2 a公面頭前。
Ah！是A本伯--a2 e5 後生──A番--a2,i 來ka7 goan2 報A本伯--a2 cha暝過身--去e5 消息。
A公面色嚴肅，輕輕ka7 A番--a2 扶--起-來，ka7 交帶講：「我知--a，chit-ma2 你緊tng2 去無eng5,hoat8-loh8 大細項tai7-chi3,出山e5 日子看好chiah koh 通知--我，好--a，mai3 koh hau2--a，緊tng2--去，緊tng2--去。」送A番--a2 離開了後，a公ti7 門口埕坐kui chai2起，目chiu 金金相ng3 厝外e5 小路，親像teh 等siaN2-mih人。
A本伯--a2 是a公上親e5 結拜小弟。A公是偷生kiaN2 ma7 是孤kiaN2。A本伯--a2 kap a公上好ma7 上講有話。A本伯--a2 無toa3 ti7 goan2 庄頭，i toa3 ti7 真遠e5 山頂，hit個所在叫做「冷水坑」。路途遙遠，a公kap A本伯--a2 真久chiah e7-tang3 見1 pai2 面，m7-koh A本伯--a2 e7 騎hit台50 c.c.牛奶色e5 速克達，騎超過1點鐘e5 路，ui3 冷水坑來礁溪chhoe7 a公。Tak8 pai2 看著A本伯--a2 ti7 goan2 tau 路口出現，我to7 e7 真歡喜koh 真大聲hoah:「A公！A公！A本伯--a2 來--a！」60外歲e5 A本伯--a2,生做真lo3 ma7 真san2,khan 1副烏框目鏡，i 正lui2 目眉頂生1粒細粒肉瘤，尖尖thong3--出-來。細han3 e5 時m7 bat tai7-chi3,我long2 e7 斟酌看hit個細粒肉瘤。
A公看A本伯--a2 來厝內坐，心內真歡喜，e7 真熱情來ka7 款待，留i 食晝、lim酒。2個人坐--落-來to7 講be7 煞，總--是1 choa7 路lo3-lo3長，真無簡單chiah 見1 pai2面。
我問過a公，是an2-choaN2 A本伯--a2 in tau e7 ti7 hiah hng7 e5 山區--leh？平地m7 是toa3 kah真su3-si7?原來，A本伯--a2 少年時ti7 太平山chho3 材，oa2山食山，年久月深to7 ti7 hia 落地生thoaN3，變kah kap 山地人kang7款--a。
冷水坑離泰雅族e5 部落真近。細han3 e5時a-pa bat chhoa7 我kap a姐去過A本伯--a2 in tau。In厝起ti7 1個tam7-poh8 thong3--出-來e5 koan5地，厝前看--出-去e7-tang3 看著開闊e5 溪埔kap 青leng-leng e5 山，ti7 in tau to7 聽e7 著泰雅族人ui3 山頂部落傳--來e5 歌聲kap 呼hoah 聲，聲ti7 山崁內tng2-seh8。
E7 記得hit 個暗暝我睏be7 去，吵beh tng2--去，A本伯--a2 to7 ka7 我嚇驚：「Mai3 吵，若無，山頂e5 chhiN番e7 落來liah8 gin2-a2 去thai5 頭。」我驚kah m7 敢哭--出-來。
讀高3 e5時，我to7 搬去離學校khah近e5 市內soe3厝toa3。Hioh-khun3時a2 chiah 騎鐵馬tng2 來厝。
E7 記得8月半(中秋)前1個禮拜日，我tng2 去厝--nih，chhim2入門to7 看著a公手cheng2頭a2 夾1支薰坐ti7 廳門嘴，人gong7神gong7神，我chiaN5 有精神大聲hiu:「A公，我tng2--來-louh！」A公na2像無siaN2心情，chhin3-chhai2 應1聲「Ouh」了後，大嘴koh suh 1嘴薰。我ka7 鐵馬chhai7 好，搬1隻細隻椅頭a2 坐ti7 a公kha 邊：「A公，你人無爽快是--無？」A公chiah 講：「Lin2 A本伯--a2 出車禍--a！透早ui3 冷水坑騎o-to2-bai2 beh 來lan2 tau，過省道去hou7 車long3--著……」
A本伯--a2 過身，看e7 出a公e5 孤單，對A本伯--a2 che7-che7 e5 思念，long2 tiam7-tiam7 khng3 ti7 i 心肝底，我ma7 永遠e7記得hit工透早，A番--a2 跪ti7 稻埕，淒慘e5 哭聲。
A公kap A本伯--a2 chit-ma2 e7-tang3 ti7 天頂繼續開講。

補記
聽a-pa 講，A本伯--a2 in tau na2像無法tou7 脫離車禍e5 暗影。大han3 後生A番--a2,長年ti7 梨山種高山冷菜蔬，A番--a2 e5 孤kiaN2 A義--a2,娶bou2 了後ma7 去梨山ka7 老pe7 tau3 kha手。有1工，A義--a2透早駛tho-lak-khuh載高麗菜落山，山路罩bang5,soah poah8 落溪崁，A義--a2 to7 an2-ne 行--a，放tu2結婚無joa7 久有身e5 家後孤1人。
□

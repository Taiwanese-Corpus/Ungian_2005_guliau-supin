芋粿siuN che7 e5所在
Giok8-hong7
Che m7是心情告白, 是現實告白.

Goan2 1家伙a2 3 e5人千里迢迢, 離開「phaiN2 than3食」e5南方, 來新竹科學園區做人人欣羨, 傳說內底e5『竹科新粿』, che到底是siaN2-mih oaN2-ko粿? 是甜粿? 芋粿? Iah是菜頭粿--leh?

Ui3南部搬來新竹5個外月--a, 除了適應氣候差別以外, ma7觀察tioh8 chit e5有就業優勢e5科技城, 有joa7-ni7-a2混亂koh過頭ham3 e5過客現象.

Goa2 ti7宜蘭出世, ti7台北淡水讀冊4年, ti7台北西區kap東區食頭路生活4年, ti7大高雄地區toa3 6年, chit-ma2 toa3 ti7新竹市東區, che是goa2 toa3--過siong7 au3 e5都市(新竹東區).

Ti7 chia, 生活費用真正是貴--死-人, 厝稅貴(au3厝1堆, 光線bai2, 通風bai2, 設計bai2), 保母費貴(3節獎金kap該有e5禮數ai3做kah到), 幼稚園學費貴(南部e5 1倍以上), 來chia食頭路, ke e5薪水long2 hou7生活費食食--去, mih8件貴to7貴, 服務品質soah kap價siau3 be7比--得, koh khah mai3 siau3想siaN2-mih人情味--a, 真正是beh哭無目屎, 是an2-choaN2 beh來做「hong5剝削」e5「新粿」?

Chiah-ni7 koan5 e5生活費, 請問, goa2 kam2是toa3 ti7台北市? 是an2-choaN2無看見捷運? 是an2-choaN2無方便e5公車網? 是an2-choaN2 si3-ke3 long2是ou-tou2-bai2? 是an2-choaN2無闊闊e5人行道(地磚koh e7 tiaN7-tiaN7換形kap色)? 是an2-choaN2有sui2-sui2 e5花koh樹a2 e5草埔kap清幽e5人工湖, ai3「pe5」入去園區iah是校園內chiah看e7 tioh8? Ui3園區khong3闊e5大路行到光復路, 是an2-choaN2 e7感覺是ui3租界行入難民營, ui3規劃完善e5美國社區行入貧民窟?

光復路塞車e5情形to7 na2像台北忠孝東路tng teh挖捷運e5時, 塞hou7 li2死!

是an2-choaN2「新粿」chiah-ni7顧人怨? 原因應當to7是in e5過客心態. In工作時間來ti7園區than3錢, 下班時間, 特別是拜6禮拜, 像逃難kang7款ng3台北, 台中kap高雄去消費, 「來來來, 來新竹; 去去去, 去台北」, 新竹是in than3錢e5所在, 講khah白--leh, in to7像『掏金客』kang7款, 新竹是in暫時e5所在--lah.

對「新粿」來講, siaN2-mih反焚化爐? Lin2 tau e5 tai7-chi3--lah! SiaN2-mih交通規劃e5『願景』? 若有是應該--e5, 無ma7 be7 ke想--lah! 選舉? SiaN2-mih人做long2 kang7款, 橫直lan2「新粿」戶籍iah8無ti7 chia--lah!

Chit e5芋粿siuN che7 e5所在, to7是goa2目前teh toa3 e5科技重鎮, 落伍e5城市.

2005.06.22.

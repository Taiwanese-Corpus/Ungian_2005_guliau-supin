∮Kou2意台灣人
Siau3念A公
Giok8-hong7 
感覺著koaN5，我chiah 知iaN2 溫暖。
A公(1908～1995) 明治41年12月24 出世。A公過身chin3前2年，身體種種機能to7 開始明顯teh 退化，胃、肝、膽long2 be7 爽快。有1 pai2 胃出血koh 檢查出膽結石，tioh8-ai3 去toa3 院，che 是a公人生頭1 pai2 toa3院，ma7 是i kui世人上尾1 pai2。
對80外歲e5 a公來講，toa3院是拖磨，kui工the ti7 眠床頂be7-tang3 tin2動，koh 注射koh 吊大筒(tang5)，天地生成、自然chhiaN5養大han3 e5 a公，根本無法tou7 忍受。Toa3 院無1禮拜，a公to7 變kah 真無精神，kui個人long2 消san2--落-去。
A公m7 願乖乖倒--leh據在人hoat8-loh8,有1工，輪著goan2 kang7-thiau7小弟ti7 病院顧a公，a公騙chit 個小弟講beh lim 椰子水，叫i 去市場買，i ka-ti7 soah poaN 1齣「偷逃出院」。A公失蹤e5 時，chit個衰尾e5 小弟hong5 罵kah臭頭。A-pa、a叔si3-ke3 chhoe7,koh 去報警察，幾點鐘後，我看a公真su3-si7 坐ti7 警察車內，hou7 大人(警察)載tng2 來厝--nih。Tak8-e5 看著a公long2 緊oa2--過，a公有tam7-poh8-a2 phaiN2-se3,續--落，用雙手phah i e5 雙kha 講：「是我chit 2隻kha beh 偷走，我本人無hit個意思。」Tak8-e5 聽--著笑kah beh死，a公正港是「老hoan-tian」--a。
A公無愛去病院，a爸long2叫鎮--nih e5 老醫生來ka7 a公注射，當然，a公ma7 有ka-ti7 e5 祕方kap 信仰。半暝，疼kah khun3 be7 去，a公e7 起來燒hiuN，ti7 門口埕面taN ng3天，誠心誠意teh 拜，嘴na2 唸：「地基主，我人無爽快，請你保庇我緊好，若好，to7 e7 款1副牲禮來答謝……」
有1暝，a公講i kha 真酸，酸kah kiong7-beh 死--去，我to7 去大廳ka7 a公kha 腿liah8-leng5。大廳暗暗，kan-taN公媽頂koan5 e5 蠟燭火teh chhio7 光，a公坐ti7 大枋椅a2頂，我坐1隻椅頭a2,真出力ka7 a公liah8-leng5,a公hiong5-hiong5 感慨講：「世間人無論有joa7 gau5,總--是有死e5 1日，人是天地生成，親像野草，據在風吹日頭曝。」
A公phoa3病chit 2年，我ti7 台北e5 大都市無eng5 ka-ti7 e5 事業，koh 沉迷ti7 愛情e5 甜蜜--nih，虧欠a公真che7。Hit段時間，a公na2像行出我e5 世界，雖bong2我心內猶原孤單空虛，soah m7 知ai3 oat8頭to3-tng2去chhoe7 a公，chhoe7 1份上熟sai7、上溫暖e5 安慰kap 力量。
A公是我性命中真重要e5 人，看a公在來勇健e5 身體，1日1日消san2--落-去，我chiaN5 m7 甘，到a公已經無法tou7 認--人、無法tou7 講話，我chiah 致覺--著kiong7-beh 失去--i-loh。
有1工，我tiam7-tiam7 peh 起lih a公e5 眠床頂，ka7 a公ta koh san2 e5 手teN7 tiau5--leh，「A公！A公！」一直叫。我心內teh 呼請，天公伯--a2、媽祖婆、地基主kap a公無熟sai7 e5 上帝，請lin2 減輕goan2 a公e5 痛苦，hou7 i 平靜ka7人生e5路行了。
聽著隔壁大廳壁頂e5 老時鐘，發出 「tin2-tong」、 「tin2-tong」e5 聲，我想著a公教我看時鐘e5 時，theh8 長長e5 柴棍a2,ki2大廳chit 個烏烏e5 老時鐘，1格1格教我看……
95年7--月，蘭陽平原au3-hip e5 熱--人，a公結束i 87年e5 歲月，告別i 開墾、種choh e5 土地kap田園，ma7 ui3 世間e5 人情世事解脫，tiam7-tiam7睏ti7 ka-ti7 雙手起造e5 舊厝--nih。熱--人e5 風微微a2吹，吹過舊厝4邊e5 竹pho7,竹a2 發出「iN-iN oaiN7-oaiN7」e5 聲，na2像teh kap a公sio辭。
A公e5 喪事辦kah 真鬧熱，我e5 心情toe3 司公念經kap祭拜e5儀式teh起起落落。出山了後第2工，坐北迴線e5 自強號火車tng2 去台北上班，oa2 ti7 車門邊，車頭1站1站過，風1 chun7 1 chun7 吹--來，火車聲、風聲、海湧聲thau3 sio lam7,龜山島平靜phak ti7 太平洋，火車加緊速度衝入去pong7-khang，龜山島ti7 我頭前消失hit chun7我擋be7 tiau5--a，ti7 暗bin5-bong e5 pong7-khang內，我大聲哭--出-來。


後記：
半暝，想著a公，ka7 心內e5 siau3念寫--落-來。當我人生tu2著無順利、困難iah 是病疼，想著a公行--過e5 大時代，to7 e7 得著力量。日子過kah 真緊，7年chit8下a2 to7過--去-a，我ma7 離開kau7雨e5 台北都市，來到溫暖e5 島嶼南peng5。我e5 kha步，離北peng5 e5 故鄉na2像愈來愈hng7--a，m7-koh 對a公e5 siau3念顛倒愈來愈深……。

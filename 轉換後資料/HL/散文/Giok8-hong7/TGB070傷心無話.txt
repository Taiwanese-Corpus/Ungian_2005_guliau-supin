傷心無話
Giok8-hong7
朋友大學出業了後to7 teh做環保運動, 2年前tng2去故鄉e5社會局做約聘e5社工人員, 暫時ti7故鄉khut, 繼續關懷土地頂面e5人情世事.

I接觸e5對象猶原是社會e5弱勢, 邊緣中e5邊緣人----原住民. Hit日, i kha3電話hou7--goa2, 聲聽--起-來真ut-chut, i e5個案: 4個姊妹a2, 孤兒, ti7野地--nih生, ti7野地--nih大han3, 第3--e5靠大姊ti7都市做美容, 支持i今年ti7故鄉讀高中. 想be7到chiah 15歲e5 i, soah有身6個月chiah hou7 a姊發現, 8--月to7 beh生--a, 真無奈去辦休學theng3後gin2-a2出世, 朋友替i hit e5 iau2-boe7 20歲e5 a姊tau3 chhoan5 ang嬰a2用品kap生產e5 tai7-chi3.

15歲e5小ma-ma, 孤兒, 原住民e5單親ma-ma, i e5未來e7 an2-choaN2? Goa2 kap朋友long2 m7敢去想, 有tam7-poh8-a2悲哀kap感傷, 傷心無話.

Goa2 beh 7年m7敢看ma7 m7敢聽關係原住民e5議題--a. Chin3前goa2 tiaN7走去都市e5工地iah是山頂e5部落, 我真自然用siong7真誠siong7熱情e5性命去oa2近--in, goa2 ma7 kang7款得tioh8 in koh khah真誠koh khah無私e5對待, 包括友情甚至是愛情.

M7-koh悲觀e5我iau2是無法tou7輕鬆來面對原住民e5困境, goa2 ma7無法tou7承受hit種kiong7 beh喘be7 li7 e5性命. Ouh! Goa2學be7-hiau2 hit種樂天kap樂觀; ouh! Goa2拚命逃, 拚命閃, to7 hou7有才tiau7面對--e5去面對, hou7有法tou7承受--e5去承受! Goa2 kan-taN e7-tang3 ka7 in身軀頂人性e5美好kap siong7溫暖e5情緣, 保存ti7 goa2深深e5記ti3--nih.

2005.06.22.

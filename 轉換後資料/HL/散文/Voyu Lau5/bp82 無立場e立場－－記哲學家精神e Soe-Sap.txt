∮Bong2 pho3-tau7
無立場e立場－－記哲學家精神e Soe-Sap  
Voyu Lau
Ti7 2~3百年前，教育無親像chit-ma2 chiah-ni7 普遍，言論自由e5 風氣ma7 無時行，若講著hit 個時代，ham7 科學研究e5 發表kiam2-chhai2 long2 e7 有危險，m7-koh ti7 hit 時chun7 e5 Hu-lan2-seh  哲學家Bou-lu2-the2-leh  bat 講--過：「我雖bong2 無贊成你e5 看法，m7-koh 我拚死ma7 beh 維護你講話e5 權利。」
Lan2 活ti7 幾na7 百冬後e5 開放社會內底，無koh 再有人為著言論發表來hong5 蹧躂--a，koh 再加上教育e5 chhui-sak，tak8 個人long2 koh-khah 有才tiau7 thang 好思考kap 發表ka-ti7 e5 意見，m7-koh Bou-lu2-the2-leh 應當想be7 到講，ti7 chit款環境內底，有法tou7 講出ka-ti7 e5意見，koh講kah 有道理--e5,無的確soah 顛倒無i phoe --e5 hiah-ni7 che7。
Lan2 若ka7 言論e5 傳播比pheng7 做1個市場，an2-ne 市場內底應當e7 有各種言論商品teh hoah 賣，隨人tioh8-ai3 用隨人e5 理性去分析kap 判斷，決定beh 接納iah 是拒絕無kang5 e5 意見，ti7 公開e5 市場內底，做seng-li2--e5 kap 交關--e5 若ka7 話講hou7 明，to7 m7 驚死豬a2 肉吊koan5 價。
總--是lan2 若斟酌ka7 看chit個市場e5 運作，to7 e7 了解好貨罕得有人teh 賣，ma7 罕得有人beh 買，顛倒是hiah-e5 a-sah-puh-luh--e5,soah 搶市搶kah hou7-teng7 kiong5-beh hong5 踏lam2--loeh。看--來，根本e5 起致 ，恐驚是chit個「言論市場」內底，bat 貨--e5 na2 來na2 oh chhoe7--a。
是an2-choaN2 lan2 teh-beh chhoe7 無bat 貨e5 人--a-leh？除了tak8-e5 心內kiam2-chhai2 iau2 有過去政治戒嚴e5 烏影，hou7 人驚講「出頭to7 損角」以外，chit個時代對siaN2-mih tai7-chi3 long2 tioh8 追jiok 速度e5 hit 款速食文化，kap「後現代」hit 款斷lih 無chiau5-chng5 e5 思考方式，應該是上大e5 因端。
An2-ne 講--來，先mai3 講beh 維護別人講話e5 權利--a，chiaN5 che7 人根底ham7 ka-ti7 e5 kha 步都khia7 無siaN2 e7 在--leh，問in 相信siaN2-mih，koh 是為著siaN2-mih，極加是人hoah toe3 hoah nia7-tiaN7，che to7 kai3-seng5 si3-ke3 滿滿是e5 「hang 肉kah」  kang7 款，theh8--來隨吞食落腹，無愛去操煩料理e5 tai7-chi3,去食著siaN2 ma7 無teh 致意 。
Ui3 另外1個角度來看，chit lo7 哲學家精神tng teh lek-se3 ，koh 真符合標準化、大量生產e5 商業型態，是非khiau 直long2 e7-tang3 chhin3-chhin3-chhai2-chhai2,橫直大聲--e5、主流--e5 to7是大部份人e5 意愛；過去壓迫思想啟蒙--e5 是獨裁e5 政權，是kau7 khoe-hai5  e5 教廷，續--落-來今a2 日，chit 個角(kioh) soah hou7 1-tin7 受過好教育e5 中產階級來出演，看--起-來有iaN2 真害，lan2 kan-taN thang 理解講：無的確ti7 商業社會內底，做外交、顧關係chiah 是生存e5 chang2 根頭。
有1個故事講著1個gau5 做官e5 人，long2 m7-bat ka7 人phaiN2 聲sau3--過，有1工有人來chhoe7 i 參詳tai7-chi3,講官府有1項政策做kah 無siaN2 sui2-khui3,chit 個官員聽kah 真頂真，koh 直直肯定hit 個人講kah chiaN5 有道理；過無幾日a2,koh 有另外1個人ma7 來講kang7 1項tai7-chi3,m7-koh 是teh o-lo2 官府做kah joa7 好tu2 joa7 好，官員oan-na 斟酌ka7 聽，講i 分析kah 真實在；人客走了後，邊--a2 teh tau3-saN-kang7--e5 看be7 做--得，oa2 來thuh chit 個官員講：「你nah e7-sai2 long2 sa 無立場，ma7 無你ka-ti7 e5 想法？人講東你to7應東，人講西你to7應西！」Chit 個人講煞，kan-taN 看著chit個官員na2 tam3 頭na2 teh lian2 嘴鬚講：「Mh，你講了實在真好，koh 真有道理，mh，有iaN2 是 an2-ne，我long2 總ka7 你同意。」
現代m7 知有joa7 che7 人像an2-ne teh 反起反倒，be7-su 寄意故事內底hit 隻bit8-po5 ，日oa2 雞，暝oa2 狗，toh 位有贏面to7 toe3 leh 走。有人比論講：「M7 驚bit8-po5 si3-ke3 是，chhap-chau2  明明大鼻4 kha 1-tin7 豬，顛倒自封bit8-po5 koh teh 揚氣。」
想看mai7,Bou-lu2-the2-leh 今a2 日若iau2 ti7--leh，kam2 be7 氣kah 半sio2 死？

中華民國滾出台灣
A-goan5
今年選舉, goa2 ka-ti7去刻1粒『中華民國滾出台灣』e5印a2, goa2 beh ka7 chit粒印a2 tng3 ti7選票頂koan5, 來表達goa2 e5政治訴求.

Goa2是獨派, 主張台灣tioh8-ai3完整獨立建國, 長久以來goa2一直ka7選票tng3 hou7 hit-koa2講beh台獨e5候選人, goa2 ng3望in當選了後e7-sai2替goa2實現goa2對政治e5 ng3望, 20冬--a, goa2 ka-ti7 long2 m7知tng3 joa7 che7 pai2票--a, goa2心肝底e5台灣國soah連1 e5影to無, goa2開始思考ka-ti7 kam2有做m7-tioh8--去.

一直到有1工天goa2聽tioh8『中華民國是我們朝野兩黨的最大公約數』chit句話, chiah kui-e5覺醒. 原來中華民國體制選--出-來e5政客, in e5心內be7去懷疑kap背叛--e5 to7是中華民國, in拚命beh保護中華民國體制, 中華民國ma7一再提供in需要e5利益kap權力.

Goa2 beh推翻中華民國!
Goa2 beh推翻中華民國!
Goa2 beh推翻中華民國!

中華民國是殖民政權, i thun2踏台灣chit te3土地kap人民已經60冬--a, lan2 kam2 koh beh theh8台灣人已經做總統來騙ka-ti7? 借問--1-e7, 竹聯幫若hou7台灣人做幫主, 對竹聯幫勢力範圍內底e5公司ham7一般大眾kam2有無kang5 e5意義?

台獨e5勢力一直ti7--leh, kan-taN是聲音hong5壓--落-來koh hong5扭曲, to7 na2像X’mas e5電火球a2, 普通時a2 khng3 ti7角a2 teh eng-ia, hou7 niau2鼠ka7, X’mas若到, chiah koh chhoe7出來接電裝hou7好勢, X’mas chit8 e7過to7 koh hong5 tan3 ti7壁角.

主張台獨e5朋友應該ai3變做主動, m7-thang koh tiam7-tiam7坐leh等, ti7中華民國殖民體制選--出-來e5政客, to7是代表殖民政權, 免koh siau3想in e7替台灣建國做siaN2-mih tai7-chi3. Ui3今年開始, lan2 tak8-e5 ka-ti7去刻『中華民國滾出台灣』e5印a2, tng3 ti7選票頂koan5, chit款運動訴求, tak8-e5若kut-lat8 tau3報嘴, ma7落實做行動, 建國e5力量一定e7 kheng5 oa2--來.

Goa2 ka7 chit e5運動定位做1種無特定發起人kap聯絡人, 號做「推動民國末年聯合陣線」e5組織運動, 透過認同chit款投票方式, ka7台獨e5力量kheng5--起-來e5每1 e5人long2是發起人, ma7是聯絡人, long2有主動宣傳e5義務.

ChiaN5 che7人iau2是m7 kam用chit款方式去投票, 驚減ka-ti7 chit票, e7影響ka-ti7支持e5政黨, 今年是『三合一選舉』, 有2~3種選票, siong7無ka7其中1票用『中華民國滾出台灣』e5印a2 tng3--落, che m7是廢票, che chiah真正表達出是台灣建國e5 1票, 請認同e5朋友tau3出力宣傳, chit e5運動e7一直沿續--落-去, 繼續喚醒台灣人, lan2期待透過tak8-e5 phah拚宣傳, 頭1 e5 100萬票『中華民國滾出台灣』開--出-來e5時, hit chun7 to7是lan2實現ng3望e5開始!

2005.11.24.

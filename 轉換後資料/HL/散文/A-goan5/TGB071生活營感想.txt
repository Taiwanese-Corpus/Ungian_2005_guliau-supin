生活營感想
A-goan5
Che是goa2第1 pai2參加生活營, 得tioh8真che7, 本底kioh是kan-taN beh ti7田hia seh8-seh8--leh, soah ti7青松兄e5穀東俱樂部內底chhoe7 tioh8 goa2頭殼內e5想法e7-tang3實現e5印證.
農業問題百百種, ma7一直hong5長期teh討論, m7-koh m7-bat有1種khah根本解決剝削農民e5事實, 白米炸彈楊儒門e5事件, goa2開始思考農業由土地-->作物種類-->耕作者-->收成-->分配等long2由國家介入e5可能性, goa2 ka-ti7 ka7 che號做「農業國家化」, chit款想法提出了後hou7真ch?人笑, ma7 hong5污名化做所謂e5共產黨, m7-koh goa2 iau2是認為chit e5想法e7通, 是goa2無能力去印證kap實踐nia5.
參加生活營chin3前, 我一直kioh是穀東俱樂部kan-taN是強調無農藥有機生產, m7-koh ti7暗時kap青松兄開講了後, chiah發覺i主要是beh『顛覆』eng2過生產者kap消費者e5關係, 青松兄ka7生產者e5地位, 決定權ham7基本保障提昇, 生產者kan-taN負責生產安全e5作物, tu2 tioh8天災iah是其他原因e5損失, 免koh是生產者teh負擔, tu2 tioh8豐收, 生產者koh e7-tang3得tioh8獎勵, goa2發現che to7是「農業國家化」e5示範農場, 若e7-tang3 hou7國家介入, 生產者由國家培訓kap分配工作範圍, koh hou7 in比照公務員e5待遇, chit-ma2 e5老農民ma7分配到各區做顧問, 收成作物由國家統一處理分配iah買賣, an2-ne m7 to7 e7-tang3解決農業問題--a?
Goa2真歡喜看tio?h青松兄e5 phah拚,『顛覆』傳統生產者hong5壓迫e5處境, 開1條新路出--來, goa2冊讀siuN少, 寫文章無才tiau7, hoan7-se3無法tou7 ka7 chit choa7 ti7宜蘭得tioh8--e5詳細表達--出-來, goa2想, goa2 e7 koh去, kan-taN有快樂e5所在chiah e7 hou7人koh想beh去.
多謝Tek-hoa5 kap Toa7-thau5-lian5為chit pai2活動e5安排, 多謝青松兄kui家伙a2 e5招待, ma?多謝tau3-tin7參加e5所有朋友, 祝tak8-e5平安順心!


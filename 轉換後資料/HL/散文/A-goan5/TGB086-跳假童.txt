跳假童
A-goan5
童乩, ti7台灣e5傳統信仰--nih有chiok重要e5角色. 童乩是信徒kap神明e5傳話者, m7-koh童乩teh替信徒kap神明傳話e5時機(上班時間), m7是童乩ka-ti7決定--e5, ma7 m7是chhin3-chhai2時long2 e7-sai2傳話, 是ai3看神明ti7時有閒, 信徒誠心燒香邀請神明(觀神明), 神明若願意kap信徒溝通, e7附身ti7童乩e5身軀頂, 號做「起童」.

Hou7神明附身了後e5童乩be7有ka-ti7 e5自由意識, i e5言論ham7行動long2 hou7神明接管--去. Chit chun7神明為tioh8 beh hou7信徒知iann2 ka-ti7附身ti7童乩e5身軀頂, e7踏固定e5 kha步, koh e7 giah8 ke-si ui3童乩e5身軀頂操, 號做「跳童」.

起童了後e5跳童看--起-來真驚--人, 童乩用ke-si ti7 kha-chiah-phiann, 頭殼頂, chhui3-chih8 iah是chhui3-phoe2操kah流血流滴, m7-koh真靈siann3. 完成kap信徒e5溝通對話了後(有e5 ai3桌頭翻譯有e5免), 神明退駕, 童乩kui身軀無力ai3邊--a2 e5人chhah去hioh-khun3, boah神明指示e5藥a2了後, 免joa7久koh是1尾活龍--a.

童乩跳童e5時chun7真威風, 信眾對童乩講e5話不止a2信tau2, choann-a2有人ma7想beh做童乩, 享受眾人e5崇拜. M7-koh童乩e5養成ai3經過真che7程序, ui3神明指派, 專人訓練到接受chiann5 che7考驗kap約束, 真正有法tou7通過各種考驗chiann5做神明代言人e5童乩無che7. 問題是台灣e5廟a2 siunn過頭che7, 童乩無夠thang用, soah出現「假童」.

假童跳童號做「跳假童」, 假童跳童e5時外表動作iah是操ke-si, ham7正e5童乩kang7款, m7-koh因為無經過神明認證, 神明be7附身, 所以kha步花lok-lok, ke-si ou-peh8操, to7是m7敢tui3身軀頂操--落, 因為in kan-tann是凡人e5肉體, 若操--落, e7疼kah擋be7 tiau5 sui5漏氣. 跳假童kan-tann siann5 e7 tioh8 hiah-e5看鬧熱e5信徒暫時e5 phok8-a2聲, 信徒若叫in操--落-去, in kan-tann e7-tang3做chit8-e7形nia5, kap信徒e5對話ma7 tiann7-tiann7講chit8-koa2 kap問e5問題無ti7-tai7 e5廢話teh拖時間nia5.

Ti7台灣, 跳假童--e5 m7-tann7 ti7民俗廟會活動, ti7社會運動界, ti7是政治界, 跳假童--e5 ma7滿滿是. 因為跳假童, chiah有所謂e5左派社運工作者, 看tioh8台灣人hou7中國人殖民e5事實soah tenn3 m7知, kan-tann hoah hiah-e5 gou7-si3-sann e5國際主義口號; 因為跳假童, chiah有chhui3 hoah台灣獨立e5政黨, soah拚命teh爭取外來統治體制e5執政權, 執政了後soah koh拚命鞏固外來殖民體制; 因為跳假童, chiah e7 teh hoah制憲, soah koh sa殖民統治者e5憲法來ka7 ka-ti7 pak8 kha pak8手.

跳政治假童kan-tann e7-tang3騙群眾一時e5熱情支持, 無才tiau7 hou7 kui2百年來被殖民e5台灣人得tioh8 thau2-pang3. 跳童, ai3跳正--e5, ai3訓練, ai3投入, ai3受約束, ai3忍受一時e5考驗, 事實真相ham7真理chiah講e7明, chiah正經有法tou7呼召人民來成就目標. 台灣人ai3 ka7 kha步pang3慢, 台灣社運界kap政治界內底, siang2 teh thiah明--e5, siang2 teh long7假--e5, ka7 lan2裝siau2--e5, lan2目chiu ai3 tenn3 hou7金, ka7看hou7清楚.

2006.10.30

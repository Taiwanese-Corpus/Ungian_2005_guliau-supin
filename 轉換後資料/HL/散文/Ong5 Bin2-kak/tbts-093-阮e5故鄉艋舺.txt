阮e5故鄉----艋舺 		 Ong5,bin2-kak 

艋舺這個地名是按怎來--e5，無ka7研究，ma7 m7-bat聽起老一輩e5人講起。大人一日顧三頓，四界奔波無閑，抑是無觀念，根本都m7知影ai3關心家己e5故事，soah變成無重要無ka7 gin2-a2傳教。所以到taN若有人問我講：恁hia為啥物叫做艋舺，我攏嘴a2開開，m7知beh如何回答。
不過有一項值得提起e5代誌，著是古早人流傳--落-來「一府、二鹿、三艋舺」e5俗語，會tang3看出hit當時阮e5故鄉----艋舺e5繁華情形，soah hou7艋舺人感覺chiaN5光榮chiaN5 hiau5-pai。
早期淡水河溪水chiaN5深，大船會使得駛入來內底，所以當時政府ti7艋舺有設渡船頭，專門處理船貨kap旅客通關e5 khang-khoe3，功能kap chit-mai2 e5海關仝款。因為按呢，店面、販a2間真che7，應付來來去去，唐山、台灣做生理e5人客。
台灣俗語有一句話：「有人e5所在著有生理做。」所以拍拳賣膏藥，喝lin-long賣雜細，王祿a2仙，變猴弄e5各路英雄好漢，攏來鬥鬧熱。Chhit-tho5看光景kap生理人，lam7-lam7做一夥，親像『清明上河圖』內e5景色仝款鬧熱。
艋舺chit-mai2改叫做萬華。伊ti7台北市小南門外淡水河一帶，kap板橋隔河遠遠相對。伊是下港火車駛入台北市e5門戶，來到艋舺著表示到台北--a。艋舺區內有歷史足古e5清水祖師廟，青山王宮、龍山寺等等。特別龍山寺上出名，無分早暗，香火無斷，名聲thang3海外。廟口對面賣物食e5擔a2，俗koh好食，大碗koh滿墘，愛食啥to7有啥，細漢時定定toe3阿母來chia燒香拜乖，順續食點心。可惜chit-mai2已經變做公園louh，實在hou7人懷念。
猶有華西街kap正a2起好無外久e5環南綜合大批發市場。華西街是艋舺有名e5夜市a2，海外e5觀光客用這個所在做參觀e5起點。在地人koh khah是挨挨陣陣來chia chhit-tho5。環南綜合大批發市場是家庭主婦查某人上愛來e5所在，tak8項菜色攏有。市頭批發hou7販a2，市尾俗賣hou7查某人。家庭主婦來到chia，親像看著寶貝，tak8家大koaN7細koaN7，怨be7得加生兩支手鬥koaN7。轉到厝內大粒汗細粒汗，皮包a2一下摸，oa5！Na2會mouh -mouh？若tu2-chheng7 hou7翁婿看著，「俗物，食破家」，貪俗，死好lah。可愛e5市場，有好ma7有bai2。
年beh到louh，初二是轉去外家e5日子。想著故鄉e5艋舺，心情親像阿兵哥--a tih-beh退伍算饅頭按呢，一粒一粒算，一工等過一工，希望早一日轉去故鄉e5艋舺。

（彰化縣大竹國小舉辦國民中小學教師母語研習成果：1995年）

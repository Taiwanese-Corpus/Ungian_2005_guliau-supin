泡茶開講 - - 陳水扁＝希特勒＝殺人魔王？
李正男

2004年9月13日自由時報頭版新聞刊登阿扁啊佮希特勒(Hitler)的相片粘做伙，真正顯(hiaN2)目的頭條新聞，原來是台灣泛藍佇美國國會告洋狀的文宣單。我想全世界讀過歷史的人，若是提起希特勒這個人，攏嘛是聯想著「殺人魔王」這個封號。陳水扁今仔日生佇台灣這個民主國家做總統，我想凡是台灣人攏嘛敢大聲講伊絕對無夠格，LFC (lan7 hut8 chi2)無到碇，敢喝聲䊵一個台灣人，所以這款的文宣品也敢佇美國國會檯面頂，散發互國會議員，真正是應我所講的中國人(滯佇台灣也好滯佇中國也好)，攏是一群世界上上無面無皮的人獸之間的無知匪類。
講著「殺人魔王」，咱台灣近的就聯想起台中縣龍井鄉的食人魔兇殺案件，因為猶未結案，塵埃未落定咱著不便置評。遠的就算是大概30年左右的殺人魔王「徐東志」，會記得徐東志前前後後䊵死六個人，閣對台東運搬屍體來高雄縣的燕巢鄉，請怪手挖深堀埋屍滅跡，所以凡是有夠格做「殺人魔王」的人，攏有一個共同點就是冷酷無情到互人會膽寒的冷面殺手。
即嘛來講我大概30外冬前看三、四齣電影，攏是第二次世界大戰佮「殺人魔王」有關的電影，第一齣就是「虎、虎、虎」，這三字虎虎虎，就是日本偷襲珍珠港的代號，日本海軍艦隊靠近Hawaii珍珠港計算佇天欲光的時陣才出動下腳手，大隊的飛凌機空襲停佇港邊的美國軍艦，有足che7的沉船死佇船底當好睏的美國海軍官兵，家己嘛毋知伊是按怎死的，佇舺板頂企衛兵的美國兵仔，目睭sa-bui sa-bui陷眠陷眠毋知是日本的飛凌機，猶閣對日本飛機teh iat8手，等到美國兵仔神魂醒來，防空砲反擊時已經傷慢囉，沉船破艦陷入火海東倒西歪，美國兵死佇舺板頂橫倒直跋，血流成海，等到日頭出來，光線照著歸個Hawaii軍港海面紅吱吱，互人看著心驚膽戰，恐怖佮悲嘆！
第二齣著是「審判戰犯東條」，「東條」是第二次世界大戰日本天皇昭和的首相「東條英機」，美國飛凌機佇日本的廣島佮長崎khian二粒原子炸彈，死傷20外萬人了後，日本這隻死鴨的嘴poe才甘願落軟，才甘願無條件投降，美軍就召開國際軍法庭，審判戰犯的罪行，當然頭一個為首的戰犯就是「東條英機」。日本人實在有夠膽大包天，大膽到無法無天，一個小小的島國，敢出兵佔領歸個東南亞，北至中國的東北、高麗、中國沿海，香港，南至越南、菲律賓、印尼群島、泰國、新加坡。最後偷襲Hawaii珍珠港佮美國正式宣戰，真正有影ham3到beh穿蠓罩，總講一句過頭hiau-pai才會天不從人願，才會敗戰到這悽慘，好佳哉日本戰輸美國，若互日本戰贏聽講台灣人全部欲趕落南洋，台灣這塊土地，鋛日本內地人欲來滯，因為日本傷過寒冷，台灣是一個氣候溫和四季如春農產豐富的寶島。
第三齣是「桂河大橋」，這齣電影主題是描寫日軍佔領南洋群島所掠來英美聯軍數萬人，日本人利用俘虜建造泰境的桂河大橋火車橋，橫逆的日本軍人，無視「日內瓦」協定愛善待戰俘的約束，等到大火車橋建造好勢，建造期間頭尾俘虜病死、枵死、摔死、互日本兵活活拍死、反抗的用亂銃拍死等等攏總萬外人，講偌悽慘著偌悽慘。所以我講「桂河大橋」也會講做「死人大橋」。
第四齣著是「最長的一日」，這齣電影是teh講第二次世界大戰歐洲戰場聯軍佇「諾曼第」大反攻的電影，百萬大軍的強行登陸血戰，屍橫遍野的一場悲壯慘烈的大決戰。
話講到這大堆，煞毋知欲按怎收煞，總講一句若是欲論「殺人魔王」，近百年來有夠格的、殺人上千萬以上的，全世界我看有五個，一個是日本的東條英機，第二個佮第三個是中國蔣介石佮毛澤東，蔣介石在中國對「內除軍閥」開始到第二次世界大戰，再來國共相爭，到退來台灣的228事變，直接間接死在伊一個人的手頭手(筆)尾的軍人佮百姓，互逐家講就好，敢無上千萬。再來講毛澤東，這個人愛對第二次世界大戰伊領導「八路軍」萬里長征講起到國共相爭、佔領中國了後，開始殺害做伙拍拚江山的伙伴，如劉少奇、林彪等，趙紫陽到這陣猶閣軟禁，為實行共產主義，哄狗相咬，搧動佃農清算地主、伙計鬥爭店東，工人鬥爭頭家(企業家)，才會當鬥爭到逐家攏一窮二白，天下的財產全歸國家共產。再來開始思想鬥爭，清理「國特」(國民黨的特務)，三反五反、紅五類烏五類，勞改下放，最後發動「紅衛兵」，搧動國中、小無知的少年，人手一冊「毛語錄」當聖旨，起來文化大革命，破壞文物，隨便掠人拍死免賠命，嘛互逐家講，直接間接毛澤東害死偌che7人，若照我的估計至少有五千萬人。第四個就是蘇聯的史達林，史達林為欲實行馬克斯的共產主義在蘇聯起「革命」殘殺蘇聯皇軍及黨羽百姓估計也有上千萬人。第五當然就是希特勒，講著希特勒逐家攏知影，干單殺死猶太人就有六百萬，偆的就免講囉。
毛澤東、蔣介石、史達林鋛三個人因為是「勝者為王」，所以才會當活到「善終」，a na3東條英機當然是「戰犯罪」處死，希特勒是家己用銃自殺。我講即若有錯誤的所在，請逐家多多指教！


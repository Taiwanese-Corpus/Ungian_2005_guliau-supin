
草地人開講──發財夢　夢醒也空空
李正男

叫我台灣第一名，連博繳也是世界冠軍的台灣人，按算一冬份的LOTTO用紙，毋免一個月著予台灣人用了了，台灣人的繳性實在有影驚死人，根據新聞報導LOTTO彩若無降溫，若是繼續按呢落去，美國製造感熱紙的工廠，愛製造三日才有夠予台灣人用一日，呂副總統也講台灣人siau2 LOTTO已經siau2到歸個社會親像形成一股無形的土石流，各位看倌(讀者)你看按怎？敢有chiah呢嚴重？
講著台灣人的發財夢，我著先對愛國獎券來講起，講著愛國獎券我著想著一條早期的台語歌曲──獎券小姐，歌詞內底真詳細描寫買者佮賣者充滿著愛國、發財夢想情節：
<一>阮是十八愛國花，愛國心和齊，手提獎券出來賣，tiam3在十字街，一張五箍無偌濟，每月開獎有兩回......。
<二>青年男女毋通慢，先買心先安，第一特獎二十萬，結婚兼買田，毋免煩惱家內散，變成富翁無為難......。
第三葩著毋通閣寫落去，若閣寫落會予人講我是一個「天下文章一大抄的文抄公」，即兩葩歌詞已經寫出愛國獎券的重點囉，著是開始發行當當時的面額一張是五箍，毋過每月開獎有兩回是第三期以後的代誌，因為第一期佮第二期每月只有一回，而且猶閣是透過行政系統的村里鄰分配數量強迫推銷的，第三期起才開始對外公開發行予老百姓自由買賣。
愛國獎券第一期開始發行是佇1950年，彼當時的新台票幣值是足大的，因為佇1945年台灣光復後，當時台灣使用的日本幣兌換舊台票，一箍對換一箍，一角兌換一角，一般人的家庭，厝內面若有十箍，著會當買大魚大肉，歸內面gin 2仔大細著有通買sui2衫sui2褲佮新鞋，歡歡喜喜過一個足豐沛(phong phai3)的新年囉。兩年後1947年國民黨政權ui3中國來台發生228事件，歸個台灣時局亂糟糟，舊台票也開始貶值，薄到驚死人，每一項物件的物價一日三市，早時賣一箍到中晝起到五箍，到盈暗著起到十箍，冬外久的時間一、兩箍的物件起到一、二十萬，所以佇1949年時局較安定後，舊台票著兌換新台票，四萬箍的舊台票兌換新台票一箍，起初的新台票一個五角的硬幣是銀質的，正面有台灣省的地圖佮五角的字樣，後面是孫逸仙先生的人頭像，予你講幣值有偌大？彼當時低收入戶一日的工錢是趁無到五箍，所以會使講做一工的辛苦趁無通買一張愛國獎券，一個高級公務員一個月也只不過趁兩百外箍的薪水爾爾，到1957年才開始有勞工最低工資的規定，每個月的工資未使低於新台票三百箍，所以「獎券小姐」即條台語歌曲內容有一句「一張五箍無偌濟」，應該講起來是佇愛國獎券發行後有經過一段相當時間，作曲家才作詞作曲，也才開始流行的。
1950年代到1960年代台灣工業猶未發達，猶閣停留佇農業社會時代，百姓生活非常清苦，所以當時愛國獎券上可取的一面，著是創造了真濟的就業機會，毋但低收入戶的老人、婦人人佮殘障朋友，連青盲的人嘛會當靠賣獎券來生活，獎券行滿四界，有的猶閣有請sui2姑娘仔來顧店招呼人客，著親像即嘛的檳榔擔仝款，只是sui2姑娘的穿插無即嘛的檳榔西施彼呢清涼爾爾。
1970年代以後，台灣的經濟也開始漸漸起色，原因是各所在攏開發真濟加工出口區，台灣人有愈濟的做工就業機會，台灣人拍拚做工，日時工場上班，暗示轉厝愛閣車「卡斯米龍」的衫、手囊、組合出口的gin 2仔𣿅蕌物仔，粘塑膠花，下死下命趁錢，猶閣儉腸捏肚，毋甘食毋甘穿，為著是栽培下一代子弟讀冊，才造就了今仔日三、四十歲左右以下的即批科技人才，配合時代的進步，才慢慢也轉型進入即嘛科技工業社會。台灣經濟起色後，百姓家庭收入增加，愛國獎券的購買力也愈來愈強，相對人心肝嘛愈來愈大，有限的人生，無限的慾望，再加上無形的通貨膨脹，為滿足台灣人的市場供需原則，愛國獎券面額ui3五箍提昇到十箍，1980年代再提昇到二十箍五十箍一百箍等等，由年節而定，第一特獎的獎金當然嘛節節提懸，佇1121期達到最高峰，每張面額一百箍，特獎的獎金有八百萬，全部仝號有十聯，若是十張仝號攏總買愛開一千箍，特獎獎金是八仟萬，即期的愛國獎券予台灣人siau2到無程無度，我猶閣會記得真清楚，當時每十日開獎一期，每月的初五、十五、二五開獎，我因為khang課無閒，第五工才想著欲買獎券，chhoe7遍歸個新營地區，包括新營、下營、鹹水、柳營、白河、東山攏已經予人搶買了了也，後來iang三託四拜託佇台南上班的朋友，佇台南市的「萬中獎券行」才買一半五聯，開五佰箍買一個希望兼失望，予你講台灣人siau2獎券siau2到啥款？若講著單聯特獎獎金上大是1048期，特獎獎金是一仟萬，毋過彼期仝號只有五聯，你若五聯總買落來，中著特獎獎金是五仟萬。
好囉干單講錢講到強欲未喘氣，即嘛來講較輕鬆的一面，著是愛國獎券的版面，愛國獎券版面有翕相版、漫畫版、中國畫版，水彩畫版較少，翕相版大部份是台北故宮的古董較濟，若漫畫版佮中國畫有真濟是出自名家梁又銘先生的手筆大作，版面線條艷麗畫工精細，予人看著感覺真正可愛。又每聯攏有區別甲聯、乙聯、丙聯、......。阿拉伯數字號碼的面頭前有加印ABCD......。但是佇上濟聯的1121期，十聯中ABCDEFGHJK著無I字，因為I佮1字相差無偌濟，恐驚引起人誤會。
愛國獎券佇1980年代去予「大家樂」開始附身了後，台灣頭開始siau2到台灣尾，到路尾siau2到無啥款勢，siau2到走火入魔，有人去問「siau2人」(精神病患)出明牌，陰氣愈重的，墓仔埔大眾廟，三更半暝愈濟人佇彼等明牌看明牌，三腳步五腳步著一個神壇專門予人問明牌，連榕樹公、石頭公、土地公、濟公，明牌若會準毋管啥物公啥物祖，大廟小廟前謝後謝做戲油香，破廟翻修到金熠熠，明牌若無準，予人摃龜，神明予人掠去撣溪溝，歸個廟予人放火燒。也有人一支筆夯起來隨便凊彩畫畫咧著會出明牌，歸條街仔路冊店，報紙、雜誌，隨便買一份攏是附帶贈送抑是買賣明牌，講會了未盡，連名歌手蔡秋鳳也唱一條「啥物樂」的台語歌曲。著按呢有人簽到財去樓空，家破人亡妻離子散，社會負面愈來愈嚴重，也變成社會犯罪的亂源之一，社會輿論壓力也愈沉重，辜不二衷無踏腳擋未使囉，才佇1987年1171期宣佈壽終正寢，結束前後38年欲到40年的愛國獎券，橫行台灣的賭國春秋。
愛國獎券停止發行了後，「大家樂」即個惡魔敢有斷種，嘛是無！無愛國獎券通好附身，續落去附身佇香港的六合彩繼續橫行為害台灣，直到最近有小可退燒爾爾，著閣來比當時愛國獎券閣較siau2花花的LOTTO彩券來出世。
愛國獎券有人買歸世人，有人買半世人，總是芸芸眾生的發財夢，夢醒攏是兩手空空空，奉勸愛簽LOTTO的朋友弟兄姊妹也，咱若家己認份無彼落偏財命，猶是好好也做工趁錢較實在囉。
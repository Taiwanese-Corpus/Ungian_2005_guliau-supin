泡茶開講－阿茶伯仔選村長
李正男

阿茶伯仔是阮隔壁庄的人，即嘛若猶ti7咧，嘛偎近百歲的人囉，阿茶伯仔選村長嘛是30外冬前的代誌啊，是按怎代誌經過30外冬也，猶閣留落來chit句「阿茶伯仔選村長－按呢你有明瞭否？」的話，teh hou7人萬古留傳，我即嘛著來講古分恁聽：
台灣的選舉文化，雖然經過50外冬的演變，毋過若照我看起來仝款猶是停留置「柱仔腳」選舉形態，講較白咧，著是跳be7出去「選舉無師父，用錢買著有。」的這個圓箍也，雖然買票效果有較差一率也，也比較較毋敢置選舉前一、二日公開「khian炸彈」。照我「有聽聲無看影」的觀察結果，舊年的立委選舉，阮台南縣若敢提早著透過村里長代表佮農會的路線安排「柱仔腳」去買票的候選人，仝款挾去配提去食，因為較少人買票，一半個仔買效果顛倒好。以前濟人買，好孔著「大戶」，厝內若有四票，若是有三人來買著會當賣12人額，票數自然著分散，效果真bai2。即嘛少人買，一定愛揀好對象，時間嘛愛提早置一個月前，未使親像十外冬前公公然然置選舉前一、二日點戶數算人頭列名冊，若按呢買票，錢會thom7落大海，猶閣無的確愛坐監食免錢飯。
30冬前阿茶伯選村長的時，當然是置「買票時代」，著是因為阿茶伯仔是古意人，伊毋敢提錢出來買票，干單置投票日前一禮拜，䊵一隻大「豬公」，勞煩厝邊頭尾的查某人出來煮米粉湯，炒米粉，豬肉khian3蔥頭魯肉骨khong3湯，攪白飯互歸村的人食免驚的，選前一日一隻豬食無夠閣去買一腿豬腿相tau3。總算到選舉日選票一下開，掀起來結果你敢料想會到？一大堆扛伊出來競選的人，也to7是掛名的運動員著有32個，ham7鋛兜厝內有六個大人，選舉前一日挨挨陣陣去隨戶也隨戶拜票分糖仔餅仔請薰分宣傳單，聲勢嘛是有夠大，結果阿茶伯仔只得著28票，連扛伊出來選舉的運動員都互人買咧走，這著是招人去洗浴(永過的gin2仔攏會相招去埤仔泅水，毋是置浴間仔洗身軀。)閣給人的衫仔褲hiahN咧走仝款，真正有夠夭壽骨。所以到即嘛代誌經過30外冬也，猶閣有人若是代誌講be7清的時，著會用阿茶伯仔選村長這句話來問人按呢「你有明瞭也無？」
年前台北市馬市長去香港訪問，受著香港「官方」禮遇「高規格」的接待，轉來台灣的時歡頭喜面，講一寡五四三e5,講到嘴角全全波，今年正月想欲閣去一choa7香港「訪問」，無疑誤遂去互香港拒絕簽證，香港閣派人給馬市長放話，叫馬市長愛對外宣佈，講馬市長是因為「都合」未拄好無想欲去香港的，毋通講香港毋互你來e5。
香港早置1997著回歸「祖國的懷抱」，當然著是中國的屬地，一切聽從中國的聖旨行事是理所當然的代誌，馬市長你若有乖乖聽話，中國著會給你搔頭殼閣互你一粒甘仔糖食甜甜，嘛會呵咾你真乖。你無代無誌去批評中國的「反分裂法案」，你無乖亂講話，當然中國著會扳出豬肚面，仝款給你pa嘴phe2,閣叫你毋通哀出聲，按呢馬市長「你毋知有明瞭也否？」


姑婆芋葉

李正男

1960 年代以前的台灣猶未有塑膠橐 (lok) 仔，你若去菜市場買魚買肉，賣魚仔賣肉 e 攏嘛用姑婆芋葉，先包乎好再閣用藺草縛乎 an5，才乎你𣳈轉去。也嘛有人用蓮脯葉包豬肉抑是包魚仔，毋過蓮脯葉真薄真緊著會礁去，若驚伊礁去著愛浸水，毋過浸水無三工著會有草水汞味，所以蓮脯葉若挽起來了後，上好是當日一定愛給伊用乎了。姑婆芋葉的好處著是伊的葉仔真厚，水份無容易著散去所以較未緊礁，會當囥到十暝九日嘛無要緊，極加是葉仔變一點一點黃黃爾爾。

彼個時代阮的庄仔內有真濟查甫人，每日透早二三點的時陣，著趕群趕伴騎腳踏車去內山內山的烏山內2，有路騎到無路，腳踏車著囥咧山腳，人著𣿬上內山到底開始刈姑婆芋葉。中晝食過便當，刈到下晡，翻二三點的時陣，每人著刈有一百外斤的芋葉，縛做四綑用簽擔3擔落山腳，再用腳踏車載轉來到厝已經日頭落山了。隔天光日透早才閣載去嘉義市場赴早市賣給生理人，因為大都市用芋葉的生理人較濟，價數喝較懸，一擔芋葉一百外斤會當賣七八十箍，當時一工查甫人粗工才二十箍爾爾，所以刈芋葉仔雖然較艱苦，毋過會使講真正好孔了。

刈芋葉仔好孔是無毋著，毋過山內專專蛇足危險，青竹絲、飯匙倩、龜角花4、佮白節仔5，青竹絲歇佇樹欉仔尾抑是竹仔葉尾，龜角花歇佇石頭邊，青竹絲也有人講號做臭焦尾仔，歸尾青仔青青佮樹仔葉仝色，干那蛇尾的所在一短短仔臭火焦色，所以人才給伊號做臭焦尾仔。你若佮伊相閃身，無張弛給伊挨到，伊著無細膩 thong2 你的手骨，龜角花佮石頭仝色，你若無斟酌看，給伊踏到，伊著旋起來給你 thong2 腳骨。

有一擺木山叔仔去乎龜角花仔 thong2 著腳骨，好佳哉茂盛叔給伊揹落山腳，再用腳踏車載咧走，一路毋敢停睏，拚命轉來到東山鄉的凹仔腳庄，乎老蛇師父畫蛇符兼糊青草藥仔，才救回一條命。隔天光日，茂盛叔仔乎人載去刈芋仔葉，才騎木山叔仔的腳踏車轉來。

即大群刈芋葉仔的查甫人，鋛兜攏仝款有一大群大細漢囡仔，差不多攏有八九個彼咧腳兜，厝內頭嘴彼呢啊濟，閣較危險閣較艱苦也著行。

即馬鋛的歲頭攏嘛七十外仔外，每擺若做伙佇大廟前的榕樹腳開講，講到刈姑婆芋葉的彼當時，大家攏嘛按呢講：「若欲出門會累 (lek)8 死一個，若毋出門會餓死一家」，真正是苦瓜 kun5 鰱魚──可憐6代喔！

註：

1.an5：緊。

2.烏山：內層的山看起來是烏色的。

3.簽擔：兩頭斜嘴的尖竹擔。

4.龜角花：龜殼花。

5.白節仔：雨傘節。

6.可憐：苦瓜的苦與可同音，鰱與憐同音。

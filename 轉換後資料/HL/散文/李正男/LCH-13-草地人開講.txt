草地人開講
李正男

即嘛的新新人類校園中流行講冷笑話，我也來佮人 tau3 鬧熱 toe3 人流行，我即嘛先來講乞食抾著死雞的故事來分逐家聽。永過的台灣庄腳有一句草地人的話講：「死豬死雞才是家內福」，即句話是按怎講呢？死豬死雞敢誠實好食？莫驚死人，食死豬死雞仔肉，即嘛的人干單聽著著會扳腹！
四十冬前的台灣猶閣佇農業的時代，啥物叫做農業社會，當然是工業未發達，農業社會簡單講著是地主（台語講阿舍）佮佃農制度的形態社會，地主有田園數百甲，也有上千甲，大多數的佃農貧無立錐之地，愛去chhoe7?二手頭家」pak8田來作，較有良心的是收成後的五榖半分，較無良心的愛四六倒扳，地主干單出土地，佃農愛整地、播秧、摳草、肥料、收割、曝粟，歸內面人舞到無暝無日，歸年透冬猶閣食未飽穿未燒。所以置彼個時陣的庄腳人，若飼豬當然是賣互豬販，飼雞是賣互雞販，賣錢貼補家用，除去年節抑是庄頭做戲鬧熱請人客，平常時也三頓食飯是鹹瓜仔樹子，蕃藷簽仔煞米，無油無臊，儉腸捏肚佇咧過日子，著是即款窮散的家庭，厝內面那有死豬死雞通好拍損撣掉，死豬死雞䊵好了後，歸隻皮膚紅支支，看著你著會退三步強欲吐，庄腳人ka7伊斬斬剁剁咧，曝鹽花仔，歸內面囝仔大細食到相爭，食到無夠！
講到彼可憐著，按呢那有通去抾死雞？有！即嘛故事才開始爾爾，話講有三個查甫乞食，一個頭殼無毛，金光閃閃閣無穿草鞋脫赤腳，一個一蕊目睭青盲閣減一支腳，一個著過天花歸個面大孔細堀貓比豹，三個相結拜的乞食兄弟，行位阿舍爺（地主）的走圍牆腳經過，真好運去抾著一隻死雞（按呢你知影欲抾死雞愛去好額人的厝腳抾才有囉），即三個乞食兄弟歡喜到未輸去中著愛國獎券，著趕緊去䊵清氣，用蓮脯葉包好，乞食人無鼎無灶，著去抾土丸疊好控「花子雞」，「花子雞」控好挖出來歸隻香貢貢，即個時陣有人提議講：實在講咱三個乞食兄弟也真久無食過雞肉囉，不如按呢，一人講一句話，看啥人較偉大，較偉大的人歸隻提去食一個粗飽，大家莫加講話較君子咧恁看啥款？好啊！欲講著來，敢驚去互啥貨咬著？第一個講：我頭殼無毛金光閃閃瑞氣千條，又閣無穿鞋，所以我著是一個「頂天立地的男子漢」，按呢有夠偉大無？第二個講：慢且！我目睭一蕊青盲，又閣減一支腳，所以我著是「獨斷獨行的大丈夫」，啥款？第三個講：且慢啊！我細漢著過天花，歸個面皮攏爛了了也，所以我無面皮，我毋知見笑，我無teh插恁啥物男子漢大丈夫，我先提來食才閣講，歸隻死雞仔無兩三下手著去互無面皮的人提去食了了。
即個故事有好笑無？無好笑！這是古早的冷笑話。
講古早的無好笑，ah無來講現代的：
美國佇９１１大都市的恐怖攻擊慘案發生後，消息真緊著傳遍全天下，世界各國（包含中國）的元首攏紛紛拍電報去表示對死者的哀悼佮譴責恐怖份子的暴力行為。
台灣的鄉親，你毋知會記得否？５冬前台灣第一屆民選總統時，中國拍二粒「倒蛋」導彈飛彈來到高雄的外海，想欲嚇驚台灣人通好影響選情，台灣人佮鋛中國有啥怨仇？大細代誌，歸年透冬欺負台灣人，對台灣有形無形的「暴力行為」，用三台火車嘛勾未了。
中國有五千年專制獨裁的帝王統治史，歷朝若強盛時著出兵侵吞鄰近小國，䊵到日月無光，血留成河，國勢若衰弱到「中國人佮狗」未使進入租借地的公園時，著講「阮中國人是愛好和平的民族」。
中國的頭人無時無刻食飽無事著是想著欲欺壓台灣人，口口聲聲無欲放棄武力侵犯台灣的主張，伊敢知影啥物叫做「暴力」？也會曉「譴責暴力」，嘴閣講會出來。
即個代誌有好笑無？嘛無好笑！這是中國頭人對台灣人講的天大地大的冷笑話。


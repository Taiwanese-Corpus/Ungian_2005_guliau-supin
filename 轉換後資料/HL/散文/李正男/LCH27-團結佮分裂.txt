泡茶開講 - -團結佮分裂
李正男

有人按呢講：宗教會互族群團結，政治會害社會分裂，各位看倌，您的看法按怎？
2005年5月19日也是農曆4月12，我kiau人參加高雄縣永安鄉竹仔港文興宮的清水祖師老祖，來關仔嶺碧雲寺進香回程的「隨香團」，切身體會著宗教無形中的吸引力，會產生一股互人無法抵擋的偉大團結力量。
彼一日透早5點半，坐遊覽車到高雄縣永安鄉公路入口的所在落車，等候清水祖師老祖回駕神轎，手持清香，toe3神轎佮陣頭的後屏開始遊行隨香，中途佇各莊頭角落派出涼水冰茶點心的所在歇睏，一直隨香到彼下晡3點半才入廟，入廟時也著是上鬧熱的時陣，各陣頭齊集廟埕表演節目，歸個廟埕人山人海大約有幾千人，幹單彼下晡4點半入席開桌著有600外桌的宴席，場面有偌大你給想看咧著知影。
按今年竹仔港文興宮清水祖師老祖來碧雲寺進香，隔頂遍已經有6冬久也，chit 6冬期間農村社會結構的變遷，莊腳人口的老化，無法度佮1、20冬前相比pheng7。自出發到回程全部攏愛照「香路」用行的，來回愛10外日，chit遍除去路中抵著莊頭熱誠接待巡莊seh8境用行路以外，偆落來的路程攏用車輛代步也。
我佇chia誠心祝福chit款優美的台灣人傳統宗教活動，會得代代相傳落去，我也希望會當6冬後猶閣有chit份福氣來參加「隨香」的遊行活動。
Koh來講最近chit個月來台灣有兩個政治頭兄，相爭去中國呈獻降表，順續拚一帖「白虎湯－尾帖藥」，受中國「高規格的接待」，洋洋得意，我若看著電視新聞著giong7欲吐，兩人攏仝款佇「中山陵」哭三聲「中華民鬼」互孫文聽了後，閣來著去互中國teN7死咽喉（衛星轉播消音），連哭to哭未出聲。佇西安「後宰門」國小的學生gin2仔歌頌稱德：『Ｘ爺爺您回來了。』這個電視新聞鏡面，啥人毋知he著是「共匪」佮咱台灣4、50冬前國民黨時代一貫phou5 LP的「樣板戲」仝款，看佇台灣人的目睭內，害台灣人雞母皮落歸擔。
Chit兩位台灣在野黨的頭兄相爭去中國「訪問」，你看有啥目的才會提出chit款手段去拚chit帖尾帖藥？若照我看，講破著是利用中國牌tng2來嚇驚台灣人，一來分裂台灣人的民心，二來是保護伊個人的政治前途爾爾，chiah簡單幾句話，你講著毋著？


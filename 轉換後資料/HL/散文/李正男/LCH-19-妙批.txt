泡茶時間──妙批
李正男


寒冷的冬天已經過去也，天氣也漸漸燒熱起來，照理講，人的心情應該愛toe3著花紅柳綠的自然景緻輕鬆起來才著，為啥物今年的春天，我的心肝頭逐日攏親像硩一粒石頭彼一款，彼呢沉重鬱卒，心情輕鬆未起來。這幾個月來，逐日若拍開電視看新聞，毋是戰爭恐怖悲慘的鏡面，著是ui3中國傳來的SARS傳染病，害到歸台灣的人，人心惶惶，我按呢想，咱台灣若會當給伊變做一台航空母艦，我一定給伊駛去離開中國愈遠愈好，這世人佮中國做厝邊，真正會衰siau5。
心情沉重歸沉重，鬱卒歸鬱卒，活佇世間日子總是愛過。禮拜六(2003年5月3日)我扳出一本三、四十冬前的記事簿，紙頁已經烏tou3黃兼花點花點，彼當時的我20出頭歲，少年不識愁滋味，若每擺看著較心適的短文記事，重點著會給抄落來，即嘛我寫出來互逐家看看笑笑咧。
妙批(一)：「半照准」，40外冬前嘉義縣有一個縣長叫做「何茂取」，聽講伊是經營漢藥起身的，伊做縣長時，伊的手下有一的局長想欲假公濟私，出張去外縣市「考察」，一睏想欲去出張十外日，先寫簽呈互縣長批准了後，才寫出差單。何縣長心內有數，知影這個局長想欲假仙去外縣市𣿅蕌mou-hui，又閣驚給局長洗面礙著鼻，拍歹感情，著佇簽呈的頂懸，簽落「半照准」三字，害彼個局長親像咧臆佛字，臆歸日捎無chang2頭，捎無貓仔毛，閣毋敢直接去問縣長，到底你批「半照准」這三個字是啥物意思，taN是慘。彼個縣長聽講真土直，若去問伊，驚互伊罵講你是無讀冊毋捌字是否？Iah無連「半照准」這三字你也毋捌？想來想去著去央縣長好朋友去給伊問，才知影「半照准」原來是准伊一半的出差日程，著是簽二禮拜14日只准出張7日。
妙批(二)：這是一篇古早的短篇故事，講古早有一個縣官，接著一件尼姑想欲還俗的案件，有一工，一個老尼姑扭(giu2)一個小尼姑去見縣官，老尼姑開嘴講：這個小尼姑是阮廟寺裡飼伊大漢的，伊竟敢私自逃離廟寺，愛伊轉去廟寺，才未敗害廟寺的清規。小尼姑講：伊已經大漢也，伊無法度控制逐日看著世間的紅男綠女，雙雙對對遊山玩水，甜甜蜜蜜的談情說愛，伊足想欲還俗嫁人，所以才會私自落山去逃離in的廟寺。聽過兩造(原、被告)的供詞了後，這個縣官深深體會著17、8歲當青春的少女尼姑，按捺未稠的思春情緒，著是強迫留伊tiam7廟寺也是無較choa7,著提筆批落：「准、准、准，准你還俗嫁夫君，脫袈裟換羅裙，省得僧拍月下門」的手諭互小尼姑。

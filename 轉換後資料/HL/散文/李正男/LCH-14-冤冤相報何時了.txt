
草地人開講──冤冤相報何時了
李正男

美國人無想著阿拉伯回教恐怖主義份子，會利用「提別人的拳頭母去掙石獅」的毒招步數，給美國人掙一個內傷兼吐血，親像佇惡夢中驚醒起來仝款，驚到滿身重汗，驚到哀父叫母。因為世界二擺大戰，美國除去Hawaii珍珠港事件去互日本偷拍以外，伊本身內陸攏毋捌做過戰地，所以美國人世世代代攏過無憂無愁平安太平幸福的日子，毋知影做過戰地百姓的悽慘。第二次世界大戰結束後，美國積極扮演著世界警察的大哥角色，全力扶助以色列立國，又幾落擺以阿戰爭，以色列受著美國的支持，加上猶太人千年亡國之痛的教訓，集合全世界猶太人愛國的向心力，每擺以阿戰爭攏得著勝利，著按呢遂得罪了阿拉伯回教世界的國家，加上石油利益的衝突，美國人公親變事主，互阿拉伯人咬牙切齒恨之入骨，才會產生了極端的恐怖主義，即款冤冤相報自殺式的恐怖攻擊事件來發生。
我講阿拉伯世界的英雄主義兄弟也(a3)！恁有即款「一人敢死，萬夫莫敵」勇敢精神，值得世人感嘆，毋過我想奉勸恁一句話「冤仇是宜解不宜結」，即個世間本來著無公平即兩字，攏是弱肉強食，西瓜偎大屏的。以個人來講，有人出世佇深宮內院的王孫公子，嘛有人出世佇路邊的乞食孩兒，就國家來講，看看阮台灣人雖然個個認真拍拚經濟富裕，毋過阮台灣人數百年來，受盡外來政權的異族殖民統治，百姓世世代代受盡異族強權的侮辱，土地受殘踏，經濟受人剝削，子弟受盡異族的外來政權畸形文化的強壓教育，致使阮台灣即嘛即輩少年人遂毋知香臭，毋知家己出世的台灣是伊的祖國，有錢的台灣人親像「南洋tai仔魚」，中國掖一把飼料著親像死狗撞墓礦，錢進中國債留台灣。將台灣人的血汗錢款款咧koaN7去中國投資，若了錢轉來著恬chih-chih，連屁都毋敢放；若有賺二、三銑錢仔，轉來台灣攏是罵台灣政府的歹話，攏是講中國偌好抵偌好。這也莫怪，家己自由民主的國家毋企，偏偏仔將伊的財產koaN7去彼款獨裁強權霸道的共產國家，伊敢會使無講中國的好話。多數有良知的台灣人看在眼內，痛在心內，世間那有即款人，koaN7錢出國做頭路，轉來續罵家己的祖國，這著是台灣人的子弟受著外來政權強壓教育洗腦的悲哀。
再來講國家的國格，阮台灣的阿扁總統得著法國頒發「世界自由獎」，法國家己的國家遂無法度予阿扁總統簽證，致使阿扁總統無法親身去領獎，位即項代誌著會當看阮台灣的國格何在？人民的尊嚴何在？我講阿拉伯世界的兄弟也；恁上無國家有國格，百姓猶閣有尊嚴，所以請恁大家放落「仇恨」即兩字，因為心中若有仇恨的人會失去理智，個人也好，國家也好，好好來學習阮台灣人的堅忍精神，認真拍拚，振興經濟，互百姓好好也過著幸福的日子，人既然來出世佇即個世間，著愛好好仔活落去，有冤有仇著解開，毋通拍死結，若無，冤冤相報何時了？
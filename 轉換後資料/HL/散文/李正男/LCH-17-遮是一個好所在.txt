
泡茶時間──遮是一個好所在
李正男

前(11)月初，三立有線電視台有一個「用心看台灣」的節目，特別介紹阮台南縣東山鄉的人文地理，山光水色的好風景，傳統的地方小食風味，佮農特產椪柑柳丁龍眼乾，本地自產自製鮮煮咖啡，互阮東山一個月來，逐禮拜歇睏日，街仔頭到街仔尾，歸條街仔路鬧熱滾滾，塞車塞到閃無路，賣東山鴨頭，豆花、蚵te、肉丸、紅燒肉飯，七里香茶飲的顧客，攏愛排隊排到lo3 lo3長，互全台灣的鄉親才知影阮東山，原來是一個遮呢好遮呢𡧛的好所在。
有一句台灣俗語講：「遠遠䊵雞角，近近燒米目。」即句話是講古早阮庄腳人若是遠路的親晟朋友來相chhoe7,攏是用上歡喜的心情，趕緊掠大雞角䊵來請人客，若是近近也的親晟抑是家己的查某囝、囝婿也好，轉來厝攏是仝款凊彩煮一個米篩目湯止枵著好，所以即句話是teh講世間人攏有一個通病，著是「近廟欺神」，歸粒頭殼是想講彼落天邊海角遙遠的所在才是人間仙境，毋知影家己腳踏著的，厝所徛的所在才是人間的福地。
2002年12月4日的新聞報導koh 15年後，入籍咱台灣的中國人，會超過百萬人，因為每年有3萬外個中國婆仔，用真假結婚的手段，嫁入來咱台灣，加上in的親屬申請來台灣依親定居。又前月日仔的新聞報導，講馬祖有千外個「真假馬祖人」，用1949年稠佇中國的理由，申請回轉馬祖定居，等提著身份證才閣遷居台灣，即千外人中間，真濟假馬祖人的中國人開數十萬元的台票，chhoe7假證人佮偽造DNA比對，為求目的不擇手段，in的家眷真真假假，有一口灶竟然有40外人，對即兩條新聞著會當看出毋知有偌濟的中國人，絞盡腦汁、想盡辦法，總講一句想孔想縫，合法也好，非法（偷渡）也好，著是用爬也想欲爬來台灣。
真奇怪，即馬有真濟人自稱E世代的台灣少年家，in有一句會驚死人的話講：「以後in的囝著愛去中國食頭路」，恁給伊聽看有幾句？in毋但毋知in即馬徛佇台灣即塊土地是即呢好佮即呢𡧛的好所在，無想講中國有10外億的人口，每一個都市攏有數十萬chhoe7無頭路的盲流乞食，中國人家己的百姓to chhoe7無頭路也，台灣人欲去中國食啥物頭路？真正是一群憨到未曉扒癢的台灣憨囝憨孫。


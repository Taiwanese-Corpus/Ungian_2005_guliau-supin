泡茶開講--魔由心生
李正男

欲炙(choaN3)豬頭皮進前，照例來講一個故事，chit個故事應該是有真濟人捌聽過才著。
話講古早中國有一個真出名的文人叫做蘇東坡，有一日伊佮和尚佛印對面坐咧teh開講，蘇東坡問佛印講：「你看我即馬坐到chiah四正，你講我成啥物？」佛印講：「你坐到chiah呢四四正正，又閣衣冠楚楚，面容紅光煥發，真成是一尊活菩薩。」講了後，著換佛印問蘇東坡講：「換你講我即馬坐按呢，你看我成啥物？蘇東坡心存歪念，想欲給佛印消遣一下，to7講：「佛印啊！你頭剃金剛頭，又閣歸粒頭殼頂一點一點的白色戒疤，親像滴著鳥仔屎，身軀頂穿的袈裟又閣舊臭臭又閣披半肩，若照我看起來，你即馬坐chit落型真正是足成一垺屎。」蘇東坡轉到厝著將伊今也日消遣佛印的代誌講互鋛蘇小妹聽，講伊m7信每擺佮佛印講答嘴鼓，攏講未贏伊，今也日著互我給伊修理到金熠熠。蘇小妹著給蘇東坡講：「你又閣輸互佛印輸忝忝囉。」蘇東坡問蘇小妹：「是按怎講？」「chit個世間萬項的代誌，好bai2、是非、善惡，攏是存在佇每一個人的心念爾爾，換一句話講：你的心肝底若是健康善意，你所看的物件ham7講的話攏是美好的，若是心肝內底攏是存著病態惡念，你所看的物件佮講出嘴的每一句話，攏是歹物佮歹話，今也日佛印講你親像一尊菩薩，著是佛印的心中有真濟菩薩，所以才會講你親像菩薩，今也日你的心肝內空無別物只有一大堆一垺一垺的屎，你才會講佛印親像一垺屎，chit個道理按呢你有明白無？」
2004年228百萬人手牽手護台灣的活動，阮台南縣佇二月初一著先預演一擺，所以我前後參加兩擺的手牽手活動，每擺事後差不多有一禮拜的時間，逐日攏有心肝底講未出嘴的爽快歡樂的感覺，看著台灣chit塊土地的頂懸，已經有chiah呢濟認同台灣的人，知影應該愛有心連心同行同命的認知精神，做伙手牽手心連心為台灣chit塊土地付出愈來愈濟的愛心，嘛互全世界的人看清楚台灣人未來的ng3望佮拍拚的目標理想的國度，互全世界的人讚嘆ham7呵咾！
即馬來講三月十九日下晡的台南槍擊事件，阿扁仔ham7呂秀蓮忍受著傷痛，頭無憂面無結無聲無說趕緊去台南奇美病院醫治，事後才由病院發佈新聞消息，消息傳出後，隨時有人佇台北親像中邪著魔仝款，開記者會講一大堆彼落m7是「人話」，選後遂有人講伊所講的彼大堆鬼話刺激著中間選民，阿扁仔才會當選，隨時變成路邊的尿桶眾人soan7,趕緊出國去避風頭十外工才閣轉來台灣，真正是講鬼話的人，鬼隨時會toe3佇尻川頭。319槍擊案件，若是時光會當倒退四十外冬，台灣倒轉來「兩蔣時代」，台南有人敢夯槍piang3「總統」，台南人當時當場一定m7知愛死偌濟無辜的百姓，侍衛佮憲兵一定當場開槍大開殺戒，中國人的頭目，無一個會給百姓當做人看，甘願錯殺數萬也未當走漏萬一。今也日拄好(寫稿時)是六月初四，十五年前中國北京天安門事件，各位看倌你若猶會記得中國一個頭目所講的話：「佇中國䊵死數萬人民會tang3換來數年的和平也是值得的。」講較明白咧著是每一擺中國若是換朝代一定愛䊵人，䊵人數千數萬後才會安定一段時間的和平日子，所以中國自古至今百姓若欲見官，一定愛自稱「草民」著是chit個道理。
魔由心生，今也日台灣人會當家己選出家己的總統，遂有一個香港的名人，親像中煞入魔仝款，佇中國的上海大細聲起掠狂，喝講台灣選總統是「天大的笑詼」。無想鋛香港自1997年「回歸祖國」了後，這條民主大路已經愈行愈倒退，香港的「特首」直選已經絕望囉，猶閣m7知見笑，取笑台灣直選總統。
閣來講「偽政府」chit個名詞，啥物偽政府，這確實是中國人才有的獨一無二的專利名詞，第二次世界大戰的時，蔣介石去互日本兵追殺，去匿佇四川重慶的時陣，日本人佇南京請出來的布袋戲尪仔叫做「汪精衛」，所組織的臨時「中國政府」，佮佇滿洲請出來的「溥儀」，也著是中國滿清王朝的末代皇帝「宣統」，所組成的「滿洲國政府」。台灣佇當時有過偽政府？我汰m7知影？台灣從有歷史到四冬外前，攏是異族統治的殖民地，台灣人攏是teh互人mau頭殼的三等國民，當時有chiah好命閣有「偽政府」？所以「偽政府」是只有中國才有的「漢奸政府」，台灣到即馬猶未聽過有「台奸政府」，所以講台灣政府是「偽政府」的人，伊的心肝內底一定是中煞入魔，若無，伊的心肝內底一定有一大堆一垺一垺的屎，chit款糞埽話才講會出嘴，你講著m7著？


泡茶開講－台灣魔天輪

李正男

　　我逐工（拜一到拜五）若是有閒，暗頭八點攏是teh顧電視機，看29頻道三立台e5連續劇，自「台灣龍捲風」看到「金色魔天輪」。看來看去，劇情攏ma7差無kai3-che7，結論就是愈有錢e5大財團、大頭家，心肝愈橫愈毒，愈是一個無血無目屎e5墨賊仔，用冷酷無情e5奸險手段來算計別人。錢銀白，心肝烏，為著錢甚至無惜?人放火，動刀動銃，下腳手人一大陣細漢仔做拍手，犯法後叫虬去承擔罪責，chiah會當賺錢賺到數百上千億財產。雖然che只是劇情e5演出，也是做戲做戲虛構一場而已，但是有一句台灣話講：「戲棚頂有hit款人，戲棚腳ma7有hit款人」，所以今仔日我就用「台灣」kah「魔天輪」來做我開講e5話題。
　　
　　香港e5做戲仔「成龍」，台灣人e5錢m7知hou7伊賺偌che7去。我m7是怨嘆人賺錢，che是伊e5本事，伊e5家後又koh是娶台灣人，千真萬確是台灣人e5囝婿。最近一兩冬來心肝內m7知leh想啥貨？台灣人kah台灣chit塊土地?知佇tang時kah伊結啥mih怨仇？2004年台灣選總統時，ti7中國大細聲嚷講台灣選總統是一個大笑話，2005年koh佇上海大細聲，be7輸teh起siau2，也是teh掠狂，喝講伊四冬內無beh來台灣。有一句台灣話講：「千富（pu3）萬富，m7通斷路後頭厝」。Chit句話是按怎講呢？大家攏知影後頭厝是咱某in兜，咱e5牽手仔佇hia自細漢hou7咱丈人、丈姆養飼二十外年，有兄弟姐妹，有做伙chhit-tho5 e5厝邊隔壁同學姐妹伴，有親戚朋友，chit款濃蜜感情e5出生地敢有法度通割捨？成龍有chit款「西瓜倚大peng5」e5掠狂行動，若照我e5猜測，也不過是「錢」字teh作怪。伊即ma2是數百億e5大阿舍爺，頂面講過錢愈che7 e5人愈冷酷無情，伊e5演藝事業已經將台灣e5市場無看在眼內，目標市場看佇中國，為著beh佇中國市場順利無阻礙，無惜佇台灣用「thai5人放火」e5手段來向中國表示忠心立場。我講按呢m7知tioh8 m7-tioh8？M7-koh話講倒轉來，數百億財產e5成龍四冬無beh來台灣，當然伊無要緊無啥貨，但是今仔日若準做講台灣喝一聲無條件開放hou7外國人來台灣定居，我想別國我就m7知，干na2中國至少就有三億人beh來台灣賺食。中國有十三億e5人口，走出（中國講做人口輸出）三億猶有十億e5人，一下仔to be7痛be7癢，只是台灣人愛跪落去ka7中國人叫m7敢爾爾。
　　
　　話屎講到一大堆，即ma2來講咱台灣國內e5代誌，根據新聞報導，十日前石油原油起價上懸到一桶美金70箍以上，今仔日（9月10日）poah8價poah8落來64箍外，相差有５箍外e5美金，起落實在有影驚死人。總講一句，高油價e5時代來lo3。一禮拜前台塑洶洶宣佈汽油起價每公升起兩箍外，中油有政府teh箝制chiah m7敢toe3-leh起，原因是台灣連續南北相輪e5風颱kah水災，青菜果子農產損害嚴重，自然起大價，一般賺食人生活困苦，食頭路人be7輸去hou7頭家減薪水仝款哀be7出聲，台塑汽油起大價，好親像起價e5時機無siuN對筒，be7輸ti7-leh「趁水打劫」仝款。中油本來ma7真想beh起價，我講過錢銀白心肝烏，只要中油kah台塑若湊有好勢，喝起就起，管待你百姓剝一領皮也兩領皮。問題來lo3，台塑起價本來想講中油一定仝款會toe3-leh起，無疑誤中油干na2嘴齒瀾chhok8-chhok8津，受政府箝制tiau5-leh m7敢起價，chit聲台塑代誌大條也，be7落樓梯也，駛車e5兄哥若看著台塑標誌e5加盟油站就退三步，台塑加盟油站生理講chiah chhun兩成，加油站e5員工閒閒hop胡蠅，為著beh「趁水打劫」，害來害去害死台塑加盟油站e5頭家beh哭無目屎，真正有夠悲哀。
　　
　　對chit-pai2汽油起價事件來看，會使講台灣大財團大頭家搶錢m7但無犯法，koh免gia5刀免gia5銃免管百姓e5死活，管你百姓生活偌困苦，我若心肝無掠than2橫，今仔beh按怎會當排名世界千億e5大富翁行列。

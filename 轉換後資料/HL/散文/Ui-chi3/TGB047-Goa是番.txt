Goa2是番!
Ui-chi3

「Goa2 m7是人(lang5), goa2 m7是『人』, goa2是Pazeh! Goa2是Siraya! Goa2是番!」Tiam7靜e5謝緯紀念營地某1角勢, ang7聲e5聲sau3, be7-su 1支刀, ka7 tiam7靜e5暗暝切kah碎糊糊, chit款魄力, chun3-bun7 tioh8營地對面e5鯉魚窟, 水痕1-sun5 1-sun5 kui2-na7點鐘久koh無消散......

M7免驚, goan2 m7是teh sio罵sio thai5, chia ma7 m7是武術館, che是賴貫一牧師用i「堅強」e5性命力teh kap goan2分享「台灣族群」.

講tioh8族群關係, lan2真緊to7想tioh8一般teh講e5 4大族群(其實chit款分法有問題)──Ho7-lo2, Hak, 原住民, 外省人. 原住民是尾--a2好聽teh講--e5, 台灣社會普遍叫in「番a2」, 意思是無開化e5動物, m7是人to7 tioh8--lah. 賴牧師to7是ui3 chia講起--e5......

Lan2 Ho7-lo2 iah是Hak kioh是chiaN5做漢人joa7文明joa7 hiau-pai, 歷史掀--開ka7看, 根本to7無1-e5民族號做「漢」, 漢是1-e5王朝e5名, 除起khia7 ti7黃河洛水e5人, 其他所在--e5 long2 m7是人, 號作『東夷』『西戎』『南蠻』『北狄』, ti7中原人心目中, lan2 e5 cha-pou祖ma7是hou7 in看soe-siau5 e5番(蠻南e5福建). 今a2, chit-tin7 ti7 China活be7落--去e5南蠻, 渡過烏水溝ham7平埔ma2生--落-來e5後代, soah koh用「Li2是番, goa2是漢」teh phiN3-siuN3別人, che kam2 m7是真笑khoe? 到kah 1903年台灣koh有teh食番a2肉, 番a2鞭, 用番a2骨khong3膠, 自認是「人」e5南蠻kam2真正有pheng7番khah chiaN5「人」?

ChiaN5做Ho7-lo2人, chiaN5做有台獨意識e5台灣人, 真che7人認定ka-ti7 e5祖先是ui3唐山來--e5, in hoah出「PeN5-peN5是漢人, soah be7-sai2 ka-ti7 chiaN5做1國?」chit款e5台獨理論.

尾--a2, 為tioh8 hou7台獨理論koh khah chai7, lan2 ui3歷史--nih (清國海禁190冬), sa 1句Ho7-lo2俗語:「有唐山公, 無唐山ma2」, 來beh ham7 China切hou7離, m7-koh che除起成就政治目的, 對lan2 e5生活kam2有siaN2改變? 對lan2 e5價值觀kam2有刺刻?

無! Lan2 kan-taN知iaN2 ka-ti7「hoan7-se3」是平埔, m7-koh iau2-boe7滅族e5平埔, 像Kavalan, Pazeh ham7 lan2有siaN2 ti7-tai7? Lan2 kang7款自認是漢人, m7-chiah e7 ka7台灣史分作荷蘭時代, 鄭王朝時代kap清國時代, lan2 m7-bat用「番」e5立場想--過: 荷蘭ham7鄭王朝kan-taN佔台南, kang7時chun7中部有大肚番王; 清國時代kan-taN佔西半部, 管be7 tioh8後山e5生番kap熟番, 是到kah日本時代chiah占有現此時台灣kui-e5島.

To7 kan-taN chiu2 ti7本位思考, 台灣過去e5統治者m7-chiah有才tiau7 long7狗sio-ka7. Ho7-lo2若peng2清國, 清國to7 sai2-long7 Hak-ngin3 kap平埔做「義民」來tiap8 Ho7-lo2, Hak若peng2, soah換Ho7-lo2做「義民」, tak8-e5互相出賣有tioh8, thai3 e7 Ho7-lo2獨獨teh ge-siau5 Hak是走狗, 講in生成to7投機? 雖bong2 in有--e5 gia5「義民」e5旗a2 teh iang7, Ho7-lo2 kam2 m7是oan-na sa清國背書e5媽祖teh chhiaN-iaN7? 是an2-choaN2 lan2 soah teh怨chheh Hak-ngin3? Lan2 ma7一直teh怪原住民ka7票tng3 hou7宋叛--e5 (另外1款義民e5型態), 到kah今a2日, lan2 iau2 teh be7爽講, 若m7是in,「400年來第1戰」e5時, lan2早to7贏--a!

Lan2根本無真正去面對歷史! 無m7-tioh8, Ho7-lo2, Hak, 平埔ham7高砂互相有冤仇, m7-koh che是lan2內部e5 tai7-chi3, 惡質e5外來統治者soah tiau-ti5 sai2-long7 lan2 sio-tak. Lan2若koh無beh面對歷史事實, 是beh an2-choaN2 khou cho3-hoe2起國? 外來統治者sai2-long7 lan2是su3常--e5, 面對困境, 佔台灣人多數e5 Ho7-lo2, kam2無hit-lo7腹腸來thau2歷史e5結?

早期e5台獨理論long2強調祖先唐山過台灣, phah拚e5成果絕對be7-tang3 phah損--去, lan2 tioh8保護lan2 e5土地......m7-koh che kan-taN考慮tioh8 lan2 e5 cha-pou祖, ah lan2 e5平埔ma2--leh? In an2-choaN2 hong5騙hong5 koai2? Lan2 e5 cha-pou祖an2-choaN2「放屎驚番」? An2-choaN2搶人e5 bou2-kiaN2, 佔人e5田地? Chiah-e5 siau3 kam2 long2免算? Lan2 pheng7 siaN2-mih講beh起造和平公義e5國家? Lan2 pheng7 siaN2-mih批中國a2鴨霸? Lan2 beh an2-choaN2說服高砂ham7客人講建國了tak8-e5 peN5大, Ho7-lo2 be7霸tiau5-tiau5?

Ti7 chia若走cheng--去, soah顛倒hou7統派機會, thang指責lan2 pheng7 siaN2講ka-ti7是主人! 若ti3覺tioh8 che, lan2 tu2-tu2 e7 ti7 chia chhoe7-tioh8 kiau中國tng2臍e5 me5-kak!

Tai7先, lan2 tioh8 phah破lan2 e5漢人意識:「Kan-taN goa2是人, lin2 long2是番!」平埔其實無滅族, in活ti7 lan2 e5生活kap lan2 e5面模a2--nih, 認同ka-ti7是番, chiah真正e7有自信! 平埔e5價值觀hoan7-se3 to7是lan2 beh peng2 au3-tah e5 China文化, siong7 lai7 e5思想基礎, eng2-chun7 lan2 ka7 pe7母講:「Lin2是中國人, m7-koh goa2 beh做台灣人!」Chit-ma2, lan2 kang7款e7-tang3 ka7 in講:「Lin2是漢人, m7-koh goa2 beh做番!」

高砂運動bu2 kah chit-chun7, soah ka7高砂ham7其他各族群e5歷史牽連切斷, 賴牧師真boai3 an2-ne, m7-chiah強調i m7是teh做平埔運動, ti7歷史過程--nih, 平埔, 高砂, Hak kap Ho7-lo2已經形成命運共同體, ui3平埔出發e5運動觀, 是lan2對kiong7-beh無--去e5文化e5關懷ham7自我e5認同, ma7表示lan2 beh清算歷史e5決心, 有chit-lo7多元尊重e5腹腸做底, 新國家m7-chiah值得人ng3望kap追求.

Hit節課了都iah8翻點--a. Tak8-e5 mih8-kiaN7款款--leh行ng3宿舍e5向去. 賴牧師khia7 ti7文物館頭前, iat8手hoan咐goan2 tioh8 khah早khun3--leh. 3更暝半, ti7暗bin-bong e5山區, i e5形影看--來koh孤單koh細han3, m7-koh i hou7 goan2感受--tioh8, 理想be7-su 1-pha火, ti7 i心內chhio7 kah光iaN7-iaN7.

1991年e5「台建事件」, in ham7國民黨chhia拚, 決志用性命來行使反抗權, chit-e5人連遺書long2寫好, 連性命都無beh tih8--a, soah敗ti7 ka-ti7人牛tiau5內tak牛母! 坐監e5時, i koh hong5用藥a2 thau7, 到taN iau2 tioh8半暝起來jiau3癢. I siong7有資格hiau-pai, m7-koh ti7 i身軀看be7 tioh8政客e5 phong3風性, i be7臭彈過去joa7英雄tu2 joa7英雄, ma7 be7像hiah-e5政治犯kui工teh怨嘆hoah無奈!

Beh hiau-pai i siong7有資格, m7-koh i顛倒用koh khah正面e5態度, beh走chhoe7台灣起國e5基礎, i用性命teh認同ka7-ti7是平埔番, ui3 Ho7-lo2族群e5建國觀, 到思考beh ka7所有族群long2 khou cho3-hoe2起國, chit-e5過程, i無展講ka-ti7 joa7 gau5, 顛倒一直teh批判ka-ti7, m7-chiah e7-tang3 phah破心內e5暗影. 運動e5 me5-kak tu2好ti7 chia!

佔台灣多數e5 Ho7-lo2人, lan2 beh繼續tiam3 hia唱哭調a2, 怨嘆別人無夠團結? Iah是beh真有自信來承認身軀內e5番a2血統, 主動消解lan2內部e5矛盾?

悲情e5運動訴求過--去-a, ui3 chit-ma2開始, lan2 beh歡喜來起國, lan2免煩惱siang2 e7 ka7台灣賣--去. Ai3煩惱--e5是, 體制若hou7 lan2 ian2倒, lan2 beh an2-choaN2 ka7各族群khou2 oa2--來, beh an2-choaN2用多族群e5價值觀來起造lan2 e5主體性? Che chiah是lan2 ai3面對e5挑戰, kam2 m7是?

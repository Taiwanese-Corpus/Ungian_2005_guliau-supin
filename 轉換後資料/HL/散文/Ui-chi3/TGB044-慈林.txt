慈林
Ui-chi3

「Kong-long...kong-long...kong-long......」雖bong2是自強號, m7-koh東部線--e5 be7-su老牛teh拖車--leh, tauh8-tauh8-a2 so5, tauh8-tauh8-a2 thuh. Kiam2-chhai2是山路, 路線無像西部線--e5 hiah直, chiah會an2-ne beh死tong7-haiN3.

Sim3--leh sim3--leh, 無tiuN-ti5 tak8-e5 long2 khun3--去-a.「礁溪, 礁溪到--a.」Chhoah 1-e7 cheng-sin5--過-來. Goan2 m7是來洗溫泉--e5, 後1站chiah是goan2 e5目的, 漢名叫做「宜蘭」, 番a2名號做「Kavalan」, 是平埔族「Kavalan」本chiaN5 khia7 e5所在, 300冬前, 漢人走--來, 佔in e5田園, thai5 in e5 bou2-kiaN2, in逃koh再逃, 到尾--a2 chiah ti7花蓮停khun3--落-來, chit款悲慘e5運命, 有漢姓姓「偕」e5後代teh phah拚, 到最近chiah tauh8-tauh8-a2 hong5注意--tioh8.

Chit-choa7 goan2來chia, 是beh走chhoe7 1-e5 tak8-e5無siaN2會注意--tioh8 e5所在----慈林(Chu5-na5)基金會.

「宜蘭, 宜蘭到--a.」Khabang phaiN7--leh行出車頭, 車頭正對面hng7-hng7 hia, kui2-na7粒山重重thah8-thah8, 真koan5真青翠. 宜蘭chia出大炎日, ham7台北溼溼冷冷e5 koaN5--人氣味chiam2然無kang5, ti7 chia, 春天e5 kha步na2行na2 oa2.

3冬前第1-pian3來參加慈林基金會辦e5青年營, 2001年ma7有來, chit-pian3是青年營e5同窗會.

日頭炎, Gi5-cheng7 hoah beh買帽a2, 4-khou-lian3-tng2 seh8 kui-pou久chhoe7無店頭, tng teh giau疑, Gi5-hui7 chiah講:「宜蘭taN-a2有1間百貨公司, 宜蘭就是sui2 ti7 chia, 若beh seh8百貨公司, 台北che7 kah that to2街, nah tioh8來chia?」講--e5 ma7 tioh8, 宜蘭就是保持原味, m7-chiah hong5 chiah-ni7欣賞.

Goan2無坐tioh8 basuh, choaN-a2 chah8計程a2, 趣味e5 unchiang, na2駛車na2 ki2 chia ki2 hia報goan2知:「Lin2 ka7看,講he號做goan2宜蘭e5縣政府--lah, 有sui2--無?」「Ah he是goan2宜蘭e5綜合運動公園--lah!」ChiaN5做宜蘭人真風神, ti7 i e5話語kap面容--nih表現出出.

無1-e7久就到慈林基金會--a. Goan2先去報到, khng3 mih8-kiaN7, theng3候活動正式開始. 同窗會雖bong2是辦hou7老鳥參加--e5, m7-koh oan-na會tang3 chhoa7新朋友來, goa2招goan2政大台文社e5社長Gi5-cheng7來, 另外, koh有TGB舊底e5成員Gi5-hui7.

照eng2過e5例, tu2開始tioh8-ai3看紹介「慈林基金會」e5錄影帶. 看了koh參觀林--家舊厝ham7民主運動館. 影片chit-pian3看是第3 pian3--a, Chit-kai3看感觸koh愈深. Hioh-koaN5 tu2結束, 心情iau2 hong3-hong3, 林義雄e5不幸, 特別是228血案, hou7 goa2 koh-khah警醒, 當初時屠殺台灣人e5 chit-tin7勢力, chin2 iau2 teh控制台灣, goa2 na2看拳頭母na2 teN7-an5--來. 決定出業了beh行運動路e5心志koh-khah堅定--a.

M7-koh, ham7其他人無kang5--e5是, goa2無認為che taN-a2是林--家e5 tai7-chi3. Goa2 chiok相信, che7-che7台灣人認為ka-ti7會tang3做--e5, m7是beh cho3-hoe2討公道, 是tai7-chi3發生了, bih leh cho3-hoe2 hau2, cho3-hoe2唱〈雨夜花〉, 怨嘆ka-ti7 nah會chiah可憐. 莫怪lan2 na2來na2 lak-sui!

Lan2 long2無beh chhap tai7-chi3, taN-a2 beh等明星英雄ka7 lan2救, m7-chiah hou7 hiah-e5人變做英雄, lan2 m7知iaN2 tioh8肯定ka-ti7: 是lan2 cho3-hoe2迫國民黨解除戒嚴, 是lan2迫國民黨國會全面改選, 是lan2迫國民黨hou7 lan2組黨, 獨裁者是驚lan2 cho3-hoe2 khia7--出-來, m7是驚hiah-e5精英, m7是驚民進黨! Lan2早就ka7參與e5權利放棄--a, m7-chiah陳水扁bu2臭--去, lan2 kan-taN怨嘆, 若無, 就替in解說. 怨嘆soah, lan2 m7是想講koh來beh an2-choaN2 bu2, soah是teh等, 等另外1-e5明星來領導, 來替lan2出1口氣? 青春e5性命會堪得等joa7久?

3樓e5民主運動館是舊年成立--e5, 內底展示e5 mih8-kiaN7 ui3荷蘭時代一直到2000年ROC總統選舉. Goa2 teh想: lan2 e5民主運動nah會kan-taN選舉kap追求自治nia5? 台灣siang7早有組織beh反抗外來政權e5台灣共產黨, 無hong5 khng3 ti7 chit內底, 顛倒是士紳階級主張e5「請求自治運動」, hou7 in當做民主運動teh拜? (無ka7外來殖民體制ian2 hou7 to2, beh nah有民主?)

看世界e5歷史, 民主e5制度, kam2是靠和平民主e5手段爭取--tioh8-e5? Beh爭取民主就表示統治者是獨裁--e5, 用in e5規則kap in tak, beh nah tak會贏? 法國革命, 美國獨立戰爭......chit-koa2 hong5 o-lo2 e5民主國家, in e5制度是gia5刀gia5 chheng3 ka7統治者討--來-e5. Be7-cheng7 theh8-tioh8權就tan3刀tan3 chheng3, 嘴--nih hoah講tioh8尊重無kang5 e5聲, soah m7知iaN2講, hiah-e5話是統治者chiah有資格講--e5 neh!

續--落-來, 林義雄ham7 goan2座談, i先分析核四e5問題, 強調民主e5重要性, chiah koh聽goan2 e5想法.

頭起先講話--e5, 是1-e5 chin2 ti7台北市議員hia做助理--e5, i講實在m7知beh an2-choaN2替新政府辯護, 感覺新政府立場無堅定, 對支持者真phaiN2 kau-tai3; 尾--a2 1-e5民進黨中央級e5主管ma7 an2-ne講. 聽--起-來無seng5 beh解決問題, 是teh『訴苦』. Koh來有人起來報告ka-ti7 e5狀況, in講:「做ka-ti7認為tioh8--e5就無m7-tioh8--a.」若無, 就是真消極:「Chit-ma2 goa2無beh想hit-lo7 hiah hng7 hiah大e5目標, goa2 taN-a2想講ka7手頭e5 Case做hou7好就好--a.」

Goa2聽kah真giau疑, chiah-ni7無計畫性, koh chiah-ni7無志氣, beh nah做會有成果? 談hng7 e5目標kam2無需要? 雖bong2 chit-ma2做be7到, 不ji7過, 無組織, 無約束, 無理論, kan-taN做心安--e5, 做hou7 ka-ti7 kau-tai3--e5, an2-ne kam2 m7是另外1款逃避?

Goan2社長Gi5-cheng7表現kah真好, i頭起先就真大pan7坐tiam3 siang7頭前, oa2林義雄hia, koh真自然, 膽頭真chai7. 尾--a2, i顛倒提醒tak8-e5 ai3用ham7統治者無kang5 e5價值觀, chiah有才tiau7反抗, i koh強調講, lan2 ai3 ka-ti7先有自信, 敢講ka-ti7 e5母語, 自信chiah thang建立! Che是i第1-kai2 ti7公開場合用母語講話, 講kah真chan2真有pan7.

食暗過, kiau tak8-e5騎tong7-lian2車沿蘭陽溪pou3岸騎去羅東運動公園, 天頂e5星真kau7, 風lioh8-a2涼涼, 草a2味hou7 goa2精神清爽.

Na2騎na2 ham7 1-e5第3屆e5學員講話, 座談e5時, i提議講民主運動館tioh8 khng3台文e5簡介. Ham7 i講話chiah知i ma7是台南gin2-a2, eng2-chun7 bat參加南鯤身e5台語文學營, i講台語e5時真古意好tau3-tin7, na2隔壁e5哥--a2, ham7講北京話e5 khui3口完全無kang5.

Tng2--來, 身軀洗了, goa2 sui5就ka7鳳萍討beh看eng2過街頭運動e5錄影帶, 無tu2好, i講日--時chiah會sai2看, kou-put-chiong, goa2就去2樓看eng2-chun7 e5黨外雜誌, 特別注意新潮流an2-choaN2寫鄭南榕, na2看na2 teh想: 是an2-choaN2 in eng2-chun7 hiah堅定beh行群眾路線, 尾--a2 soah kui心nng3入去選舉?

隔tng2工7點半就beh出門, kang7款beh騎tong7-lian2車去chhit-tho5. Khatian無thoah, 房間e5窗a2 ng3東peng5, hou7日頭chhio7 kah光sih-sih, ma7 ka7 goa2 chhio7 cheng-sin5.

Tong7-lian2車踏--leh踏--leh, 中ng tam7 1間萬善堂hioh喘, goa2本chiaN5無拜拜e5慣勢, soah ti7 hia合掌拜3 e7, 嘴--nih念:「Ng3望好兄弟伯--a2, 保庇後代kiaN2孫反抗成功, 時到萬善堂就是lan2台灣人khia7--起-來e5象徵!」

Siang7尾去到「冬山河」, tak8-e5 toa3 hia hip相開講, 頂kai2來是5冬前高中畢業旅行. 5冬前e5 m7-chiaN5猴chit-ma2 lioh8-a2 khah chiaN5樣--a.

食飽tau3, 活動就正式結束--a.

Goa2想起座談e5時, 1-e5老師講e5話:『我本來只擔心我要去玩的地方美不美麗, 今天來到這邊, 雖然聽聞一些未曾見識的事件讓我有很大的衝擊, 但我會如往常一樣的生活, 因為我實在無法去做那麼偉大的事, 我替你們加油, 台灣的未來就靠你們去拚吧!』

M7知i是teh消遣ka-ti7 iah是講sng2笑, m7-koh goa2真be7爽ma7真艱苦, i講話e5態度be7-su teh示威--leh, goan2熱phut-phut, 想beh追求公平正義, i soah chit款樣相, che就是goa2 e5族人? Goa2 beh奮鬥siaN2? 做運動為tioh8 siaN2? 為tioh8無beh付出e5族人開創美麗e5家園?

228 tioh8記念? Tioh8悲傷iah是tioh8變做反抗運動新e5起步? 詹益樺kap鄭南榕e5死是悲情iah是光榮? 就是差ti7 chia! 會得thau2放ham7屈死古井就差ti7 chia!

到chin2, goa2 chiah真正了解運動m7是犧牲ma7 m7是奉獻; 運動是對ka-ti7 e5挑戰, 運動是為ka-ti7做--e5!

Goa2看228
Ui-chi3

Goa2對台灣社會一直真關心, cheng7早就開始peng2歷史冊, 特別1人講1古e5 228事件, koh khah引起goa2 e5注意.

讀228, goa2有真che7問題la7 be7清, 一直到kah轉政治系, 舊年修「民族文學」了後, chiah kui-e5清楚. Tai7先, hoan7-se3是翻譯e5問題, 族群ham7民族hut m7-tioh8--去, 會造chiaN5真che7誤解. 就民族系e5認知來講, 雙方面話語be7通--e5, 就算是無kang7民族. Che ti7政治系--nih觀點就有koa2無kang5--a.

「Nation」是講1-tin7對公民權iah是ti7政治有kang7款利益關係e5人, 像英國人koh分做England(英格蘭)人, Scotland(蘇格蘭)人, Ireland(愛爾蘭)人ham7 Wales(威爾斯)人, 政治上in是kang7 1-e5民族, 無kang7族群有kang7款e5政治利益, chiah來chiaN5做1-e5國家, 1-e5政治意涵e5「民族」. M7-chiah, goa2認為228是民族矛盾, m7是族群衝突.

中華民國thai5台灣人無分講是Hak8-ngin3就be7 ka7 li2 thai5, Ho7-lo2, Hak8-ngin3, 平埔, 高砂--e5 long2 kang7款hong5 thiah食落腹. 中華民國體制禁母語, 禁集會遊行無teh分族群--e5, ham7外省人ma7受tioh8限制, 若an2-ne, 外省人kam2 m7是kang7款受tioh8無公平對待? Chhan像老兵khut死ti7台灣, hong5關ti7眷村內底, 致使無法tou7 ham7台灣社會溝通. M7-koh in e5選擇ham7台灣人chiam2然無kang5--e5.

有teh講, 初初台灣人m7是oan-na7 kai3歡喜beh做中國人--a? 1-e5問題是: 中國意識ham7漢族意識是無kang5--e5.「Nation」e5意識ham7認同是chiok oaN3 chiah發生--e5. Ti7 siang7原始e5狀態, taN-a2有「我族」ham7「他族」e5分別,「我族」e5稱呼tiaN7-tiaN7是為beh ham7「他族」做區別chiah出現--e5. 為beh kap日本人區別, chiah tauh8-tauh8-a2有台灣人kap漢族e5意識, che m7是政治意涵e5「民族」, koh再講, hit-chun7, ma7 taN-a2讀冊人chiah會有漢族意識e5認同.

Che是goa2認為228事件講be7清e5原因. 清國時代e5「漳泉拚」「閩客tak」, tak8-e5 ka7 Vision停留ti7族群衝突, goa2認為m7是an2-ne, hit-chun7台灣e5統治者是清國, 台灣khioh e5稅是內地e5 2~3倍, 會走來台灣--e5, kam2 m7是tam7清國統治e5福建kap廣東活be7落--去, chiah tioh8冒「6死3留1回頭」e5危險過烏水溝, 來台灣討than3? 清國m7-taN7 khioh重稅, koh hou7官kap兵ti7 chia為非sam2做. 台灣be7-su是原始社會, chiah會為tioh8生存teh sio-tak.

其實「漳泉拚」「閩客tak」ma7 m7是『常態』, 人講『遠水救不了近火』, 若漳對泉, 漳--e5 chit-peng5隔piah若toa3 Hak8-ngin3, in就招來phah chham7--落-a, kam2 tiaN7-tioh8是Ho7-lo2 ham7 Hak8-ngin3 sio-phah? Kap lan2有矛盾--e5是清國, m7-koh受害者若反抗, soah koh hou7統治者teh sai2弄, 受害者koh phah受害者, 換--來-e5是『福佬義民』『客家義民』chiah--e5, chiah koh繼續hou7清國khioh重稅.

Lan2 koh看日本時代, 統治者ma7用kang7款e5手路, tam7客庄就派Ho7-lo2巡察補, tam7 Ho7-lo2庄就派Hak8-ngin3巡察補, hou7受害者看be7 tioh8 kap lan2矛盾siang7大--e5是大和民族, lan2 soah taN-a2會記得ka-ti7 e5 a公是hou7對方thai5--死-e5, be7記得a公是beh反抗siang2 chiah來犧牲--e5! 像Tkdaya Mona Rudao(莫那魯道)反抗, soah是Toda替日本人來ka7鎮壓.

到kah中華民國時代ma7 kang7款. 歷史無清算, 就無可能有khah好e5未來, ui3國家力量ti7台灣出現, 荷蘭, 清國, 日本到中華民國, 統治者「khia7 koan5山看馬sio-that」e5樣相, m7-bat改變!

Lan2 ui3 228學tioh8 siaN2? 228 beh記念siaN2? 解嚴到taN, 228會tang3討論ma7會sai2講--a, m7-koh tak8-e5 soah變kah be7-su過去就過--去-a, 無hiah要緊, 德國Nazi(『納粹』) e5暴行, 到taN德國人iau2記tiau5-tiau5, 恐驚歷史會koh再發生, 無歷史感e5台灣人soah無beh去面對暗影, 歷史m7敢講hou7明, kan-taN ng3望政黨輪替會解決問題, 騙ka-ti7講台灣無「民族問題」, taN-a2有「民主問題」, chit款逃避e5心態, beh an2-choaN2進步?

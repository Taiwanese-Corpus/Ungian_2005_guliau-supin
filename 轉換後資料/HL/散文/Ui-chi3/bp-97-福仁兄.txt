∮台灣人寫真
福仁兄

Ui-chi 


Kiau真che7 戰後出世e5 gin2-a2 kang7款，活ti7 hit個高壓統治、一切tioh8-ai3 重頭來e5 時代，農村無才tiau7 khiN5家，福仁兄5冬制e5 嘉義高工chhim2 出業，to7 離開故鄉鹿草，去ti7 大都市toa3工場。
Hit chun7電話iau2 m7 是真普遍，若m7 是chiok 緊急e5 狀況，萬項tai7-chi3 long2 靠寫phoe leh連絡。透過親chiaN5朋友紹介，i toa3過幾na7跡：bat去高雄，去台中做鞋a2……上尾--a2 接著高工同學建志e5 phoe，自an2-ne 來ti7 台北深坑a2 toa3 染整廠。I真注意1個本chiaN5 ti7 公司走業務--e5,hit個業務a2 利用出張e5 機會ka7 運銷線路摸清楚，尾--a2 ka-ti7 出來做頭家。Hit chun7 i to7 了解，若beh than3錢，做chit lo7「武」--e5 khah oh粒積，ti7 i少年e5 心內，phah算beh ng3 chit個方向phah拚。
尾--a2 實在個性khah kou2意，厝--nih koh 反對，本chiaN5 退伍了後，有beh an3 ka-ti7 e5 計畫進行，soah無法tou7 繼續。
1978年來ti7 南亞，1981年，本底有機會升起lih做助理工程師，因為無去廠長hia「行踏」，soah損失chit個機會，m7-koh i 無後悔，kan-taN 心內真看be7過，想講nah tioh8 an2-ne，chit種ui3 Chi-na來e5 au3步(theh8錢來講)，kam2 tioh8?Kam2 有公平？
參加工會運作chin3前，i to7 真主動teh ka7 工會反應廠--nih 無合理e5 tai7-chi3,自an2-ne hou7人點油做記號。1994年e5 時，工會giu2 i 出來選工會監事，i to7 an2-ne 做1任，平順平順，無siaN2 大tai7-chi3,不ji7過，ti7 1994年尾，1個cha-bou2 同事e5 tai7-chi3 soah hou7 i 愈bak 愈深，liau5--落-去-a。
Hit chun7 chit個cha-bou2 同事試用期3個月e5 表現，頂司無滿意，無按算beh koh ka7 chhiaN3。To beh oa2 年--a，hit個同事kap 頂司參詳，看e7-tang3 年後chiah 離職--be7,頂司ka7 答應，後--來soah koh 反悔。
Chit個同事tu2好是福仁兄in 廠--nih-e5,工會接受chit個申訴案，beh 去chhoe7 頂司討公道。事後頂司怪福仁兄long2 ti7 工會報告chit8-koa2 有e5無e5,beh ka7 chhoe7麻煩。工會幹部聽--著真be7 爽，1陣人chhoa7--leh to7 beh 去chhoe7公司理論。Tai7-chi3 bu2 kah chiaN5大條，公司beh 迫hit chun7 tang5齊入去辦公室e5 10外個人簽切結書，若無，to7 beh ka7 in 記過，記過e7 影響年底考績，考績愈koan5 獎金to7 khah che7。公司開始用各種au3步beh sai2-long7--in，若無to7 講：「無chhai2你做hiah 久--a，to beh 退休--a，koh 來bu2 chit齣--e5,m7 是chiok 無chhai2……」
Lou7尾tak8-e5 iau2是無簽，koh kui陣chong5去台北台塑總公司頭前giu2 白布條a2 抗議。是an2-choaN2 be7軟弱？想著bou2-kiaN2、想著頭路，nah e7 敢衝--落？福仁兄講：「Ah to7 感覺goan2 iah8無做m7-tioh8 a7,beh an2-choaN2 簽e7 落？」To7是chit lo7單純、堅持是非e5心，m7-chiah tak8-e5 keng--過-去-a，結果，到年尾公司ma7無ka7 in記過。
Teh講chit個例e5 時，有真che7 goan2 chiah-e5 讀冊gin2-a2 hoan7-se3 e7 想講，若有問題to7『據理力爭』，nah tioh8 驚……。M7-koh 福仁兄講ti7 廠--nih，頂司掌握考績分數，ma7 掌握獎金分配，免講tak8-e5 ma7 chhoah。
Goan2 極加e7-tang3 對比講，che ham7老師掌握學生a2 e5 分數kang7款，學生a2 若tu2 著無公平e5 對待，想beh 反，m7-koh 想著ka-ti7 iau2-boe7 出業，有tang時a2 真che7 不滿to7 吞落去腹tou2 內，面對chit款情勢，學生a2 to7 無一定敢koh chhiang5--落，lan2 kam2有考慮著in 面對--e5 是經濟來源、是生存問題、是家庭e5 未來neh。Lan2 nah e7-tang3 用道德teh 要求--in？讀冊人kam2是taN-a2 看著ka-ti7 e5 世界？
To7是chit lo7堅持是非e5 個性，早期黨外運動ham7 街頭遊行tng熱e5 時，福仁兄oan-na e7 去hoah 出心內e5 話。I 認為國家e7-tang3 對比做公司，萬年國會to7 chhan像公司--nih 無合理e5 制度，公司--nih e5 tai7-chi3 to teh 反應--a，國家e5 tai7-chi3 kam2 e7-tang3無tau3出力？聽i teh 講萬年國會，i 認為無公平，ham7廠--nih e5 tai7-chi3 kang7款。雖bong2 chit-ma2 民進黨bu2 kah chiah au3,m7-koh i be7 an2-ne to7無關心政治，i 講若無關心，kam2講beh 放hou7 koh-khah noa7?
工會--nih 有辦讀冊會，beh 增加幹部e5 理論認bat，福仁兄講讀是讀有，m7-koh ka2-na2 khah 無法tou7 ti7 現實--nih 用--著。讀冊會需要1段時間累積chiah 看e7 著效果，m7-koh i 講--e5,soah m7 是tu2 好ka7 lan2 chit個社會e5 問題顯示--出-來？讀冊--e5 欠實踐，實踐--e5 需要理論？
3--月e5 樹林a2,風有lioh8-a2 khah冷，人講「春天後母面」，工人e5 運命be7輸ti7 春--nih kang7款，toh 1工chiah e7 燒lo7?Toh 1工chiah e7 sap雨毛a2?無人知。
看著福仁兄對公義是非chiah 堅持，koh 有i e5 笑面，我be7輸看著燒lo7 e5 樹林a2景致，花a2、草a2 long2 發kah chiok om7--e5,工人e5 運命是ka-ti7 創造--e5!  □

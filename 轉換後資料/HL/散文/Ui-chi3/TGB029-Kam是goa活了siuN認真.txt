Kam2是goa2活了siuN認真?
Ui-chi3

Goa2活了siuN認真, 知iaN2 lan2 hong5壓迫goa2會憤慨, 看tioh8無公平goa2會起liah8-kong5.

In講: li2 nah tioh8 hiah認真? 都long2過去e5 tai7-chi3--a, beh thai5  beh liah8, kham lan2 ah8無ti7-tai7; in講: li2是m7是無正常? 228, 白色恐佈死ah8無死tioh8 lin2 tau, li2 tu7-lan7 saN2? 弄kah goa2 hoe-hoe--去; in講: ah8, chit-ma2 tak8-e5 long2講『狗語』, kam2 m7是chiok利便? 無這lo7好用e5共通語, 互相是beh an2-choaN2溝通?

Goa2講: lan2 e5父母話hong5 chau5-that, 就是看lan2 e5父母無, 也就是看lan2 e5祖公祖ma2 soe-siau5, 意思就是lan2 hong5看無目地(bak8-te7), an2-ne lin2 kam2忍會--落?

In soah講: li2 m7-thang hiah看be7開, 社會競爭生成就有人嬴有人輸, lan2 e5祖公祖ma2 khah soe, m7-chiah tioh8做sut8-a2, 做kha-a2, ah做奴才是bai2到toh位去? Lan2 chin2就坐tioh8大位ka7 in tau3顧厝, 食好ma7穿好, hou7主人le2, hou7頭家soan7是koh an2-choaN2? 食苦當作食補, 會tang3做「奴才總管」就chiok好--a, koh有saN2 thang怨嘆--e5? 

Kam2是goa2活了siuN認真? 歷史e5血跡kam2講會tang3當作無影無跡? Hou7人chau5-that, hou7人pheN kam2是lan2生成phaiN2命底? 受人恩情tioh8-ai3知報恩, hou5人侮辱tioh8-ai3討, che kam2 m7是真自然e5道理? 讀siuN che7冊, 講思考kap行動long2 tioh8理性, 疊1大堆理論, 原來是beh叫lan2 mai3做「人」, 做會食會睏--e5 Animal上好, 3不5時koh為tioh8 kheng5-hun主人大細粒心teh oan-ke相phah, 真正ai3討--e5 soah放hou7過!

Kam2是goa2活了siuN認真? 是! Goa2 e5人生kan-taN 1-pian3, 當然ma7 ai3看hou7清; ma7會tang3講m7是, 過活nah有saN2-mih認真iah無? 歡喜就笑, kan苦就hau2.

活ti7這個時代這個所在, goa2 m7願chheN-me5 toe3人過, ng3望用「人」e5方式來面對ka-ti7 ma7面對世界, an2-ne nia7-tiaN7.

種菜過日子
Ui-chi3
Bat有人an2-ne講, 性命e5意義to7 teh走chhoe7 ka-ti7是siaN2-mih款籽, 西瓜e5意義表現ti7甜度, 苦瓜e5意義展現ti7苦度, 若準現to7是西瓜soah一直kioh是ka-ti7是苦瓜, 來追求苦e5程度, an2-ne一定chiok艱苦, 本質無siang5--mah! M7-koh真可憐--e5是, lan2 chit e5社會一直teh做chit款khang-khoe3, ka7每1 e5人long2設定做kang7 1款mih8, 來追求kang7款e5標準, 莫怪現代人有真che7『不適應症』, 像講『憂鬱症』『躁鬱症』等等, 可能是無法tou7接受ka-ti7, 無願意看清ka-ti7 ham7人無kang5 e5款.

退伍了, 經過kui2個月e5混亂ham7調整, 決定iau2是beh chiuN7北去運動團體食頭路. 記者e5 khang-khoe3結束ti7 8月底, ham7協會講好10--月chiah正式開始工作, 趁chit e5 phang7來宜蘭chhoe7 Siong5--哥, tau3種菜, tiam7籽, ak水, tak8項to做, 看ka-ti7 e5心思e7得輕鬆--boe7?

到位hit暝是中秋, 食1 tng3飽了, 隔tng2日開始choh-sit. 田--nih e5 sit頭, goa2 m7-bat半項, 人叫goa2 to7做, kan-taN想beh ka7 ka-ti7 bu2 hou7 thiam2, 暗時有好睏眠an2-ne nia5.

Sio連續kui2 na7工做khang-khoe3, 做到天暗, 月娘long2出來見--人-a. 雖然身軀chiok thiam2, m7-koh心內chiok平靜, 特別是khang-khoe3做soah食飯, hit種腹tou2 iau e5感覺, ham7坐辦公室kui工, phah球soah iah是無eng5 kah過tng3無食e5感覺long2無kang5, 是1款全然「空」koh全然期待用飯菜來充滿e5心情, ti7 chit款穩定e5狀態, 食飯be7 ou-peh8 pe, be7緊beh ka7「空」e5感覺趕走; 顛倒是tauh8-tauh8-a2享受飯菜e5滋味ham7腹tou2 ui3空到實e5過程.

中秋暝, goan2 ti7田邊na2散步na2 lim酒, 天頂e5星無受光害e5影響, chiok光chiok明. Chit e5光景ham7 goa2 3冬前去日本chhoe7 Siong5--哥, beh行去便利商店koaN7酒e5情形, 有夠siang5. Okayama, 半田山kha e5小田庄, ham7 Sam-seng chia e5地理環境chiok kang5.

Koh e7記--得, hit chun7 ka7 Siong5--哥講, ka-ti7已經按算beh行運動路, m7-koh m7知beh an2-choaN2進行? I叫goa2免煩惱, 成果e7粒積, 是1代thah8 1代thah8--起-lih-e5, 相信goa2踏ti7 in e5肩kah, 一定e7看koh khah hng7.

He是2002年e5熱--人, 隔tng2年goa2 to7 beh去做兵, kui頭殼taN-a2想beh緊退伍來bu2運動.

Siang2按算e7 tioh8 2冬內tai7-chi3變化chiah che7? 做兵是某種程度e5社會化, ti7 chit段時間, goa2對ka-ti7 e5理想懷疑--過, 對ka-ti7 e5性命意義ma7 ngiau疑--過, be7-su知iaN2 si7大人一直beh ka7 goa2苦勸e5「社會現實面tioh8顧」e5意義是siaN2. Koh, 真che7同學出國去讀冊iah是ti7島內讀研究所, ti7過去e5求學階段, goa2無1項輸--in, 若準goa2行tui3運動e5路去, ka2-na2 to7 1世人khioh-kak--a, e7 hou7人看無.

頂choa7 tng2去做記者, 算是1種確認, ti7 hia表現kah be7 bai2, m7-koh ti7某1 e5寫稿了e5暗暝, goa2 soah hiong5-hiong5想起詹益樺,〈勇敢e5台灣人〉ui3嘴--nih ka-ti7唱--出-來. He是goa2去做記者e5第2禮拜, goa2 e5稿已經有才調見報, m7-koh真ia3-sian7 ai3去警察局chong5新聞, koh為tioh8新聞生新聞e5感覺. 因為chin3前kui2 e5 khang-khoe3 long2做無kui2工, goa2真無愛hou7人當做ka-ti7 be7堪得操, choaN-a2拖hiah久chiah ham7 tak8-e5連絡, kha3 hou7 Tek-hoa5 hit暝, 離開報社已經翻點, goa2 soah感覺『雀躍』, goa2 e5靈魂be7-su teh跳舞.

Pang3 be7 li7, ng3望chiah久chiah e7-tang3投入e5 khang-khoe3 goa2 pang3 be7 li7.

Chit-ma2 li2若問講, goa2是siaN2-mih款籽, goa2 iau2是講be7出--來, goa2 ma7無認為ka-ti7 chit-ma2 teh做--e5號做「理想」, che kan-taN是goa2 chit-ma2想beh做--e5, 有e5人做工, 有e5人做農, 有e5人開店, 有e5人hong5 chhiaN3, kan-taN是goa2好運e7-tang3選擇有趣味e5 khang-khoe3, an2-ne nia7-nia7, 無siaN2-mih高深抽象e5理由.

Ka-ti7到底是siaN2-mih籽? Chit e5答案ka2-na2 ai3行東ng3西, chiuN7北落南, 盤山過嶺chiah e7知iaN2, goa2 soah tauh8-tauh8-a2發現答案早to7 ti7 lan2心內, tng goa2一直ti7外口走chhoe7 e5時, i自頭到尾to7一直ti7心內. Hit e5所在, lan2 be7去注意, lan2總--是認為行khah hng7 chiah看e7 tioh8世界, soah m7知世界beh有意義, iau2是tioh8 ham7心連接.

『不努力哲學』應該是goa2 chit-ma2 e5體會, m7是講mai3 siuN kut-lat8做, 是講無設定任何形式iah是任何目標, 西瓜kam2 tioh8 phah拚hou7 ka-ti7變甜? 你是siaN2 to7是siaN2, kam2變巧e7來? 接受客觀環境, chhoe7 tioh8 ka-ti7 e5步調, che比siaN2 long2 khah要緊.

Tiam7菜籽, 栽菜chai, ak水, ia7米糠……an2-ne bu2 3工, soah來tu2 tioh8落雨, 菜股long2積水, 有e5 chai-a2 ma7 hou7雨水phah kah東倒西歪, goa2看Bi2-hong5姊無半點a2怨嘆, 無chit8-sut-a2 hiong5狂, i講種有食--無, 本來to7 m7是lan2決定--e5, goa2了解, goa2 soah歡喜ka-ti7心內有波動, 落雨e5時, goa2 to7想tioh8 hit khu田, chit khu goa2 bat ti7 hia流汗e5田.

Lin2 bat流過汗e5田ti7 toh? Lin2 bat無求成果, kan-taN付出e5 hit khu田ti7 toh? Lin2 kam2已經知iaN2 ka-ti7是siaN2-mih籽, 然後釘根ti7塗--nih?

2005.11.15.

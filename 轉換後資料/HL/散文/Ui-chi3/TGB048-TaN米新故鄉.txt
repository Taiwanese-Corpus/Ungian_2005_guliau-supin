TaN米新故鄉
Ui-chi3

官--先-生, 1-e5平凡e5作sit人, ti7營隊第4工參觀TaN米坑(桃米社區) e5時, ka7 goan2做解說e5服務. 生活化e5用語, 樸實e5外表, 走chhoe7真久e5民間社會力, 活leng3-leng3 ti7 goa2面頭前, 到chit-chun7 goa2 chiah知, beh解決政治問題iah是台灣beh起國, 關鍵m7是政治力對決, 是社會力, 是人民自主組織e5力量.

Beh去chin3前, 講實--e5, 期待無joa7大, lin2 ma7 long2知, 中華民國e5『社區總體營造』long2真死板(kang7款規格e5 khanpang......), long2是頂koan5決定, e7-kha執行.

Thau3早, 幫chan7 in重建e5新故鄉文教基金會, 用『幻燈片』ka7 goan2說明. 本chiaN5頭gong5-gong5腦tun3-tun3, soah愈聽愈有精神, 心內chhek 1-e7! In nah e7 hiah有意識, 特別強調社區重建tioh8靠社區e5人, in kan-taN是輔導, 主體是社區!

E-pou安排解說員chhoa7 goan2 si3-ke3行行看看--leh. Chin3前參觀鶯歌hui-a2博物館, 解說員be7慣勢ti7公開場合講台灣話, 北京話koh oan-na be7 hau3-kou--得, che當然be7-tang3完全怪--in, siang2 m7是受chit款變態教育大han3--e5? 因為an2-ne, 對e-pou e5解說員be7 kai3期待, koh再講, TaN米坑921重建做kah chiah出名, 觀光客1-e7 che7, to7算初初用台語講, 到尾--a2百面e7 hou7人客牽--去.

日頭赤iah8-iah8, 無眠床thang the, hioh-tau3 hioh kah無kai3爽快, iau2 gong7神gong7神, to7聽tioh8人teh hoah:「解說員到--a, tak8-e5 khah緊--leh.」 「Nah e7 hiah緊? Nah hiah準時? 草地人khah eng5 e5款......」心內seh8-seh8唸, 目chiu sa-bui sa-bui ng3 e7-kha行--去, 看tioh8 1-e5『很沒殺傷力』e5哥--a2, 看to7 chiok好tau3-tin7 hit款, ham7設想--e5無kang5,「Kam2講che是充滿意外e5 1-kang?」Goa2心內an2-ne teh想.

I自我紹介, 講姓官. Chit-chun7 iau2 kai3熱, goan2先去i tah e5亭a2泡茶, goa2心內iau2 teh嫌:「坐坐--leh to7 be7記thang出去看--a.」Nah知tu2坐--落, i隨to7問:「Lin2 chit團ma7 teh怪奇, koh有hit-lo7特別注文tioh8用台語解說--e5!」Goan2 iau2 teh想beh an2-choaN2 ka7應, i隨koh講:「最近有koa2觀光客要求goan2 tioh8-ai3講北京語, lin2認為an2-ne kam2 tioh8?」Goan2順勢表達立場:「無--nouh! An2-ne nah tioh8! Beh了解TaN米坑, 當然ma7 tioh8用lin2 e5話chiah bat e7到hia; lan2若beh了解法國『羅浮宮』e5 mih8-kiaN7, ma7 tioh8用法語chiah thang得kai3 che7, koh再講......」I聽kah頭一直tim3, 嘴角e5笑面na2來na2開, 應當本chiaN5 to7 an2-ne想, m7-koh自信無夠, chit-ma2經過goan2 chiah-e5大學生『加持』了後, koh khah chai7--a!

Na2食茶na2 kang2, 「做生態村m7是beh保護地球, ma7 m7是beh保護4-kha-a2, 是為tioh8 lan2 ka-ti7!」險險a2去chak--tioh8, nah有人an2-ne講--e5?「TaN米坑有占台灣2/3類e5 4-kha-a2, 1/3類e5 chhan5-eN, 講--來ma7無siaN2, 其他所在出1項特有種to7 ka7 goan2拚倒--a, goan2做che是為tioh8 ka-ti7 beh生存, 是beh hou7人來看goan2社區是an2-choaN2 teh phang2--e5. 所在若chhong3 hou7 su3適, 人自然to7 oa2--來, 像goa2 chit-e5生態池, iah8無特別chhong3 an2-choaN2, 4-kha-a2 to7 ka-ti7來--a!」 「Ka-ti7來? M7是li2飼--e5-ou?」Goan2 long2 chhoah 1-tio5,「飼? 飼ah e7活? 極加是ka7做koa2保護措施, hou7暗光鳥食i be7 tioh8, an2-ne nia5--lah!」

「Che大自然e5通道若通, 4-kha-a2 to7 e7 chhoe7 tui3 chia來. 若ka7圍--起-來, 講chia號做生態池, be7通--lah, ham7外口世界無流通, 孤1窟活be7久--lah.」I koh續leh講:「Lan2人e5社會ma7 kang7款, toa3 ti7大都市--nih, tak8口灶ka-ti7形成孤島, an2-ne行be7出--去, 久無流通, 莫怪ma7出chiok che7問題. Goan2 TaN米坑to7是boai3像外口an2-ne, 1間民宿變做1-te3孤島, ka-ti7 e5所在圍起來做生態村, an2-ne做be7久長, koh tioh8專工chhiaN3人顧, 像goan2 chit-ma2 an2-ne hou7通道e7 sio通, 生物自然to7活--起-來, png in e5福氣, goan2 ma7活--起-來-a.」

I簡單e5話語有chiok深e5思考, 真che7俗語ti7 chit-chun7用--來有iaN2是活leng3-leng3, 像in TaN米坑eng2-chun7 m7知有chiah che7寶, e7-sai2講是「phang5金碗做乞食」. I na2講, goan2 na2 khu5 ti7生態池a2邊看4-kha-a2, 有hou7-koai3(莫氏青蛙), chioh8-kang3(貢德), chheN-ioh8(金線蛙) ham7 chui2-ke(虎皮蛙), lim--落e5茶na2 teh回甘, i講e5話ma7 na2 teh回想.

「好! 3點--a, 日頭khah無hiah炎--a, lan2來行行--leh.」 「I無be7記--得neh.」Goa2心內chiaN5意外.

Tai7先, goan2去草lam2-a2, TaN米坑有kui2-na7 jiah lam2-a2地(溼地), 官--先-生特別ki2 1條m7知算溪道iah圳溝--e5, 講he to7是i講e5通道, 有通道, 水chiah e7變活水, 動物a2 chiah有si3-ke3去e5路. 坐liu-long5 hip相了, goan2 bih入去1-jiah用竹a2 tah e5「4-kha-a2」亭a2 hioh喘. I講che是in工兵班做--e5, 邊--a2 e5便所無像一般觀光區流動便所臭kaN7-kaN7, hou7人m7敢oa2--去, 顛倒拚kah chiok清khi3--e5, 穩當khai be7-chio2錢teh維持, 1-e7 ka7問, chiah知che ma7是in社區重建e5 phiat步----『擴大內需, 社區共榮』, 原來重建委員會1月日用5~6千khou chhiaN3年歲khah有e5 a-sang2來拚掃, chiah-e5 a-sang2 ti7社會--nih勞動價值khah ke7, 今a2用chit-lo7方法hou7 in有sit頭做, koh有tam7-poh8-a2錢thang領, siong7重要--e5, 是hou7 in對社區e5認同加強, kui-e5社區tin2動--起-來, be7 long2 chio2數人teh bu2 nia5.

Oah,『擴大內需, 社區共榮』若theh8來用ti7 lan2台灣, ka2-na2 ma7 e7通, 資金留e7 tiau5, tak8-e5 koh有頭路, nah e7 chiah簡單e5道理, 坐大位--e5 sian7想都想無?

頭殼koh iau2 teh ka2, 官先生--leh, 隨koh chhoa7 goan2 ui3外口面看另外2/3無開放e5 lam2-a2地, 用『望遠鏡』看sio2-phi7-a2 (水pi7-a2,『小鷿鷈』).

Koh續--落, goan2去參觀地動記念館. 熱kah擋be7 tiau5, 室內空氣khah be7流通, 頭殼gong5-gong5, soah起愛khun3, 無, 來外口好--a,「E5-e!」Chiau-hong5發現1-e5牌a2頂有羅馬字, koh有標調----「地震e5縫」, 山崙包圍e5 TaN米坑, chhang3 be7-chio2 gau5人--ou!

「行, 看kah目chiu酸--a, lan2來用摸--e5.」官--e5電池e5電iau2 chiaN5飽e5款......受i刺刻, goa2身軀真thiam2, m7-koh頭殼chiok High, nng3入去Chiau-hong5車--nih, 看官--e5 beh chhoa7 goan2去toh. Goan2 2隻車有khng3官--先-生chhoan5 beh連線e5 mai3-khuh, 聽e7 tioh8頭前車--nih Li2-iong3 I3-lim5 Gi5-cheng7 teh hi3-he3叫, phiN7-tioh8新鮮e5空氣, tak8-e5 long2活--過-來-a.

路愈來愈細條, 車內真tiam7靜, be7-su beh迎接聖地--leh. 到--a, 1-jiah有溪流e5所在, 原來是beh去摸la-a2兼洗褲--lah, goan2 ti7 hia na3涼, sng2水, hip相. M7知kam2是chiah接近土地, 感受tioh8自然teh喘khui3, tak8-e5雖bong2 long2無siaN2 khun3, m7-koh hip相e5時做e5 Pose soah long2 kai3活潑.

食暗了, 送官--先-生tng2--去, 經過hit-e5亭a2, i oan-na chiok熱情講, 後pai2過路若嘴ta, beh泡茶chiah ka-ti7來, 免se3-ji7! Be7-su故鄉e5親chiaN5厝邊hiah親切.

Ui3孤島效應, 生態村到社區主體e5重建力量, SOI第7屆e5課程無意中soah接--起-來. Na2官--先-生講--e5, 生態村be7-tang3變做孤島, ai3 hou7流通. Theh8來看賴牧師講e5多元族群e5價值觀, kam2 m7是真tui3-tang5? 若準Ho7-lo2人kap Hak-ngin3 long2 kan-taN關心個人e5, 互相無流通, an2-ne生態be7活, 台灣國ma7起be7起--來.

TaN米坑用觀光than3食, m7-koh限定tak8-kang進出e5人數, 無hou7人客giu2--去, 台語文運動soah hou7母語師資e5市場giu2 leh行, 環保運動hou7 Case giu2 leh走, TaN米坑為tioh8 kiaN2孫a2 e5飯碗, 顛倒看kah khah hng7. 運動kam2 m7是oan-na beh做kui世人--e5? Lan2 teh chheN狂siaN2? An2-ne kam2 m7是ham7 lan2看無目地e5政客kang7款, teh chheN 1時e5輸贏?

To7 chhan像官--先-生講--e5, 所在chhong3 hou7 su3適, 4-kha-a2 ka-ti7 to7 e7 oa2--來. 台語文運動kam2有滿足群眾e5需要? 群眾siaN2-mih時chun7 ai3用tioh8台文? 若無, 莫怪lan2 bih ti7研究室盡khui3力teh研究文學, he7性命teh開師資班, long2 phah be7出--去. TaN米坑e5人講, 生態無siaN2, beh hou7人來看--e5, 是in hit款精神, kang7款e5道理, 台語文無siaN2, 注重--e5 m7是台文joa7有歷史傳承, lan2 beh hong5看--e5, 是beh ka7母語chhoe7--tng2-來e5精神, 是beh hong5看lan2 an2-choaN2 teh多元尊重!

Bat有詩人an2-ne講:「故鄉, 是出外人e5故鄉.」TaN米坑用ka-ti7 e5力量khia7--起-來, hou7 che7-che7出外e5少年人無koh再有故鄉(long2 tng2--來-a), 民間e5自主性若起--來, 免koh需要台北新故鄉, ma7 be7 koh有黃昏e5故鄉, lan2免koh再出外, lan2 to7 khia7 ti7 ka-ti7 phah拚e5田園--nih!

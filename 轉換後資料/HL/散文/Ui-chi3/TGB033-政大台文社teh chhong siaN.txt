政大台文社teh chhong3 siaN2?
Tan5, Uichi3

90年代, 中華民國統治chiaN5 40冬. 228, 白色恐怖, 國語政策......無停睏e5壓迫, 人民早就驚破膽, m7敢出聲. 美麗島事件以來e5反對運動, 加減消thau2 tak8-e5心肝頭e5 tu7-lan7.

行到90年代前chat, 解嚴kap國會全面改選e5訴求, 吵kah鬧熱kun2-kun2, 學生gin2-a2 ma7真熱情teh參與. 3月學運了, chit8-koa2運動幹部tng2去 學校思考--tioh8, 運動若beh thoaN3--落-去, 根本tioh8-ai3顧hou7 chai7, m7-chiah tng2去ia7種, 組社團. Ng3望台灣人ai3 beh thau2-pang3 e5意志, ti7少年輩中央會tang3生根puh-iN2. 有--e5就ui3文化ham7歷史落手有--e5引用左派e5理論來chhoe7出路, 雖bong2 bu2--e5無kang5, m7-koh long2是beh ian2倒體制. 政大台文社就是hit tang-chun7成立--e5.

政大台文社eng2過有辦過228 kap平埔族e5專題演講, 台灣史kap左派小說e5讀書會, koh有民俗活動e5討論. Che2 long2是想beh引chhoa7 tak8-e5來熟sai7 lan2 e5鄉土ham7歷史, 用kap主流社會無kang5 e5思考方式kap價值觀, 面對ka-ti7, ma7面對chit-e5世界. 現此時外口吵kah鬧熱滾滾e5「愛台灣--無?」實在是teh搶選票, hoah心酸--e5 nia5, khah輸lan2開koa2時間peng2歷史, 看mai7-a2 chit-ma2弱勢階級tu2 tioh8 saN2問題; 知iaN2過去e5 tai7-chi3 ham7現此時e5困境, khah thang好chhiau5-chhek8未來beh an2-choaN2行.

Ti7社團--nih, goan2 long2是用台語teh開講ham7討論, koh用台文紀錄感想, 會sai2講是「嘴講pe7母話, 手寫台灣文」. 過去KMT e5語言政策, 造chiaN5台灣各族文化phang2見了了, ma2孫a2話語be7通, 祖先e5智慧無法tou7傳教(thoan5-ka3), 現此時無人禁止lan2講母語--a, iah m7-koh考試, 升等, 資源分配e5結構, ma7是對khah gau5使用華語漢字e5人khah有利. M7-chiah goan2主張「本土語言文字化」, 若無an2-ne, 根本be7堪得強勢語言e5打擊.

M7管你是講Ho7-lo2話, Hak-fa iah是原住民語, 若無ka-ti7 e5字, ti7華語漢字面頭前攏ai3認輸, 早慢會be7喘氣. 語言是文化上重要e5 1部分, 祖公a2傳ka3所形成e5風俗kap生活慣勢, kan-taN會tang3用ka-ti7 e5話來了解. Ti7-beh絕種e5動物a2有人beh救, 強 beh死--去e5語言--leh? 1種語言展現1種價值觀, 準講全世界kan-taN chhun5 hit幾種強勢語言, 是beh an2-choaN2有多元e5思考?

講chiah che7, 若beh解決tai7-chi3, 最後當然是政治力e5對決. Tak8-e5想看mai7, 台語會beh死beh死, chhun 1絲氣絲a2, kam2 m7是政治勢力e5壓迫? Chit-ma2九年一貫e5課程--nih有台語課, kam2 m7是政治抗爭討--來-e5? 原住民運動beh爭取原住民e5權益, 到尾--a2 m7就是關係到國家資源e5分配? 女性運動面對China父權文化e5霸權beh an2-choaN2? 環保運動遭遇先進國家對台灣e5科技kap經濟殖民beh an2-choaN2對付? 勞工運動beh挑戰資本主義ham7買辦e5剝削, kam2 m7是oan7-na5 ai3透過政治?「政治--e5 hoan7政治, ※--e5 hoan7 ※」根本是gong7人teh講siau2話!

政治m7-taN7是投票iah參加政黨nia7-tiaN7. 今a2日e5執政黨過去爭取民主確實有功勞, m7-koh進入體制了soah愈行愈倒退, 可見台灣e5問題m7-taN7是「有民主--無」. 台灣正經ai3面對統獨問題, ma7確實有民族衝突, 中華民國e5各政黨攏teh閃避, chit款情形落--去, lan2 nah有未來?

Lan2面對e5壓力m7是中國, ma7 m7是全世界e5競爭, 是內部e5爭議. 228事件到taN iau2無清無楚, 1人講1 kou2, 歷史e5是非無講清楚, tak8-e5 nah會kang7心? Ng3望「『用時間沖淡一切』, 久--a2就會產生認同」, 根本是teh ham7眠. 公共事務無beh chhap, 無法tou7改變siaN2.

Lan2 be7-gian3坐tiam3 chia等死, 想beh ka7濁水變清水, 起造lan2 e5新國家. Ti7 che chin3前, 台文社kan-taN ng3望chhoa7 tak8-e5 tng2來看ka-ti7, 了解lan2心肝頭e5驚惶, 就看會tioh8 cheng7到taN lan2 e5困境ham7苦悶, 台灣歷史e5形容詞m7是「被出賣」就是「悲情」, koh續--落-來-leh?

Ps: 本文是漢羅lam7寫--e5. 其中e5羅馬字是170冬前就有-e5教會羅馬字(白話字), 現此時叫做「台灣羅馬字」, 會tang3拼寫Ho7-lo2話, 各種客話ham7原住民各族語, 留真che7文獻資料. 1960年代bat hou7國民黨查禁, 算是『極端危險』e5文字! 本文講e5台語是Ho7-lo2話, 客話ham7原住民各族語.

寫ti7破冬chin3前
Ui-chi3

舊年e5 chit chun7, 抱tioh8 thiong3 koh期待e5心情等待做兵, 無緊張e5情緒, 無哀怨e5啼khau3, kan-taN想講chit關若行--過, 世界to7是goa2 e5. Che是少年人「m7知天地joa7闊」e5 phiau-phiat.

Beh去e5前1暝, m7知teh so5 siaN2-hoe3, bu2 kah 1點chiah khun3, 過tng2工透早, pa5--a2載goa2去市政府會同台南市e5役男beh cho3-hoe2去兵營, 秋e5氣味, 涼涼--a, chham-lam7 chit8-koa2哀愁. 軍教片--nih, a-ma2送孫去車頭, cha-bou2 gin2-a2送男朋友去坐車, hit款m7甘sio辭e5畫面, 1幅幅ti7頭殼內閃--過, 坐ti7駕駛座e5 pa5--a2, 親像10冬前載goa2去高中聯考, 去私立中學toa3校kang7款, tiam7-tiam7, ma7無特別交代siaN2, m7知是對ka-ti7 e5後生有信心? Iah是傳統e5價值觀, hou7 i m7知beh an2-choaN2開嘴?

Ti7新兵訓練中心e5時, 自信心kiong7 beh崩--去, 一直hong5罵, beh便所, beh lim茶long2 tioh8請示班長, chit8-koa2操課e5內容學kah真慢, soah開始對ka-ti7產生懷疑, goa2 nah e7 siaN2-mih long2 be7-hiau2? Goa2是teh驚siaN2? Tak8工chai2起目chiu peh金了, siong7期待--e5是看tioh8 beh暗a2 e5紅霞, bat ti7 1工e5手記--nih寫--tioh8: siaN2-mih理想, 人生e5意義long2無重要--a, chin2 kan-taN是求e7-tang3活--落-去nia5. Koh ti7另外1工寫--tioh8, 冊讀hiah che7 beh chhong3 siaN2? 加煩--e5, 每1項無受尊重e5話語, to引起憤怒ma7引起評論, nah tioh8 an2-ne? Chit款管教方式kam2有效? Goa2是1 e5自主e5個體neh, lin2 nah e7-sai2取代goa2 e5自由意志? 內心--nih e5對話若增加, 心情to7愈be7 thau2, 顛倒chit8-koa2國中學歷e5朋友, long2真簡單1句「ah to tu2--tioh8-a, 無, 是beh an2-choaN2?」to7解決--a.

過1冬--a, 若問goa2改變siong7 che7是siaN2, goa2 e7講, 比khah早khah有法tou7接受既定事實koh適應環境. Eng2-chun7若計畫beh chhong3 siaN2, 結果出狀況, 無法tou7照行, goa2 to7真phaiN2接受, 情緒choaN-a2 tiau5 ti7 hia無法tou7做tai7-chi3. 軍中e5 tai7-chi3是lan2無法tou7掌握--e, ka-ti7若無緊調整, 艱苦ma7 tioh8做, 不如khah歡喜--e5. Chit-ma2 goa2 ma7盡量做到an2-ne, mai3去想若準goa2有......to7好--a, 應該是用有限, 現有e5資源, 創造siong7大e5空間. Chit choa7路koh半冬chiah到盡尾, 觀察--tioh8 e5 chit8-koa2現象, goa2 e7 tauh8-tauh8-a2 ka7寫--落-來.

PS: 做兵滿1冬號做「破(小)冬」, 落單位滿1冬號做「破大冬」.

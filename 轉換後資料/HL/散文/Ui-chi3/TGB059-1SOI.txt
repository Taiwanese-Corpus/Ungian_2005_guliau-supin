1 SOI
Uichi3

冬, 是四季之1, ma7是人類時間計算e5單位. Ti7草地大han3 e5 pa-pa, cheng7 e7行路to7 ti7田--nih tau3 choh, i bat ka7 goa2講, chhek-a2 1冬e7-sai2收2 kai2, 1 pian3是4月冬, 1 pian3是10月冬, i koh講, 中國話講e5 1年, goan2 long2講1冬, che m7-taN7是因為冬過春to7來, 代表koh 1 kai2 e5循環, koh khah重要--e5是, 冬是收成e5季節, 1冬e5辛苦盡看to7看chit kai2, m7-chiah對i來講,「1冬」m7-taN7有one year e5意思, koh有收成, 理想, 希望e5意義.

SOI(生活營), TGB che7-che7活動之1. 出世ti7台語家庭e5 goa2, cheng7細han3 to7 ti7台語e5環境chhia-poah8-peng2, 開嘴合嘴long2是台語, kang5 me7 kang5 o-lo2, 甚至ka7人表明long2是用台語, SOI若taN-a2強調台語, 對goa2無siaN2-mih特別. Ouh! Goa2減講1項, goa2 1方面ti7台語e5田園--nih吸收成長, 另外1方面ma7 ti7烏烏臭臭, 紛紛擾擾e5政治氣氛--nih喘khui3, 1 peng5 hou7 goa2養分poe7高, 1 peng5放毒氣hou7 goa2中氣be7順, che, 實在真衝突, 害goa2無法tou7放(hong3)膽落大, tng2-chaiN5 tng2無siaN2過.

Tauh8-tauh8-a2, goa2 ti7 TGB chhoe7-tioh8 chit8-koa2解釋大了無koan5, 生了無sui2 e5緣故. Tak8冬e5 SOI變做goa2 chiok重要e5 schedual, ti7 tak8冬e5營隊--nih, 熟sai7新e5朋友, 了解新e5議題, ma7面對舊底e5自我, 批判頭殼--nih過時e5價值觀. 比較「冬」對pa-pa e5意義, goa2想以後goa2計算冬e5單位, to7 beh ka7講做SOI, iah8 to7是, lin2講1冬e5時chun7, goa2 long2講做「1 SOI」.

2000~2003, iah8 to7是goa2 teh講e5頭3 SOI, 課程安排khah重ti7教室--nih討論, 議題有文學, 歷史, 女性, 自第4 SOI了, goan2 ka7學習e5所在徙去社區(社會), 工人kap choh-sit人to7是goan2 e5講師, tauh8-tauh8-a ti7 chia印證(衝突) chit8-koa2 chin3前講kah嘴角全pho e5理論.

頭3 SOI, ka7重心he7 ti7純意識e5覺醒. 當ka-ti7知iaN2 hong5欺騙hiah久, kui-e5人e7氣chhoah8-chhoah8, 精神peN kah chiok an5, 眼神憤怒kiong7 beh噴火--出-來, 講話聲sau3真bai2, be7-su beh ka7某1 e5無形e5對象thiah食落腹; 因為an2-ne e5情緒帶動, 對別人要求真koan5, 擋be7 tiau5人無講台語, m7知台灣史, siang7氣--e5是知koh be7怨恨e5人.

經過1 pai2 koh 1 pai2 e5討論, goa2知iaN2 ka7 goa2欺騙, 屠殺祖先e5冤仇人, m7是具體e5個人, hit e5 be7-su sa無phiN7無e5對象號做體制, 體制e5起造者是外來--e5, lan2 ma7有人ka7 tau3起--tioh8. 雖然真che7人m7是實際ka7 in tau3做, iah m7-koh kek-tiam7-tiam7, to7是容允i繼續chau-that弱勢者, 事實上, tak8-e5 long2是共犯.

真相愈明, 愈siuN7-khi3, an2-ne落--去根本無才tiau7 giu2人來了解歷史, 參與運動. 斟酌ka7想, 學生gin2-a2 hou7人am-kham3洗腦e5場所long2 ti7教室(室內空間), hoan7-se3聽某1 e5教授講課, iah是看冊chhoe7-tioh8破phang7 ma7是ti7教室, 若準lan2 oan-na ka7頭殼kha步停留ti7室內, hou7虛幻e5空間(m7是真正tin2動e5社會)縛tiau5--leh, an2-ne lan2無才tiau7 chhoe7-tioh8出路.

為tioh8走chhoe7活路, m7是beh做爽--e5, 做心酸--e5, 做安慰--e5, SOI 2003開始行入社區, 接觸--e5有埔里TaN-bi2-kheN, 西螺Pi-thau5-poe3......, 因為an2-ne goa2開始有能力理解chit e5社會是an2-choaN2 hiah che7人kek-tiam7-tiam7? 是an2-choaN2人long2無覺醒? Goa2 ka7道德式e5要求phiaN去邊--a2, peN真an5 e5情緒, 自an2-ne放鬆--落-來, 對個人性命beh choaN2樣實踐運動, ma7得tioh8 chit8-koa2-koa2啟示.

921地動, 迫TaN-bi2-kheN面對社區重建, in用生態村來做社區e5 ma3-kuh, tak8-e5 cho3-hoe2參詳社區beh an2-choaN2做一體性e5建設. Chit款型態, 是siang7世俗化e5理由, 若m7是地動chit e5 chhiang3-suh, nah有可能tak8-e5坐落來討論社區beh行tui3 toh, eng2-eng2 long2是隨人起隨人e5, nah有整體e5概念?

西螺Pi-thau5-poe3 e5客觀環境to7真bai2--a, in無生活上e5迫切性, beh用siaN2-mih來吸引居民投入社區營造? TaN-bi2-kheN e5居民知iaN2 in若隨人bu2隨人e5, 生態村(4-kha-a2, 田eN, lam2-a2) to7顧be7起--來, Pi-thau5-poe3無beh做生態村, 比較--起-來, koh khah oh khou人, m7-taN7 an2-ne, i koh面對人口外流e5危機, ti7 chia soah hou7 goan2發現Pi-thau5-poe3 e5問題, 是農業問題, 產業政策kui-e5 ka2 cho3-hoe2, beh提高in e5公民意識來參與社區e5 tai7-chi3, tioh8-ai3 ka7 kui-e5結構phah破chiah有可能.

台文運動tu2--tioh8 e5困境, ka2-na2 ham7 Pi-thau5-poe3 beh kang5 beh kang5, 對大多數e5台灣人來講, 建國, 台文ma7無迫切性, lan2憑siaN2-mih ka7 in giu2來運動? 語言問題ham7性別問題, 勞工問題, 環境問題牽cho3-hoe2, lan2若kan-taN beh bih ti7大學內底開研討會, 為tioh8 chit8-koa2幼chat e5問題chiN kah tak8-e5 phaiN2看面, an2-ne mai3講起國, 到底是an2-choaN2 beh bu2台文, hoan7-se3 to7 hoe-hoe--去.

5 SOI改變goa2人生e5路向, hou7 goa2看tioh8個人性命ham7社會國家e5牽連, 了解tioh8覺醒是ti7行動m7是意識, 是chiaN5做性命e5計畫, 甚至性命e5 1部份. 對goa2來講, SOI ti7 2000年變做計算冬e5單位, i ham7 pa-pa e5「冬」kang7款, 有收成, 理想, 希望e5意思, ng3望用熱情做基礎, SOI e7-tang3影響koh khah che7人, ka7運動piN3-chiaN5性命e5 1部份, 愈來愈che7人ka7 1冬講做「1 SOI」.

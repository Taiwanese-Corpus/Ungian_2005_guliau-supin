Goa2 Ti7政大台文社
Ui-chi3

Goa2 ti7 1998年考tiau5政治大學, 1999年參加台文社. 到taN ma7 已經3冬--a, 社團--nih成員來來去去看真che7, 真特別--e5是, tak8冬來e5新生氣質long2無kang5, 代表無kang5世代e5產生, ui3 chia ma7看tioh8台灣社會chit kui2冬e5轉變.

Goan2社團活動e5安排是1學期1學期按算--e5, 社長任期半冬. 1999年7--月chin3前hit學期e5活動, 社長是Hak8-ngin3, 法律系--e5, i安排1-koa2 khah理論性e5演講, 主題有公投法, 228事件,ka7重點khng3 ti7學術性e5討論. Hit-chun7來社團--e5有真明確e5台獨意識, 認為台灣tioh8-ai3獨立, 對民進黨e5態度是支持kap包容, 台灣話講kah be7-bai2, m7-koh tam7社團--nih無形成講台語e5共識. 固定e5成員差不多5~6 e5, koh無tiaN7-tioh8 chiau5到. Hit-chun7聽sianpai講, kui2 na7冬來long2是an2-ne.

續--落hit學期是10--月開始, 隔tng2年就是中華民國第2屆總統選舉, 社團chiaN5做DPP e5「校黨部」, chhiaN3 1-koa2陳水扁陣營e5人來講演----郭正亮, koh有siaN2-mih"水瓶鯨魚", 民族聖戰e5氣氛giu2 tioh8 kai3 che7人來參與, 講演tak8場long2 chiaN5百e5參加. 學生gin2-a2 hoan7-se3無想hiah che7, m7-koh加加減減受tioh8厝--nih kap社會--nih hit種決戰氣氛e5影響, 對台灣人hong5壓迫hiah久e5怨氣有機會thang消thau2, 抱真大e5 ng3望. Ma7因為chit-e5風潮, 固定e5社員增加到10 thong2 e5. 真phah損--e5是, 無趁chit-e5機會做khah深e5討論, kan-taN ka7所有e5 ng3望he7 ti7 DPP.

選舉了, 陳水扁當選中華民國總統, chiah-e5人soah走kah無半e5. 幾na7 kai2講演long2 taN-a2社長ham7副社長2 e5人nia5. 社團會有危機, 是因為tak8-e5 long2無beh正經做, kan-taN beh看人衝看人拚, 想講穩心a2坐tiam3厝--nih看DPP hoah, 台灣就會tang3獨立--a.. Chit-ma2 ka7想--起-來, tak8-e5 ka2-na2認為1999年關心選舉, 就是in(台獨支持者)會tang3做--e5 siang7 che7 e5部份.

Koh續--落-來e5新生, 台語能力開始有問題, 講be7 lian3-tng2, 對公共事務e5關心ma7差真che7, 感覺--起-來ka2-na2 ham7社會愈來愈脫節, 目chiu內kan-taN ka-ti7, 看be7 tioh8別人, 對台灣勞動階級ham7台灣民族hong5壓迫e5情形, be7-su是ham7 ka-ti7無siaN2 ti7-tai7 an2-ne. Tu2-tioh8 chit-lo7情形, 社團e5運作, 重點本chiaN5 m7是he7 ti7「台語」, soah tioh8-ai3來改變, eng2過會tang3 sui5 ui3歷史kap政治切入, 到chit-chun7新生soah對政治ma7開始反感.

Chit款變化ham7社會狀況teh改變關係真大. 聽sianpai講, 其實cheng7早社團狀況就無kai3好--a, 1999年算是tak8-e5對民進黨te3最後1-tuh, hit-e5時間過, DPP愈bu2愈au3, tak8-e5對局勢ma7愈來愈to3彈, 愈來愈失志. 愈來愈無ai3 chhap tai7-chi3.

另外1方面, 國民黨e5文化霸權開始產生全面性e5作用, 連下港gin2-a2講台語e5比例ma7愈來愈chio2, in無感受過1994年省長選舉e5對決氣氛, ma7無直接e5語言壓迫經驗, 國語世代大han3--a, 人講「滅其族必先滅其史, 滅其史必先滅其語」, che應該開始產生作用--a, in long2 ti7都市大han3, 無koh再感受tioh8土地e5感情, ham7 chit-te3島嶼e5聯繫愈來愈chio2, ma7因為環境ak-chak, 競爭激烈, 愈來愈kan-taN想tioh8 ka-ti7, 愈來愈看be7 tioh8別人, 關ti7 ka-ti7 e5世界. 人teh講e5『草莓世代』hoan7-se3就是an2-ne來--e5.

雖bong2是an2-ne, m7-koh會來台文社--e5, 總--是ham7大部份人khah無kang5. 就算是為tioh8台語chiah來--e5, tam7 tak8-e5無siaN2 teh Care che e5時, koh會Care講, ham7 a公a-ma2無才tiau7溝通ka2-na2無kai3好, 算--來頭殼內ma7想真che7--a.

Koh有, chiah-e5會來參加台文社--e5, 大部份iau2是ui3中南部來--e5, in有做比較e5經驗, ma7 khah有機會ti7 chia chhoe7 tioh8文化霸權e5縫. 時勢有khah bai2, m7-koh若決志beh行--落, 總--是有法tou7.

Kang7款e5道理, 雖bong2 DPP烏白bu2, hou7 kai3 che7人失志, m7-koh an2-ne thai--過, lan2會koh khah清楚beh an2-choaN3行chiah會嬴. 學校是社會e5縮影, 少年chit-ian5--e5, 可能對歷史無感觸, ma7無hong5出賣e5感受, che7無一定bai2, hoan7-se3 lan2會tang3 seh8過chit項, 直接giu2來思考國家內涵e5問題, ui3女權, ui3環保iah是勞動者e5人權出發.

時勢無iaN2 khah bai2, 重點是lan2 beh做--無!

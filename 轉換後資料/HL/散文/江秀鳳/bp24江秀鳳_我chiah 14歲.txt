散文入選

我chiah 14 歲

江秀鳳
【獎項：紙狀kap 獎金5 千khou】

我自細漢就ti7 環山翠嶺e5 環境中大漢，過著少年m7 bat 愁滋味e5 生活。
Goan2 chia e5 人無流行穿鞋a2,1 工到暗褪赤kha si3-koe3 走。M7-koh，我知影siaN2-mih 是鞋a2,goan2 tau 就有2 雙，就掛ti7 石板厝e5 簾簷kha；He 是goan2「I-na」（原住民稱『媽媽』為I-na）kap Ma-ma（Che 是爸爸e5 意思）e5 鞋a2,in beh 落山去平地買鹽買米e5 時chun7 chiah 有leh 穿。有時a2,我會趁大人無ti7 厝e5 時，偷偷a2 ka7 鞋a2 theh8 來sng2,m7-koh，我真好運，m7-bat hou7 I-na、Ma-ma liah8--著。厝邊「Fulateng」（音譯：塗豆之意）就無chiah-ni7 好運--lo。有1 pai2,i 偷穿in Ma-ma（chia 指老pe7)e5 鞋a2,hou7 in Ma-ma liah8--著，差1 sut-a2 就hou7 in Ma-ma phah kah kha-chhng 開花；黃昏e5 時，我替i 抹藥a2,看著1 leng7 1 leng7 浮ti7 kha-chhng 頂頭e5 傷痕koh 紅koh 腫，親像beh 裂--開hit 1 款，chiok 驚--人e5。
Fulateng 是我上好e5 朋友，goan2 tak8 工long2 ai3 褪赤kha peh 過2 粒山頭去田園做khang-khoe3,goan2 I-na ai3 aiN7 goan2 小妹，我ai3 tau3 theh8 ke-si 頭a2,Fulateng ham7 in I-na ma7 ai3 擔ke-si 頭a2、茶水ham7 便當。Goan2 e5 田內種真che7 番麥、小米kap 雜糧。
我今年tu2 滿12 歲，前幾工a2,goan2 tau 有2 個人客來，你知影--無？Goan2 tau toa3  ti7 深山林內，平常時a2 真少有生分人來goan2 e5 部落，chia e5 交通真無方便，beh 來goan2 e5 庄頭，若準無人chhoa7,會行m7-tioh8 路--去iouh8。
每年hioh 熱，是goan2 庄頭上鬧熱e5 時chun7,tiaN7-tiaN7 有1 koa2  對平地來e5 人，帶真che7 嘴食物ham7 進口e5 薰酒來goan2 chia 開營火暗會。
這款e5 人客ai3 真幸運e5 人厝--e5 chiah 有--ouh8,今年in 特別揀goan2 tau 開暗會iouh8!為著beh 迎接in，I-na 特別hou7 我穿上sui2 e5 衫，頭鬃ma7 梳kah 真整齊，koh 叫我捧茶hou7 人客lim。In 講我e5 皮膚siuN 烏，m7-koh，目chiu koh 不止a2 大蕊，五官iau2 算明顯。其中有1 個人客送我1 盒『巧克力』，我theh8 著『巧克力』e5 時，歡喜kah 差1 sut-a2 就chhia 倒茶，我自細漢到大漢m7-bat 有ka-ti7 1 盒『巧克力』！有夠chan2 neh！我theh8 著『巧克力』了後，隨去chhoe7 Fulateng，kap i tau3-tin7 上山頂去分享『巧克力』e5 滋味，m7-koh 我ma7 有留1 koa2  tng2 去hou7 小弟小妹食。
後--來我chiah 知影，hit 2 個人是beh 來ka7 我介紹頭路--e5,我今年小學tu2 畢業，一定ai3 落山去tau3 趁錢，今a2 日，in beh 來chhoa7  我去台北做khang-khoe3,聽講會tang3 趁真che7 錢e5 khang-khoe3--iouh8。
Goan2 I-na 替我準備2、3 領a2 衫，i 講我e5 衫會用得留hou7 goan2 小弟小妹穿，到台北了後，in 會替我買真che7 新衫，I-na e5 表情真冷淡。我想，in 中晝可能lim be7 少酒，我有感覺小可a2 悲哀悲哀，穿著有生以來頭1 雙新鞋a2,離開我e5 家鄉，我ka7 koan5-koan5 e5 山告別、重重e5 霧告別，koh kap 1 個1 個面無笑容e5 厝邊告別。M7 知為siaN2-mih，我e5 目屎1 滴1 滴lian3--落來，行到庄a2 口，Fulateng 突然間tui3 草叢內面走--出來，送我1 枝筆，i 叫我ai3 寫phoe hou7--i，這枝筆soah 變做我唯一e5 祝福。
就是an2-ni，我toe3 2 個生分e5 a 叔來到台北，kui 路in long2 對我be7-bai2,in hou7 我lim 汽水，iau2-koh 有真phang 真好食e5 便當thang 食，chiah-e5 物件 goan2 ai3 ti7 豐年祭e5 時chun7 chiah 食會著，ma7 是我ti7 山頂m7-bat 享受--過e5 待遇，心內實在真歡喜。
後--來，goan2 來到1 條真深真長e5 巷a2 內底，行入去其中e5 1 間厝，我iau2 未赴a2 看清楚厝內e5 設備，就hou7 a 姨chhoa7  入去房間內底，房間雖然無大間，m7-koh 卻真sui2,有1 頂軟軟e5 眠床ham7 1 個梳妝台，iau2-koh 有真sui2 e5 床單ham7 會seh8 e5 椅a2。這個房間無窗a2 門，看be7 著外口e5 世界，ka-chai3,有1 台會吹涼風e5 機器，in hou7 我toa3  chiah sui2 e5 房間，koh hou7 我吹涼風e5 機器，真是使人歡喜。
後--來e5 日子，我就一直toa3  ti7 chia，toh 位ma7 m7-bat 去--過。M7-koh，in 講我發育siuN 慢，就ti7 我e5 身軀注營養射，過無joa7  久，我就感覺胸前痛痛，尾--a2 soah 漸漸腫--起來，kap 我kang7 間e5 蘭姨講無要緊，cha-bou2-gin2-a2 一定ai3 發育完全chiah 會變做cha-bou2 人。M7-koh，有1 工，soah 發生1 件真驚人e5 tai7-chi3,我去便所e5 時，發見大量e5 血ui3 我e5 身軀流--落來，為著這層tai7-chi3 害我哭chiok 久--le；蘭姨講he 是月經，是每1 個cha-bou2-gin2-a2 tng2 大人e5 過程，叫我m7-thang 緊張驚惶。
我ti7 chia 過1 段真su3-si7 e5 日子，面肉ma7 漸漸有khah 白，而且ma7 有khah 肥khah 好看，平常時 a2 我只要洗衫就可以-- a，m7免做siaN2-mih khang-khoe3,比起 ti7 山頂 e5 生活，chia 根本就是天堂。
有1 工，蘭姨chhoa7  我去客廳，客廳內面坐e5 是chia e5 頭家娘，tak8-e5 long2 叫i「ma-ma」，Ma-ma 是goan2 原住民叫爸爸e5 意思，為siaN2-mih an2-ni 叫，我實在想long2 無。
M7-koh，chia e5 ma-ma o-lo2 我愈來愈sui2,koh 叫內底e5 a 姨替我化妝，koh hou7 我穿全新e5 洋裝ham7 新鞋，鏡內底e5 我，親像太陽神e5 cha-bou2-kiaN2 kang7 款，sui2 koh 大pan7。有1 個a 叔用轎車載我去1 間chiok 大間chiok sui2 e5 大飯店，goan2 有坐電梯，m7 免行路，1 目nih 就到7 樓--a，hit 個a 叔chhoa7  我到1 間房間e5 門口停--落來，chhih8 3 聲電鈴，1 個中年e5 cha-pou 人走來開門，a 叔hiong5-hiong5 就ka7 我推入去房間內底，hit 個中年人hou7 a 叔真che7 錢，a 叔theh8 著錢oat8 頭就走--a，將我1 個人放ti7 生分人e5 房間內底做i 走。
Hit 個中年人ka7 門關--起來，ui3 頭到尾liah8 我金金相，na2 看na2 tim3 頭，問我講是m7 是頭1 pai2,我聽無i e5 意思，gong7-gong7 ka7 tim3 頭。I 叫我去洗身軀，我只好乖乖a2 去做。這個時chun7,我e5 心肝內ngaih8-gioh8-ngaih8-gioh8,總 --是感覺有 siaN2-mih phaiN2 吉兆e5 tai7-chi3 beh 發生，因為驚驚，所以tiau-kang 慢慢a2 洗，m7-koh，房間內e5 a 伯，一直叫我khah 緊--le，我只好衫穿穿--le 行入去房間。
I 1 下手ka7 我giu2 到眠床頭，我khia7 be7 在，soah 倒--落去，i 親像可惡e5 山豬hit 1 款，對我搭--過來，親像1 te3 大石頭ka7 我teh ti7 眠床頂，害我lian7 喘氣都真困難，i kha 來手去，一直ka7 我chim ka7 我摸，koh ka7 我e5 衫褪了了，無論我按怎反抗long2 無效；這款情形，hou7 我去想著Fulateng 有1 pai2 去liah8 山豬e5 時chun7,kap 山豬相phah e5 情景kang7 款。上尾--a2,這個討厭e5 cha-pou 人ti7 我放尿e5 所在弄kah chiok 疼--e5,我忍be7 tiau5 soah 哭出聲，等i 離開我e5 身軀了後，我ti7 放尿e5 所在看著1 堆白白黏黏e5 奶油iau2 koh 有血，我實在chiok 疼--e5,愈哭愈大聲，i ka2-na2 真驚人聽著我e5 哭聲，一直叫我m7-thang 哭，趕緊theh8 1 個厚厚e5 紅包hou7--我，我theh8 著這個紅包了後，m7 知是beh 哭iah 是beh 笑。這個時chun7,hit 個chhoa7  我來e5 a 叔koh 出現ti7 門口，ka7 我chhoa7  tng2 去「媽媽sang3」hia。
這1 工，我e5 心情特別艱苦，就theh8 起Fulateng 送--我e5 筆，寫phoe hou7--i，當然你ma7 知影，我無可能出--去，phoe 是交hou7 蘭姨替我寄--e5,m7-koh，過了真久真久，Fulateng long2 無ka7 我回phoe，hou7 我真失望。
我m7 知影ti7 chia 過了joa7  久，自hit pai2 theh8 著大紅包了後，我e5 khang-khoe3 就是ti7 大飯店kap 賓館中央來來去去teh 度日子。Ti7 這個期間，我bat 有1 pai2 偷走e5 經驗，因為有1 個人客嚴重虐待我e5 身軀，hou7 我e5 身軀受著真大e5 艱苦；M7-koh，ti7 我iau2 未走離飯店chin3 前，就hou7 看管接送我e5 a 叔liah8 to3-tng2--來，tng2 去店內了後，hou7 hit 個a 叔修理kah 真thiam2,hit chun7,我實在無想beh 活--落去a！
就ti7 最近，我e5 身軀有出毛病，in 講我是hou7 人傳染著「愛滋病」；店內e5「媽媽sang3」罵我是了錢貨，所以，就叫人ka7 我chhoa7  tng2 去山頂。
厝內e5 人，ka7 我安置ti7 柴房內面，in 除了theh8 物件hou7 我食以外，真少kap 我講話，Fulateng tiaN7-tiaN7 來看--我，i 加真大han3,變kah 真koan5 大koh 真ian-tau5。帶著這款病，倒ti7 i e5 面頭前，我感覺真kian3-siau3、真鬱卒koh 自卑。M7-koh，Fulateng 一直安慰--我，i 講che 一切long2 m7 是我e5 過錯，i  an2-ni 講了後，我e5 心肝有khah 好過--tam7-poh8-a2。我問i 講，我有寫phoe hou7 i e5 tai7-chi3,i 講自我落山了後，一直long2 無我e5 消息，koh khah m7-bat 接著我寫e5 phoe，這層tai7-chi3 hou7 我感覺真奇怪，我chiaN5 實有寫phoe hou7 Fulateng--la！我chiu3-choa7!
這chun7,我感覺身體真虛，我知影我e5 病是be7 好--a。我今年chiah 14 歲。Ma-ma、I-na，iau2-koh 有Fulateng long2 ti7 我e5 身軀邊，我感覺愈來愈無氣力，愈來愈無元氣--a！M7-koh，就算我be7-tang3 koh 醒--過來，我亦已經滿足--a，起碼我已經tng2 來ka-ki7 e5 厝內，看著ka-ki7 熟sai7 e5 人，iau2-koh 有這te3 溫暖e5 土地，koan5-koan5 e5 山、白白e5 雲、青翠e5 山林……，會tang3 ti7 Ma-ma、I-na kap Fulateng e5 身軀邊死--去，我已經感覺真安慰--a！
【Soah】


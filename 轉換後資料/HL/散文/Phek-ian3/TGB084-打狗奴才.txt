打狗奴才
Phek-ian3
已經10外冬m7-bta去高雄--a, 前2工toa3 ti7新竹e5朋友招goa2去i e5故鄉A公店chhit-tho5.

第1工, ti7橋a2頭糖廠內底, 行ti7 leh phang-phang e5樟a2 e7-kha, goa2看tioh8做gin2-a2 e5時, goan2厝邊--a2 1 peng5是磚a2壁, 1 peng5是樹林a2 e5 hit條chiok安靜e5細條路. 橋a2頭糖廠內底e5日本宿舍大部份long2 hng--去-a, 聽朋友講因為捷運做到糖廠內, 所以chit8-koa2宿舍kap老chang5樹a2 long2無--去-a. 台灣過去確實存在--過e5文化, nah e7 m7知ai3寶惜? 實在hou7人感覺真hi-bi5......

第2工去西a2灣看英國seng-li2人起e5古早英國領事館, 了後坐渡輪去旗津. 來到旗津碼頭邊看tioh8 1台車, 車身寫中天SNG, kui e5心情soah來起ak-chak. 行到媽祖廟又koh看tioh8廟a2頭前吊1條大大e5紅布條, 頂頭寫kah真大字『歡迎馬主席蒞臨』, lah-pah一直大聲放送, ai3香客khia7 ti7廟前tak-e5來歡迎馬英kau2. 朋友講7月時a2看tioh8鬼. Kui條街a2全是歡頭喜面e5奴才. Ti7 hng7-hng7 e5街a2尾有2支烏紅大旗tauh8-tauh8-a2 teh soa2 tin2動, 看--來chit隻狗m7是beh造神, 是已經做神--loh. Goa2是hou7 chiah-e5奴才geng5 kah be7講話. 本底按算beh用正手比中chainn2來歡迎chit隻『神犬』, m7-koh soah hou7朋友khiu2去海邊a2散步.

Ti7海邊a2 tng7 tioh8 6 e5 chheng7 Indian衫a2褲, 頭殼掛kui排ba7-hioh8毛, 用Indian樂器演奏, ui3 Bolivia來e5街頭藝人團. 聽tioh8 in悲涼苦悶e5音樂, goa2 kap朋友kang2 tioh8白人霸權對Indian e5壓迫史. 朋友最後講: siong7無, in iau2 koh知iann2敵人是siann2人. 是--a, goa2今a2日to7親像看tioh8 1 tin7身軀chheng7 Indian衫a2褲, 頭殼掛kui排ba7-hioh8毛e5 Indian奴才, 列隊歡迎白人入侵者, ti7 60年e5壓迫kap剝削了後.

2006.08.23

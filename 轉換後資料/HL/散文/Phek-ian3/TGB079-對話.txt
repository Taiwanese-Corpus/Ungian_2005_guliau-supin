對話
Phek-ian3
Chit kui2冬來, 雖bong2台灣人e5母語意識tauh8-tauh8-a2 teh增加, m7-koh goa2認為, lan2 e5母語被消滅e5危機原在. Che是目前e5現實. Lan2 ai3繼續推sak母語e5草根運動, 鼓勵家庭e5母語意識, 影響kap監督政府e5語言政策. Lan2 iau2 ti7搶救母語e5第1階段.

前kui2工kap gun2 a公ti7公車站等公車, tu2 tioh8 2 e5少年媽媽chhoa7 3 e5 gin2-a2, 用北京語teh講學校e5母語教學. Goa2聽in e5口音明明to7是台灣人, 聽無5分鐘goa2 to7擋be7-tiau5講:「真失禮, 請問lin2 kam2是台灣人?」『是阿!』In講是. 續--落goa2 koh講:「Lin2 kam2是beh hou7 lan2 e5母語消失?」雖bong2是軟軟e5口氣, goa2 ma7是hou7 ka-ti7驚--tioh8. Goa2看tioh8 hit e5媽媽目chiu thinn3 kah真大lui2, i講:『可是我會聽.』「M7-koh li2 be7-hiau2講, tioh8--無?」少年媽媽tim3頭.

既然開始--a goa2 to7繼續追--a:「Goa2講--e5 li2 long2聽有, tioh8--無?」少年媽媽又koh tim3頭, goa2 koh繼續追:「等gun2 chiah-e5 e7-hiau2講台語--e5死了了, siang2 beh講hou7 li2聽? 等到hit時台語ma7 e7死--去, an2-ne kam2 e7-sai2?」另外1 e5少年媽媽講:「Gun2 tau e5 gin2-a2台語long2講kah真好.」Goa2心肝內想講kam2是an2-ne?「真失禮, goa2 tu2-chiah有聽tioh8 lin2 2 e5媽媽e5對話是用北京語teh講, an2-ne kam2 be7無意中造成gin2-a2 e5價值錯亂?」

無時間詳細說明, m7知in kam2聽有goa2想beh表達e5意思.『我也很想學, 可是不知道怎麼開始......』Bingo! 中獎--a.「Goa2 e7建議li2 chhoe7好朋友tau3-sann-kang7 li2練習, li2若有決心beh學, 朋友總--是e7 ka7 li2包容.」『我會開始試試看的.』少年媽媽an2-ne講, 同時goa2聽tioh8 a公teh hoah:「Phek-ian3, 車來--a-ou......」

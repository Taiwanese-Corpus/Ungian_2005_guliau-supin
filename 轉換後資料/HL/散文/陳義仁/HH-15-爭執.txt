爭執
吳晟
陳義仁*譯
雨落歸工，阿母穿雨衫，戴草笠仔koaN7米糠、chhun飯、chhun菜去飼豬。無外久，阿母teh叫--我。原來是豬舍e5門hou7豬母撞歹--去。豬母豬仔子攏走tui3菜園仔去。我kap阿母就寬寬仔ka7豬仔攏趕入tiau5。
雨愈落愈大，阿母坐toa3走廊e5籐椅仔歇睏。我褪雨衫，洗腳手，問阿母：「Chiah-e5細隻豬仔到底是beh賣，抑是beh留落來家己飼？」
阿母講：「Beh賣--ah！」
我隨出怨言：「Beh賣，thai2會iau2 m7賣？攏十外斤ah neh。」
阿母講：「我有叫人注意，看有人beh買無。前幾日，lin2二姐夫有chhoa7一個販仔來，嫌siuN細隻。其實，煞m7知影因為無搶市。Hit工，koh有一個販仔來，一隻出兩百箍，beh an2-choaN2賣？」
一隻兩百？哪有chiah無款e5價數？
阿母講：「Hit個販仔koh講，有e5所在koh有人ka7豬仔子放toa3大路，隨在人掠--leh！」
生這chui2豬仔子e5時，tu2著雨期，逐工落雨，我kap阿母輪流照顧幾若暝日，隔一、兩點鐘to7 ai3抱豬仔子倚去豬母hia食乳，等食了，koh ai3趕緊ka7抱轉去下toa3大個籃仔，若無會hou7豬母teh--著。Chiah-nih辛苦照顧起來e5豬仔子，一隻才kan-na7兩百箍？
一隻豬母飼年外才會生，隔半年才生一胎，費偌濟心神時間kap本錢，生產koh無一定順事。一包豬仔子飼料to7 ai3 5、6百箍...愈想心
 
內愈不平，忍boe7-tiau5就ka7阿母埋怨：「早就講mai3 koh飼ah，kan-kan仔beh koh飼。」
阿母也無歡喜：「庄腳家庭，無飼一隻豬母來拾chhun菜chhun飯，攏beh倒掉hiouh？」
我講：「飼chhun菜chhun飯to7有夠hihN？有身e5時，飼偌濟補充飼料，煮偌濟蕃薯？Kiam2攏免費--e5?準攏免本--e5?Ai3費偌濟心神去照顧？」
阿母也感覺ak-chak應講：「好--ah，免koh講--ah lah，也m7是逐擺攏tu2著an2-ni lah。我一個老查某人，除了種作，也kan-na7會當飼一寡精牲仔，煞m7是向望加做一寡，加一寡收入。時勢an2-ni，逐個攏共款，也m7是kan-na7我一個人e5代，我有啥法度？我kiam2 ai3 an2-ni hihN？」
看hoa7-hoa7叫e5大雨，看阿母久年thang3天日曝、雨淋，刻劃偌濟苦心kap忍耐e5面，我恬恬無半句話thang講。	
（風向第15期，1992年3月）
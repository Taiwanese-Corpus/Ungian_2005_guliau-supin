

 
攏是ha5腰布害--e5!
羅摩基士拿
陳義仁*譯
有一個隱士照in師父e5指示，去到一個真少人行腳到 e5所在，搭一間真簡單e5細間寮仔，ti7 hia toa3,ti7 hia做靈性e5修練。逐日早起洗浴了後，就將tam5 e5衫kap ha5腰e5布掛toa3寮仔邊e5樹仔頂曝hou7礁。
有一日，去附近e5庄內ka7人分食物轉--來，發覺伊e5 ha5腰e5布hou7夜婆咬破一空。隔工，伊不得不著去庄內ka7人分一條新--e5。過幾工，伊將ha5腰布曝toa3厝頂，照常出去分食物。轉--來，ha5腰布又koh hou7夜婆咬kah碎糊糊--ah。
伊真懊惱。庄內e5人就ka7伊講：「無人有法度逐日攏hou7你一條布，我看…kan-na一個辦法。你會使飼一隻貓。夜婆驚貓。」
伊真正飼一隻貓，tui3 hit日起，夜婆無koh來攪擾。伊真歡喜，逐日細膩照顧這隻貓，也向庄內分一寡牛乳來飼這隻貓。
過幾日後，庄內e5人ka7伊講：「隱士先生--ah，你逐日ai3牛乳，用分--e5會當食幾工？啥人有法度歸年thang3天供給你牛乳--ah？我看…你著飼一隻牛。就你有thang食，貓也有thang食。」
過幾工後，隱士得著一隻牛，免koh去分牛乳。Koh來，伊需要討一寡稻草來飼牛，就koh去庄內。人就ka7伊講：「你e5寮仔邊有真濟空地，ka7開墾墾--leh，就m7免為著飼牛koh去ka7人分稻草--lah！」
伊就開始犁田。漸漸，伊著倩一寡工人。後--來感覺有需要起一造粟倉。最後，伊變成地主，娶某生子，kap一般e5人共款，逐日無閒chhih-chhih。
過一段時間，伊e5師父來chhoe7--伊，看著到處攏是雜物傢俱，想boe7曉，就問ti7 hia e5奴僕：「以前有一個修道人搭寮仔toa3 ti7 chia，chit-ma2搬tui3 to2位去--ah？」奴僕boe7曉回答。師父就直接入去厝內，看著伊e5徒弟tu2 teh算錢、算利息。師父問講：「無，徒弟--ah，iah che是an2-choaN2？」徒弟見笑kah仆toa3師父e5腳前應講：「師父--ah！Che攏是hit條ha5腰布害--e5-lah！」					
（風向第3期，1990年3月）
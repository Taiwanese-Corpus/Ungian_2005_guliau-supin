

 
不死仙人e5悲哀
曹永洋
陳義仁*譯
真出名e5囡仔故事《Ka-li2-bo7遊記》 ，有一cham7記載，某一所在，有一寡不死（永遠boe7死）仙人。這種人，一下出世，頭額倒爿就有一粒圓斑。人若看著某人有這粒圓斑，隨知影這個人永遠boe7死。這種人無偌濟，全國差不多1100個。
Ka-li2-bo7一下聽著有這款人，隨時表示非常e5欣羨。伊就發表高見，若伊是一個不死仙人，伊beh an2-choaN2 an2-choaN2，伊beh扑拚趁錢，beh專心研究科學kap藝術，beh盡心、公正來記載過去所發生e5代誌，an2-ni伊會成做智識kap智慧e5活寶貝，成做全國e5先知。伊beh培養，指導青年人e5心靈，ti7經濟上，也beh盡所會幫贊人.....
Ka-li2-bo7講了，hit個國家e5人攏擋boe7-tiau5笑kah ki7-ka7叫。In指出伊e5錯誤，伊所假想e5生活，m7若無合理，也無適當。因為伊所受--e5,是假定人有永遠e5青春，永遠健康，用boe7盡e5活力。但是，che是無可能。In就ka7 Ka-li2-bo7說明，chiah-e5不死仙人實際e5情形。
不死仙人，一百年也罕得會出世兩、三個。In e5一舉一動kap普通人攏共款。30歲以後就漸漸憂鬱、喪志，直到80歲。當in活到一般e5人上懸e5年歲80歲e5時，in m7若有一般老人所有e5愚憨kap弱點，koh因為in煩惱家己永遠boe7死，所以有koh較濟e5麻煩。In變kah真固執、gau5受氣、貪心、憂愁、雜唸、boe7實在，boe7好款待朋友.....In上明顯e5懊惱就是怨妒kap無能。In怨妒e5目標若像是一般少年人e5歹習慣kap一般老人e5死。In責備少年人e5習慣，家己斷絕一切e5享受；當in看別人出葬，in就怨嘆在心底，講別人有避風港，kan-na7 in入港無望。除了ti7青年kap中年e5時所學、所看--e5以外，in無任何清楚e5記憶。所以，in對代誌e5了解，攏寧可聽人講。In中間較無hiah淒慘--e5,若像是hiah-e老kah完全喪失記憶e5人。In會得著較濟e5同情kap幫贊，因為較無歹癖。In若到80歲，ti7法律上就算做是死人--ah。In e5繼承人就繼承in e5財產，kan-na7留淡薄仔錢hou7 in生活。Chiah-e5可憐e5人to7 ai3靠公費來撫養--ah。到這時陣，別人就認為in無法度從事信託抑是趁錢e5工作。Be7當買，也be7當承租土地；be7當為任何e5案件做證，m7若be7當為民事刑事案件做證，連上細項e5代誌都無決定權。
到90歲，嘴齒落了了，頭殼光lu-lu，已經boe7分別鹹酸苦chiaN2，kan-na7食會使食--e5,lim會使lim--e5,無食慾，也無胃口。緊感染--著e5病，猶原感染--著。In記boe7-tiau5代誌kap別人e5名，連至親kap好友e5名攏boe7記。也因為一句話都前後記boe7-tiau5,所以，連in這陣唯一e5消遣（就是讀冊）也無法度。
因為國家e5語言不斷teh變遷，所以無共時代e5不死仙人互相講話也oh-tit了解，kap普通e5人講話也共款。An2-ni，in e5生活更加不便，in變做若外國人--leh。
聽著chiah-e5代誌了後，Ka-li2-bo7馬上失去追求永遠boe7死e5慾夢。	（風向第16期，1992年5月）
故鄉e5 lau2-a2

張志成

Goan2-e5故鄉ti7台南佳里，這個地名恐驚e無幾個人知影。佳里是小所在，高速公路、縱慣公路、鐵路long2無ui3 hia經過，人口ma7無真che7,差不多五萬外，若是比台北附近e5一koa2鄉鎮市，是輸人有khah che7。
佳里並無siaN2-mih名產，ti7台南縣內底，無算一個真有特色e5鄉鎮。佳里e5農業無比別人khah發達，m7-koh chia有出一種其他三十鄉鎮市種be7起--來e，就是lau2-a2。
Lau2藤這種植物對一般人來講可能khah生疏，大部分long2用ti7檳榔內底；佳里是tang時開始種lau2-a2--e，無人知影。佳里這個所在，khah早是平埔族e5大本營，有可能ti7 hit個時chun7 to7有種檳榔；若有檳榔，lau2-a2 ma7差不多有--a。Ma7有人講，lau2-a2是鄭成功來台灣了後，台灣氣候濕tam5,士兵有水土be7合e5困擾，無意中發現lau2-a2 e7-sai2預防傳染病，chiah開始種作。M7管an2-choaN2講，第一叢lau2-a2是ti7 goan2 a公，iah8是goan2 a公e5 a公出世進前to7存在--a。
Ti7 khah早，佳里e5老人ka-ti7種檳榔，iah8是ka-ti7包檳榔--e5滿滿是。包檳榔會用著i-e5花、根kap葉。Ka7檳榔剖開了後，有人ka7 lau2花iah8是根e5切片包ti7檳榔內底，ma7有人ti7 kui粒檳榔外口包一片lau2葉a2。無kang7材料，氣味ma7無kang7,m7-koh，hiam味kang7款。Chia-e5物件，ma7 long2是ui3 kang7一叢植物內底theh8--著e。你若行過lau2-a2園，就會phiN7著lau2-a2 hit種chiaN5特殊e5氣味，hit種氣味，講phang ma7 m7是，臭ma7 m7是，橫直phiN7--一kai2就知--a。
Lau2-a2這種物件chiok奇怪--e，別個鄉鎮種be7起--來，kan-taN佳里有hoat-tou7種，看會著e5所在，long2 ti7佳里本庄附近，親像三五甲、菜寮、東勢角。故鄉佳里e5 lau2-a2,soah變做離鄉遊子回鄉e5路箭，tak8-kai2坐車轉去故鄉，kian3若看著lau2-a2叢，to7會ka7 ka-ti7講：「佳里到--a！佳里到--a！」
考tiau5大學了後，我to7離開故鄉出外做流浪人，罕得轉--去一pai2。一個人ti7台北，上想beh看--著e，m7是故鄉e5溪、牛車路，ma7 m7是故鄉e5人，是lau2-a2園。Tak8個所在long2有人、有路、有溪，m7-koh我e7-sai2真驕傲講，故鄉內底有一項上有特色--e5,he to7是lau2-a2。
ChiaN5久無轉去佳里--a，m7知lau2-a2園kam2 iau2有ti7--le？希望無hou7 pha荒--去。轉-去了後，希望看--著e5 m7是kui坵e5菅芒花，希望故鄉iau2是原來e5故鄉。


來去宜蘭
Gou5， Pek-hong5
宜蘭是我e5 故鄉， 以早si7 大人ti7--lih e5 時，chiaN5 個月就會tng2 去1 pai2，3月初gun2 pa-pa 過身了後，就無hiah chiap8 tng2--去-a。
這pai2是參加1個社團辦e5 活動，3工2暝。第1工去士林老蔣總統e5 厝，當然i e5 厝m7 是普通人e5 厝，大大phian3 e5 花園，na2 像古早.帝王皇宮e5 後花園。特建e5 教堂，是老蔣總統做禮拜e5 所在。相信是beh 接近權力中心e5 文武官員一定ai3 踏kha 到e5 所在。
台北pun3-so3 火化爐，ti7 煙筒管.頂頭有1間thang tng2-seh8 360度e5 餐廳，na2 食飯na2 看全台北e5 光景。社a2 就ti7 下kha 上近e5 所在。Ti7 頂--a2 看--落，hit 款所在.有風颱大水be7 淹水chiah 是奇怪。2條溪包tiau5--leh，本來應該是1個淺水kiN5 e5 溪埔，na2 大水kiN5 應該是tioh8 淹水.淹滿滿e5 所在。以早e5 人為著beh 生存，ti7 hia 種作，ti7 hia toa3--落-來，tak8 pai2 風颱大水.來，電視新聞就會報導社a2 淹水e5 消息。
去淡水舊街kap 碼頭。Ti7 路--nih，遊覽車小姐特別紹介hit 棟『璩美鳳』toa3 e5 大樓。淡水我以早bat 去--過，是真好chhit-tho5 e5 所在。有1個ban7 母姨toa3 ti7 hia，真久無去ka7 看--a，i chiah 加我10幾歲nia7-tiaN7，是a姨ma7 na2 a姐--leh，做gin2-a2 e5 時ka7 我chiok 惜--e5。脫隊走去ka7看，A姨kap 姨丈看著我真歡喜，看in 過hit 款退休生活，我ma7 替in 真歡喜。
第1暗toa3 ti7 新北投e5 旅社。新北投.我bat 去過1 pai2，m7-kuh 是參加會議，無時間thang chhit-tho5，無siaN2-mih 印象。Chia. 是真出名e5 溫泉鄉，ma7 是真出名e5 溫柔鄉，聽講，小姐long2 outoubai 限時專送.去各旅社，m7-kuh 這pai2 就long2 無看--見-a。Ti7 旅社有大眾窟e5 溫泉thang 洗，浸1個爽快--leh。
Hit 暗ma7 有去士林夜市，ai3 坐捷運，goan2 這tin7 庄kha 人，有真che7 人m7-bat 坐--過，ma7 真趣味。Tu2 著拜6時，士林夜市.人.che7 kah na2 kau2-hia7，kheh kah be7 過。總--是賣食--e5 kap 衫a2 褲khah che7。有1擔賣目鏡--e5 khah 特別，看i e5 seng-li2 ma7 be7-bai2，看in 用kong3 槌a2 釘目鏡耳，想起做gin2-a2 e5 時，ka-ki7 釘目鏡耳.釘kah 手cheng2 頭a2 hou7 kong3 槌a2 kong3 kah 疼tiuh-tiuh e5 古早tai7。
第二工真早就起--來，外口行行--leh，新北投是真早就開發e5 溫泉區kap chhit-tho5 e5 所在。沿溪a2 行到溫泉e5 源頭，sak 門看著be7-tang3 入--去，就順山路散步。空氣真好，si3-ke3 ma7 long2 chiok 清幽，ma7 真che7 人teh 散步。時間e5 關係，有1-koa2 所在be7-tang3 去參觀，chiaN5 可惜，親像溫泉博物館。後pai2若有機會thang koh 再去chiah 好好chhit-tho5 --1-下。
食飽了後就向冬山河出發。Hit 工禮拜日，是國際『童玩節』e5 上尾1工。心內想講，台北到冬山河m7 知ai3 幾點鐘久chiah 會tang3 到位，ka-chai3 3點鐘就到--a。Hoan7-se3 beh 去e5 人.前1工就long2 去--a e5 款。以早我bat ti7 基隆駛車tng2 到蘇澳，beh 8點鐘chiah 到。Goan2 厝kui 家夥a2 ti7 車--nih kiong7-beh liah8 狂--起-來。宜蘭e5 觀光事業經營kah be7-bai2，m7-kuh 交通是大問題。若tu2著hioh khah che7工ah 是大活動e5 時.來，禮拜日e-pou ui3 宜蘭tng2 到台北，交通是大惡夢。
冬山河e5 國際『童玩節』有真che7 年--a，以早bat 入去冬山河chhit-tho5，m7-kuh 『童玩節』e5 時chun7 m7-bat 入--去-過。冬山河內底主要是kap 水有關係e5 chhit-tho5 項目，熱天.大人gin2-a2 long2 ai3 sng2 水，其他就是各國民俗節目表演。
這幾冬ti7 台灣若到hioh 熱，冬山河國際『童玩節』是真che7 gin2-a2 要求大人一定ai3 chhoa7去chhit-tho5 e5 所在；真che7 大人ah 是gin2-a2 long2 bat 去幾na7 遍--a iau2想beh koh 去。冬山河經營了真成功，hou7 人會想beh 去hia chhit-tho5，1年koh 1年long2 會想beh koh 去。An2-ne 總算替宜蘭吸引大量e5 觀光人客，hou7 宜蘭有經濟e5 活水。
Bat ti7 報紙頂面看人寫--過，有1-tin7 人看著做官--e5，ti7 冬山河公園內底na2 行na2 講，陳定南靠這個冬山河就全台灣出名--a，lan2 hia ma7 來做1個比che khah 好--e5 來ka7 拚--過-去。M7-kuh hiah che7 年--a，ma7 iau2 無toh 位thang 做kah 會tang3 kap冬山河sio比pheng7--e5。真che7 所在有錢做，m7-kuh完成無joa7 久，看--著na2 像有幾10年歷史e5 款，si3-ke3 li-li lak-lak，是an2-choaN2 會an2-ne？用Kha 底想ma7 知，一定是theh8 Khoumisiong chiah偷工減料，驗收ma7 chhin3-chhin3- chhai2-chhai2 hou7 過，m7-chiah  免joa7 久就li-li lak-lak--a。
陳定南對公共工程e5 teng2-chin 無人會比--得，上出名--e5 就是kong3 槌a2 不時chah--leh，去到toh. i 就用kong3 槌a2 kha3 看mai7--leh。I e5 清廉無人會tang3 懷疑。俗語講：「做官清廉，食飯攪鹽」，有攪鹽--無我是m7 知，m7-kuh報紙有寫--過，ti7 部長級官員內底，i e5 sebilouh 是上舊--e5，無joa7 久chin3 前為著beh 去美國見部長級官員，i chiah 去做1-su 新--e5。I e5 部屬ma7 long2 kap i kang7 款，有人本身清廉，m7-koh 部屬問題kui 大堆。
宜蘭地區e5 遊樂區，冬山河、羅東kap 宜蘭運動公園、武荖坑、蘇澳冷泉……等所在有1個kap 台灣其它遊樂區上大e5 無kang5，就是si3-ke3 清清氣氣，無看著siaN2-mih pun3-so3。本來上tai7 先完成e5 冬山河ma7 為著公園內底e5 清潔teh 頭殼疼，原本拚掃khang-khoe3 long2 是hioh-khun3 時間進行--e5，m7-kuh 永遠be7 滿意，路尾用短期e5 犧牲換chit-ma2 e5 成果，短期內chhiaN3 khah che7 清潔人員，平常時a2 就ti7 公園內底，有pun3-so3 就隨khioh--起-來，hou7 人客long2 看無lah-sap-a2，自然就phaiN2-se3 chhin3-chhai2 tan3 pun3-so3。
冬山河iau2未做像chit-ma2 e5 建設chin3 前，beh 30年前是1個天頂放1-pu5 尿就淹大水e5 所在。Goan2牽手.後頭厝本來就ti7 chit-ma2 e5 溪底。Ti7 kap i 行e5 時，幾na7 pai2 做大水淹kah紅keh桌koan5。為著工程e5 進行，只好搬離開。工程完成後.就變做是多目標用途e5 建設，防水災兼做遊樂區。
第3工thau3 早，早tng3 iau2未食，就去坐船beh 看龜山島kap 海翁、海豬--a，導遊講龜山島e5 碼頭hou7 風颱phah phaiN2--去，boe7-tang3 落船上島，kan-taN 遠遠seh8 島.看。對我這個出外e5 宜蘭人來講，坐火車過草嶺pong7-khang就看會著e5 龜山島，是故鄉對我永遠等待e5 身影，ma7 代表pe7 母teh 等--我e5 身影，看著I，我e5 心頭有1種講boe7 出e5 激動。
雖然chit-ma2 我e5 pa-pa ma-ma long2無ti7--leh-a，m7-koh hit 款感覺ma7 是iau2 ti7--leh。今a2 日thang chiah oa2. ka7 看，雖然kap 坐火車遠遠看e5 時，i e5 形影kap 心內想--e5 無kang7 款，m7-kuh i iau2 是我心內永遠e5 龜山島。
這pai2 出海看海翁、海豬a2，海翁無看--著，m7-kuh 海豬a2 koh 有百外隻，算真好運。看船頭家kap 駛船e5 師傅對自然生態保育算有好e5 觀念kap 遵守。船kap 人是海e5 外來客，一切ai3 以大海做主人，be7-sai2 破壞大自然生態。經過幾na7 年禁止liah8 海豬a2，chit-ma2 海豬a2 看著人be7 驚惶，koh 會kap 人sng2，實在真趣味。海豬a2 是海--nih e5 食奶類動物，m7-chiah in 1段時間tioh8-ai3 浮出海面喘氣，ti7 浮出海面e5 時，有時a2 會na2 像ti7 海洋世界看表演hiah 好看。
船a2 慢且得駛，海豬a2 會ti7 船頭浮出水面chhoa7 船行，實在真趣味，ma7 會ti7 船kha nng3 來nng3 去，對大人kap gin2-a2 來講，是真好e5 自然生態教育。
落船食早tng3了，就去蘇澳e5 南方澳過『跨港大橋』，ti7 豆腐角.車無停，seh8 1-lian3，導遊ka7 tak8-e5 紹介光景kap 海上旅社。He 是中國漁工teh toa3 e5 所在。
Ti7 pa-pa kap ma-ma e5 晚年，特別是ti7 pa-pa 無法tou7 ka-ti7 行動出門e5 時，goan2 小弟long2 會ti7 e-pou 時.載i 去豆腐角行行--leh，我若有tng2--去，就換我ka7 chhoa7--去。看i hou7 病疼拖磨，心內chiok m7甘。I ma7 知iaN2 che 是無法tou7 逃避--e5，但是有時a2 人teh 艱苦e5 時chun7，ma7 會hoah 講緊死緊khuiN3-oah8，hou7 我taN想--起-來鼻頭iau2 會酸。
蘇澳冷泉是我做gin2-a2 e5 時.熱天洗涼e5 所在，ti7 40~50年前有1間製冰廠，用phong3-phuh 抽冷泉起來做水源，頭家有chhong3 1個水道頭hou7 人thang 去koaN7 tng2去 lim，熱天lim 1嘴冷泉水，是上大e5 享受。Namuneh汽水ti7 台灣終戰初期是蘇澳冷泉e5 特產，m7-kuh 我到taN iau2 m7-bat lim--過。細han3 e5 時經濟無好，無可能會買來lim，chit-ma2 khah 好過soah顛倒 be7 想beh 買來lim。
蘇澳冷泉是世界3大冷泉之1。蘇澳地區e5 地質是石灰石質，地下水有『碳酸』(CO2)味，地下水thau3 年.水溫保持22度，熱天比氣溫ke7 差不多10度，taN-a2 浸--落-去感覺真冷，用面巾ka7 kui 身軀lu3-lu3--leh 就be7 冷--a。浸kah kui 身軀thau3 涼，實在真爽快。KoaN5--人氣溫kap 水溫差不多，洗冷泉自然khah be7 感覺hiah-ni7 冷，m7-kuh koaN5--人iau2 是khah 無人洗。
這pai2 kap 彰化人去洗冷泉實在真趣味，大部份人m7 驚冷，直接落去洗，有人kha 手bak tam5 nia7-tiaN7，m7 敢洗，ma7 有人浸kah kui 身軀.雞母皮giah8-giah8--起-來，hou7 tak8-e5 感受kap 溫泉無kang5 e5 滋味。
這pai2 e5 團體旅遊，tak8方面long2 算be7-bai2。為著對彰化e5 朋友表示歡迎e5 意思，我叫goan2 小弟準備1份a2禮品，1包宜蘭e5 牛舌餅kap 3-te3 ioukang hou7 tak8-e5 試看mai7--leh。希望in 若有機會koh 來宜蘭chhit-tho5，會tang3 chah khah che7 「等路」tng2--去。

阿姑         罔想

我e5阿姑有一個真sui2 e5名「素燕」。伊e5人ma7 kap伊e5名相仝，真高雅。細漢e5時，阿媽猶ti7 e5，阿姑有時chhoa7伊e5 kiaN2轉來看阿媽。Ti7我e5記池中，阿姑攏穿真合su e5洋裝，真美麗。伊是日本時代台南第二高女畢業，bat ti7小學教冊。我e5阿爸講「恁阿姑e5字真sui2 ，文章ma7寫了真好」。字sui2我是bat看過，文章好我to7 m7-bat讀過。阿姑常常轉來，有時有代誌久久無來，管區e5警察to7來問東問西，「某某人最近nai2攏無看著？」每一擺若有警察來問，爸爸e5面to7真phaiN2看，規日無愛講話。
	細漢上歡喜to7是過年過節，抑是阿媽做生日。阿姑會轉來，阿伯規家ma7會tui3台北轉來，真che7親chiaN5會來，厝內真che7人，真鬧熱。大人歡喜作伙講話，gin2-a2歡喜作伙chhit-tho5，走相掠，樓頂樓腳，外口內底，bih來bih去。有時ma7會khioh著一、二句大人講e5話。大人真敏感，看著gin2-a2 ti7身軀邊，to7換日語講話，be7放心，koh再交待：「Gin2-a2人有耳無嘴，be7使去外口烏白講話」。總是，兄哥疼小妹。有一擺我聽著阿爸teh唸「若beh插政治，to7 m7 thang娶某生kiaN2，誤人一世人」。
	阿姑真重教育，伊ka7教育伊e5 kiaN2看做是伊生命中上重要e5代誌。我e5表兄讀台南一中e5時，有一日阿姑突然ka7伊e5包袱a2款款leh，叫一台計程車載來阮tau。阿姑講，表兄讀冊lu2來lu2無認真，阮tau gin2-a2 khah che7，大家作伙讀冊khah有氣氛。我想因為我e5阿兄、阿姊讀冊攏真gau5，是學校e5模範生，阿姑才ka7表兄chhoa7來阮tau toa3鬥陣。Hit時陣，阮e5厝無大間，家己toa3已經真eh8，koh ai3 chhoe7一個所在khng3表兄e5讀冊桌a2，雖然無方便，但是阿姑真堅持。
	Tui3 hit陣開始，阿姑不止管表兄一個，ma7管阮tau 五個gin2-a2。我e5阿兄、阿姊雖然認真讀冊，in ma7真愛看雜誌，看課外e5文學作品，愛看電影，電影看了無夠，koh愛討論。有時ma7會講一koa2 Hollywood明星e5代誌。阿姑ti7邊a2聽著，講chia e5 gin2-a2攏無愛讀冊，kan-na會討論電影名星。大家攏無愛阿姑管東管西，但是阿姑真愛管，有時伊ma7 be7記得東，be7記得西。Hit陣電視有一個影集叫「神仙家庭」，女主角Samantha鼻a2搖搖leh，to7會tang3變東變西。影集e5內底，Samantha有一個真趣味e5 Aunt叫「Clara」，愛管閒事，ma7會曉變，但是不時咒話記m7-tioh8，變出來e5物件kap想e5攏無仝款。我e5阿爸感覺這個Aunt Clara真趣味，真像阮e5阿姑，就叫阿姑「克拉拉」。伊ma7無受氣，後來大家攏叫伊「克拉拉」阿姑。
	總是細漢e5時，大家鬥陣，厝內鬧熱鬧熱，心適心適，看阿姑in攏母a2 kiaN2二人ma7真自然，自來無去想，是按怎m7 bat看過表兄e5老爸，我e5姑丈？
	後來表兄考著高雄醫學院，搬去高雄，無koh kap阮toa3鬥陣。阿兄、阿姊ma7去台北讀大學，歇熱、歇寒才有轉來。有一日我e5阿姊tui3外口入來，對我e5阿母講，伊ti7外口聽著表兄講伊e5老爸是『二二八事件』死去，阿母驚一tio5，講恁m7 thang烏白講話。
	後來，無定著是時代改變，也無定是大人認為阮已經大漢，阮開始零零散散（lan-san）聽一koa2阿姑e5故事。
	阿姑ti7小學教冊，bat聽同事講起姑丈e5名，知影伊是一個中學e5老師，有理想、優秀e5青年。後來有人來做媒人，阿姑就tim3頭答應。結婚e5時，阿姑24歲，民國39年，hit時『二二八事件』已經發生，但是有真che7知識青年對政治不滿，in成立無仝e5組織做反對運動。阿姑講伊對伊e5翁婿參加啥物組織，做啥物代誌攏無真清楚，只知影伊是一個組織e5小組長。阿姑講伊會記得伊生kiaN2了後，翁婿有tui3台北轉來看伊，後來就失蹤無消息。
	有一日ti7台北阿伯e5診所出現一個生份人，生份人講伊m7是beh來看病，借ka刀將伊穿e5衫有thiN7 e5所在剪開，theh8出一張破破用羅馬字寫e5字條。生份人講伊是一個賊a2，ti7監獄kap一個青年關作伙，伊beh出獄e5時，青年拜託伊ka7這張字條送出來。這個青年to7是我e5姑丈。這張字條講伊hou7人關ti7某某所在。這時阿姑才知影一直攏無消息e5翁婿，原來已經hou7人掠去關。
	雖然已經過真久，阿姑講ti7台北這段時間是伊一生中印象上深，記池上明e5日子。阿姑驚連累著阿伯，伊家己租一間細間厝toa3。每一日伊aiN7伊e5 kiaN2去探監，theh8翁婿驚人e5衫轉來洗，送清氣e5衫去監獄。有時ma7煮一點a2物件theh8去hou7翁婿食。後來因為姑丈犯e5是叛亂罪，無到一冬，就hou7政府槍殺。阿姑收伊e5身屍，theh8轉來台南安葬，hit個時陣，表兄才滿一歲。
	細漢m7 bat代誌，看阿姑恬恬無愛講話，不時家己teh看冊。有時阮ti7課本讀e5物件，大人無認同，總是in ma7無愛表示意見，這種日子叫做『白色e5恐怖』。
	時間koh過真久，細漢鬥陣e5 gin2-a2，一人一位，阿兄去美國，阿姊轉來台南教冊，表兄去台北大病院工作。
	後來，李登輝上台做總統，台灣人民對伊有真大e5期待。第一擺記者會，電視轉播。阿姑tu2好ti7阮tau，阮作伙看電視，有記者問起二二八事件。李登輝回答「目睭ai3向前看，路ai3向前行，m7 thang停留ti7過去e5陰影中」。我越頭看阿姑，一個面突然嚴肅，伊無講話，後來伊出去散步，真久才轉來，我心內想，歷史e5傷痕，心靈e5痛苦，be7-tang3用理性來安慰。
	時間已經koh過真久，表兄已經是大病院e5主任醫師，阿姑ma7搬去台北，我來加拿大。真久，真久m7 bat看著阿姑，只是有時kap故鄉e5親人通電話e5時，聽著阿姑e5消息。最近我聽阿母講，政府有發一筆賠償金hou7阿姑，阿母koh再交待：「恁攏m7 thang去問恁阿姑，恁阿姑theh8 hit筆錢，伊be7歡喜」。是啊！阿姑今年已經75歲，24歲結婚，26歲守寡。50冬e5日子，日頭出來，日頭落山，伊是按怎歡喜？
	我猶會記得細漢e5時，爸爸講：「恁阿姑e5字真sui2 ，文章ma7寫了真好」。舊年轉去台南，我kha3電話hou7阿姑。我ka7阿姑講：「阿姑，你有啥物故事你ai3寫落來！」阿姑講：「我是有想beh寫，只是讀日本冊，中文無真好，每一擺寫到一半就接be7落去。」我ka7阿姑講：「你會使用日文寫，chit-ma2翻譯chiah發達，一定有人會tang3幫你翻做中文，甚至台文。」
	Che是舊年e5代誌，m7知阿姑敢有開始寫伊e5故事？

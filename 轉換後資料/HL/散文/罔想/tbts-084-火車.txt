火車		罔想

	細漢e5時，阮toa3 ti7台南，台北是遠遠e5所在。我有阿伯ti7台北做醫生，有時阿媽beh去台北看in，爸爸to7 chhoa7阿媽去坐火車。Ti7火車頭，我看火車拖長長，一直駛遠去，希望有一日我ma7會tang3坐火車去遠遠e5所在。
讀小學e5時，阿兄kap阿姊開始去台北讀大學，in坐火車去，坐火車轉來。我去車頭接in，in講火車票無好買，火車便當無好食，in講khah愛坐快車，m7免停真che7站。我心內想，停khah che7站，慢慢a2駛，慢慢a2到，敢m7是khah好？
10歲e5時，第一擺坐火車，火車叫做「光華號」，一路搖來搖去，駛4點外鐘到台北。Tui3火車e5窗a2，我這個都市gin2-a2第一擺看著一片一片e5田園、作穡（sit）人teh pouh稻a2，看著青瓦紅牆e5厝，看著水牛、白鴒鷥，看著咱e5美麗島。
大學e5時流行peh山、行路，hit時陣上熱e5路線是tui3阿里山行到溪頭。行ti7山路，有時行ti7鐵枝路頂，有時ma7有小火車對面駛過來，hou7恬恬e5山加添趣味。
後來，火車去，火車來。火車帶來有甜甜、酸酸、澀澀e5滋味。有一擺tui3潮州恁e5厝出來，你e5老爸送我去車頭，買車票beh hou7我轉去台南，心頭紛紛亂亂，火車來就peh起li2坐，等我心定e5時，火車已經到枋寮。
出國了後，北美洲公路發達，無啥物機會坐火車。有一擺去Mississauga chhoe7朋友，時間已經真趕，無想到koh hou7一列火車擋tiau5 leh，擋真久，頭前e5車有e5等be7落，開始越頭。算看有幾節，哇！超過100節，koh加算無著e5，應該有200節，che是載貨e5火車。我想ti7北美洲，火車拖真長，用來載貨e5功用比載人khah大。
前二工，tui3台灣送出來e5衛星新聞，看著一台小火車慢慢駛到集集車站，知影集集線e5小火車恢復通車，心裡感覺真歡喜。咱受傷e5故鄉一節一節，一段一段e5恢復，引起我對火車e5回想，希望後擺轉去台灣，有機會koh去坐火車。


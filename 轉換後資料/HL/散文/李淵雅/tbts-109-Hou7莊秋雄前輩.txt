Hou7莊秋雄前輩		何詩敏

有一擺ti7一個khng3真che7台灣冊e5架a2頂，有一本冊「海外遊子台獨夢」，hou7我印象真深。躊躇(tiu5-tu5)一下，手伸按這本冊--去，伸到一半，感謝台灣『成功』e5教育，突然間頭殼內出現自細漢到大漢『台獨，無好』e5毒素，伸--出-去e5手to7去theh8另外一本關係原住民e5冊。
幾日後，koh khia7 ti7仝一個冊架a2頭前。這擺我e5手to7直直伸按這本冊--去。看著作者是莊秋雄，台南縣學甲人，我kap學甲有koa2關係，對這本冊koh khah好奇。莊秋雄這個e5名也深深走入去我e5頭殼內。冊借轉來厝，雖然功課真無閒，也接近期考，無幾日我to7 ka7這本可能是早期e5禁冊讀完，che也是我讀著第一本有關台灣獨立建國運動e5冊。讀了後，我gang7-gang7坐ti7電腦頭前，目屎一直lin3--落-來，m7-na7是前輩e5拍拚kap經歷hou7我e5心拍動，也解答真che7我對獨立建國運動e5疑問。一字一字ti7我e5心中，一句一句洗清我e5問題。Tui3 hit日開始，我to7足想beh見莊秋雄本人。	
Ti7我beh去參加一個營會進前，知影莊前輩也會去，心內真歡喜teh期待。去到目的地，安頓好，卻無看著莊前輩。心內感覺真不安，伊敢會因為身體e5關係無法度來參加？(按呢講可能khah無禮貌，總--是因為有讀過莊前輩e5冊，心情無仝。)後--來，知影伊會khah oaN3到，心內e5不安才無--去。
隔轉日，ti7真che7人e5會場，坐ti7邊--a e5朋友ka7我講，莊秋雄來--a。我心內tiuh一下，看著坐ti7我頭前兩排e5莊前輩e5身影，心內想「伊真san2 。」，kap冊--裡e5相片差真che7。
歇睏e5時，我有kap莊前輩e5牽手千美姊講話，莊前輩行oa2--來，hit時，我真緊張。第一擺kap冊--裡e5人物相tu2，soah m7知影beh講啥物。好佳哉，邊--a有人kap伊講話，若無to7真漏氣。
 	Ti7續--落-來e5活動中，一直想beh ka7伊講：「我讀過你e5冊，冊--裡e5文章啟發了我對建國運動e5疑問kap態度。」也想beh hou7伊知，伊e5冊猶有少年人teh讀，伊e5冊ma7感動一個少年人。Koh khah想beh hou7伊知，伊所設計e5代表獨立建國e5『台』字，hou7一個少年人經過電腦e5美工設計，khng3 ti7桌頂，不時teh提醒伊『台』字e5精神，親像戴koe笠a2恬恬拍拚e5台灣人。Ma7真想beh 鼓勵伊，m7 thang放棄寫作。總--是我攏無勇氣，kan-na ti7遠遠看--伊，看hit個我永遠無可能去經驗e5代誌，看hit個漸漸hou7人be7記--得e5台灣建國前輩。
Ti7回程e5飛機頂，真thiam2，我睏--去。睏kah一半，雄雄醒--起-來，精神也加真好。Gang7 gang7看機頂所演e5影片。Ti7 beh到e5時，突然間想起所有e5代誌，親像teh作夢。拍拚ka7想，che敢是真--e5？想--a想--a，koh哭--出-來，哭--e5是漸漸hou7人be7記--得e5前輩，漸漸hou7人be7記--得e5…孤單寒冷e5 sui2…

(原文是中文，李淵雅翻譯做台文。)

						莊秋雄e5回批

真多謝若蘭轉來何詩敏這張感動e5批，hou7我因為Wisconsin ta冷e5氣候kap年紀大e5關係，不時會ta痛e5目睭，koh有機會tam5潤。這張批hou7我想著我熱情e5少年時。我對台灣自主性e5認bat是ti7我26歲 ，算是『老青年』出國以後。最近我ti7 New Olean e5訓練營看著e5詩敏是一個20外歲e5少年人。雖bong2無機會交談，總--是會記得ti7第二日早起e5會議中，伊緊koh有效率e5電腦操作。我若知影伊bat讀過我10年前所寫e5「海外遊子台獨夢」koh有受感動，我會用koh khah che7 e5時間kap伊(以及其他e5少年同志)交談。Hit幾日，我拖真久e5感冒有一點a2出血，親像一年前發現鼻癌時e5症頭，我懷疑敢是癌細胞koh再thoaN3開？Che hou7我ti7 hit個會議中真無元氣。也因為身體艱苦無法度kap恁交換好e5意見，真失禮。
 你敢知？我tui3 New Olean e5訓練營轉--來了後，感冒漸漸好--起-來。醫生e5檢查，也証明無koh有癌細胞。漸漸，我相信我人生e5路會khah nge7-tau2。M7-ku2 ma7証明“疼會tang3治療”(Love can heal) 。真多謝。
										秋雄
(原文是英文，葉國基翻譯做台文。)

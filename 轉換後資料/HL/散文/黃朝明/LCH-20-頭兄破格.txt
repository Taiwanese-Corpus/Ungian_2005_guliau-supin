頭兄破格
黃朝明

有一家口仔，父母序大兄弟姊妹序細攏總兩仟外萬人，滯佇蕃藷仔形的土地上，兄弟仔冤未煞。若是有好孔的，其中彼組較敢的to7爭做頭前，in若有啥物享受無著，或者是分了較少，to7哭父哭母，哭講是受著打壓、輕視，講是別人咧給伊分族群，欺壓in彼組人。若是提了較濟又閣想孔縫通規碗規盤總捧去！提提咧才摜去對岸孝敬in祖公祖媽。較早in掌權hoaN7家，某一寡人享受特權福利，侵佔國庫財產，即馬仝款佔稠稠未使無去，毋管目前即家口仔有外艱難，in彼組人未當有任何拍損減少，親像18%的優惠利子未使給in振動，國庫補貼負債累累無in的代誌。一個五、六十歲退休落來的人，逐個月領六、七萬，或者是閣超過即個數目，猶閣是嫌無夠氣。彼群人食飽閒閒無代誌做，拄也好來批評新戶長，參加抗爭遊行，罵新戶長無經驗，無能力，無人才，無才調通hoaN7即個家，真正是鄙相到無一塊也好。
即家口仔進前拄著衰運，對岸有一種驚死人，害死人的病毒穢來in兜，大漢、細漢，老的chiN2的，查甫查某，去染著彼款症頭，連鞭著會猴行躡腳尾死翹翹，燒燒咧捧去奉祀起來。佇即個時陣，照起工來講毋通閣再冤家勞債，規家口仔愛同心合力想辦法救人保平安，毋好予即家口仔死了了哭規路。做戶長的真認份恬恬緊做緊想辦法，救人要緊嘴瀾水無愛烏白呸，一方面請醫學界的資深教授，或者是進前衛生部門的老官員出來相拱，上電視安搭民心，醫治病患。偏偏也死無著的彼組人頭前講一款，後壁做一款，一支臭嘴四界去放屁，講橫逆話，嫌戶長無魄力，無政策，無才調提供醫護人員防護器材，無辦法控制傳染病，真是做到流汗予伊嫌到流瀾。人心肝毒，in的嘴瀾水真有可能比SARS病毒閣較厲害，若是用痰罐給伊拾起來，送去生化藥廠提煉，犯勢也是世紀病毒的特效藥嘛無的確，數量免驚矣無夠，彼組人是成𣘀呸免懷疑。
最近彼個三年前戶長選無著的背骨仔腳數，佇媒體面頭前講現任的戶長，若是無法度處理病毒流行即款小寡代誌，叫戶長規氣提早落台，in彼組人早to7準備好欲接掌政權，家己認定in才有才調hoaN7即個家。彼組人siau3想權勢是癮到phih8 phih8 chhoah。食好做輕可掌權慣習，予in兩、三年無權無勢日子成艱苦過，親像癮鴉片仝款。佇即家口仔當時咧拍火救病苦的時陣，無欲用心伸手援助著慘死了啊，心肝內念念不忘的嘛是權勢。咱真正掠話準話來討論看覓，佇疫情緊急的時陣，叫別人落台換伊做。咱用正常政權移交的過程推算，移交前是「看守」狀態，移交了後愛閣經過「磨合」，一空一榫才鬥會好勢，量其約也嘛愛兩、三個月，病毒據在伊湠三個月，拄好死一半較加，無定著in彼組人嘛死了了。按呢對岸毋免用一兵一卒，只要出化學兵來消毒著好，即塊蕃藷仔地to7會回歸共產，喔！真正是有夠毒的毒計，家己欲死to7趁早，閣欲給規公族仔拖落去陪葬，鄉親啊，你有想著否？
台灣俗語：好種毋傳，歹種毋斷。中國歷史上宮庭內鬥是上殘酷的代誌。彼組人拄好流傳著彼款歹種，牛椆內觸牛母，歪膏貪污上𣘀，嘴瀾水會忝(thiam2)呸，siau2話啼規擔。即家口仔進前五十外年，予in車輪黨舞到無款無制，烏金頭兄橫行直斷，無天無地，無情無理，罪惡滿貫，上尾也用錢買票彼款老步數，嘛無辦法挽留失去的民心，毋情毋願才落台換人做。即陣也佇hia趒腳頓蹄的了尾仔囝，當年to7是專門咧操作買票機器的罪魁，叨一跡欲用外濟惡面的去買收公族的選票，攏總是佇伊手頭咧安排調度，即馬過了身煞了代，少年的毋知伊的底細，干礁看彼箍死人面，to7相信伊是正人君子，實在是有夠無目睭。另外一個鬥擔的nih目仔，當年嘛是掖車輪黨的庫銀選頭兄，伊有一個柱仔腳，買票代誌爆發了後，緊逃出去外國，毋敢tng2來in兜，即陣也司公到神杯又閣合做伙，未堪得等到明年，予公族仔閣再投票評選，著欲趕人落台讓in，癮到即款形，全世界可能in祖厝共產社會嘛toe3未著。彼組人用算數計算的方式，認定in即組人後一回戶長穩當選，未堪得閣再等，心狂火toh8,嘴瀾水吞未離，癮到即款siau5樣，通世間敢閣有hiah厚面皮的腳數？
hoaN7一個家五十外冬，若是真正做到成好，是按怎人會無愛予in閣做落去？別人落手去hoaN7了後，in彼組人to7開始五子哭墓，哭調仔唱未煞。過去的烏金黨仝款是烏ma3 ma3,青瞑黨分出了後，看毋是，犯勢祖公仔屎猶未分，財產猶未開完，緊閣倚tng2來，另工欲選頭兄，閣再六月屎桶盡摒父公仔業匪類予礁，心肝才未結規丸。過去所有的烏金污點，罪惡規氣清清摒摒咧，sak予一個離黨的老大人，in彼組人尻川拌拌咧，搖身一變，chhoe7一個siau2鬼仔殼掩面，另工to7是人才囉！規身軀的惡毒罪孽撥予別人，咱即家口仔敢真正會當接受？天啊！恁毋知欲閣予in來敗家否？
進前佇咱即本刊物內面，有看著前輩咧怨嘆，講戶長無照約束，無信用，欺騙伊的選票，傷伊的心，另工無欲閣插伊，欲頓廢票表達內心的鬱卒。當然啦！佇民主時代，每一個公民攏有絕對自由的權利，選票欲按怎頓攏總會使得。我家己是按呢咧想，予車輪黨、青瞑黨聯姻彼組人執政，咱是毋是會閣再活佇烏天暗地的世間？彼組人提國庫的銀兩，掖錢做私人的人情敢會使未記哩！過去五十外年是彼款形相，歇睏兩、三年了後，是會有外大的轉變？咱的囝孫，in的未來是ng3望佇即塊蕃藷頂面。彼組人若是給咱兜舞歹去，包袱仔款款咧，去做美國囝的老父；nih目仔祖公仔屎佮車輪黨的遺產窮(khen5)窮咧，摜來去歐美國家做相公，致蔭囝孫仔三、五代閣開未了。ah咱的後一代咧，欲食土砂是否？想到遮，閣較bai2嘛是愛拍拚去chong5,宣傳拜託逐家想較遠咧！毋通予彼組專門用權謀siau3想欲做頭兄的人上台，若無到時陣欲哭是會無目屎喔！

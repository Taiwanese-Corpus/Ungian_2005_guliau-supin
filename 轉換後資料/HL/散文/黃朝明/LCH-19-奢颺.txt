奢颺
黃朝明


進前無外久，台中市有四、五個少年家，騎ou-tou-bai2,佇街仔路飆車放蕩，看著一個仝款騎機車巡邏的警察無上目，夯刀追殺這位戴帽仔的大人，動刀了後少年的順續嗆聲：「阮有五個人，你干乾一個敢有阮的法度？」ou-tou-bai2噗咧做in走。警察手股頭去予斲一裂，比gin2仔嘴較大孔血閣流未止，緊用無線電叫in同仁送伊就醫，另外一組人開始追掠這群害仔。古早有一句話──太歲爺頭殼頂動土，暴走族較早是飛車佇路頭路尾看無恰意著亂刜(phut)一場，毋管別人死活，即馬是華語所講──百尺竿頭更進一步。食著好膽藥仔，chhoe7大人落手，是毋是按呢做較緊大尾，入去黑道研究所──監獄深造，較有身價，講話較會ang3聲？深造畢業出獄了後，講著這段輝煌的經歷，才有夠面子？真正是啥物款天年，出啥物款的妖孽。
閣再進前無外久，有一個國防部軍事最高法院的法官，食燒酒醉開車撞著大切仔(計程車)的後斗，法官大人是燒酒鼓膽膽展大，佇大路頭佮運匠五馬花，嗆聲：「阮是國防部的高官......」酒氣助膽，酒話愈講愈大聲，看鬧熱的人自然停車倚過來，看著大官展威，有人看未做哩，敲電話叫媒體來採訪；嘛有人報警；軍人著愛請憲兵來處理，就按呢各路人馬齊到。咱這個三粒梅花的大官，佇chiah e5眾人佮媒體面頭前，做主角展威風，行七星步。尾仔照步來做酒精試驗，超過標準將近四倍爾爾。人講：人若是衰，種匏仔是會生菜瓜。即馬駛車犯著上界大條的代誌，就是食燒酒駛車，咱看新聞知影這位大官轉去了後，面頂就送伊一支大過，免去主管職務，叫伊去聽候軍事法庭的召單。原本是真奢颺坐佇法庭，高高在上問案的軍法大人，燒酒予伊豬羊變色，另工是換伊徛佇下底回話，有影是一丈差九尺大差咧！本身學法律，食法律飯，又閣是執行法律的判官，竟然未記咧交通規則，hiah呢無警覺性，毋知影家己檢討，未曉了錢消災，趕緊疏開閬港，閣佇遐歕風chhang3鬚。人講酒醉心頭定；伊敢做出彼款行為，咱是毋是會使猜想，伊的思想猶原留佇20世紀60年代，軍人鴨霸耀武揚威的時陣？抑是認定任何地點攏是伊問案的法庭，眼中無人梟雄慣習？毋知伊隔轉工酒醒了後會捶心肝否？
時間閣再推進前，故屏東縣議會議長鄭仔，聽講除了佇會場敲議事錘以外，另外是佇議長辦公室用拳頭拇解決問題。毋管是官員、議員，無照伊的意思，著愛「討皮痛」，叫人去伊的辦公室教示。記者若是毋知死活報出這款代誌，連記者嘛仝款掠來推(thui)，記者照講是天公仔囝，專門用筆修理別人，拄著大尾鱸鰻猶原掠去電到毋成囝。到尾也啥人受災殃to7親像去予鬼拍著，驗傷有證有據是閣欲按怎？予鬼拍著只好是轉去糊牛屎。台灣民主政治，烏金體制佇伊的手頭表現了上界十全。鱸鰻愈飼愈大尾，一個較早佮伊褲帶結相粘的兄弟，家己開筊間，地頭稅無欲納予議長大人，講閣未癮聽，尾手𤤳細漢的去in兜，透早撞門叫出來講看覓，三二句話未拄好，隨身的短銃捧出來，連開十幾發，佇in老母面頭前，給in後生彈掉，老母是哭到昏昏死死去。天腳下上界慼極的代誌，咱這位議長嘛是給伊創下記錄。䊵人了後，當地的治安單位激毋知，無人敢動手落去偵辦掠兇手，等到新聞賣出來刊遐大篇，才由中央的刑事警察局，派大隊人馬圍剿，可見大尾的程度連日本的「山口組」或者是意大利的「烏手黨」攏甘拜下風。奢颺風神到即款勢面，佇伊關入去櫳仔內(監獄)，猶閣展現有夠力的一面。地方法院到最高法院死刑定案，照道理是未當閣活外久，毋過當年的烏金體制，有錢使鬼會挨磨，死刑定案了後運用非常上訴，一舞五六冬，人是死刑無毋著，確實未死著是未死。上尾也賊星皆敗，拄著改朝換代，車輪牌政府落台，青天大老爺運用司法智慧，先請鱸鰻食銃籽，然後才通知in厝裡收屍，結束一代長尾星仔的性命。
俗語講得好：做人毋好靠勢，靠勢是會去予勢誤去！上頭前所講，gin2仔人靠勢法律保護少年人，罪閣較重嘛未判死刑，into7敢烏白亂來，飛車殺人。軍法官犯勢也想講軍人犯法，伊法是送軍事法庭，按照「許水雞」所講：法院是咱開的，驚啥物？伊家己就是法院的大官，大到內褲未穿咧！無人敢辦伊，閣較按怎講嘛會掩護伊，橫行直斷絕對平安無事，予伊做人毋驚半項。無疑誤代誌舞了siuN大條，結尾是無官通做，轉去抱孫攬某拭目屎。世間事物極必反，這句話用佇故議長身上，抑有討論的空間，人講食siuN好是會著癌，仝款的道理，號名siuN過頭吉，顛倒是不吉，咱有年歲的人攏知影彼位故議長的名，太過頭吉，加上伊的行為毋知通準節，拄好落落去「不吉」的命運。台灣民俗有「補運」的講法，運若是毋好會使改名，改了後愛閣做善事來彌補，絕對未使靠勢，有錢有地位to7欲橫柴夯入灶，䊵人放火，逆天行事！若無等到有一工行著衰運，是會坐監，nng3銃孔，食銃籽。做人愛較差不多咧，守法是民主時代基本的條件，siuN過頭匪類，無天無地，上尾也是會得著報應，留一個名予後代人數念鄙(phi2)相。


夢醒目屎流
黃朝明

春霞姨仔五、六十歲婦人人，對美國轉來台灣，有路無厝，佇公園的椅條坐一暝一日，目睭柴柴看著頭前，想了閣再想，下定決心欲行憨路。毋過欲死進前又閣毋甘願，伊按算將心肝內的糞埽拚乎清氣，了後才去閻羅王面頭前申冤。Chhoe7隨身的皮包仔，好佳哉抑有電話卡，伊拍電話予一位知己好友，拜託伊來公園聽一個故事，上好順續記起來，講予老同姒聽，老本著愛顧乎稠，毋通行佮伊仝款的命運。
無外久本來孤單的形影成雙，春霞姨仔慢慢講出伊的故事：早當年伊守寡晟養建成這個骨肉，乎伊讀到大學，留學美國嘛真𣘀提著博士學位，佇做工課的所在拄著恰意的sui2姑娘仔，經過幾落年決定欲佇美國結婚，敲電話叫in老母寄美金去予伊娶某，結婚典禮毋免去參加無要緊，講另工才娶轉來台灣補請親成朋友，做老母的另工仝款會當主持一擺台灣的婚禮，心肝底嘛是足歡喜。後生滯美國成家了後過了成久，一直攏無娶新娘轉來台灣，建成講是事業無閑，老母嘛未囥佇心肝頭，後生佇美國有出脫，趁美金，總有一日伊若是過去美國抑是享受會著，彼一日伊嘛會當去做美國人，即馬滯台灣孤單無伴，上起碼猶有厝邊頭尾相借問，日子猶原是過了未bai2。
有一工，美國的後生敲電話予伊，講欲接伊去美國團圓有孝，聽著彼句話，艱苦二、三十冬的日子變做雲煙仝款，攏總去予向望tit欲實現沖散去，歸身軀做一下輕鬆起來，拄著人就通報這個好消息，順續告辭。
真緊後生轉來身邊，請安問好一定愛講，無補辦婚禮，實在是khang課上撥未出時間，求in阿娘諒解，欲去美國彼爿生活環境，徛家是真四序，聽著大約的說明，in老母的心肝普普也有印象，歡喜到未顧咧！
隔轉工建成仔chhoe7一個機會佮老母參詳，即馬既然決定欲去美國滯，台灣所有的業產囥佇遐拋荒真無彩，欲交別人替咱管理又閣驚討未轉來，若欲免麻煩歸氣賣賣咧換現金，提來去美國較安心。做老母的想想咧閣有理喔！早慢這父公仔屎嘛是愛交乎下代，就按呢答應建成仔落手處分所有房地產，留一寡現金做所費，偆的攏總換做美金匯去美國後生的戶頭，另工去彼好好仔享受。
等候台灣的代誌辦好勢，美國簽證辦好，飛機坐咧兩個母仔囝歡頭喜面欲去美國歸家，夢久總有一日會成真。到美國見著新婦，除了頭一工有笑一下表示禮貌以外，閣來in新婦就毋識正面看伊，相借問彼閣較免講！外國新婦佮後生講的是ABC，無一句聽有。後生頭先幾工佇厝裡陪伴伊，了後恢復上班，老的一個人看一棟厝，厝邊無熟似，話語嘛未通，就算看著新婦少年的當做無看著，未癮插siau5伊，比生份人較慘，食飯閣較成問題，除非後生買轉來煮乎伊食，伊家己嘛無才調去買，灶腳的物件嘛無一項會曉用，後生新婦時常咧食的物件嘛食未慣勢，民生四大事：食、衣、住、行，一半無法度處理，歸仙人愈來愈未清彩，一個台灣真正常的人，到美國遂變做臭耳人兼啞口，有腳閣行無路，那想那毋著，佇遮做美國人，後生照顧講有實在佮無仝款，除了早暗上班下班見一擺面，偆的時間攏關佇房間內毋知咧創啥，欲開嘴閣歹勢。做美國人實在嘛無影外hiau5 pai。做台灣人滯閣較bai2嘛聽好顧三頓，愛食啥貨免驚無，看電視chhoe7人開講攏會拄好，即馬做美國人連看電視嘛成問題，ABC、狗咬豬，半句嘛聽毋捌，這款日子一日lo3 lo3長，真正是渡日如年，不如佮後生講講咧，落葉歸根，轉來去台灣較著。
Chhoe7一工建成較早退勤彼日，伊將心肝內的拍算講予博士囝聽，寶貝囝聽了後續嘴應講：「好啊！你既然滯遮未慣勢欲轉去台灣，毋通kang5講我無欲給你有孝，我連鞭買機票予你轉去。」「你無欲陪我轉去？」「我汰有hiah濟量siong7時間陪你飛來飛去。」做阿娘的心肝頭做一下滇起來，生頭毋捌虎，家己一個人坐一、二十點鐘的飛機？想著腳尾冷一截，毋過想倒轉來，滯遮未慣勢，留落來無病嘛凝死。萬事靠家己，無是欲按怎？「建成仔！台灣的厝賣了了，我轉去欲滯叨位？」「隨在你啊！」「生活所費咧？」「我嘛毋知欲按怎？」「上少你嘛愛提一寡予我轉去稅厝徛！」「我即馬汰有錢通予你，這擺台灣匯來的錢攏總投資落去公司，提未出來！」春霞聽一下tng3 lap坐，歸身軀拚凊汗，即聲真正是留落來無路轉去無步，無死未埋咧！欲死嘛愛死佇台灣，做美國鬼會chhoe7無靠身，主意堅定就按呢回頭，結束無一月日做美國人的眠夢。
話講煞了後，公園內暗暝真恬靜，好親像一支針落落去攏聽會著，氣溫一下也落幾也度，雞母皮做一下夯起來！春霞心肝底的糞埽既然清了了啊，閣來嘛頭殼空空茫茫渺渺無話通講，續落來就是chhoe7死路。伊叫in朋友會使走啊。這個時陣in朋友雙手an5 an5給伊攬倚來，苦勸伊千萬毋通去chhoe7死，著愛留咧做好心人，將伊的憨代誌悲慘的下場講予厝前後壁的老朋友聽，才未有人閣再予親生的猙牲蹧躂，若無棄嫌著暫時委屈滯伊遐，另工才閣chhoe7所在想辦法，人講「一枝草一點露」「天無絕人之路」，一定愛活落去。
春霞聽朋友苦勸給陰司地獄列車退票。本來雖然孤單，卻是腳鬆手鬆真少煩惱，無疑誤博士囝致蔭，打落去做三等貧民，食老目屎準飯吞，唉！老歹命遂予伊拄著。


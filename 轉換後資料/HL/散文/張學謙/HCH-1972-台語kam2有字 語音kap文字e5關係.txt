台語kam2有字？語音kap文字e5關係
											/張學謙
我教冊了後，tak學期long2有開台語讀寫e5課程，三不五時ma7有開文字kap社會這門課，teh上chia-e5課程e5時陣，我定定問學生講：「台語kam2有文字？」結果tak-pai2得著e5答案long2差不多，講台語無文字e5人long2卡濟過講台語有文字e5人。台語kam2真正無文字？當然m7 是！長久以來，咱m7-na7有文字，koh有漢字kap羅馬字這兩套文字一直teh使用。總是為甚物有濟濟人講伊無文字？這雖然m7 是事實，m7-koh 反應出真值得重視e5語言態度。咱需要了解這款誤解形成e5社會語文因素，才有法度徙開影響著台語文發展e5擋路石。
有幾若個社會語言e5因素hou7人誤會講台語無文字。通主要e5原因是台語ti7雙言社會中hong5當做低階語言(Low variety)，因為地位低，自然tioh8無受重視，伊e5文字化m7 是靠官方抑是知識分子e5推sak,無權勢作bak-ku(後盾)，社會地位低路，是hong5看無目地e5文字。詳細來講，通少有以下e5因素造成無文字e5誤解。第一、因為學校干單教華語e5讀寫，真少人bat學過台語e5讀寫，soah hou7人叫是漢字是華語e5專利，台語干單是口語，無字通寫 (黃宣範 1995：376；洪惟仁 1992：198-199)。其實，平平是漢語，華語e7-tang3用漢字寫、台語kap客語long2共款e7-tang3 用漢字來寫。第二、教育以外，傳播媒體koh進一步加強台語無文字e5偏見。電視e5台語節目不管是布袋戲、歌仔戲抑是連續劇e5字幕無例外long2是華語（施炳華 1991：65）。報紙雜誌ma7真罕得看tioh8台語文，因為ti7日常生活e5能見度真低，soah互人叫是台語無文字。
頂面這兩種情形聽講是因為語言政策所造成e5誤解。因為無母語教育，koh無文字傳播e5權利，就算講有文字ma7會因為受打壓變作禁文(banned script)，無法度ti7社會流通普kap。第三、因為無普kap自然tioh8寫khah be7一致，koh加上有寡語詞chiaN5 oh(難)用漢字書寫，結果ma7有人因為按呢講台語無文字。按呢講並無公平，台語e5文字化khah無徹底、khah無規範，be7 凍講按呢tioh8是無文字(黃宣範 1995：376)。陳鄭宏堯(2003/3/11私人通批)指出文字無標準化來講ma7 be7-tang3講是無文字，伊舉日文作例講：「到taN日語e5詞典建議e5用字long2有精差！日文用字e5多元現象....e7-sai2講世間m7 bat有標準化e5日語文字。日本人家己無認為in無字，外國人ma7無按呢想」。Khia7 ti7世界文字發展e5觀點，張裕宏(1992：163)按呢批評台語無文字e5講法：
「文字不普kap、無規範，卻不能矮化為「沒有文字」。當中國的文盲閣佔人口百分之九十以上的時代，當甲骨文一個字閣有幾若種寫法e5時代，中國早就「有文字」....總將一句話，所謂「台灣話沒有文字」是無影無跡的代誌」
社會語言e5因素以外，猶koh有語言e5因素造成無文字e5誤解。Chia-e5語言上e5原因，包括台語e5語詞豐富，有上古漢語時代e5詞匯，ma7有獨立發展抑是對其他語言移借e5語詞，致使漢字無夠額來表達台語，台語e5語音ma7卡複雜，有chiaN5濟文白異讀e5情形，加上一字多音kap方言差異e5問題，造成差不多5%左右e5台語語詞用漢字寫be7出來（洪惟仁 1992：142；黃宣範 1995：378）。Chia-e5有音無漢字e5語詞提醒咱m7-thang陷落另外一個極端，叫是台語有音tioh8有漢字。簡單來講，台語m7 是無文字，m7-koh 完全使用漢字來書寫台語，目前猶有文字化kap標準化e5問題。

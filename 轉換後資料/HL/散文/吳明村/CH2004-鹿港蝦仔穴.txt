教師組口說藝術 第一名  
  
鹿港蝦仔穴-日茂行e5故事

鹿港國小 吳明村

    各位評判先生，各位來賓，逐家好！今仔日，beh為逐家來講古e5題目是：「鹿港蝦仔穴-日茂行e5故事」。鹿港有一句俗語講：「海水劃宮前」，kan-taN聽著這句，恁就會聯想著「一府二鹿三艋舺」，當初時，鹿港海運e5盛況。Ah m7-koh，隨著水路hou7土沙that--著，鹿港e5港口功能盡失，eng2日，「海水劃宮前」，飛帆滿滿是e5畫面，就m7-bat看著--lou3!真是風水輪流轉，「有時月光，有時星光」。鹿港日茂行就是ti7這種情形之下，對旺勢一直敗落，ma7演變成蝦仔穴這個傳奇e5故事，chit-ma2,我就慢慢仔講出來hou7恁知，活跳跳e5青蝦仔，按怎變成死翹翹koh紅kong3-kong3 e5龍蝦neh！
    講起兩百外年前，鹿港是真鬧熱，水路是對外海一直通到媽祖宮面頭前，hit當時，有真濟按唐山過烏水溝來到臺灣拍拚e5生理人，就toa3 ti7這附近，che就是鹿港chit-ma2 e5 「北頭」，ti7媽祖宮附近有一條街路，叫做「泉州街」，ti7 hia有一間九十九道門e5建築chiaN5有派頭ma7 chiaN5 sui2,hit個所在就是鹿港e5蝦仔穴-日茂行。日茂行e5頭家叫做林振嵩，伊是福建泉州人，ti7清朝時代，就ui3唐山來到鹿港做生理，伊是買賣鹽kap海產來起家，人真巧koh kut-lat8拍拚，ma7有做生理e5眼光，真濟物件long2俗俗仔買，貴貴仔賣，來趁差價，無幾年，就家財萬貫，會tang3講是鹿港上好額--e5,後來，伊創設泉郊，有大大細細e5商船百外隻，來往福建kap臺灣，hit當時，ti7「鹿港八郊」當中，泉郊是排頭kham2--e5,會tang3講是「頂港有名聲，下港有出名」，日茂行頭家講e5每一句話，long2「hoah水會堅凍」，可見，伊實在是真有勢力。
    日茂行會chiah-ni7興，聽講有一個傳說，日茂行本身就位ti7蝦仔穴頂koan5,因為水路來到日茂行面頭前，蝦仔穴?著海水，所以，日茂行經營海運kap貿易自然會發展，財運當然就一直來。民間傳說，嘉慶君bat來到鹿港，ti7日茂行隔暝，hit當時，日茂行e5主人林品，掠準in是按唐山來e5讀冊人，並無親身來招呼in,kan-taN hou7 in toa3 ti7客房，是林品e5下腳人，無意中按門縫，偷看著奉待嘉慶君e5人，捧著面桶，跪leh hou7伊e5主人洗面，下腳人看--著，就趕緊轉去報hou7林品知，林品聽煞，知影這個人m7是皇親，就是國戚，心內就想著一個步數，伊趕緊手giah8雨傘，雙腳穿草鞋，裝做四界走chong5,拄拄好收租倒轉--來e5模樣，就去客房拜見嘉慶君，koh辦一桌山珍海味e5 chheN-chhau來招待in，嘉慶君看著林品chiah-ni7 kut-lat8 koh厚禮數，beh離開鹿港e5時陣，特別送一塊牌匾hou7日茂行，頂面koh刻著「大觀」兩字大字，theng3候嘉慶君轉去京城，日茂行受封了後，日茂行又koh hou7人叫做「太子樓」。
    Ti7 hit當時，海賊蔡牽ti7沿海搶劫商船，府城、艋舺e5船隻是掃著風颱尾，損失慘重！Kan-taN插著鹿港日茂行店號e5商船m7-bat hou7伊搶--過，聽講，是海賊蔡牽為著beh報答日茂行e5頭家ti7伊上悽慘落魄e5時陣，佈施一頓羊肉e5恩情，所以，只要拄著日茂行e5船隻就放手，因為按呢，日茂e5生理就愈做愈大，chiah會變成鹿港上好額e5人。
    有人講：日茂行是位ti7「蝦仔穴」頂頭，是一個風水真好e5所在，所以做生理long2會趁大錢。有一擺，來一位唐山e5地理先，伊ka7日茂行e5頭家林品講：「日茂行愛漆青色--e5,be7使漆紅色--e5,若無，會破壞蝦仔穴e5風水」，可惜，林品無聽這位地理先e5建議，ka7 kui間日茂行漆做紅色，結果風水煞破壞--去，一隻活跳跳e5青蝦仔，就變成死翹翹e5紅蝦仔，對hit時陣了後，日茂行e5家運就一直敗落！
    雖然講，日茂行會敗，無完全是風水e5問題，鹿港e5水hou7土沙that著ma7是影響著日茂行e5一個原因。有一句話講：「好額be7過三代」，日茂行雖然ti7鹿港做真濟善事，ah m7-koh，最後ma7是敗落！Chit-ma2留--落-來e5是一間老厝kap大埕e5 kui塊大石，hou7人心痛--e5,就是一寡不肖e5林--家kiaN2孫，連「日茂行」chhun e5破瓦破石，ma7 m7-bat寶，俗俗仔賣--出-去，一車一車沉重載走日茂行創造e5光榮歷史，老厝e5門口，只看著「日茂行」三個大字hou7人懷念，今仔日，希望逐家會tang3重視「日茂行」這個古蹟，伊hou7咱知影鹿港ma7有一段繁榮e5過去，咱愛珍惜，我講古講到chia結束，多謝！
	1


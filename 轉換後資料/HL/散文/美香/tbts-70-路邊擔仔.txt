路邊擔仔
美香

彼一日，有真choe7人為著各單位奉獻出 in e5時間，義務排路邊擔仔，做生理募款，看起來koh真有款式。負責做生理e5人透早就家司頭chhoan5 chiau5到 - 鼎仔、oe-仔、koaN7桶仔…等等。U-su7裙ha5 leh，一日e5生理就beh開始囉!
阮e5是chhoah冰擔，隔壁是蚵仔麵線擔。各人準備提出真功夫拚生理，一時鬧熱滾滾。
『燒e5,燒e5蚵仔麵線，一碗 3 khou ，慢來無份』，出聲一下喝，生理無閑kah khat be7 hu3。
彼個生理腳-siau3 m7是別人，伊就是保險公司e5 Masa，m7知去to2位sa來e5 u-su7裙，銀票kap銅-sian仔會使分開袋，看伊那親像訓練過，找錢kap收錢攏真有扮勢，也be7袋m7-tioh8。
	『正港台灣蚵仔麵線，包你滿意，好食e5啦！』。
	阮這頭人客ma7開始來囉，冰未chhoah ，錢著到手。開始chhoah才知自動發電機e5電接未好勢，人客khia7 ti7 hia等一晡，心內真著急。這工e5生理猶未做著ai3收擔，beh按怎？只好退錢還人客，另外想辦法。好佳哉，台灣人頭殼好，按對面頭毛店ka7電接出來。橫直今仔日，店內e5生理是拚未過阮路邊擔仔lah。
	一時mouh-tah開始轉，大家歡喜kah beh tioh poah8。那會知chhoah冰刀調be7好勢，koh武一晡。心內teh想，生理減做未少，無趕緊衝，beh那會使leh！這時餐廳e5張老板也開始展工夫，替 阮鬥喝聲：『涼e5,涼e5台灣chhoah冰，2 khou hou7你食kah飽！』人客聽聲漸漸行oa2來。
『來啊，來啊，台灣chhoah冰，小姐食loh白koh sui2,太太食loh青春koh苗條 ，老人食loh身體健康，長歲壽。』這時人客開始排列。
有e5 beh chhoah冰參紅豆仔kap綠豆;有e5 beh各種參鬥陣。大家無閑kah東倒西歪。張老板看著生理好，soah愈喝愈有影。
	『後手chhun 3碗，beh食就緊oa2來，一碗2 khou nia7-nia7,後手chhun 3碗，beh食就oa2來!』 
生理猶是繼續一直來，阮只好輪流食中晝。食飽倒轉來，大家猶是拍拚做。這時我koh聽著張老板teh喝『後手chhun 3碗，beh食就趕緊來』我開始感覺奇怪就問伊：『早起to7 chhun 3豌，是按怎到taN猶是chhun 3碗？』伊隨時應講：『有koh送一擺貨來。』總是我斟酌想ma7無對tang5。
	人講生理囝歹生，我看ma7有一點仔道理，至少彼支嘴ma7 ai3親像媒人嘴hou5 lui2 lui2。
Oat頭看Masa e5蚵仔麵線擔，生理ma7收成真好。Che就是伊嘴noa5波puh puh發e5效果。
	有koa2人天生就有比別人kah無仝e5才能，做啥物就成啥物; 後場hia-e5準備材料兼煮食e5人ma7是仝款。每一個人ti7人生e5舞台頂扮演無仝款e5角色，hou7這個社會也變kah多彩多姿 。
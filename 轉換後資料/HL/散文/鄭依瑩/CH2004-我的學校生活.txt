國中學生組散文 第三名


我e5學校生活　　　　 

成功國中 鄭依瑩
指導老師 陳湘嵐

Ti7學校e5日子，時間愈過愈緊，因為有朋友陪伴，有老師鼓勵，iau2有一個好e5生活空間。阮學校有八甲地，下課時，m7-na7會用得四界sng2,koh-khah會用得欣賞學校e5風景。

Ti7學校會tang3看著一個比一個大e5石頭，一蕊比一蕊sui2 e5花蕊，koh有一排一排特別e5藍花楹，看著chiah-ni7 sui2 e5風景，心情koh-khah m7好，也是會心花開。

學校e5生活ti7朋友陪伴之下，過了真快樂，朋友就親像我e5音樂盒仔，心情無好e5時，in會唱歌hou7我聽，聽完in e5歌聲，心情就放輕鬆，koh會toe3 leh唱，朋友真是我上好e5 囝仔伴。

日子一工比一工過得緊，我難免會拄著阻礙，這時，我唯一e5方法就是尋老師，老師解決e5方法濟，也是上正確--e5,每擺聽過老師e5方法了後，試leh去做，koh-khah難e5問題ma7會解決，有時欠信心，聽了老師e5鼓勵了後，koh按怎無信心也是有一絲仔勇氣去挑戰難關。

這個學校hou7我有真濟回憶，chia-e5回憶是難忘--e5,自入學到taN，我對所有發生e5代誌long2記kah清清楚楚，希望以後會有koh-khah濟、koh-khah hou7人難忘e5美麗記持。

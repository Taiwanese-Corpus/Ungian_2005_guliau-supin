學習尊重
Gi5-lin5

Ti7 5 kang e5營隊內底, goa2發覺自2冬前參加TGB到taN e5改變, goa2感覺ka-ti7「care」e5 mih8件無kang7款--a.

參加TGB以來, goa2感覺siong7重要--e5, 是學習an2-choaN2尊重. Chin3前goa2 e5認知是: 有禮貌, 應該to7是尊重. M7-koh goa2 tauh8-tauh8-a2體會--tioh8, 禮貌kan-taN是尊重e5 1部份, 甚至e7-tang3講是尊重e5 1種形式nia5. 若無法tou7用誠懇單純e5心態kap人互動, 所謂e5尊重是空--e5.

法律系e5教授tiaN7-tiaN7 ka7 goan2講「人性尊嚴」: 人應該是主體, m7是客體. Chit 5 kang ti7西螺, goa2 chiah正港體會tioh8 chit句話e5道理.

Ham7 Pi-thau5-poe3 e5在地人互動e5過程, goa2聽tioh8 ti7 chit e5所在生活e5人, 對社區營造有無kang7款e5看法, ma7聽tioh8 choh-sit e5 ou-ji2-sang2對環保局禁燒稻草e5反彈心聲.

In是社區e5成員, 是真正leh choh-sit e5人, 是an2-choaN2 ti7 chiaN5 che7農業政策kap工業政策內底, 有法tou7發聲--e5 m7是chiah-e5基層農民kap工人? Nah e7顛倒是hiah-e5坐ti7辦公室--e5 teh主導一切? Lan2 e5政府kam2有ka7 chiah-e5農民當做「人」teh尊重? 是an2-choaN2 kan-taN ka7 chiah-e5農民當做生產e5工具?

是人teh建立體制, ma7是人teh phah破體制; 是人teh起造環境, ma7是人teh破害環境. 社會關係e5基本單位to7是「人」, lan2若無法tou7 kap無kang7所在, 無kang7族群, 無kang7階級e5人平等對話, lan2 to7無法tou7理解其他人e5想法.

像lan2 chit款讀冊人, tiaN7-tiaN7 long2 kioh是課本讀--e5, 老師教--e5 to7是一切, 用真驕傲e5態度kap價值觀來teh看chit e5社會, 完全m7知iaN2社會e5困境ti7 toh.

Goa2 chin3前tiaN7-tiaN7 e7問: beh an2-choaN2做, chiah e7-tang3改變chit e5社會?

Goa2想, 理解--人, 尊重--人, to7是運動e5開始.

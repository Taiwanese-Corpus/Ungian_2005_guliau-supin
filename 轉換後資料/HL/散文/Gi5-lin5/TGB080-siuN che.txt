Siunn che7
Gi5-lin5
Goa2 m7是hit種e7-sai2 1 pai2買chiok che7唱片koh聽kah chiok爽e5人, mih8-kiann7若積siunn che7 e7 hou7 goa2有壓力, goa2真驚mih8-kiann7積kui堆, ma7 be7 kah意資訊一直累積, he hou7 goa2 e5負擔khah大過快樂. Goa2一直ti7 chit款矛盾內底.

Goa2 m7是超級電腦hit類e5人, ma7 m7是google, 連小型e5圖書館to m7是; 雖bong2 goa2真想beh了解chit e5世界, m7-koh goa2 m7是chit e5世界ma7 m7是宇宙, kiam2-chhai2對ti7 i邊--a2 seh8 leh行有趣味, m7-koh iau2無法tou7 khia7 ti7外口像ti7外太空看kang7款.

對goa2來講, 看過koh khah che7冊, 真正有印象--e5 iau2是hit kui2本. 其他e5冊無行khah頭前, kan-tann是teh印證某種概念e5存在, 被印證iah是無孤單, to7 na2像有人同情村上春樹hong5討厭e5原因, 是i講e5 hit-koa2真理早to7 ti7 chiok che7古冊內底出現--過-a. 有chiok che7思想早to7 hong5講--過. Siann2-mih思想是抄別人e5, siann2-mih是ka-ti7 e5, 中ng e5無kang5 iau2是看e7出--來.

做後輩有iann2 khah艱苦, to7親像聽一直teh走chhoe7根e5 Rock & Roll, ti7走chhoe7 e5過程oan-na聽e7出有無kang5 e5所在, 有e5 hoan7-se3 e7 hou7人改變對本底kah意e5 mih8-kiann7 e5看法.

Chiann5 che7 mih8-kiann7, long2是1種『先入為主』e5狀態. Ti7地球頂koan5, lan2已經是『量產生物』e5後半段, 有太che7 mih8-kiann7人long2 chhoan5便便, lan2免發現『繞日說』, 免發現力學, 免要意電an2-choann2來, 免驚e-hng暗暗mi-mou, 免煩惱無冊thang看, 免學樂理to7有滿si3-ke3 e5音樂, 免學liap影美學to7有sianpai專家想ma7想be7到e5先進機器, lan2 chiunn7網有liah8 be7了e5資料, 聽be7了e5歌......, 一切e5一切, long2 siunn過頭che7, che7 kah滿si3-ke3.

An2-ne來, lan2 soah m7知beh學siann2, 失去方向, chhan像無聊e5政客1工到暗kan-tann teh la7屎nia5.

所有e5 mih8-kiann7, i e5來源kap歷史long2 chiah-ni7-a2珍貴, m7-koh到kah今a2日, chiah-e5 soah pinn3做chiah-ni7無價值. 商品化e5一切, hou7人kan-tann chhun beh iah無愛2種表達方式, ti7 chit lo7環境--nih, 人, 感覺ka-ti7 ju2來ju2 m7-chiann5人, 資訊吸收過頭che7, 大腦食kah飽tu-tu, 比胃腸khah oh消化, lan2 e7驚, 所以e7-hiau2利用驚惶e5人to7 e7贏.

想起電影『科倫拜校園事件』內底, 訪問Marilyn Manson, i講1段hou7 goa2印象chiok深e5話:「Chit-ma2 e5商業若beh成功, tioh8-ai3一直製造驚惶. Lan2買減肥藥a2是驚siunn肥無人beh愛, lan2買洗面--e5是驚生thiau-a2-chi2無人e7愛, 因為e7驚......所以......」

Siunn che7 mih8-kiann7 ka7 lan2 sak ng3頭前去, hou7 lan2 be7-hu3思考, goa2承認, ti7都市生活, beh有thang思考e5環境, 比beh suh tioh8 chheng-khi3 e5空氣koh khah oh.

2006.02.13

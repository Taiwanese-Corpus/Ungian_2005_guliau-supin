2007 e5英國
Gi5-lin5
Goa2有1 e5口座, 是專門beh開hou7西元2007年e5英國. 想--tioh8 e5時chun7 to7 chiunn7網check口座內底e5金額.

Goa2是hou7英國樂團飼大han3--e5, 若是chit世人無去過英國, goa2 e7感覺chiann5 kian3-siau3, 對不起ka-ti7.

Che是goa2青春期e5鄉愁.

“How many special people change. How many lives are living strange. Where were you while we were getting high.” Che是“Champagne Supernova” e5頭1段歌詞, 對goa2 chiok重要e5 1條歌, 替goa2 e5青春期落定義e5 1 e5樂團.

已經be7記得頂pai2是ti7 toh位聽tioh8 chit條歌, m7-koh goa2知iann2身驅內e5某1部份, 透過時間e5水chhiang5, toe3歌曲曲頭e5流水聲, 青春已經漂流到別e5世界, be7 koh再tng2--來. Goa2想beh chhoe7 tioh8 i. 想beh看mai7-a2除去i ti7 goa2心肝內留--落-來e5影jiah, koh有i bat ti7世界留--落-來e5氣味.

2007年, chiann5 che7樂團已經解散--a, ma7 chiann5 che7樂團ti7 goa2 e5大學時代出版過au3唱片, koh有chiann5 che7樂團e5音樂有大轉變.

Tng ka-ti7總算達到ng3望chiann5久e5 koan5度, iah是行到心內暝日siau3念e5所在e5時, 無的確tai7-chi3 e5氣味ham7溫度已經kap當初時想--e5無sio-siang5--a. Ma7 e7-tang3講, toe3時間1點1滴teh過, ka-ti7 kiam2-chhai2 ka7「當初時想--e5」long2 tauh8-tauh8-a2 ka7放be7記--得-a.

To7算是an2-ne, goa2 kan-tann單純想beh去ti7 hia, joa7 che7偉大e5樂團bat ti7 hia巡迴表演, khong3闊e5體育場, eh8 chinn e5 Live Houses......, che7-che7 goa2無toe3--tioh8 e5表演現場......

Goa2 chiann5清楚, ti7 hia, 絕對m7是ti7 kang7空間內底對無kang7時間e5 siau3念, ti7 hia, goa2 khah早teh想--e5 e7 pinn3-chiann5實際存在--e5.

所以, 2007一定beh來去(英國). 口座內底e5存款, 是我對chit choa7 e5現實信心.

2006.02.14

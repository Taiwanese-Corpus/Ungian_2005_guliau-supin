新e5開始
Gi5-lin5

頂學期, goa2開始對ka-ti7原本熟sai7 e5世界感覺seN-hun7 kap懷疑.

Tu2讀大學2年e5時, hit-chun7 e5 goa2, 偷看「前衛出版社」台灣作家e5小說, 重新熟sai7台灣. Hit tong時, goa2對台灣e5「悲情」kap ka-ti7 e5「無知」感覺chiok悲哀--e5.

頂學期, 開始參加台文社kap TGB e5活動, ui3學習羅馬字開始, koh有社團活動e5討論, TGB聚會kap讀冊會, long2 hou7 goa2知iaN2有1-tin7人, in一直teh為起造1-e5新e5台灣teh phah拚. 這tin7人m7是kan-taN hoah「台灣獨立」e5口號. 這tin7人真正teh為「台灣獨立」e5內涵teh做ka-ti7, 無beh放棄. In hou7 goa2了解, 台灣e5悲情m7是『宿命』, 是會tang3做koa2 siaN2-mih8來改變--e5.

一般來講, 1-e5人e5信仰hong5 phah破了後, long2會真ut-chut. M7-koh, 經過了悲傷, chit-ma2, goa2感覺真快樂, 因為, ti7信仰hong5 phah破了後, 看tioh8社會e5現實, ma7看tioh8希望.

扁蟲e5悲哀
Tenn7 Giok8-Hong7

Ui3 2000年A扁--a2 ti7就職演講theh8出『四不一沒有』e5時, to7有頭殼清楚e5人, ka7 hit-koa2 hou7政黨輪替爽過頭e5天真支持者號做『扁蟲』. Chit 6冬來, hiah-e5『扁蟲』iau2是替A扁--a2種種背叛理想kap信用e5作為, 無反省to7替i辯護, 無惜一切代價, kan-tann為tioh8 beh成全鞏固民進黨e5執政大位, chit-ma2想--起-來,『扁蟲』chit e5名, iah8真tau3-tah. 當然, ui3 hit-chun7開始, 批評A扁--a2 kap民進黨作為--e5, to7 e7 hong5當做是叛徒, 大大ka7攻擊, phui3 chhui3-noa7.

Chit段時間來, 看tioh8身軀邊che7-che7 e5鄉親父老kap兄弟姊妹真siunn7-khi3 e5情緒反應, A扁--a2 kap執政黨hong5修理, hong5 liah8-tioh8弊案, in雖bong2痛心koh憤怒, soah m7願面對事實, kan-tann真A-Q teh合理化A扁--a2 kap民進黨e5腐化, in是siong7悲哀, hong5綁票e5扁蟲. Ui3期待到失望, ui3交託到被背叛, ui3得意e5扁迷到ut-chut e5扁蟲, 情緒上e5失落是沉重, 艱苦, 痛苦, m7-koh心情soah chhoe7無出口, ma7無hou7人引導, 當然iau2是ka7合理化, 同情化kap理解化A扁--a2 kap民進黨e5作為. M7-koh, siang2有hou7 in 1 e5合理e5交代? In支持民進黨無得tioh8 siann2-mih, 除去選舉結果chah--來e5短期歡喜.

民進黨種種e5背信作為, 對黨e5理想, 人民e5寄託, 改革e5承諾背信, m7-koh『扁蟲』猶原ka-ti7騙ka-ti7, 1 pai2 koh 1 pai2不斷委屈求全, 來替A扁--a2 kap民進黨辯護背書. Tng統治者一切long2是sng2假--e5, kan-tann鞏固ka-ti7 e5權力chiah是真--e5, tng A扁--a2 kap民進黨ka7支持者e5信任kap期望, theh8來am-kham3 ka-ti7 e5腐化e5時, 請問『扁蟲』得tioh8 siann2-mih? 實在有夠悲哀, 連1聲「kan2」to chho3 be7出chhui3.

2006.06.27

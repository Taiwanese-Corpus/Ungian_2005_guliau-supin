台灣加油團
Tenn7 Giok8-hong7/鄭玉鳳

台灣長期受tioh8中國封建思想教育e5影響, 一直到tann, 讀冊, 做官, 做教授, 做頭家chiah是正當e5頭路, ka7體育運動當做職業--e5 ka2-na2是四肢發達e5人chiah e7去做--e5. 主流e5價值m7-bat teh重視體育. 總--是, tng台灣che7-che7優秀e5選手, ti7國際比賽tioh8-teng2 e5時, ti7 tennis, 野球, 乒乓, tong7球chiah-e5運動, 透過國際比賽帶動e5國家意識, 是lan2 ai3重視--e5. Koh an2-choann2講, 選手ti7世界比賽e5時, i代表--e5 to7是1 e5「國家」, 特別是tng i ui3 1 e5國家認同錯亂e5所在來--e5, 體育e5影響力是驚人--e5.

最近goa2 ti7網路看tioh8 chit e5團體──「台灣加油團」, che是1 e5 ti7美國留學e5少年人組織e5加油隊. 透過網路, 呼召1 tin7 kang7款ti7國外kah意運動koh有熱情e5台灣少年, ti7國際比賽現場, 替台灣選手加油. 另外1方面, ma7 ng3望透過運動比賽, 增加台灣e5知名度. In做e5黃色隊服, 頂頭有印「Taiwan Woo」, 後piah面是台灣地圖kap國旗. 2004年in開始穿隊服theh8國旗, 去ka7參加美國tennis公開賽e5盧彥勳加油, koh替ti7美國e5野球選手郭弘志王建民in加油, ma7替參加『極地路跑馬拉松』林義傑加油. 後--來, 2005年koh ti7台灣開始ou-ian3友志, 參與che7-che7國內舉辦e5國際比賽, koh kap世界各地e5少年台灣人串聯, 到tann已經有台灣分會, LA分會, 紐約分會, 澳洲分會, 英國分會, 日本分會, 按算beh ti7今年成立做社團法人.

Ui3 in e5互動--nih, chhiang5-chai7聽tioh8 chiah-e5少年人teh hoah, teh寫, teh傳chiah-e5口號:「Taiwan, touch your heart」,「Taiwan No.1」,「台灣加油! Tak8-e5加油!」,「Cho3-hoe2來愛lan2 e5國家~ya」,「Tak8-e5 cho3-hoe2來愛國--ou!」,「台灣需要lan2」.

Chiah-e5少年人單純熱情用運動比賽來形成「愛國」意識, 當然口號siunn過空, 無思想內容, 特別是theh8 hit e5「假國旗」teh na2 iat na2 hoah e5時, 欠缺進chit8步思考國家認同e5實質內涵是siann2. M7-koh, 若ui3技術層面來看, lan2 e7-sai2看tioh8運用「運動體育」, 所展現出來形成共同愛國意識的影響力.

2006.06.27

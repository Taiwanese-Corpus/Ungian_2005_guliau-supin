受祝福e5人生
翠華口講  秀滿整理
我e5囝逸民，出世ti7 1976年11月24日。伊出世e5時kap一般e5囝仔無啥物無仝款，目睭大大蕊，真古錐，七坐八爬，伊ma7攏照步來。因為我ai3上班，就將伊交hou7我e5老母照顧。阿媽講這個囝仔真乖，炮仔聲砰砰叫，伊ma7真好睏，攏be7精神。逸民一歲e5時，雖然伊會tang3發真簡單e5音，無定著是做老母e5頂真，我感覺我e5囝仔親像be7曉講話。一日我chhoa7伊去長庚病院檢查，醫生用真肯定e5口氣ka7我講，你e5囝仔臭耳。就按呢，我抱我e5逸民離開病院，無一個醫生、護士、抑是社工人員ka7我安慰、教我以後e5路ai3 按怎行，ai3如何來教育我e5囝仔。
	逸民細漢e5時，身體真弱，不時破病。兩歲e5時有一擺伊規身軀軟ko5 ko5,ka7我mouh tiau5-tiau5。我chhoa7伊去台大、長庚做真che7檢查，攏查無出原因。真無辦法，有一日聽講汐止有一間醫生館開幕，患者無真che7,醫生比較khah有耐心聽我講逸民e5病情。伊聽了開藥a hou7我，叫我轉去觀察囝仔食藥了後e5反應，隨時ka7伊連絡，就按呢我kap彼個醫生通一日e5電話。到下晡5點，醫生ka7我講「我真確定你e5囝仔是糖尿病，你ai3馬上chhoa7伊去台大病院，我已經連絡我e5同事ka7伊檢驗」。
	隔轉日，早起九點，我接著台大病院kha3來e5電話，通知逸民馬上入院。入院了後，馬上ka7注射「胰島素」，真想be7到，一個月來軟ko5 ko5 e5囝仔，注射了後，hit日下晡就會tang3落來行路。病院e5醫生ka7來探訪e5親戚講：「若是koh拖一日，這個囝仔就無命。」
	因為是先天性糖尿病，逸民需要繼續注射胰島素來控制病情，劑量是台大病院開hou7我。伊雖然大部份e5時間好好，每三、四個月to7休克一擺。後來，伊ti7美國芝加哥e5兒童病院做檢查e5時，才發現伊所注e5劑量是所需要e5四倍che7。經過調整，伊to7 m7 bat koh有休克、暈倒e5毛病，總是che是以後e5代誌。
臭耳、be7曉講話、糖尿病、時常休克、暈去，但是逸民真乖，阮對伊e5疼愛仝款無減少。有一個拜六，伊有一蕊目睭紅紅，我隨chhoa7伊去hou7醫生看，醫生講：「Hou7 lah-sap 手摸著，無要緊，真緊to7好。」但是我be7放心，我kap我e5頭家規暝無睏，看這個囝仔因為目睭痛，家己用手一直拍頭，我e5頭家也m7甘，提綿仔un3黃藥水ka7 sip，至少涼涼，hou7伊khah 快活。隔轉日禮拜，醫生館無開，拜一透早我就趕緊chhoa7逸民去hou7醫生看，想be7到，醫生講：「恁真假gau5,你e5囝仔已經青瞑啊！」伊無愛koh講，就將阮趕出來。我無相信這個事實，直接坐車去台北上出名e5林眼科。林醫師仝款講囝仔e5目睭已經青瞑。我m7相信koh再chhoa7逸民去台大病院，鋛koh一擺確定逸民e5目睭青瞑，也查出伊另外一蕊有嚴重e5白內障需要開刀。對青瞑e5原因鋛無確定，但是猜內面生bai2物件。後來開刀檢查e5結果，發現目睭內面並無bai2物件，只是急性e5青光眼，無緊急處理轉成e5青瞑。
	一路行來，我開始對台灣e5醫生、醫療e5品質kap制度失望。台大病院本來有排手術白內障e5日期，經過考慮，我決定ka7取消。另外一個失望是台灣e5特殊教育。雖然我e5囝仔臭耳、啞口、有糖尿病、一蕊目睭koh青瞑，我ma7希望伊會tang3受教育。我知影海倫凱勒e5故事，我ma7相信我e5囝仔真聰明，會tang3學習。我四界探聽啞口學校、kap一寡教手語e5場所， 只要有人報，koh khah遠我to7 chhoa7逸民去。但是所有e5學校攏ka7阮拒絕。鋛講：「拍be7贏人，beh按怎來讀冊？」「學校是beh收有成績會進步e5囝仔，你e5囝仔身體to顧be7好，阮be7-tang3收。」這個時陣e5逸民真瘦、真弱，也莫怪無一間學校願意收，阮做父母e5看著真艱苦，真m7甘。
	1982年，逸民六歲，阮chhoa7伊去日本，希望日本khah進步e5醫學對伊有幫助。Ti7東京市郊外e5一間專門病院，我停留二個月。醫生做真che7檢查kap研究，因為無十分把握，鋛m7敢開刀，帶著真失望e5心情，阮koh倒轉來台灣。
	Ti7真m7知影beh按怎e5時，有二個互相無熟sai7 e5人ka7阮介紹仝一位醫生，伊就是宜蘭真出名眼科醫生陳五福e5子婿，林逸民醫師。伊ti7美國聖路易附近e5 Woodriver Township Hospital服務。就按呢，阮chhoa7逸民ti7 1983年來到美國。
	Ti7 Woodriver Township Hospital，林逸民醫師ka7逸民開刀，治好伊e5白內障。伊用冷凍治療e5方法治好逸民久久以來e5目睭e5疼。大家知影美國e5醫藥費真貴，逸民住院二、三日，差不多需要5萬khou美金，但是病院hou7阮分期付款，一個月付100khou。手術了後，ma7有真che7社工人員來訪問我，問我e5需要kap討論逸民受教育e5問題，鋛提供真che7特殊e5課程。我ti7 hia看著我e5 囝仔na2來na2健康，有學習，有進步。日子過了真快樂，我就決定beh留落來，無愛koh轉去台灣。
	Ti7 Woodriver雖然治好逸民e5目睭，總是所在生份，既然有beh留落來，我決定beh搬去芝加哥，至少有朋友toa3 hia。Ti7芝加哥我前後toa3三年半，雖然阮無移民e5身份，但是美國政府認為阮需要特殊e5醫療照顧，阮攏繼續有提著移民局e5簽證。Hit時陣因為有外匯管制，匯美金出國真困難，阮e5生活並無富裕。母a2囝租一間小小e5房間toa3,總是精神上得著真大e5安慰，無論是ti7醫療，抑是ti7教育，逸民攏得著真好e5照顧。 
	我e5頭家因為做生理e5關係，常常ti7北美洲走，ma7熟sai7真che7外國朋友。有一日伊chhoa7加拿大朋友來芝加哥，這位加拿大朋友看著逸民e5情形，伊ka7阮建議：「 Ti7世界各國對特殊教育kap醫療作了上好e5國家to7是加拿大，恁ai3馬上申請加拿大移民，我相信恁e5囝仔ti7加拿大會tang3 得著koh khah好e5照顧。恁若辦會出來，這世人恁e5永遠記tiau5我這個朋友。」伊走了，我kap我e5頭家參詳koh參詳。一方面為著逸民，一方面亦考慮ti7美國阮無移民e5身分，總m7是久長e5辦法，就決定透過這位加拿大朋友e5律師提出移民申請。逸民e5情形，阮並無瞞騙加拿大政府，律師送出去e5資料，厚厚一大thah8,包括逸民e5病歷。以阮e5情形，真可能辦be7出來。但是這個律師真gau5,盡力替阮爭取，最後逸民提著加拿大政府e5“Minister special permission”。阮一家(除了逸民，阮猶有一個真健康e5查某囝，減逸民一歲)，ti7 1986年，全家來到加拿大e5多倫多。
	Ti7多倫多安頓落來，阮就將逸民送去啞口學校。我家己ma7重新出發，讀英文，作生理。逐學期逸民tui3學校提轉來e5成績單攏是A，hou7我一個錯覺，若準伊有進步。有一日，伊寫一句 sentence hou7我，我驚一tio5,因為hit 句根本be7通。我感覺這個教育be7使，一定ai3有改變。我去拜訪老師，ma7去chhoe7校長，心內想一定有koh khah好e5方法會tang3教我e5囝仔。學校ka7我解說，啞口囝仔因為無辦法了解抽象e5物件，進步kan-taN會tang3到一個程度。但是我be7 tang3接受學校e5解釋，我想著海倫凱勒e5成功，是因為伊e5後壁有一位真好e5老師沙利文。我想我e5囝仔若準有這種一對一e5課程，伊e5進步會khah che7, 因為時常去學校kap老師、校長爭論，我變作一個無受歡迎e5家長。
	無定是上帝e5 chhoa7路，有一日一個朋友向我提起，有一個特別e5游泳池，專門hou7啞口kap青瞑囝仔泅水。我 chit-ma2已經be7記得ti7 to2位，我ma7 kan-taN去一擺。就是hit日，逸民teh泅水e5時，我坐ti7邊a等，我看著一個白人囝仔，伊掛耳機，ma7有深度e5近視，但是有一個人ka7 toe3 著，用手語kap伊溝通。我看著真奇怪，to7去問管理員，伊講, che是“W. Ross, Mcdonald School”啞口kap青瞑e5課程(Deaf blind Program)。伊hou7我一張名單。
	轉來了後，我就照名單，一個一個kha3電話。每人攏真好禮，ka7我說明課程，也約時間來阮兜拜訪。伊ma7同意我e5看法，逸民需要一對一e5課程。最後校長親身來訪問，ka7逸民測驗。伊ma7同意我e5看法，也提供一對一e5課程。就按呢逸民搬去Brandford，toa3 ti7學校宿舍，接受新課程。
	以後逸民e5進步ka-na teh飛leh ，伊e5聰明kap潛力ti7這間學校充分發揮出來。伊會曉寫文章kap gau5畫圖，ma7會tang3作手藝。伊有一台特殊e5機器叫TTY (Telephone Answering Machine)，時常用來kha3電話kap阮連絡。
	今年熱天教會e5夏令會，ti7 Brandford附近eFive5 oak lake舉行，芝加哥來e5許明昭牧師講：「認bat咱家己受祝福e5人生」。牧師講了，che7 che7人問問題，翠華姐khia7起來講伊受祝福e5人生。雖然伊e5囝仔無完全，但是因為這個囝仔，伊學習真che7,全家koh khah相疼。也因為這個囝仔伊tui3台灣、美國來到加拿大chiah-nih sui2、福利chiah-nih 好e5國家。有人不時teh怨嘆加拿大稅金真重，但是咱交稅，交了真有價值，政府做真che7代誌，有che7 che7 e5福利，ti7咱四周圍。
	Che是我頭一擺熟sai7翠華姊，亦是頭一擺聽著伊e5故事。Hit日下晡，教會青少年ti7營地e5草a2埔踢腳球，逸民kap伊e5白人朋友ma7來參加。我看著逸民走真緊，跳真koan5,腳手真好。若準無人講，我絕對be7去注意逸民是一個特殊e5青年。
	天chiah-nih藍，草chiah-nih青。聽著一個感動e5故事，抱著咱受祝福e5人生，阮駛車離開Five Oak Lake。

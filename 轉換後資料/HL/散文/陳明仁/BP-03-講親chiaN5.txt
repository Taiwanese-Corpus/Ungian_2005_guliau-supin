Chhin3-oe7 bong2 thng7
講親chiaN5
A-jin5
這個時代講做親 chiaN5   kiam2 - chhai2 有 khah  ham3 ，親像流行歌 a2 講-- e5 ，「當今二十世紀新潮派，男女時行自由戀愛」；我 e5  pe7 母 ti7 45 年前無 kang7 款時代 e5 社會風氣結婚，全然靠人講親 chiaN5 ， ti7 洞房 chin3 前， goan2  a-pa  m7 知  goan2 a 母生做圓 iah 扁。
男女互相有意愛，了後會自由戀愛，自古以來， che 是真su3 常 -- e5 ，  A2-koh ， 戀愛有條件，上 chio2 ， ai3 有場合 hou7  in 熟 sai7 ，若像 goan2 庄 kha ， kui 年 thang3 天做 gah  na2 塗牛，衫褲補 gah 無一 jiah 是原在-- e5 ，noa7 -kou5 -moe5 -a2  ui3 kha 手 kou5  到面-- e5 ，cha-bou2 -gin2 -a2 beh na2 看會上目；田庄姑娘 a2  ma7 做  gah 歪腰，愛 sui2 都 be7 掛 tih 顧，kan-taN  會 tang3 圍軀巾 a2 包gah kham3 頭 kham3 面 khah  be7 食日頭毒，曝gah ou -so5 -so5 ； kang7 庄 e5 少年家 ma7 看 be7  kah - i3 。Goan2 hit  khou 位 a2 A 罕得 kang7 庄頭相嫁娶， long2 是隔壁庄 a2 做親  chiaN5 -- e5 khah che7 。
An2-choaN2 講無 kang7 庄-- e5 ，親 chiaN5 講 khah 會成？我講 goan2 老 pe7 做親  chiaN5 e5 古， tak8 -e5 就分明，庄 kha 人罕得有機會踏出庄，會 ti7 外庄 mou -hui loa7 - loa7 -so5 -- e5 ，kan-taN 兩種人， 販 a2 、牽豬哥-- e5 kap phaiN2 -kiaN2 浪蕩 e5 liu3 -suiN7 -a2 A。  goan2 pa5 -- a ti7 做兵前，上 hng7 去到隔壁庄萬合 a2 ，he 是  kap 人播田割稻 a2 相放伴 chiah 有 thang 去到 hia 。萬合 a2 有一戶姓張-- e5 ， kap  goan2 庄-- e5 有排 pan7 放伴A、in cha-bou2 - kiaN2 叫做A-phangA、 bat 擔點心去田頭 a2 ，看過 goan2 a-pa ，稻 a2 割了， khah eng5 e5 kham2 站，萬合 a2 有人來講親 chiaN5 ， beh 做A-phang-- a hou7 goan2 老 pe7 。
  Goan2 ＝林庄 kha ti7  hit 個時代， iau2 koh 真 che7 平埔Babuja e5 風氣，上明顯-- e5 to7 是年老 e5 cha-bou2 人 hoaN7 家， goan2 cha-bou2 祖會食薰、 pou7 檳榔A，頭殼好 koh 有威嚴，厝-- ni 大細  tiau5  tai7 - chi3 long2 是 i deh 做主，A-phang- e5 生時八字 theh8 --來了後， ti7 紅 ke3 桌頂A 排三工，照 hit 時 e5 例，著 ai3 三工平安順事，親 chiaN5  chiah 會成，第二工， goan2 tau 有人食飯 long3 破一 te3 碗， a 祖講  an2 - ni 就是兩人八字 be7 合，這層親事就準 tu2 好。
事後， goan2 a-pa 真怨嘆， i 確實有 kah 意a-phang-- a , cha-bou2 -gin2 -a2 ma7 對  goan2 a-pa e5 印象 be7 bai2 ， m7 chiah 會央人來講親 chiaN5 。A-pa 講 A-phang 擔點心來 e5 時，無 hou7 巾 a2 包面，若普通時做sit 就巾 a2 、 kha siu7 手 siu7 圍gah密chiuh-chiuh ，看無生張sui2 -bai2 -- a 。A-phang 會 kah-意goan2 a-pa ，一--來看 i 漢草中扮；二--來，出外庄做sit，衫 a2 褲穿 khah 無破-- e5 ，兩人無 kang7 庄， chiah 相看會上目、A-pa心肝內有意愛，  A2-koh ， m7 敢開嘴反抗 a 祖 e5 決定。
半年後， koh 有人報另外一個庄頭 e5 cha-bou2 -gin2-a2 , 對方 e5  a 兄 來看 goan2  a -pa ， hit  chun7 ，a-pa kap 厝邊 e5 做sit 伴 ti7 厝內講khang-khoe3 tai7, 聽著外口講「來 beh 看-- a」，a-pa看ka-ti7 穿一領破「RUNNING」（lailinguh），緊叫厝邊 hit 領「KHAKHI」衫 褪落來 hou7 穿，對方看 goan2 a-pa 人扮 be7 -bai2 ，就有幾分意-- a ， koh 去庄來探聽 ,主要探聽三項，第一田園，第二身體，第三品行。Beh 知田園作 che7 iah chio2 著 ai3 看草墩 kap chhek-pun5 。  Goan2  hia  long2 播田，無 siaN2 作 ta 園-- e5 , 草墩大khun5 ，表示稻 a2 收 che7 ，田作闊， koh 看高pun5大 -- bo5 ; pun5 -a2 門小開-- 一下，看漏有chhek -- bo5 ，若無，就是空pun5 , 好看頭 nia5 。若論身體，看 goan2 a-pa 面色紅 kong 赤 chih ，身體勇健健，就知無帶身命。若品行著愛靠探聽，庄內人講著 beh 探聽 goan2 a-pa，就 ka7 應講：「Beh探聽親 chiaN5 ，若問田園 joa7 闊 be7 時行，田園大 phian3 無影穩，上看愛看 gin2-a2 本。若這個西江-- a ，厝-- ni 無好 giah8 ，  A2-koh 做人真端 tiah 。」庄 kha 人 lian7 應話都 na2 唱歌，真 tau3 句。
Hit chun7 a-pa e5 兵單來-- a , a 祖想講大孫若去做兵，厝 -- ni 作 sit 就欠  kha - siau3 ，無討女方 e5 八字排紅 ke3 桌頂，就欠對方，問 a-pa beh 去偷相-- 一下bo5 , a-pa 受頂 pai2  e5 打擊，想講「愛-- e5  long3 破碗，看 ma7 無 khah  choah8 」無去看就答應-- a 。
這門親 chiaN5 就  an2 - ni 講成， goan2 a-bu2 Hoe--aA kap goan2 pa5 --a 西江-- a , an2 --ni ma7 恩愛過一生，生 我 這 個 m7- chiaN5 -kiaN2 kap 兩個小弟一個小妹。

（註）
1、 khou  位 a2 ： m7 知 khou  -  ui5 （圍）， iah 是khou -ui7 （位）， ma7 有可能本調是khou -ui 。
2、liu3 -suiN7- a2 ： m7 知 liu3 -sui7 、liu3 -suiN、liu3 -suiN5 iah 是liuh-sui7 -----？
3、排 pan7 放伴：排 pan7  m7 是排班， lan2 講照 pan7 來；放伴，就是我去 ka7 你 tau3 作，了後換你 ka7 我 tau3 作，互相免付工錢，互相輪流相放伴。
4、A-phang：漢字寫「香」，庄 kha 人真 che7 叫「白話音」 e5 名。Hoe-- a ，漢字寫「花」，無叫A-hoa。
5、食薰 、pou7 檳榔：庄 kha 人 m7 是 long2 有食，主要是無 eng5 錢 thang 食， a 祖為保持家長 e5 威嚴， khah 甘食，平埔cha-bou2  khah 有這款觀念。
6、紅 ke3 桌： che 是漢人文化影響，細漢 goan2 壁邊塗 kha  ma7  有 chhai7 kan-a2 拜。生時八字 ma7 是漢人風俗，平埔無  an2 - ni 。


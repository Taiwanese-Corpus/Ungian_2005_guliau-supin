ChhiN-mi5 iah ai3-khun3
──寫施並錫e5 畫
陳明仁
真久無tng2 去庄kha，趁過年有幾工eng5,tng2 去故鄉彰化二林散心，去田頭a2散步，也倒ti7 pha 荒e5 田園草a2 頂曝日頭，無意中看著厝邊tau e5 gin2-a2 ka7牛牽--出來，我想講都也真久long2 機械化--a，怎有人koh leh 駛牛？問牽牛e5 gin2-a2 兄，i 笑我變都市人--a，soah m7 知農事作sit tai7。
 Hit 隻牛也無拖車也無拖犁掛手耙，na2 有成beh 駛e5 形？Koh 講看hit 隻牛，ti7 日頭kha，目kheh-kheh，m7 知已經chhiN-mi5 iah 是teh 愛khun3,看--起來koh 老khok-khok，beh na2 會有力thang 做khang-khoe3。
 飼牛兄e5 話hou7 我phaiN2-se3 koh 感動，台灣自來是農業國度，播田、插甘蔗，牛提供主要e5 勞動力，peng2 塗、犁田、phah-leng5 、phah-lak8-tak8 、拖車、拖石磨……。不管水牛iah 赤牛，long2 用一世牛e5 性命奉獻ti7 這te3 土地，chiah 有法tou7 建立台灣e5 農業基礎，進一步用這款經濟力發展工業，造成今a2 日e5 台灣社會經濟，論功行賞，牛應該是第一功勞者。
幾pai2 出國，常在聽人講「台灣人是野蠻人，食銅食鐵，有毛食到棕簑，無毛食到稱錘，siaN2-mih 死人骨頭都有人食。」用an2-ni 恥笑台灣人。我ka7 講「台灣真che7人無食牛肉。」對方應講「牛肉是現代人e5 主食，台灣人m7 食牛，表示台灣是落伍民族。」我講「台灣人感念牛對goan2 e5 貢獻，不忍心食i e5 肉。」；對方講「這chun7
無deh 駛牛，koh 講lan2 食e5 牛是肉牛，kap 水牛無關係，台灣人lian7 這款智識都無。」
 我實在無想beh koh 應話，台灣人也知這種理，總是想著牛對lan2 e5 功勞，無論siaN2-mih 牛 ，long2 m7 甘ka7 食，這款感恩知報e5 心，m7 是其他民族會得理解--e5。
Kui 個庄kha long2 用機械耕作，運輸也long2 有車輛，牛已經退休，真che7 人long2 koh 飼牛，老khok-khok ti7 草地食草，溝a2 邊lim 水，日頭下散步，樹ng2 hioh-khun3,目kheh-kheh ，m7 知chhiN-mi5 iah 是deh 愛khun3,總是ti7 台灣流落汗水了後，i 有資格hou7 人ka7 i 尊重、敬拜。
 我告辭飼牛gin2-a2 kap 牛兄，ti7 黃昏e5 故鄉，沿一條hou7 塗埋--去e5 牛車路溝長長，na2 行na2 想，有一工，我所做e5 台語文khang-khoe3 若有成就，我也beh tng2 來故鄉養老，目kheh-kheh hioh ti7 故鄉e5 田園，親像我一首歌所寫--e5:
牛車路，溝長長，想beh 相借問，你iN-iN-oaihN8-oaihN8 會tang3 行joa7  遠，kam2 會行過goan2 故鄉e5 田園 ？白翎鷥，kha 長長，kam2 會飛過goan2 故鄉e5 田園？

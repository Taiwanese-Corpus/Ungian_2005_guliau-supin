國小學生組散文 第二名

我e5校園		

圳寮國小 李瑩萱
指導 林志昇老師

阮學校ti7彰化縣上南旁倚近濁水溪e5小莊頭，對創校到taN已經有四十三年e5歷史。學校教室ui3以前e5低厝仔到chit-ma2 e5樓仔厝，經過九二一e5大地動，原在好好。值得講--e5是，校園內有幾欉老樹，像鳳凰木、松仔kap大王椰子樹等，kap學校仝款經過數十年e5歲月，猶原青翠無比，是歷屆學長畢業後上好e5回想。
我chit-ma2只是一個五年級e5學生，對學校經歷--過e5種種風霜歲月，雖然無chiaN5瞭解，但是tiaN7聽爸爸提起母校e5情形，hou7我對學校e5 一磚一瓦、一草一木瞭解真濟，因此深深愛著我e5學校。
會記得有一工ti7放學e5時，煞落大雨，無法度轉--去。這個時陣爸爸giah8雨傘出現ti7學校e5走廊，就按呢父仔kiaN2兩個人做夥遮一支雨傘慢慢仔行--轉-去。
阮行ti7校園，我giah8頭看著爸爸e5目睭親像leh尋啥。猶未開嘴問--伊，爸爸就先ka7我講起伊以前ti7學校讀冊e5代誌。Ui3學校e5教室一直到校園e5花、草、樹木，無所不談，hou7我對學校有koh-khah深一層e5認識，同時ma7 koh-khah愛我e5學校。
Ti7外人e5眼中，阮學校可能m7是上sui2--e5。但是ti7爸爸e5眼中，伊是贏過其他e5學校，可能che就是人講--e5:回憶是上sui2 e5一件代誌。因為人是一種矛盾e5動物，總--是著等代誌過了後chiah知影beh珍惜。
真幸運--e5,我iau2 ti7學校讀冊，iau2會用得好好享受kap珍惜眼前e5一切。相信日後，ma7會kap爸爸仝款，有一個美好e5回想。



【我e5第一篇台文】
      巢 Siu7 			阿雅

	自從我e5阿爸第三次中風了後，m7知是病情e5關係，抑是心情鬱卒，變kah無愛講話。大部份攏是用搖頭kap tim3頭來表示beh kap m7,久久a2才會出聲講一句話。亦因為一擺koh一擺e5中風，致到「失禁」，行動koh khah無方便。我teh想，m7知是m7是按呢hou7阿爸心情無好，才無愛講話leh？請教醫生亦無有真正確e5答案。
	有時我恬恬看著伊teh食飯，食kah真好勢，實在看be7出伊是一個「失禁」koh m7講話e5病人，我深深感受著人e5有限。過去愛講話，對人親切，好脾氣e5阿爸，變成今仔日e5狀況，hou7我感覺真心酸。（兄弟中間有人認為阿爸已經無意識ah）
	有一日，當我kha3電話轉去e5時，大兄ka7我講，已經將阿爸送去安養院ah。當時我聽著，心艱苦流目屎，卻m7敢hou7阿兄知。因為我身處外地，ti7經濟上亦無法度鬥saN-kang7,所以亦無發言e5餘地，實在是真m7甘阿爸就按呢hong5送去安養院，一方面koh ai3感謝大兄、大嫂鋛辛苦e5付出kap照顧。
	每一擺若ti7食飯e5時，就想著阿爸家己恬恬teh食飯e5情景，我就流目屎，我知影阿爸絕對無愛hou7人送去安養院。心內只有祈禱上帝hou7阿爸會tang3表達伊e5意思。時間經過一個月，阿爸ti7安養院發生感冒be7食e5情形，二工e5時間就送去病院檢查，醫生講已經有營養不良e5情形。Ti7病院療養一段時間，有一工，大嫂問阿爸，明仔chai3 beh出院ah，koh chhoa7你去山頂好無？（安養院ti7陽明山頂）阿爸就開始搖頭koh流目屎，大嫂問講：「你na2 m7去leh？」阿爸就出聲講：「我無巢（siu7 ）！」雖bong2是短短e5三字，卻表達了對家己e5「巢」pak8 be7開e5感情。感謝上帝，阿爸m7是無意識，伊猶原真清楚，伊只是無愛講話。佳哉伊有ti7這個要緊e5時刻表達出來，若無，就koh hou7人送去「山頂 」ah。
	不管ti7北美抑是今仔日e5台灣社會，攏有將老人送去安養院e5趨勢。若是對一個已經無意識或是癡呆、昏迷e5老人來講，he對鋛就無啥物心理上e5影響。但是，對一個猶有意識e5老人，實在對鋛e5病情無好e5幫助。
	「巢」對一隻動物來講，伊代表著安全kap親情e5所在，免講是萬物之靈e5人類，對感情e5倚靠是khah嬴過其他e5。Ti7人生e5上尾段e5時間，將伊khng3 ti7一個完全生份 e5所在，無親人ti7邊a，所看著e5攏是病人，一點a2活氣to無，按呢敢be7鬱卒，甚至失去求生e5意志leh！若是我，我m7甘hou7我e5親人ti7人生e5路尾站，來活ti7這種e5情境。
	續後，我e5計畫是家己ai3儉一koa2錢，交待序細，後擺我若食老猶有意識（雖然行動不便），ai3 請一個人陪我，m7通ka7我送去安養院，至少是ti7家己e5「巢」，死了ma7 khah自在。
	可能是我e5想法khah古板，請大家m7通見怪。

Chhin3-oe7 bong2 thng7
Long2是愛食引--e5
邱富理
1945年日本戰敗投降，台灣hou7 國民黨統治hit 年，我chiah 4歲，一家夥a2 ui3 中洲寮搬tng2 來府城，佛祖廟a2 前e5 厝hou7 國民黨政府thiah 做防空地，店ma7 無--去a，爸爸to7 kap 製造sun-bun5 hit 個二姑e5 後生----江波兄做夥ti7 本町三丁目----chit-ma2 e5 民權路2段，oa2 ti7 國花大樓e5 對面，ka7 財伯a2 稅一間店面厝，1-peng5 goan2 開文具店，一peng5 in 開sun-bun5 店。樓頂有兩間大間房，亭a2-kha 頂面hit 間，toa3 goan2 六個兄弟姊妹kap 爸爸媽媽，oa2 樓梯hit 間，toa3 江波兄kap i 兩對後生、cha-bou2-kiaN2 ham7 大腹tou2 e5 新江波嫂a2。Long2 總四個大人、十個gin2-a2,有夠鬧熱。
Hit 當時，塑膠iau2 無，鐵--e5 ma7 真chio2,當然無鐵窗、鐵門這款物。Tak8 間店門long2 是木造--e5。風颱大水若做khah 大e5 時，店門to7 緊關--起-來，這chun7 be7-tang3 出去chhit-tho5,上愛搬一塊椅頭a2 去門邊坐，tui3 門縫看外口e5 風雨，大聲hoah：「風來雨來，一chiam 錢hou7 你買ong5-lai5。」一遍koh 一遍。Hit-chun7 tak8-e5 gin2-a2 long2 無聊，四姐kap 二兄有時a2 也會來hoah chham--落-去，江波兄e5 gin2-a2 ma7 會做夥hoah，愈hoah 愈心適koh 大聲。Tioh8 大人罵一聲：「吵--死-a！厝koa3 beh gia5--起-來-a！」Goan2 chiah 會tiam7--去。
Hit-chun7 chio2 人讀幼稚園，講--來幼稚園ma7 chio2,差不多入教e5 gin2-a2,iah 是khah有錢--e5,chiah 有tahng 讀，m7-chiah 像我這款趁食人e5 gin2-a2,iau2-boe7 入學chin3 前to7 kui 日chhit-tho5,討錢買嘴食物。會記得有一日ka7 Khachiang 討錢了後出門，ti7 大路邊看著一個賣李a2 糖e5 cha-pou gin2-a2 to7 beh ka7 買。I 指i 手--nih giah8 hit 枝pak8 稻草、會tang3 插李a2 糖e5 竹篙ka7 我講：「賣了--a！李錢hou7--我，我來ka7 你theh8,你toa3 chia 等。」To7 an2-ne gong7 面gong7 面，ti7 電火thiau7 kha khia7 kui-pou，long2 無看著hit 個cha-pou gin2-a2 theh8 李a2 糖來hou--我，a兄、a姐講我hong5 sian3 大耳--去-a。我tak8 日等、tak8 日hau2、ma7 m7 知等joa7 久，chiah ka7 這項tai7-chi3 放be7 記--去。
府城本町是一條沿山phiaN5 開發e5 舊街a2。Kui 條路斜度chiaN5 明顯，這條路e5 頂下tu2 好有二間廟。頂面是大上帝廟，下面是水仙宮。自古早to7 有一句話講：「水仙宮ni5-chiN5 是大上帝gim5-kiN5。」可能有影，騎tong7-lian2 車到chia，落崎加chiok 輕鬆，m7-koh tioh8-ai3 細膩。一年e5 熱--人，ma7 是iau2-boe7 入學--leh，有一日又koh ka7 大人討錢，chong5--leh to7 beh 去對面冰枝店買冰枝，tu2 好一對相載e5 草地人tui3 大上帝廟hit-peng5 騎--來，看著我to7 be7 赴thang tong3 車--a，我嘴e7-tau2 hou7 車long3 一khang，流真che7 血。Tochiang ka7 我抱去附近打銀街，A霞飯桌a2 對面e5 醫生館thiN7 幾na7 針。聽講goan2 tochiang 一下ka7 我抱到位，看見流hiah che7 血to7 hun7--去，續--leh nichiang 入去看，面白sun2-sun2出--來。SiaN2 人抱我tng2 去厝to7 m7 知--a。嘴e7-tau2 to7 an2-ne tah 一塊厚厚e5 Gaje。Tak8 e-pou goan2 nichiang 會載我去銀座seh8 一lin3,也m7 知幾日後，hit 塊Gaje ti7 銀座hia lak--去-a，e7-hai5 to7 好--去-a。
頭前所講--e5 long2 是ti7 本町e5 tai7-chi3,ka-ti7 記ti5 記khah 清楚。Koh chin3 前疏開去ti7 中洲寮，iah 是搬來本町chin3 前，ti7 看西街教會隔壁帶一cham7 e5 tai7-chi3,我to7 long2 無siaN2-mih 印象。後--來li-li-lak-lak 聽a兄、a姐講起，chiah 知--koa2。In long2 講我真愛塗豆，tiaN7-tiaN7 走去隔壁A水嬸--a2 in tau，ka-ti7 ka7 人開菜櫥a2 me 塗豆食，走空襲、bih 防空壕，tak8-e5 tng 緊張e5 時，ma7 hau2 beh 食塗豆，to7 一個趕緊走去日本婆2 Halukhou Sang hia 買來騙--我chiah 會sai2。可能是塗豆食siuN7 che7,火氣大，bat 二蕊目chiu 腫koh thiaN3，lo-so 幾na7 日。這項tai7-chi3 我to7 ka-ti7 知影--a。
Chit-ma2 想--來，我hit 當時nah 會hiah 愛食，食kah 人叫我「肉丸--e5」，thui5-thui5 gong7-gong7,nah 會無hong5 騙去賣，真ka-chai3。Chit-ma2 我真愛就chiah--e5 講hou7 gin2-a2 聽。M7 驚in 笑這個老母白癡，後日a2 有機會，ma7 beh 講hou7 孫聽，hit-chun7 to7 是「a-ma2 e5 故事」--a。

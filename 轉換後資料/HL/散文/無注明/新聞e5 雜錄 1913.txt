新聞 E 雜錄

閩南聖教書局
1913

目錄


1.	禮拜日做工會蝕本	1
2.禮拜日歇工，亦會做精牲 e5 利益  	3
3.婦人人替丈夫祈禱 	13
4.查某子替老父祈禱	15
5.砧鞋--e5 做王 e5子	18
6.人扑死豺狼	23
7.婦人人佮後生 hou7 豺狼 jip	26
8.奴僕hou7 豺狼咬死，來救主人	31
9.上帝有聽人祈禱，抑無？	39
10.基督 e5 疼痛感激咱	43
11.Tam2-ti3 佮 Khoa-khau2 抵著熊	44
12.Iu2-ji7-ni5	46
13.我褪pak-theh，Lin2 hou7 我穿	48
14.囡仔誠實祈禱	49
15.十分一	50
16.致意救人 e5 譬喻	54
17.囡仔獻身軀做活 e5祭	57
18.論魔鬼迷惑人 e5事	65
19.囡仔會chhio7 光	72
20.家己囥伊e5 m7著boe7得著福氣	75
21.Gau5 e5 婦人人感激丈夫	85
22.A-li2-kan2所夢見	87
23.金Ham鈴佮siah8榴	94
24.著穿耶穌e5 義	107






禮拜日做工會蝕本
大英佮大美國e5 百姓較濟算是耶穌教 e5 人，所以hiah e5 所在較對重上帝 e5 法度；親像禮拜日攏m7使做工，亦m7使做生理，平常 e5正事官府m7使辦，hou7 官府佮百姓攏總thang 聽道理培養良心。Kiam2 -chhai2 人倩長工，boe7 勉強伊禮拜日做工。今beh 翻譯一節e5 新聞。  
人有菜園，看見厝邊 e5 長工，名Jim7 teh做工，叫伊講：「Jim7老--ah，禮拜日早起著來我菜園鬥幫贊做工，你beh mah ？」  
Jim7老就褪伊e5 笠，用手pe5 頭殼 teh想，來講：「頭家--ah，我m7敢，驚了會蝕本。」 
園主講：「Heh！M7是beh hou7 你空空著磨，是beh hou7 你工錢。」  Jim7老koh 講：「會蝕本。」
園主講：「你beh -thai3會講 an3 -ni ？是會加添你e5 錢； 我扑算你亦無夠偌有錢e5 人。」
Jim7老應講：「你扑算著；我實在無甚物有錢，所以驚了會蝕本。」  
園主講：「你講會蝕本，有甚物意思？你敢是聽我 e5 話，boe7曉得。」  
Jim7老講：「會曉得你e5意思；若是我頇顢、ai3 講，講boe7來；你若歡喜。我就勻勻講 hou7 你聽。我實在m7是偌有錢e5 人，你講 hit句不止著；我常常著拖磨。雖然 ti7這世間無業，iau2 -ku2有hit個向望死後會較有。這號e5 向望，照我婦人人 e5 話，亦 thang 講是有福氣。我e5 救主親嘴有講：「我去因為lin2 備辦所在，致到我所ti7 -teh，lin2亦會ti7 hia。」早1、20年，我學chi2 這節 e5 道理，tui3 hit -tiap8 以來我佮我e5 某，若有欠缺艱苦e5 事誌，就念chi2 這節，已經有幾若百擺。」  
園主講：「HouN2，houN2；若是你第先講，會蝕本，chi2 路尾所講 e5話有甚物干涉？」  
Jim7老 講：「著赦免--我；不止有干涉。我向望後--來 ti7 較好 e5 所在得著較好 e5 基業，今驚了會失落hit個向望，就是大蝕本。
我e5 救主已經去備辦所在，今我著求伊來備辦我e5 心，hou7 我後--來會堪得 tiam3 hit 所在，若無就是辜負主e5 恩典。總--是我無閒 thang專務想這號e5 事誌，獨獨禮拜日才有。 我去禮拜堂聽天堂 e5 事情，若親像歇腳 ti7天路e5 路cham7。頭家-- ah，m7 -thang﹑m7-thang；ti7 人 e5 日著做人 e5 工，kiam2 -chhai2 ti7 上帝 e5 日來做，驚了會蝕本。」         
禮拜日歇工，亦會做精牲e5 利益
大美國是較大 e5 地方。早前未創火薰車e5 路。Hit時國內無港無河 e5 所在，載人客載貨 e5 車不止大張；亦不止勇，會堪得載到成百擔，約略有成萬斤。拖這號e5 車，載到chiah 重e5 載，這張車著6隻馬；hit個馬亦是大隻，比廈門e5 馬是2、3倍大。
今beh 略略仔講這號車夫這人 e5 事誌。伊e5 名是Tam5,幾若年所行載貨e5 路不止遠，去倒--來周圍約略2000里路；路遠載重，著慢慢行，這兩月日久，才會行周圍明白。路中馬有時會厭、有時會破病、有時會死；罕得會行到周圍亦無失落一隻，有時失落2、3隻，所以逐張車另外牽一隻馬thang 替換。
行hit 條路運貨e5 車不止濟，有時幾十張做一陣相替來行。人 tiam3 ti7 山頂遠遠看見chiah濟車，親像相接沿路緩緩行，款式是親像一尾 e5蟲 teh趖。  
一個人名Tam5 幾若年做這號 e5 頭路。伊有兩張這號車，14隻馬；逐張車前縛6隻馬拖車，車後縛一隻teh 牽thang 替換。一張車是伊家己掌理，一張是倩人來掌理。
Tam5 做人 e5 款式真懵懂，無驚上帝、無驚人、亦無驚魔鬼；極歹嘴，tauh8 -tauh8 褻瀆上帝 e5名gau5 罵--人；人就號伊是歹鬼Tam5。
  Hit時大美國e5 風俗人攏總剃嘴鬚，連老 e5 人亦是an2 -ni；罕得有人留嘴鬚；設使有，算是極粗魯 e5 人；若是這個Tam5 攏無剃嘴鬚，面hou5 -hou5,人就號伊e5姓叫做鬚An2 -ni -siN伊平素所行e5 路逐所在人譏刺叫伊姓鬚，名歹鬼Tam5,伊亦無要緊，獨獨歹嘴應來笑 tiaN7 -tiaN7。
今這號e5 人攏無要緊聖冊 e5 道理，自然無守禮拜日，伊同幫 e5 人亦無守，扑算禮拜日佮別日，攏相同。 
有一日，就是拜六 e5 日，行in e5 路cham7明白，來歇客店，看見邊頭有園栽番麥穗，雖然be7熟iau2 -ku2會食--得。到暗伊懵懂招同幫幾若人去挽番麥穗，提來到客店內，強強 kah 店主e5 家內人著去sah8。伊食到不止飽，到天光著續破病，真傷重，boe7得thang 行路，伊同幫 e5 人做 in 起身第先行，留伊佮伊所倩 e5 人兩張車tiaN7 -tiaN7。
到拜一透早身軀較好，就起身行路beh 入同幫 e5 人。伊e5馬歇一日不止輕鬆，較gau5行，hit 日加行幾若里路；拜二馬iau2-ku2 輕鬆koh 加行幾若里路；拜三亦是an2 -ni，到日暗就jip 著伊同幫 e5 人，拜四、拜五、拜六佮 in相佮行。伊攏無佮別人講這個事誌，若是心內逐日teh 想，就定著beh koh 試看歇這個禮拜日看怎樣。
An2 -ni koh 到禮拜日早起，伊假做破病，hou7伊同幫 e5 人起身第先行，伊猶原拜三日暗jip著，佮 in 行到拜六。逐禮拜行an2-ni 到周圍明白。
Tiam3 ti7伊e5 厝3日久，beh koh再出路，看伊 e5 馬行這一幫比第先較勇健輕鬆，就定著以後到禮拜日 beh 歇睏；koh想這兩隻替換馬m7使另外牽，就去賣--人。Hit -tiap8 了後行5年久，路--nih8 e5中間chiah e5 馬m7 -bat有死破病 ia3。
然後hit 所在開火薰車e5 路，就hit號馬車無路用，伊就變做別物e5 頭路，就是tiam3 ti7 溪邊，起一間水車e5 厝，beh鋸柴料，倩知影 e5 師父來鋸，無偌久，伊亦會曉--得。 
伊家己想這個水車m7是肉血骨，禮拜日m7使親像精牲來歇睏，若是koh 想禮拜日停工車較boe7 歹，做工 e5 人亦會歇睏得著輕鬆，就決斷禮拜日無beh鋸料。  
頭一禮拜，伊佮做工 e5 人ti7樹林內teh thit -tho5,忽然聽見載杉馬車e5 聲，停ti7 水車厝e5 門口，車夫扑水車門，叫聲真久。Tam5 偷看，攏m7出--來，chiah -e5 車夫聽候久，攏無人出--來，就放下載杉 e5 馬車ti7 hia，將馬牽倒--去。到明仔早起，車夫 koh來見伊，問伊：「昨暮日啥事無人 ti7 --teh ？」伊就應講起伊禮拜日停工 e5 因端。  
Tam5 做這號 e5 工濟濟年。禮拜日水車常常停工，m7是因為 beh 趁上帝 e5 戒律，獨獨扑算較會得著世間 e5 利益快活tiaN7 -tiaN7，心肝攏無要緊聖冊e5 道理，猶原歹嘴褻瀆上帝 e5 名。
  離這個水車成舖路有一個體面做穡e5 人，田園厝宅濟濟，亦是做教會內 e5 長老。伊有一間厝做精牲 e5 寮佮 toe2五穀、草仔e5 所在；這間khit 火燒--去，收成e5 時tit -beh 到，無所在thang toe2 五穀佮草仔，就倩師父師仔做工 e5 人濟濟，緊緊來起新 e5 厝。抵著拜六日師父頭ka7 hit個體面人講：「Iau2 欠用 e5 柴料，拜一日晝若會得著，到拜三厝e5 枝骨就會徛得好。」體面人聽見這個話，就liam7-piN 騎馬去水車ka7 Tam5 講：「我師父頭講所欠用e5 柴料，你若會liam5 -piN 鋸hou7 我拜一日晝得著，就拜三會起新厝e5 枝骨企在；你會抑boe7?」   
Tam5應講：「Boe7會便。」體面人講：「怎樣 boe7 便？」 
Tam5 講：「著禮拜日來鋸才會；若是禮拜日我著停工。」  
體面人講：「人親像你e5 款，禮拜日做工，敢有所害 mah ？」  
Tam5 講：「我家己粗魯所行無合道理我知，若是到禮拜日我的確著停工。」  
體面人講：「我這個事誌是極要緊；凡若極要緊--e5,禮拜日亦thang 做。 」 
Tam5 講：「不論甚物人來倩來買，若是禮拜日我的確著停工。 」  體面人講：「Goa7!你e5 心肝無hiah 虔誠。」  
Tam5 講：「我知--lah；禮拜日是我自己ai3 得停工，我m7是親像hit號裝做虔誠 e5 人。」  
體面人講：「今好--lah；我e5 事誌chit -tiap8 迫切，你攏m7甘願幫贊，明明是au2蠻；以後m7 koh用你e5 工，連一條杉亦m7 hou7 你鋸，我第先通知你；你這號人盡是可惡，我beh tui3眾人阻擋m7倩你做工。你若做拜上帝e5 人，心肝tui3重道理，所以安歇日無做工，我就赦免你，若是這個地方 e5 內面，第一歹嘴，gau5褻瀆上帝 e5 名就是你。」  
體面人講煞，就大受氣趕緊騎馬倒--去。
附近e5 鄉社有一人，講究各個正事 e5 少年先生；伊亦m7是趁聖冊道理e5 人。伊hit 日亦去水車，抵抵 hit時 ti7 --teh，聽見體面人佮Tam5 講話。體面 e5 人離開了，這個先生問Tam5,講：「事誌到才迫切，你啥事m7甘願明仔再來鋸 hit-e5 料？」  
Tam5就將伊禮拜日怎樣停工 e5 因端 ka7 先生講。Koh講：「我做這個頭路已經18年久，禮拜日m7 -bat做工，亦無人嫌；今到老忽然抵著這個體面人放刁beh 害我e5 頭路，hou7我無照我心願來行，亦hou7 我m7是做老實 e5 人，伊亦是教會內當職任e5 人，怎樣kah 我禮拜日著做工？這號人真是白賊歹心假好e5 人。伊講我e5 心肝若tui3重道理，伊就會赦免--我；伊敢會知我e5 心肝？伊靠甚物人才會擬我e5 罪？設使伊會赦免我；若是伊ai3 勉強我禮拜日做工，che是違逆道理，甚物人會赦免伊？我beh liam5 -piN 看數簿來開伊e5 單、去伊e5 厝，ti7伊e5 某、子、師父、倩工 e5 人 e5 面前，講伊e5 歹。伊e5 師父佮做工 e5 人是親像我，無裝做是虔誠 e5 人，m7是親像伊，所行攏是白賊裝做虔誠；然後出在伊倩甚物人做伊e5 工，我攏m7 管--伊。」  
Tam5講明白，hit個先生做伊倒去，Tam5就提數簿看體面人 e5 數，開單去體面人 e5厝。到已經暗了；hit時熱天門iau2-be7關。體面人佮某、子、師父，倩工 e5 人 ti7 廳--nih8 teh 坐；體面人掀開聖冊 teh 讀。Tam5 本e5意思 beh liam5 -piN 入去見--伊，ti7大家面前來講明伊e5 歹；才koh再想，che 著請聽候伊讀聖冊跪落祈禱明白，才入去來講明，hou7伊koh較見笑。Tam5就tiam3 ti7 外面詳細聽，beh將伊所讀 e5 聖冊佮祈禱 e5 話，來辯駁--伊。
Hit時所讀 e5 聖冊就是羅馬人書第12章，讀到19節，一句講：「主講，新人 e5 冤枉是我，我的確替伊報。」這句讀koh再讀連連到3擺，就合聖冊，跪落beh 祈禱。Hit時目屎流到滿面，嚨喉tiN7，難得講出。Koh一tiap8仔久體面人親像將伊e5 心掀開 ti7 上帝佮大家e5 面前，講伊tiam3 ti7 水車歹款待人 e5 事誌，家己責備，哀苦求上帝赦免伊e5 罪；Koh 迫切求上帝饒伊e5 生命到拜一，hou7伊thang去水車內，tui3 hit個人認罪，求hit個人赦免伊。祈禱明白起來，家內 e5 人攏總親像囡仔 teh哮e5聲chhoeh -chhoeh。  
Tam5看見這個事誌，就入去廳內，tui3 體面人講：「我tiam3 ti7 外面，你祈禱e5話攏總有聽見，今我心肝內歡喜攏總赦免你；chit -tiap8 我倒去，beh將這個事誌ka7 我e5 夥記講，koh beh去先生in兜講。  
到拜一日Tam5就去hit個先生兜，講體面人祈禱 e5 事誌，koh講：「我頂日tui3 你面前所嫌體面人 e5 話，今看伊這號 e5 款式，實實是好人，我beh將hiah e5嫌伊e5 收倒轉，你m7 -thang tui3別人講。我10歲老母死，以後m7 -bat 祈禱；因為拜六e昏 e5 事誌到chit -tiap8心肝無想別物 e5 事誌獨獨祈禱認罪tiaN7 -tiaN7。你雖然無趁道理。我就 ti7 你e5 面前講起，亦無見笑。我已經去牧師佮長老議論入教 e5 事誌。上帝若寬我e5 生命，我就beh 公行認救主 e5 名來入伊e5 教會。這個地方e5 人攏總知我hiahN時 e5 歹款式，今beh hou7眾人知我有反悔罪 e5 心；設使有人笑--我，出在伊笑，我亦無見笑。」        
婦人人替丈夫祈禱
Ti7 大英國某所在有一個婦人人，是做粗工 e5 人 e5 某。伊有得著上帝大恩，來信耶穌得著救，因為這個事誌伊e5 查甫人墾築。伊 e5意思決斷無beh 放sak 道理，所以丈夫幾若擺暝時趕伊出去外面。冬天真寒 e5 時亦有an2 -ni。  
這個婦人人是仔細e5 人，無將這個事誌 ka7伊厝邊人講， koh m7ai hou7 人知，所以有去山--nih8 祈禱。心肝大憂悶，若是無失望，因為知上帝無所m7會。伊就定著 e5意思，逐日日旦 一點鐘久，beh替伊e5 查甫人求叫上帝。一年久逐日行an2 -ni亦無得著所求，查甫人猶原是an2 -ni。婦人人就想著koh 半年久來祈禱，m7 thang 放煞。  
Hit個半年久 e5 路尾日到--lah，hit日亦有求到一點鐘久。看攏無得--著，驚上帝無beh hou7 伊，心肝tit -beh 絕望。Hit日伊e5 查甫人倒--來無啥平安，無照伊平常e5 款式liam5 -piN 坐食，是上樓頂，入伊e5 房，關門。伊e5 婦人人 te3 --伊，企 ti7 門外，聽見伊e5 聲。婦人人真奇怪，亦真歡喜，因為是祈禱 e5 聲。Koh tiap8仔久伊e5 查甫人落--去樓腳，攏m7 食，koh去做工。
E昏倒--來，伊e5 婦人人問講：「有甚物事誌--無？」應講：「有；我e5 罪重，無所在 thang 向望。12點鐘，我teh做工e5 時，有一節 e5聖冊刺鑿我e5 心； ai3 m7 想， 亦boe7免得。我攏無所在 thang向望。」
婦人人勸伊講：「M7 -thang 失志。」應講：「M7使講，無路用--lah， 我e5罪重重，boe7赦免得。」  
講了就記--得伊前歹款待伊e5 某，良心大責備，就問伊e5 某講：「你歡喜赦免我--mah ？」應講：「歡喜。」Koh 問：「你肯替我祈禱 --mah ？」講：「我肯。」 Koh 問：「Chit -tiap8 好抑m7 ？」應講：「我真歡喜。」二人就跪--teh，流目屎祈禱上帝。一人目屎，因為心肝憂悶反悔罪；一人，因為心肝歡喜感恩。
這個查甫人後--來有顯明誠實做耶穌e5 學生，日日有進步，亦出力 hou7伊e5 厝邊人知道理，koh將一坵園獻hou7 人起禮拜堂。
查某子替老父祈禱
大美國某鄉社50年前有聖神降臨，濟濟人得著重頭生來信耶穌。Chiah e5 人 e5 中間有一個細漢 e5 查某囡仔，名叫 Iu5 -li7 -a，年是9歲。 
伊雖然細漢，iau2 -ku2 深知要緊e5 道理；知家己有罪，無氣力會行好，亦知有一個救主m7若大人thang 倚靠，細漢--e5亦thang；因為伊bat 講：「容允細漢 e5 囡仔就近我，莫得禁--伊。」這個查某囡仔比濟濟大人 e5 信主是koh較深。伊e5 老父惡毒真歹名聲。鄉社 e5 人較濟扑算這號人攏無thang 向望，福音 e5 道理，亦boe7感化；獨獨這個查某囡仔無親像眾人an2 -ni扑算。這個囡仔有孝，ai3伊e5 老父得著利益；知老父 e5 欠缺，亦知耶穌做憐憫 e5 救主，所以出力替老父祈禱。幾若人亦鬥幫贊迫切替伊求。若是伊e5 老父真惡毒，chiah e5 人雖罔替伊祈禱，攏m7敢將這個事誌佮伊議論。這個查某囡仔較大膽，beh去祈禱會 e5 時，就來chhe7老父，用溫柔e5款式，好e5 聲，求伊講：「阿爹阮beh 去禮拜，ai3你相佮去，你beh --mah ？」伊 e5 老父變面受氣，m7去。查某囡仔心肝大憂悶家己去。到明仔日，beh去禮拜 e5 時，koh chhe7伊e5 老父，請伊去；老父大臨受氣，查某囡仔m7敢koh講，心大憂悶，家己去禮拜。第3日koh chhe7 老父，流目屎，求伊著來相佮去。老父越發大受氣，趕伊出去。查某囡仔猶原去禮拜。濟濟人聚集，牧師teh講道理e5 時，忽然這個查某囡仔 e5 老父入來坐椅，款式親像細心teh 聽牧師所講e5 道理。 
眾人看見真不止奇怪。牧師hit -tiap8所議論 e5 道理就是耶穌做咱 e5 救主e5 事誌。這個人那聽，那醒悟家己 e5 罪；那聽，那m7 安。牧師講明白，這個人就跪teh，ngiauh2 -ngiauh2 chhoah，哀哀呻，求上帝憐憫。眾人流目屎，有e5 替伊祈禱。看這個人本是真ok，hou7 人驚，伊e5 查某子請伊去禮拜 e5 時，真受氣，m7 去禮拜，koh tiap仔久來眾人 e5 中間聽道理，求上帝憐憫，逐人知是因為有得著聖神 e5 感化。禮拜煞教內兩個人chhoa7伊倒去；伊e5 查某子亦te3伊倒--去，流目屎，感謝上帝。
明仔日hit 個人koh去禮拜，總--是真歡喜去，因為已經信主，心肝大平安。聖冊講：「耶和華hou7 細漢 e5 囡仔、食奶 e5 嬰仔盡力來o -lo2。」這節有應驗。 
砧鞋 --e5 做王 e5子
早前ti7 德國有一個砧鞋 e5 人，年歲老 koh 散hiong，iau2 -ku2 面色笑容心肝平安歡喜。熱天日斜e5 時hit 人坐門口樹腳 e5 所在 teh 砧鞋。砧鞋--e5有時停工tiap仔久，歡喜吟1、2節 e5 詩，才koh再做工。某日beh暗 e5 時，有一個少年讀冊人，不止體面 e5 款式，tui3 hia 經過，看見這個老人 teh 砧鞋、面色笑容、歡喜做工、歡喜吟詩、款式不止快活。少年-- e5 就停步ka7伊講：「老叔--ah，我看你e5 款式平安知足--hou2!」
砧鞋--e5應講：「大--e5--ah，我實在平安，啥事m7 -thang平安？」
少年--e5 講：「濟濟人無平安；我看你e5 款式是不止散hiong，扑算敢你是家己一人，攏無家眷，才無掛慮。」
砧鞋--e5 講：「大--e5-- ah，你an2 -ni講，m7著，我有一個某，7個子查某子，攏共有9個頭嘴；這兩支手著趁錢hou7 in 食、穿、用。我實在散hiong，iau2 -ku2扑算thang 平安做工，che著m7著 ？」  
少年--e5 講：「做工 e5 人散hiong親像你，iau2 -ku2 心肝知足到才平安，hou7 我真奇怪。你an2 -ni是怎樣？我攏boe7曉得。」
砧鞋--e5 就放落伊e5 工課，起來牽少年人 e5手，面色變做端正，講：「大--e5--ah，你是過路人，m7 bat我；我e5 散hiong m7是親像你所扑算chiah傷重，我ku2是王 e5子。」
少年--e5 看見伊這號e5 款式，koh 聽見這個話，liam5 -piN做伊去，家己想講：「可惜這個人魔神！伊實在散hiong，家己扑算好額；我起頭看見伊e5 款式，就略略仔向望伊有得著甚物平安 e5 好步，thang ka7 我講；he是我錯。」  
過一禮拜久，hit個少年人 koh tui3 hit 條路經過，看見這個老人猶原ti7 hia teh坐砧鞋、歡喜做工、歡喜吟詩，親像前日一般樣。少年 --e5 想beh佮伊滾笑，就行禮恭敬--伊，褪伊e5 帽仔來拜--伊，講：「太子--ah，請安--你。」
砧鞋--e5 就放落伊e5 工課，ka7伊講：「大--e5--ah，請你停一步，ai3佮你講幾句e5 話，好--mah？Hit日你liam5 -piN離開我，做你去，款式敢是扑算我魔神，是m7 是？」
少年--e5應講：「著老實 ka7 你講，有影，我實在有an2 -ni扑算。」  
砧鞋--e5 講：「我m7是魔神；hit日是致意ka7 你講，實實著著 e5 話。我實在是王 e5子；今請你坐來聽，我beh詳細ka7 你講。」
這個少年人是猶太族e5 人。 猶太人tui3 古早到今不止對重舊約 e5 聖冊，細膩來教示ine5子兒。Hit個冊明明講彌賽亞beh來e5 事誌。In若講究新約e5聖冊，就會知舊約所講 e5有應驗，彌賽亞已經到。可惜猶太人m7 信新約，亦攏m7看，所以iau2-ku2 teh向望彌賽亞beh到，m7知啥事延chhian5。這路尾猶太人e5中間，幾若人teh 想，今已經ian5-chhian5到才久，攏無來，就拍算舊約講這個事誌攏無影，續m7 信。
這個少年人是這號e5 款式，伊細漢 e5 時，照序大人e5 教示，常常讀舊約 e5 聖冊，攏總信；到大漢 e5 時，攏總放sak hit個冊，m7信，續m7讀。今teh 躊躇不決，m7知道理怎樣：是親像行船e5 人，ti7 外海，失落干經 ，船hou7 風湧偏流m7知 beh tui3 tah落去，實在艱苦攏boe7 安心。
這個少年--e5 就坐落來聽砧鞋 --e5所beh講 e5 話。砧鞋--e5 就引舊約 e5 聖冊濟濟節 e5 懺語，講有一個大榮顯e5 王beh來世間，做救世主，掌管天下萬國e5 人。摩西 e5 律例，先知人e5冊，佮詩篇攏總有講起這個大榮顯 e5 王 e5 事誌。砧鞋--e5 引舊約明白，就koh 引新約幾若所在，hou7 少年 e5 人知舊約e5 懺語第先講--e5,攏有應驗，就是耶穌基督做這個大榮顯e5 王。
砧鞋--e5 koh 講：「耶穌因為咱 e5 罪受艱苦，死ti7 十字架，埋ti7 墓 --nih8,第3日koh活 tui3 墓出 --來，koh再上天，坐上帝 e5 大爿榮顯e5 位。有吩咐伊e5 奴僕四界去通天下，報好e5 消息，hou7眾人知上帝 e5子替人贖罪，亦不論甚物人反悔罪，來信耶穌，就得著赦免罪，佮上帝和好，這世人心肝平安，死後上天堂，享受永遠 e5 福氣。 」
砧鞋--e5 講這號 e5 道理，少年 e5人注神 teh 聽；伊早tauh8 -tauh8讀舊約 e5 聖冊，就知hiah -e5 懺語，若是m7在是指耶穌基督；這個是新 e5 道理，hou7伊不止奇怪。
砧鞋--e5 koh 講：「大 --e5 --ah， 我第先ka7你講，我是王 e5子，敢m7是實著  e5 話？我e5 心肝敢 boe7知足平安？我是屬耶穌，有敬伊有信伊，有痛--伊；照聖冊講，萬項 事誌tauh8 -tauh8來，無m7是利益我。Che敢m7是夠額hou7 我e5 心肝知足平安快樂？」
少年--e5 就問：「今我tui3 佗落thang 詳細知這號e5 事誌--ah？看見你an2 -ni 信，就平安知足，我亦不止愛。」
砧鞋--e5 就將聖冊送 --伊，請伊著toa3倒去，詳細看，祈禱上帝hou7伊thang達。少年 e5 人趁伊 e5 嘴，無偌久得著hou7 心肝平安 e5 好步，然後差伊仝族 e5 人，播揚道理hou7 猶太人聽，到一世人。
人扑死豺狼
百外年前，大美國ti7 東北勢，一所在有一人因為扑死一隻豺狼得著名聲，事誌親像下底。
Hit人姓Put-lam7,是做穡人，家己有田園厝宅；有精牲、羊群濟濟。伊e5 厝邊幾若人tauh8-tauh8 失落羊，hou7 豺狼瞑時來咬死。幾若年親像an2 -ni。有一瞑Put-lam7 e5羊群失落70隻，是hou7豺狼咬死。看見霜雪內 e5 腳跡，就知是一隻豺狼tiaN7-tiaN7，將羊咬死，食淡薄血tiaN7-tiaN7。Put-lam7就佮厝邊幾若人舉銃toa3獵狗，去chhe7 hit隻豺狼，決意beh chhe7 到著，來除去，就te3 腳跡不止遠到一個山孔，ti7 石盤內，知是hit隻豺狼 e5 siu7。設法beh 引伊出--來，趕伊出--來攏boe7,用草、柴、硫磺已經毒，hiat ti7 內面，看會激死，亦攏無hoat得。幾若擺kah 狗入內面，chiah -e5 狗逐擺出--來大驚，有著傷留血，m7敢koh再入--去。差不多幾日空空著磨，路尾Put-lam7 講家己定著 e5意思不論危險到怎樣，決斷beh扑死hit 隻豺狼。
Hit個空口約略2尺高，3尺闊，到3、4丈深，才有開一個洞較闊。Put-lam7 用索仔，一頭縛伊e5 腳，一頭hou7 外面 e5 人khiu2,ka7 in 講：「我若出記號，著liam5 -piN 拖我出--來。」Put-lam7 就舉火把，做四腳狗爬--入。豺狼內面haN7 -haN7 哮，Put-lam7 勻勻仔倚，到hit個洞 e5 所在，就看見豺狼ti7 對面，兩目大蕊hiong5-hiong5 teh相--伊，詳細看見勢面著怎樣，就出記號 hou7 外面 e5 人拖伊出。外面人驚了Put-lamteh7 -beh hou7 豺狼咬，就出力拖出--來攏無細膩，m7若扑歹衫仔褲，koh身軀磕著幾若孔不止痛。Put-lam7無要緊，iau2 -ku2 決意，就舉伊e5 銃佮火把，腳猶原縛索，koh再爬入去。豺狼猶原haN7 -haN7哮，Put-lam7 勻勻仔倚，銃舉起來便便，到看見豺狼展威teh beh 跳--來，就相精精，tui3 豺狼 e5 目珠開銃；外面 e5 人聽見聲，liam7 -piN拖出。山空隘隘，銃頭 e5聲剉tio7 耳空，銃藥 e5 煙sahN入嚨喉，koh 拖出猶原磕著，就這擺出--來，比第先較傷重，人差不多beh 暈--去。今Put-lam7著歇睏略仔較久，就koh再舉銃佮火把第3擺爬--入--去，看見豺狼倒 ti7 洞內 e5 土腳，死翹翹，就khiu2 豺狼 e5 耳仔唇，出記號 hou7 外面人知就攏總拖出。大家極大歡喜，iah8這個事誌播揚ti7遠近，眾人o-lo2 Put-lam7 真好膽。
Hit -tiap8 Put-lam7 26 歲，12年猶原作穡，然後揀伊做武官，起頭細 --e5,常常盡忠，幾若擺顯明極大好膽 koh 大本事，就勻勻高升到做大官，通國內好名聲，較老告老，倒去善終。Ti7伊e5 墓牌人扑字句，講：「別人若敢te3 後面，伊就kan2 做頭前。」 
婦人人佮後生 hou7 豺狼jip
頂章 e5 事誌了後 koh有一隻豺狼jip--人，beh 咬去食。有一家 e5 人，是做穡人，in一個親人來in 兜濟人客，後--來beh 倒去，做穡人 e5 婦人人佮兩個後生將行雪 e5 車，縛兩隻馬，載伊3、4舖路到縣城。Ti7 hia 有鐵路，親人 thang 搭火薰車倒去伊e5 厝。雪蓋路厚厚，若踏jih8到teng7 -teng7,就行雪 e5 馬車是盡gau5 走，3、4舖路kiam2 -chhai2?使兩點鐘久就會到；若是hit -tiap8 雪不止深，iau2-be7 jih8 teng7,馬著慢慢行，攏boe7 走，kiam2 -chhai2著4、5點鐘久，才會行3、4舖路。An2 -ni 頂晡起身行，著e晡才會到hit個縣城。已經送親人去坐火薰車，佮伊相辭，就去chhe7 城內一家古舊e5朋友相探。朋友 e5 婦人人請in聽候食下昏了，亦 hou7馬thang食koh歇睏，才倒去，講：「今瞑月光光，雖然雪蓋地面，iau2 -ku2 無不止寒，亦是hou7 暝時 koh較光，」就hou7伊留teh。這個朋友 gau5張tauh  設計掠禽獸，亦有飼一隻狗，真大隻，koh 乖乖，錶伊e5 名叫做But -lo3。   
食e昏了，作穡 e5 婦人人佮兩個後生起身倒去，著晏晏半瞑後才會到。因為是新開 e5 所在，離城無偌遠，攏是郊野，無人家。大後生16歲，坐頭前管馬，牽馬勒索；老母佮細漢後生坐後面。有月koh有雪，所以瞑光光，會看見遠遠。老母ai3 hou7 囡仔歡喜，就講話念歌吟詩。行幾里路老母越頭看後面，就講：「囡仔--ah，lin2 看，But -lo3 teh te3 咱，今beh怎樣 hou7伊倒去？」兩個囡仔越頭看，大漢看較久，就面變大驚，講：「An -ne2,hit隻m7是狗是大豺狼；ti7 咱抵仔經過 e5 樹林，有聽見咱 e5 聲，來jip入咱。今驚了咱無thang 向望；這號路，馬攏boe7 走，亦hit 隻豺狼，teh jip咱，你看，無偌久會著。」 
大家不止驚，看車內無甚物家私thang 趕豺狼保護家己。豺狼較近teh哮，馬聽見hit個聲真驚，大後生著盡家己e5 氣力，掌管約束chiah e5 馬，攏boe7 顧得別物 e5 事誌。細漢拾雪，出力nih8做石頭，濟濟粒lok車內。有一枝鐵枝hou7車尾面 e5 坦橫枋會tiau5, 大後生ka7 老母講怎樣會剝起來。豺狼jip倚，老母佮細漢囡仔將這塊枋佮hit枝鐵枝，舉beh 扑，囡仔有時亦用雪來tim3--伊。
豺狼有時倚車後，有時大爿，有時小爿，老母佮細漢囡仔逐擺趕伊離。有時豺狼會khu5 -teh 大聲哮，親像 beh叫別隻來tau3幫贊；就koh再jip，來倚車；in koh 趕伊離。
親像an2 -ni 行差不多3舖路，就到人徛家e5 所在，豺狼m7敢koh te3,款式是親像大失望，就出一下e5 極大聲，才離開倒轉去。婦人人兩個囡仔到厝，敢有大感謝上帝，hou7 in 經過這號危險，亦保全生命。   
明仔早起城內 hit 個朋友出去樹林郊野beh去看伊e5 tauh仔 架仔有tng著甚物物，就ti7 路nih8看見豺狼 e5 腳跡，有時路e5正手爿， 有時倒手爿，家己扑算有幾若隻 e5 豺狼，昨瞑去ka7 hit 個婦人人佮兩個囡仔，若有an2 -ni 的確3人攏有咬死。伊就緊緊倒去城內，叫幾若個厝邊，舉銃騎馬，緊緊去查hit 條路，常常扑算會liam5 -piN 抵著血、抑是肉、抑是骨頭、抑是衫仔褲ti7路邊，做憑據人 hou7 豺狼咬去食。Chhe7攏無這號e5 事誌；行遠遠，就看見豺狼 e5 腳跡煞，大奇怪緊緊去朋友 e5 厝看事誌怎樣，看見婦人人佮兩個囡仔，身軀無啥事，若是心肝iau2 -ku2 teh -chhoah e5 款式。大家聽婦人人佮囡仔詳細講起昨瞑所抵著 e5 事誌，就koh 舉銃騎馬緊緊chhe7 hit隻豺狼，chhe7著，扑死，剝皮送 hou7 hit二個囡仔，hou7 in thang 去衙門，討thai5豺狼 e5 賞，照hit所在 e5法度，就是10箍。  
聖冊濟濟所在講起豺狼 e5 事誌。人做教會 e5 對敵來捆著上帝 e5 百姓，抑是做官冤lek8-s ek 人，抑是做假 e5 先生傳異端 e5 教示引誘人離開真理，這號人聖冊叫做豺狼。(看西。22：27；Hoan。3：3；馬。 7：15；10：16；路。10：3；使。20：29 ) 聖冊講後--來福音 e5 道理流thang，萬國 e5 人降服耶穌，相thai5 e5 事誌煞，天下逐所在平定，就用譬喻，講豺狼羊羔會相佮toa3相佮食。攏無傷害 (看賽 11：6； 65：25。)願上帝 hou7 hit號e5 時陣緊緊到。心所願。
           奴僕 hou7 豺狼咬死，來救主人。 
有聽見古早 e5 時，ti7 俄羅斯國，有一個大老，因為要緊 e5 事誌，beh 去遠遠 e5 所在。Hit -tiap8是日暗 e5 時，就叫伊e5 奴僕，名叫I2 -lip8,ka7伊講：「I2-lip8--ah，咱 chit -tiap8 趕緊beh 出路去，你著備辦馬車m7-thang ian5-chhian5。」無一tiap8仔久I2 -lip8 就講備辦好勢。大老佮伊e5 某子隨時就坐車；I2 -lip8也坐ti7 車前，牽馬索，即時起身。 
Hit -tiap8 是冬天 e5 時，滿天有星不止光。In 行到路站，就歇睏，ai3 beh 換馬；因為ti7 路--nih8 雪真厚，馬行極sian7,到 beh 跋倒；也是因為行到半暝lah。Hit個路cham7 e5店主就勸大老聽候到天phu2光才行，講：「不但雪厚，天氣真寒，也有豺狼歸群遍四界行。幾若禮拜久hiah e5 豺狼無甚物thang 食。E昏beh 暗e5 時，阮有聽見hiah e5 豺狼，ti7遠遠e5 樹林 teh哮。幾若瞑前有豺狼來ti7 chia 四界seh8 大聲哮，ai3 beh chhe7 食 e5 物。我m7敢開門，若出去的確白白送我e5 生命；我有開窗仔看 hiah e5豺狼目珠金金相hou7 我驚到ngauh8-ngauh8-chhoah，我到一世人都會記得。到天phu2光豺狼才散--去。
大老聽見伊所講，sim7 -sim7 一tiap仔久；che m7是伊家己有驚，是因為有某、子ti7 -teh，所以驚惶，有進退倆難e5意思，就in 店主講：「我扑算thang koh 加行一路cham7,因為我e5奴僕不止勇猛，也有大極好e5銃，你著備辦極勇極gau5走e5 馬來hou7 我換就好。」店主即時將勇e5 馬來縛ti7 車nih8。I2 -lip8也隨時上車好膽牽馬索仔、馬鞭liam5 -piN起身去。一里行過一里，攏無動靜，獨獨聽見馬long e5聲na7 -tiaN7。
後--來行到一個大樹林，hit所在青青凊凊 ，樹真高到抵天jia著星辰，所以這所在真暗。In beh 過這個樹林 e5 路那行那暗。到chia 主、僕攏m7敢做聲，因為有聽見人經過這條路，濟濟抵著豺狼，失了生命。
行無幾步忽然聽見真兇猛 e5 聲，I2 -lip8知這個聲m7是樹林e5風，也m7是風tui3 山頂來，的確是枵餓雄惡 e5 豺狼四界行teh哮。I2 -lip8知今抵著ti7 chia 生命的確難保，就越頭來扑車nih8 e5 窗仔門，beh 通知伊e5 主人知這個事誌。大老就安慰伊e5婦人人講：「M7使驚，著倚靠上帝。」婦人人聽 in 丈夫e5 話，就抱伊e5子，the ti7 車內，誠心祈禱全能e5 上帝照顧伊e5 丈夫佮子一家平安。I2 -lip8就出力扑馬趕進前走去。知這個事誌不止危險，豺狼的確會追--入--來；今beh走，抑是beh佮豺狼對敵，抑是著死，想boe7曉得。豺狼 e5聲那聽那近，連腳步也聽見，已經到ti7 車後。  
後來豺狼追到近倚，看見車--nih8 e5 燈光光，就停腳，m7敢koh追來。Tiap仔久豺狼koh再好膽四圍包這張車。車--nih8e 燈照著豺狼，看見歸群，身軀極瘦、目珠金金、嘴開開、舌吐長長、瀾一直流--出--來。大老就講：「I2 -lip8 ah，咱著放銃。你著相精精，銃才thang開--去。」忽然hit 隻做頭 e5 豺狼hou7 銃扑死，倒ti7雪nih8 滿身是血。其餘 e5 豺狼聽見銃 e5 聲，koh 看見頭隻死-teh，有真大驚四界逃走入ti7樹林內，boe7 顧得thang食hit隻死e5 豺狼。  
無一刻久豺狼koh聚集歸群圍--來，比前較雄惡。因為chiah e5 豺狼真枵所以m7甘放sak這張馬車；大聲喘氣想beh來咬食。I2 -lip8就 koh扑死一隻；hiah e5 豺狼停腳teh哮，無甚物驚惶，也無走--去。Koh 迫近倚--來，嘴齒giang3 -giang3 ，大聲 teh哮。I2 -lip8 看見m7是勢面，就想今beh怎樣？因為著koh 行真遠才會到路cham7。Hit -tiap8 ti7 車nih8 有一支柴，就用索來縛，hiat ti7車後hou7 車teh 拖，hou7 hit 支柴振動pong7-pong7哮，beh 趕散hiah e5豺狼。若是hiah e5 豺狼攏知是無路用 e5 物，猶原m7驚無beh 四散去，比前koh較猛。
到chit -tiap8 hit張車e5人生命已經無向望。I2 -lip8就ka7伊e5 奴僕伴講：「頭隻馬著thau2,緊緊thau2。」隨時將頭隻 e5馬thau2開；hit隻馬有真驚，竄隊路邊走--去。豺狼歸群tui3 hit隻馬就jip --去，相佮咬hit 隻馬鬥搶去食。尚且無夠額，有食淡薄血，腹肚iau2 -ku2 是枵，歸群koh te3 馬車來，總--是馬車已經有進前行幾若里路過--去。
大老就講：「I2 -lip8--ah，咱chit -tiap8 所聽見是樹nih8 e5風-- mah？抑是hiah-e5 猛 e5 豺狼 koh te3—來mah？」I2 -lip8 第先也有聽見，伊知是豺狼 e5 聲， 總--是伊不止疼主人，m7 甘hou7 in 大家驚惶，所以攏無講出。因為伊e5 主人問起，I2 -lip8應伊，講：「就是hiah-e5 豺狼 koh追來。」話抵講了，hiah e5 豺狼 koh 四圍來包這張車。豺狼 e5 形狀比第先重倍歹看，因為逐隻身軀攏有bak血。
I2 -lip8 就講：「Koh thau2 頭隻 e5 馬。」索抵thau2開，馬就走；只有聽見馬哮一聲，已經看無，hit隻馬就是hou7 豺狼隨時食了去。豺狼iau2 -ku2 是枵，的確 ai3 beh koh食人 e5 血。
I2 -lip8雖罔gau5 趕馬大步走，攏無路用。一目nih8久豺狼猶原是te3 ti7 車後，今beh怎樣？若beh將chiah e5馬攏thau2 hou7 豺狼食，總--是這張車boe7得thang拖到路cham7 e5 所在；若是hit個路cham7e 火已經有看見--lah。只要有一項計策，著本身來佮豺狼做對敵。I2 -lip8有決斷ai3 beh 落車，來趕chiah e5 豺狼。 
 I2 -lip8 就輕輕扑車e5 窗仔門，hou7 主人知伊beh an2 -ni 做，ka7主人講 ：「我kiam2 -chhai2 若hou7 豺狼拖去食，向望主人著tai3念我e5 某、子。」  
話講了，即時落車兩手舉銃就放。主人ti7車內聽見銃tan5 一聲，koh聽見一聲也就靜靜。主人就知I2 -lip8 的確是khit 豺狼咬去食。今chiah -e5 豺狼既然有得著人e5 肉thang食，就無koh再想beh來te3 這張車。大老這張車佳哉會脫離，就趕到路站hit -tiap8 大家祈禱，感謝上帝大慈悲，救in一家 e5 生命。就tiam3一路cham7歇到天光，總--是大家攏無睏，因為向望hit 個盡忠奴僕kiam2 -chhai2會保全伊e5 生命，會得thang koh再倒來；也不止驚hou7豺狼咬死。  
到天phu2光in 就koh再倒轉到I2 -lip8 昨瞑落車e5 所在，四界看，並無I2 -lip8 e5 蹤跡，只有看見銃koh hit所在雪有濟濟血；已經知I2 -lip8是hou7 豺狼咬去食，將身屍拖入樹林內去--lah。 
大老深深數念伊解救e5 恩，ti7 hia ka7伊企一塊石碑，刻字講明這個事誌，也引起一節聖經講：「人因為朋友放sak 生命，所疼無有較大這個。」（約翰15：13）這個石碑到今仔日iau2 -kut2? -teh，凡過路e5 人看見無一個m7 吐氣，o-lo2 伊。
這節事不但hou7 咱想豺狼e5 歹親像頂面hit 節e5 事誌，koh這個主、僕兩人 e5所行，亦hou7 咱想幾若項極好e5 道理。Chit -tiap8會講兩項tiaN7 -tiaN7
一項奴僕甘願替主人失落生命，是hou7 咱想耶穌在早替咱放sak生命，若是耶穌e5 疼痛萬倍較贏；m7是親像序細替不止好不止疼伊e5 序大，是萬王 e5 王替反叛e5 百姓，是天地至聖e5 主宰替地面上重罪e5 人。這號疼痛世間人攏boe7曉得想。Hit 個奴僕解救主人身軀 e5 生命，hou7伊koh tiam3地面不過幾年tiaN7 -tiaN7才煞；若是耶穌解救咱心神e5 生命，hou7 咱得著永遠活ti7 天堂，千千萬萬年無煞。
Koh一項。Hit 個主人因為奴僕e5 所行，hou7 咱想咱反轉做奴僕應該怎樣因為咱 e5主耶穌來行。Hit個主人深深數念奴僕，ka7伊企柱；若是咱得著恩萬倍較大，萬份e5 一份無thang 報答，就著將家己身軀，靈魂所有所會錢財家業氣力才調，譬喻做祭獻，求上帝tai3念耶穌鑒納，賞賜聖神 hou7 咱親像an2 -ni來服事到一世人。 (看羅。 12：1，2。) 
上帝有聽人祈禱，抑無？
有一個查某囡仔，11歲，人chhoa7伊去in 公e5 厝，beh 請安in 公媽，佮in toa3幾日。In 公 e5厝離父母厝約略6舖路。中間有火車e5 路。火車有陣較緊，有陣較慢。較緊--e5 行6舖路m7使半點鐘久，較慢--e5 著兩三倍較久。Am-lam  做一下算平常差不多一點鐘久。  
查某囡仔tiam3 公媽兜 e5 時明白，beh 倒去父母e5 厝。無人thang佮伊去，就chhoa7伊到火車e5 路cham7,拆火車單牽伊上車內面坐；就佮伊相辭，hou7伊家己倒去。雖然無親人thang佮伊去，亦攏m7使驚，無人會陷害，顧車--e5 的確照顧。
車tiaN7著著到in 鄉社 e5 時，囡仔e5 老父去hit所在 e5 路cham7,beh chhoa7 查某子倒來。
Hit 班火車半路抵著大危險，纏絆chhian5半點鐘久。若是上帝照顧，無人抵著傷害，是較晏來tiaN7 -tiaN7。  
已經到，老父牽細漢查某子，chhoa7伊倒來。行路e5 時，老父問查某子坐火車e5 時抵著 e5 事誌，ka7伊講：「無熟悉e5 人佮你ti7--teh，你有驚抑無？」  
囡仔講：「無；獨獨一擺，tiap仔久，有驚tiaN7 -tiaN7。」  
老父問：「Hit個是甚物事誌 ？」 
囡仔講：「阮近倚hit個深坑頂 e5 橋，tit beh 過--去m7知甚物事誌，忽然火車thut8 走過邊頭，下底有水亦有石盤，車內眾人驚到boe7顧得，喉叫講「Tit beh跋--落--去，做一下無--去！」若是有仁愛e5 主照顧阮；hou7 顧車e5 師父看見hit個危險，thang備辦，抵抵到會跋--落 e5 所在就hou7車為止，koh 設法度倒退歸路無啥事。」 
伊e5 老父是不信 e5 人，就 tiN3 凊笑，問查某子，講：「你啥事扑算主有chhap這個事誌？M7是主teh照顧--lin2;是hit個斟酌e5 師父認真行伊e5 本份，目珠金金看頭前，看見有危險，就止車hou7伊倒退，koh創到好勢。攏m7是主，亦m7是別項 e5事誌。」
囡仔講：「心肝父--ah，知影 e5人講，刺it tiap8 出橋邊頂面，險險beh 跋--落是親像神跡。逐人扑算的確會死。」
老父聽見這個話，想伊查某子抵仔經過這號e5 大危險，geh8-geh8-chun3牽伊e5 查某子較倚，講：「心肝子--ah，hit個極驚e5 時，你怎樣？有喉叫mah？抑是有失去mah ？」
囡仔應講：「無--ah；我就祈禱咱e5 天父，求伊著照顧阮，莫得hou7 阮抵著這號無善終 e5 死。我e5 心就liam5 -piN 平安，攏無驚；心內知上帝的確准我祈禱e5 話，無的確照我憨e5意思來行，是會照伊有智慧 e5意思救我。伊實在有救--我，hou7 我不止多謝伊。心肝父--ah，你敢m7著續多謝伊照顧你細漢 e5 查某子hou7 我平安倒--來，thang koh再見著我e5 父母e5 面？你敢boe7續疼上帝。接納伊亦做你e5 老父？」
老父聽見查某子這號e5 話，koh 看見伊恭敬 e5目珠，心肝感激，用輕聲細說講：「心肝子--ah，你平安倒來，我實在不止歡喜，iau2 -ku2我攏無扑算上帝有chhap這號e5 事誌。上帝照顧天地，是用tiaN7著 e5 法度，boe7得thang照逐個求伊e5 人心內 e5意思來行。設使上帝會an2-ni 照人 e5意思，來chhin3-chhai2改換伊e5 法度，就天地內面攏會亂亂。」
囡仔講：「心肝父--ah，這號e5 事誌我攏boe7曉得議論；我是細漢e5 囡仔，thai2 -tho2 會佮你辯駁？若是我記得舊年熱天 e5 時，佮你ti7 樹林內，行到hit個細條溪，頂面e5 橋隘隘lou7-lou7-hian3,我極驚，m7敢經過，家己知若行略略仔無四正，的確跋--落水。你就牽我e5手，我一下知老父大力 e5手有khiN3我，liam5 -piN 無驚，好膽佮你行橋頂面，知你的確照顧我。親像an2 -ni，今仔日火車ti7 橋邊頂，款式tit -beh 跋--落，我就求上帝 m7 -thang hou7 我跋--落水抑是siak著石盤。伊的確有聽我，hou7 我e5 心liam5 -piN平安，攏無驚，親像 hit日，ti7 樹林內，hou7 你牽我e5手經過橋這般樣。老父--ah，你看見上帝實在有救阮，是抑m7是？」  
查某囡仔講了，舉頭看老父 e5 面，看見伊e5 目箍紅，目屎滴--出--來。到厝老父抱查某子ka7伊講：「今我ai3 你koh再舉起手向咱thang 敬愛e5 老父ti7 天--nih8,求伊aN3 --落續牽我e5手，chhoa7咱一世人穩當行經過這世間坎坷滑滑 e5 路，到伊榮光 e5 厝ti7 頂面。我信上帝的確有聽，應允人 e5 祈禱，boe7 koh再giau5疑。」 
基督 e5 疼痛感激咱
Ti7 蘇格蘭某社有一個老婦人人幾若年病倒ti7 眠床攏boe7 起--來。伊早有洗衫趁食，久久攏boe7做甚物工，伊亦無親人thang照顧伊，逐月日有收koa2 厝稅銀。這個婦人人盡疼主，愛主 e5 國興旺。
有一日朋友去in tau佮伊坐，婦人人就用一個金仔，值6箍銀hou7 伊，講：「這個著寄去中國thang做婦人人 e5 宣道會 e5 所費。」朋友知伊是散hiong人，就問伊講：「Beh thai2會堪得獻hiah濟？」應講：「逐月日收厝稅銀有分做2份，一份家己用，一份he7 ti7 錢櫃仔thang做主 e5 路用。」朋友就看見桌頂有一個錢櫃仔，有寫字講：「屬ti7 主 e5。」伊就koh問：「An2 -ni你家己用一半有夠額無？」應講：「著細膩用才有，kiam2 -chhai2 一半擺到月尾無錢thang 買塗炭佮茶心亦無要緊，我想救主替我放sak 一盡所有--e5,我用一半獻hou7伊，敢m7是傷--mah？」
Tam2-ti3 佮 Khoa-khau2 抵著熊。
Bat有2人，一個名叫做 Tam2-ti3,一個名叫做Khoa -khau2相佮行路，tit beh入樹林，Tam2-ti3 講：「我驚了ti7 樹林有野獸，因為我看見in e5 腳跡ti7 土--nih8。」誇口應講：「M7使驚，若有抵著野獸咱beh好膽，相照顧；我真有力我都無驚。」抵仔teh講 e5 時忽然有聽見野獸teh哮 e5 聲。誇口是較好腳手 e5 人；就liam5 -piN peh上樹，無想伊朋友 e5 危險。  
Tam2-ti3 較無好腳手，走boe7 離，抵擋野獸boe7 tiau5,總--是想一個步，身軀隨時仆ti7 地nih8,無喘氣那親像死翹翹。忽然有一隻大隻熊tui3 深樹林chong5 出--來beh 咬Tam2 -ti3。
誇口 ti7 樹--nih8,失膽家己想，佳哉我走會離。熊看見Tam2-ti3 仆ti7 地--nih8 那親像死，就詳細鼻伊e5 身軀，嘴續倚伊e5 耳仔親像beh佮伊講話。Tam2 -ti3 tiaN7-tiaN7，攏無振動，較停熊扑算伊真正死，就越頭走去深樹林內。  
誇口看見熊有去了今無危險，就落--來。心內厘厘仔 見笑用講笑e5話問Tam2 -ti3:「好朋友--ah，hit隻熊有ka7你講甚物？」Tam2 -ti3應講：「伊ka7我講，誇口家己好膽m7 tah8著真正好膽，koh勸我m7-thang倚靠hit號誇口e5 人。」
Iu2-ji7-ni5
Ti7 歐羅巴有一個國王 e5 小妹，名叫Iu2-ji7-ni5,幾若年前有身軀lam2,醫生吩咐著去某海嶼換水土看身軀會較勇--無。Ti7 hit所在抵著濟濟跛腳，破病真艱苦 e5 人。
Iu2-ji7-ni5看了心替 in真憂悶，想看會設甚物法hou7 in會較快活，就迫切祈禱求上帝開路。祈禱了koh想著起一間大間厝thang hou7 chiah e5 破病艱苦e5 人toa3,亦beh倩知影e5 人照顧--伊。總--是人真濟，厝著真大間，驚了無hiah濟錢。An2 -ni beh怎樣？今伊是王e5小妹所以有濟濟手飾、金器(有鑽石、珍珠) 濟濟，就koh想beh 寫批寄hou7 王問看thang 賣chiah e5 手飾抑m7-thang，beh 用所賣e5 錢來起hit間厝。Teh 寫e5 時就流目屎亦有祈禱求上帝開王 e5 心准伊所問--e5。王得著批真奇怪，想小妹敢是發狂，因為chiah e5手飾、金器是祖公流傳--e5,留hou7 子孫，亦是真寶貝e5 物。Iau2 -ku2 批內有一句話刺chhak8 王e5 心。Hit句就是：「著數念耶穌e5 疼咱來准我所ai3。」王起頭m7甘，路尾就准伊。In小妹接著王 e5 批真歡喜，隨時去賣手飾，用所得著 e5 銀起大 e5 館；內面真song2,亦有倩知影e5 人來顧，Iu2-ji5-ni5 m7 -na7獻銀hou7上帝亦獻本身，逐日巡醫館出氣力講道理攏boe7 厭sian7。一日一個散hiong婦人人the beh 過往。王 e5小妹tauh8 -tauh8去埋伊，迫切勸伊著信耶穌。婦人人抵抵beh離開世間 e5 時，peh起來chim Iu2-ji7-ni5 e5手，流目屎滴--落。講：「疼我e5 Iu2- ji7 -ni5感謝主差你到這個海嶼，你若無來我就無信耶穌，靈魂就boe7得著救。」講煞隨時過往。日出照ti7 Iu2-ji7-ni5 e5手，婦人人所流幾若點e5 目屎。逐點e5 目屎光亮親像寶石。 Iu2-ji7-ni5 心大大感謝上帝講：「救主--ah，我因為你e5 名有賣無久長用e5 鑽石，今你攏還我比第先萬倍較好，就是永遠活 e5 寶石。
  因為Iu2-ji7-ni5 想通世間金銀寶石m7 值著一個人e5 靈魂。
我褪pak-theh，Lin2 hou7 我穿
Ti7 美國，到冬天 e5 時水面攏堅冰。地氣是真寒。有一瞑一個兵巡更。Teh 巡e5 時有抵著一個趁食--e5 beh 倒--去in兜。
因為hit瞑落霜雪凍，伊看見hit個兵寒到kheh8-kheh8 tio，就褪伊 e5 綿裘ka7伊講：「請你hiahN去穿，我較無要緊因為我tau ti7這--nih8 na7-tiaN7，你著一瞑巡到光，若無這領你的確擋boe7 tiau5。」  
到天光 e5 時這個人聽見人講：「昨瞑hit個巡更e5 兵有khit 伊寒--死。」  
Koh無偌久這個趁食人病到不止傷重。Hit時有夢見看見耶穌穿伊e5 衫，就問伊講：「你怎樣穿我e5 衫？」耶穌應講：「你會記--得，你有將裘hou7 hit個巡更e5 兵穿--mah？這領是hit 領。因為我褪pak-theh你hou7 我穿。」(馬太 25：35-40。)
囡仔誠實祈禱
有一個細漢e5 查某囡仔破病不止傷重，然後醫好。有一日佮伊e5 老母出去行行；倒--轉來teh beh到厝，老母看見囡仔靜靜親像 teh想要緊e5 事誌，koh忽然停步、tiaN7 -tiaN7企，款式是親像勉強家己來講︰「An2 -ne2 我昨暝有祈禱。」老母應講︰「An2 ni --mah？心肝子--ah，你敢無常常祈禱？ 囡仔應講：「著，若是昨瞑我祈禱實在 e5 祈禱。照我這tiap想，扑算早前我攏be7 bat祈禱到親像an2 -ni e5 誠實祈禱」。
老母就勻勻仔溜伊講出伊e5 意思較明。所講 e5 親像下底。
囡仔講：「昨瞑我倒眠床醒到久久，teh想家己罪過e5 事誌，偌濟擺做歹e5 囡仔。就想今著將我攏總所做 e5 歹，逐項逐項來算看攏共偌濟。Liam5 -piN想濟濟濟，boe7曉得--算。就想，今不過將一禮拜久e5 歹tiaN7 -tiaN7來算，看偌濟。我就出力ai3 記得這一禮拜久所做 e5 歹，就看是不止大堆；亦koh 想敢有濟濟項家己boe7記得。An2 -ni是hou7 我e5 心肝真艱苦，家己想hit日我破病不止傷重，設使主hit -tiap8來召我倒去，就我會怎樣？扑算的確boe7到天堂。  
然後我想耶穌落來世間 e5意思是替歹人死，伊亦講ai3 赦免人 e5 罪。我就起來落眠床跪落，ka7耶穌講我e5 歹到佗落，就是一禮拜久e5 歹tiaN7 -tiaN7，家己 e5 記持想boe7了，就求耶穌著替我攏總想我e5 歹。我講an2 -ni就停，聽候 hou7耶穌攏總thang想到盡頭，才求伊著攏總赦免。An2 -ni我扑算伊的確有攏總赦免我，因為伊bat講beh an2 -ni 赦免人。我e5 心肝hit -tiap8得著大平安，koh上眠床，亦無一點仔驚上帝。」 
十份一
Bu5-eng2 城有一個拜上帝 e5 人姓Phi3 名Ju7。伊e5 人款論到題緣e5事真kian-lin7 。有一個禮拜日到禮拜堂聽牧師讀題目，就liam5-piN 知伊beh照舊切切迫教會兄弟姊妹出力題捐 ，至少--e5 著十份抽一份。Ju7 兄真m7 愛聽，因為伊有誠10萬銀家侍e5 人，一年有趁差不多10000銀。伊teh想若出十份一份就是逐年會拍損1000箍。
照伊teh扑算佮in家內 e5人去禮拜，逐禮拜出一角銀真夠額。今牧師teh 常常勸人出銀到hiah濟，he是怎樣！Ju7兄hit 時心內就teh想今我無beh聽伊所傳 \--e5,若是愛睏無beh照舊約束 \--lah，beh出在伊來睏。伊目珠放微微若親像beh 睏去。Ti7半睏半醒e5 時心teh想講：「十份一份！豈有取理！Kiam2-chhai2 若有一箍na7 -tiaN7出十份一份，heh是好，有一萬箍來出1000箍，heh boe7做得。」 
伊e5 袋仔--nih8有一捲銀單幾若張就袋較落去，驚了較停執事捧盤beh來拾捐錢，連hiah e5 銀單，續拖起來he7落盤。Ju7 兄hit時聽見牧師teh 勉勵e5聲親像若遠去。有tiap仔久坐伊身邊e5 囡仔teh笑--伊，笑伊teh 好睏。若是hit 時Ju7 兄teh夢見伊有hiong-hiong chiong-chiong行ti7 街路nih8,講：「HohN，今仔日是拜一--lah，我m7-thang延chhian5著緊緊來去行--nih8,看批辦事。」
忽然間看見一個瘦lo3瘦lo3佮伊teh 行。看是甚物人，mi7  boe7明。就提手巾起來拭目鏡，koh掛teh詳細ka7伊看。看伊e5面猶原無啥明若親像慷慨e5 款。今m7知是神抑是人毛管腮就企企起來姑不chiong tiN3好膽問講：「Ai --ah！」聽見伊應聲也是「Ai --ah！」才koh 講：「我koh ka7你講--lah。你m7肯獻hou7上帝十份一，今上帝beh 款待你e5 身命、福氣、錢財若有剩十份一 na7 -tiaN7。」
Ju7 兄聽見這號話就停腳koh提手巾盡力拭目鏡ka7伊看，忽然看無，就驚，趕緊beh去行nih8無beh koh想hit個十份一--e5。
M7-ku2一下行，腳真重那拖鐵槌。想che真奇怪lah！我雖然是老lah，m7-ku2 永日行路真鬥搭 。那行身軀那kheh8 -kheh8抖，想我若到行nih8 beh趕緊叫人扑火爐。Hit 時忽然伊e5 骨頭酸軟痛就若親像耳空聽見前所聽見--e5,koh teh 講：「上帝beh hou7我偆十份一na7 -tiaN7。」面liam7 -piN 變青青就真驚，koh日 e5 光若有偆十份一e5 光，氣也有偆十份一e5去，伊就phi7 -phi7 喘跋--落--去，盡力叫 「救命--ah！救命--ah ！」
忽然聽見ti7後面有笑 e5 聲。Tah -hiahN，一下醒知是夢見na7 -tiaN7，就感謝上帝。Koh teh想伊20分久teh 眠夢真艱苦，致到hou7伊e5 面青sun2 -sun2,頭額流大粒汗e5 事誌。Hit 時牧師抵仔講道理了，執事捧盤到伊e5 面前，伊就伸手去袋仔jim5 hit 角銀仔。一下摸著冷ki -ki，就kheh8 mkh3ch-tio7姑不chiong提 hiah e5 銀單he7落盤。伊e5 某一下看見掠伊做是失心。到beh 倒去ti7 路nih8 e5 時就ka7 伊某講：「甚物人若聽牧師hiah出力勉勵thai2 -tho2 m7著獻十份一ah？」  
Ju7嫂應講：「著lah；牧師今仔日真gau5講，thai2 -tho2 m7著受感激？」Hit年Ju7 兄就題到1000箍。Tui3 hit -tiap8了後逐年亦題傳道理e5 路用十份一，就別項 --e5 也歡喜出力題。
致意救人 e5 譬喻
某所在有一個信主 e5 姊妹破病傷重，後--來有較好。有一暝有夢見一個望。夢見伊有離開世間，靈魂上到天堂。入天堂門內有看見濟濟人攏總榮光、尊貴、歡喜、平安，亦看見chiah e5 人攏戴冕旒、穿sui2 衫。看見in所戴 e5冕旒是真金真好看。Koh看見冕旒有金金光光e5 星ti7 -teh，有 e5有1粒、有e5 2粒、有e5 5粒，有e5 10粒、有e5 koh 較濟；hou7 戴 e5人真正thang 歡喜。
這個姊妹一下到te3,有一個天使來接接伊提一頂冕旒hou7伊戴。伊接著冕旒就看見是真正好看，總--是攏無星ti7 --teh。伊看見an2 -ni 就問天使講：「我看別人所戴e5 較濟人有光星ti7 --teh，若是這頂攏無，是怎樣？」天使應講：「你看人戴有星e5 冕旒是因為in活 ti7世間 e5 時有引chhoa7人來信主得著救；今你雖然有服事天父，若是你hou7 你e5 家內事誌佮風俗阻擋，攏無致意救人。你得著主e5 恩到chiah大，到chiah深，iau2 -ku2 m7 甘願撥工來利益別人。你kan -ta 顧家己，tiam3厝內顧你e5 體面，無想別人有靈魂不止寶貝。」  
這個姊妹應講：「真正有影，我ti7 世間 e5 時無扑算死後 e5 事誌要緊到an2 -ni。Che敢是因為我無盡力疼主。Ai --ah！我e5 罪重，主 e5恩真知深，歡喜救我，我真正boe7堪得。今beh koh問你一句話，請你ka7我講。Hit人戴hit頂有滿滿光星 e5 冕旒是是誰？我臆伊ti7 世間敢是好額人，抑是做女傳道，才有閒thang去引chhoa7 hiah濟人來服事主。」  
天使應講：「你大大錯，hit人ti7 chia，你看是真尊貴，tiam3世間e5 時，伊是做散hiong 守寡。」  
Hit個婦人人koh講：「伊thai2 -tho2 會得著到an2 -ni ？」  
天使應講：「是因為伊e5 心常常交陪主，掠天--nih8 e5 事誌做第一要緊，心滿滿仁愛；tui3 an2 -ni 不但引chhoa7伊家內e5 人做主 e5 學生，koh不論所抵著 e5 人伊liam5 -piN想看著用甚物方法來救伊。Ti7 chia有濟濟人攏是伊所引chhoa7 --e5。來這所在 e5 時，伊離開世間，有迎接伊、多謝伊，不止尊敬伊。這個守寡人家己知m7是伊e5 氣力才引chhoa7人，攏是主 e5 神幫贊，主亦o-lo2 伊，講：「我枵，你hou7 我食，嘴礁你hou7 我lim。」(馬太25：34-36。今你thang去見主，伊不止疼你，替你來放sak 生命。」  
這個姊妹講：「我去見主戴這號無星e5 冕旒，我真見笑。這所在雖然是真平安，iau2 -ku2我真愛koh toa3世間幾年久，thang 顯明我真正是主e5學生我就beh出力來做主 e5 工。」
婦人人夢到an2 -ni就醒。
Tui3 hit -tiap8伊大大感謝上帝饒伊e5 生命，hou7伊tiam3 ti7世間較久。Koh伊逐日有求上帝hou7伊氣力智慧thang用救主十字架道理來講hou7人聽，koh hou7 伊會看破世間，知若會hou7 主歡喜，是比世間 e5富貴萬倍較好。看但以理  12：3。 
囡仔獻身軀做活 e5祭
有一日我ti7 街路teh行有抵著一個細漢囡仔兇兇 走竄過--去。Hit時落雪抵仔晴、街路chhi5-chhi5 。Hit個囡仔無細膩，teh 走e5 時腳著觸 跋倒。我看見伊e5 身軀穿破破 e5 衫，約略有11歲。Ti7 倫敦城ti7 街路nih8 常常有抵著囡仔跋倒人不過是出在伊去，獨獨我看這個囡仔跋倒，無意中就去牽伊起來，看伊e5 身軀攏ko7 la5 -sam5,我就提手巾ka7伊拭面、拭手，續ka7伊講：「細子--ah，你啥事hiah 緊走跋倒，後--來你著細膩。」細子舉目看我就講：「伯叔--ah不止多謝，我跋倒無有著傷，我因為趕緊boe7顧得看路。」我才問：「你啥事hiah 緊？chit -tiap8日晏--lah你beh入學抑 m7 是？」應講：「無，我因為無鞋已經一禮拜久無去，阮老母有講，kiam2 -chhai2拜一會得著新鞋才會得thang去。」Hit-tiap8 我boe7曉得甚物緣故hou7我e5 心ai3 問伊到詳細，我才問：「Li2 佗落企？」應講：「Ti7 隔壁街，名叫thai5牛巷。」我講：「HoN3，hit條路我知，總--是啥事走tui3 chia來，beh去佗落？」囡仔用手指講：「我beh去hit 間店。」看hit 間店是賣乾果e5 物。伊koh講：「我是beh買早起頓 e5 伙食hou7 Nia2姑婆食。伯叔--ah，你看我有錢beh去買。」我看伊所提是2 chiam錢na7 -tiaN7，ai3笑問伊講：「買2 chiam錢e5 物有夠額thang食--mah？」應講：「會，會，hit 間會買。」「你beh 買甚物著ka7我講。」伊講：「Beh買麵包、牛奶油、柴、塗炭，各項買5個錢。我今beh緊緊去，驚了Nia2姑婆會聽候我傷久。」
聽見伊講chiah e5話hou7 我ai3 知詳細所以講：「Koh tiap仔久thang去，我ai3問你，你e5 老父ti7 -teh無？」應講：「幾若年前hou7 水kek死。」「你e5 老母有ti7 -teh 無？」應講：「有，設使伊若死m7知beh怎樣。」講到這句就流目屎。我才koh問：「這個Nia2姑婆是怎樣？」「伊是老婦人人真散hiong，若是伊不止好，常常愛講救主 e5 事誌佮伊所得著 e5 恩。老母早起有差我去in 兜ka7 伊拚掃內面，ka7伊洗面 ka7伊chhu 眠床。我創明白問講：「你早起有食甚物？」伊講：「無，猶boe7。」我才問：「有枵無？」伊講：「你iau2-boe7來e5 時我真枵，我看見你來拾boe7記得枵，總--是無偌久會得著物thang食，因為耶穌講beh差細差使來幫贊我：「想你是hit個細差使。」
我講：「Nia2姑婆你想m7著我boe7 an2 -ni做，我攏無錢，無半圓。」Nia2姑婆細聲應講：「著，著，你的確是我e5 差使，你著出街路行來行去我beh tiam3 ti7 chia 祈禱求天父，我知天父會hou7我淡薄物。」所以我聽伊e5話，ti7 街路行來，行去抵仔seh8 7遍，抵著這個婦人人 ti7伊e5 門口beh 請我去買酒，beh hou7 我2 chiam e5 工錢。我第先躊躇想m7知thang ka7伊買抑 m7-thang，因為我是戒酒 e5 人驚了會犯著。Hit 時hit個婦人人趕我講：「緊去買，」我有倒轉想趁hit個工錢thang 買Nia2姑婆e5 伙食，所以我去ka7伊買，有趁chiah e5 錢。伯叔--ah，你扑算耶穌會受氣我，犯著戒酒 e5事--無？’
Hit 時我聽伊chiah e5話嚨喉拾tiN7 boe7應伊半句話。Tiap8仔久才講：「你是好e5 查某囡仔今著緊緊去，願上帝ka7你祝福。」伊就趕緊去到hit個店，我就暗靜te3伊去，聽見伊ti7 店內講：「緊緊賣我麵包、牛奶油、柴、塗炭、逐項5個錢。」店 e5 夥記就beh提賣伊，我才入店講：「逐項hou7伊4倍濟。」囡仔聽我e5聲越頭看就tioh我e5手講：「伯叔--ah，你是疼耶穌，佳哉ti7 路--nih8抵著你。」停tiap仔久才舉目看我e5 面講：「我扑算你正是Nia2姑婆e5 差使。」我面笑笑就講：「無，你就是，今著緊緊倒去hou7 Nia2姑婆食。」
停一刻久我有去Nia2姑婆in 兜，看見hit個囡仔teh備辦hou7 伊食。有麵包、有牛奶油，亦有茶，總--是hit個茶是滾水一樣。
到食煞我就佮hit個散hiong 青瞑老婦人人講話，知伊因為信主有不止平安。
我就問這個囡仔講：「你做Nia2姑婆 e5 工有幾日久？」應講：「伯叔--ah，我今仔日是頭一擺，因為今仔日我e5 老母無甚物平安有差我來，我卻ai3 koh來，是我e5 心肝不止歡喜做。」Hit 時hit個囡仔知我有疼伊就詳細講伊e5 事誌hou7 我聽。伊講，幾若月日前有得著重頭生，明明知伊e5 罪有赦免，koh講：「昨暝有去祈禱會。牧師有摘一首詩來吟。Hit首詩 e5意思是將人專心佮所有e5,攏獻主。有cham7我m7 敢吟，因為我無hit號物，總--是腳手身軀 e5事我有吟na7 -tiaN7，亦我扑算耶穌有接納。伯叔--ah，我m7 -bat 歡喜到an -ni。禮拜煞我有走倒去ka7老母講：「我今無偆半項。」我e5 老母才講：「我e5子無偆半項，是甚物意思？」「An2 -ne2 --ah，我已經有將腳、手、聲，獻hou7 耶穌。我且讀這首詩hou7你聽。」
1.我e5 生命獻hou7 你，
做你路用到一世。
時刻暝日獻hou7 主；
歸榮光你萬年久。
2.我e5手ai3 你命令，
為著你來做差用。
我e5 腳亦ai3 beh 獻，
常常替你行無倦。
3.我e5 聲音hou7 你用，
歡喜o-lo2 主無停 
獻嘴唇為你振動，
傳福音致意救人。
4.我e5 錢銀獻hou7 你，
無一絲是屬家己。 
我e5 才調你賞賜，
甘願還你做器具。
5.我有定著 e5 心志，
向望主ka7我主意，
獻心肝我有決斷
永歸你hou7你掌管。
6.我e5 疼痛求主贊，
疼你贏過thong世間。
今立志beh獻家己，
永永、專專，歸hou7 你。  
讀了老母流目屎，才講伊真歡喜，因為伊hit -tiap8 ti7 厝內有替我祈禱。老母就佮我koh讀，hit時我真歡喜。
眠夢 e5 時亦bat念 hit首詩，到天光老母ka7我講昨暝有ham5眠teh念詩，老母hou7 我扑醒。到早起我ai3 直直吟hit首詩。食早起了我就問老母︰「為著耶穌有甚物工thang做？」老母講︰「請聽候，咱是真散hiong，亦無有甚物thang送--人，kiam2-chhai2 後--來有機會thang做，著聽候上帝e5 時陣。」 我koh 講︰「An2-ne2 --ah，iau2 -ku2 敢無甚物thang做會算是耶穌e5 工？」Koh tiap仔久老母才講︰「Kiam2 -chhai2 hou7 你去青瞑Nia2姑婆兜ka7伊拚掃，厝眠床，m7知你會抑boe7?因為我早起身軀無快活boe7 得thang本身去。你若an2 -ni做就是做主 e5 工，因為Nia2姑婆是耶穌e5 學生。」我才應伊講：「會，我的確會。今已經做了，伯叔--ah，你看逐項好mah ？」我應伊講：「An2 -ni 拚掃不止清氣。 」  
囡仔看伊e5 衫講：「我衣裳雖罔破爛，koh跋倒ti7 hit個la5 -sam5 e5所在有bak著衫，佳哉身軀攏無傷，我ai3問老母明仔日thang hou7 我koh來拚掃這個所在抑無，我e5 心不止愛做這號事，因為幫贊人是hou7 我e5 心大平安。」  
我聽這個囡仔講 chiah e5 話，就讀聖冊 hou7 in 聽，相佮祈禱，亦提淡薄錢hou7 Nia2姑婆thang用就相辭。  
出門 e5 時有允伊講：「別日beh koh來看。」  
不但著聽道理，實在著行伊。雅各。 1：22。
論魔鬼迷惑人 e5 事
有一個禮拜日早起時，一個醫生名Kah，問伊e5 婦人人講：「你早起beh出去禮拜--無？我因為chiah久濟濟人破病不時無閒，所以今仔日想m7 出去聽道理，beh toa3內面歇睏。」
婦人人應講：「我亦m7 去，因為昨日我拚內面真sian7,想m7 ai3去。」  
講煞，就做伊去the ti7 交椅 ，手掀開聖冊，想著讀幾節，若是讀無偌濟目珠真澀，就睏去。  
夢見若親像看見這個鬼神，面真雄，坐ti7 座位。Ti7鬼神 e5 四圍有濟濟歹神面亦盡雄，逐個頭殼戴火做冕旒。逐個有名記ti7 冕旒，一個名叫怨恨、一個名叫白賊、一個名叫驕傲、一個是怨妒、一個是歹性地。攏是這號名。
坐位 e5 鬼王就問chiah e5 鬼神講：「我e5 人臣--ah，lin2 今仔日禮拜日有做甚物事誌來阻擋上帝e5國抑無？」其中一個應講：「有--ah，阮真無閒--ah，teh阻擋人去禮拜堂聽道理。」
鬼王講：「An2 -ni 不止好，lin2用甚物法度去阻擋in？」
Koh一個講：「我有迷惑一人hou7伊想頭殼暈m7免去禮拜，若是我知伊若去的確得著大利益，因為hit日牧師所備辦 e5 道理不止會感激人 e5 心。」
Koh一個講：「我迷惑一人hou7伊今仔日去店--nih8,來記數。」
王應講：「An2 -ni 真好，後--來向望伊會勻仔放sak 道理。」
Koh一個講：「我迷惑一個婦人人，hou7伊想伊e5 身軀 e5 衫仔裙無時行，頭殼所插 e5 chiam仔無甚物好看，人會看輕--伊，伊就m7去。」
Koh一個講：「我亦an2 -ni迷惑濟濟散hiong人，hou7伊想伊若去禮拜，較好額 e5 人愛厭賤伊，若是我知，是無影，因為濟濟好額人不止ai3 利益散hiong人，koh佮人相佮聚集祈禱、吟詩、讀聖冊，是不止會利益人，亦hou7 上帝所歡喜。
Koh一個講：「我迷惑幾若個好額人，hou7 in 想，in 愛體面掠ine5 體面較要緊上帝 e5 戒律。In就想，m7-thang 行路去禮拜堂，若beh坐轎mi7 費氣，所以in就toa3內面，抑是去一晡na7 -tiaN7。」
鬼王就講：「Lin2真正 gau5用計智來害上帝 e5 百姓。」
Koh一個鬼王：「我亦有迷惑濟濟教會 e5 兄弟姊妹，hou7 in 想 in e5 厭sian7,身軀無勇，所以禮拜日著較晏起--來，in就boe7 赴禮拜，所以來一晡tiaN7 -tiaN7。」
Koh一個講：「我an2 -ni 迷惑幾若人，hou7 in 想in 是小可破病m7 -thang 出門，若是我知in 永日的確無hou7 小可破病阻擋in 做生理，抑是做工。 In真正是憨，因為去禮拜不止較快m7 使出力，是坐teh 聽tia7 -tiaN7，聽了 in e5 心會平安歡喜。」  
鬼王應講：「chiah e5 人 hou7 這號小可事阻擋 in 無守上帝聖日，真正是盡憨。Lin2 an2 -ni引誘迷或人是會阻擋濟濟人得著救。」
Koh一個鬼講：「我有不止好e5法度，阻擋濟濟少年人得著道理。」
鬼王應講：「Che不止好，阻擋少年人是第一要緊，因為少年人較快學習道理，koh心肝較軟，聖神就會用聖冊 e5教示感激 in e5 心。你用甚物步數來害 hit號人 ？」  
Hit個鬼就koh 講：「我hou7 in 掠世間 e5 風俗較贏上帝國e5 道理。我迷惑濟濟教會中少年 e5 姊妹，hou7 in m7去禮拜，因為ti7 路nih8 kiam2 -chhai2會hou7 人講歹話抑是hou7 人看見就見笑，in an2 -ni失落濟濟利益，心會冷，後--來向望in 幾若年無出門，就慣勢，m7 愛去。」  
Koh一個講：「我亦有阻擋婦人人去聽道理。」  
鬼王問：「你用甚物計智迷惑--in？」 
伊應講：「M7是迷惑婦人人本身，是迷惑 in 查甫人，hou7 in 想查甫人去就好，家內人m7 免去，in 較boe7 曉得聽，去無路用，tui3 an2 -ni阻擋伊，若是我知婦人人去聽真要緊，因為in teh 照顧子兒。設使老母無聽道理thai2會教示子兒來服事上帝。」 
鬼王講：「你所做真是好，真gau5 騙--人。你m7若阻擋害婦人人 hou7伊無得著救，亦害子兒，houin7 tui3 細漢m7 bat道理，an2 -ni會快入咱 e5 國來做歹。」 
Koh一個鬼神講：「我害上帝e5國e5法，是迷惑人，hou7 in拜六想無閒thang備辦心專守上帝聖日。有人hou7伊拜六 ai3 做工到晏晏，有e5 hou7 in留幾若項到禮拜日早起來做；kiam2 -chhai2 淡薄工，抑是淡薄工課，抑是禮拜煞順續買淡薄物，an2 -ni攏是阻擋人守禮拜日 e5 法度。」  
Koh一個講：「我雖罔無阻擋人去禮拜堂若是我攪擾人 e5 心 hou7 in 去無得著教示。」 
鬼王問：「你是用甚物法度來攪擾人 ？」
應講：「我迷惑人hou7伊抱細漢囡仔來禮拜堂，ti7 hia先生teh祈禱，讀聖經講道理e5 時，hou7 in ai3 佮囡仔嘩 、thit -tho5,無要緊聽道理e5 教示，tui3 an2 -ni 家己無得著聖神e5 感化，亦攪擾別個愛聽道理e5 人。Koh囡仔tui3 細漢無約束就無敬畏e5 心，m7知thang 分別上帝 e5 厝各樣ti7 人 e5 厝。」  
Koh一個鬼神講：「我迷惑教會e5 兄弟姊妹，hou7伊聽道理e5 時起m7甘願 e5 心，無掠hit個道理是上帝 e5,反轉teh想先生有甚物pe7-peng7  thang 批評，抑是無甚物gau5開拆，抑是kan -ta 愛嫌我一人；tui3 an2 -ni有去，亦那無去，道理boe7入in e5 心。」  
Koh一個神講：「我用koh較好e5法度，就是迷惑一個傳道e5 先生hou7伊無閒thang第先備辦道理，祈禱，所以ti7禮拜堂所講 e5會無感激人 e5 心。雖然濟濟人聚集teh聽，亦無利益。」 
鬼王講：「Che真正是gau5 計謀害上帝 e5 教會。」 
Koh一個講：「我迷惑教會是hou7 in想婦人人、囡仔較好坐ti7偏僻e5 所在，所以先生講道理e5 時有e5 聽無明，就相佮講話，就無進步德行。」
鬼王聽眾人神 e5 話，就歡喜ba bun2 笑，o-lo2 in講：「我e5 人臣--ah！Lin2今仔日所回復我--e5,真正是teng3我意。今仔日ti7 某間禮拜堂少少人去聽，che不但害hiah e5人，koh亦會hou7 hit所在 e5 牧師心真艱苦，伊講究聖經備辦道理向望thang教示勉勵兄弟姊妹，今看濟濟人無來，伊e5 心失志。」
醫生娘夢到an2 -ni 就醒，講：「鬼王--ah，你boe7會害我。」伊e5 查甫人講：「你睏敢有夢見。」 醫生娘講：「M7知是夢抑 m7 是，一項我今仔日決斷beh去禮拜堂。」
Tui3 hit tiap8了後這個婦人人不論好天、歹天、寒、熱，常常盡心去赴禮拜，m7 若家己 e5心熱熱，koh 伊亦有勸濟濟人著要緊上帝 e5 聖日，去禮拜。已經到te3,m7-thang講閒話，議論世間 e5 事務，著專心祈禱吟詩讀聖冊chiah e5 事。
願讀這個譬喻 e5 人，著家己省察，看伊去禮拜是甚物號e5心，若有無敬虔就著改，免得陷落魔鬼 e5 羅網，來失落上帝 e5 恩。
聖冊濟濟所在亦有記魔鬼e5 厲害，親像馬太4：3-10；13：19，39：路加 22：3，4；約翰 8：44；羅馬16：20；哥林多後書4：4；11；3，13-15；以弗所6：11-18；帖撒羅尼迦前書 2：18；雅各 4：7；彼得前書5：8，9；約翰一書3：10；創世紀3：1-6。
囡仔會chhio7 光
某所在有一個10歲 e5 查某囡仔teh khau鼎。伊e5 名叫罔飼。囡仔e5 老母是散hiong人所以罔飼佮人toa3 tau3腳手thang趁淡薄錢。
鼎 e5 煙塵真烏，久久無khau。雖是an2 -ni伊無嫌艱苦，歡喜出聲吟詩講：
「耶穌叫咱人，
做真光 e5 燈；
親像一支燭火，
暝--時照光明；
這世間是烏暗， 
若親像烏墨；
咱著chhio7伊光，
一人一角。」
Pit-kou 看伊hiah 出力khau到流汗，ka7伊講：「An2 -ni會做--得，你怎樣chiah出力？」罔飼講：「鼎是ti7 我這角，我著khau到真清氣，an2 -ni就是chhio7 光。」Pit-kou笑講：「你khau 鼎清氣，無清氣，無人會知，」罔飼細聲應講：「主會知。」Pit-kou hit 時去煎一塊牛肉，心內想：「主te3 ti7我這角，我著煮真芳thang chhio7 光ti7 我所tiam3 e5 所在。」 Chu-koaN日晝食牛肉ka7 Pit-kou 講：「你所煮這塊牛肉真好食。」Pit-kou聽見歡喜講：「我煮好食是因為聽罔飼 e5 話，」就將khau鼎e5事講hou7 Chu -koaN 聽。Chu -koaNhit 時teh 熨衫，身軀sian7 m7 ai3 koh熨，聽Pit-kou e5話就想：「有影衫ti7 我這角，我著熨到真好勢。」Hit 領衫是Gou7 姑--e5,Gou7姑娘穿，o-lo2 講：「Chu -koaN，你這領衫熨了真sui2。」Chu -koaN 就講起罔飼khau鼎 e5事hou7伊聽。無偌久有人來請Gou7姑娘去行行thit -tho5,Gou7 姑娘講：「我beh去祈禱會ti7 我這角。」伊 e5 朋友無明白，Gou7 姑娘就講 hou7伊知，所應該著行--e5,咱盡本份來行伊，就是chhio7光ti7咱 e5 所在。In 朋友講伊beh佮伊去赴祈禱會。禮拜煞牧師來kain7講：「我歡喜 lin2兩人來，lin2無來就無人thang 起詩調。」Gou7 姑娘倒來 ai3 去睏，koh 想：「我e5 老母有一雙鞋刺iau2-boe7好thang講是ti7 我這角，我beh 刺hou7伊穿。」In老母看歡喜，o-lo2伊e5 kip-ke3 ，Gou7 姑娘就將罔飼khau 鼎e5事講 hou7伊e5 老母聽。Teh講 e5 時教會 e5 執事來beh 提宣道會 e5 銀。Gou7 姑娘 e5 老母有定著beh獻10箍，去提e5 時心內想「10歲 e5 囡仔會曉得照伊所話來榮光上帝，我無伊e5 盡忠，著獻較加。」就提出25箍銀來hou7 執事收。
Hit 瞑我夢天頂兩個天使相佮講話。一個天使講：「罔飼今仔日獻25箍hou7 上帝會。」Hit個天使應講：「罔飼無銀，beh thai3有25箍thang獻？」應講：「罔飼照伊所會盡力khau鼎，主就補伊所boe7到，就是將Gou7 姑娘 e5老母所獻--e5,算罔飼--e5意思。」
罔飼攏m7知人佮天使teh看伊，日日摸家事，不時吟詩講：
「這世間是烏暗，
若親像烏墨；
咱著chhio7伊光，
一人一角。」
家己囥伊e5 m7 著boe7得著福氣
有個查某囝仔口叫玉仔。伊e5父母是敬虔信主e5人，不止致意教子兒bat聖經，ai3 in 真正做耶穌基督e5學生。
玉仔有去女學讀冊。Hit間學e5學生講：「In e5 先生一人beh去別位做先生；大家ai3買一項物送--伊，tiaN7著逐人著題錢。玉仔聽見了心略仔無平安。因為無錢，驚了無題會見笑。」伊就講：「我無錢thang 題。」佮伊同等e5學生講：「阮較細漢m7-sai2題錢，總--是逐人著題，你無錢thang 題ka7 lin2 老母討，伊的確會hou7 你。」
玉仔想無的確beh hou7 我。因為伊e5 老母定著逐禮拜拜六用淡薄錢hou7伊佮伊e5 兄弟姊妹，ka7 in講：「這個圓m7-thang liam -piN 提 liam-piN 開，著細膩用，因為這個錢以外攏無beh koh hou7 lin2。」  
玉仔逐禮拜拜六提錢，隨時chhin3-chhai2開，今攏無半e5 圓。  
Hit日倒去in 兜，玉仔ka7 in老母講：「Tong姑娘beh去別位教學，女學 e5 學生ai3 買一項物送伊，我ai3 討淡薄錢thang 題，m7知你歡喜 hou7 我抑無？」  
In老母講：「拜六hou7你e5 錢你若iau2有就thang題，若無就我m7 ai3 koh hou7 你。」  玉
仔講：「拜六 e5 錢無--lah ！ Koh逐人題我無，敢m7是見笑？」    
In老母講：「我無beh hou7 你，koh你m7使掛意，你m7 bat 佮Tong先生讀冊，伊是教6等，你是讀2等，罕得相抵，你ai3題，m7是因為你敬疼伊，是因為別人題，你無份，驚見笑na7 -tiaN7。」  
玉仔m7敢koh 討，總是ai3得著錢。
隔日玉仔佮in 小妹去in 外媽兜，外媽 e5 厝是近近。玉仔真愛去hia thit -tho5,因為 in 媽真疼--伊。  
Hit日koh較歡喜去，向望 in 媽用錢hou7 伊，總--是媽攏無，伊也m7敢討。  
到暗beh 倒去，玉仔入睏房看桌頂有錢，無人ti7 -teh，伊就緊緊伸手提錢囥ti7 衫仔內，走到門口，就驚koh心想，我若提chiah e5 錢就是做賊，就緊緊越入去，beh he7錢ti7原位，看睏房有人ti7 teh，就m7 敢入，走到灶腳用錢hiat ti7 灶頂。倒去e5 時伊就想，佳哉無偷提hiah e5 錢，che是上帝救我無陷落罪。  
隔日猶原去學--nih8,放暇e5 時倒來，in老母 ka7伊講：「玉仔，lin2 媽ai3 你koh去in 兜，m7知甚物事誌，你e5 二姊thang佮你去，teh beh 暗，m7-thang延chhian5。」  
玉仔歡喜因為iau2 teh 向望錢，攏無扑算是伊e5 媽睏房桌頂e5 錢chhe7 無，就叫伊來問伊有提抑無。
到厝in外媽ka7玉仔 e5 二姊名叫仁愛講：「仁愛你去花園行行，我有一句話ai3 問玉仔。」仁愛去了玉仔in 媽就問伊講：「你昨昏有偷提錢無？你若有，著認，m7-thang講白賊。」  
玉仔講：「我無偷提錢。」  
In 媽講：「我ti7 睏房桌頂，我知，入睏房 --e5,是你na7 -tiaN7，攏無別人，你倒去了，我beh提錢用，已經無--lah。」    
玉仔恬恬無講話。伊是真憨，伊若講：「我第先有提，後--來m7 敢，就koh he7 ti7灶腳，」in 媽敢無甚物嫌，總--是伊攏m7講，in 媽迫伊著認，伊直直講：「我無做賊，」到尾in 媽ka7伊講著倒去。  
玉仔佮 in二姊倒去，ti7 路nih8忽然大聲哮，in 二姊問甚物事誌，伊m7 講。有一個老先生ti7 路--nih8看見hit兩個查某囡仔，細漢teh哮，伊就嫌仁愛講：「你m7-thang創治lin2小妹。」  
仁愛ka7玉仔講：「你ti7街路m7 thang大聲哮，人 giau5疑我歹款待你，我真見笑，我也m7知你哮甚物事誌。」
到in 兜玉仔猶teh哮，in老母問甚物事誌，玉仔講：「阮媽講，我是做賊，偷提錢。」In老母無歡喜講：「的確無這個事，你m7 -bat 偷提物，做你安心，我較暗beh 去lin2 媽兜ka7伊講。」  
明仔再玉仔in老母問伊講：「玉仔，lin2 媽講，錢已經chhe7 著，總--是伊用錢he7 ti7 睏房 e5 桌頂，反轉ti7 灶腳chhe7著，伊講你以外無人入去睏房，的確是你提hiah e5 錢，你有提--無？」  
玉仔講：「攏無摸--著，攏無看--見。」伊an2 -ni 講白賊，心略仔驚，知伊所做是m7著。總--是後--來人攏無問hit個錢e5 事誌，伊就無久攏boe7 記得。伊雖然boe7 記得，上帝攏無boe7 記得。
頂面所寫玉仔 e5 事，hit時伊是8歲，這個事誌是2月抵著，到11月，聖神就感化伊e5 心，hou7 伊koh 記得伊e5 罪。  
這e昏伊to2 ti7 眠床攏boe7 睏得，忽然間想著伊頂日有講白賊，koh想聖冊有講：「愛講白賊話e5人著趕伊出城外。」
 伊知城就是天堂，趕出 e5著落地獄，伊就驚到m7敢睏，驚了睏 e5 時會死。伊ai3 祈禱求上帝赦免，伊e5 祈禱，an2 -ni 翻來翻去，真無平安。伊e5 老母來巡，ka7 囡仔蓋被，看玉仔無睏就問：「你甚物事誌？有破病抑無？」  
玉仔ai3 ka7老母講，總--是m7敢。 In老母想敢是枵，就去創點心 hou7伊食。玉仔食點心了才睏。  
隔日攏無想這個事誌，到暗去睏就koh再想，猶原真驚，幾若日攏是an2 -ni，日--時thit -tho5抑是讀冊，才會放心，to2 ti7 眠床boe7安心。老母boe7曉得，m7知伊e5 查某子有甚物病才m7 -ai3 睏，有時坐ti7伊e5 眠床邊佮伊講話，有時chhoa7到家己 e5 眠床睏，玉仔ti7老母e5 身邊就較平安。  
到一個e昏玉仔擋boe7 -tiau5流目屎，ka7 in 老母講：「我真驚m7敢睏，因為罪真重，驚了睏e5 時死，就落地獄。」  
In老母應講：「你雖然有行濟濟項m7 著，你若甘願認罪，上帝tai3念救主 e5 功勞歡喜赦免你e5 罪，洗除你e5 歹。」In 老母就佮伊相佮祈禱，總--是玉仔想伊m7敢認罪，若是無認罪，就祈禱無路用，伊ai3講伊e5 心內 e5 艱苦，嘴m7 講。  
到koh一個e昏伊想beh 祈禱求上帝 hou7伊甘願認，伊就to2 ti7 眠床聽候in老母來，就直直祈禱求上帝。In老母來了，猶原講boe7出。伊e5 老母看伊e5 艱苦，就ka7伊講：「玉仔m7知你有做甚物m7 著？你講，罪重iau2-boe7講甚物罪。」  
玉仔恬恬，老母也無koh問。停一分久，玉仔就講：「我有做一項真m7 著，就是講白賊。」In老母講：「你若認罪，上帝就beh赦免你e5 罪，你若囥密你e5 罪，就無得著平安。」  
玉仔講：「這個事誌，已經真久。」In老母講：「玉仔lin2外媽 e5 錢，你有偷提抑無 ？」  
玉仔講：「我無偷提，我有第先提，後--來m7敢，去還he7 ti7 灶腳。」
In老母講：「你hit 時啥事m7 認，講hiah濟白賊話。」
玉仔靜靜。
In老母講：「你今著去ka7 lin2老父講，伊iau2-boe7去睏，iau2 ti7 學房。」 
玉仔m7 敢推，也是真m7 ai3 去ka7 in 父講，心phok8 -phok8 chheng2,勻勻仔落樓梯行到學房 e5 門口，就m7 敢入。
In pe7 聽見人 ti7 門口， 就叫講：「甚物人？」  
玉仔細聲講：「是我。」  
In 父koh 問：「我是是誰？」就開門看玉仔 ti7 hia，就奇怪，抱伊入來講：「心肝子，甚物事誌--ah！你啥事m7去睏 ？」   
玉仔流目屎。In老母 te3 伊來講：「玉仔m7 是好e5 囡仔，你會記得幾若月日前in外媽講，有提伊e5 錢，伊講伊攏m7 bat摸，也m7 bat看，chiah e5話是白賊，到這陣伊抵仔有認。」  
玉仔in 父teh 抱伊，聽見chiah e5 話就緊緊放伊落-去，伊e5 面真憂悶，伊坐落去用手蓋伊e5 面講：「Ai --ah！我e5 細查某子！我e5 查某子！」玉仔 e5 老母也流目屎。玉仔 ti7 hia the企，艱苦到極，停tiap仔久in 老母講：「敢著hou7 玉仔去睏，伊是穿睏衫na7 -tiaN7，驚了會寒。」就ka7伊講，著koh上樓頂。  
玉仔雖然有見笑、有憂悶，總--是伊e5 心底有平安，幾若日m7 bat到hiah平安，伊就跪落ti7 眠床邊祈禱求上帝赦免伊e5 罪，祈禱了就to2 -teh睏。  
明仔早起，玉仔起--來心重重m7敢見著父母e5 面。早起食飽in老母 就 ka7伊講：「玉仔今仔日免去讀冊。」  
In大姊問：「玉仔無去讀冊是怎樣？」In老母無應，聽候囡仔攏去學 --nih8就ka7 玉仔講：「你佮我去外媽兜。」
玉仔靜靜te3 in 老母去，in老母就ka7 in 媽講：「玉仔早時有講白賊。」In外媽無甚物嫌講：「Che 是我已經知，今上帝 e5 神感化伊e5 心hou7 家己認，tui3 an2-ni thang向望伊真正有反悔。」
後來in 老母chhoa7 玉仔去一個裁縫e5 店，裁縫 hit時teh 做3領衫，就是beh hou7玉仔佮伊兩個大姊thang穿。In老母ka7 裁縫講：「玉仔 e5 衫免做，伊這陣無欠用。」倒去e5 時ka7伊講：「你愛偷提物，人若beh 請你，我m7敢hou7你去，an2 -ni m7免做新衫hou7 你」  
Hit e昏in 父叫伊來ka7伊講：「玉仔tui3這時《囡仔月報》m7 koh hou7 你收。」  
Che 是因為玉仔進步讀冊in 父有講，逐月日beh 買月報賞伊。《囡仔月報》是真sui2 e5 冊，有濟濟尪仔圖，也有好讀 e5 故事。
玉仔不止保惜，逐月日得著，伊e5心歡喜到極。伊e5 兄弟姊妹逐個也真愛看，也有借同學e5 學生看。逐月讀了有細膩收，到有6本就有提到冊店佮sui2 -sui2 e5 皮。
玉仔已經得著 14月日e5 報，今有2個大本就是6 本佮做一本，也有2個拆本。  
Hiah -e5 冊是玉仔 e5 心所愛，常常提出來讀，人來伊愛分in看。今in 父講：「因為你講白賊，m7 koh hou7 你，」伊也知che是著。Tui3這時以後hiah e5 冊是伊所m7 愛看伊提去囥ti7 冊櫥e5 冊後。有時in 姊妹ai3 問：「玉仔咱父啥事m7 koh 買，《囡仔月報》hou7 你？」伊也無話thang 應。
玉仔到做大人若看見hiah e5 冊，就隨時記得伊前e5 m7著，心就振動，一項是為著伊e5 罪憂悶見笑，koh一項是感謝上帝hit 時教伊幾若項，就是伊一世人無koh boe7記得。
一項伊tui3 hit 時知上帝是近近e5 上帝逐項知，上帝疼伊，m7甘hou7 伊囥密伊e5 罪，ai3伊得著清氣e5 心。Koh tui3 hit 時知「上帝赦伊e5 罪，蓋伊e5 罪過，che 人有福氣」詩。32：1，2。若是「家己囥伊e5 m7 著boe7得著福氣。」箴。28：13。

Gau5 e5 婦人人感激丈夫
幾年前 ti7 大美國e5 一所在teh 新開 pou頭 。有一個拜上帝e5 做穡人，倩真濟工teh開園。伊ai3 趁好天緊開hou7伊了，所以逐早起就早早叫工去開。伊e5 婦人人若煮熟，就歕號頭叫in 倒來食。  
這個做穡人平常逐早起有佮伊e5 家內佮伊e5 工讀聖冊祈禱；總--是因為beh趕工煞boe7顧得做禮拜。 
伊e5 婦人人看見伊較致意世間e5 錢財boe7顧得服事上帝，就苦勸伊，若是伊攏m7 聽；才想一個法度hou7伊e5 丈夫看會改變抑boe7。隔早起，這個作穡人猶原早早叫工去開園。到日真晏攏無聽見歕號頭，逐家枵到腳軟手軟。倒來到te3 看一塊桌空空亦無排物配碗phiat，伊e5 婦人人做伊靜靜teh 讀聖冊。作穡人看見an2 -ni就嚷講：「Eh！亦飯ti7 佗落？ 」伊e5 婦人人應伊講：「我看lin2 chiah無閒，扑算無閒thang食。」 
做穡人koh 嚷講：「無閒 thang食，敢會活mah ？」 
伊e5 婦人人koh 應伊講：「肉身無食boe7活，靈魂無食boe7活。肉身若著食，靈魂亦著食。」
作穡人koh 講：「好、好，先去煮來食，將今以後不管有閒，無閒，的確beh做禮拜。」伊e5 婦人人就去煮。Tui3 hit -tiap8盡這世人伊逐早起有讀聖冊、祈禱。
A3-li7-kan2所夢見
有人掠家己做好人來看輕別人。耶穌將譬喻教示in。Che 譬喻 e5話記載ti7 路加 18：9。  
早有hit號自稱做好e5 人，現時亦有。Hit號e5 人實在大大家己騙。 
Ti7 某所在有一個回回教e5 人名叫 A3-li7-kan2。照人看是不止體面，koh是熱心服事上帝，因為伊常常真gau5祈禱、禁食、賑濟散hiong人。總--是伊行an2 -ni tiau5故意beh hou7人看，tui3人求榮光；m7是誠實倚靠上帝，是倚靠家己 e5 好，學法利賽人祈禱講：「感謝上帝我m7是親像別人。」 
有一日伊teh 行路e5 時，有抵著一個朋友。Hit個朋友看見A3-li7-kan2 有憂頭苦面就掠做奇怪，因為伊平時掠家己是好m7 bat有憂悶 e5 面色。今看伊an2 -ni就問伊講：「A3-li7-kan2 --ah，你teh憂悶甚物事誌？是lin2家內有人破病--mah？抑是生理做了蝕本--mah？」
A3-li7-kan2應講：「無，阮兜無人病，生理亦無蝕本，獨獨昨瞑我有夢見一個夢，hou7 我不止驚心內真艱苦。Chit -tiap8我beh去Su -li7 -ma2就是阮伯in 兜，伊是大博學e5 人量想會ka7 我完hit個夢。」
Hit個朋友譏刺 ka7伊講：「你m7-thang去問Su -li7 -ma2伊近來信耶穌讀聖冊，伊會扑騙--你，家己看無路thai2 -thou2會chhoa7 別人。 」  
A3-li7-kan2講：「敢m7是an2 -ni --mah？伊已經幾若擺bat用智識e5話指示我，所以chit -tiap8 beh koh去請教--伊。」  
講煞隨時就去Su-li7-ma2 in 兜佮伊行禮，相佮坐落講起伊所夢見 e5 事誌hou7 in 伯聽，講：「我夢見我已經過往，身屍hou7 人埋，靈魂無死iau2 ti7 -teh。Koh夢見一支大天平是金--e5,天平柱高到抵天。我企ti7 hia有神beh來秤我一生所行e5好歹。好--e5 beh he7 ti7正爿e5 平碗，歹--e5 he7 ti7 倒爿e5平碗。若是好--e5 較重就天使beh 扶我去天堂，若是歹--e5 較重就魔鬼beh拖我到地獄。Koh看見魔鬼 e5 面真雄真歹看，目珠金na3 -na3 親像著火 e5 塗炭。」  
In 伯Su-li7-ma2應講：「你看見到an3 -ni 敢會hou7你驚到kheh8 -kheh8 抖houN3？」 
A3-li7-kan2應講：「起頭無到偌大驚家己想平時 e5所行無甚物大m7著，通城e5 人無人會值得我hiah敬虔，gau5 守戒律。家己想無甚物歹事thang he7 ti7 倒爿e5 平碗，所以hit -tiap8我才無驚，然後越頭看見這陣烏烏真猛 e5 鬼逐個金金相我，才知驚。」 
Su-li7-ma2 koh問講：「Iau2有夢見別物無？」 
應講，有--ah koh 夢見一陣烏 e5鬼行倚到天平逐個teh擔一擔真重 e5 烏物。Hiah e5 烏物就是我tiam3世間 e5 時所行e5 罪過。我teh看 e5 時有3項hou7 我真奇怪，就是奇怪 chiah e5 烏物到chiah濟、到chiah大、亦到才重。我所掠做無要緊 e5事今看是真重 e5 罪。鬼逐個到就拚伊所擔--e5 ti7 to2爿 e5 天平碗。Hit 平碗liam5 -piN 墜落到真低。撒旦就越頭相我，想的確 beh 掠我。撒旦就koh吩咐這陣歹鬼講：「A3-li7-kan2所bat 講 e5 歹話著擔來。」我hit時實在憨ngiah8,攏無扑算我bat講到hiah 濟歹話。有時bat 發受氣講出歹話總--是無掠做要緊 e5 事。Hit號e5 歹話親像烏 e5 種籽，有e5 大粒，有e5 細粒，逐粒真重。真濟鬼teh 擔來，逐個譏刺我，行進前拚in所擔e5 歹話 ti7 倒爿e5天平碗。我就記得俗語講：「腳跋倒會peh--起--來，嘴講出boe7 koh 收倒--轉。」
Su-li7-ma2 就講：「耶穌 e5話比俗語是koh較好。伊bat 講：「我ka7 lin2 講，講話濫糝的確ti7 受審判e5日hou7上帝審判，因為照你 e5 話就清議，亦照你e5話就擬罪。」(馬太12：36，37。)  
A3-li7-kan2 吐氣講：「我敢有bat講一萬句歹話攏boe7算得。倒爿e5 天平碗重到beh落地獄。Ai-ah！到 an2 -ni iau2-boe7了，iau2有較慘e5 事，就是hit 時撒旦koh大聲吩咐講：「A3-li7- kan2 歹 e5 念頭著擔來！」聽一句我koh吐氣講：「Ai-ah！念頭亦著受鑑察mah？」  
Su-li7-ma2 應講：「聖冊有記載，歹 e5 念頭是tui3心起，che是bak la5 -sam5人。」(馬太15：19，20 )  
A3-li7- kan2 講：「鬼隨時擔來，chiah e5歹 e5 念頭照目珠看是親像烏煙，總--是大大無同，因為烏煙是輕輕，歹 e5 念頭真正重，鬼拚ti7 倒爿 e5 天平碗，hou7 hit 碗落koh較低到入一個深淵，深淵吐出火舌佮烏薰。Hit 時我險險失望，忽然記得我所行e5 好有iau2-boe7 hou7伊秤。我想好事穩當濟濟，就大聲叫天使講：「好著緊緊擔--來！我所bat 賑濟人，所bat 禁食，chiah e5 好事著緊me2 拚ti7正爿 e5天平碗。我想chit -tiap8 正爿e5 天平碗的確比倒爿--e5 較重，hou7 倒爿懸懸正爿低低。
天使幾若個慢慢來，逐個teh 擔一擔白 e5 物。頭前 e5 天使開嘴講：「人行好事因為ai3 歸榮光上帝，hit 號事算是重，若行好事ai3得做功勞，hit 號事就算是輕親像烏毛。你一生所行e5 好事阮擔了是輕輕。」  
講煞天使逐個拚 in所擔e5白物 ti7 正爿碗。Hiah e5 物實在輕，天平攏無一點仔振動。苦ah！我所禁食佮賑濟人，chiah e5事攏歸 ti7 無。 
Koh想，我平時祈禱hit節事iau2-boe7擔來秤，就求叫天使講：「我祈禱 e5事！我祈禱 e5事！著緊緊擔來。我一日祈禱有5擺，已經祈禱chiah濟年，an2 -ni chiah e5 祈禱 e5事的確過頭重。」我tui3天使講了hit時hou7我大奇怪，boe7明白，因為看見hiah e5 天使將我白白e5 祈禱交hou7 烏鬼。Hiah e5烏鬼一下出手來beh 擔；摸了白--e5 liam5-piN 變做烏，就擔去拚落倒爿 e5天平碗。」
Su-li7-ma2 講：「Hit個前形怎樣An2 -ni，我beh ka7你講，的確是tui3 祈禱上帝無誠實、無敬虔。嘴祈禱、心褻瀆、外皮敬畏、內心驕傲，就是扑la5 -sam5上帝聖名，親像犯著第3條聖e5 戒命，所以boe7算得是好，反轉算是歹。天使才無來ka7 你擔，獨獨有叫 hiah-e5 烏鬼來ka7 你擔，hou7你知你一生祈禱上帝boe7算得是好。A3-li7-kan2--ah，你有koh 夢見甚物？」 
應講：「有，夢見歹鬼來掠我，hit時驚到精神。伯--ah，m7知bat聽見人夢見歹夢到an2 mni3--無？」
Su-li7-ma2應講：「精神 e5 時，我bat想這號e5 道理，bat看我所行所想攏總hou7上帝審判。有一節聖冊hou7我驚到ngiauh8-ngiauh8 -chhoah，就是講：「上帝秤你，知你有欠缺，」(但。5：27。) 我攏無一節好事thang lok ti7 正爿e5 天平碗。A3-li7-kan2 --ah，我想an2 -ni就求叫講：「上帝-- ah，著憐憫我有罪 e5 人！」  
A3-li7-kan2 問講：「An2 -ni 世間人攏無thang向望--mah？敢無甚物重 e5 物thang lok ti7 正爿 e5 碗，hou7倒爿會較輕m7使落地獄？」  
Su-li7-ma2應講：「感謝上帝！感謝上帝！M7使失望，我bat看見耶穌 e5 寶血一點滴ti7 正爿 e5 天秤碗。一點比倒秤碗所toe2 e5歹較重。倒爿liam5 -piN 起真懸。我e5 罪攏無去，永永無去，boe7 koh再看見。心大歡喜叫講：「上帝 e5子耶穌基督 e5血洗除攏總 e5 罪。」
A3-li7-kan2 就講：「Su7-li7-ma2 --ah，你敢是做耶穌e5 學生？」
應講：「是--ah，聖冊佮良心斟酌教示我，hou7 我知人 e5 罪是真重，若無耶穌e5 功勞thang het7? 正爿 e5 天平碗。人就無thang向望。」
金Ham鈴佮siah8榴
有一節聖冊講：「Ti7祭司頭公服 e5 下腳pou5 著用金ham鈴佮siah8榴來相kaiN3。」這節彷彿看親像無甚物thang 議論，總--是若詳細想就不止有道理thang 教示。有一個婦人人用一節 e5話吊ti7 人客聽 e5 門眉頂。有人問伊講：「聖冊內敢無別 e5 章節比這節較明，亦較有教示？啥事吊這節 ti7 你e5 門眉頂？」伊應講：「有影，我iau2有別e5 章節不止較明，亦不止較sui2。有e5 是金--e5有e5 是ngou2色--e5,若是這個字雖罔怯勢，寫亦無得，iau2 -ku2 我teh 摸家內 e5 事誌 e5 時，若舉頭看見這節，就 hou7 我感謝上帝，因為伊有用這節hou7我e5 心受感激。今我beh 略仔講起hit個事誌。我是守寡人，有開一間店，亦有子兒，所以通禮拜 e5 內面著出力做工，才有thang度飽，tui3 an2 -ni 我e5 心常常紛亂，總--是到禮拜日我就關店，放煞chiah e5 世事去禮拜，家己扑算我e5 熱心bat 道理贏過濟濟人。有一個禮拜e昏我猶原去禮拜，hit個講道理e5 先生 m7是阮 e5 牧師，就是生分人。伊所講 e5 題目就是出埃及記39 章26 節，就是講：「Ti7祭司頭公服e5 下腳pou5 著用金ham鈴佮siah8榴來相kaiN3。」我聽了就想講，chit -tiap8是福音 e5 世代，啥事koh再講起猶太人舊約 e5 禮數？我就坐teh 罔聽，扑算這節無甚物thang 教示我，做我想東、想西。後來家己想講，我亦著聽thang做別人e5 樣，就聽見牧師 teh 講：「Lin2是聖e5祭司，倚靠耶穌基督獻hou7上帝，歡喜監納靈e5祭事。」後來--伊就講：「咱信主 e5 人m7若著有名亦著有實，親像祭司頭 e5 公服m7 若有好聽 e5 ham鈴，亦有真甜 e5 果籽。」我聽到這句我e5 心iau2 平安，因為我想我e5 拜上帝眾人攏知，我無囥密，an2 -ni 我是有ham鈴，總--是後--來聽見伊koh 議論 --e5,我e5 心就淡薄艱苦。伊講：「法利賽人亦有ham鈴濟濟，親像祈禱、禁食、賑濟，會出聲e5 ham鈴，總--是chiah e5 ham鈴m7 是金--e5,in e5聲真歹聽；人差不多ai3 掩 in e5 耳空，m7若歹聽na7 -tiaN7，亦是攏無果籽，就是無仁愛、無慈悲、無順服上帝。彼得亦有ham鈴，伊e5 ham鈴，bat 出聲講：「我雖罔佮你死，亦m7 講m7 bat 你。」總--是到後--來看果子ti7 tah8落？尼哥底母卻有淡薄 e5 果子，總--是攏無ham鈴，因為伊m7敢日--時來就近耶穌。
Iau2 -ku2 後--來伊亦有，就是辯駁公會講：「Be7 聽耶穌e5 吩訴liam5 -piN定伊e5 罪，敢是照律法？」Koh救主死e5 時伊佮A-li7馬太e5 約瑟出頭來埋葬救主。An2 -ni有果籽亦有ham鈴。  
咱 e5 主做大 e5祭司頭，ti7伊e5公服有濟濟金ham鈴，就是伊攏總好e5 教示、苦勸、勉勵，亦有濟濟甜果子，就是仁愛、慈悲、救人。  
牧師所講koh較感激我e5心--e5,就是講咱不論 ti7 禮拜堂、ti7 家內顯明服事上帝che是好，親像有ham鈴，總--是若伊e5 所行hou7人厭sian7,che m7若無果子亦親像真歹聽 e5 聲。今咱著家己省察看咱 e5 ham鈴所出 e5 聲，咱厝邊頭尾有愛聽無？抑是hou7 in掠做thang 厭惡 e5 聲。 
我前想我e5所行hou7厝邊無歡喜是無相干 e5 事，因為in是無拜上帝 e5 人，自然boe7 相合。今我聽牧師所講；心就艱苦，想人 e5 無歡喜kiam2 -chhai2 是因為我e5 ham7鈴所出 e5 歹聲致到hou7 人ai3 掩in e5 耳空。
牧師koh講：「不但著有ham鈴na7 -tiaN7，亦著有果子，就是親像仁愛、歡喜、和平、吞忍、慈悲、善良、忠信、溫柔、準節，chiah -e5。」我就想這號e5 果子我敢有，因為我亦有題錢佮幾若項 e5 好事。我抵仔tit beh 算我e5 果子忽然想hiah e5 驚了m7是果子不過是ham鈴na7 -tiaN7，因為我行hiah e5 好事是ai3出聲hou7人知，an2-ni不但 m7是果子na7 -tiaN7，亦m7是金e5 ham鈴。我到chia就boe7 koh再聽，面發hong7 ，心艱苦到擋boe7 tiau5,只有聽見伊結尾講：「Lin2 逐人著家己省察有ham鈴抑無；hit個ham鈴是金--e5抑無；koh有siah8榴相kaiN3抑無。」
禮拜煞我攏無佮人講話，liam5 -piN 倒--去阮兜坐teh家己想我真正是上帝 e5,凡事ai3 hou7伊歡喜，總--是的確有濟濟錯誤，iau2 -ku2 我m7 免失志，向望主指示，倚靠伊e5 氣力hou7 我會改。後--來想我若做上帝 e5祭司的確著有金 e5 ham鈴佮siah8榴 thang 相kaiN3。  
我就跪落祈禱求上帝指示我，然後就提聖冊ai3 chhoe7論聖神所結 e5 果子hit節，我一時間chhoe7無，總--是有chhoe7著歌羅西第 3 章，12、13 節講：「Lin2著清氣，做上帝所揀所疼e5 百姓，所以著憐憫、仁慈、謙遜、溫柔、吞忍；設使有相嫌 e5 事誌著相寬容相赦免。基督赦免lin2 e5罪，lin2著親像an2 -ni。我讀這兩節知chiah e5 攏是甜 e5 果子濟濟人所無結，就我家己亦無這號果子，總--是從今以後我決斷beh照an2 -ni 行致到hou7 siah8榴佮ham鈴相kaiN3。」  
Hit禮拜所抵著 e5事真彎斡、奇怪，人若立意ai3 行好常常有事誌來扑亂tak纏，若m7是上帝幫贊就所結 m7是甜--e5,反轉是酸koh毒e5 果籽。  
我有一個查某子iau2乖，伊去人家ka7人tau3腳手。拜一倒來因為腳oai2 --著boe7做工，an2 -ni我著顧店，亦著顧伊，我安慰伊講：「若上帝 hou7 你暫時boe7行你著吞忍倚靠伊。」
我想chiah e5會是那親像好聽 e5 ham鈴，若是向望亦有甜 e5 果子。
有一日倩我e5 大查某子 e5 頭家娘來阮兜。伊無啥歡喜 e5款式，講我e5 查某子推病 m7 ka7伊做工，害伊真無閒。
我聽了就受氣罵伊。伊就tui3我講：「某人-- ah，你是趁道理e5 人，ti7 序大e5 面前thai2 -tho2 敢歹性地到 an2 -ni ？」我聽見 chiah e5話心就艱苦，想我e5 果子 ti7 佗落；驚了連我e5 ham鈴所出 e5聲亦是歹聽。
隔日心有較歡喜，隔壁有一個囡仔 ti7 我店口teh哮。這個囡仔平時我攏m7 chhap 伊，因為伊真歹，koh in老母欠我錢攏m7還我，hit 時我淡薄糖仔hou7 伊，伊liam5 -piN 靜，歡喜倒去，雖罔攏無講多謝iau2 -ku2 我e5 心亦歡喜，向望我e5 ham鈴 ti7 in老母 e5 耳孔會做較好聽 e5 聲。Hit e昏有祈禱會我e5 查某子腳已經有較好，所以我亦去赴，所吟 e5 詩、所聽e5 道理，抵抵合我e5 欠缺。有一個姊妹平時坐ti7 我e5 頭前，hit下昏無來我就想較停著去看伊。  
到禮拜煞koh想莫用去，一項因為時晏，koh一項hit個姊妹e5 款式lu7-ku7  koh 厚khoe5 ，hou7人歹親近，若是koh再想扑算著去較著。已經到 in 兜果然用lu7-ku7 e5聲問我講：「你來beh 啥事？」我應伊講：「是看你e昏無去禮拜，所以刁持來探你。」就將先生所講 e5 道理，佮我e5 查某子oai2 著腳 e5事講淡薄 hou7伊聽，向望會略仔安慰伊e5 艱苦。我teh講 e5 時，伊無啥應我，總--是目珠金金相--我。到我起來beh 倒去e5 時伊講：「我卻知你常常去禮拜，總--是無扑算你亦會an2-ni 體貼別人e5 艱苦，所以你e昏來，hou7我真奇怪。」
我聽了cham2然見笑，知ti7我e5 厝邊我攏無甜 e5 果子亦無好聽 e5 ham鈴，iau2 -ku2向望e昏會結幾若粒仁愛 e5 果子 ti7伊兜。
過幾日koh得著機會thang 結謙遜、溫柔 e5 果子，就是我e5 查某子 e5 頭家娘koh來阮兜覓 伊。我想我著ka7伊會前日所講e5 m7著，總--是我真m7 ai3,iau2 -ku2 我路尾 ka7伊會。頭家娘看見我an3-ni，不止奇怪，看伊e5 款式親像知伊亦有m7著。Beh去e5 時ka7我講：「你e5 查某子若beh請toa3 teh過一禮拜亦thang。」  
我有一個大子伊e5 款式卻亦無大歹總--是較hong，常常hou7 我受氣扑罵。我有ka7伊討一個頭路hou7伊佮人toa3。因為做事無關心頭家受氣辭--伊，我看見伊倒來，問看伊啥因端。伊靜靜攏m7 講。Hit時我出力遏止我e5 性地。Ka7伊講：「今起食。」食飽伊就做伊去睏。
我就坐teh 想我佮我e5子親像這號e5 款式 hou7 我e5 心真艱苦。忽然想著禮拜e昏所chhoe7著歌羅西第3章hit節講：「所以著憐憫、仁慈、相讓、溫柔、吞忍。」 路尾hit句吞忍，我e5 心那想那明，亦那知伊e5 要緊。Koh想我攏無甚物用吞忍、款待我e5子。設使主若無萬倍吞忍我m7知我chit -tiap8 ti7 tah落。我想到chia，心亦見笑亦艱苦，深深知家己 e5 罪，boe7 禁得流目屎。總--是想主有滿滿 e5 慈悲恩典，的確歡喜赦免憂悶反悔 e5 人。
後--來我就上去樓頂入我e5 大子 e5 睏房，扑算伊真sian7,敢已經 teh 睏，總--是聽見伊叫講：「An2-ne2-- ah！我就近倚伊e5 眠床邊，ka7伊chim講：「心肝子--ah，有甚物事誌？甚物艱苦？著ka7我講，我看會koh hou7你得著你前 e5 頭路抑boe7。」伊就將伊e5 事誌攏總ka7我講，我聽了知伊無啥大m7著，不過做事誌較無關心，頭家 e5 性地較燥；liam5-piN 辭伊tiaN7 -tiaN7。 
總--是hou7 我聽了第一艱苦--e5,就是講：「我扑算老母你會真受氣攏m7聽我，所以我扑算攏m7 ka7你講，beh 出在你款待，若hou7 我擋boe7 tiau5,我就beh走去出外。」  
Chiah e5會真正刺鑿我e5 心，想這個子是我所疼，我所io --e5, 我所甘願替伊死--e5,伊beh 走去出外；tui3伊細漢 e5 時我就替伊祈禱，用道理教示伊，chhoa7伊去禮拜，怎樣到大漢無甚物好款。今才知是我e5 過失，我不過有濟濟ham鈴若是攏無果子。  
這擺我換我e5 款式款待我e5子無用性地受氣，是用溫柔吞忍，所以伊e5 心有受感激，變較好款。後來有koh得著伊舊e5 頭路。  
我有koh 結一粒細粒e5 果子，就是我有飼1、20隻雞母，生雞卵teh 賣。Hiah e5 雞母是不止好種，亦是不止乖。有一早起我入去雞寮beh 飼，看見chiah e5 雞死到偆一隻。  
我詳細看知叫m7是貓、狗來咬，亦m7是賊來掠，明明是我 e5 隔壁用石頭tim3死--e5,因為這個隔壁為著事誌m7歡喜我。
我一時擋boe7 tiau5心火攏著；我e5 大子亦beh佮伊計較，總--是我想m7-thang。
過幾日，我抵著隔壁這個婦人人，伊看見就閃我，Koh 過一禮拜我e5 大子ka7我講：「咱hit 個隔壁今抵著報應--lah。」我問是甚物事誌，伊ka7我講：「In hit個查甫人tui3 起厝e5 架nih8 跋--落--來著傷真傷重。現時扛倒來，扑算敢boe7活。」
我聽了就想講：「可憐--ah！In查甫人teh-beh 死--lah。佳哉我前日無佮伊計較，」若是倒想講，我雖然無佮伊計較，iau2 -ku2有囥m7 甘願ti7 我e5 心，an2 -ni thai2 -tho2會向望上帝beh赦免我。彷彿若親像聽見有聲tui3我講：「你著去chhoe7伊。」我無啥 ai3,所以hit日無去。到隔日姑不chiong去。  
Hit個婦人人來ka7我開門，我問伊講：「你e5 查甫人較好無？」伊講：「無。」我koh 講：「Cham2然傷重mah？」伊講：「若無傷重thai2-tho2有倒teh，你扑算伊teh m7敢出來mah？我m7 ai3人來chia看看，我亦無工thang佮人講閒 e5話。」講了就關門。我無局就倒來。過1、2日我koh抵著這個婦人人，猶原問伊講：「Lin2查甫人今有較好無？」伊細仔聲應講：「那傷重，我暝日teh 顧伊，家己攏無睏，扑算敢是無偌久人。」Teh講 e5 時，目屎 ti7伊e5 目kiN5。我看了亦替伊傷心，就ka7伊講：「你若肯，我e昏就去替你顧，hou7 你thang歇睏。」 
伊應：「好，」所以我就去，m7若一e昏，攏共5、6擺。路尾伊e5 查甫人竟然有得著好。這個婦人人才將tim3死雞e5 事誌攏總tui3我認。  
Hit tiap8了後阮變做好朋友，ti7 禮拜堂常常相佮坐，伊e5子佮我e5子亦an2 -ni。 
今阮怎樣會an2 -ni？明明是tui3 hit號寬容吞忍 e5 果子來。親像聖冊講：「設使有相嫌 e5 事誌，著相寬容相赦免，基督赦免lin2 e5 罪，lin2亦著親-像an2 -ni。」
今我家己知主 e5 平安 ti7 我e5心內。雖然iau2 -ku2 boe7齊備，ti7 心內有濟濟歹著趕出，若是我無失志、無絕望，向望我逐日e5 所行有好聽 e5 ham鈴，亦續有聖神e5 果子致到「公服 e5 下腳pou5有金ham鈴佮siah8榴來相kaiN3。」  
論信主 e5 人稱做上帝 e5祭司，聖冊濟濟所在有an2 -ni講。我來引幾若所在，人若ai3 看thang家己去chhoe7。出埃及 19：5，6。以賽亞61：6。Bek8示錄 1；6；5：10；20：6。彼得前書2：5，9。 
著穿耶穌e5 義
Ti7 英國有一個洗衫 e5 頭家，倩濟濟夥記亦有囡仔工。逐月日囡仔工，所領e5 錢是無偌濟，所以頭家有做白衫he7-teh。早起時囡仔來beh做工，換hiah e5 白衫起來穿，到日暗beh 倒去就褪起來還伊，穿 in 本然e5 破衫。Hia有一個富人常常看見chiahe5 囡仔 tui3 in門口過，看in穿到襤襤褸褸，面瘦瘦青青就可憐in，ka7 in講：「Lin2 大家這拜四e昏來hou7我請，總--是咱著先phin2 --teh，lin2若beh來，頭面、腳手、衫褲攏著洗到清氣清氣，若無就m7-thang來。」逐個笑bun -bun應好。到hit e晡個個去ka7 頭家借hiah e5 白衫，續ka7伊講 beh甚物事誌。頭家允in。日iau2 -be7 haN7烏囡仔一個提一塊肥皂去水窟nih8 phe死lu3 in e5 垢koeh-sian。洗了就倒來換白衫。逐個相chiN做頭。Hit日beh 晝有落大西北雨路澹，到te3 e5 時一個一身軀噴到花lok8 -lok8。門一下開，大漢細漢笑hah -hah，目珠chhia-chhia轉，koh 金金相hiah e5 物，嘴捷捷哮，腳手ngiauh8 -ngiauh8 動。主人聽見樓下e5 大聲hoa7 -hoa7哮就落--來。Hiah e5 囡仔看見伊一個影，就搖腳hiN3手親像天跋落月。頭家落來了看見 in e5 頭面雖然真清氣，總--是thang身軀畫龍畫鳳，就歹聲嗽講：「出去、出去，我敢無佮lin2 phin2 衫褲著清氣才thang來hou7 我請？今lin2 衫亦繡花、褲亦繡花，緊出去、緊出去，」就kah伊差用e5 人ka7 in趕--出--去。門phiang3就閂去。囡仔出來了頭殼tam3 -tam3,面憂kai3 -kai3 大家tiam3 hiateh想。一個較鳥精  --e5 講：「咱來去窟仔je5-je5 teh。」逐個je5到一身軀chhiauh3 -chhiauh8 滴，chun7 -chun7 -teh就去扑門講：「頭家--ah，你看teh阮清氣lah。」主人ka7伊相相teh想見愛笑講：「Lin2 真gau5-- ah，擰位hou7伊較大碼，花繡較大蕊，閃--去、閃--去，m7 thang ka7我ko7--著。」大家目珠tu3-tu3 相hiah e5 物，那行那越過來看，就行去灶腳門口看廚房煎--e5 煎、炒--e5 炒、kun5 --e5 kun5、煮--e5 煮，想著倒去m7 ku2 行boe7開腳。Chhau3-kham3  hia有一堆灰粉是近日起樓偆--e5。有一人講：「今有步--lah，趁衫iau2澹澹，咱將這個灰粉來造ti7 烏e5 所在，就boe7看見驚人。」Tui3 an2 -ni 逐個相勢 mi 起來造，就koh去門口扑門喉講：「頭家--ah，今你koh來看teh，阮攏清氣lah。主人一下出--來看見in猶原是雄kai3 -kai3。歸群囡仔齊齊捷lut -lut 講：「你看--teh，今攏清氣--lah houN3？」主人笑in 講：「清氣亦清氣總--是白竹仔紙包火炭。」
Hiah e5 囡仔看伊抵仔teh 笑 e5 時扑算伊是歡喜--lah，beh 請 in，逐個就chhiau -chhek 到聽見伊講白竹仔紙包火炭，憂頭苦面，目屎chhiam5 -chhiam5流，想beh 倒去亦m7得。主人koh做伊斡--入--去。一個較大漢--e5 就講：「真衰--lah 騙請害餓。更深--lah咱著倒來去。」一個較細漢--e5應講：「我日晝才無啥飽今枵到軟腳boe7行。」
Teh講 e5 時忽然看見主人hiahN一大thong7 e5 衫仔褲出--來講：「Lin2一人緊緊hiahN一副去換，趁魚肉燒緊來食。」逐個真歡喜，緊緊換衫入去食。食飽e5時hit個頭家就tui3 in 講：「我做an2 -ni m7是tiau5故意beh 創治lin2,亦是beh教示lin2要緊 e5 道理，親像我佮lin2 phin2,lin2頭面、腳手衫褲著清氣。Lin2來e5 時雖然頭面有清氣，m7 ku2一身軀花lok8 -lok8才hou7我嫌，m7請lin2。An2-ni lin2著想，lin2若beh到天堂無攏總清氣，上帝款待lin2亦是an2 -ni 無beh hou7 lin2入去。Koh lin2有家己 beh去洗hou7伊清氣猶原是雄kai3 -kai3 boe7清氣，亦koh用灰粉來造hou7伊boe7看見烏，m7 ku2烏iau2 -ku2 ti7-teh猶原是花lok8 -lok8,an2-ni lin2著知lin2倚靠家己beh到清氣相是boe7會，koh lin2若beh倚靠行甚物好來做功勞遮蓋lin2 e5 罪，攏是無路用。我看見lin2 an2 -ni e5 無路用，才hiahN 衫褲來hou7 lin2 換thang入去我e5 筵桌歡喜來食。今lin2 ai3到天堂得著福氣著耶穌e5 義來遮蓋lin2 e5 罪，親像我hiahN 衫hou7 lin2換一樣。今koh ka7 lin2講一項hou7 lin2歡喜。Lin2有聽我e5 嘴換我所hou7 lin2 e5 衫，才thang坐我e5 筵桌來食。親像an2-ni lin2歡喜倚靠救主，伊的確用義 e5 衫hou7 lin2 穿，thang入--去天國享受永活 e5 福氣。」


細漢e5時陣──尤榮坤台文作品集

踏話頭:

 我自細漢 toh8 成長 ti7 彰化 e5 庄跤, 所以對庄跤 e5 生活非常 e5 嚮往, 三不五時 a na7 有機會, 去庄跤所在行行、lau-lau e5 時陣, 我 toh8 會想 tioh8 細漢e5 情境, beh 寫chit 本散文小集, 有四 e5 原因：第一 e5 原因是, 因為長久以來, 我做台語歌謠 kap 台灣戲劇 e5 收集 kap 推廣 e5 空 khi3 中間, 發現語文真重要, 又koh 受 tioh8 政府 e5 扭曲 kap 忽視, hou7 我感覺真可惜。第二原因 toh8 是 ti7 chit8-koa2 機會聽tioh8 台語 e5 演講介紹 e5水,突然間我 chiah 發現台語 e5 語辭na3 會用 kah chiah-ni7 水、chiah-ni7 可愛。第三是, 當我介紹chit8-koa2 台語歌謠 hou7 儂 e5時陣, 感覺 tioh8 我家己 e5 台語 na2 kaN2-na2 無 chiaN5 好, 而且真 choe7 思考e5邏輯模式, long2 用北京話 e5 思考方式, chiah 直接翻成台文, 我有警覺tioh8 chit 種 e5 可怕, 所以我開始聽 chit8-koa2 台語有聲資料, 來增加我台語 e5 智慧, 透過有聲 e5 資料 kap 電台廣播, 幫助我 chhe7 回過去失落 e5台語 e5 字 kap 語詞。第四, 我感覺我應該做chit8-koa2 khah 有意義 e5 空 khe3, siaN2-me2 叫 khah 有意義 e5 空khe3, 我認為做台語歌謠 e5 推 sak kap 做戲劇 e5 收集, an-ne na2 kaN2-na2 koh 無 siaN2 有夠, toh8 想講台語文我 ma7 boe7-hiang2 寫、 ham5 慢寫,所以 toh8 先透過我e5錄音, 來幫助我 e5 文章會 tang3 發表, toh8 是講錄 ti7 卡帶內面, 請朋友翻譯落來, iah 是講用唸 e5, 拜託朋友 ka7 我 e5 想法kap 我細漢 chit8-koa2 趣味e5 、可愛 e5 、giat8-siau5 e5 代誌ka7 寫落來。因為 chit 四種原因, 我想beh 對家己有法度交待。

 Chit 本冊有二 e5 特色, 第一 e5 特色 toh8 是所有 e5 文章, ti7 我以前用北京話寫 e5 時陣, 完全無寫過 e5 。第二 e5特色toh8 是所記錄落來 e5 文章全部 long2 是 khah 庄跤氣 e5 物件, 應該講 chit-e5 物件可能會喚起真 choe7 老朋友對庄跤生活 e5回憶, 當然對 chit8-koa2 khah 年輕 e5 朋友, khiam2-chhai2無chit-e5 感覺, 但是 ma7 會 sai2 做 chit8-e5 參考, hou7 汝想講 chit8-e5 殘障者 ti7 無發達 e5 社會, chit-e5 殘障者受tioh8 hiah-ni7 choe7 e5 拘束、束縛 e5 生活環境, 伊會 tang3 an7 艱苦中 chhe7 chit8-koa2 趣味 e5 代誌, an7 困難中走chhe7快樂, 這應該是 chit8-e5 真好 e5 空 khe3, 所以我做chit-e5 決定了後, toh8 開始做寫 chit 本冊 e5 籌備, 雖然了去我 boe7少e5 時間, 但是我相信 oan5-a2 了去 chit8-koa2 幫忙我e5 朋友e5 時間, 包括裝訂、翻譯等等, ti7 chia, 除了 beh感謝幫我摧chhiau5 chit 本冊所有 e5 朋友, 我 koh beh 感謝 tioh8 chit8位 toa3苗栗大城綜合中學教書 e5 黃婉儀, 有伊 e5 贊助五千箍, 會 tang3 hou7 我 chiaN5 放心來 ka7 chit 本冊用好。

 當然, khia7 在推廣 e5 角度 kap 觀點, 我希望 theh8 tioh8 chit 本冊e5 朋友, 會 tang3 好好 a2 來珍惜, 好好 a2來感受tioh8 作者細漢時陣 chit8-koa2 生活 e5 体驗, koh chit8點, 我亦真希望看 chit 本冊 e5 朋友會 tang3 激起汝對 chit 塊土地e5 愛心 kap 疼惜, 在以後 e5 歲月中間, 會 tang3 加為台灣這塊土地盡 chit8-koa2 心力, 儂講有錢出錢、有力出力, 包括tioh8 咱台灣e5 藝術界、文化界 long2 無法度浮頭, 感覺這亦真可惜, 中國 e5 戲劇、美術、音樂為 siaN2-me2 chiah-ni7 受tioh8當政者重視 kap 支持, 為 siaN2-me2 台灣 e5戲劇、美術、音樂一直chiah-ni7 慢 chiah 被重視 kap 推廣, 這 hou7 我難以想像, 所以我真熱心 e5 寄望各位, 當汝有能力 e5 時陣, 會tang3 來saN-kap 推廣台灣文化, hou7 咱台灣 e5 文學、藝術種種, 會tang3 ti7 國際社會受 tioh8 重視, 會 tang3 脫離中國文化e5陰影, 這 m7 是對中國文化摒棄 kap排斥, 這是二種無仝款 e5生活環境、二種無仝款 e5 社會潮流, 所產生出來 e5 文化 kap 價值觀。

 Ti7 chia 我亦 beh 感謝 tioh8 以前聽過台語演講 e5 教授, 雖然無真熟 sai7, 只是透過 in e5 演講, iah m7-koh ti7 in 精采演講中間, hou7 我吸收真 choe7 物件, khiam2-chhai2 in ma7 m7-bat我是 siaN2-me2 儂, 但是我真重視 chit-e5演講者、寫冊e5 作者、老師 in e5 物件是 m7 是有內涵, 會 tang3 激發我 e5思考力。可能 ti7 chit 篇踏話頭, 汝會發現 chit8-e5 現象, toh8 是我用e5 台語m7 是真純正, 有當時 a ma7 m7 是寫了真通順、真溜liah8, m7-koh 我已經盡力a 、真拍拼 teh 做 a, 希望chit 本冊會 tang3 受tioh8 各位讀者 e5 歡迎, 如果 chit 本na7 有 siaN2-me2 缺陷 iah 是無理想 e5所在, 請各位多多包涵指教。

 作者尤榮坤寫 ti7 西元 1996 年 5 月 11號, 正本文化工作室

細漢e5時陣──尤榮坤台文作品集

一、食桌
 我會記 leh 我細漢 e5 時陣, siong7 愛 hou7 儂請, 但是真少有機會去 hou7 儂請, 我 e5 爸爸媽媽 ma7 無 siaN2 敢 chhoa7我去hou7 儂請。愛食桌 e5 原因有幾點, 第一是因為我目睭無看e5, 驚 chhoa7 我去 hou7 儂請, 會去 hou7 厝邊 e5 囝 a2, 罵我chhiN-mi5--e5、跛跤 a2 iah 是 khoe5 手 e5 。第二是阮爸爸khah愛面子, na7 chhoa7 我去 hou7 儂請, 驚儂笑, 笑講:「Chhoa7 kah chit-e5 斃跤半手!」第三原因是我 na7 hou7 儂請 e5時陣, 有chit8 種 chiok 深 e5 感覺, toh8 是我有受 tioh8 尊重, 會感覺我 kap 別儂是平等 e5, ti7 食物件 e5 中間, toh8 boe7 想我是一 e5 chhiN-mi5--e5、跛跤 a2 iah 是 khoe5 手 e5。

 細漢 e5 時陣, na7 有機會去 hou7 儂請是 chiok 歡喜 e5, m7 是食 tioh8 好料 e5 、chhe-chhau--e, 是因為我會 sai2 大大方方坐ti7 椅子頂, chham 儂鬥陣食物件, 尤其是做囝 a2 e5 時陣, na7 有飲 tioh8 汽水, khah 早 e5 汽水是黑松 kap 綠島汽水 siong7 出名、siong7 chheng3, 所以, hou7 儂請 e5 時陣, long2 拼命灌汽水, 灌 kah 飽起來, boe7 記 leh 後壁chhe-chhau--e。 Khah 早農業社會, tak8 家生活 khah 艱苦, 食tioh8 魚魚肉肉 e5 機會chin 少, ti7 chit種情形之下, 除了年a2 節 a2 大拜拜、媽祖生 iah是老治王爺公誕辰, chiah 有機會食tioh8 好料。大學以後, na7有機會去餐廳, kan-na 感覺無 khah早 hiah 好食, hit-e5 氣 ma7 差真 choe7 。

 有兩 e5 印象 chiok 深 e5 經驗, chit8-kai2 是 kaN2-na2我國校五年e5 時陣, 阮厝邊買一塊厝, 因為我 kap in 查某囝 a2是同學, long2 熟 sai7, an-ne toh8 去 hou7 儂請。 ChiaN5 tu2 好, m7 知 kam2 是刻意安排, kap 阮同學坐仝一桌, 查某同學 kap隔壁班 e5 同學, 對我 boe7 bai2, 幫我 tau3 招呼、tau3 giap菜、khat 湯種種, he 會 sai2 講是我食桌中間 siong7爽 e5 chit8-kai2 經驗。 Koh 有 chit8-kai2, toh8 是 na2 kaN2-na2 我iah-be7 讀冊, 阮台中 chit8-e5 阿叔結婚 e5 時陣, 阮媽媽想講long2 熟 sai7, toh8 chhoa7 我去 hou7 儂請, 所以hit-kai2食kah chiok 爽 e5, koh 會記 leh 是 ti7 台中 chiok有名 e5 餐廳──東亞食堂。

 Ti7 我 iah-be7 讀國校 e5 時陣, 有 chit8-pai2 阮九十幾歲e5阿祖 chhoa7 我去 hou7 阮姑婆請, 會記 leh 阮姑婆 chhiaN3三輪車 hou7阮阿祖坐, 算講 hou7 阿祖致蔭 tioh8, chham 阿祖坐三輪車去水尾 hou7 儂請。 m7 知是因為 khah 早 khah 保守 iah是 an2-noa2, 我 kap 阮阿祖 ti7 另外一間客廳食, 有炒米粉kap一點 a2 菜,因為囝 a2 chiok gau5 thui, 感覺食無飽。有chit8-e5 深深 e5 感覺, 一再 teh 問家己, 為 siaN2-me2 我boe7-sai2出去kap in 鬥陣食,一直 long2 m7 知影為 siaN2-me2。

 食桌對阮 chit-ian5 囝 a2 來講, 是一項 chiok 稀罕 e5 代誌, chit-ma2少年 long2 食 chhe-chhau 、食真好, 無 hit-e5特殊e5感覺。 Ti7 阮 chit 輩, 囝 a2 long2 走來走去, 秩序真bai2, 汽水飲飲 e toh8 飽 a 、走了了, 所以有當時 a, 我會chham大人鬥陣坐。 Chham 大人鬥陣坐有二 e5 好處, 第一 e5 好處 toh8是大人 khah 會幫我 giap 菜、添飯、 khat 湯。第二 e5好處 toh8是 boe7 去 hou7 囝 a2 欺負、 khi2 笑。但是 ma7 有一e5 缺點, toh8 是食起來 khah 嚴肅、拘束, 會 sai2 講：有一好toh8 無二好。 Toh8 是 ti7 囝 a2 時代 tiaN7-tiaN7 chham 大人鬥陣, 亦因為我特殊 e5 身體狀況 kap 生活歷程, 所以造成一種我看起來比一般同年 e5 儂加 chiok 老 e5 感覺。

 講 tioh8 食桌, 我 toh8 想起二項趣味 e5 代誌, 無的確有儂會問我：為 siaN2-me2 我 teh 食飯 e5 時陣, 會知影這是siaN2-me2 菜、 siaN2-me2 肉。其實講, 我 m7 是完全 long2 知影, 譬如講：雞肉 kap 鴨肉有當時 a2 koh 分 boe7 清楚, m7-koh, 菜我 toh8 真有法度, 而且siong7 愛食肉皮菜 kap 菠菱a2 。 na7 hou7 儂請 e5 時陣, siong7 愛食皮蛋, 聽講皮蛋是用馬尿落去做 e5, 但是我 long2 m7 驚, 囝 a2 時代會 tang3 食tioh8 hit 種hiam-hiam-kang3-kang3 koh 芳芳 e5 皮蛋 iah 是豬肝, 是 chiok hiau-pai、 gio2-toh e5 代誌。

 Ti7 我食桌 e5 過程中間, koh 有一點 hou7 我感覺真趣味 e5, toh8 是 tiaN7-tiaN7 long2 m7 知影桌頂是 siaN2-me2 菜, 有當時 a, 儂 long2 會問我講：「汝 beh 食 siaN2-me2 菜 ? 」因為hit 項菜我 m7-bat聽過, ma7 m7-bat 食過, 更加 m7-bat看過, 所以, 我會講：「無, long2 ngeh chit8-sut-a2, 試看 mai7 e5, 食看 mai7 e5 。」Chit-e5 問題 kau3 chit-ma2 亦時常發生, 有當時 a chham 好朋友 iah 是學弟、學妹去食飯 e5 時陣, tu2-tioh8 chit-koa2 khah生疏 e5 菜e5 時陣, 我仝款用細漢時代e5 講法來回答：「 Ngeh chit8-koa2 來食看 mai7。」

 Ti7 我食桌 e5 過程中間, 有體會 tioh8 kap 別儂無仝 e5 物件, 尤其是 ti7-leh chham 儂鬥陣 hit-e5 kham2-cham7, 我知影beh an2-noa2 要求我 e5 需要, 亦知影 ti7 食桌 e5 過程中間, 愛遵守 siaN2-me2 秩序, 所以我 ti7食桌 e5 時陣話真少, ma7真少像一般仝年 e5 囝 a2 hiah giat8-siau5, 我真感謝我 e5 爸爸媽媽, 盡量hou7 我參加宴會, hou7 我有機會 chham 儂鬥陣食桌, 雖然機會是 chiok 少 chiok 少 e5, 但是我猶原抱 tioh8 chit8 種感恩 e5 心, 來回顧 chit 件代誌。

二、食 si3-siu3-a2

 雖然我自細漢 toh8 有三重 e5 殘障, hit 陣厝 e5 亦無真好額, 而且生活亦 boe7 講真富裕, 但是我感覺阮一生中 ti7 囝 a2時代有三件代誌, 會 tang3 彌補我細漢時受 tioh8 身體殘障 e5創傷, chit 三項代誌, 無的確對恁來講並無 siaN2-me2, 但是對我 chit-e5出世 ti7 彰化和美庄跤 e5 草地儂來講, chit 三項代誌是津津樂道, 值得 theh8 出來 kap tak8 家分享。

 第一項 toh8 是阮囝 a2 時代, 阮爸爸 tiaN7-tiaN7 會買chit8-koa2 特殊e5 物件轉來, hou7 我 kap 阮弟弟食。我印象siong7 深 e5 是有chit8-pai2, 阮爸爸買 chiN3 粿轉來, long2會叫我 e5 名, theh8 chit8 包 chiN3 粿 hou7 我, chiN3 粿有分做芋 a2 chiN3 、米糕 chiN3 kap 肉 chiN3, ma7 有菜頭粿, 亦有儂叫做 khok-a2-te, ti7 我 hit-e5 年代會 tang3 食 tioh8 chiN3 粿, 是 chiok 幸福 e5 。阮爸爸 kap 阮媽媽 e5 疼心, hou7 我chit8 種 chiok 溫暖 e5 感覺, 無的確對 chit-ma2 少年朋友食 chiN3 粿無 siaN2-me2 稀奇, 但是對我來講, 感覺完全無仝, 經過三十年 a, 想起來, iah不止 a2 趣味。

 除了 chiN3粿以外, koh 有森永 [ sam-eng2 ] 牛奶糖、khong-a2 粿, khong-a2粿 toh8 是儂講 e5 紅豆餅, 當然chit-ma2 紅豆餅 e5 氣味無我囝 a2 時代hiah-ni7-a2 chan2, 物件有 khah 貴, 但是料亦無khah實在。做囝 a2 時陣, bat 食過chit8 種叫做gian2-chian-te7, hou7 我印象 chiok 深 e5, chit種物件北京話叫做「芝麻餅」。

 除了食 si3-siu3-a2 以外, 第二項代誌是阮 tau 是庄 a2 頭第二間有電視e5, 看電視 e5 時陣, chiaN5 choe7 ou-ba2-sang2、ou-ji2-sang2 、阿媽級e5 、阿公級 e5 、學生 long2 會走來阮tau看電視, hit 陣 e5 節目 chin 少, kan-na chit8 間台灣電視公司 teh 演電視, 楊麗花 ma7 chiah 出道, siong7 熱門 e5 toh8是布袋戲, 有 e5 儂 koh na2 看電視 na2 食物件。我是chit8-e5 chiok 愛鬧熱 e5 儂, 所以tak8-kai2 電視開開 e5 時陣, 我long2 chiok 歡喜 e5 。

 第三項 hou7 我感覺 chiok 滿足 e5, toh8 是有當時 a 阮爸爸na7 去hou7 儂請 e5 時陣, 三不五時會 chah chit8-koa2 乾料轉來, 包括雞捲、雞肉等等, 雖然 chah 轉來是 chin 少, 但是我感覺食 kah chiok 溫暖 e5, 所以 ti7 我囝 a2 時代, chit三項代誌 hou7 我認為 chiok 幸福 e5 。

三、食冰

 Chit-ma2 e5 冰 kap khah 早 e5 冰無 siaN2 仝款, 細漢 e5時陣。 TiaN7-tiaN7 有儂車冰來 teh 賣, 我印象 siong7 深 e5 toh8 是 theh8 chit8-e5 khi2-khok-a2, toh8 是 chit-ma2 儂講e5 「鋼杯」, theh8 差不多五角銀iah 是 chit8 箍銀去外口買冰。 Siong7-kai3趣味 e5 是：hit陣我 long2 無 gia5 拐 a2, 竟然會long3-long3走, 走去大路買冰。 Hit 陣 e5 冰有清冰、綠豆冰、紅豆冰 kap鳳梨冰, 隨在汝買。 Hit 陣買 chit8 箍銀轉來, na7 去車倒, long2 chiok m7 甘e5, 用嘴 chih8 ti7 hia la7、ti7 hia chng7, 雖然hit 種行無 siaN2 好看, 看起來 na2 狗 a2 leh, hit-e5 感覺可能chit-ma2少年朋友, 體會 boe7 tioh8 m7願浪費任何e5糖膏, 所以食冰 e5 時陣, 是 chiok 爽 e5 感覺。

 講 tioh8 芋 a2 冰, 會記 leh 有二件代誌 hou7 我印象chiok 深 e5, 第一, hit 陣囝 a2 時陣, tiaN7-tiaN7 long2 有儂theh8 chit8-e5 giang-giang-a2, m7 是像 chit-ma2 用pa7-pu pa7-pu, 用鼓吹 teh chhih8 e5, khah 早是用giang-giang-a2, 做囝a2 na7 聽 tioh8 giang 、giang 、giang, toh8 知影芋 a2冰來 a, 所以 toh8會想beh ka7 爸爸媽媽討錢, tiaN7-tiaN7 會為 tioh8 討錢食芋 a2 冰去 hou7 儂罵, 但是感覺不止趣味, 仝款 e5情形, na7 是去買 chit8-ou 芋 a2 冰 e5 時陣, 是用chng7 e5, 驚會chit8-pai2 toh8食了了。 Khah 早芋 a2 冰差不多兩粒五角, 用 chit8-au toe2 起來, 後來有發明用紙 e5 杯a2, 但是 chit-e5 食 e5 氣口已經無仝 a 。 Khah 早芋 a2 冰有用紙枋做成 e5 湯匙 a2, beh食 e5時陣 long2 ou2 chit8-sut-a2來食, 食 e5 khi-mou2-chi3 chiok 好 e5 。為 tioh8 食芋 a2 冰我 ma7 bat 去拍珠 a2 台、拍過五關, 錢 long2 khiam7-khiam7 e5 去拍珠a2台, kian3 拍 long2 拍無 tioh8, tak8-kai2 long2 摃龜, hit陣 long2 抱 tioh8 chit8 種心理, na7 過五關 toh8 會 tang3 ke 食幾a7 ou, 但是 kian3 拍 long2 拍無 tioh8, m7 過我long2 會再接再勵, na7有錢會不斷theh8 去拍, 這講起來亦是真choe7 少年e5朋友感覺khah boe7 kau3 e5。

 na7 講 tioh8 枝 a2 冰, khah 早 e5 枝 a2 冰 hou7 我 e5感覺是 chit8 枝四四角角, ma7有 hit 種長篙型 e5, hit 陣 e5口味不比 chit-ma2 e5 義美枝a2 冰, ma7 無 siaN2-me2 冰淇淋。印象中枝 a2 冰 siong7 siok8 e5 ma7 有chit8 枝三角 e5, he 是無 chham 物件 e5, chit8 枝五角是有分紅豆冰kap 綠豆冰, 講起來可能chit8-koa2 朋友 m7 相信, khah 早為 tioh8 beh 食枝 a2冰, tak8-pai2 long2 愛撿腸 ngeh 肚, 撿幾 a7 工, chiah 有五角銀食chit8 枝枝 a2冰, na7 無 toh8 用賒 e5, 這 na7 是hou7 厝 e5知影 toh8會去 hou7 儂罵, 罵講 : 「汝 hiah 愛食beh死 ! 」所以 ti7 我細漢 e5 時陣感覺欠儂錢 m7 好, 會去hou7 儂罵, toh8是 an7 chit-e5 典故來e5。 Iah-koh 有 chit8件 kap 枝 a2 冰有關趣味e5 代誌, 賣枝 a2 冰是用 chit8-kha 柴箱 a2 裝 e5, 因為枝 a2 冰khah boe7 去 hou7 iuN5 去, in na7賣無了 e5 轉來, 枝 a2 冰 beh iuN5 去 a, in toh8 會賣 khah siok8, 「來、來、來, hoah siok8 價、hoah siok8 價 ! 」chit8 枝五角差不多賣二角。有當時 a 隔壁囝a2 na7 teh 賣枝 a2冰, in愛行去附近 e5 街 a2 iah 是庄頭賣, 行kah thiam2-thiam2, 有 e5 儂 khah giat8, 蓋 a2 kham3 e5, 會坐ti7 箱 a2 底, 阮 na7 知影 toh8 無想 beh ka7 in 買 a, 講 :「恁 na3 會sai2 kha-chhng 坐 ti7 枝 a2 冰 e5 桶 a2 頂 koan5! 」

 an7 食冰 e5 經驗中間, 我會看出 tioh8 chit8 種人生 e5 哲理, 第一, 我知影 siaN2-me2 叫做滿足, 滿足 toh8 是因為不足而經過汝 e5 努力 kap 奮鬥, 會達成汝 e5願望。第二是siaN2-me2 叫做幸福, toh8 是汝付出代價, 去得 tioh8 汝想 beh得 tioh8 e5物件。譬如講等待ma7是 chit8 種付出 e5 代價, 所以an7 食第一嘴冰 e5 時陣是 chiok 涼 e5, ti7 涼 e5中間會得tioh8 chit8 種成就感, 不比 chit-ma2 e5 囝 a2, na7 beh 討chit8-e5 chit8 佰、五十是真簡單, beh 食 chit8-e5 冰淇淋是無困難 e5, 因為 he 太容易得 tioh8 a, 所以 boe7 去珍惜hit 種氣口、 hit 種感覺。
四、愛鬧熱

 會記 leh ti7 每年 e5 舊曆正月十五, 阮 hia long2 有 teh迎花燈, 分做東堡 kap 西堡, 兩 peng5 ti7 hia 車拼, 前chit8 暗toh8 有跳乩童, he 是 siaN2-me2 物件我 ma7 m7知, 跳乩童跳了 chiah會 sai2 迎花燈, m7-koh 無流行真久, na2 kaN2-na2 kau3 我讀小學 e5 時陣, toh8 慢慢改 a 。大約 ti7 我小學一年左右, 改做搬布袋戲, 我是chit8-e5 chiok 愛鬧熱 e5儂, 雖然目睭 chhiN-mi5, 當我會行e5 時陣, 我 toh8 long3-long3 走, 無 gia5 拐 a2, 行去舊菜市 a2, 看鬧熱、搬布袋戲, hou7 我印象 siong7 深 e5, toh8是有 chit8-chhut 布袋戲號做「大俠一江山」, tak8-kai2 long2走去看, 看 boe7 soa2-kha, long2 boe7 去煩惱等 leh轉來, 行有路無。所以 an7 chit-e5 故事會 tang3 看出我囝 a2 時代, 對布袋戲不止 a2 有興趣, m7-koh, 這真緊 toh8 hou7工商業e5 社會 ka7淘汰去 a, kaN2-na2 我讀小學四年 e5 時陣, toh8 消失去 a, 不但無布袋戲, ma7 無迎花燈, 雖然伊是真短暫 e5 幾年, 但是 ti7 我 e5 腦海中, 留下 chiok 深 chiok 深 e5 印象。

 細漢時陣, 我 siong7 愛有朋友來 chhe7 阮爸爸開講, an-ne我toh8 boe7 孤單、無聊, 不管開講是 siaN2-me2 話題, 不管 in開講e5 物件 kap 我有關係無, 我 long2 chiok 愛儂來 chhe7 阮爸爸、阮媽媽開講, 因為農業社會 e5 生活 khah 無容易, 所以阮爸爸kap 阮媽媽 tiaN7-tiaN7 去外面做 sit, 阮爸爸去田 e, 無toh8去做 keng 枋模, 媽媽去賣布, 所以厝內 tiaN7-tiaN7 chhun我 chit8-e5, na7 kau3 暗時, long2 chiok 驚阮爸爸、媽媽 in有應酬, 愛出去, 因為 an-ne 厝 e5 toh8 boe7 鬧熱 a 。因為我愛鬧熱, 所以我會主動 chhe7 機會, chham 隔壁、同年e5 做陣去chhit-tho5, 雖然 chit8 半 a2 囝 a2 khah giat8-siau5, 會ka7 我拍 kha-chhng, 拍 chit8 下 toh8 做伊走, 甚至 ka7 我笑, 但是我 iah是真愛 hit 種鬧熱 e5 感覺, chit 種細漢時陣e5 趣味kap 個性, 完全 kap 我 chit-ma2無 siaN2 sio-siang5 。

 我感覺庄跤生活有庄跤 e5 好處, 譬如講：我細漢時陣, 雖然真愛鬧熱, 但是, ti7 我生活中, 鬧熱 e5 機會真少, 雖然an-ne, hit 種生活體驗會hou7 我去追求鬧熱 e5 感覺, 亦慢慢影響 tioh8我讀國校了後, 會主動 chham 儂開講, 甚至有問題會勇敢去 chhe7老師問, 所以愛鬧熱 e5 個性並 m7 是 bai2, 是 beh an2-noa2 ka7 「鬧熱」做 chit8 下真適當 e5 定義, 真適當e5處理。
五、食菜 chiN3 

 前 chit8 暫, 我 an7 台北轉去厝 e5, 忽然食 tioh8 阮媽媽做 e5 菜chiN3, 我有 chit8-e5 感覺 chiok 深 e5, 問阮媽媽講：「為 siaN2-me2汝 chiN3 e5 菜 chiN3 kap khah 早無仝款, 汝chiN3 e5 是 siaN2-me2 chiN3 ? 」阮媽媽講：「這是鴨卵 chiN3 (鴨卵 chiN3 是用發粉, 拍鴨卵, chham chit8-koa2 油, 落去chiN3 e5 ) 。」我講：「汝 chit-ma2 chiN3 e5 菜 chiN3 na2 kaN2-na2 無 khah 早 hiah 好食 ? 」阮媽媽對嘴應講：「 m7 是long2 仝款, 仝材料。」但是我歹勢講：「 Chit-ma2 e5 功夫有khah 退步 a。」

 我來回憶 chit8 段食菜 chiN3 e5 滋味, kap tak8 家分享, 印象中菜chiN3 有鴨卵 chiN3 、芋 a2 chiN3 、蕃薯 chiN3 、糯米chiN3, iah-koh 有 chit8-koa2 我講 boe7 出來 e5, 每 chit8種 long2 chiok 好食 e5, 印象 siong7 深 e5, toh8 是當芋 a2 chiN3 食入去我 e5 嘴內, khiN-khiN-khau-khau, 感覺 chiok 好e5, 當然 khah 早 e5 嘴齒 khah 勇。會記 leh 芋 a2 chiN3 是用芋 a2簽落去 chiN3, 有可能是我 khah 無 ka7 厝 e5 tau3-saN-kang7, 處理辦桌 e5 事務, 阮媽媽對我亦 khah 疼, 所以有當時 a 人客 iah-be7 來 e5 時陣, long2 會 phong2 chit8-koa2 菜 chiN3 hou7 我 thui。

 Khah 早食菜 chiN3 有幾 e5 特色, 第一 toh8 是年 a2 節 a2, 譬如講媽祖生 iah 是土地公生, 鬧熱拜拜, chiah 會 chiN3 菜chiN3 。第二 toh8 是 khah 早 na7 chiN3 菜 chiN3 long2 幾 a7鼎。另外 chit8-e5 特色 toh8 是 khah 早 e5 菜chiN3 long2 會hou7 chit8-koa2 人客包轉去厝 e5, 因為 khah 早農業社會生活khah 艱苦, 而且有 chit8-koa2 儂 na7 轉來 hou7 儂請 e5 時陣, long2 會 chhoa7 囝 a2, 囝 a2 long2 chiok 愛食菜 chiN3 、汽水等等, 所以 khah 早 e5 菜 chiN3 chiok 有銷 e5, 不比chit-ma2, 可能有真 choe7 khah 年輕 e5 都市 e5 少年, 伊m7-bat 食過菜 chiN3, ma7 m7 知影有菜 chiN3 chit-e5 名, 我感覺這是真可惜 e5 代誌。食菜chiN3 hou7 我想 tioh8 二件不止趣味 e5 代誌, 我食菜 chiN3 e5 時陣, long2 會問儂 iah 是阮母a 講：「這是 siaN2-me2 chiN3 ? 」我toh8 會 ka7 伊記起來, 後pai2, 我 na7 想 beh 食 e5 時陣, toh8 會 ka7 儂講 hit-e5 名,譬如講我 beh 食蕃薯 chiN3, toh8 會 ka7 in 講 : 「我 beh 食蕃薯 chiN3 。」第二趣味 e5 toh8 是當我 theh8-tioh8 菜 chiN3 e5 時陣, 會感覺 hit-e5 菜 chiN3 chiok 燒 e5, 因為 tu2-a2 chiN3 起來 nia5, 囝 a2 時代又koh 無 siaN2-me2 thang 好食, koh 想 beh 食 chit8 下新鮮、現燒 e5, 所以 tiaN7-tiaN7 為tioh8 beh 食菜 chiN3, 嘴 chih8 燙 kah 疼tiuh-tiuh。所以我食菜 chiN3 e5 樂趣 kap趣味, 別儂可能真歹體會, 我相信 na7 有經過 hit-e5 年代 e5 朋友, 應該是感受 khah 會kau3 。
六、踏 tioh8 牛屎

 細漢 e5 時陣, 庄跤有 chiaN5 choe7 牛, 有儂 teh 駛牛車、搬砂石 a2, 阮有 chit8-e5 叔伯阿叔 toh8 是做 chit-e5 行業e5 。我目睭無看 koh 愛 sng2, hit 陣無 gia5 拐 a2, 庄跤 ma7無 siaN2-me2 車 kap 障礙物, 所以, 我 na7 有閒 toh8 會ti7我真熟 sai7 e5 路行來行去, hit 條路 na2 kaN2-na2 無真闊, an-ne 對我來講toh8 真趣味 a, 顛倒 chit-ma2 轉去時, 路已經拓寬, 我完全 boe7 認 e5, 感覺 chiok 生疏 e5, 亦因為 chit種生分 e5 感覺,我 toh8 真少轉去厝 e5 。

 有 chit8 件代誌 hou7 我印象 chiok 深 e5, toh8 是我無gia5拐 a2, ti7 路 e5 行來行去 e5 時陣, tiaN7-tiaN7 會踏tioh8 牛屎。牛屎有分做二種, chit8 種是 tam5 e5, na7 踏tioh8 long2 會 tioh8 chit8 大驚, m7 知是 siaN2-me2 物件, 鼻 tioh8 味 chiah 知影是牛屎, 老 chit8 輩 e5 儂講：「 na7踏 tioh8 牛屎會行好運。」但是我踏 chiok choe7 pai2, long2無chit-e5 感覺。

 Koh 有 chit8 種牛屎是乾 e5, khah 早 e5 農業社會 chiaN5時行 teh 曝牛屎, 曝 kah chit8 塊 chit8 塊, 我有當時 a 會khioh 牛屎起來 kiat。

 踏 tioh8 牛屎除了 hou7 家己 tioh8 chit8 驚以外, siong7-kai3 麻煩 e5 toh8 是洗跤、洗拖 a2, na7 熟 sai7 e5 儂long2 知影我跤骨無方便, ma7 歹勢叫厝 e5 儂 ka7 我洗, 所以ti7 hia 洗跤e5 時陣, long2 臭味沖天, khi-mou2-chi3 chiok bai2 e5, long2 會暗示家己講：「以後行路愛細 ji7 、chim-chiok, boe7-sai2 koh 踏tioh8 a ! 」但是, 我 iah 是tiaN7-tiaN7 三五工 toh8 踏 tioh8, 雖然講起來 khah 無雅氣, 但是, 這時常發生 ti7 我細漢的生活當中。亦因為 chit 種 e5 現象, 培養出我 chit8 種心境, 做代誌非常 e5 小心, 這是踏tioh8 牛屎, 對我個性 e5 改變 kap 培養。
七、Poah8 落水 e5 時

 朋友, 汝 kam2 bat an-ne 想過, chit8-e5 目睭 chhiN-mi5 e5 儂, poah8 落水 e5 時是 siaN2-me2 款, 有幾 e5 poah8 落水e5 經驗會 sai2 kap tak8 家分享, 印象中差不多十歲時, 阮有種四分外地 e5 田, long2 需要淹田水, 三不五時, 阮爸爸會用鐵馬載我去田 e5, 伊teh 淹水, 我 ti7 hia 等, 但是囝 a2 總是khah giat8-siau5, 無 gia5 拐 a2, 愛 ti7 田頭行來行去, 結果有 chit8-pai2, 無細 ji7, phut-thong chit8 聲, soah 落落去田溝 a2, 我 tioh8 chit8 大驚, kio3 是講 chit-siaN 可能boe7 活 a, 連 beh hoah 救儂 long2 hoah boe7 出來, 我細漢chiok 矮 e5, 身 koan5 差不多 chit8 百四十幾公分 nia5, 食boe7 少水, 跤一直 liong3 一直 liong3, 一直 beh liong3 起來hoaN7 頂, 已經 boe7 記 e5 an2-noa2 liong3 起來, 求生 e5 意志真堅強, ti7 完全法度 lang3起來 e5 時陣, 這又 koh hou7 我chit8-e5新 e5 體驗, toh8是儂為 tioh8 beh 求生存, 一定會theh8 出koh-khah 大 e5 勇氣,來面對人生各種 e5 考驗。

 我去阮阿公 e5 菜園 chhit-tho5, hit-e5 時陣有 chit8-koa2囝a2 伴做陣去, 菜園 a2 頂頭有種幾 a7 chang5 pat8-a2, 有 e5儂 toh8走去挽。正在 chit-e5 時候, 阮阿媽 ti7 hia hoah 、ti7 hia 罵講：「夭壽死囝 a2, 無代無誌來偷挽 pat8-a2 。」有chit8-koa2 儂toh8 走去 a, soah boe7 記 e5 ka7 我 chhoa7, tak8 家走了了, chhun 我 chit8-e5, hit 陣我無 gia5 拐 a2, 一步一步真細 ji7 真細 ji7 行。會記 leh an7 阮 tau e5 大門出去, beh 去阮阿公e5菜園 a, 愛經過一條紅毛土橋, 倒 peng5 kap 正peng5 long2 是溝 a2, 我 toh8 行、行、行, "thong" chit8 聲, koh落落去溝 a2 底, 食水 an-ne 食 kah 飽, 有chit8-e5 ke 我二歲 e5 朋友跳落水 e5, ka7 我 moh 起來, hit陣我無法度喘氣, 鼻、目睭 kap 耳 a2 long2 積水, 求生 e5 意志 ma7 是 chiaN5 強, 我有 teh 想, chit-siaN na7 死了未免太無價值, 只是為 tioh8 挽 chit8 粒 pat8-a2。所以我有一 e5 理念──儂 m7 好做歹代誌, na7 做歹代誌, 做一、二 pai2 toh8去 hou7 儂 liah8--tioh8, 衰 kah na2 梨 a2, 這是我第二 kai2落水 e5 經驗。Koh 有 chit8-pai2, 我 chham chit8-e5 國校一年e5 朋友去附近 e5 國校chhit-tho5, m7知是an2-noa2行, 我choaN5-a2 peng2 落去溝 a2 底, he 是 chit8 條不止大條 e5 臭水溝 a2, 不但身軀 tioh8 傷, hut kah kui 身軀 long2 lok8-kok8-a2-moai5 無打緊, soa3落去, 轉去 koh hong7 罵, 因為衫 kap褲 long2 lah-sap 去 a, an7 chit 幾kai2 e5 經驗, 可能我 boe7堪 tit siuN sng2 水, 因為我 na7 kian3 chim3 tioh8水, na2 kaN2-na2 long2 無 goa7 好, 但是 ma7 boe7-tang3 完全an-ne講,因為 ti7 1973 年左右, 我頭 chit8-pai2 去泅水, 落水 e5 感覺 ma7 是真好, 但是真可惜是我 boe7-hiang2 泅, 亦無儂教我 beh an2-noa2 泅。
八、難忘 e5 早點

 細漢 ti7 庄跤 e5 時, siong7-kai3 chiap8 愛食 tioh8 e5早點 toh8是食糜配醬菜, hit-e5 時陣, tiaN7-tiaN7 long2 有儂擔醬菜, 用chit8-e5 giang-giang-a2 giang giang giang, hit 陣e5醬菜種類 chiok choe7, 除了有鹹菜、酸筍、紅豆 a2 、土豆仁以外, koh 有麵黐(thi)、豆 ki 、爛瓜 a2 等等, 價錢亦 chiok俗e5, 會記 leh hit 陣 e7-chai2-a2 會 sai2 thui 三、四碗糜, 但是 chit-e5 行業, 最近已經消失去 a。

 Koh 有 chit8 項真特殊 e5 早點 toh8 是食油食粿配杏仁茶,感覺 hit 陣 e5 油食粿 kap chit-ma2 e5 油食粿無 siaN2 仝, khah早油食粿 chiN3 kah boe7 siuN 脆亦 boe7 siuN jun7, hit-e5 火候 tu2-tu2-a2 好, hit-e5 時陣 e5 杏仁茶, boe7 講 siuN 甜亦boe7 siuN 薄, 所以 an7 這 e5 小動作, 看出 tioh8 khah 早 e5生理儂 e5 手法, 無 siaN2 仝款。古早 ti7 leh 食早食, tiaN7-tiaN7 long2 會想 beh 食豆花, ti7 hit-e5 時陣豆花 kap chit-ma2 豆花又 koh 無 siaN2 仝款, 我會記 leh 一碗五箍 iah是四箍, 亦 boe7 siuN hiam 亦 boe7 siuN 甜, 而且料 chiok 實在, 會 tang3 講貨真價實, 相對 e5, chit-ma2 teh 食豆花, hit-e5 氣口 toh8 long2 無 a 。

 雖然 chit-ma2 e5 工商社會日日 teh 改變, siaN2-me2 e5 儂ma7無閒ti7 食早點, 而且食早點 e5 方式 ma7 無仝, 有 e5是麥當勞, iah 是 phang2 、koah 包 chhin3-chhai2 買 chit8-e5, 根本無 siaN2 時間坐落來擔頭食 chit8-e5-a2杏仁茶 kap 油食粿, 這是我感覺chit-ma2 e5 儂失去食 e7-chai2-a2 e5 樂趣。

 細漢時, 會 tang3 食 tioh8 豆奶、油食粿 iah 是豆花等等e5 物件, ti7 hit-e5 時陣, 會 sai2 講是真享受a, 因為大多數e5家庭婦女, long2 煮糜 iah 是煮飯, 真少食外口。除非 hit 工無閒煮食所以我 na7 會 tang3 食 chit8-sut-a2 特殊 e5 杏仁茶配油食粿e5 時陣, hit工 e5 精神會特別好。
九、我 siong7 愛 e5 時陣

 我 siong7 愛 e5 時陣, toh8 是 koah 稻 a2 e5 時陣, 往往na7 聽tioh8 六月冬 iah 是十月冬, beh koah 稻 a2 e5 時陣, 我siong7-kai3 注意 e5 、 siong7-kai3 關心 e5 toh8 是食幾頓e5。無的確 tak8 家會感覺奇怪, 食幾頓 kap 我有 siaN2-me2 關係?有 nou3, na3 會無關係。第一, 如果 na7 是 hou7 儂 bau7 e5 、無食 e5, an-ne 厝 e5 e5 儂 toh8 會 khah 無 ti7 e5, an-ne toh8 無點心通好 sut 。第二, na7 是食主頓 e5, he toh8 chhe-chhau a, 我來介紹 chit8 下, 我會記 leh 有幾 a7 年, 阮 e5 稻 a2 hou7 儂 koah e5 時陣, 是食五頓 e5, e7-chai2 時六點外一頓, koah稻 a2 師傅 long2 會來阮 tau 食, a long2 食boe7 choe7, 差不多九點外, 阮媽媽 long2 會煮鹹糜 iah 是煮大麵 kiN, 用扁擔擔e5, 擔去田 e5 hou7 koah 稻 a2 師傅食, 食早 kau3 了差不多三點至三點半, iah-koh 擔米苔目 iah 是粉liau5 a2 冰去田 e5 hou7 koah 稻a2 師傅食。 na7 kau3 暗時, hit 頓 siong7 chhe-chhau, hit頓long2 食 kah chiok 好 e5, 所以我會感覺 koah 稻 a2 na7 是 hou7 儂bau2 e5, 包括食 long2無 e5 時陣, 我會感覺 chiok 可惜 e5, 除了會感覺孤單無聊以外, koh 會感覺失去 hit-e5 食福。

 囝 a2 時陣, 我 siong7 愛 e5 toh8 是 chham 阮爸爸騎chit8 台鐵馬去田 e5, 巡巡看看, 當阮爸爸去 chhe7 頭看尾 e5時陣, 我 toh8 會用手去摸 chit8-koa2 物件, 比如講這 toh8 是荷仁豆, 這 toh8 是稻穀, 我 ma7 摸 tioh8 稻 a2 已經發 a, chit8-chan5 chit8-chan5, chiok 飽 tiN7 e5, hit-e5 感覺真正chiok 好。有當時 a, 我會 khia7 ti7 田 e5 附近, gong7-gong7-a2 teh 想, 想講 : 「阮 chit-ma2 e5 田有四分三, 後pai2 可能會 tang3 增加 kau3 五分三、六分三, 甚至會 tang3 beh 幾甲 e5, 會 tang3 繼續擴張。」但是 chit-e5 夢 kau3 我五年e5 時陣, toh8 已經被拍破 a, 因為阮 tau ka7 田賣掉, 從此以後, 我 toh8 無機會去田 e5, lau-lau 看看 e5, 所以 chit段農村e5 回憶, 一直 ti7 我 e5 頭殼難消, 而且, koh 不三時na7 kap 儂開講, 講 kau3 做田 e5 時陣, 我 long2 特別興奮, 尤其是聽講朋友是農村子弟出身 e5, 我 long2 特別抱 chit8 種欣羨 e5 口氣, 恁 chiok 有福氣 e5, 接近大自然, 會 tang3 kap大自然做好朋友, 真正是幸福無 te3 比。
十、 Poah8-kiau2

 無的確, 汝會問講：「 Chit8-e5 chhiN-mi5 tin-tang e5 儂是 beh an2-noa2 kap儂 poah8-kiau2 ? 」我會 ka7 汝講：「有nou3, 是看汝 beh poah8 iah是 m7 poah8 。」任何代誌 long2 會sai2 poah8, chit-ma2 講 chit8 件囝 a2 時代 kah poah8-kiau2有關係 e5 趣味代誌。

 Khah 早 ti7 庄跤, 流行抽糖 a2 、抽雞卵糕、無 toh8 抽王子麵, 印象中籤 a2 是一支 chit8 角, tak8-kai2 long2 一直khiam7, khiam7、khiam7、khiam7, khiam7 kah 某 chit8 種 e5數目 e5 時陣, toh8 chit8-kai2 買一、二十支, toh8 愛開二箍銀, peh 起來槓龜, khau-a2抽起來 e5 時陣, 叫儂幫我看, 甚至叫頭家幫我看, long2 chiok相信別儂 e5, 我一直認為別儂無理由 ka7 我騙、 ka7 我 phiN, 因為ka7 我 phiN, hou7 我知影, 就無 beh 來 chit 間店 a2 抽 a 。所以每 peh 一支 khau-a2 e5時陣, 我long2 抱 tioh8 chit8 種期待 e5 心理, 雖然tak8-pai2 long2 槓龜, 我 oan5-a2 是樂在其中。

 Kau3 了民國 58 年, 亦 toh8 是 1969 年 e5 時暫, hit 陣e5 khau-a2 已經改變 a ── chit8 支五角, 所抽 e5 物件亦khah 大項 a, 譬如講王子麵等等, 我 ma7 是照常 ka7 伊 poah8落去, 但是 kian3 poah8 kian3輸, 這 toh8 是俗語講:「死 beh piN3」, 明知家己無 hit-e5 福氣, 偏偏愛i7, 我 ma7 bat 拍過珠 a2 台, ma7 bat kap 儂 i7 過十點半, 三輸二一點, 這long2 是 chit8-koa2 poah8-kiau2 e5 行為, 但是自從我chit-ma2開始有點字 e5 撲克牌以後, 我顛倒無愛 poah8-kiau2, 為siaN2-me2 ？理由真簡單：第一, chhe7 無儂 thang chham 我 i7；第二, 有儂 kap我 kun2 笑講, hit-e5 撲克牌頂頭有點字e5, 驚會 hou7 我做 kiau2, 驚 hou7 我唬去, 我 long2 會笑講：「汝無 ka7 我唬 toh8 hai7 a, 我 toh8 會 ka7 汝唬!」

 我感覺人生 toh8 是 chit8種 poah8-kiau2, 譬如講我有chit8-e5 朋友, 全心全力投入台語文界 e5 運動, 但是伊 ma7 是做 kah chiaN5 歡喜 chiaN5 快樂, 我有 chit8-pai2 ka7 問講：「汝an-ne 投入 kam2 有價值 ? 」, 伊講：「有 a, 愛堅持 a, 愛有苦行僧e5 精神。」所以, 我下 chit8-e5 結論 toh8 是 : 有e5 儂做代誌是 teh 做爽 e5, 但是 chit-e5 「爽」字 chiok 有學問, 有 e5儂 poah8-kiau2 poah8 kah 田厝 long2 總賣, beh na3會爽, 但是有 e5 儂是 poah8 人生, 伊為 tioh8某 chit8 種 e5理念kap 理想ti7-leh 拍拼, ti7-leh 努力奮鬥, 我是感覺 poah8好kiau2 是值得鼓勵 e5 。 SiaN2-me2 叫做好 kiau2 ？ toh8 是為chit8 種真理, 為 chit8 種目標, 為 chit8 種未來, 看會 tioh8 e5 成功來堅持。 SiaN2-me2 叫做無意義 e5 ? Toh8頭家講 e5, 傾家蕩產, poah8 麻雀亦好, poah8 四色牌 a2 亦好, poah8 三 a2枝亦好。我 koh 知影poah8-kiau2 有文 kiau2 kap 武 kiau2, 武kiau2 toh8 是kong2-chong 亦 toh8 是 bak8-chat-a2, a na7 文kiau2 toh8 是poah8 phe2-si3 「tow-pair」, 但是我對 chia e5物件 long2無興趣, 有興趣 e5 toh8 是 poah8 人生 e5 chit8 種選擇 kap 投入, 這 poah8-kiau2 oan5-a2 愛真有學問, 汝愛 teh tioh8 tu2, 汝 na7 teh 無 tioh8 tu2, 汝 e5人生 toh8 完 a, 所以我 ti7 chia beh 奉勸有興趣poah8-kiau2 e5 朋友會 tang3 好好 a2 思考, 做有意義 e5 poah8, 而且去做 e5 poah8, m7-thang 做 chit8-koa2 gong7 代誌, 害tioh8 朋友, 害 tioh8家己, 害 tioh8 母 a2 囝、親 chiaN5。
十一、辦公伙 a2 

 細漢時陣唯一 chit8 項我會 tang3 chham 附近囝 a2 鬥陣sng2 e5 toh8 是辦公伙 a2, m7 過 chiok 奇怪 e5, kian3 na7 beh sng2 chit-e5遊戲 e5 時陣, 我 tak8-kai2 long2 做阿舅, 做 hit-e5 siong7 老 e5, 不管是 sng2 siaN2-me2 物件, siaN2-me2 款輩份 long2 有, 亦有阿姨、阿姑、阿舅。辦公伙 a2 siong7 趣味 e5 toh8 是, 用 chit8 塊破碗公, 裝chit8-koa2 沙a2, 做飯、做米粉, 無 toh8 用丁 a2 花葉, chit-e5物件可能真少儂知, toh8 是生 ti7 樹 a2 頂 e5 chit8 種葉 a2做錢。 Ti7 辦公伙 a2 e5 過程中間, 汝會看 tioh8 chit8 種新 e5學習, toh8 是 beh an2-noa2 培養阮對輩分 e5 了解kap 稱呼 ; 第二種學習 toh8 是團隊合作 e5 精神, 譬如講, 有參加 e5 儂, 有 e5儂去 theh8 沙 a2, 有 e5 儂去 khioh 破碗公, 有 e5 儂 toh8 去at 丁a2 花葉, 有 e5 儂 toh8 去 chhe7 場地, 所以我感覺 he oan5-a2 是培養chit8 種團隊合作 e5 精神。

 我 m7 知影 chit-ma2 e5 都市囝 a2 bat sng2 過辦公伙 a2 無, 而且 in e5 方式是 an2-noa2, hit 陣真趣味 e5 chit8 點, toh8 是有 e5儂 theh8 chit8 張丁 a2 花葉 beh 來買物件, 結果儂無愛賣伊, 伊 toh8 ka7儂 e5 物件 hou3-hou3 倒, 囝 a2 toh8起 phui3 面, toh8 散了了 a 。

 Iah-koh 有 chit8-e5 真趣味 e5 代誌, toh8 是 ti7-leh 辦公伙 a2 e5 過程中間, 辦kah chit8 半, tu2-tu2 儂 e5 父母會叫講 :「某某儂 a ！轉來食下晝 ou3 ！」 A toh8 欠 chit8-e5 儂a, koh chhe7 無儂thap 跤, hit-e5 辦公伙 a2 又 koh i7 boe7成 a。
十二、無奈 e5 遊戲

 當我以前 iah-koh 有機會看 tioh8 光暗 e5 時陣, hit 陣, chiaN5 choe7 儂 long2 會 chham 我 sng2, 不知不覺 ti7創治我e5 中間, hou7 我感受 tioh8 這 oan5-a2 是 chit8 種趣味, 差不多是我讀小學二年以前 e5 代誌。

 TiaN7-tiaN7 有 e5 儂, ka7 我拍 chit8 下, long2 m7 出聲, 無 toh8 是問我講 : 「我 chit-ma2 儂 ti7 叨位 ?」 A khia7 來我 e5頭前, 問我講:「有看 tioh8 無 ? 」我講:「有, 汝 ti7 我e5 頭前。」 Koh 有走去我 e5 倒 peng5, 問我講:「汝有看 tioh8無?」我講:「有, ti7 倒 peng5 。」但是伊 na7 行去正 peng5, 我toh8 無感覺, 因為我 kan-na 倒 peng5 有感光 e5 感覺 nia5。

 有當時 a 我 ma7 會用手骨, ti7 hia leh 迎 leh 迎 leh, 試看我倒蕊目睭 e5 感度好 iah bai2, 所以, 這 oan5-a2 是 ti7無聊中間 chhe7 chit8 種趣味。

 1971 年我動手術, 光度愈好, 但是因為 hit 陣考試, kap遭受身體上 e5 病變, hou7 我 chit-ma2 光線已經非常非常 e5 迷糊, 差不多我 long2 無感覺 a, 雖然有感覺可惜, 但是我 iah是boe7去 boe7 記 leh 當我有法度感受 tioh8 光暗 e5 hit 段日子。

 有當時 a, 我行入來工作室 e5 時陣, tiaN7-tiaN7 問講電火kam2有開, 照理講這 e5 問題 ti7 二十幾冬前 m7 是問題, 但是chit-ma2 對我來講竟然是 chit8-e5 問題。

 Chit8-e5 儂不管講伊有看 iah 是無看 e5, 有 chit8 點 a2光度我感覺 toh8 chiok 慶幸 e5, 當我有 hit-e5 機會小 khoa2感受 tioh8電火 e5 光線、日頭 e5 光線 e5 時陣, 我真認真去掌握hit 種光e5 感覺, 當我 chit-ma2 已經失去 e5 時陣, 我只好an7 回憶中, 去 chhe7 chit-e5 光 e5 感覺 kap 世界。

 我 chiaN5 希望看過這作品 e5 儂會 tang3 有 chit8 種珍惜家己雙眼, koh 會 tang3 這 e5 美麗 e5 環境 kap 花花世界, 好好a2 運用汝 e5 雙眼, 亦 toh8 是目睭, m7 好運用汝好 e5 資源, 烏白去做歹代誌, 應該是會 tang3 為社會、為人群做 chit8-koa2 khah有意義 e5空 khi3, 無的確儂會感覺我有淡薄 a2 教化 e5 意義 iah 是 teh 教訓別儂, 我並無這 e5 意思, 我只是希望講 : koh-khah choe7 人會 sai2 去珍惜伊 nng7 蕊目睭, 會 tang3 發揮伊更加大 e5 功能, kap 實際 e5 意義。
十三、顧 chhek-a2 

 可能 chiaN5-choe7 ti7 農村出來 e5 儂 long2 有 chit8-e5感覺, toh8是 na7 chhek-a2 收成, long2 愛去曝 chhek-a2, 阮厝 e5 頭前有 chit8-e5 真曠闊 e5 大埕, tiaN7-tiaN7 na7 稻 a2 koah 好, long2 愛曝 chhek-a2, 我 toh8 被指派顧 chhek-a2。

 為 siaN2-me2 愛顧 chhek-a2, 因為驚雞 a2 來 chheng2, 所以我 toh8 gia5 chit8 隻 chhe5-a2, ti7 hia khok 、khok 、khok, 雞 a2 na7 聽 tioh8 chit種聲, 伊 toh8 會走去, 所以我ti7 顧 chhek-a2 中間會感覺成就感kap 參與感, 更加趣味 e5 toh8 是我有當時 a2 會將 chhek-a2 theh8 起來 so-so 摸摸 e 。
十四、 Khu5 便所 e5 時陣

 相信 na7 有 ti7 庄跤 toa3 過 e5 儂, long2 應該有chit-e5 印象, khah 早 e5 便所無像 chit-ma2 是用化學 e5, 會tang3 用沖 e5, khah 早 e5 便所是用二塊枋 a2, 中央挖 chit8空, 儂khu5 ti7 hia, na7 無 toh8 是挖 chit8 條 na2 溝 a2 e5形, 雙跤chiah khu5 ti7 hia 大解, 亦有儂叫做納地租。 Khah早 e5 儂真巧, ka7 天然 e5 theh8 去沃菜, 菜收成了後, 儂食菜, 食菜後又koh 放出來, 身體 ma7 boe7 bai2, 顛倒 chit-ma2用化學 e5肥料, 上便所 e5 衛生 ma7 有改善, 咱 e5 健康狀況soah 無 khah 早 e5 好, 這是 chit8-e5 真奇怪 e5 現象。

 Ti7 我印象中, 我生活 e5 庄 a2 頭, 有三間公共便所, 其中有chit8 間是阮阿公起 e5, 離阮 tau 無 kai3 遠, chit 間便所有百分之八十五庄內 e5儂 teh 使用, 阮阿公所建造 e5 便所有三間, 分做一、二、三, 通常儂 long2 愛 khu5 第一間 kap 第二間, 因為第三間 e5 門經常歹去, 造成真 choe7 儂 e5 困擾。其它 e5 二間雖然是公立 e5, 其實是私立 e5, 真少儂會去 hia 使用, 可能是這二間便所 e5 主儂, 做儂 boe7 親切、真好鬥陣 e5關係。

 細漢時陣 siong7-kai3 驚三項 kap khu5 便所有關係 e5 代誌, 第一toh8 是 tu2-tioh8 落雨天, na7 想 beh 大解 chit8 下, toh8 chiok 煩惱 e5, m7 知 beh an2-noa2, 家己行動無方便, 無方便gia5 雨傘, toh8 hou7 雨淋 kah tam5 糊糊, 而且入去便所, taN5 khu5 落去 e5 時陣 nia7-nia7, 便所無厝頂 thang 好kham3 蓋, 所以有當時 a 便所會積水, koh 會噴 chit8-koa2 物件起來, 想起來 koh 會驚, 雖然這講起來無 siaN2 典雅、高雅, 但是這是chit8-e5 真真實 e5 生活體驗。第二 siong7 驚 e5 toh8是na7 便所有儂, toh8 無法度入去 a, 因為其它二間便所離阮tau chiok 遠 e5。第三項顧慮 toh8 是 tu2-tioh8 暗時 e5時陣, 無的確汝會認為目睭失明 e5 儂, 暗時上便所, 應該無目金 e5 儂hiah可怕chiah tioh8, an-ne 恁 toh8 錯 lou3, 為 siaN2-me2？這有二點, na7 睏kah chit8 半暝 e5 時陣, 想 beh 大解, 愛家己 chit8-e5 儂出去, 歹勢 chhe7 儂 chham 我出去, 加上暗時路 e5 long2 會 khe3 chit8-koa2 障礙物, 無小心 long2 會去踢tioh8, 當然日時 ma7 會, 但是有 chit8-koa2 好心 e5 長輩, 會ka7 我講頭前有物件, 而且日時 ma7 khah 少障礙物, 包括鐵馬、ou-tou2-bai2 、跤踏車 khe3 tiam3 路 e5, 暗時toh8無仝款。上便所對真 choe7 儂來講, 會 tang3 na2 khu5 便所 na2看報紙, 會tang3 講是其樂融融, 但是對我 chit8-e5 庄跤大漢e5失明人來講, 是 chit8 件 chiok 無爽快e5 代誌。

 更加有 chit8 點, 值得 theh8 出來 kap tak8 家分享 e5, toh8 是因為我e5 跤自細漢toh8 小兒麻痺, 完全靠倒跤手來支持我e5 重量, 所以有當時 a, na7 khu5 khah 久 e5 時陣, 倒跤long2 會 chan3 boe7 tiau5, na7 chan3 boe7 tiau5 e5 時陣 beh an2-noa2, 我toh8 開始想 chit8-e5 辦法, toh8 是用倒手去靠便所 e5 門, ka7 門勉強 chhih8 tiau5 e5, kui 仙儂 choaN5-a2向頭前 chhu 過, 變做講用手 ka7 儂chhu tui3 頭前, kha-chhng iah 是 ti7 後壁, m7 知 an-ne 講讀者是 m7 是有法度理解。

 話講 kah chia 來, 有 e5 儂會認為這種話題無值得寫, 但是, 生活是chit8 種 chiok 實在 e5 記錄, 生活 toh8 是 chit8-e5儂伊人生中點點滴滴 e5 記錄。生活 e5 現象, 如果 na7 會 tang3抹烏、會 tang3用假 e5 描寫方式, 講 chit8-koa2 無影無chiah、無事實 e5 景象, na7 an-ne 生活這二字 toh8 無貼切, 所以我主張 chit8-e5 儂應該勇敢去面對伊 e5生活, 而且堅強去面對伊e5 性命, an-ne 這種 e5 人生 chiah 有意義, 這種 e5 心態chiah 有正常。
十五、有大有細

 SiaN2-me2 叫做有大有細, 可能 chit-ma2 少年 e5 khah 無了解, 咱所講 e5 有大有細 toh8 是對 chit8-e5 長輩 beh an2-noa2來稱呼。我細漢 ti7 庄跤, 對 chit 方面, na2 kaN2-na2 不止有辦法, 譬如講阿舅、阿姨、阿嬸、阿姑、阿妗、阿姆, iah 是舅公、姑丈、姨丈、阿叔、阿伯……我 long2 會 tang3 根據 in e5 聲音、in e5 年齡, 來做 chiaN5 詳細 e5 區別。

 有幾項是因為我細漢真好嘴所得 tioh8 e5 好評。庄 a2 內面所toa3 e5, 差不多是姓尤 e5 族親, 三不五時 a ma7 有chit8-koa2外地儂會來阮 hia 租厝, 所以我對 in e5 聲, 會tang3 講非常e5 熟 sai7, 對 in e5 口氣、講話, 我亦算 chiaN5 了解,因為an-ne, 慢慢我 ti7 in e5 心目中, in toh8 無 ka7 我認為我是chit8-e5 目睭無看 e5 儂, 會 hou7 in 感覺我是 chit8-e5目睭無看 e5 時陣, 是 ti7 我khia7起來 e5 時陣, 行動上 khah無方便。

 所以我 tiaN7-tiaN7 teh 想, 這 e5 儂 e5 生做, 是 beh an2-noa2分別伊 e5 水、bai2、大箍、 san2 、koan5 、矮, 我無法度去理解,但是透過聲音, 起碼我會 tang3 得 tioh8 二 e5 證明, 第一e5證明 toh8 是我知影這 e5 儂是 siaN2-me2 儂, 聲音對我來講, 是代表chit8-e5 儂 e5 面形, 代表 chit8-e5 儂 e5 氣質, 講話 e5 內容, 對我個人來講, 代表 chit-e5 儂 e5 修養、chit-e5 儂 e5 學問、chit8-e5 儂 e5 價值觀, 所以 ti7 我細漢e5 時陣, 無看 ma7 感覺無 siaN2-me2 不利, 一直 kau3 我大漢了, 我 chiah 開始感受 tioh8 失明e5痛苦 kap 無方便。

 有 chit8-pai2 阮大舅公 a, 來 chhe7 阮媽媽開講, 伊 e5聲我toh8 chiaN5 緊 ka7 伊記起來, khah 早我 toa3 ti7 一樓, 厝門開開, toh8 是 chit8-e5 涼亭 a2, hit-e5 涼亭 a2, 會tang3 曝 chhek-a2, ma7會 tang3 顧 chhek-a2, 涼亭 a2 koh khah 出去 toh8是大埕, ma7 會 tang3 曝 chhek-a2, 我tiaN7-tiaN7 khia7 ti7 涼亭a2 思考代誌, ti7 hia 聽儂行來行去, ma7 有儂會 ka7 我叫講:「我是 siaN2-me2 儂?」我 toh8 真緊ka7 講:「汝是 siaN2-me2 嬸、 siaN2-me2 姨、 siaN2-me2 姊、siaN2-me2兄。」 Hou7 我印象 chiok 深 e5 是, tak8-kai2 阮大舅公去買菜, long2 愛經過阮 chit 條路, tng7-tioh8 我 long2會 ka7我叫, 我會講:「大舅公。」伊 long2 chiok 歡喜 e5, long2 會講我真 bat 代誌。 Koh 有一 pai2, 有 chit8-e5 遠親──阿姨, chiaN5 久無見面 a, 轉來去阮 tau 做客, hiong5-hiong5 看 tioh8 我 toh8 問講:「我 siaN2-me2 儂?」我講:「汝 toh8 是阿姨。」伊 chiok 歡喜 e5。

 an7 chit-e5 中間會 tang3 看出 chit8-e5 人性, chit-e5 感覺 kau3目前為止 iah 是留tiau5 e, 亦 toh8 是講, 每 chit8-e5儂 long2 希望別儂 ka7 伊會記 leh, 每 chit8 儂 long2 chiok希望 ti7 別儂 e5 心目中, 伊存 tioh8 chit8 點 a2 地位, 這cheng7 我細漢 e5 時陣, toh8 感覺真深。

 講 chit8 件 khah 歹勢 e5, 有當時 a 阮爸爸媽媽心情好 e5時陣, 空 khe3 做 soah 轉來 toh8 會結聲, 講:「我是 siaN2-me2儂?」有當時 a, 我精神 na7 無集中, 我 toh8 會認 m7 tioh8 去, 這講起來是 chit8-e5真歹勢 e5 感覺。

 所以, 聲音來認儂 chit-e5 學問, cheng7 細漢我 toh8 開始培養、開始訓練, 一直 kau3 我進入小學、國中、高中、大學, 甚至研究所, 我 long2 靠 chit-e5 本事來 kap 儂熟 sai7、開講, long2 靠聽聲音 e5 感覺來判斷 chit8-koa2 人 e5 行為。

 聲音有當時 a 會 am-kham3 chit8-e5 儂 e5 行為, 譬如講伊ti7 頭前講kah chiok 好聽、講 kah chiok 誠懇 e5 、樸實, 私底下伊可能ka7 汝 tim3-kou2 、搬弄是非, ka7 汝 phou5 後跤, 這long2 是有可能 e5, 但是自我細漢時代, 真樸實 e5 心靈, 我toh8 無想 tioh8 chit 點, 因為進入大學了後, 我 chiah 有chit-e5 感覺, 發現原來靠聲音認 chit8-e5 儂是無夠 e5, 我chiah 會繼續ti7 社會學、心理學、邏輯、文學、藝術種種不斷 e5加強, toh8是 beh 彌補我目睭失明 e5 缺陷, 幫助對 chit8-koa2儂 e5了解,幫我 kap in 建立 chit8-koa2 khah 好 e5 人際關係。
十六、摸頭殼

 我 cheng7 細漢 e5 時陣, toh8 有 chit8-e5 無 siaN2 goa7好 e5 習慣, toh8 是我 chiok 愛 ka7 儂摸頭殼, 為 siaN2-me2, ti7 我 cheng7 細漢, toh8 有chit8 種真幼稚、古錐 e5想法, 我認為 chit8-e5 儂頭殼 e5 好 bai2, 是決定伊頭殼 e5 表面, 所以, na7 有機會 long2 會去摸儂 e5頭殼, 當然這是指chit8-koa2 查甫囝 a2 。

 我 kap 儂開講、鬥陣 e5 時陣, 有當時 a chiok 想 beh 去摸chit-e5 儂 e5 頭殼好 iah bai2, 頭殼有清楚無, 亦因為an-ne, tiaN7-tiaN7 hou7 爸爸媽媽罵、譴責, 甚至 chit8-koa2囝 a2 會感覺我 chiok 奇怪, 但是細漢 e5 我, 無法度 ka7 chit-e5感覺講出來, 一直 kau3 我真大漢了, 透過心理學 kap chit8-koa2 生活體驗, 我 chiah chhe7 tioh8 chit-e5 答案。

 An7 頭殼我會 tang3 感受 tioh8 頭殼有 chiok choe7 種, 有圓e5、有扁 e5 、有khok 頭 e5 、有 khok 頭前 e5 、有 khok 後壁e5, 這亦是 chit8-e5真趣味 e5 感受, 但是 hou7 我印象chiok 難忘e5 toh8 是扁頭, 我一直以為扁頭是固定 long2 仝款chit8種形式, kau3 尾 a 我 chiah 知, 原來扁頭有 khah 扁 e5, iah是小khoa2 扁扁, khok 頭 ma7 有 chiok khok e5 、小khoa2 khok e5, 所以 an7 chit-e5 中間, 我又 koh 學 tioh8 新 e5 物件, khiam2-chhai2有 chit8-koa2 儂會講, 我 na3 會無禮貌, 愛摸儂頭殼, 但是如果汝 na7思考 chit8 下, 汝會感覺講: 我想beh 了解e5 物件, 除了透過鼻、透過耳 a2 、透過手去了解以外, 實在講,我無其它 e5 方法, 但是 kau3 我大漢了, 我又 koh 加chit8項會 tang3 幫助我去了解真 choe7 事物, 亦 toh8 是透過幻想、透過思考、透過邏輯 e5 推理, 但是 chit-e5 感覺 iah-koh是 chiok抽象 e5 。

 一直 kau3 chit-ma2 為止, 有當時 long2 想 beh 去感覺chit8-e5儂 e5 面是生做 an2-noa2, chit-e5 儂 e5 頭殼是生做an2-noa2, 但是儂 na7 大漢 toh8 無像囝 a2 時陣 hiah-ni7 浪漫、天真、可愛, 因為工業社會 e5 進展、改變, 因為經濟環境無仝款, 使我 chit 種想法, 無法度真直接表露出來, 但是對細漢hou7 儂感覺無禮貌 e5 動作, chit-ma2 想起, iah-koh 是感覺, chit8 方面是趣味, chit8方面有淡薄 a2 e5 心酸。
十七、回鄉

 無 goa7 久我轉去厝 e5, 發現我愈來愈無愛轉去厝 e5, 因為隨時代e5 改變, 生活方式 e5 無仝款, 感覺阮庄跤 e5 人文景觀已經受tioh8真大 e5 衝擊。第一, m7 知是 m7 是我 ti7 都市流浪慣勢 a, chiaN5罕 e5 轉來厝 e5, 真少儂 bat 我, 連chit8-koa2 長輩 ma7 真少teh 拍招呼; 第二, 我會記 leh 細漢e5 時陣, 阮 tau 頭前有一條溝 a2, 小khoa2 oat chit8 下 toh8有 chit8-e5 石頭堆。 Hit-e5 石頭堆經常 ti7 我小學六年 e5 時陣 chham chit8 、二 e5 朋友 ti7 hia 讀冊、開講, 唱林文隆寫e5 hit 條「友情 e5 所在」。但是 chit-ma2 轉去, hit條溝 a2 ma7 無看a, 大埕 ma7 無去a, 亭 a2 跤 chhun 一點點 a2, 會tang3 khe3 二台車 nia5, 空氣 ma7 無 khah 早 hiah-ni7 好, 人情味 ma7 已經 na2 kaN2-na2 無去 a, 所以感覺無 siaN2 愛toa3 厝 e5。而且 khah 早 ti7 厝 e5 時陣, long2 會 sai2 chham chit-koa2 朋友開講、出去小 khoa2 行行 e5, 但是chit-ma2 轉來, 每 chit8-e5 同年 e5朋友, 嫁 e5 嫁、娶 e5 娶, 大多數 long2 有家己 e5 家庭愛照顧, 甚至愛幾十年 chiah 見chit8-pai2 面, 有當時 in e5 聲我已經認 boe7 出來a, 所以我感覺故鄉雖然可愛、美麗、值得懷念,但是 he long2 是細漢時陣 e5記憶, kap我 chit-ma2 所看 tioh8 e5 故鄉, 已經是完全 chit8百八十度 e5 改變。

 無的確我是 chit8-e5 khah 無實際 e5 儂, khah 愛 toa3 ti7庄跤, 所以前 chit8 暫聽 chit8-e5 朋友 ka7 我講, 伊 chiok 嚮往庄跤 e5 生活, 尤其是山頂、海邊 iah 是做田。我 toh8 真無客氣、真嚴肅 ka7 伊講:「當汝想 beh toa3 庄跤, 當汝想 beh 做田、iah 是 toa3 海邊、 toa3 庄跤 e5 時陣, 汝愛有二點認識, 第一 toh8 是汝 e5 經濟能力可能會無好, 趁 e5 錢只有夠食飯、toa3、用, 可能 boe7-tang3 chhun錢; 第二 toh8 是汝準備永遠無儂bat 汝, 汝無知名度, ma7 無社會地位。」我講了後, 伊真坦然回答我 e5 話, 伊知影有 chit-e5 問題, 所以伊 iah-koh ti7-leh 考慮, 但是伊講這是伊 e5 夢;基本上, 伊會生活 ti7都市, 但是內心內面存 tioh8 chit8-e5 美夢, chit-e5 美夢是 toa3 ti7庄跤, chham 爸爸媽媽 toa3 鬥陣, 去田 e5 種菜、種花、播稻 a2。

 我相信這 m7 是 chit 位朋友 e5 夢 na7-nia7, 應該是以前toa3過庄跤, 愛好大自然 e5 朋友, in 共同 e5 夢, 包括我作者,仝款有 chit-e5 美夢, 是 m7 是會 tang3 達成, 真歹講, 台灣iah-koh 有幾 e5 所在有田, iah-koh 有幾 e5 所在會 tang3 隱遁,台灣 iah-koh 有 goa7-choe7 所在, 會 tang3 過像中國文學家陶淵明 e5 hit 種生活, 差不多大多數 e5 儂 long2 為五斗米折腰。

 我感覺現實 ma7 是愛顧, 但是 hit-e5 夢 boe7-tang3 去hou7 無去, 當有 chit8 工, chit-e5 夢破去 e5 時陣, 咱會tang3 koh編織 chit8-e5 koh khah 美麗、 koh-khah 容易實現 e5夢, 汝講, tioh8 無 ?
十八、食鵝腿

 我會記 leh 細漢 e5 時陣, na7 beh 食 chit8-e5 雞腿、鴨腿是 chiok 困難 e5, 因為hit 陣台灣生活物質 chiaN5 缺乏, 水準ma7 無koan5, na7 beh 食 chit8 頓 khah phong-phai3、 khah chhe-chhau e5 料理, long2 愛等 kau3 年 a2 節 a2 iah 是迎神賽會e5 時陣 chiah 有, na7 無 toh8 是儂客來拜訪, 譬如母姨、舅妗來 chhe7, iah 是外地 e5 朋友來, 所以我細漢時 chiok 愛有儂客來阮 tau 做客, 因為 na7有儂來做客, toh8 有好料 thang thui, ma7 有好飲 e5 湯 thang 好飲, 可能是 chit-e5 感覺, ti7 我細漢e5 時陣 toh8 非常重視"食"。差不多 ti7 三十年前左右, 阮hia na7 teh 拜拜、chhe-chhau e5 時陣, long2 會 thai5 雞、 thai5 鴨, 阮媽媽 toh8 會 theh8 chit8 隻鵝腿hou7 我 thui。 Hit 陣食 e5感覺, 氣味 chiok 好 e5, 甜 koh 青, koh 有chit8 種媽媽關心e5 味。但是 ti7 二、三冬前, 我轉去厝 e5 e5時陣, 阮媽媽 ka7 我講：「最近 koh 想 beh thai5 chit8 隻鵝iah 是雞, kau3 時陣 hit-e5 腿會tang3 hou7 汝 kap 恁弟弟食。」我講：「Chiah 大漢 a, 食 he kam2 好? 」阮媽媽講：「汝khah 早細漢 m7 是 long2 teh食 ? 」我 toh8 感覺淡薄a2 歹勢, 面 toh8 淡薄 a2 紅, chit 幾年來, 阮 tau e5 腿差不多 long2是阮外甥 teh 食, 但是當我 siong7 近 e5 chit8-pai2, 當我食第一嘴 e5 時陣, 我 toh8 會想 tioh8 細漢時種種 kap 食雞腿有關係 e5 代誌, 我chit陣食雞腿, 已經感覺肉質 na2 kaN2-na2 無hiah 好 a, ma7 無 hiah 甜, 當然koh 有 chit8-e5 原因 toh8是最近 e5 嘴齒狀況無 chiaN5 理想, 所以食雞腿是chit8 件chiaN5 痛苦 e5 代誌, 已經感覺 boe7 出 khah 早庄跤氣kap 細漢食雞腿 hit 種氣味。

 An7 chit-e5 中間, 我體會 tioh8 二點, siaN2-me2 叫做滿足, siaN2-me2 叫做幸福。所謂 e5 滿足 toh8 是因為真 choe7 物件無法度滿足, 汝用 chit8 種辦法去奮鬥、付出代價, iah 是去等去期待, 去得 tioh8 hit項物件, 所以汝會感覺 chit-e5 物件得來無容易, 汝會感覺 chit8 種 e5滿足。 SiaN2-me2 叫做幸福ne ？所謂 e5 幸福 toh8 是汝 ti7 無任何壓力之下, 去享受chit8 項真平常 e5 物件, iah 是做 chit8 項汝 chiok想 beh 做e5 空 khi3, 並無受 tioh8 任何 e5 阻擾, 這是 chit8種幸福。當然幸福 kap 滿足, 每 chit8-e5 儂 e5 定義 kap 看法long2 無仝款。

 我認為 chit-ma2 e5 少年朋友, na2 kaN2-na2 khah 無法度體會 tioh8 幸福 kap 滿足真正 e5 意義, 因為現在 e5 囝 a2 beh得 tioh8 物件 chiok 緊e5, na7 beh tih8 toh8 theh8 來 sng2, na7 無愛tih8 toh8 ka7 phiaN-hiN3-sak 。我來舉二 e5 真具體 e5例, 譬如 khah 早 na7 父母叫阮食飯 e5 時陣, 我 na7 講無愛食, long2 會講：「汝 na7 無愛食 toh8 mai3 食, toh8 hou7 iau。」但是 chit-ma2 e5 囝 a2 m7 是, long2 愛 kou-chiaN5 伊食飯, 甚至kou-chiaN5 伊食肉、食菜, na7 m7 食, 伊會講 :「無, 下晡 chiah 來食"漢堡", 下晡 chiah 來買物件來食。」這是第一e5 無仝款 e5 所在。第二 e5 無仝款 e5 所在 toh8 是, chit-ma2 e5囝 a2 khah 有 chhit-tho5 物 a2 thang sng2 。 Ti7 阮 hit-e5時代, tak8 家long2 sng2 chit8-koa2 磚 a2 角、 i7 "捉迷藏", 無 toh8 是 liah8 chhan5-kap-a2、水雞等等, 比較 khah 大自然ma7 khah 有感情。但是 chit-ma2 e5 囝a2 kah大自然脫節 kah siuN 過嚴重, 可能真 choe7 都市 e5 小朋友無感受 tioh8 大自然e5 水 kap 偉大, ma7有真 choe7 儂無法度去體會大自然 e5 奧妙, siaN2-me2 是 chhan5-kap-a2 、土豆是種 ti7-leh 土跤 iah 是種 ti7-leh 土下等等, 真 choe7 基本 e5 常識可能真 choe7 囝 a2 ma7 long2 m7 知影。但是伊電動玩具 koh拍 kah 真好。這是我感覺新新人類 kap 所謂 e5 中古人類、舊人類生活方式比較khah 無仝款e5。
十九 Ioh謎猜

 台灣儂有chit8件生活方式chiok有智慧e5，toh8是ti7庄跤流行tioh8「ioh謎猜」chit-e5遊戲，因為長輩iah是chit8-koa2同年e5，long會透過「ioh謎猜」來增加彼此之間e5智識kap學問，謎猜包羅萬象，有ioh儂e5身體器官，ma7有ioh大自然e5現象，當然ma7有ioh果籽，食物kap chit8-koa2動作。最近chiaN5少看tioh8「ioh謎猜」a，前chit8暫，我看tioh8李赫教授寫e5台語謎猜，倍感
親切，na2 kaN2-na2 koh hou7我少年三十歲，hit種感覺真正是難以用筆墨來形容。
 會記leh ti7庄跤e5時陣，tiaN7-tiaN7為tioh8 ioh chit8-e5謎猜，ioh boe tioh8，想beh拜託出謎猜e5儂ka7我講答案，但是對方無siaN2 gian3講，hou7我為tioh8 chit8-e5題目想kui半工想無，hit種e5情節、無趣味e5心情，實在是真歹去形容。但是當我知影chit-e5謎底了後，我toh8感覺不但有理，iah-koh有達kau3教育e5目的。
	我來台北了後，有當時a na7 chham chit8-koa2會hiang2講台語e5朋友坐車出去，我toh8會出謎猜hou7 in ioh，in na7 ioh boe7 tioh8，我long2會ka7 in漲koan5價，hou7 in ti7 hia想kui晡，kau3尾a chiah ka7 in講答案，雖然an2-ne有淡薄a2殘忍，但是chit8-e5題目na7是hiah緊toh8 ka7 in講答案，對方toh8無成就感，同時ma7無法度體會tioh8「ioh謎猜」中間e5種種e5情節，有人na7 boe7-hiang2，toh8直接講boe7-hiang2，要求汝ka7講答案，有e5儂，汝beh講答案，伊無愛，講：「等e5等e5我koh加想chit8--bak8-nih-a。」有e5儂ioh boe7 tioh8，伊會講：「汝愛ka7我講，koh愛ka7我解seh。」有儂汝ka7伊講koh解釋，伊感覺chiok無理，又koh提出chit8-koa2個人e5批判、看法。所以，an7「ioh謎猜」e5過程，ma7會tang3看出chit8-e5儂e5個性，講起來這是chit8-e5不止a2趣味e5遊戲。
二十、對台北 e5 嚮往

 Cheng7 細漢, toh8 聽父母 iah 是長輩講 tioh8 台北是chit8-e5 繁華、鬧熱、趁錢 chiok 緊 leh e5大都市, 所以細漢對台北 e5 幻想 chiaN5 強, chit-e5 感覺 toh8 親像真 choe7 儂m7-bat 去過外國觀光, long2 會想講外國是 siaN2-me2 款 e5 景象、siaN2-me2 款 e5 情形。當我 1979 年來台北求學 e5 時陣, 完全 kap 我所想 e5 無仝款, 當然 kap chit-ma2 e5 台北koh-khah 無仝款, 我 e5 幻想完全破滅去 a ！細漢 e5 夢隨tioh8 現實生活而消失, 台北 na2 kaN2-na2 m7 是hiah-ni7-a2 可愛、 m7 是 hiah-ni7-a2 好趁食。

 第一 pai2 來台北是小學六年, 參加 chit8 工來回 e5 畢業旅行, 會記 leh 是透早六點 an7 小學大門出發, 開始 khui kau3 台北, 去水上樂園、陽明山 toh8 已經浪費了半工外 e5 時間, 想boe7 kau3 轉來 e5 時陣 ma7 已經七 oaN3 八 oaN3 a, 我雖然long2 無去 sng2 tioh8, 但是我 ma7 beh ka7 儂講 : 「我有去過台北。」雖然有去過 chit8-pai2, 其實對台北完全無任何感覺、ma7 無任何 e5 了解。同時我 ma7 質問家己, 到底我 e5同學 in對台北存有 goa7-choe7 印象, 是 m7 是 kap in ti7 庄跤所想 e5台北仝款, 是 chiah-ni7-a2 趣味 e5 所在 ?

 台北 a 台北, 汝已經變 a, 汝已經變 kah 我 e5 幻想無仝款a。
 台北 a 台北, 汝已經變 kah, hou7 真 choe7 儂 ka7 汝當做chit8-e5生活 e5 據點。
 台北 a 台北, 汝已經變 kah, 消費非常 koan5 e5 都市。
 台北 a 台北, 汝已經變成, chiaN5 choe7 中南部、甚至東部iah 是蘭嶼、澎湖外島 e5 台灣儂討食 e5 所在。

 我有當時 a 想 beh 問二 e5 問題, 身為 chit8-e5 台北儂, 是 m7是會感覺快樂、幸福、驕傲, 另外我想 beh 問台北現在種種是 siaN2-me2儂造成 e5 。伊有正面 e5 發展, 但是 ma7 有負面e5 變化, tiaN7-tiaN7 聽過 chit8-koa2 儂 teh 講：伊無喜愛台北 e5 生活方式, 但是 koh 不得不順應 chit 種 e5 環境。感覺是上非常 e5 無奈, 但是chia e5 埋怨 e5 聲音, hou7 我思考tioh8 台北為 siaN2-me2 變做 chiah-ni7 冷漠、變 kah chiah-ni7無人情味, 是 m7 是伊本來 toh8 an-ne, iah 是 tak8 家共同來造成 e5。
二十一、看電影

 我細漢時陣, ma7 chiok 愛看電影, hit陣 khah 無好看 e5電影票價, 差不多是二箍、三箍, na7 有明星來表演 e5, 差不多七箍。我siong7 愛有歌星登台, 包括文夏、洪一峰隨片登台, 但是因為我 chiaN5 少有機會去看電影, 所以 na7 beh 去看電影, 我 long2 chiok 興奮e5 。

 講 tioh8 電影, 有三件代誌 hou7 我難以 boe7 記, kau3 chit-ma2 印象 koh chiok 深刻 e5 。第一, 阮 hia 有三間戲院, 其中chit8 間是小學隔壁班 e5 同學 in 爸爸開 e5, 另外二間是老招牌 e5電影院, 其中有 chit8 間, 我 na7 beh 入去看電影 e5時陣, long2會 ka7 我收全票, 但阮 tau e5 儂 iah 是我 e5 朋友, long2 會 hou7 伊半票 nia5, 阮朋友講：「為 siaN2-me2 伊目睭無看 beh愛收全票 ? 」伊講：這是規定。所以當時我對規定 e5印象 toh8 chiok bai2 。我 na7 去阮隔壁班 in 爸爸開 e5 店看電影 long2 免錢, 當然 m7 是為tioh8 beh 省 hia e5 錢, 是入去受 tioh8 禮遇 e5 感覺。

 第二、看電影 e5 時陣, tak8-kai2 long2 愛儂 ka7 我解說, 但是一般 e5 儂 long2 無 siaN2 有耐心替我解說劇中 e5 情節, 所以有當時 a 我 long2 需要用聯想 e5, 聽台詞落去反應。有chit8-pai2 我看黃梅調 e5 電影, 大概是 1967～1968 年 e5 代誌, 結果我頭看 kah 尾, m7 知伊 teh 演 siaN2-me2 。這種看戲, 對內容無法度聯貫e5 感覺, 間接上影響 tioh8 我看電影 e5 趣味 kah 興趣。

 第三 toh8 是我 na7 去看電影 long2 會鼻 tioh8 chit8-koa2儂食煙、pou7 檳榔、食物件 e5 味, 而且土豆殼烏白 tan3, 感覺chiok bai2 e5, 這 e5 感覺一直 kau3 我大學一年來淡水, 去某chit8 間電影院 e5 時陣, koh 有鼻 tioh8 hit種味, 感受 tioh8咱台灣儂對公共場所 e5 無尊重 kap 無愛惜。

 有二件看電影 e5 故事, 來 kap tak8 家分享。有 chit8-pai2, chit8-e5 加我 chit8 歲 e5 隔壁囝 a2, 伊 chhoa7 我去看電影, 電影e5 片名是「我永遠還是愛著你」, 伊轉來 e5 時陣, in 爸爸 kap 媽媽 chhe7 無伊, chit 位厝邊亦真驚 in 爸爸罵、媽媽拍e5 囝 a2, 所以伊toh8 先 chhoa7 我去 in tau, 結果, 當我坐ti7 hia e5 時陣, 聽tioh8 後壁間有 chit8-e5 儂teh哭, 原來是阮朋友 hou7 in 媽媽拍, 而且 na2 拍 na2 哭, 罵講：「為siaN2-me2 汝空 khe3 m7 做, 走去看電影。」hou7 我間接上想講：「這 kaN2-na2 我害伊 e5, 因為我 chham 伊去看電影。」心肝內感覺 chiok 難過, 鼻 a2 摸 e5, 我 toh8 轉來厝 e5 a。

 第二項代誌 toh8 是有 chit8-pai2, 我去看 chit8 支日本片, hit 片叫做「劍影」, 結果 hit 片是 ti7 彰化市演 e5, hit陣少年體力好, 朋友 teh 招, 我真想 beh kap in 衝 chit8 下, 行去彰化, 路途真遠, 坐車 ma7 愛做 chiaN5 久, 但是我竟然有法度行 kau3 電影院, 雖然儂已經 thiam2 kah beh 死, m7-koh 感覺 chiok 有成就感 e5, 算算e5 已經二十外年a, 認真想想 e5, khah 早為 siaN2-me2 有 hiah 大 e5 體力, 行 hiah 遠 e5 路, chit-ma2 na3 無法度 a, kam2 是體力 khah bai2 a 。

 Koh 有 chit8 件代誌 hou7 我感覺印象 chiaN5 深, 我有看過chit8 片「 Liah8 龜走鼊」 e5 電影, 因為伊是動作片, 頭看kau3 尾, ma7 m7 知影影片 e5內容是做 siaN2, kau3 chit-ma2 iah 是 koh m7 知影, 但是有爽 e5 感覺, 表示我已經達 kau3 心願 a, chham 厝邊 e5 囝 a2 鬥陣去戲院看電影, 只是愛 hit-e5爽 e5 感覺 nia5 。

 有儂講電影是第八藝術, 其實我對電影 ma7 chiok 有興趣 e5, 但是 ti7 種種客觀 e5 環境 kap 條件無允准 e5 情形下, 我被逼愛放棄對電影 e5 興趣, na2 kaN2-na2 我來台北讀大學了後, 我 toh8 真少有機會去看電影, 當然我 ti7 囝 a2 時代, 看電影e5 機會 koh ju2 少。
二十二、教儂唱歌

 Ti7 我囝 a2 時代 toh8 chiok 愛唱歌, 而且我唱 e5 歌特別有 chit8-koa2 無仝款e5氣味, 所以我厝邊 a2 kap 同年 e5 朋友long2 chiok 愛聽我唱歌。我 ma7 bat 教過 chit8-koa2 朋友唱歌, 我 ma7 真愛唱 hou7儂聽。

 Ti7 唱歌 e5 過程中間, 我有 chit8-e5 真深 e5 感覺, 感覺khah早 e5 歌詞、歌曲真正做 kah chiok 水 e5, hit-e5 水 e5 感覺, 汝na7 無活 ti7 hit-e5 時代, 汝 chiaN5 歹去體會、真歹去理解。

 有三條歌 hou7 我印象 chiok 深 e5, ma7 是我 tiaN7-tiaN7教儂唱e5, 有 chit8 條歌是黃三元先生唱 e5, 叫做「 Koah 稻a2 歌」, 感覺伊 ka7 koah 稻 a2 儂心境寫 kah "淋漓盡致"、chiok 水 e5, 第二條歌叫做「思鄉曲」, 伊是描寫 tioh8 chit8-e5 儂離家出外拍拼趁錢, 對故鄉老爸老母、對故鄉 e5 廟埕iah-koh 是念念不忘, ti7 船頭 tng7 tioh8 仝故鄉 e5 小姐, chiok 想 beh oa2 去 kap 伊講話, 因為 khah 早e5 儂 khah pi3-su3, m7 敢直接衝去頭前 kap 伊開講, hit種e5感覺、hit種e5 寒蓄, 真正是 chiok 趣味 e5 。第三首歌 toh8 是文夏先生唱e5 「十八姑娘一朵花」, chham 文夏四姐妹, 文鶯、文娟等等合唱 e5, koh-khah 有趣味性。

 我 ti7 囝 a2 時代, 真會 hiang2 chhe7 快樂, 會曉 chham儂去娛樂, 透過我唱歌 e5 歌藝, kap in 共同分享, 這 ma7 是chit8 種精進我人際關係 e5 chit8 種辦法。


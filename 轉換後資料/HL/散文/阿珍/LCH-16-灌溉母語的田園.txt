

灌溉母語的田園--教台語的經驗談                
 阿 珍

 我佇市內大漢，毋捌做過穡、毋捌種過田，不時聽阮翁講in莊腳人播稻仔搔草偌辛勞、潑水灌溉偌艱苦，聽罔聽，無法度體會。一直到我有機會pih 手ng2、捲褲腳，家己潦落去田裡，佇日頭光下腳做穡，我才完全瞭解伊的講法。
二冬前，有一個機會我佇美國的大學教一冬台語。教台語的教授開二班台語課，初級班佮中級班。伊愛我做伊的助教，負責中級班的教學。初級班有四個學生，攏是阿啄仔，欲學按怎講台灣話。中級班有六個人，會曉講台語，毋過毋捌修過台語課。有一個日本人，是東亞系博士班的學生，捌去台灣留學過，會曉講淡薄仔台語，伊學習真認真。偆的攏是台灣來的留學生，佇台灣讀專科學校，來美國讀大學部。in閣算 be7 bai2,無像台灣多數的少年學生干單會曉講華語，in的台語講了猶會使。不過，in修課的動機主要是欲來提營養學分，因為in的功課真重，愛補修真濟課，台語in已經會曉講，想講修這門課上輕可。
教授佇頭前幾節重要的觀念性概論lecture 了後，就互我負責實際操練的工作。醫生看病看了，注射的工課，嘛是交互護士去處理。
按呢我就開始體會做穡人的辛苦。有的草是真蠻皮，無彼呢好處理，毋是由在你搔。in本底想講欲來輕鬆提學分的，想講凊凊采采三學分著撚起來，蹺腳撚嘴鬚按呢ka7撚起來。毋閣我感覺be7 使害人開錢來到美國讀冊無學著物件，而且我閣是第一遍做老師，家己真緊張，用真濟時間準備，上課前一工規暝睏攏be7 去。
田潦落去啊，當然愛ka7草搔互清氣，ka7水撥互滿田，互稻仔有到營養通大欉。inka7我講是欲來提營養學分，我想就是這個意思，期待我互in真濟營養分通大欉啦。教授講羅馬字是學台語上基本的。in道感覺學羅馬字是加的，in講羅馬字是用來教be7 曉講台語的外國人的，in已經會曉講台語，根本無需要學羅馬字。我互in講到毋知按怎應。
in閣講羅馬字是西方羅馬帝國的人咧用的字，是外國人的物件，咱呣免用，咱用漢字著好。
我走去教授遐討救兵。教授叫我講故事互in聽：
『羅馬字本底是西方羅馬帝國征服世界的時，佇中東發現的文字，發見真好用就用來征服世界，果然規世界互伊征服了了，偆台灣猶未征服，就派兵來攻打台灣，想be7 到去互台灣人，台灣的原住民拍敗，羅馬帝國就用羅馬字進貢互台灣，所以咱毋才有羅馬字通用。』

學生聽了笑到東倒西歪，講這佮in讀的歷史真無仝，界成是臭彈的，毋閣真趣味。
後來我發現真需要加強in的台灣意識，若有台灣人的意識就會較在意家己的語言文化。我就開始教in讀真有台灣精神的台語詩，閣互in讀真有台灣人意識的陳雷的小說，發現in愈讀愈有趣味，愈來愈愛上台語課。以前三點二十外仔，逐個道咧款東款西，等欲下課，即滿遂過三點三十外外外啊，下課時間過真久啊，in猶有人無想欲徙腳，有點也奇怪？
我閣招in參我下晝時佇學校的餐廳飲咖啡，做夥開講，講寡台灣故鄉的代誌。咖啡飲了遂tiau5 咧。大家時間到就準時來。聽講咖啡內底嘛真有營養，嘛是西方人進貢的。我發現in這區台語班的田，用咖啡灌溉了後，稻仔攏一暝大一寸。
教一冬台語，我的心得是：台灣人的母語這區田欲毋互伊拋荒去，愛用心種作，愛用台灣心去犁田。另外，我嘛感覺用咖啡灌溉真有效呢！
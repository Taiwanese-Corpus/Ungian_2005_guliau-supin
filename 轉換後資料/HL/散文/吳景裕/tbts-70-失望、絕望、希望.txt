失望、絕望、希望
賴其萬

9月19我參加慈濟醫學kap人文社會學院e5師生為著土耳其(Turkey)地動救災e5街頭募款。一個下晡hou7我對人生百態感慨萬千。行入去一間普通e5小餐館，頭家娘聽阮講土耳其地動e5不幸，伊就按屜仔內提一千khou e5銀票出來，koh講「hou7恁辛苦lah」，熱心請阮坐落來歇睏，lim一個涼e5。但是有e5生理真好e5大餐館，m7-na7拒絕阮入去募款，koh ka7阮罵：「台灣人都救be7了ah，按怎恁慈濟beh koh救去到外國去？」。Ti7失望e5中間，想起慈濟有一位真有智慧e5長者，伊對這種na2 tioh8 na2 m7-tioh8 e5講法有hou7人反省e5回應：「講這種話實在siuN毒lah！是按怎台灣tioh8受著土耳其彼款e5天災，咱才知影ai3救別人。咱若是m7免家己受著這種天災，就會有ka7 別人e5災難動作na2家己hit款e5精神，按呢咱就會減少咱e5 bai2積，敢m7就是上幸福e5代誌？」 
Chia e5話猶ti7耳仔內teh響，9 月21早時1點47分，台灣全國ti7幾十秒間受著罕得有e5大地動，台中，南投chia e5所在，ti7 一目nih e5時間變做人間e5地獄。 當時ti7 teh睏e5中間，hou7阮牽手叫醒，感覺天搖地動，一目nia2就過去。Cheng7搬來花蓮了後，定定聽人講，chia地動chiaN5 che7無稀罕，所以無掛意koh睏去。等到阮囝三點外按美國拍電話來，講伊tu2-chiah ti7 CNN.com看著台灣大地動。按這時起，m7知經過外che7 擺「餘震」，每擺ti7天搖地動e5 幾十秒鐘，我攏有真無法伊，無奈e5 感覺。我相信這種感覺m7 是單純驚死，是一種面對大自然e5威力，感覺著家己e5微小無物。大概這世紀來，科技e5起飛進步hou7人不知不覺產生「人khah嬴天」e5 錯覺，但是今仔日ti7電視頂看著e5災情，是倒厝斷橋，崩石走山，災民e5面是驚惶煩惱kap悲慘，按呢才體驗著人力有限e5失望。阮看著一身一身e5屍體按倒落去e5磚仔壁，磚仔厝內面挖出來，甚至聽著一位災民，因為be7 tang3忍受家破人亡e5打擊，家己潑汽油ti7 身軀，點火toh8 ，hou7人感覺按「失望」行入「絕望」。
但是koh soa3 落來，阮看著社會眾人慷慨捐錢，有心e5人入去災區服務，國際上不管有邦交，無邦交e5國家，真緊有人來到台灣參加救災e5工作，hou7阮無限量e5溫暖。特別是ti7電視頂，看著韓國救援隊ti7地動88小時了後，ka7一個六歲大e5小朋友張景閎救出來，彼時hou7人感覺非常激奮，「希望」e5火koh toh8起來。Ti7電視頂，這個父母小弟小妹攏受難e5細漢gin2-a2問伊e5阿姨，伊kham3 ti7 磚仔瓦下底，「攏無天光，所以就一直睏。」聽著chia e5 話，大家攏會beh hau2 koh beh笑。
這幾日，接著真che7國外親chiaN5朋友，同事學生kap病人e5電話kap E-mail，鋛送來e5關懷，hou7我ti7 悲傷稀微e5心內得著足大e5鼓舞。 
9月24中秋節，阮慈濟醫學kap人文社會學院e5先生學生koh一擺行上街頭，為地動災區募款，hou7我koh 一擺感受希望e5火。Ti7花蓮火車頭，有一位拭 (chhit )皮鞋先生看著阮e5文宣，一句話無講，就提一張一百khou e5銀票出來。我聽學生按呢講，就ka7身軀頂慈濟e5標識攏theh8掉，走去hou7伊拭皮鞋。Kap伊開講了，才知影伊今年六十幾歲，是花蓮在地人。伊講無朋友親人受著災難，但是伊感受真大。伊ti7電視頂，看著hiah che7人受難，十分不忍心。伊講伊拭一雙皮鞋80khou ，逐日按早起8點到下晡5點，一個月大概than3 兩萬khah加，我講tu2-chiah看伊hiah慷慨出錢，非常感動。伊講伊無別項方法thang幫贊hia不幸e5同胞，kan-na捐一sut a2小錢。我kap伊愈講心內愈感服伊。所以皮鞋拭好，我加提錢hou7伊，想beh補伊tu2-chiah捐出來e5錢，he對伊來講ma7是相當e5數量，一方面，我ma7是beh鼓勵咱社會互相幫贊e5風氣。總是想be7到，伊講：「我e5努力kan-na會tang3 提你80khou 。我絕對無beh 加提一sian2錢。」按呢相推半晡，伊講我若是m7 theh 找e5錢，伊就beh ka7 he錢提去khng3 toa3慈濟e5募款內面。
行出火車頭，koh看著一個感心e5場面。一個小學四年級查某學生，用家己做e5紙箱，頂面寫「921大地動愛心募款」，ti7 hia teh e小提琴募款。因為伊所e e5曲就是當時阮兜彼兩個gin2-a2 teh 學鈴木小提琴時陣e e5曲。所以聽起來真親切，我kap伊e5老母就開講起來。才知影這個查某gin2-a2 明仔chai3 beh去台北參加全國音樂比賽。今仔日伊家己叫老母chhoa7伊來車頭e琴。伊ka7老母講，ti7彼個大場所e琴，會使訓練伊e5膽量，koh會tang3替災民募款。按彼個老母e5目神，我知影這個查某囝hou7伊感覺真光榮。我ti7彼個拭皮鞋e5先生kap這個e小提琴e5查某gin2-a2 看著台灣e5希望。
回想回國一年以來，看著報紙電視khah愛報導e5攏是一koa2 thai5人放火貪污犯法e5新聞，hou7人感覺世間攏無好人好事ah。今仔日，ti7 這個拾著生命e5 大災難以後，我真希望大家按chia 來看著人間溫暖e5一面，按chia帶著「希望」，跳出「失望」「絕望」e5深坑。  
我相信，世間無完全攏輸e5代誌。不管大細項e5不幸，攏會有一koa2正面e5收成。當然這回e5 大災難hou7咱足大e5損失，但是若會tang3由按呢來得著社會e5反省，hou7人對大自然有應該ai3有e5敬畏，無koh再對這te3土地無情e5 thun2踏。Hou7 咱得著koh khah寶貴e5經驗，hou7咱祈求ti7咱失望以後be7有絕望，顛倒ti7萬痛e5中間，koh chhoe7著重開始e5希望。最後，我用今暗楊牧先生ti7「故鄉kap文學」這個講題內面所引用e5 William Wordsworth (1770-1850) 詩句，來探討咱對大自然e5態度。我ka7翻譯ti7下面，做這篇文章e5結束：

For I have learned
To look on nature, not as in the hour
Of thoughtless youth; but hearing oftentimes
The still, sad music of humanity,
Nor harsh nor grating, though of ample power
To chasten and subdue......

因為我已經覺悟ah，
無koh再用少年時e5無心來看待自然，
猶會tang3時常聽著安靜悲傷e5人性e5音樂，
無嚴格，無刻薄
雖然伊有足大e5 威力來ka7 咱改正，ka7 咱壓服......

(賴其萬，慈濟醫學kap人文學院副院長。原文中文，吳景裕翻譯作台文)
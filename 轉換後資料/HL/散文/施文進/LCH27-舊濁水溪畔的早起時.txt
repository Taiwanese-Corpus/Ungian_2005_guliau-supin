舊濁水溪畔的早起時
施文進

時代無仝款，逐家觀念攏真進步，透早去運動的人真濟。kah意騎鐵馬的人，沿溪仔邊的鐵馬專用車道來騎，嘛是未bai2的選擇，兩屏有青lin5 lin5的稻田佮其他的農作物，除了空氣新鮮以外，視覺亦感覺真好，樹頂的細隻鳥仔吱吱喳喳咧叫，是咧歡迎抑是鬥熱鬧to7 m7知也。
經過整治後的舊濁水溪，真值得謳咾，兩屏的柳樹枝隨風飄揚，搖啊搖，宛如詩情畫意一般的美麗。水底的魚仔遊來遊去，siau3想的白鷺鷥佇水面走chhoe7,隨時準備空襲飽餐一頓。農民提沖天砲，趕走偷食稻穗的雀鳥仔，為保護辛苦種出來的稻穗而戰，這也是一種的奇觀。短暫美麗的早起時，休閒佇舊濁水溪畔，優美的景色吸引人久留不去。
俗語講：一日之計在於晨。早起時e5樹a2,草a2,佮各種生物，攏充滿了生生不息的朝氣，溪邊大榕樹腳的白鵝，koaiN5 aiN2 koaiN5 aiN2一直叫無停，有e5咧chhoe7食，有e5佇溪底耍水耍到真歡喜。樹蟬亦無缺席，佇懸懸的樹仔頂大聲哮，蟬仔聲吱吱吱，一直哮未煞，嘛互人聽未sian7,一世界充滿樸素鄉村的風味。
舊濁水溪畔，有流水、溪仔橋、樹木、飛鳥、白鵝，ah佮早起耕作的農民等等景觀，令人感動的柔美畫面，親像人間仙境，chit種心靈享受m7是都市生活會當相比pheng7。


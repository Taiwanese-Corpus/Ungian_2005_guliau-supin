Siau3念李友義    	劉清白

李友義先生，我e5好朋友kap同志，今年八月初參加世台會ti7巴西車禍過身。
	友義兄ti7真che7所在，是台獨運動者e5模範，ma7是我e5 Role Model。其中對我來講，上突出e5 是伊對台獨運動「積極參與」(Active Participation) e5使命感，家己khia7出來實行「成功不必在我」e5行動方針，kap伊「鬥士兼紳士」e5人品。
三十幾冬來，若是kap台灣前途有關e5活動，無論大小，一定有伊一份。同鄉會e5活動親像烘肉、郊遊、旅行、演講會、音樂會，kap針對國民黨ham 中國e5遊行、示威、抗爭等等，攏會看著友義。舊年ti7台獨聯盟台灣總部歡送一位同志出國食新頭路e5暗會tu2著伊，hit日伊tui3臺中趕飛機轉來美國，kan-na會tang3 停三十分鐘，伊ma7趕--來。今年三月轉去台灣參加世界台灣人大會，伊kan-na會tang3 請假 四日，伊ma7趕--來。六月底e5金美齡演講會，友義負責音響控制，但是真 少人知影伊hit日腰脊骨疼kah 真厲害，伊ma7趕--來。除了因為公事出城，不管外無閑，伊一定會來參加台獨聯盟支部聚會。Che to7是友義兄「積極參與」e5精神。每一遍參加台灣人e5聚會， 我tu2著第一位熟sai7 e5朋友，攏會先問講﹕「你好，你好，友義敢有beh 來？」。無意中na2像感覺有伊ti7--leh，我就比較khah有完全感，有伊ti7 --leh，定著是來tioh8所在。幾na7遍，我攏想beh chhoe7 pin7-toaN7 e5藉口，但是若想著伊，to7家己感覺phaiN2勢。
烏名單e5期間，友義無算後果，出面擔任領頭e5角色，前後擔任同學會長，同鄉會長，協志會長，同鄉聯合會長，人權會長等等重要e5職務。烏名單解除了後，敢出風頭e5人khah che7，伊搖身一變，ti7 tak8項活動中khia7 ti7底線發傳單、排桌椅、piaN3畚圾、運雜貨，任勞任怨，kan-na ng3望活動辦hou7成功，實踐伊「成功不必在我」e5作事原則。
三十幾冬來，友義堅持一致e5原則，據理力爭，ti7我e5記池中，m7 bat聽伊惡意teh批評任何同鄉 ，m7 bat 聽伊kap人大聲計較。討論問題解決辦法e5時，伊攏ma7會tang3 khia7 ti7對方e5角度，用協調e5方式來求得上適當e5答案。我想che是伊有che7 che7 e5朋友，受真che7人尊重e5因素之一。
今年七月初七，台獨聯盟北加州支部ti7 Fresno聚會、郊遊、野餐。雖然友義e5腰脊骨感覺無啥爽快，而且隔頂日tioh8-ai3趕轉去舊金山灣區參加婚禮，伊kap牽手良惠oan-na7歡歡喜喜開三點鐘e5車來參加，專工ka7 Fresno同鄉做一場非常精彩e5演講﹕「台灣kap中國e5軍備比較」，內容蓋新， 圖文並茂，hou7 Fresno同鄉大開眼界。伊隨時chah ti7身軀邊e5註冊商標﹕ 「謙卑e5笑容」koh khah hou7阮留著深刻e5印象。Hit暗大家ma7做伙慶祝伊e5 63歲生日。
最近二、三冬來，友義時常走台灣，公司派伊轉去台灣訓練雷達技術e5人才。幾個月前，講著退休e5代誌，我問伊﹕「退休了拍算beh按怎？」，伊免想著講﹕「決定beh轉去台灣，趁這陣猶有氣力，koh替台灣人做一koa2代誌」，我著滾笑講﹕「按呢我著欠人做伙讀台文通訊囉」，伊著講伊oan-na7會chhiang-chai7(時常)轉來。
最近看著一片電影﹕「Down to Earth」，導演用笑詼e5方式，表達主角因為車禍過身，入天門 了後發現伊e5時間未到，但是已經siuN慢--ah，顧天門e5經理人教伊ka7 spirit附tiam3別人e5身軀，hou7伊轉去人世間完成伊e5願望。我m7知影St. Peter ti7天門迎接友義e5時陣，按怎向友義確認伊e5時間，但是我想友義一定會用紳士e5方式據理力爭﹕「台灣猶未獨立建國，台灣社會koh chiah-nih需要我這款專業e5人才，是按怎這陣叫我轉來？」若會tang3親像電影e5結果，敢m7是真好？
友義雖然離開阮，但是伊e5精神永遠存在。以後，每一個月一遍ti7北加州開台獨聯盟支部會議e5 時，我m7免koh問﹕「友義敢有beh來？」，因為，我知影，伊一定會來。

享受			劉清白
           
	講著享受，每一個人攏有無仝款e5方式kap想法。有人愛去飯店食一頓chheN-chhau；有人愛去peh山；有人愛ham朋友lim酒kap開講。我e5享受kap che khah無啥相像。每一遍收著台文通訊e5時，我tio7 ham khah早toa3 ti7南部草地beh去市內hit款心情，揀一個禮拜六，五點半to7 peh起--來，先刮嘴鬚，洗一個身軀，然後穿一su我上kah意e5紅運動衫kap khah-khih褲，行去附近一間叫做”Eddie” e5咖啡廳，慢慢a2欣賞這期台文通訊內面所有e5文章。3點鐘kap 5杯咖啡以後，規身軀tui3頭到尾，攏是台灣味kap台灣氣，che to7是我每個月e5大享受。
	台文通訊10週年？時間過loh有到緊。台文通訊辦kah愈來愈好，che是真值得慶祝e5代誌。真感謝聰美基金會這10年來e5促成kap贊助，ma7真多謝作者kap編輯用真che7 e5精神kap出力leh拍拚，hou7我會tang3享受這種人生難得e5經驗。我ma7 beh ti7 chia感謝阿仁（陳明仁），若無伊e5堅持，我想我猶leh用「PhaiN2讀，看無」做藉口。阿仁ti7第三屆台語文夏令會e5時向大家講：「台灣人be7-tang3講台灣話kap 寫台灣字，iah8 koh chhoe7藉口，實在有夠be7見笑」。受著這句話e5刺激，我才開始覺悟，決心來學寫羅馬字kap讀漢羅e5小說kap文章。經過李勤岸kap鄭良光兩位先生e5指導，無外久to7會tang3讀漢羅kap羅馬字寫e5物件。真多謝in hou7我今a2日有這個能力讀有台灣氣味e5文學。
	慶祝台文通訊10週年，我有三個希望。第一，希望tak8家繼續大力支持台文通訊，每年參加做共同發行人，hou7伊會tang3 koh有khah大e5發展；第二，希望台灣gin2-a2阿扁--a總統ti7公開e5場所全部用台灣話；第三，希望台灣人早日家ti7做主人，建立台灣國。
	阮ti7北加州一個月一擺e5聚會ma7開始beh定時做伙學習羅馬字kap漢羅讀冊會。後個月阮to7 beh讀一篇我上愛讀e5短篇小說：陳雷先生ti7 87期寫e5「面會」。我若看著好e5電影，看來看去攏be7厭（ia3)，讀這篇ma7仝款，讀來讀去攏be7倦（sian7)。你若讀二、三遍以後，無定著to7知影我「享受」e5真正意思。
（原文是全羅，編輯室翻譯做漢羅。）
   

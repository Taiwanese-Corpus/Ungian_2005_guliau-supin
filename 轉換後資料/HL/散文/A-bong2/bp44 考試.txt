∮怪奇ham3-kou2
考      試
A-bong2
「Chit-ma2開始考試，桌頂 e5冊long2收--起-來！」
監考 e5老師 ti7台 a2頂 an2-ne講。
「Tak8個桌頂 long2有1張考試單 ham7 1張寫答案 e5考試紙。」
A文用目尾 ka7教室瞇--1-lian3,tak8-e5 long2 ka7筆 teN7 an5-an5,筆hou7 in teN7 kah ti7 考試紙頂頭吐血吐be7停。
第1節考數學，普通時 a2 m7知寫過 joa7 che7練習題，看著題目就知影 beh an2-choaN2做，che已經變做1個反射動作--a。
A文頭 aN3--落，ka7 名寫寫--leh，續--落-來 teh看題目，kui張考試單 ka7相--1-下，無1題有印象--e5,koh ka7相--1-遍，ma7是無法 tou7,i一直看，一直想，頭殼內soah long2無mih8-kiaN7。
I e5目孔愈來愈大，看--著-e5 long2 be7-hiau2寫，kui sian人無神無神 chhai7 ti7 椅 a2頂，na2 像是柴刻 e5土地公--leh。
熱--人e5日頭 phah拚beh ka7燒 hut-hut e5熱情放送hou7全世界，ti7 chia無人會感動，kan-taN會嫌i ko5-ko5纏。
A文gang7--去，放空城 e5 2蕊目chiu空lo-lo，khian桶 a2落去 phah ma7 phah be7著半滴目水iah是目油。
I正手chhoah--leh chhoah--leh，慢慢 a2 ka7 釘 ti7桌頂 e5筆駛 tin2動，考試紙 phu2-phu2白白，hong5駛行 e5筆 phah拚 ka7腹內 e5血水吐 ti7紙頂頭，1字1字 teh畫，愈畫愈緊。
A文 e5目chiu iau2未nih--著，考試紙已經半張滿滿，正手駛筆 e5速度 be7緊 be7慢，kui間教室內底寫考試紙 e5聲，tau3-tin7 ti7桌頂舞 kah khi-khi-khok8-khok8,台 a2頂 e5監考老師無聊 teh看報紙，報紙掀kah 真大聲，m7-koh考試 e5學生無人有閒 chhap--i。
A文身軀坐直直，m7是寫字 e5姿勢，m7-koh正手一直 ti7 考試紙頂koan5 teh畫。
Kui張考試單 A文 long2 be7-hiau2寫，聽著老師掀報紙 e5聲，耳 a2皮kiong7 beh hou7 chhak8破，目 chiu孔收 oa2--來，kui遍白濛霧內底，看著1個人坐 ti7台 a2頂，烏枋頂koan5 寫「今 a2日考數學」。
I m7知 ka-ti7 tu2-a2 teh chhong3 siaN2，ka7 掛錶 a2 e5 to3 手giah8 起來目chiu頭前，chhun無10分鐘就 beh下課--a，i m7敢 koh看桌頂 e5考試單，ma7無想 beh看無寫半字 e5考試紙，心內按算今年boai3 koh考--a，moa5年 chiah koh來，to3 手 ka7考試紙 chhiok8--leh，人 khia7--起-來，行去 beh交考試紙。
監考 e5老師問：
「時間iau2未到--leh，你 boai3 koh檢查--1下？」
A文 ka7應1句：「Long2 be7-hiau2寫！」就行tui3 門嘴--去，i頭oat8 過瞇教室內底，kui間教室40~50個人 long2坐直直，目chiu na2 像乾 khok-khok e5古井，chiok深 chiok暗--e5,正手ti7桌 a2頂一直畫。
A文走--出-來，正手麻麻，to3 手 chhun去摸，摸無mih8-kiaN7，soah摸著腹tou2 邊，頭oat8--過，看著手ng2 ti7 hia haiN3--leh haiN3--leh，監考 e5老師 ui3教室 toe3出來 ka7 hoah：「Oeh! 『同學』，你 e5手 be7記得 theh8--ou5!」

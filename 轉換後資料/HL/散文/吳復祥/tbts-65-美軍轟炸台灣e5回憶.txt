美軍轟炸台灣e5回憶		吳復祥
 
(其 二） 
自從機動艦隊轟炸高雄kap岡山了後，驚kah強欲破膽e5老百姓saN爭準備疏開，離開高雄要塞地抑是岡山航空隊基地。逐日攏有一陣一陣e5人群，phaiN7包袱仔、擔家私、 phaiN7碗鼎，用aiN7 e5、用手牽e5，雄雄強強向莊腳深山林內疏開，平常時鬧熱chhi3-chha3 e5街路，一時煞變作空城。 
	Tui3出名e5阿公店大崗山向西看去，就是平平靜靜e5台灣海峽kap青青青e5盆地大平原。Ti7大平 原hia會tang3看著規模真大e5飛幾製造廠kap海軍航空隊e5基地。大概是因為盆地e5關係，平常時海 軍基地攏hou7親像雲海e5厚濛霧kham3 tiau5咧。但是tui3馬尼拉基地起飛e5美軍軍機，透暝透日無停 飛來攪擾，暗時攏著ai3有燈火管制，日時chiah靠厚濛霧ka7基地kham3起來。一九四四年十月透早，冷風過境，北風吹來，冷ki ki，人人寒kah phi7-phi7-chhoah。海軍基地彼旁氣候真好，清 清無濛霧，莊腳人擔稻草，沿彎彎曲曲e5田岸仔路，beh趕去基地hia起火hiaN5草，準備beh用火煙來掩護基地。當火煙tu2-chiah chheng3高e5時，突然間，親像一陣大怪風，六 架Guramarg戰鬥機kap Rokyro轟炸機，tui3遠遠hia超低空飛來，直接衝入基地，houh，有夠驚天動地。飛機先ti7基地頂高旋一lian3，然後Guramarg轉東西，Rokyro向南北，互相交叉，開始無停轟炸。用燒夷彈配槍炮 ，一直向基地所有設備無情e5掃射，連續來回空襲三擺，炸火衝天。無外久，海軍基地內底e5所有設備，機棚、廠房、營舍等，攏去hou7炸kah平平平，到處攏是火海。 
	基地轟炸了後，猶m7甘願，Guramarg kap Rokyro，將目標向地面上當teh燒稻草e5人群，仝 款做無情e5掃射。莊腳人大家拼命逃走， 親像ti7熱鼎內底e5狗蟻。當然死傷算be7了，殘忍e5情景一言難盡！！  
	彼時陣，我一個人匿ti7涵管內，驚kah強欲無命，聽著空襲解除e5水螺聲，我才敢ui3暗bin-bong e5涵管爬出來。清清e5天頂，猶有炮煙e5飛動，地面上e5炸火猶一直teh toh8，到處看著e5攏是屍体kap著傷e5人，Guramarg kap Rokyro早著飛leh long7，越頭看涵管頂無數e5鎗子痕，hou7我驚kah心臟phi3-pok-chheng2。 好佳哉，khioh著一條命！
 	
											( 其 三)
1941年十二月透早，日本聯合艦隊空襲珍珠港成功了後，日軍ti7南方e5作戰，一帆風順，攻佔be7少島嶼kap無盡磅e5資源。M7-koh，世間無永遠e5好光景，俗語講：「風水輪流轉」。自從1943年，出名e5大英雄山本五十六大將死ti7空戰，塞班島kap所羅門群島失守，日本南方e5作戰，勢面愈來愈bai2，親像山開始teh崩裂，局勢非常危險。
戰火繼續幾lo7工，台灣e5上空已經失去控制權，過去是美軍e5剋星---「零式戰鬥機」也m7知飛去叨位ah，台灣天頂變作美機e5天下。美機無暝無日，一直轟炸，火燒、死傷到處攏是。上蓋悽慘e5就是台南地區，因為一隻美機bat ti7 台南機場上空去hou7射落來，美軍真m7甘願，出動機群進行大轟炸，火燒大府城。聽講有百外個信徒仝時葬身ti7關帝廟，是一個難忘e5大悲劇。
1944年十月，中晝時，晚秋e5西北風雨抵即過，to聽著微聲e5空襲水雷聲，過來toh是沈重、hong7-hong7 叫e5飛凌機聲。突然間，大約ti7一萬尺高頂發現著九隻B-29轟炸機kap十二隻Guramarg戰鬥機，向機場ti7咧衝來，基地變kah恬恬恬，一個人影to無，所有地下防空壕門，攏關起來，即時，我匿無路，驚koh急，四界chong5，m7知beh按怎？古早人teh講：「天公疼戇人」。突然，去hou7我想著猶有草場防空壕，緊急中，三步做兩步，雄雄快速跳入去。隨時to聽著一陣轟炸聲，烏天暗地，親像世界e5末日，地面上振動無停，砂、土、老古石ka7規個防空壕攏kham3起來。彼時，有六個人作伙埋防空洞內底，疊疊作一堆，強欲be7喘氣。
「戒急用忍」，六個人攏m7敢隨便振動。佳哉，無外久，烽火消失，地面恢復平靜，大家滿身是砂土，慢慢仔爬出防空洞，giah8頭一看，哎！基地去hou7炸kah chhun無半項，平平平。草場到處攏是三十尺深e5土空。天不從人願，掠準匿ti7地下防空壕內底上安全e5千外人，全部葬身。
這是我第三擺命khioh著。
編註：回憶(其一)刊ti7本刊49期

傳真e5家書
吳復祥

耿斌：
恁大家攏平安好勢無？
來到恁姊--a e5厝，門前彼兩欉傘楓樹，愈看愈特別！Chhih8電鈴，無人來開門， 坐ti7長椅，忽然鼻著一陣一陣七里香e5芳味。厝前用石頭舖e5花園種白牡丹、紅玫瑰、烏thiu-li-phu kap che7-che7 m7-知名e5花草，開kah真旺、芳koh sui2 ，後壁園種e5果子樹：桃仔、李仔、梨仔、櫻桃等，每欉生kah 旺盛盛koh結果子，ka7挽來試，噯喲！大概土質e5關係，甜、酸、澀e5滋味攏有。彼chhok 七里香，已經爬上葡萄架頂。種ti7籬笆下面e5 hiah-e5韭菜，已經種十外冬a，但是ma7 猶是hiah-nih青翠，所有厝前厝後看會tioh8 e5一花一草，攏是恁姊--a親手辛勞種作e5。
歲月不留人，惜別家鄉30冬，ti7 beh 踏入新世紀e5今年暑假，恁姊--a e5心肝a寶貝，武龍kap文鳳beh轉去台灣探親，因為爸媽早tioh8計劃去美國參加劉家婚禮，be7-tang3陪 in 轉去。所以麻煩你去機場接機，好禮照顧 in 兄妹。 in 兩人是ti7加拿大出生，恁大家koh攏m7-bat見過面，一定會真生疏，m7-koh in e5面形a，kap 恁姊--a真相仝，相信無一下手恁to7會認出來。武龍現在讀高二，文鳳讀初三。武龍khah恬，khah m7愛講話，文鳳秀氣可愛，希望恁見面了，逐家會tang3心適做伙。 in e5飛機已經ti7昨日(七月初一)上午8點45分tui3多倫多機場起飛，預定ti7今仔日下晡3點30分到桃園國際機場。因為坐長途e5 koh有時差e5關係，先chhoa7  in 轉去新竹歇睏兩三工a，了後才chhoa7去台中祖厝裡。請會記得隨時用電話聯絡。
P.S.： in 兩人第一擺出遠門，語言kap生活習慣攏生疏，ng3望恁好好照顧。
							2 July，1999  Toronto
    									爸爸寫
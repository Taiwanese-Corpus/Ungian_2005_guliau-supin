Chiap8講嘴會順，chiap8作手be7鈍		張碧美

我e5房間壁頂有一幅字，寫kah不止a2 sui2，m7-koh人若看--著，m7是gang7-gang7，就是愛笑，因為hit幅字e5句kap人無仝款。人寫--e5 m7是詩，就是詞，抑無就是對聯，ah我房間hit幅是「字驚寫，冊驚讀，球驚拍」。
	我若看人gang7-gang7，就ka7故事koh liu7--一-遍：He是阮阿叔寫--e5。阮阿叔e5毛筆字真sui2，m7-koh學生時代攏寫be7好。老師看伊有天分，m7-koh初一十五才寫一擺，to7叫伊khah mi5-noa7--leh，m7-taN7 ai3 tak8工寫，koh ai3 tak8工寫三點鐘，寫kah筆會聽話。若久久a2才寫一擺，永遠na2 teh舞關刀--leh。Hit下hng，伊就ka7這三句話寫toa3紙頂koan5，koh theh8去hou7人裱--起-來，掛tiam3伊e5冊房。Tui3 hit工開始，伊chiaN5實tak8工寫，tak8工攏寫三點鐘，無joa7久，就tioh8著省展第二名。
我讀國校二年e5時，阮阿母叫我去學電子琴。我頭a2 heng3-heng3，無joa7久就na2杜定，chhin3-chhin3 chhai2-chhai2 jih8--兩-下就準tu2好。結果--neh？學規半年猶彈kah li-li lak8-lak8，老師教kah氣身lou2命。有一暗，阮阿叔theh8 hit幅字來hou7我，ka7伊e5故事講hou7我聽，koh ka7我解釋hit幅字e5意思。伊講：「啥物代誌攏ai3 chiap8做，親像拍球，若無chiap8拍，手勢就拍be7出--來，感覺就掠無。彈琴ma7仝款。你若chiap8 chiap8彈，tak8日彈兩點鐘，無joa7久你就theng3好做老師。」阮阿叔是我上欽佩e5人，我chiaN5實照伊e5話做，日也彈，暝也彈，無一個月，我e5手就chiaN5 leng2-li7，be7像khah早hau7腳hau7腳，老師tak8擺攏聽kah嘴笑面笑。
我感覺m7-taN7字ai3 chiap8寫、琴ai3 chiap8彈，手才be7鈍；話ma7 ai3 chiap8講，嘴才會順。去過外國e5人攏有一個感想，就是咱台灣人足be7曉kap人相借問--e5。外國人無論有熟sai7、無熟sai7，tu2--著攏會互相請安，ah咱台灣人--neh？大部分攏是一個嘴含一個舌，恬恬--e5，be7輸冤仇結chiaN5重--leh。其實咱台灣人上古意、上be7 kek屎，是按怎無愛kap人相借問--neh？因為罕得講，講be7慣勢，雄雄beh講，soah講著chiaN5 gai7-gioh8。
阮阿公不時ka7阮講：「咱kap人chih接，嘴ai3 khah甜--leh。古早人講「好嘴水khah贏好風水」，咱嘴若甜，就會得人疼；若無嘴水，人心肝內會phiN3-siuN3咱是無毛雞，假大格。」阮我阿公規定阮出門入門若tng7著伊攏ai3講：「阿公，阮beh去學校--a-lah！」「阿公，阮轉--來-a！」講慣勢，阮tng7著別人ma7攏會kap人招呼，親像：「阿婆，beh買菜houNh？」「老師，gau5早！」講kah chiaN5自然。Ah我一koa2同學，tng7著老師就bih kah無路。姑不二衷，無借問be7使，ma7 i-i hng-hng，講be7 lian3轉。Na2會按呢--leh？因為in無chiap8講，嘴be7順。
最近有人ti7報紙teh檢討咱e5英語教學，講咱e5學生tui3國中讀到高中，讀六年e5英語，tng7著阿tok-a2問路，chiaN5少有法度應--e5。M7-koh若叫伊用寫--e5 koh chiaN5 gau5--ouh！Na2會按呢？因為咱e5學生無講英語e5環境。老師教英語、學生學英語攏是beh應付考試，過去考試無「用嘴講」這項，所以無注重，m7-chiah學六年猶na2啞口--e5。若送去美國，m7免兩冬，英語to7講kah li2-loh叫。    
  我建議教台語也好、英語也好，攏ai3 hou7學生chiap8講。人講「三日無liu7 peh上樹 」，學啥物語言攏ai3 chiap8講、chiap8 liu7。若初一十五才講一擺，beh na2會lian3轉？我心內chit-ma2 ma7有一個拍算--lah， 我下hng轉--去，beh ti7阿叔hou7我e5 hit幅字下腳加三字。加to2三字--neh？『話驚講』！

（南投社區大學台語讀寫班）

.

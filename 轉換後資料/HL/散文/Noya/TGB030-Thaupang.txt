Thau2-pang3
Noya

前1-cham7-a2情緒無joa7穩定, ma7影響tioh8 ka-ti7 e5生活. 正經講--起-來, ui3 8--月開始食thau5-lou7, ka-ti7本底e5學生心態就一直無調整--過-來, tak8工thau3早long2 chiok怨chheh--e5.

是an2-choaN2 tioh8-ai3去上班? 是an2-choaN2 tioh8-ai3 hong5操gah beh死? 是an2-choaN2下班tng2--來long2無精神? 是an2-choaN2 ai3做e5 tai7-chi3 1項都無做--tioh8? 是an2-choaN2想beh改變soah long2原在an2-ne?

Kui月日落--來, long2 kiu ti7 ka-ti7烏暗e5 siu7內底, 一直到雞teh啼鳥teh叫, 第1 loh8光線chhio7--落-來e5時, chiah知iaN2, m7-taN7 ai3解放ka-ti7 e5過去, koh ai3解放ka-ti7 e5心.

這cham7-a2心靜--落-來, tauh8-tauh8-a2行入去ka-ti7 e5心, ka7 ka-ti7 e5全部long2挖--出-來, 鋪ti7日頭下kha phak8. Ti7 chia, 有1-koa2是ka-ti7 m7願去面對--e5, 因為會驚惶會kian3-siau3. M7-koh斟酌反省檢討了後會發現, 驚人--e5 ka7 seh8--過了後, 就是1個新e5開始.

真正面對ka-ti7 e5烏暗, chiah有才tiau7行ng3光明.

這幾工, thau3早起--來e5時, 心情發生化學變化, 變gah kap eng2過無kang7款. 這chun7 goa2 chiah發現, 做人上oh ma7上簡單--e5, 就是挑戰ka-ti7, hou7靈魂親像海湧, hou7肉體親像koan5山, hou7神經親像季風, hiah-ni7敏感勇在ng3前衝--去.

Goa2 chiok愛chit-ma2 e5 ka-ti7, 雖bong2 koh有koa2 khih角, 等goa2 ka7補hou7圓滿.

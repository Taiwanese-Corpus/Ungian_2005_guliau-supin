《女王的教室》
Toa7-thau5-lian5
電視台teh放送日本『一番偶像劇』《女王的教室》e5時, 聽he la-hi la-hi e5口白, 本底kioh是kek-khoe e5戲齣. Hit工暗頓chiah8飽, ka7 chun7來看mai7, soah hou7 goa2目chiu chit8-e7金--起-來, 看kah tiau5--leh, tak8暗to準時收看.

Chit齣戲是講1 e5 6年a2 e5班, 開學了後hou7 1 e5新來e5老師chhoa7. Chit e5老師認為全世界kan-tann 6% e5人e7-tang3過好e5生活; gong7人kap pin7-toann7人注定ai3付出代價, 無thang出頭; khiau2 koh phah拚--e5, to7有thang享受特權; 世間本底to7是無公平--e5. Ti7 i e5班, 用考試分數代表一切, 考第1名--e5 e7-sai2享受特權; 考siong7 ou3尾2名--e5, ai3替全班piann3掃, 下課ma7無資格kap老師講話. 成績好, 聽老師e5話e5學生, e7得tioh8鼓勵; 成績bai2, koh想beh反抗e5人, ai3受tioh8處罰.

學生擋be7 tiau5 chit款高壓koh無理e5規定, sai2-long7家長去chhoe7老師理論, 老師liah8 tioh8家長e5心理(ng3望gin2-a2成績好, 考tioh8好學校), 家長soah顛倒頭hou7老師說服. M7-tann7 an2-ne, 老師koh利用學生e5矛盾kap m7敢hong5知e5秘密, hou7 in互相監視; 孤立, phinn3-siunn3反抗者. 老師long2知影學生teh想siann2, teh pinn3 siann2 bang2; ti7 li2 siong7想be7到e5時chun7, e7 hiong5-hiong5出現ti7 li2面頭前, 親像George Orwell ti7《1984》寫e5──The Big Brother is Watching You. 學生kan-tann e7私底下tu7-lan7, tauh8-tauh8-a2, 有e5投降, 有e5做jiau3-pe5-a2, kan-tann chhun hit 2~3 e5敢繼續正面對抗.

看到chia, soah hou7 goa2 chhoah--tioh8! Che kam2 m7是teh講lan2! Hit e5老師to7 na2親像lan2 beh對抗e5統治者, 用i創造--出-來e5歷史神話ka7 lan2洗腦, 用特權, 收買, 分化e5手路ka7 lan2統治. Lan2 to7是hit tin7學生. 階級, 頭銜代表一切; 同意i e5統治, 自覺iah無自覺做i e5統治工具e5人, e7-tang3享受特權利益; ah若反抗者, m7-tann7無chinn5, 無名, 無地位, 全台灣e5人koh ka7 li2當做siau2--e5. Lan2 e5身軀邊, si3-ke3 long2是統治霸權e5 iann2-jiah, 長期e5思想洗腦, hou7 lan2信仰siann2-mih e7-tang3做, siann2-mih be7-tang3做e5「真理」.

看到尾--a2, soah發現chit齣koh ju2 seng5是teh講台灣e5「反對運動」,「民主運動」. 要求國民黨ai3民主開放e5反對人士, koh khah an2-choann2 ma7走be7出蔣經國「革新保台」e5籠a2. 是統治者teh掌握政治, 經濟, 法律, 教育, 是in teh決定選舉ai3 an2-choann2選, to7 na2學生koh an2-choann2 pinn3鬼pinn3怪, iau2是老師teh phah分數. 戲齣內底e5學生lou7尾認同老師e5理念, 開始體諒老師e5做法. 反對人士sa tioh8參選權了後, 顛倒頭維護統治者, 肯定體制. 李登輝做總統e5時, 不時teh hoah「中華民國萬歲」, 落任了後chiah koh講中華民國是外來政權; 陳水扁做總統了後, ma7不時teh講中華民國to7是台灣, tu2 tioh8執政危機e5時, chiah koh hoah beh制憲正名.

1齣『偶像劇』, soah thuh破ham3-koah8-koah8 e5台灣現實.

無愛koh流浪
Noya
Goa2有1 e5朋友, i做4冬e5代課老師, 舊年看破無愛koh考, chit-ma2 ti7 1間私人公司食頭路. 頂月日去chhoe7 i, 聽i講chiah8頭路了後e5鹹酸苦chiann2.

Chhim2做e5時, i e5月給chiah 2萬thong2 khou, 不時tioh8加班. 無joa7久公司做業務調整, i toe3頭家ti7總公司做, tak8工通車時間tioh8 2點鐘久. 去到te3, kha手無夠e5關係, 變做tak8工加班, 1工做超過12點鐘真su3常, 頂月日i無簡單chiah拚tioh8月給kap加班費long2總4萬khou.

I講khah早做老師e5時, khang-khoe3輕鬆koh免加班, to7有4萬khou thang領, chiah8頭路了後tioh8做kah beh死chiah有3~4萬. 今年i開始tioh8納稅, hou7 i koh khah致覺tioh8社會無公平, 軍教免納稅, 大財團ma7有thang走閃, 是an2-choann2是艱苦人teh飼好giah8人?

Goa2問i明年kam2 beh koh考? I講無愛, tak8冬準備考試e5壓力siunn大, 老師e5生活khou-a2 koh chiok eh8, 出社會chiah8頭路雖bong2 thiam2, m7-koh khah實在, koh有thang chih接五花十色e5人, vision ma7 khah闊.

有e5人做10冬e5流浪教師, ma7是拚命看e7-tang3考tiau5--無, goa2 chit e5朋友soah顛倒頭行. I講踏出社會, chiah知iann2 chinn5 phainn2 than3, ma7 chiah知iann2做老師--e5是哀假--e5. 若無hit-koa2特權利益, kam2 koh e7有hiah che7人拚命beh chinn--入-去? 出社會看mai7-a2一般勞動者e5生活, to7知iann2 siann2-mih tioh8, siann2-mih m7-tioh8.

2006.05.10.

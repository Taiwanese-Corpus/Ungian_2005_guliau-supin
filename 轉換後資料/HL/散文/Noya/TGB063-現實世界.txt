現實世界
Noya

「台語復興運動」做beh 10~20冬--a, toe3政治局勢e5轉變, 有sianpai入去體制內做tai7-chi3, 學校內底e5教授ma7 ju2來ju2 che7 teh主張講台語, koh有chit-ma2中小學e5鄉土教育, 按算beh制定e5語言平等法......等, 有台語界e5 gau5人teh phah拚, hou7 goa2對台語ju2來ju2有信心, 台語e5發展穩當e7 ju2行ju2闊.

另外, ma7 hou7 goa2 khah免煩惱chhoe7頭路e5 tai7-chi3, an2-choaN2講? 頭1 e5, ka-ti7長久受台語界sianpai e5啟蒙, 認同tak8-e5人long2 tioh8堅持講母語, hou7 lan2土地e5母語e7-tang3繼續活--落-去(an2-ne lan2 e5文化chiah有thang繼續傳承--落-去). Koh再講, ka-ti7若有堅持講台語, tauh8-tauh8-a2 ma7 e7影響身軀邊e5朋友iah同事講台語. 第2, 講台語ma7是人權, 資方be7-tang3排斥sin-lo5 iah是去引頭路e5人講台語. 第3, sianpai講e7-hiau2講台語to7 ke 1項語言能力, khah好chham人競爭, ah goa2 e5台語iau2 e7-sai2, beh引頭路應該chiaN5有機會.

Chhoe7頭路chin3前, iau2有1項tai7-chi3 ai3先處理----修理手機a2. 驚人kha3來beh約面試e5時間, iah是beh通知結果e5時chhoe7無人, goa2先去解決手機a2 e5問題. Ti7修理店講soah beh走e5時, 少年店員soah hiong5-hiong5問講:『你是鄉下小孩嗎? 怎麼都說台語?』Che是siaN2-mih意思?

先mai3 chhap che kam2是chhoe7頭路e5 phaiN2吉兆. Goa2引e5頭1 e5頭路, 真緊to7叫goa2去面試. He是賣有機產品e5店面, 頭家chiaN5 kah意goa2 e5資歷, sui5講beh chhiaN3--goa2. 雖bong2 i be7排斥goa2講台語(i ka-ti7 ma7 e7 chhap leh講), 講到尾--a2, soah問講:『你的國語沒問題吧?』I解釋講in店e5人客long2是中產階級, 素質普遍khah koan5, ma7 khah慣勢講華語, 店員siong7好e7-tang3用華語kap人客溝通. I講lan2 tioh8-ai3『顧客至上』.

Koh來引e5第2 e5頭路, ti7店--nih填應徵資料e5時, 店長看goa2 long2講台語, to7問講:『你會說國語嗎? 我們這種服務業跟客人溝通時都要說國語.』Khau3-pe7! Goa2 soah m7知! 全台灣hong5教kah long2 ma7 e7-hiau2講豬a2話, 消費者e5語言慣勢kam2 m7是hou7 in洗--過-e5? 店長講2工後e7通知goa2面試e5時間, m7-koh一直無接tioh8 in e5電話, choaN-a2無消無息.

第3 e5頭路teh面試e5時to7 ke khah順利--a, 講beh 2點半鐘, 對方ma7 kap goa2講台語(當然i ma7是e7 chhap leh講華語). 尾手kang7款問goa2:『你的國語應該沒問題吧?』Kang7款是溝通頂koan5 e5理由.

Chit kui2 e5頭路chhoe7--落-來, soah hou7 goa2 hiong5-hiong5 ui3幻想e5台語世界cheng-sin5, 現實社會ka2-na2無iaN2像lan2頭殼內想--e5 hiah-ni7理想.

Lan2 teh強調多元文化e5價值, 語言是文化e5 1部份, ma7是表現文化e5 1部份, m7-koh ti7現實世界e5 khang-khoe3場thai3 e7顛倒頭peng2? Li2 beh chhoe7頭路tioh8 tek-khak ai3講華語, 是siang2 teh決定--e5? 是店長, 主管iah消費者? Ka2-na2 m7是. 是鄉長, 縣長iah總統? In m7敢chiah ke2-siau2. 若an2-ne, 是siang2 teh決定chit e5社會e5語言使用?

台語文運動ui3群眾場行入去學術界, 研討會iah論文發表1場接1場, 是社會群眾已經教育成功, chhun學術界e5理論背書? Iah是台語界e5人m7敢面對現實世界, bih入去學術界內底chhoe7安慰?

目前台語ti7中小企業iau2 e7通, m7-koh kui e5產業結構hou7台灣e5中小企業ju2來ju2行無路. 服務業, 觀光業, 旅遊業ju2來ju2興了後, 未來, ju2來ju2 che7無母語底e5少年--e5出社會做khang-khoe3了後, lan2理想e5母語世界kam2 e7離lan2 ju2 hng7? 台灣社會e5母語肥底tauh8-tauh8-a2 ta-kho2--去, kam2 e7 hou7 lan2 e5文化觀kap價值觀toe3 leh chau2-cheng--去?

Chit 1禮拜chhoe7頭路e5經驗, hou7 goa2開始熟sai7現實世界, ma7 hou7 goa2 e5頭殼一直teh ka2: 是個人決定社會e5未來, iah是社會決定個人走向?

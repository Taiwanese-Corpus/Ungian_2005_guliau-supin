Khioh紅點
——Siau3念賴澄
               揚銘
見pai2 過年，我l？ng 會chham a母khioh紅點。十--e kong3 雙紅，紅九食紅A.......。
A母致著腰子病，身軀sin kau7 病thiaN3：血壓koan5、尿酸che7、頭chiap8 hin5、四肢汗水、關節腰chiah骨酸thiaN3。I一禮拜ai3 洗兩三kai2 腰子，taN洗了hit e-pou kap e暗上kai3 艱苦，頭chiok gong5，有時koh會吐。致使i出門無siaN2  利便，ma7 驚臨時臨iau7 出tai7-chi3。A母平常時e5 gi7-niu7 就是看電視，上kah意八點chin3 前e5歌a2 戲kap台語連續劇。Ah若八點以後，看i目chiu gang7-gang7 tiau5 ti7 螢幕頂，ma7 m7 知i看有iah無。我不時就會kiau5 i kun2 sng2 笑、poaN 丑a2 ka7 i kang7，ng3 望i暫時be7 記得ka-ti7 沉重e5 身軀kap無聊e5 電視。
若到新chiaN 年頭，a母上大e5 娛樂就是khioh紅點。Toa3  ti7 台北公寓厝，厝邊隔壁罕得相chih-chiap，goan2序細soah變做i獨獨e5  kiau2-kha。M7-koh，有tang時a2 goan2 會poah8 phaiN2-kiau2，thiau5-kang輸kah hou7 i看無。看i poah8 kah hiah piaN3-si3，ka2-na2 是i一生上大e5 幸福。
I的確chiaN5 siau3 念tiam3 ti7 府城e5 日子。
細漢toa3 台南e5 時chun7，chai2-khi2 a-pa sak雞卵冰車出門趁食，a母tioh8 -ai3 去買菜chhoan5 便當，中晝騎tong7-lian2 車送便當去hou7 A姐kap我，過晝chiah-koh去買竹khou  tng2 來siah冰chhiam2-a2......。 Sit頭若無eng5 soah，i就會去chhoe7 厝邊開講，iah是poah8 koa2-a2 san3 kiau2:thian2 十胡a2 iah是khioh紅點。我ti7 外口sian3 ang-a2-phiau、ng-kok8-ke bih相chhoe7 兼做報馬a2-—看a-pa tng2 來--boe。若起iau-kui2，就入去chhoe7  a母討兩三khou銀去kam2-a2 店買si3-siu3-a2。暗頭a2 a-pa生意做soah tng2--來，a母ma7 toe3 leh收擔，落去煮暗頓。食暗飽、冰khok-a2 jip8 soah，就theh8 一隻ke7 椅a2 tiam3 門口納涼、拍嘴鼓。
Sui-bong2 日子無kai3  khuiN3 活，上無，有會做主e5 身軀，無無聊e5 e-pou kap eng暗時。
會記得有一kai2，我顧leh sng2 be7 赴報，a母去hou7 a-pa chang--著。A-pa本底phaiN2  性地，嘴舌liah8 than2 橫，ka7 a母罵kah真悽慘。Hit暗，我gong7-gong7 khia7 ti7 巷a2 口 ，天星茫霧，chiah知影台北原來hiah-ni遠，母舅kap A姨a2 long2 toa3  ti7 hia。
我e5頭殼內藏有a母e5 幾pak圖，be7-su金a2 teh ti7 箱a2 底，久久會theh8 出來金金相，就像講這 pak「巷a2 口天星茫霧」。
後--來，我讀國中hit cham7，a母不時走台北。聽a-pa teh講，i去hong5 看，台北e5 病院khah大間。Hit時我一直leh想，大間病院是生做siaN2  款？Koh過無joa7 久，goan2 kui家夥a2 就搬來台北--a。
台北kam2 是a母怨chheh斷腸e5 所在？
台北e5 大病院hou7我感覺真恐怖。這世人頭一pai2 入去病院，就是大間--e，就看著a母e5 pak肚插兩支塑膠管。A母來台北liah8 症頭，an3 肝chhoe7 到胃，落尾chiah發覺腰子敗害，已經ai3 插管洗腰子--a，無，就be7 赴--a。
A母開始插管e5人生，我ma7 慣si3 行踏大間病院。
慣si3 看兩支粗粗e5 針插入去i e手脈，血tui3 其中一支抽出來，流過塑膠管，送到一台半人koan5 e5 機器，透過物理作用，ka7 血內底腰子無法度排解e5 毒素kheng5 tan3-sak，chiah-koh ui3 管a2、另外hit支針，流tng2 去身軀。若順si7，睏一醒就thang poeh8 針來tng2，上驚半中途血壓chheng3 koan5、頭gong5 koah吐。若an2-ni，五點鐘e5 時間，就親像lo3-lo3 長e5 六月火燒埔。
我若hioh-koaN5、hioh-joah8 tng2 厝，踏入門e5 頭一chan5 tai7-chi3，就是去so a母hit對「phong3 皮」e5 嘴phoe2。A母身体khah無爽快e5 時，我就陪i去病院。平常時a母chhiang5-chai7 單單一個人坐公車去洗腰子，解決了後，tiam3 路邊擔a2 食一碗i愛食e5 粿a2 湯配兩塊豆干炸，chiah-koh坐公車tng2--來。Tioh8-ai3 kiong7-beh chi3-chat be7 tiau5，i chiah會iat8 kheh程車。問i hiah khiam7 beh 創siaN2？I講：「khiam7 慣si3--a，siuN 貴，我開be7 落--去」；落尾koh笑笑a2 講：「khiam7 一koa2-a2 做棺材本--e」。
火燒天e-pou e5 日頭，tu2 好gia5 來門口phak8 蒜頭，goan2 ti7 厝內peh蒜頭，隔tng2 工hou7 a-pa載去菜市a2 賣。Kam2 是a母原本性地tiam7，iah是久病拖身？總--是i無siaN2 ai3 講話。A母kap我坐sio相，日影斜斜入厝內，想beh探聽i e5 心內話。
無的確是烏陰天，ma7 hoan7-se3 是a母e5 症頭koh gia5--起來e5 時chun7，i 就會變kah khah kau7 話。
講少年時i真sui2，koh theh8 一張i戴koe笠a2、手牽tong7-lian2 車、田庄姑娘a2 pan7 e5 相片hou7  我看，原來a母ma7 bat「sui2」-khui3--過。M-koh，我soah真oh chiong7 i kap chit-ma2 因為汗水致使phong3 皮e5 面容想想做夥。
「Goan2 a-pa teh開kam2-a2 店，gin2-a2 時e5 生活khah輕kho2，增差goan2 a母早過身，我做大姐--e，自細漢tioh8-ai3 chhoan5 三tng3、發落厝內e5 khang-khoe3。嫁過lin2 老pe7 hit peng5 了後，m7-na7 厝內e5 khang-khoe3，lian7 田--ni e5  sit頭ma7 ai3 加減tau3 做」
「這世人chiaN5 phaiN2 命，自少年做到老，老--來soah koh來致著這種病，kui-khi3 死死--e khah khuiN3  活...」，換我tiam7-chih-chih，m7 知an2-choaN2 ka7 i安慰。I頭le5-le5，kha手猶原me2-chiap8 leh peh蒜頭，日頭早早就kiu去bih。
「我若死免扛 tng2 故鄉（彰化）埋，lin2 long2 toa3  ti7 chia，我驚tng2--去一個人孤單，phong3 床底有藏一koa2-a2 sai-khia，做忌e5 時會記得ka7 我拜蓮霧....」
我koh想起hit暗e5 巷a2口，天星iau2 茫霧......。
I koh hoan附我小弟ai3 顧，i上放be7 落這個浪蕩e5 ban-a2-kiaN2。
講i來台北chiah久，iau2 m7-bat去過陽明山......。
A母上尾一kai2 toa3 院e5 時，有一工khah精神，講beh去外口行行--le。Hit e-pou天青青thah8 幾領白雲，幼風綿纏，我ham7 a母坐ti7 花台前，後壁噴水池a2 e5水絲a2 iaN7-iaN7 飛。I kap我久久無講話，看風sian3 樹葉，樹kha e5 車chong5 來chong5 去。「中山北路e5 母a2-kiaN2」，kiaN2 ka7 母e5 手teN7-an5-an5，i oat8 頭看我，微微a2 笑講：「Gong7-kiaN2--e，今a2 日e5 天氣chiaN5 好」。
......
見若chiuN7 草山，我long2 會「chah」a母去。Chhoe7 一個好景緻hioh-khun3，像hit e-pou e5 風，微微a2 吹過i兩寸e5 面容。
八、九冬無koh khioh紅點--a，kiong7-beh be7 記得烏八a2 thap烏二a2、m7 知a母beh配siaN2-mih？
Goan2 a母有一個真sui2 e5 名號做賴澄，過身chin3 前洗十年腰子，chiaN 月時a2 上ai3 khioh紅點。
......
「揚銘，緊來khioh紅點ou3！」
「來--a」
【soah】


--世間e5 sui2--

踏話頭--
虧歉及感激

寫這本冊e5 時，我e5 內心有講@了e5 虧歉kap感激。
使徒保羅講：「有一句通信，通齊全接納e5，就是『基督耶穌臨到世間，欲救有罪e5 人。』其中我是第一歹。若是我得著憐憫，是因為耶穌基督欲佇我這個第一歹e5 人顯明伊一切e5 吞忍（thun-lun2），來做後來信靠伊得著永活e5 人e5 模樣。」這句話是我e5 寫照kap逐日e5 祈禱。
1991年7月，我佇精神近分裂e5 狀態，犯了滔天大禍，hou7 至親e5朋友喪失性命，hou7 我所尊敬e5 家族傷心剝腹，hou7 我所盡忠e5上帝見羞，hou7我所疼e5 教會愚訝，hou7 我e5 某子無依無倚，hou7 濟濟疼惜我e5 人連累受苦、失望、失眠，也開始我鎖鏈捆身，久長e5 監牢中省察e5 生活。
佇這內底，我有經歷著世間上深e5 苦痛，也領受了濟濟人出自心底e5 關懷kap實際e5 幫助，hou7 我有講@了e5 感激kap虧歉。遮e5 關懷，攏是世間e5 sui2 ，親像耶穌接納罪人，摸痲瘋病人e5 傷痕，hou7 我親像重頭生e5 嬰仔，佇疼kap 熬煉e5 中間長大。
有4個家庭（茂澤兄、國義兄、清煌兄、良光兄），A全家大細陪阮行過人生最烏暗e5 時期。差不多逐日想欲結束性命e5 我，佇虧歉、見羞中看見上帝憐憫e5 手。A親像上帝e5 使者，hou7 阮破碎e5 家庭閣得著完整，hou7 殘存e5 性命猶有勇氣閣活落去。A無暝無日e5 陪伴kap 扶持，hou7 阮會當等候上帝憐憫e5 日子，通見證伊疼無變e5 恩典。
有一對牧師翁仔某（張子華牧師），kap 阮完全無熟似，呣捌見過面。竟然抵押Atu2買e5、唯一e5 新厝做保釋金，hou7 我會當有一年久e5 時間，佇外面接受精神治療kap 修補破碎e5 家庭。這款好e5 撒馬利亞人e5 疼，hou7 我相信上帝e5 疼是真e5 ，是超出人所料想e5 。
我所敬重e5 受害家屬，心存寬恕，撤銷民事賠償e5 告訴，hou7 我e5 囝仔，佇檢嗎哪e5 生活方式內底，猶會當喘一口氣，受好e5 學校教育。Hou7 A猶體會會著上帝e5 疼，歡喜佇教會e5 服侍。這也hou7 我真感激，也lu2 加重我感覺非常虧歉e5 心，佇這十年久無一工停止，祈求上主e5 憐憫，hou7 這個我所敬重e5 家族，心會得著安慰kap 回復早前喜樂服侍e5 模樣。這款虧歉是我一世人無法度賠償e5 。
佇我過犯kap 患難e5 時，我也體會著一款聖法蘭西斯e5 疼。這款佇暗chiN7 完全奉獻、關懷至微細e5 信仰實踐，佇良光兄e5 家庭，hou7 我看著現代聖法蘭西斯e5 模樣。也親像聖徒巴拿巴e5 奉獻kap 扶助受棄絕、tu2 重頭生e5 保羅仝一樣。佇伊關懷濟濟至微細e5 人中間，我受e5 恩情上濟，超過至親e5 兄弟。
有兩位牧師e5 家庭（劉富理牧師、蔡茂堂牧師），hou7 我佇信仰上kap 心靈上e5 輔導kap 扶助。A佇極大e5 壓力kap 無閒e5 牧會、教冊、讀冊e5 生活中，常常hou7 我及時e5 關懷kap 幫助。鼓勵我繼續省察，準備做對上帝盡忠e5 工人。
有一位心理學家Dr. Joyce Yeh，親像朋友，hou7 我定時e5 心理輔導，鼓勵我用筆寫出我e5 感受，hou7 我受過傷e5 心靈得著醫治，這也是我開始監牢寫作e5 因由。Hou7 我佇有限e5 接觸空間kap 惡劣e5 環境中，猶有說@了e5 sui2 通欣賞、通分享、通傳講、通記載。
這本冊會當出版，著感謝良光兄對頭到尾e5 贊助kap 苦心。伊推廣台文e5 熱心kap 使命，是宛如赴湯踏火e5 熱切；伊對朋友e5 疼，是難得想像e5 sui2。也感謝豐惠姊詳細e5 校正、修飾。也多謝李嘉宜妹妹（李勤岸兄e5 查某子），佇國小六年e5 時，開始為這本台文e5 冊拍字。這款通謳咾e5 查某囝仔，是推動台文e5 向望。
真感謝羅榮光牧師、劉富理牧師、黃明鎮牧師、鄭良偉教授kap 良光兄寫序。Ahou7 我佇信仰、智識kap 服侍頂koan5，攏有真大e5 指導。也多謝陳俊偉牧師翁某提供我寫作e5 資料。
最後，欲多謝我e5 某子，A受我e5 連累，無埋怨我e5 失職，kap 我同受苦chiah-nih久，猶會當日日謳咾上帝、事奉上主，做夥等候主憐憫kap 受害家屬諒解e5 一日。
我也欲藉出版這本冊，向受害e5 家屬kap 濟濟受傷害e5 人，kap 遐e5 至今猶疼阮e5 人，說出我心底永遠e5 虧歉kap 感激：
因為恁e5 寬恕，造成了上帝恩典e5 見證；
因為恁e5 扶持，造成了上帝看會著e5 疼。
因為恁佇基督e5 疼，造成了世間e5 sui2 。

作穡人(SAMUEL CHI)
謹識
Soledad, C.A.




--序--


信、疼、情／羅榮光牧師          viii
真愛與饒赦／黃明鎮牧師          ix
祂使人夜間歌唱／劉富理牧師          xi
靈性米糧kap語文典範／鄭良偉教授          xiii
虧歉kap感激／自序          xv
Preface－Regretful and Grateful          xviii





一枝草，一點露          2
美麗e5 哀愁          4
性命e5 拼鬥          6
有份佇好事          8
瘟疫急救隊          10
因為伊來成聖          12
贖罪是和諧e5 基礎          14
欠債e5 奴僕          16
無賊挖孔e5 所在          18
紅色絲帶e5 迴想          20
忠信e5 教導者          22
做義e5 器具          24
拿撒勒人          26
狗蟻搖大樹          28
忍者桂          30
底波拉啊！醒啊！          32
現代迦勒          34
我行故我在          36
疼是成長e5 所在          38
瑪丹娜，抑是艾薇塔          40
老父疼e5 執決          42
武當當武          44
主所疼--e5,伊欲管教          46
稱做兄弟，無掠做見笑          48
隱藏祝福e5 咒詛          50
疼e5 婚姻          52
寶貴e5 血          54
佇主e5 名來--e5(之一）          56
真誠e5 道歉          58
跑向自由          60
摸蜊仔兼洗褲          62
樂園e5 應允          64
曉悟          66
耶穌，可憐我！          68
得著大恩e5 人          70
爭戰e5 鬥志          72
總是上帝的確看顧恁          74
自我肯定e5 聖徒          76
和解e5 行動          78
無私e5 疼          80
愚戇e5 人          82
誠實e5 祈禱          84
朋友e5 疼（之一）          86
族群融合e5 勇氣          88
性命共同體(Koinounia)          90
性命e5 延續及擴展          92
凍酸家己e5 慈善家          94
忠實e5 小管家          96
平凡人e5 良心kap 勇氣          98
莫得閣再犯          100
族群e5 和諧          102
艱苦人e5 心腸          104
徛佇破隙          106
Tiam3佇咱中間e5 真理          108
枯焦e5 骨閣活起來          110
我是約瑟，恁e5 兄弟          112
互人e5 歡喜          114
性命價值e5 評估           116
無名e5 勇士          118
謳咾拍開監牢門          120
疼互性命閣卡勇壯          122
疼互性命閣卡堅強          124
憐憫e5 心腸          126
拾荒者e5 尾牙          128
重見光明e5 歡喜          130
隱藏佇苦難裡e5 榮耀          132
疼、良善e5 感染          134
互人和平、尊嚴的人          136
真理欲互人得自由          138
公義e5 樹          140
教宗來訪          142
英雄e5 下場          144
朋友e5 疼（之二）          146
感恩e5 心kap 行動          148
超越 e5 性命          150
超人性命e5 轉變          152
貧民區e5 醫生          154
和諧e5 起造          156
疼內面無驚惶          158
智慧e5 慈善家          160
散赤人e5 富裕          162
O-lo2 E5 SeN3-mia7          164
Khoan-sia3 Iau-mou5 e5 Sim-tng5          168
Hi-bong7 E5 Ma-la-song          172
Chhio3-iong5 Bin7-tui3 Heng5-hoat8          176
呣通kiu你e5 手          180
無見笑e5 誠實          182
日斜西山          184
無富無散食夠額          186
性命e5 貴氣          188
狗蟻e5 智慧          190
慈心e5 行踏          192
呣通驚落士爛          194
號名數念          196
巴拿巴--勸慰子          198
佇真理e5 疼          200
服事人e5 品格          202
受醫治e5 歡喜          204
呣通行迷路          206
下願          208
阮信靠上帝          210
金牛仔e5 崇拜          212
佇主e5 名來--e5(之二）           214
爭戰e5 性命          216
注神佇所chhun--e5           218
苦痛e5 創作          220
悲劇了後          222
得著憐憫e5 人          224
大氣力e5 勇士          226
信e5 婦仁人有福氣啊！          228
經濟e5 神蹟          230
互人和平e5 人          232
偷提e5 惡          234
爭戰蒙福e5 查某人          236
清氣e5 良心          238
白髮e5 冕旒          240
和平e5 渴望          242
普世e5 恩典          244
朝聖e5 路          246
無盹眠e5 上帝          248
青暝e5 得著看見          250
主e5 顯現          252
簡樸知足          254
歲壽kap性命          256
耶穌e5 痕跡          258
聖殿e5 祈禱          260
享受分享e5 家庭          262
做主e5 差用          264
肢體語言e5 信息          266
殷勤閣殷勤          268
疼互性命延續          270
看啊！真好！          272
馴服e5 野馬          274
憐憫e5 主          276
無la5-sam5 e5敬虔          278
殿堂e5 清氣          280
雞糞轉化做能源          282
借錢互散赤人          284
最後e5 心願          286
關懷鄉土e5 心          288
無放sak人e5 上帝          290
Maranatha          292
坐輪椅e5 芭比          294

 

信、疼、情
羅榮光


William Channing先生有講過一句話：「耶穌基督來世間，m7是欲將咱關ti7一本聖經內面，是欲拍開整個e5 宇宙，成做咱靈修e5 學園。」耶穌基督常常用天頂e5 飛鳥，山頂e5 百合花…，來向當時e5 人講起上帝國e5奧妙(mystry)，互濟濟人心內受啟示kap受感動，來認識上帝e5 愛，並且信靠上帝。 
我e5 朋友紀福讚先生，雖然關ti7 監獄內面，總是猶原盡力尋求性命e5 意義，用敏銳e5 心眼來觀察世間萬象，大到世界、國家e5 大事，小到個人e5 小故事，用咱台灣人e5 父母話寫出來，闡明上帝e5 憐憫kap愛疼，這是難能可貴e5 ，深信對每一位讀者chhiau5 尋性命e5 意義，的確有真大e5 幫贊，互咱逐個人閣卡「對上帝有信，對人民有疼，對土地有情。」


上帝e5奴僕
公元2000年月日於台灣•台北
 


真愛與饒赦
黃明鎮


在渡日如年、龍蛇雜處的監獄環境裡，紀牧師寫的《一枝草一點露--世間e5 sui2》著實像山谷中清新脫俗的百合，更像沙漠裡堅韌耐旱的仙人掌花。
認識紀牧師已幾年，從起初他自美國監獄寄稿給台灣「更生團契」，到後來在加州獄中相見，我印象深刻的是他的感性及他敏銳的觀察力。
頭一次在Delano監獄小房間特別面會，他感慨地陳述一般基督徒─愛，缺乏聖潔性；信仰，表面化。那幾句話我至今印象仍然深刻，讓我常常提醒自己，也重新檢視基督教界現今所存在的實質問題。
不錯，基督徒講「相愛」，但，愛如果缺乏聖潔，就是亂愛、錯愛，於是淫亂、污穢隨繼滋生。在信仰上，如果只是聚聚會，個人沒有認真追求，建立與主之間的親密關係，把信仰當成「寄託」或「活動」，就會演變-信是信了多年，行為並沒有見證。
這幾年他陸續寫了許多文章，盡量在不美的人世間找尋美好的事物，以闡述神的恩慈與憐憫。犯過錯的人，在經歷基督的真愛與饒恕後，對周遭美的事物很敏感。他的体悟一定很深，才能以道地的台語、具鄉土味地論述獄中的所思所聞。
知道過不久，他就可能提報假釋出獄，衷心期盼他有個嶄新的開始。如有感動，我們也歡迎他來「更生團契」參與教育更生人，陪苦難的人一起成長。

主啊！願我們一生歸給你，榮耀你。


主後二千年八月三十日
 


祂使人夜間歌唱
劉富理


「夜間」許多人在流淚、難過、絕望、自暴自棄，活在沒有亮光、沒有盼望的光景中。然而那位「使人有盼望的神」（羅馬十五章13節）卻憐憫那活在黑暗中，但卻仰望祂慈愛的人。祂使人在「夜間」歌唱。
紀福讚牧師在過去的八年，可以說是活在「夜間」的人。然而因他肯徹底悔改、自卑、禱告、尋求主的面、離開他們的惡行。神依祂的應許，從天上垂聽，赦免他們的罪，醫治他們的地。（參歷代志下七章14節）上帝使他在「夜間」歌唱。因為這位公義的神，也是慈愛的神。是的，神被那一些誠心謙卑悔改歸向祂的人所吸引，赦免他們的罪，再一次接納他們。
在獄中，他重建與神生命的關係，在悔改蒙赦免之後，他回應主的大愛，在夜間歌唱，以筆墨來見證神恩。『世間的美』是他在獄中獨處默想的結晶；在觀察許許多多生活記事中，他領悟到生命的啟示，使我們能在這一些真實故事中，學習積極的一面，也叫我們的心靈歸向永生的真神耶穌基督。

唯願這「夜間」默想的精華，不但能以造就同在「夜間」生活的人，也盼望活在「日間」的天路客，也能得到滋潤。


於洛杉磯 愛滿地
台福神學院
主後二０００年十月
 


靈性米糧kap語文典範
鄭良偉


這本台語講道集有142篇e5 講道。本人讀過了後，深深感覺對讀者會有三方面e5 改變﹕態度方面，智識方面，及技能方面。
Ti7態度上，我變卡樂觀，卡積極。Ti7歡喜得意e5 時我會閣卡感恩、知足；ti7不知不覺，平平常常e5 時，我會卡注意我e5 周圍，攏是有知覺、有心靈e5 人，有人親像講道中e5 人物，經過失望及挫折，但是抱著希望，終歸尾見著光明。Ti7我餒志、暗淡e5 時，我會想起故事中e5 真che7 無放棄生命、無放棄希望e5 人。
Ti7智識方面我發現世界e5 名人，有真特別e5 故事，會得用聖經內e5 真抵好e5 經節來連結疼痛及希望e5 行踏。但是這本冊所提醒咱e5 不只是名人e5 故事，也提供一寡咱攏m7 bat聽見e5 普通人，特別是落難受苦e5 人，hou7 咱會曉曉悟，世間人無分貴賤、無分國度，攏有人類e5 共性﹕疼痛及希望會發現世間e5 sui2, 這個通則。
Ti技能方面，咱會學著幾若項﹕無形中咱會學著beh按怎用短短e5 篇幅講出會感動人、會鼓勵人、有效果e5 故事。咱ma7 會得增加咱讀台文e5 能力。koh卡明顯e5 就是寫台文e5 技能，會對這本講道集來增加真che7。這本冊所用e5 台語文採用「台文通訊」月刊、「台文罔報」雜誌、《大學台語文選》（遠流2000年出版）所用e5 文字。
宋泉盛博士bat講過世間人beh瞭解真道，有兩種烏暗﹕第一是道理本身及求道e5 人e5 觀念及生活經驗無連接所產生e5 誤會、迷惑、烏暗。第二是表達道理e5 語言及求道e5 人e5 語言無仝款所引起e5 隔離、猜疑、烏暗。
台語是台語教會e5 溝通媒介。凡是有意識beh追求台語講道及聽道e5 效率化e5 人，這本冊提供真豐富e5 靈性米糧及語文典範。將實現ti7 無仝國度、無仝文化e5 道理，闡明hou7 台灣文化背景e5 人瞭解，koh用台灣人e5 話語，親切講hou7台灣人聽、hou7台灣人想。
Ti7 美國監獄內e5 牧師，用台語講出「世間是sui2--e5」。若用對讀者有三種效果e5 角度來聽、來想，應該特別有意義﹕培養追求疼痛及希望e5 態度、增加跨時代、跨文化、跨階層e5 智識，以及培養台文傳達情意e5 技能。
 

虧歉及感激


寫這本冊e5 時，我e5 內心有講@了e5 虧歉kap感激。
使徒保羅講：「有一句話通信、通齊全接納e5,就是『基督耶穌臨到世間，欲救有罪e5 人。』其中我是第一歹。若是我得著憐憫，是因為耶穌基督欲佇我這個第一歹e5 人顯明伊一切e5 吞忍（thun-lun2)，來做後來信靠伊得著永活e5 人e5 模樣。」這句話是我e5 寫照kap逐日e5 祈禱。
1991年7月，我佇精神近分裂e5 狀態，犯了滔天大禍，hou7 至親e5朋友喪失性命，hou7 我所尊敬e5 家族傷心擘腹（peh-pak），hou7 我所盡忠e5上帝見羞，hou7我所疼e5 教會愚訝 （gong5 -gian2)，hou7 我e5 某子無依無倚，hou7 濟濟疼惜我e5 人連累受苦、失望、失眠，也開始我鎖鏈捆身，久長e5 監牢中省察e5 生活。
佇這內底，我有經歷著世間上深e5 苦痛，也領受了濟濟人出自心底e5 關懷kap實際e5 幫助，hou7 我有講@了e5 感激kap虧歉。遮e5 關懷，攏是世間e5 sui2 ，親像耶穌接納罪人，摸痲瘋病人e5 傷痕，hou7 我親像重頭生e5 嬰仔，佇疼kap 熬煉e5 中間長大。
有4個家庭（茂澤兄、國義兄、清煌兄、良光兄），A全家大細陪阮行過人生最烏暗e5 時期。差不多逐日想欲結束性命e5 我，佇虧歉、見羞中看見上帝憐憫e5 手。A親像上帝e5 使者，hou7 阮破碎e5 家庭閣得著完整，hou7 殘存e5 性命猶有勇氣閣活落去。A無暝無日e5 陪伴kap 扶持，hou7 阮會當等候上帝憐憫e5 日子，通見證伊疼無變e5 恩典。
有一對牧師翁仔某（張子華牧師），kap 阮完全無熟似，呣捌見過面。竟然抵押Atu2買e5、唯一e5 新厝做保釋金，hou7 我會當有一年久e5 時間，佇外面接受精神治療kap 修補破碎e5 家庭。這款好e5 撒馬利亞人e5 疼，hou7 我相信上帝e5 疼是真e5 ，是超出人所料想e5 。
我所敬重e5 受害家屬，心存寬恕，撤銷民事賠償e5 告訴，hou7 我e5 囝仔，佇拾嗎哪e5 生活方式內底，猶會當喘一口氣，受好e5 學校教育。Hou7 A猶體會會著上帝e5 疼，歡喜佇教會e5 服事（hok8-sai7 ）。這也hou7 我真感激，也lu2 加重我感覺虧歉e5 心，佇這十年久無一工停止，祈求上主e5 憐憫，hou7 這個我所敬重e5 家族，心會得著安慰，回復早前喜樂服事e5 模樣。這款虧歉是我一世人無法度賠償e5 。
佇我過犯kap 患難e5 時，我也體會著一款聖法蘭西斯e5 疼。這款佇暗chiN7（靜）完全奉獻、關懷至微細e5 信仰實踐，佇良光兄e5 家庭，hou7 我看著現代聖法蘭西斯e5 模樣。也親像聖徒巴拿巴e5 奉獻，扶助受棄絕、tu2重頭生e5 保羅仝一樣。佇伊關懷濟濟至微細e5 人中間，我受e5 恩情上濟，超過至親e5 兄弟。
有兩位牧師e5 家庭（劉富理牧師、蔡茂堂牧師），hou7 我佇信仰上kap 心靈上e5 輔導kap 扶助。A佇極大e5 壓力kap 無閒e5 牧會、教冊、讀冊e5 生活中，常常hou7 我及時e5 關懷kap 幫助。鼓勵我繼續省察，準備做對上帝盡忠e5 工人。
有一位心理學家Dr. Joyce Yeh，親像朋友，hou7 我定時e5 心理輔導，鼓勵我用筆寫出我e5 感受，hou7 我受過傷e5 心靈得著醫治，這也是我開始監牢寫作e5 因由。Hou7 我佇有限e5 接觸空間kap 惡劣e5 環境中，猶有說@了e5 sui2 通欣賞、通分享、通傳講、通記載。
這本冊會當出版，著感謝良光兄對頭到尾e5 贊助kap 苦心。伊推廣台文e5 熱心kap 使命，是宛如赴湯踏火e5 熱切；伊對朋友e5 疼，是難得想像e5 sui2。感謝陳豐惠女士、陳福住牧師詳細e5 校正、潤稿。多謝李嘉宜妹妹（李勤岸兄e5 查某子），佇國小六年e5 時，開始為這本台文e5 冊拍字。這款通謳咾e5 查某囝仔，是推動台文e5 向望。感謝林文欽先生佇出版業務頂出大力。
真感謝羅榮光牧師、劉富理牧師、黃明鎮牧師kap鄭良偉教授寫序。Ahou7 我佇信仰、智識kap 服事頂koan5,攏有真大e5 指導。也多謝陳俊偉牧師翁某提供我寫作e5 資料。
最後，欲多謝我e5 某子，A受我e5 連累，無埋怨我e5 失職，kap 我同受苦chiah-nih久，猶會當日日謳咾上帝、事奉上主，做夥等候主憐憫kap 受害家屬諒解e5 一日。
我也欲藉出版這本冊，向受害e5 家屬kap 濟濟受傷害e5 人，kap 遐e5 到今猶疼阮e5 人，說出我心底永遠e5 虧歉kap 感激：
因為恁e5 寬恕，造成了上帝恩典e5 見證；
因為恁e5 扶持，造成了上帝看會著e5 疼。
因為恁佇基督e5 疼，造成了世間e5 sui2 。


紀福讚(Samuel Chi)謹識
Soledad, C.A.


Regretful and Grateful


With deep regret and gratefulness I write this book.  What is wandering in my mind is what St. Paul has spoken in I Tim 1:14-16:
The grace of our Lord was exceedingly abundant, with faith and love which are in Christ Jesus.  This is a faithful saying and worthy of all acceptance, that Christ Jesus came into the world to see sinners, of whom I am chief.  However, for this reason I obtained mercy, that in me first Jesus Christ might show all long-suffering, as a pattern to those who are going to believe in Him for everlasting life.

In July 1991, temporarily insane, I made a terrible mistake, one that caused a friend of mine to disappear.  It disappointed the church I served and loved.  I hurt the family that I have always respected.  It brought trouble upon my family and made it difficult to survive for them.  As for myself, I embarked on a long life of incarceration and regret.  Day and night, I cried for mercy and forgiveness from God Whom I fear, and from  the people I have hurt.  I felt so painful and remorseful that I would rather have buried myself.  

During these hard times, some friends and pastors have supported me and encouraged me to survive in love and revive in spirit.  It is so grateful for me not only to say thanks but also to rebuild myself with the love they have given to me, and the dream of making up for the harm I have done to those I love and to the victim’s family whom I have always respected.  This is the reason I write this book.

I am not a composer who can write touching music to show my remorse.  Nor am I a good dancer able to express the feelings inside through the dancing.  I am only an inmate incarcerated in the darkness, with only a little freedom of contact with people outside.  Everyday I remain in a very negative circumstance, but I still believe in what the Bible says:
Look at the birds:  they do not sow seeds, gather a harvest and put it in barns; yet your Father in Heaven takes care of them!  Aren’t you worth much more than birds?  Can any of you live any longer by worrying about it? ...
Look how the wild flowers grow:  they don’t work or make clothes for themselves But I tell you that not even King Solomon with all his wealth had clothes as beautiful as one of these flowers.  It is God who clothes the wild grass. (Matthew 6:26-30)

I try to find something good and beautiful around me to prove this message true.  I pray and meditate every moment to find it.  Thank God!  I find it every day and write it down.  I encourage myself to go forward with the beauty and the good as they occur in the stories I read and the events I witness.   It is just like the title of a book I once translated into Chinese, “Life is not fair, but God is good”, by Robert Schuller.  I write what I meditated through these years, and doing so has encouraged me greatly to find the love around me and the hope before me.  I believe that God will take care of the people in need and watch over them with compassion day and night, just as the Taiwanese saying goes: One blade of grass, one drop of dew. 

一枝草，一點露

經文：「恁看，天頂e5 飛鳥…；恁想，野地e5 百合花…」（太6:26）

我呣是一個畫家，@當畫美麗e5 風景；我也呣是一個攝影家，@當hip出藝術e5 景緻；我也呣是一個音樂家，@當彈出迷人e5 樂聲；我閣卡呣是舞蹈家，@當表演互人讚歎e5 舞劇。我是一個自由受限制e5 犯人，逐日kap一群身軀刺龍刺鳳e5 人生活鬥陣。所看著e5 ，是欺騙、偷提、相拍、兇惡…等等；所徛起e5,是無花無草、無信、無疼、無向望e5 監牢。
但我相信，聖經所講：「恁看，天頂e5 飛鳥，無種、無收、無積聚佇倉裡，恁e5 天父，猶閣養飼A，…恁想，野地e5 百合花，怎樣大欉，A無勞苦、無紡紗，猶閣所羅門極行伍e5 時，伊所穿e5,呣值遮e5 花e5 一蕊」（太6：26-29）。這也就是咱台灣俗語所講 e5「一枝草，一點露」。
確實，這個世界有濟濟粗陋、邪惡、患難、病痛、枵餓，chiah-e5 烏暗e5 勢力所掌權e5。但佇咱e5 四周圍，猶閣有濟濟真sui2 e5 鏡頭kap場面，值得咱欣賞，甚至記佇心肝底，講佇嘴裡，做夥來學習，來互咱所徛起e5 世間，會閣卡sui2。親像希伯來書（12：1）講e5:「咱既然有濟濟見證人，親像雲彩圍纍咱，著放下各樣e5 重擔，脫去遐e5 簡單ka7咱纏伴e5 罪，存心忍耐，奔跑排佇咱頭前 e5 路程」（希12：1）。
所以，我將一寡sui2 e5 事件kap 心靈，ka7 khioh 做夥，向望互你佇患難、憂悶、困苦e5 時，會當有淡薄e5 心靈滋潤kap眼光e5 調整，會當閣體會上帝創造世界e5 時，所講e5「sui2」。

祈禱：主啊！互阮看出，也享受你創造e5 sui2。









美麗e5哀愁

經文：「婦仁人是用好所行做妝飾…」（提前2:9）

佇1997年8月30半暝，英國36歲e5 Wales王妃佇巴黎因為逃閃七個靠攝影e5 人(paparazzi) e5 追趕，座車超速，致到發生車禍，送醫急救無效，透早四點宣佈死亡，驚醒全世界e5 人。9月初6佇倫敦Westminster大教堂舉行告別式e5 時，全倫敦有六百萬人參加。按媒體估計，全世界有二十五億e5 人無睏，守佇電視頭前觀禮。這通講是本世紀上轟動e5 葬禮，贏過濟濟君王。
佇十六年前，伊kap查理王子e5 婚禮，有三十國e5 政要參加，也有三億e5 人佇電視前觀禮。1996年8月27，因為查理王子迷戀通姦舊情人，致到這個世紀e5 婚姻成做濟濟人談論e5 笑料。Diana開始投入各種慈善事工。伊關心Aids患者，關懷遐e5 受地雷炸傷e5 人，關心無厝e5 流浪人，受媒體稱做「和平e5 王妃」(Prince of peace)。因此，伊e5 死對chiah-e5 慈善事工是真大e5 損失。
佇死失e5 消息傳到倫敦，英國人濟濟到王宮停棺e5 所在送花。呣甘這位「平民化e5 王妃」(Princess to the people)少年早死。因為英國e5 王室真少kap人民接觸，只有Diana卡平民化，@親像女王慣勢掛手套kap人握手，反轉伊親近散赤人、破病人、枵餓e5 囝仔，甚至接觸Aids e5 患者，摸A、親切kapA交談。這款平民化e5 作風互王室無歡喜，卻是得著大眾e5 心，ma7美化這位本來就真sui2 e5王妃。所致，伊e5 過身，留互人無限e5 懷念。Mother Terisa也稱呼伊是「散赤人e5 朋友。」
約帕e5 女徒多加行好事kap賑濟滿滿。當時伊破病死去，人洗伊e5 身屍，下佇樓頂。彼得受邀請，A求講：「請來阮遮，呣通延延(ian5-chhian5)。」Chhoa7 伊到樓頂，眾守寡人徛佇彼得e5 身邊teh hau2,ka7 多加kapA佇e5 時所做e5 衫褲互伊看(徒9:36-39)。A數念多加呣是因為伊e5 身分，是因為伊e5 好所行。保羅講：「婦仁人是用好所行做妝飾
(chng-thaN7)，呣是用編頭毛kap金器，抑是真珠，抑是值錢e5 衣
(i-chiuN5)」(提前2:9-10)。

祈禱﹕主啊！求你施恩眷顧chiah-e5 有好所行e5 婦仁人。



性命e5拚鬥

經文：「我已經爭戰好e5爭戰…」（提後4:7）

佇1973年，23歲e5 少年家布蘭登•塔迪可夫知影家己患著霍金氏症(Hodgkins disease)淋巴腺癌，開始kap死神走相jek。1980年，伊30歲e5 時，負責NBC電視台e5 節目部，開始推出濟濟出名e5 影片：「天才老爹」(The Cosby Show)、「波城杏話」(St. Elsewhere)、「歡樂酒店」(Cheers)、「邁阿密天龍」(Miami Vice)等，互NBC連續五年得著收視e5 冠軍。1984年美國總統大選，彼暗看伊e5 節目e5 人超過投票互總統雷根e5 選民。伊也互人號做「電視天才」。經過25冬kap死神拚鬥，最後伊互死神jek著。1997年8月27，伊安息伊e5 腳步，呣捌有霎仔久(tiap3-a2-ku2) e5 lun2-neh。
保羅愛用「爭戰」、「跑走」、「鬥力」來譬喻這款性命e5 拚鬥(提後4:7)。伊勸腓立比教會e5 信徒著有kap伊仝款e5 「交戰」(腓1:30)，也著逐日「向所插e5 標來跑走」
(腓3:14)。伊講：「我按呢teh走呣是親像無定著e5 方向；我拍拳無親像teh拍空氣」(林前9:26)。伊勸接班e5 提摩太，著「追chhoe7 義、敬虔、信、仁愛、吞忍、溫柔。著爭戰信e5 好爭戰，將永活擒住住(khiN5-tiau5-tiau5)」(提前6:11-12)；著「親像耶穌基督精練e5 兵…著鬥力…著出力…著磨…」
(提後2:3-6)。到佇伊生涯e5 尾站，伊講：「我已經爭戰好e5 爭戰，已經盡跑走e5 路站，已經守所信e5 道理。此去，有義e5 冕旒ka7我備辦下(he7)-teh」(提後4:7-8)。
人生本是拚鬥性命e5 過程，親像台灣e5 流行歌「愛拚才會贏」。基督徒親像奔跑天路歷程e5 旅客，上高山、落深海、i過坎坷無平e5 山谷、i過危險非常e5 斷崖，總是猶原伊徛在在。保羅：「親像欲死，其實是活；親像受責罰，其實無致到死；親像煩惱，其實時常快樂；親像喪鄉，其實互濟濟人富(pu3)；親像無，其實是無欲有」(林後6:9-10)。所以，伊敢大聲講：「死啊！你e5 卡贏佇叼落(tah-toh8)？死啊！你e5 厲害佇叼落？…咱對咱e5 主耶穌基督得著卡贏」(林前15:55,57)。

祈禱：主啊！互阮有kap伊相仝e5 爭戰，來贏過逐樣e5 艱難！


有份佇好事

經文：「佇眾人e5面前著圖謀chiah-e5好事」（羅12:17）

1997年8月23，佇巴黎e5 一座賽馬場，80外歲高齡e5 天主教教宗Paul John II，陪一百萬個青年佇遐做彌撒、祈禱、交談。教宗﹕「這個美妙閣多姿，佇咱面前有無數e5 珍寶，吸引咱e5 理性kap意志。咱著用今仔日佇巴黎這款團結e5  精神，來建立疼kap團結e5 文明。」教宗kap青年做夥唱青年e5 歌，kapA交談、講趣味e5 代誌，而且宣佈後屆(2000年)e5 世界青年日欲佇羅馬舉行。這是一款參與佇好事e5 sui2模樣。
佇羅馬書12:17，保羅提起聖徒e5 品格，講：「佇眾人e5 面前圖謀chiah-e5 好事(中譯:眾人認為好的事情，就去做)…kap歡喜e5 人相kap歡喜；kap啼哭相kap啼哭；…心志莫得自高
(好高hoN2-ko)，著側就(chhek-chiu7)卑微e5 」(12:15-16)。這是保羅處事e5 態度，參與佇好事，呣免計較家己e5 身份、名聲、地位。只要眾人認為好e5 代誌，就去做。
親像有四個朋友鬥扛一位軟腳半ke5 人來就近耶穌。
(可2:3)；親像耶穌上各各他e5 路上，有古利奈人西門按遐過，ka7 耶穌鬥夯十字架(可：15:21)；親像細漢囝仔奉獻五塊餅、兩尾魚，耶穌用來飼五千人(約6:9-10)；親像亞拿尼亞參與佇保羅轉變、醫治、教化、施洗e5 事工，來成就偉大e5 外邦救贖e5 工作(徒9:17-18)；親像腓立比教會支援保羅外邦e5 宣道(腓4:17)。所以保羅講：「著獻恁e5 肉體互上帝做義e5 器具」(羅6:13)。
台灣初期教會e5葬禮，時常是長執親自來扛棺木，佇遊街e5 時，喪家得著真大e5  安慰，教會也有真sui2 e5 見證。因為chiah-e5 長執屈低家己、側就卑微，親自參與料理後事。互喪家體驗著教會e5 一体性，分擔Ae5 哀傷。也互社區e5 人看見教會行動e5 疼，無計較身份、地位、吉凶e5 疼kap信仰。因此，教會佇社區所受e5 評價是真koan5 e5。
保羅：「佇眾人e5 面前著圖謀chiah-e5 好事。」這是聖徒e5 品格，也是上sui2 e5 見證kap做義e5  器具e5 實際表現。

祈禱：主啊！互阮有份佇好事，也有份佇上帝
疼e5 表明！
  

瘟疫急救隊

經文：「今我差恁，親像羊佇豺狼e5 中間」(太10：16)

美國「疾病防治中心」、法國「巴斯德研究所」e5 醫師、科學家，人ka7號做是「瘟疫急救隊」。A親像醫療空降部隊，隨時準備開往戰區。Ae5 任務是「chhoe7 出瘟疫e5 起因，確定傳染e5 源頭(中間寄生)，制止病情湠闊。」每一擺，當在地e5 醫生緊張、驚惶走離彼個地區e5 時，也就是A出動進駐彼個地區e5 時陣。A親像進入敵區e5 軍隊，隨時愛面對不知名病毒e5 感染，隨時愛面對死亡e5 威脅。A親像teh追chhoe7 死神e5 人，愈危險e5 所在，也是A想盡各種e5 辦法欲去接近e5。有時陣，連卡無膽e5 機長，也呣敢載A進入病源區。A佇病人身上採取血液、組織e5 標本，送去實驗室化驗。Akap chiah-e5 病毒干單隔一kha手套，隨時會面對死亡。有時連大氣(khui3)也呣敢喘，因為呣知病源佇叨落。
耶穌ka7 門徒講：「今我差恁，親像羊佇豺狼e5 中間」
(太10：16)。這是福音爭戰e5 危險。可能會面對鞭打、監禁、khian石頭，互鋸仔鋸死、互刀E，忍受散赤、枵餓、佇曠野漂流(希11:36)。也著忍受獅窟、火燒、十字架e5 痛疼。親像但以里為著堅持信仰，著受hiat落獅窟，hiat落佇火堆中(但3:23；6:16)。A也親像「瘟疫急救隊」，著進入呣信上帝e5 地區，注入上帝e5 救恩，互A免除永遠e5 死亡。這也是濟濟上帝奴僕e5 命定，也是濟濟宣教師e5 生涯所著面對e5 危險。愈反對上帝e5 地區，愈需要上帝e5 救恩；愈互撒旦掌權e5 所在，愈需要福音；愈烏暗e5 所在，愈需要光明。但，這個e5福音e5 爭戰也愈危險、愈困難，隨時會戰死。
保羅先生講：「我受拍到@算得，濟濟擺險險死去。我互猶太人拍五擺，每擺四十下減一下，三擺用柺仔拍；一擺用石頭擲 (tim3)；三擺抵著船破去，佇深海一日一暝。時常勒路(lek8-lou7)；抵著江河e5 危險、賊馬e5 危險、本族e5 危險 、外邦e5 危險、城內e5 危險 、曠野e5 危險 、海面e5危險、假兄弟e5 危險。受勞碌e5 艱苦，沓沓無睏，枵(iau)掛(koa3)嘴乾、沓沓無食、寒(koaN5)掛褪腹裼 (thng3-pak-theh)」
(林後11:23-27)。保羅是一位典型e5 「瘟疫急救隊」。

祈禱：主啊！救阮！差阮！


因為伊來成聖

經文：「因為欲有一個人君對你出」(太2:6)

1976年美國作家Alex Haley e5 作品《根》，詳細描寫無仝款世代kap種族之間e5 關係，呣單得著普立茲特別獎，擱拍做電影轟動全世界。伊所提起e5 非洲甘比亞小鎮居福，原本是一個偏僻、民風樸素、靠漁農業teh生活e5 世外桃源，soah因為《根》e5 報導，成做出名e5 觀光地區。二十年後，呣單街路a-cha、滿街乞食、民風冷酷、刻薄，擱生存困難。《根》所描寫e5 主角Hunta Kinte e5 某，75歲e5 老婦仁人，逐日坐佇椅liau5 頂，向遊客討錢過日。《根》e5 作家Haley e5 家族因為這本冊得著真大e5 財富，提供故事e5 Hunta 家族猶原是生活佇散赤、枵餓當中。
大衛e5 故鄉伯利恆，原本是一個小所在，因為耶穌出世，成做濟濟人朝聖e5 所在。主前第八世紀，先知彌迦講：「伯利恆以法他阿，你佇猶太chiah-e5 鄉社中做微細者，會有一個對你遐出來，佇以色列中閣做掌權者。…伊欲徛teh，倚靠耶和華e5 權能，kap伊e5 上帝-耶和華威嚴e5 名，來飼伊e5 羊群。A欲安然徛起，伊欲做大，到地e5 極頭。…這個人欲做咱e5 平安」(彌5:2，4-5)。佇伯利恆e5 朝聖，感受會著耶穌出世佇馬槽e5 孤單，kap被希律追殺，半暝逃走出城e5 情景。這款受虐待、受迫害e5 情景，愈會當對照上帝疼e5 深沉、徹底。親像保羅講e5 ：「因為恁知影咱主耶穌基督e5 恩，伊原本好額，為著恁成做喪鄉，欲互恁對伊e5 喪鄉，來成做好額」(林後8:9)。耶穌基督e5 出世互卑微e5 人減少卑微，互枵餓e5 有物好食到飽。也親像馬利亞所謳咾e5:「伊為著我做大e5 代誌」(路1:49)。伊無因為咱成做貴氣，也無因為咱e5 崇拜來成做聖，卻是咱因為伊e5 救贖，來成做聖徒。因為伊付出完全e5 疼，互咱有豐盛e5 活命。親像彌迦所講e5 ：「伊養飼咱，成做咱e5 平安。」也互伯利恆成做通謳咾e5 所在。伯利恆因為這個卑微e5 馬槽嬰仔，世世代代互人紀念。親像所記載：「猶太地伯利恆啊！佇猶太chiah-e5 頭人內底，你攏呣是第一細e5 ；因為欲有一個人君對你出，來照顧我e5 人民以色列」(太2:6)。

祈禱：主啊！你是人君，因為你救贖咱得著稱義，
成聖。



贖罪是和諧e5基礎

經文：「恁也tiam3 佇伊相kap受起造」(弗2:22)

佇二二八事件五十週年紀念活動內底，有紀念碑文e5 開幕，有重回歷史現場e5 遊行，有各種暗會、禮拜、法會，攏強調台灣族群e5 和諧。佇chiah-e5 活動內底，上有意義e5 是1997年2月23「外省人台灣獨立促進會」所發表e5 〈劉上校e5 老父e5 遺書〉。這是第一份由「加害人」所提出e5 文件，代表「外獨會」e5 心聲kap道歉e5 誠意。比政府彼款口頭e5 道歉，卡互人感動。這款道歉才是化解彼此猜疑、怨恨上好e5 方式。佇遺書e5 一段按呢講：「我@當@記遐e5 樸素台灣人恐惶e5 表情，A莫名其妙被押上刑場。Ae5 目睭khok-khok，死呣願瞌。五十年來，chiah-e5 回憶呣捌離開我…，我向望死了後，會當到A面前向A道歉，我相信A善良e5 心會原諒我…；我向望你會疼台灣，因為你佇遮出世、佇遮大漢，你是正港e5 台灣人，你著為伊來爭戰，免得伊閣受外來政權e5 thun2 踏。你甚至著為伊犧牲性命！保護台灣，來替我贖罪。」
耶穌：「真理欲互恁自由」(約8:32)。佇八年前，按官方e5 講法，chiah-e5 二二八事件e5 受難者猶互人看做是暴民，chiah-e5 台灣精英猶互人看做是叛亂份子。今年，Ae5 案件雖然得著平反，呣閣無人真心欲來講出道歉，執政e5 總統佇當時也是受害者，無資格代表加害者來講道歉，這陣有加害者e5 子孫願意出來講道歉，這是冤仇化解e5 第一步，是促成族群和諧e5 原動力。
佇耶穌e5 時代，chiah-e5 法利賽人呣敢承認A是奴才e5 後代，呣肯承認A做罪e5 奴才(約8:33-35)。所以耶穌講：「恁欲認捌真理，真理欲互恁得自由…欲永遠住佇家內，無閣做奴才」(約8:35)。認捌歷史事件e5 真實，互相認罪，相替祈禱，通得著醫好(雅5:16)。若無真誠痛悔來認罪，就@有得著赦免e5 實在感。若無得著赦免e5 實在感，就永遠猜疑，繼續做罪e5 奴才，佇罪e5 陰影當中。受傷害e5 心靈@當得著醫治，做歹e5 人e5 心靈@當得著釋放。保羅：「佇十字架頂，欲廢掉冤仇…按呢，恁無閣做外面寄腳e5 …做上帝家內e5 人…恁也tiam3 佇伊相kap受起造」(弗2:16、19、22)。

祈禱：主啊！你是互人和平e5 主，你也教示阮佇救贖內面才有和平。


欠債e5奴僕

經文：「無論希利尼人…我攏欠Ae5債」(羅1:15)

南非實行種族隔離制度e5 時，曼德拉佇監獄關二十七年。當時e5 國際社會，有濟濟國家e5 人權鬥士為著伊e5 釋放kap南非e5 人權走chong5,互白人政府各種壓力，路尾曼德拉呣單受釋放、得著Nobel和平獎，也被選做南非e5 總統。但是佇1997年3月初9，曼德拉訪問緬甸，soah拒絕替被軟禁e5 翁山蘇姬講寡公道話，拒絕為緬甸e5 民主、人權狀態出淡薄仔氣力(翁山蘇姬也得過Nobel和平獎)，干單顧著南非e5 經濟利益，呣敢做一個堅持人權、民主e5 鬥士。這是一款功利現實e5 表現、@記得進前伊承受過國際上人權鬥士e5 恩惠。
保羅先生講：「無論希利尼人抑是番人、聰明e5 抑是愚戇(gong7)e5 ，我攏欠Ae5 債，所以在佇我攏便便，欲用福音續傳互恁住佇羅馬e5 人」(羅1:14-15)。保羅呣捌住佇羅馬，無熟似(sek8-sai7)住佇羅馬e5 人，但伊感覺欠Ae5 債。這個債是因為伊真知影伊猶活咧是出佇主e5 恩典。伊捌受主釋放，伊也著去釋放遐e5 受罪捆縛e5 人，這是疼kap福音e5 債。伊講：「我傳福音呣是通誇口e5 代誌，是不得已na7-tian7。因為我若無傳福音，我就有災禍。我若甘願做這項代誌，就有報賞；準做呣是甘願，責任已經交代我啊」(林前9:16-17)。這是一個捌得著恩典kap掠家己是欠債e5 心情。伊無自由通選擇「呣愛去傳」。伊@當「食飽擦嘴」講：「這kap我無關係。」伊@當有家己做主e5 權利。所以保羅講：「相對眾人，雖罔我是自由e5 ，猶原互家己做眾人e5 奴僕，為著欲得著愈濟人」(林前9:19)。
保羅自稱是「耶穌基督e5 奴僕」(羅1:1，腓1:11)。伊無權家己選擇欲行e5 路。伊著順基督靈e5 引導(徒16:7)。佇往耶路撒冷受難e5 送別，伊向以弗所e5 長老講：「獨獨聖神佇每一個城對我證明，講有鎖鍊kap患難teh聽候我，若是我無掠性命做要緊，來看做寶貝，獨獨是欲盡我e5路站，kap對主耶穌所受e5職份，來證明上帝恩典e5福音」
(徒20:23-24)。這是保羅一生所扮演e5 一個欠債e5 奴僕。

祈禱：主啊！你是主，阮是奴僕，阮會順趁你e5 道路，因為你無限e5 恩典。


無賊挖孔e5所在

經文：「你e5 賑濟已經到上帝e5 面前做紀念」(徒10：4)

1996年6月，阿根廷首都布宜諾艾利斯巴里歐諾阿根廷信用銀行e5 對面一間辦公室出租互一寡生份人。對彼時起，附近e5 居民時常聽見地下有怪聲，連續有半年久。A向警方反映，無啥結果。大家講sng2 笑﹕「大概是teh挖地下鐵，teh趕工程。」一直到1997年初，阿根廷信用銀行宣佈A著賊偷，損失500萬美金，民眾才hiong5 hiong5想著，原來是賊仔teh挖地道。A挖一條離地面六公尺深、五十公尺長e5 地道，透往銀行。
耶穌：「莫為家己積聚財寶佇土腳底，有蟲kap銑(sian)拍歹，也有賊挖(iah)孔偷提e5 所在。獨獨為家己積聚財寶佇天頂，無蟲kap銑無拍歹，也無賊挖孔偷提e5 所在。因為恁e5 財寶佇遐，恁e5 心也欲佇遐」(太6:19-21)。
佇世界大戰e5 時，一個德國生理人Shingeler用伊e5財產買1260個猶太人，佇伊e5 工廠做工，免除A被送去瓦斯房薰死。戰後，伊成做戰犯，但chiah-e5 受恩e5 猶太人互伊一kha手指，頂面刻講「伊捌幫助濟濟猶太人逃生」，免除伊互遐e5 受欺壓e5 猶太人追殺。Chiah-e5 猶太人也世世代代紀念伊這款e5 恩情。佇最後告別e5 時，伊感動流目屎講：「我應該救閣卡濟人，佇我e5 工廠做工。譬如，我若賣掉這台車，至少會當閣救兩個人。這kha結婚手指若賣掉，至少會當閣救一個人…我實在是傷憨，傷自私…我應該救閣卡
濟人…」。
佇初期e5 教會內底，有一寡人實踐這款積聚財寶佇天頂e5 生活方式，親像巴拿巴賣園，將所賣e5 錢銀，帶來下佇使徒e5 腳前(徒4:37)。多加行好事kap賑濟滿滿，破病死去了後，遐e5 喪鄉人呣甘ka7 埋葬，洗伊e5 身屍，下佇樓頂，要求使徒ka7 伊醫治。遐e5 寡婦將多加為A做e5 衫互使徒看，表示Ae5 數念。A跪落去祈禱，求主互伊復活(9:39)。哥尼流雖然是外邦e5 百總，卻是敬畏上帝，賑救濟濟人民，時常向上帝祈禱。有上帝e5 天使對伊講：「你e5 祈禱，你e5 賑濟已經到上帝e5 面前做紀念」(徒10:1-4) 。哥尼流所積聚e5 財寶，佇上帝e5 口座(帳號)內底，已經入賬啦！

祈禱：主啊！教阮運用你所互阮e5 一切錢財，互你e5 疼佇欠缺e5 人身上。

紅色絲帶e5迴想

經文：「恁著用紅色e5 索縛佇窗仔做記號」(書2:18)

1992年，佇紐約舉行舞台劇演員頒獎e5 東尼獎典禮，主持人Jeremyirons佇西裝領頂面，結(kat)一蕊親像「又」字e5 紅色絲帶。觀眾真好奇，呣知這是teh喚醒世間人關懷愛滋病患者e5 標誌。彼年八月底電視艾美獎頒獎典禮全國實況e5 時，主持人向全美國人說明結紅色絲帶e5 意義。無幾個月，美國e5 名流佇宴會禮服e5 胸前，攏會結一蕊紅色絲帶。Tng流行e5 時，是世界上除了可口可樂e5 商標以外，上簡單好認e5 標誌。Ae5 口號「今暗結紅色絲帶，明仔載鬥出力，防止AIDS。」
約書亞帶以色列人民進入迦南地e5 第一站耶利哥，差派兩人做偵探，進入娼妓喇哈e5 厝。A用紅色e5 索縛(pak)佇窗仔做記號，互tiam3 佇彼間厝內e5 人，攏免除死失e5 威脅(書2:18)。佇以色列人正月十四黃昏e5 時，A著E羊仔，取淡薄e5 血，抹佇食羊仔彼間厝雙旁e5 門徛kap門楣
(mng5-bai5)。耶和華e5 滅命天使看見這個血佇A所徛起e5 厝，就對Apoa5 過去，災禍無來消滅A(出12:6，13)。
漢人e5 文化內底，也佇新正年頭貼紅色e5 門聯佇門楣kap門徛，來免除「年」獸e5 侵犯，消災解厄。這是漢人e5 poaN5過節。佇喪家附近e5 厝宅，有時也著ka7 人貼紅紙佇門楣，免得家己厝內e5 災厄死失去煞著別人。用「紅色」e5 記號，來poaN5過鬼神e5 侵犯。
這款e5 「紅色」記號是避免家己受害，親像逃閃AIDS一般。但紅色絲帶結佇胸前，是進一步去關懷AIDS e5 患者。呣是逃閃A、驚互A感染，互A煞著。乃是進一步，鬥出力，去幫助A。這也是基督教文化sui2 e5 所在。有災禍、死失，厝邊頭尾鬥相工(kang7)，呣是走到離褲腳。紅色絲帶也提醒咱，耶穌接納癩P病e5 患者(當時e5 AIDS)，摸A、抱A、醫治A、互Ae5 心靈得著治療，肉體也得著健康
(可1:41)。

祈禱：主啊！感謝你互阮健康e5 身軀、心靈，也請你將紅色絲帶結佇阮胸前，互阮肯去關懷遭遇災厄e5 人。

忠信e5教導者

經文：「著交託忠信e5人、將來堪得教示別人e5」
（提後2:2） 

1996年9月，88歲e5 烏人阿婆西歐拉•麥卡泰，將伊替人洗衫，流汗所賺e5 錢15萬美金，捐互南密西西比大學，成立獎學金基金會，來協助少數族裔接受教育。伊按柯林頓總統e5 手，接著美國第二koan5榮譽e5 公民獎章。因為伊彼雙患關節炎e5 雙手，是重視教育kap疼弱勢族群e5 記號。
箴言講：「歡喜受教導e5 ，就是歡喜知捌(chai-bat)」
(箴12:1)，「棄絕教導e5 ，欲抵著喪鄉kap凌辱」(13:18)。耶穌傳道生涯e5 第一工，就開始招聚門徒，ka7 A訓練，準備三年後欲接續伊家己佇地面上e5 工課。保羅互提摩太e5 批，講：「佇濟濟干證e5人e5面前對我所聽見e5 事，著交託忠信e5 人，將來堪得教示別人e5 」(提前2:2)。這抵抵親像以利亞結束做先知e5 工作以前，著訓練以利沙通來接續伊e5 工課(王上19:19)。伊將伊e5 衫披佇抵teh犁田e5 以利沙身上。以利沙呣單招聚門徒，也成立先知學校訓練學生(王下6:1)，互A一代一代將上帝e5 教示、默示傳互後世。
佇台灣宣道，教育是一項非常要緊e5 工課。馬偕佇宣道e5 第一工，就開始訓練本地e5 學生，互A將來會當接續伊e5 工課。所以，佇大樹腳、廟埕、溪仔邊、行路e5 時，伊教導學生聖經kap西方先進e5 知識。按呢，10年久，A無固定教學e5 場所，人ka7 號做「逍遙學院」，是台灣神學院e5 前身。
馬雅各佇新樓病院，甘為霖佇中部地區，藍醫生佇彰化醫館e5 醫療傳道，也是那教學徒那傳道。巴克禮佇南部開設台南神學院，是南部宣道e5 重鎮。佇北部e5 淡水中學kap南部e5 長榮中學，攏是台灣上早e5 西方式學堂。特別是對女子e5 教育，閣卡是台灣重視女權e5 開始。遮e5 攏是通過教育來撒福音e5 種籽，也互台灣e5 宣道一代一代傳落去！
詩人：「我無偏離你e5 判斷，因為你有教示我」
(詩119:102)。愈重視教育e5 宣道，教會愈會成長。愈重視教育e5 社會，愈會減少犯罪。保羅：「著交託忠信e5 人，將來堪得教示別人e5 」(提後2:2)。

祈禱：主啊！教阮做一個忠信e5教導者！



做義e5器具

經文：「著獻恁e5 百體互上帝做義e5 器具」(羅6:13)

1997年3月初4，台灣通過「菸害防治法」，禁止18歲以下e5 青少年食菸，規劃禁菸場所kap罰則。佇這個過程，禁菸基金會e5 嚴道，是值得謳咾e5 推動者。77歲e5 嚴道，10外歲就開始食菸，50外歲e5 時，正旁肺葉病變著割除。1963年，伊將公司業務交互別人，成立董事基金會，全心投入反菸害e5 運動。佇公共場所，伊若看人食菸，伊會行倚去，蹲(khu5)佇彼個人e5 身軀邊，細聲ka7 講：「我ka7 你講一項代誌，請你呣通生氣！佇這款封閉e5 空間，食菸是呣好！」通常彼個人看著這個老人，客氣、有禮貌e5 苦勸，攏會即時將菸擲掉。
保羅對腓立比教會講：「我第八日受割禮；是以色列族e5 人，便雅憫e5 支派，是希伯來人所生e5 希伯來人。照律法，就是法利賽人；照熱心，就是窘逐(khun2-tiok8)教會；照律法e5 義，就是無縫(phang7)通嫌。若是平素做我e5 利益e5 ，我為著基督已經看伊做損害。呣單按呢，我真正看萬事做損害，因為我掠捌我e5 主基督耶穌做第一好。我捌為著伊損失一切，也看做糞埽(pun3-so3)，是愛得著基督」(腓3:5-8)。這是保羅e5 堅持。伊有痛疼、錯誤e5 經歷，互濟濟跟隨耶穌e5 人喪失性命。但佇大馬色路上轉變了，伊就拚性命來見證，就棄sak彼款進前看做是有利益e5 代誌，完全棄sak，看做糞埽、看做是有損害e5 。
佇羅馬書，伊進一步講：「莫得容允罪惡做王佇恁會死e5 身軀，致到恁順趁伊e5 私慾。也莫得將恁e5 百體獻互罪惡做不義e5 器具」(羅6:12-13)。佇互哥林多教會e5 批，伊講：「豈不知恁是上帝e5 殿，上帝e5靈tiam3 佇恁內面？人若毀壞上帝e5 殿，上帝也欲毀壞伊」(林前3:16-17)。所以，伊講：「著將本身獻互上帝，親像對死人中來活者，也獻恁e5 肉體互上帝做義e5 器具」(羅6:13)。這是性命e5 轉變。棄sak生活e5 歹習慣，錯誤e5 價值觀，歹e5 意念，積極投入佇義e5 行列，做義e5 器具。

祈禱：主啊！感謝你教示阮互義e5 器具，做你聖靈
徛起e5 所在！


拿撒勒人

經文：「拿撒勒豈會出啥物好物？」(約1:46)

身材矮細e5 西普里亞尼，大學法律系畢業了，去應徵頭路連續受拒絕，呣是因為伊e5 能力bai2歹，就是伊出世佇呣著e5 所在。伊出身e5 科列奧尼(Corloeone)是義大利烏手黨e5 大本營。這個城市佇西西里島西旁，離海岸60公里遠。是一個sui2  閣和平e5 以農牧為主e5 城市，市內有五十座教堂，有一萬兩千個居民。因為市長等行政人員kap烏道勾結，建設、文物古蹟也一直被破壞，市內有三十外間教堂被毀拆。1993年1月15，連當地出名e5 法官法科尼也受烏手黨謀殺，幾個月後，西普里亞尼當選市長，kap修士帕歐羅聯手決意欲消除烏手黨e5 猖狂，消除這款出身e5 恥辱。
腓力跟隨主了後，抵著仝伯賽大e5 人拿但業，講：「摩西記佇律法kap chiah-e5 先知所記e5 ，阮已經抵著伊，就是約瑟e5 子拿撒勒人耶穌。」拿但業ka7 伊講：「拿撒勒豈會出啥物好物？」(約1:45-46)。拿撒勒佇加利利e5 南旁，是當時羅馬e5 犯人解放出入e5 所在，也是散赤、賊盜出入e5 所在。「拿撒勒人」，這款稱呼，呣是榮耀e5 表示，乃是隱含藐視e5 意思。佇十字架頂e5 斬條，也是寫「拿撒人耶穌」。
耶穌e5 出身卑微，成長e5 所在也是互人看無起，但伊佇會堂讀以賽亞61:1，講「主e5 靈臨到我，因為伊用油抹我，互我傳福音互喪鄉人，伊有差我ka7 受掠e5 人講，A會得著解放；ka7 青瞑e5 講，A會得著閣光，來解放受壓制e5 人，宣傳主歡喜e5 年。這個聖經e5 應驗，恁今仔日有聽見啦」(路4:18-21)。耶穌向拿撒勒所讀e5 以賽亞先知e5 信息，抵抵是A所欠缺。A濟濟人佇散赤、受掠、受壓制e5 情況。可惜，A@當接受，閣想欲ka7 耶穌對山崁車(chhia)落去。但耶穌，卻互這個卑微e5 所在，成做A世世代代紀念e5 所在。
今仔日e5 拿撒勒人@閣因為家己e5 出身見笑，人@閣講，這是散赤、賊盜、犯人出入e5 所在。人也@閣問：「拿撒勒哪會出啥物好物？」，因為佇2000年前，有一個人改變伊，這個人就是拿撒勒人耶穌。

祈禱：主啊！你出身卑微！你互彼個所在成做榮耀，求你也互阮佇鄉土做這個榮耀e5人。
 

狗蟻搖大樹

經文：「狗蟻(kau2-hia7)是無力e5 種類，總是…」(箴30:25)

1989年6月28，柯蔡玉瓊讀研究所e5 子柯重宇，佇東海大學附近，互聯結大卡車撞死。聯結車業者：「十個八個to teh撞，差甲伊一個！三十萬提去，若無，去告。」對彼工起，干單小學畢業e5 伊，開始查字典，寫批互總統、五院院長，每二十工寫一遍，寫七年。透中晝，去行政院長e5 厝門口等，見官訴狀。到台灣e5 每一個角落去拜訪所有立委。佇立法院門口，扛棺材、燒銀紙抗議，舉辦車禍亡魂超渡法會46擺，數次絕食，用盡所有時間、精神、氣力推動「強制汽車責任保險法」來保障車禍受害者e5 權益kap補償。伊賣厝組織協會，連續33禮拜，佇執政黨開中常委員會e5 時，縛白布條請願。1996年年底，立法院通過法案，每年強制汽機車保險費七百億，來保障台灣交通受害者e5 權益。
耶穌e5 門徒第一次聚集e5 時，量約有120名(徒1:15)。佇聖靈降臨後，大約加添三千個(2:41)。佇彼得受掠e5 時，群眾大概有5千個(4:5)。人看A是一寡無學問e5 平常人(4:13)，卻是好膽傳A所深信e5 道理，A講：「聽恁卡過頭聽上帝，佇上帝e5 面前合宜抑無，恁才擬斷！因為阮所捌看、捌聽e5,@得通無講」(徒4:19-20)。這是這個團體一直增長擴大e5 一項要緊e5 因素。A親像狗蟻teh搖大樹，逐日殷勤、好膽去傳，一直到羅馬帝國降服佇基督e5 主權。抵親像但以理為尼布ka7 尼撒解夢：「一塊石扔菮憎陌ukoan5、極其燦爛e5 大像，ka7 伊拍甲碎碎碎，變做熱天五穀e5 粗糠，互風吹散…閣此塊扔蛫貫5 石變做大山，充滿大地」(但2:34-35) 。
耶穌：「求，就互你；chhoe7 ，就抵著；拍門，就ka7 恁開」(太7:7) 。閣講：「恁若有信，無僥疑，就對這個山講：『著徙(soa2) 去，hiat落海！』也欲成」(太21:21) 。箴言：「地面上有四項微細e5 物，總是極智識；狗蟻是無力e5 種類，總是佇熱天e5 時備辦米糧；沙番是軟弱e5 種類，總是佇石磐中起厝。草蜢無君王，總是攏會分隊出去。Sian7蟲用手擒(khin5)，總是tiam3佇王宮」(箴30:24-27)。這就是俗語講e5
 「狗蟻搖大樹」。

祈禱：主啊！靠著你e5氣力，阮欲做大事。

忍者桂

經文：「我欲替真理做干證」(約18:37)

1996年12月18，50歲e5 許阿桂，因為癌症佇台大病院過身。1991年，許阿桂擔任偵辦華隆案e5檢察官，前後伊面對102名立委施加壓力，也互監察院提案彈劾kap互公懲會記過。但，伊無lun2-neh懾倒退，將當時權力抵天e5 金權立委起訴定罪，也互當時e5 交通部長辭職，表現出無私e5 勇氣。按呢，人稱呼伊「忍者桂」，因為伊彼款呣驚特權e5 司法精神。
佇聖經內底，咱會當看著這款呣驚特權e5 先知性e5指責。大衛犯罪了後，耶和華真無歡喜，差拿單去見大衛，講：「彼個無憐憫心e5 人，就是你。…你啥事看輕耶和華e5 命令，做伊所看做歹e5 代誌？你用刀E死赫人烏利亞…閣娶伊e5 某做某。今刀劍永遠無離開你e5家，因為你看輕耶和華」
(撒下12:7-10)。
希律王娶A兄弟腓力e5 某希羅底做某e5 時，行洗禮，約翰指責伊，講：「你娶兄弟e5 某是不該。」按呢，希羅底怨恨伊，就使弄伊e5 查某子佇跳舞soah，向希律王要求欲愛約翰e5 頭貯 (toe2)佇盤仔內即時互伊(可6:17-29)。按呢，約翰被斬，佇指責特權e5 時，付出性命e5 代價。
佇現代注重人際關係e5 風氣，欲有這款「呣驚特權」e5 勇氣，呣是真簡單。挑戰特權，往往著付出真大e5 代價。有時，著面對孤單；有時著有散赤e5 覺悟；有時著有呣驚陷害、毀謗、攻擊e5 準備心；甚至著冒性命e5 危險。
佇耶穌受審e5 時，彼拉多明知耶穌無罪(約18:38；19:4；6)，但因驚群眾講伊背叛撒該，就釘伊佇十字架(19:13)。伊對耶穌講：「豈呣知我有權通放你，也有權通釘你佇十字架頂？」耶穌應伊講：「若呣是對頂面互你，你就無權通辦我」(19:10-11)。佇遮，耶穌堅持真理e5 勇氣對照彼拉多無膽e5 詭khiat。這款呣驚特權e5 模樣，也成做世世代代門徒跟隨e5 模樣。伊講：「我欲替真理做干證」(18:37)。

祈禱：主啊！你是互人勇氣e5 主，求你互阮佇teh堅持真理e5 時，有夠額e5 勇氣，親像主耶穌！



底波拉啊！
醒啊！

經文：「底波拉啊！醒啊！醒啊！」(士5:12)

1981年2月，出身散赤e5 婦仁人普蘭載薇強殺22名印度上流社會e5 查甫人，因為chiah-e5 人捌輪流強姦伊。伊為散赤人kap婦仁人e5 公義，舉槍、組織幫派，專門做劫富助貧e5 案件，結果受通緝，匿佇欽巴峽谷e5 深山林內。兩年後，佇兩千名警察搜捕之下，伊出來投案。1983年2月，伊受禁監牢。11年後，1994年2月，烏塔普拉德省e5 省長雅達夫撤銷伊受e5 控告，互伊出獄。幾個月後，35歲e5 戴薇被選做國會議員，專門為散赤人kap婦仁人主持公道，人稱呼伊「烏道女王蜂」。
底波拉做以色列人e5 士師40年。佇伊e5 棗仔樹腳，以色列人去伊遐請伊鬥做判斷。以色列人互迦南王耶賓欺壓e5 時，底波拉kap伊e5 助手巴拉，替A拍敗耶賽e5 大軍。查某人雅億提釘布棚e5 釘仔，手舉氐韖J，liam-liam仔行到敵人之師西西拉e5 身邊，趁伊teh睏e5 時，用釘仔對伊e5 鬢邊(pin3-pin)釘落，thang3過土腳。這兩個查某人e5 勇氣，救以色列脫離敵人e5 壓制(士4:5，21)。Ae5 猛勇，無輸查甫人。
底波拉唱歌：「以色列大路無人行，行路e5 人攏是彎小路，以色列無頭人，攏總無，一直到我底波拉來，我來到以色列做老母。我e5 心意向以色列遐e5 設立律法e5 人，A為人民甘願犧牲家己。恁著謳咾耶和華！佇遐e5 人欲講起耶和華公義e5 所行…耶和華！願你e5 對敵攏親像按呢滅無，願疼你e5 人親像日出，光ll(na3-na3)！」伊是有智識、有膽量，有敬畏心，肯犧牲e5 女士師。因為伊e5 領導，以色列太平40年久(士5:7，9，11，31)。伊通講是聖經內底第一個「女強人」。也顯示，上帝重用e5 奴僕無分查甫抑是查某。親像伊用以斯帖拯救全以色列族，免得滅族。伊用呂底亞開始歐洲e5 第一間教會，伊用馬利亞e5 順服，完成人類救贖e5 第一步。伊用抹大拉e5 馬利亞做第一個主耶穌復活e5 見證人。抵親像底波拉唱e5 歌，「願疼你e5 人親像日出，光ll(na3-na3)」。「底波拉啊！醒啊！醒啊！你著醒，著醒，來唱歌」(士5:12)。

祈禱：主啊！你是萬人e5 主，是婦仁人kap散赤人e5 
伸冤者！



現代迦勒

經文：「無論是爭戰，是出入，我e5 氣力彼時怎樣，這陣我e5 氣力也是按呢」(書14:11)。

1995年5月，中國心血管內科教授陶壽其去探訪鄧小平，伊抵好teh食菸。鄧小平手不離菸，是眾人知e5 。伊e5 菸齡有70年啊，陶教授ka7 伊講：「阮做醫生e5 ，向望你長歲壽，全國e5 人民也向望你長歲壽。但食菸對你e5 身軀無好，上好是B食。」鄧小平隨時將菸tan3落菸kheh 仔講：「B食，就B食。」按呢，將久長e5 歹習慣改掉，無閣食菸。這表現伊真強e5 意志力kap務實求好e5 意向，這是互伊佇困境內底會當閣i起來e5 原因，也是中國行向現代化e5 原因。
迦勒40歲e5 時，受差代先進入迦南地偵探，回覆摩西，好膽進前，因為伊全心跟隨(te3)耶和華。45年後，伊85歲猶原勇壯，伊講：「現今我猶閣勇健，親像摩西差我去彼日仝款；無論是爭戰、是出入，我e5 氣力彼時怎樣，這陣我e5 氣力也是按呢。求你用耶和華彼日所講e5 山地互我；因為彼日你也有聽見，佇遐有亞lap族e5 人，Ae5 城闊大堅固。若耶和華kap我佇咧，我就欲趕A出，照耶和華所講e5」(書14:6-12)。這是迦勒e5 意志力，永遠無@記得全心跟隨耶和華。85歲高齡，猶是出去爭戰，向迦南地上強大e5 亞lap族挑戰。
摩西也仝款，80歲e5 時，才領導猶太人進入曠野漂流向上帝所應允e5 地前進，呣捌有一工後悔想欲翻頭。雖然遐e5 群眾埋怨、閣再埋怨，摩西猶原堅持上帝互伊e5 應允，盡力向前。到尼波山，伊ka7 群眾講：「我今仔日對恁所干證e5 話，恁著囥(khng3)佇心肝底；也著吩咐恁e5 子孫執守來行這個律法一切e5話，因為這對佇恁呣是空空e5 代誌，是恁e5 活命」(申32:46-47)。伊120歲死e5 時，目睭無花，精力無衰退，上帝e5 吩咐無一日@記得。這款堅持到底e5 意志力，是一個屬靈e5 領袖@當無e5 。呣是隨群眾佇曠野teh漂流，無定著e5 方向；乃是掠著目標，勇敢進前，攏無軟弱，這是領袖e5 特質。呣是隨群眾、隨流行teh行，乃是理解上帝e5 吩咐，時刻kap伊同行。

祈禱：主啊！阮欲親像迦勒全心隨你，求你領導阮
爭戰！


我行故我在

經文：「雖罔呣信我，著信chiah-e5 事。」(約10:28)

1996年8月戴安娜kap英國查理王子離婚，失去英國白漢宮王妃e5 地位，卻是蓮花化身，活出另外一款互人尊敬e5 「群眾王妃」。佇英國人民e5 印象中，女王愛名犬、飼名馬；王夫迷戀拍獵、遊艇；查理王子沉迷佇建築、chhu雪、渡假；干單戴安娜時常出現佇人群內底。最近，英國王室開一億美金，起造皇家遊艇e5 時，戴安娜卻拍賣伊所有e5 名牌衫，計劃將所得e5 ，捐互愛滋病kap癌症e5 研究機構。伊穿牛仔褲去拜託安哥拉，去慰問遐e5 誤踏地雷受傷殘廢e5 囝仔。這款新e5 「群眾王妃」e5 形象，呣是因為伊是啥物王子e5 某，抑是啥物王子e5 老母，啥物女王e5 媳婦才有e5 ，乃是出佇伊所做e5 是啥物。
耶穌講：「我若無行我e5 父e5 事，就莫得信我；我若行伊，雖罔呣信我，著信chiah-e5 事」(約10:37-38)。耶穌稱做上帝e5 子，呣單是伊家己講，乃是佇伊e5 所做。佇福音書e5 記載，伊三番兩次，吩咐遐e5 受醫治e5 人，呣通暴露伊e5 身分(馬可1:25，34，44；3:12；5:43；7:36)。但遐e5 受醫治e5 ，反轉出去大聲宣揚。特別是遐e5 烏鬼，直接喊(hiam3)講：「你是上帝e5 子」(可3:11)。耶穌受稱是上帝e5 子，也呣是佇伊講啥物、教示啥物，乃是佇伊醫治病痛、接納癩P、互青瞑e5 會當看、互枵餓e5 會當食飽、互喪鄉人有向望、互受壓制e5 得著釋放。
約翰差門徒來問耶穌：「所欲來e5 敢是你？抑是阮著向望別人啊？」耶穌應講：「恁著去，將恁所聽見、所看見e5 ，ka7 約翰講，就是青瞑e5 會當看，跛腳e5 會當行，癩P者清氣，臭耳聾e5 會當聽，死e5人復活，喪鄉人得著聽福音」(太11:3-5)。耶穌稱做上帝e5 子，呣是干單出佇伊講啥物，乃是伊做啥物。一個性命e5 價值，呣是看伊來自啥物款家世，呣是根據伊e5 身份、地位，乃是佇伊e5 一生，有做啥物代誌，有克服啥物困難，有安慰、鼓勵偌濟人。親像以賽亞所講e5 ：「伊無好形狀、無威儀，咱看見伊也無好形容，通互咱欣慕伊…，耶和華所歡喜e5 代誌，欲佇伊e5 手中亨通，伊欲看見本身勞苦e5 效果，就心滿意足」
(賽53:2，10-11)。

祈禱：主啊！阮信，也欲行依你e5腳跡。



疼是成長e5所在

經文：「我用慈惠e5 索kap仁愛e5 帶牽A」(何11:4)

電影「失去e5 以賽亞」描寫一位白人社工人員佇糞埽桶拾著一個烏人嬰，收養伊、疼伊、教伊。烏人嬰e5 生母食毒，放sak伊，後來反悔，決定欲爭取抱回這個囝仔。結尾法官判由兩個老母共同來養育伊。
這是美國目前收養制度e5 爭論。目前，美國有43州禁止無仝種族e5 收養，但按全美收養中心e5 統計，佇收容所e5 囝仔，67%是烏人，呣閣只有31% e5 烏人家庭準備欲收養囝仔。致到有濟濟烏人囝仔佇白人家庭大漢，得著好e5 生長kap教育環境，卻因為皮膚e5 色緻，著判互烏人做子。烏人社工人員協會堅持e5 原因，乃是上好e5 白人家庭，也@當教烏人囝仔自我e5 認同感。但chiah-e5 收養家庭，卻認為「疼，才是囝仔上需要e5 。種族、皮膚，呣是要緊。」
佇所羅門王e5 智慧描寫內底，上出名e5 ，就是伊將一個被偷抱去e5 囝仔，判互伊e5 生母。因為這位生母寧可失去這個囝仔，也呣甘這個囝仔受傷害。佇這個判例所根據e5 ，就是「有真實e5 疼，才是囝仔成長e5 所在」(王上3:16-28)。只有疼，才會有活e5 囝仔。只有疼，才有資格擁有囝仔e5 扶養權。
以西結描寫上帝佇路邊收養以色列，疼伊。伊講：「我對遐過，看見你翱(ko7)血，無人ka7 你轉臍(tng2-chai5)，也無用水ka7 你洗互清氣，也無用布包你，無人看顧你，憐憫你；你出世e5 時，hiat佇田野，是因為你互人討厭」(結16:4-6)。彼時上帝用水ka7 洗，用油ka7 抹，互伊穿繡花e5 衫，用幼苧(iu3-toe7)布互伊纏腰，用綢緞做衫互伊幔(moa)，穿甲真sui2 ，也互伊上帝e5 榮光(16:9-10，14)。因為，這款e5 疼，上帝稱以色列做「我e5 子」，用慈惠e5 索kap仁愛e5 帶牽A(何11:1，4)。
疼互囝仔大漢。疼也是囝仔大漢@當無e5 物件。上帝講：「我慈愛e5 心真熱，我無欲佇受氣中臨到恁…欲教A學行，牽Ae5 手」(何11:8，3)。上帝清楚指明，「疼是成長e5 所在」。

祈禱：主啊！感謝你用慈惠e5索kap仁愛e5帶牽阮！



瑪丹娜，
抑是艾薇塔

經文：「 苦啊！我e5 做人…」(羅7:24)

出名e5 肉感影歌星瑪丹娜佇電影內底主演阿根廷e5 「國母」，也是阿根廷人上尊敬e5 聖女「艾薇塔」。彼年伊得著「金球獎」e5 女主角獎。伊是叛逆性真強e5 影歌星，卻深深愛演這個角色。因為A兩個攏是自細漢受棄sak e5 孤兒，呣肯向命運屈服，做演員，達成A人生事業上e5 成就。總是兩人佇眾人e5 評價是天地之差。阿根廷e5 議會，認為瑪丹娜演這個角色，是對艾薇塔e5 蹧躂(chau-that)，是對阿根廷e5 侮辱。佇遮，咱會當看著瑪丹娜逆性中e5 順性，伊家己也期待做一個互人尊敬e5 女性，呣是干單做一個製造新聞e5 影歌星。
保羅：「苦啊！我e5 做人，是誰欲救我脫出這個致到死e5 體啊！當我愛行好e5 時，歹kap我佇咧，因為我照內心，是歡喜上帝e5 律法」(羅7:24)。人e5 存在親像一對雙生仔子，「雅各，是上帝所疼痛；以掃是上帝所討厭e5 」(羅9:13)。顧羊e5 大衛，是上帝所揀選；犯姦淫謀殺e5 大衛，是上帝所咒咀e5 。做拿佃耳人e5 參孫，是上帝所意愛e5 ；好色e5 參孫，是上帝所無愛e5 。律法主義e5 掃羅，是基督e5 對敵；傳揚福音e5 保羅，是基督e5 奴才。快受氣e5 雷仔子，是求欲坐大位；講疼e5 約翰，是無家己e5 見證人(殉道者)。Chiah-e5 聖徒kap背逆e5 ，攏是仝一個人，但扮演出來e5 角色，卻是天地之差。
保羅講：「因為阮成做一棚戲，互世間kap天使kap人看」(林前4:9)。俗語講「人生若戲，戲若人生」。人佇存在e5 時，附帶著存在e5 危機。人會當是無惡不做e5 罪人，也會當是上帝所疼e5 子；人會當是花天酒地e5 翁婿，也會當是體貼、負責任e5 翁婿；人會當是賢妻良母，也會當是潑婦惡妻；人會當是無私e5 領袖，也會當是圖利e5 政客。
咱是上帝受氣e5 器具，也是上帝憐憫e5 器具。呣是上帝所疼e5 ，也是欲受稱做「得著疼e5 」(羅9:25)。人佇危機中存在，但上帝卻是咱永遠徛在e5 石磐，是咱所欲倚靠e5 (18:2)，也是咱e5 救贖主(19:14)。

祈禱：主啊！感謝你造阮，互阮自由意志。也感謝你，做阮e5 救贖主！佇阮選擇錯誤e5 時，挽回阮！



老父疼e5執決

經文：「恁對出世就互我揹恁，對出胎就互我懷抱…」（賽46:3）

時常主演電影內底拍@死e5 好萊塢出名影星席維斯史特龍，有一個17歲e5 子西爾根兩歲e5 時患心臟病，後來變做心智自閉症。伊呣甘送伊去療養院，雇專人照顧，佇南加州海邊買一棟大厝，有時間就陪伊佇海邊散步。也四界走chhoe7 名醫，掀遍相關e5 醫學冊，送伊去特殊教育e5 學校，用盡心思去疼伊，但，伊e5 子猶是呣捌伊是啥物人，猶是活佇家己封閉e5 世界。伊時常ka7A 子攬佇胸前，痛苦啼哭，講：「我願意開所有e5 財產，只要求伊叫我一聲『阿爸』」。這是做老父無奈e5 苦痛，但也是做老父永久@改變e5 向望。
佇以賽亞46，上帝：「恁對出世就互我揹恁，對出胎就互我懷抱(kui5-phou7)，到恁年老，我猶原是按呢；到恁頭毛白，我猶原懷抱恁。我已經造恁，也欲揹恁，我欲懷抱恁，也欲救恁」(46:3-4)。這款老父e5 疼e5 執決，是@改變e5 。耶利米31，上帝：「我用永遠e5 疼，疼你，因為按呢我用慈愛牽你」(31:3)。
保羅：「因為我深信無論是死、是活、是天使、是掌權e5 、是現今e5 、是將來e5 、有權能e5 ，是koan5、是深，抑是別個受造e5 物，攏@隔斷咱佇上帝e5 疼，就是佇咱e5 主基督耶穌所有e5 疼」(羅8:38-39)。約翰：「耶穌已經疼佇世間屬伊e5 人，到尾也疼A」(約13:1)。這款疼e5 執決，就是疼到底。親像浪子e5 老父teh等候子回頭；親像何西阿teh等候伊e5 某歌蔑回轉。伊講：「來啊，咱著歸倚耶和華，…咱著認捌耶和華，出力進前來捌伊。…因為伊愛人捌上帝，贏過燒祭」(何西阿6:1，3，6)。
上帝懇切向望人會真正認捌伊疼e5 本性。伊懇切teh等候人叫伊一聲「阿爸，父！」這也是耶穌e5 傳道生涯中，一直欲表達e5 。伊是邀請人、等候人、疼人e5 老父。所以，咱祈禱，就近伊，欲輕聲細說：「阿爸，父！…」

祈禱：阿爸！父！感謝你無變e5 疼，求你也互阮認捌你是阮慈愛憐憫e5 天父！



武當當武

經文：「今阮信，呣是因為你e5 話，…阮知影伊真正…」(約4:42)

1980年，「少林寺」e5 電影，將中國佛教kap武功聖地，介紹互外國人。少林寺武功也是好武e5 人定談論e5 話題。但真正到少林寺練武苦修e5 人真少，卻有濟濟觀光客佇寺廟內e5 「少林功夫旅館」kap豔麗e5 舞女跳迪斯可，呣是練武。佇寺廟e5 餐廳，也會當食一頓大魚大肉e5 「少林餐」，唱卡拉OK呣是唸經。這款商業化e5 宣傳，也招來大批商業化e5 觀光客。「少林寺」成做有經濟價值e5 商標，失去神聖、清修e5 聯想。
Kap少林寺仝款出名e5 武當山，佇中國湖北省丹江口市內。目前全市有46萬人，有十幾萬人時常去參加武術活動。武術也列佇全市中小學e5 體育必要課程。每一個學生著會曉兩套以上e5 太極拳法抑是棍法。透早，佇路邊、田岸、大樹腳、大埕(tian5)，攏會當看見濟濟人teh練功夫，親像A講e5 「武當當武」。這款練武健身，也成做丹江口市e5 特色kap傳統。
上帝揀選亞伯拉罕e5 時，伊應允講：「我欲賜福你，互你e5 名做大；我也欲互人得著福氣」(創12:2)。親像耶穌揀選撒該做門徒，伊講：「我將所有e5 一半賑濟散赤人」(路19:8)。
一群撒馬利亞人，因為撒馬利亞互婦仁人e5 見證，求耶穌kapA相kap住(toa3)，伊就佇遐兩日。因為伊e5 話，來信e5 人閣卡濟。甲婦仁人講：「阮今呣是對你e5 話來信，是親身聽見，伊真正是世間e5 救主」(約4:40-42)。十字架下e5 百夫長，看見主受釘kap伊講e5 話，伊講：「這個人真正是上帝e5 子」(可15:39)。使徒佇人家(jin5-ke)擘餅，用歡喜、誠實e5 心來食，謳咾上帝，也得著人民合意A。
主將得救e5 人日日加添互A(徒2:46-47)。上帝國e5 曠闊，呣是靠商業化e5 廣告，乃是靠A逐日生活e5 表現。佇厝邊、佇工課場、佇學校、佇家庭，做一個真正e5 見證人。親像安提阿教會所得e5 評價：「門徒稱做基督徒，是對安提阿起」(徒11:26)。這是何等真實e5 榮耀。

祈禱：主啊！教示咱做一個真正e5 基督徒！ 



主所疼e5,
伊欲管教

經文：「因為主所疼e5 ，就警戒伊。」(希12：6)

1996年，德國有兩千八百五十萬個新教信徒kap兩千八百萬個天主教徒。A繳納e5 所得稅，有百分之八屬宗教稅。會使講教會每年有一百十億美金e5 宗教財源，通應用佇醫療、教育等費用。但因為這款宗教稅互一寡人退出教會，每年教會流失十五萬到二十五萬信徒，避免交宗教稅，也無互Ae5 囝仔讀教會主辦e5 幼稚園、小學等。一般人批判教會過頭好額，有真濟財源用來維持Ae5 行政體系，並無實際用佇教育kap治療。教會也有濟濟不動產無好好投資、經營，是財源e5 浪費。
事實上，按德國公立儲蓄銀行聯合會e5 統計，1994年，德國有七百二十五萬個散赤人，歸年e5 收入無達全國平均入息e5 一半。其中有五百萬人領社會救濟，十八萬個無厝遊民，七十萬人佇收容所。佇這款散赤e5 社會情景，愈對照教會e5 好額，kap百分之八宗教稅e5 無合理。所致，德國總統柯爾答應佇1999年政府會大大減稅。
阿摩司先知講：「著互恁e5 歌聲離開我，因為恁彈琴e5 調我無欲聽。獨獨著互公平親像大水直直流，互公義親像長流e5 江河」(摩5:23-24)。好額e5 教會、散赤e5 社區，是上帝e5 見笑。好額e5 社會、散赤e5 人性，是上帝e5 受氣。耶和華指家己來咒詛講：「我討厭雅各e5 榮華，怨恨伊e5 宮殿」(摩6:8)，因為A倒佇象牙製e5 眠床，撐(the)佇坑床(khong3-chhng5)，食羊群中e5 羊仔，kap tiau5內e5 牛仔，…用碗灌酒，用上好e5 油抹身軀，總是無為社會e5 敗壞擔憂。所以chiah-e5 人欲佇受掠e5 人中間代先受掠。以色列是拜上帝e5 國家，卻無上帝e5 公義kap憐憫，致到國家滅亡。濟濟以基督教立國e5 國家，@記得當初上帝互Ae5 眷顧kap恩典。濟濟以基督e5 名設立e5 教會，卻無基督身軀e5 款式。A喜愛十字架e5 榮耀，卻呣肯kap基督同受苦。A喜愛上帝e5 賜福，卻呣肯遵照上帝e5 教示。致到上帝有時著警戒伊e5 人民(希伯來12:5-6)。「恁@記得彼個用理氣勸恁親像勸子e5 話。」講：「我e5 子啊！主e5 警戒莫得看輕，互伊責備莫得失志；因為主所疼e5 ，就警戒伊，閣凡所接納e5 子，就用鞭拍伊。」主所疼e5 ，伊欲警戒。

祈禱：主啊！求你憐憫你e5 教會，互阮警醒，成做你e5 身軀。



稱做兄弟，
無掠做見笑

經文：「伊稱A做兄弟，無掠做見笑」(希2:11)

美國佛蒙特州e5 卡各尼亞工作營，是一個青年犯人感化營。Ae5 重點，呣是欲刑罰犯人，是欲改變Ae5 錯誤人際觀念kap歹習慣。每工A提鐵錘、丁字尺，佇三十五個鄉鎮拍拚做工。A修護野球場、替圖書館造冊架仔、整建教室，油漆教堂等公共設施以及修護。社區e5 人，除了供給A工作材料、食物以外，也kapA做夥食飯。獄政專家e5 看法：「這是社區參與改正犯人e5 模式。假使社區無互犯人重返社區e5 機會，A就是欲做守法e5 公民，也是無采工。這個原因，就是社會無互A機會講道歉，求饒赦kap自我救贖。」Chiah-e5 犯人佇社區服務，學習自我尊重，走chhoe7 自我e5 價值，kap參與社區建設e5 自信。一個工作感化營著用兩百四十萬，容納七十個犯人。但對降低犯罪率卻是有料想@到e5 效果，也是對社區上好e5 療傷方式。
耶穌捌佇耶利哥e5 路，ka7 抽餉e5 撒該講：「撒該，緊緊落來，因為今仔日我的確著tiam3你e5 厝。」眾人看著，耦耦(ngauh8-ngauh8)唸講：「伊入去歇佇歹人e5 厝…」撒該徛咧對主講：「主啊！我將所有e5 一半互喪鄉人；若是捌彎(oain)啥物人，就賠伊四倍。」耶穌對伊講：「今仔日拯救到佇這個家」(路19:5-9)。這是耶穌善用人性善良e5 一面，互A睏去e5 良知閣精神起來。親像回頭e5 浪子e5 老父，伊互浪子恢復「做人e5 尊嚴」[原底伊佇豬tiau5 kap豬做夥食豆莢(tau7-koeh)，是獸性e5 表現]，ka7 攬teh唚，hiahn上好e5 衫互伊穿，閣ka7 掛手指，ka7 伊穿鞋；也牽肥e5 牛仔E來食來歡喜(路15:20-23)。遮e5 攏表示老父e5 接納是伊重新做人e5 基礎。若無老父e5 接納，伊@當恢復人性e5 自尊、自重、自信。若無人群e5 接納，犯罪e5 人，只好閣倒轉去獸e5 群體。親像俗語：「狗倒轉去食伊所吐e5 ；豬洗清氣了後閣noa3 佇土糜(thou5-be5) e5 中央」(彼後2：22) (希伯來2:11)。「伊稱咱做兄弟，無掠做見笑。」這是耶穌對罪人e5 接納，是A重頭生e5 起步。

祈禱：主啊！感謝你稱阮做兄弟，無掠做見笑！



隱藏祝福e5咒詛

經文：「歸暝雖然有啼哭，早起時就有歡喜。」(詩30:5)

1995年11月初5兩個少年人佇加州Covena市厝內sng2槍，16歲墨西哥裔e5 少年囝仔無小心扳(pian)著板機，一槍拍死15歲e5 好朋友梁凱程。二十五個仝班同學攏參加、鬥相工發落葬禮。由六個同學扶棺、蓋棺、落葬。佇墓場，彼個對中國趕來e5 死者e5 老母，哭@止。這是突發性e5 悲劇，互人呣甘。犯錯e5 墨西哥裔少年人行倚去彼個老母e5 身軀邊，講：「真失禮，我呣是故意e5 。我無小心拍死你e5 孤子，也失去我上好e5 朋友，請你原諒我！」滿面目屎e5 老母講：「我e5 子去囉，今你著做我e5 子，來阮厝，我欲煮上好食e5 菜互你食。」在場e5 牧師、老師、同學、教會長老做夥流目屎，也感動，因為這是A聽著上好e5 「信息」。佇黃昏e5 彩霞之下，那會人看@著e5 天父，也展開彩虹般e5 笑容？
這抵抵親像浪子回頭e5 故事，上有疼痛e5 一句話：「因為我這個子死有復活，失落有閣得著，咱應該著歡喜快樂」(路15:32)。老母失落e5 苦痛，因為赦免e5 疼，互悲劇e5 傷減輕，互咒詛隱藏著祝福。親像山上寶訓最高e5 倫理教示：「Kap恁對敵e5 ，著疼A；怨恨恁e5 ，著好好款待A；詈(le2)罵恁e5 ，著ka7 A祝福…恁著有憐憫，親像恁e5 父e5 憐憫一樣」(路6:27-28)。這款得著憐憫kap憐憫人e5 歡喜，對地面透到天頂，連天頂e5 天使ma7 做夥謳咾。親像詩人講e5 ：「你已經將我e5 啼哭變做跳舞，你將我e5 麻衫褪去，用歡喜ka7 我ha5」(詩30:11) 。
患難會互咱怨嘆上帝、討厭家己、歸罪他人。但患難也會帶來彼款隱藏佇咒詛e5 祝福。呣單家己得著好，眾人也得著造就。親像約瑟講e5 ：「欲保全濟濟人e5 性命，親像今仔日」(創50:20) 。親像保羅講e5 ：「阮若是受患難，是欲做恁受安慰，kap得救e5 路用」(林後1:6) 。人佇患難中，靠上帝e5 安慰，來活出謳咾。這是上帝互遐e5 信伊e5 人無變e5 應允。

祈禱：主啊！佇患難內底，求你互阮無怨嘆、無討厭、無歸罪互別人，單單對你遮得著安慰kap氣力。



疼e5婚姻

經文：「著敬畏基督主來相順服」(弗5:21)

根據世界夫婦大全(World Wide Marriage Encounters) e5 記載，現年一百歲e5 喬治柯隆kap 98歲e5 嘉尼是全世界結婚時間上久e5 翁某，A已經結婚八十年，A是加州Sacrameto e5 居民。
這kap現時歐美e5 婚姻有真大e5 差別。佇結婚進前，代先寫好「離婚協議書」。親像最近小約翰甘迺迪e5 婚姻干單維持四個月，伊離婚e5 某，要求賠償一千萬，但按婚前e5 協議書，伊干單會當要求六十五萬。親像麥可傑克遜借伊護士e5 腹肚生子，也是這種情形。「婚前協議書」先寫好，才進行婚禮，但隨時準備欲離婚。這款速食性e5 婚姻，食了，嘴擦擦e5 ，就會當講「再見！」
佇歐洲現代適婚年齡e5 男女也攏呣敢結婚，到佇A互環境所迫，無結婚@使e5 時，囝仔攏已經真大漢，呣單會當做花童，甚至會當做伴嫁、伴娶e5 人。好額人呣敢結婚，因為驚付離婚e5 贍養費；散赤人驚若結婚，@當閣繼續領社會福利e5 單親津貼。
佇創世紀上帝所設定e5 婚姻呣是按呢。亞當講：「今這個是我骨內e5 骨，肉內e5 肉」所以人欲離開伊e5 父母，結連伊e5 某，A就成做一體。翁某兩人平平褪腹裼，也無見笑。耶穌也講：「親像按呢，無閣做兩個，是做一體。所以，上帝所配合e5 ，人呣通分開伊」(太19:6-7)。結婚應該是兩體結合做一體。是心、身、靈e5 結合，呣是干單共財產、徛仝間厝、睏仝頂眠床、做夥生子na7-tian7。保羅先生講：「做婦仁人e5 ，著順服家己e5 翁婿，親像順服主一樣。…做翁婿e5 ，著疼婦仁人，親像基督疼教會。做婦仁人是獻家己…，做翁婿e5 ，著疼伊e5 婦仁人，親像家己e5 身軀」(弗5:22，25，26，28)。這是疼kap性命e5 結合，呣是金錢、利益e5 結連。乃是做養飼、保惜，著敬畏基督來相順服(5:21)。

祈禱：主啊！感謝你互阮疼e5 婚姻，也求你教示阮做一個疼e5 翁某來相順服。



寶貴e5血

經文：「乃是靠著基督e5 寶血…」(彼前1:19)

對1970年代開始，骨髓移植用佇濟濟絕症患者e5 身上，親像血癌、先天性免疫障礙、後天性造血不良症等等。但時常為著等候適當e5 捐送人，ka7 A解說驗血、驗身，安排捐血、捐骨髓，至少著等四、五個月。而且，只有30%等候移植e5 患者卡好運會當chhoe7 著適當e5 捐送人。1988年，Dr. Gluckman成功移植肚臍帶血(cord blood)佇先天性嚴重貧血e5 患者身上。這進前，肚臍帶血kap ui，佇生產e5 時，攏是受看做無路用e5 物，被棄拺(sak)。現今，卻受看做無價珍寶。因為每一擺生產，會當抽著e5 肚臍帶血，干單100 ml。也就是佇ui提出進前，插一枝長針佇肚臍帶，吸內面e5 血，囥佇液化氮裡，長期冷藏。佇肚臍帶血內底，有含量真koan5 e5 造血原株細胞 (Hemotoietic Stem Cells)，而且比骨髓移植卡@產生「移植體排斥寄生症」(Graft Versus Host Disease)。上好e5 一項，就是呣免等，隨時會當對庫存提出來使用，經濟閣實惠。因此，佇推廣肚臍帶血銀行e5 手冊講：「這是上帝賜互人上好e5 禮物，咱呣通棄拺。」
希伯來書講：「基督獻家己互上帝，伊e5 血敢無閣卡會清氣恁e5 良心，脫離這個死e5 所行，來服事真活e5 上帝啊？」(希9:14)。約翰一書：「基督耶穌e5 血洗除咱攏總e5 罪」(約一1:7)。「所以兄弟啊！咱佇耶穌e5 血既然得著好膽入聖所，對伊所互咱開新kap活e5 路…咱著用真實e5 心，充滿e5 信，…來就近上帝」(希10:19-22)。耶穌獻家己e5 血佇十字架頂，成做挽回祭，互咱會當kap上帝親近。佇基督e5 血內底，咱成做新創造e5 人。佇罪e5 內面，咱親像患絕症e5 人，無藥醫；但佇基督e5 寶血內底，咱e5 罪通得洗清，互咱成做新e5 人。這抵抵親像耶穌e5 性命移植佇咱e5 身驅，互這個敗壞、會死e5 性命，閣再活起來。這是靈性上e5 移植，是完全靠耶穌e5 寶血，來得著換新e5 性命，有基督e5 新性命e5 模樣。親像保羅講e5 ：「已經將伊十字架頂e5 血來成就和平，就對伊互萬項有kap伊本身閣再和」(歌羅西1:20)。彼得也講：「是靠著耶穌基督e5 寶血」(彼前1:19)

祈禱：主啊！求你用寶血來清氣阮，互阮有換新e5 
性命！ 




佇主e5名來e5
之一

經文：「佇主e5名來e5 ，應該得著謳咾」(可11:9)

Karim Aqa khan是伊斯蘭教什葉派瑪儀支派e5 精神領袖。1957年伊二十歲，伊對A阿公繼承支派領袖e5 地位，1967年伊成立Aqa Khan人道基金，每年以教派名義贊助第三世界一億四千萬美金。佇印度、巴基斯坦、肯亞等所在，起病院、學校，互兩百五十萬人得著好勢e5 醫療照顧，也互五萬個青年，會當繼續升學。每工透早四點伊起床，開始走chong5 chiah-e5 受枵餓、破病e5 欠缺。伊也向望伊e5 序細會當有仝款e5 使命，所以伊送A去佇第三世界，經歷第三世界e5 人e5 欠缺。伊e5 信徒遍滿世界逐洲，有一千五百萬e5 信徒。伊講：「@當因為什葉派有一寡教徒從事恐怖e5 代誌，就否定大多數e5 回教信徒對世界和平e5 努力，親像@當因為愛爾蘭恐怖份子e5 所做，來否定新教社會對世界和平、福利e5 貢獻。」
耶穌佇伊e5 傳道生涯，差不多是無歇睏teh走chong5。有算@了e5 枵餓、破病、鬼附身e5 人來就近伊。A@顧食 (可3:20)，伊e5 親人掠做伊是癲狂。伊退到海邊欲小可歇睏，眾人就閣聚集佇遐(3:7)，使得伊坐船浮佇海面。眾人攏閣倚近海，徛佇乾地，伊就用譬喻教示A濟濟(可5:1-2)。有時，囝仔也來就近伊，門徒趕A走。耶穌看著按呢真無歡喜，ka7 門徒講：「容允細子就近我，莫得禁A；因為上帝e5 國，就是這號人e5」(可10:13-14) 。佇耶利哥e5 入口，有青瞑乞食巴底買聽見耶穌，就咻叫講：「大衛e5 後裔耶穌，可憐我！」濟濟人責備伊，教伊恬靜。但耶穌腳步停落來，叫伊來問講：「愛我ka7 你做啥物？」青瞑人講：「拉波尼，我愛得著看見。」耶穌講：「去啊！你e5 信有救你啦」(可10:46-52)。耶穌呣捌拒絕遐e5 因為欠缺來就近伊e5 人。所以，伊進入耶路撒冷城e5 時，A前行後隨teh叫講：「和散那！佇主e5 名來e5 ，應該得著謳咾」(可11:9)。

祈禱：主啊！多謝你為阮e5 走chong5,你是堪得謳咾e5 主！





真誠e5道歉

經文：「上帝啊！憂傷痛悔e5 心，你無欲看輕伊。」
(詩51:17)

1997年3月13，約旦三十三歲e5 兵丁穆沙佇以色列kap約旦e5 邊界「和平島」(納赫拉伊姆島)開槍拍死七個抵teh進行課外活動e5 查某囝仔。3月16，約旦國王胡笙取消伊訪問西班牙e5 行程回國，佇風雨中，由以色列總理內唐亞胡會同，進入死者絲凡法迪希e5 厝，跪佇死者父母e5 面前，向A道歉。伊講：「親像這個家庭e5 一份子，我感受著恁喪失親人e5 哀傷。我決意欲盡力防止類似這款e5 經驗佇咱第二代e5 身上。」伊閣到另一個死者雅黛莫爾卡e5 厝道歉。通過手語專家向死者臭耳兼啞口e5 父母講：「任何話語攏@當表達我心中e5 抱歉。佇我此去一生e5 日子，我欲確保咱e5 囝仔會當享受和平。」這款誠意e5 道歉，化解兩個抗爭e5 危機。
佇雅各向兄弟以掃道歉e5 故事內底，非常有戲劇性。雅各個性猜疑，將四百名分做前隊後隊，閣分幾na7擺送禮互以掃，試探伊接受道歉e5 可能性。伊先差奴隸做頭前，家屬佇中央，家己避佇雅博河渡口e5 另外一岸。拍算以掃若呣接受道歉，伊會當走代先。這是一個充滿虛假、驚惶e5 道歉。佇無拍算e5 時，上帝e5 使者出現，kap伊saN-ian2(相偃），到天拍昲光。伊也改名做以色列，代表伊整個性命e5 轉變。第二工，伊無閣避佇隊伍e5 後尾，佇隊伍e5 頭前，連連七擺仆佇土腳，才倚近以掃，向伊道歉，自稱奴僕。無拍算以掃走來迎接伊，ka7伊moa咧，閣攬伊e5 頷頸(am7-kun2)，唚(chim)伊，兩人就啼哭(創33:1-5)。真誠e5 道歉，互相相接納，也學習著互相體貼(33:15)，回復兄弟之情。
只有真誠e5 道歉，會化解冤仇kap怨恨。保羅：「…對佇基督耶穌e5 贖回，就是上帝所顯然設立做挽回e5 祭，對信，在佇伊e5 血，欲顯明伊家己e5 義；因為上帝有寬容，無歸咎(kui-kiu7)前代e5 罪」(羅3:24-25)。佇十字架頂，耶穌基督流血受死，來替咱向上帝道歉。希伯來書：「若無流血，就無赦免」(希9:22)。但主耶穌替咱贖罪，成做挽回祭獻佇上帝e5 面前。詩人大衛懺悔罪講：「上帝啊！憂傷痛悔e5 心，你無欲看輕」(詩51:17)。

祈禱：主啊！教示阮誠心實意向你、向人道歉！



跑向自由

1978年，兩歲e5 虎鯨「凱科」佇冰島外海去互人掠著，賣互加拿大一個主題公園。1985年閣去賣互墨西哥e5 海洋世界。1993年人ka7 伊拍做電影「威鯨闖天關」，描寫伊受釋放閣倒轉去大海e5 故事。這齣電影干單互電影公司趁大錢。事實上，這隻虎鯨並無受釋放，伊猶受禁佇彼個海洋公園淺閣細e5 水槽內。伊著皮膚病，呼吸系統有問題，屬脊背e5 鰭猶原teh落。伊e5 嘴齒因為食水泥壁也受磨損，伊猶原是一隻受監禁e5 、破病e5 虎鯨。有一寡「威鯨基金會」e5 人為著伊走chong5。兩年後，伊被遷移到美國俄勒崗海岸水族館一個卡寬闊e5 所在。佇遐一年久，接受四個全職專業人員e5 訓練，回復健康、體力，體重增加到590公斤。A按算欲將伊送到北大西洋一個四邊有魚網圍咧e5 所在，互伊會當漸漸適應野生e5 環境，有一工會真正泅轉大海，得著真正e5 自由。
保羅講：「基督解放咱做自由，所以恁著徛在，莫得閣掛彼個做奴隸e5 軛(taN)」(加5:1)。也講：「主e5 靈佇叨位，彼位就自由」(林後3:17)。這是保羅親身e5 經歷。伊自出世做法利賽人，學習律法，向望做完全e5 人，卻是定定互罪苦楚，叫講：「苦啊！我e5 做人」(羅7:24)。伊傳福音e5 時，極力反對律法e5 軛閣囥佇信耶穌e5 人身上，伊反對有形e5 束縛佇chiah-e5 心靈換新e5 信徒身上。伊講：「受割禮無受割禮攏無要緊，要緊e5 就是做新創造e5 人」，因為「咱是受召做自由e5 人」(加6:15；5:13)。
佇耶穌傳道e5 第一工，伊講：「主e5 靈臨到我…來解放受壓制e5 人」(路4:18)。佇猶太人e5 律例內底，安息日是上嚴重e5 律例。但耶穌soah講：「安息日是為著人來設立e5 ，呣是人為著安息日來受造e5 。所以，人子是安息日e5 主」(可2:28)。耶穌教示人著遵守律法卡對重e5 義、憐憫kap信實，呣是遵守遐e5 外在e5 禮儀(太23:23)。伊批判法利賽人「外面互人看是義，若是內面就假好kap不法滿滿」(太23:28)。伊講：「恁欲捌真理，真理欲互恁自由」(約8:32)。閣講：「我就是真理」(約14:6)。人若認捌耶穌，伊就欲得著自由。因為伊欲消除罪、律法，甚至是死亡e5 束縛。
  
祈禱：「主啊！求你互阮捌真理來得著自由！」


摸蜊仔兼洗褲

經文：「瞑時睏，日時起來，彼個種籽發閣漸漸大，伊呣知彼個所以然。」(可4:27)

西班牙一間唱片公司得著教廷授權，將教宗每個月吟唱e5 「玫瑰經」實況錄影、錄音製作唱片kap錄影帶。這張拉丁語e5 雷射唱片，佇西班牙賣十五萬張。A預測，佇法國、美國、義大利、南美等e5 「市場實力」可能超過千萬張。可能也會得著美國歌壇最高榮譽獎「葛萊美」。
台灣廣告「通奶丸」、「健胸霖」e5 明星，家己也開一間內衫店。第一擺接觸著一位已經切除一粒奶e5 奶癌患者時，伊真艱苦心。Ae5 胸部一旁大一旁細，胸前有傷痕，真bai2 chhoe7著適當e5 奶罩仔。伊熱心為伊chhoe7 兩粒矽膠chu7仔互伊補滿卡細e5 彼旁。第二工，伊開始做奶癌防治宣傳e5 義工，佇伊e5 廣播節目大力推動，宣傳推銷「自我檢查手冊」kap相關常識，請專家講解。結果，伊e5 內衫店soah變成奶癌患者e5 專賣店。真正是「一兼二顧，摸蜊仔兼洗褲」，利益家己，造就他人。
歐洲初期教會e5 第一位信徒呂底亞，是賣茄仔色布e5 婦仁人，本底是推雅推喇e5 人，賣布到佇腓立比，佇河邊招聚一寡婦仁人祈禱，遇著保羅，請伊講道，心得著開闊，領受洗禮，建立了腓立比教會(徒16:14)。亞居拉kap百基拉是羅馬e5 猶太人，因為革老丟皇帝e5 驅趕，來到哥林多，那製布棚那傳道，kap保羅做夥建立哥林多教會，也對以弗所接亞波羅來哥林多教會鬥牧養(徒18:2，26)。初期教會就是佇這款「在職傳道」e5 「摸蜊仔兼洗褲」e5 情形，將福音廣傳。親像現代濟濟基督徒利用伊工課場e5 方便，投入佇全時間e5 傳道。親像計程車司機佇車頂個人談道，放送福音詩歌；親像醫生，那看病那談道；親像剃頭師父，那剃頭那談道；美髮小姐，那做頭毛那談道；親像學校老師，佇課堂也傳播聖經e5 真理。Chiah-e5 無出名e5 傳道人，將福音e5 種籽，掖佇每一個角落，佇不知不覺中那大欉，等候主e5 收成時刻。也就是耶穌講e5 ：「農畢姓e5 增長」，「上帝國親像人掖種佇地裡，瞑時睏，日時起來，彼個種籽發閣漸漸大，伊呣知彼個所以然」(可4:26-27)。

祈禱：主啊！感謝你互阮分散佇各種工課場，也求你教阮善用伊來做傳道。


樂園e5應允

經文：「今仔日，你欲kap我佇樂園。」(路23:43)

1985年，浸信會牧師拉索爾福特開始負責陪伴死刑犯，聽A告解，行過人生最後e5 路程。伊頭擺陪伴e5 死刑犯叫梅森，22歲，用斧頭E死一個老婦仁人，閣放火燒伊e5 厝。福特：「我行入去伊e5 牢房，為伊唸一段詩，一段真sui2  e5 祈禱文，但對伊無意義，因為伊是佇極度驚惶、孤獨e5 情況受死。」到1989年，伊陪一個烏人死刑犯韋伊，佇伊死進前幾工，開始唱烏人靈歌，開始有性命e5 轉化。佇受刑e5 前一暗，要求受洗。有12名行刑隊員陪伊佇禮拜堂受洗。通常，行刑e5 人攏真討厭死刑犯。A自認是替受害e5 人討回正義。但這回A親目看著一名死刑犯悔改，佇行刑以前kap伊相攬、安慰伊。福特相信伊已經導伊經過死蔭e5 驚惶。後來幾年，伊閣陪伴20名死刑犯，佇受死刑進前信主。每一擺，伊攏是沿路哭轉去，幾仔暝睏@去。伊愈進入chiah-e5 死刑犯e5 內心世界，愈看A是一個有血有目屎e5 人。雖然A捌用殘暴e5 手段對待受害者，但A也是上帝救贖e5 對象。
佇十字架頂，同時被釘e5 賊，ka7 同伴講：「咱受罪是公道e5 ，因為咱所受e5 合佇咱所行e5 。」也ka7 耶穌講：「耶穌啊！你佇你e5 國來e5 時，著會記得我！」耶穌就ka7 伊講：「我實在ka7 你講，今仔日，你欲kap我佇樂園」(路23:40-43)。這個賊佇最後一刻反悔，耶穌無棄sak伊，伊是耶穌親嘴答應欲救贖e5 人。佇受釘e5 人，伊有平安、有永生e5 應允，伊會當親像耶穌，講：「父啊！我e5 神交代佇你e5 手」(路23:46)。耶穌佇一生傳道e5 生涯，無一時刻停止導人歸向上帝，佇斷氣以前，伊閣加救一個人。伊會當講是燒盡伊e5 性命。伊會當講：「事明白啦」(約19:30)。莫怪，十字架腳e5 百總講：「這個真正是義人，真正是上帝e5 子」
(路23:47；可15:39)。
「今仔日，你欲kap我佇樂園。」這句應允也是初代教會e5 殉道者上大e5 安慰。A佇火燒e5 時，被釘佇十字架，佇猛獅e5 嘴齒下喪失性命，佇機械鋸仔頂，身軀kap頭殼分開，佇石頭陣互人它滿CA親像死刑犯，面對死亡e5 威脅，但內心有平安。因為主已經親嘴講：「今仔日，你欲kap我佇樂園。」

祈禱：主啊！感謝你無看阮e5 罪孽，互阮kap你佇
樂園內！


曉悟

經文：「我家己厭惡(iam3-ouN3)，佇塵埃kap火灰e5中間反悔」(伯42:5-6) 。

最近佇美國重視環保e5 家庭，攏佇廚房裝一個木造e5 抑是塑膠箱仔，囥佇水槽仔腳抑是食飯桌腳。內底除了有飯粒、菜幼仔、果子皮、指甲、頭毛…以外，猶有幾隻三吋長e5 紅蟲。佇箱仔內e5 微生物會分解chiah-e5 廚房e5 糞埽，了後紅蟲會食chiah-e5 微生物，排出大便，園藝界號做「棕金」，是一種營養分真koan5 e5 堆肥。按呢，廚房糞埽量約仔有30%會當回收利用，也消除都市街路糞埽塞塞淀(that-that-tiN7)e5 情景，閣會當利益園藝，美化生活環境。
上帝創造e5 自然界，有濟濟是咱呣知e5 sui2  kap知識。親像上帝對約伯所講：「烏鴉子向上帝哀求，無通食、飛來飛去e5 時，是誰為烏鴉備辦食物啊？山裡e5 山羊佇時生，你知無？是誰放野驢出去自由？…boah8-hioh teh飛，展開伊e5 翅向南去，敢是靠你e5 智慧？鷹鳥淐(chheng3) koan5佇koan5 e5 所在做siu7(巢），敢是你e5 命令」(伯39:1，5，26，27) ？約伯就應耶和華講：「看啊！我是微細！我欲用啥物應答你？我用手掩(ng)我e5 嘴」(伯40:4) 。
自然生態內底，有濟濟天生e5 平衡倫理。上帝稱chiah-e5 創造做「好」。每一項生物攏有伊生存e5 本能。台語講：「lam2-lam2馬，ma7 有一步踢」、「一枝草一點露」。上帝ka7約伯講：「你敢是欲廢無我e5 公平？你敢是欲擬定我有罪，來顯明家己做義」(伯40:8) ？這是人驕傲e5 本性，致到將所管理e5 萬物，看做是親像「糞埽」，無保惜。致到生態環境大大破壞，水無閣再清氣，空氣無閣再新鮮，食物無閣再滋養，土地無閣再有情，人間無閣再有情。這是人e5 驕傲所致。約伯：「我前耳孔聽著你，今我e5 目睭看著你。所以我家己厭惡，佇塵埃kap火灰e5 中間反悔」(伯42:5-6)。按呢，約伯得著閣卡大e5 賜福，食到140歲，會得看著伊e5 子、伊e5 孫到四代。年歲老，日子滿就死。這是一個滿足e5 人生。

祈禱：感謝你互阮享受chiah-e5 sui2 e5 生態，也求你互阮知影保惜！



耶穌，可憐我！

經文：「耶穌，可憐我！」(路18:38)

佇40年以前，台灣基督教病院攏互人叫做「外國仔病院」。對北部e5 馬偕病院到南部屏東e5恆春基督教病院，對東部花蓮e5門諾病院到西部山內埔里e5基督教病院，攏是外國宣教師所建立e5 。Chiah-e5 宣教師將Ae5 一生投入佇台灣偏僻地區e5 醫療工作，有真濟這款基礎性e5 醫療，呣是台灣醫生會當做，抑是肯做e5 。親像癩P病、烏腳病、肺病等chiah-e5 卡有傳染性e5 病痛，攏是chiah-e5 外國宣教師來開始e5 。Chiah-e5 宣教師ain7Ae5 醫藥箱上山落海、留嘴鬚，原住民抑是莊腳人佇遠遠看著A，就攏大聲相報，講：「耶穌閣來啊！」
傳道e5 時，耶穌佇路裡teh行，遠遠就會聽著污鬼附身e5 人，大聲喝講：「拿撒勒人耶穌，…你是上帝e5 聖者」(路4:34；可1:24)；也有青瞑、癩Pe5 喝講：「耶穌，憐憫我」(路17:13，18:38)。也有患久年症頭e5 人，愛摸伊e5 衫仔裾(可5:27)。Chiah-e5 有病痛e5 人來就近耶穌，耶穌呣捌互A失望倒轉去。通常耶穌醫好，攏會謳咾Ae5 信心講：「你e5信已經救你，通安然倒轉去，你e5 病全然好啊」(馬可5:34)。這是耶穌憐憫e5 腹腸，伊瞭解chiah-e5 有病痛e5 人心內e5 孤單、驚惶、失望、無奈。伊會講：「愛我為你做啥物？」(路18:41)。伊無顧食飯，甚至無顧經學士kap法利賽人e5 chhoe7 孔縫通告伊，佇安息日，伊醫好手枯焦e5 人(路6:7)。因為伊瞭解病人e5 心境。法利賽人所想e5 是形式e5 宗教規範，耶穌所想e5 ，是罪人e5 醫治。所以伊對A講：「恁內底敢有啥物人e5 驢抑是牛，佇安息日跋落溝窟，也無欲隨ka7 牽起來e5 ？」伊了解破病e5 人愛得著醫好，彼款熱切e5 心。伊講：「我愛憐憫，無愛祭拜。」醫治是出自憐憫，呣是出自宗教卡\e5 緣故；醫治是破病人e5 心境做主體，呣是伊欲入教抑是呣入教。耶穌聽著e5 ，是chiah-e5 破病人迫切懇求e5 心聲：「耶穌，可憐我！」

祈禱：主啊！可憐我！


得著大恩e5人

經文：「得著大恩e5人啊！平安，主kap妳佇e0。」
(路1：28)

1995年10月26，約旦結束伊kap以色列46年e5 對敵關係，這段過程，約旦e5 王后諾哦麗莎有真大e5 貢獻。伊是敘利亞裔e5 美國人，佇普林斯頓讀建築。1976年佇約旦工作，熟似國王胡笙。第二年，二十七歲e5 伊成做胡笙第四任e5 王后。177公分koan5、少年美麗e5 諾哦kap 160公分koan5、年老e5 胡笙徛做夥，減採呣是真適配。但伊對「歸化做約旦人」真拍拚，也得著人民e5 擁護。伊自稱是「上班e5 王后」，呣是佇深宮享受榮華富貴，乃是深入民間，瞭解Ae5 欠缺，保護約旦e5 文化資產、提高婦女e5 地位、發展教育、改善生活衛生。伊所坐e5 迷彩直昇機，抑是棕色e5 吉普車，定定佇散赤、偏僻e5 地區出入。伊大聲喝講：「假使阿拉伯國家對和平e5 努力得@著美國kap以色列善意e5 回應，遐e5 暴力、激進、狂熱e5 勢力會吞滅中東e5 平等、自由kap和平。」
以斯帖kap波斯亞哈隨魯王e5 故事內底，末底改ka7 以斯帖講：「按怎知影你得著王后e5 地位呣是為著今仔日e5 時勢？」以斯帖：「去招集佇書珊所有e5猶大人，為著我禁食，暝日無F無食；我kap我e5宮女也欲禁食，續落去我欲無照例入去見王，死就互伊死」(斯4：14-16)。這是猶大人普珥節e5來源。一個女子為著整個民族e5生存，準備獻身。上帝通過一個女子，拯救歸個猶大民族。
這kap馬利亞e5獻身仝款。伊無顧家己e5恥辱，接受上帝e5安排。伊講：「我e5心尊敬主做大；我e5 神因為救我e5上帝來歡喜；因為伊看顧女婢e5 卑微，對今以後，萬世代欲講我有福氣。因為彼個有權能e5 ，為著我做大e5代誌」(路1：47-49)。上帝通過一個女子e5 順服，完成拯救全人類e5 第一步。
遮e5 攏是上帝所疼e5 查某子，抵抵親像呂底亞是歐洲第一位信徒，佇伊e5 厝有一群婦女相kap聚集，按呢開始歐洲e5 教會。chiah-e5 婦女是上帝所特別恩賜互人類e5 ，互A參與佇逐款拯救e5 計劃，開始逐款伊預定e5 工作。抵抵親像天使對馬利亞e5 稱呼：「得著大恩e5人」(路1:28)。

祈禱：主啊！感謝你藉chiah-e5 尊貴e5 婦仁人，為A成就大事，來造就眾人e5 利益！



爭戰e5鬥志

經文：「恁著親像基督耶穌精練e5兵」(提後2：3)

21歲e5 劉昆能，新竹人。出世e5 時，一切攏正常，到少年時，soah患著肌肉e5 萎縮症。別e5 囝仔是一暝大一寸，伊卻是一暝虯一寸。小學成績優秀，升入國中e5 時已經@當行路。同學支持伊，輪流ain7伊去上課，閣ain7伊倒轉來，自按呢伊完成國中e5 學業。雖然肌肉已經糾縮甲chhun一粒頭kap雙手猶會振動，伊猶是無屈服，想欲完成高中學業。可是離學校有卡遠，無人閣會當ain7伊。伊猶是呣屈服，佇厝裡用電腦自修。雙手e5 肌肉已經糾縮甲拍@著電腦e5 齒盤，伊用竹仔做e5「爪耙仔」(jiau3-pe5-a2)來拍齒盤。雖罔真困難，有時拍@準，伊無欲投降，學習兩年外久，伊會當用電腦排版。伊向望有一工會得完成高中學業，自立來維持家己e5 生活。這是一款爭戰e5 鬥志。
保羅捌向所疼e5 腓立比教會講：「恁出力交戰，kap前所看見我e5,現今所聽見我e5相仝」(腓1:30)。伊稱傳道e5 生涯是一款爭戰e5 生活(帖前2:2)，所以著忍受大交戰中各種患難(希10:32)。對敵是詈罵、艱苦、互人變弄做戲齣(hi3-chhut)，抑是人遭受這號艱苦，恁也kap伊有份。所以，莫棄sak恁e5膽量，因為這會有大報償(希10:35)。這保羅親身e5 體驗，受逐款e5 苦痛、關監、鞭打、船破、石頭tan3,但伊無一工@記得彼個對天頂來e5 異象，為著福音爭戰到底。為著真理e5 原則，伊連恩情人巴拿巴也指責；為著免除律法kap割禮e5 限制，伊連粗魯e5 話也講出嘴(加2:13；5:12)。因為傳道e5 生涯是一款爭戰e5 生活，所以伊講：「恁著親像基督耶穌精練e5 兵」(提後2:3)。閣講：「我已經爭戰好e5爭戰」(4:7)。伊也要求信e5 人著穿上帝全副e5 戰甲來徛在，來抵敵撒旦e5 詭計(弗6:11)。著用真實ha5 腰，用義做護心鏡，用和平福音e5 備辦做鞋穿，閣著夯(gia5)信e5 盾牌，來拍滅一切歹e5火箭，領受拯救e5 頭盔，以及上帝e5 劍，就是伊e5 話語(弗6:13-17)。這是保羅有好e5 爭戰e5 秘訣！

祈禱：主啊！互阮無lun2-neh，敢為著真理來爭戰！ 



總是上帝
    的確看顧

經文：「我欲死啦，總是上帝的確看顧恁…」
(創50：24)

1847年前後，愛爾蘭發生「馬鈴薯e5 大飢荒」。當時，愛爾蘭有800萬人口，以馬鈴薯為主食，卻因為病變，馬鈴薯e5 葉出現烏斑，埋佇土底e5 莖塊枯乾。彼年e5 收成只chhun十分之一。致到有四分之一e5 人呣是枵死，就是受迫移民到美洲新大陸。大約有一百五十萬個坐船，渡過太平洋，歷盡風險。到新大陸e5 時，有大多數e5 人死佇半途啊。到今仔日，愛爾蘭族裔佇美國有四千四萬人，是美國e5 第二大族群。因為這款慘痛e5 歷史經驗，互A特別關心第三世界e5 枵餓，佇外交政策，採取人道主義e5 精神。佇1997年熱天e5 國家紀念儀式中，也由一隻「棺材船」展開序幕，代表當時枵餓kap移民潮e5 悲慘。
約瑟佇老父雅各過身了，對伊e5 兄弟講：「呣免驚，…上帝e5 意思是好，欲保全濟濟人e5 性命，親像今仔日，恁免驚，我欲養飼恁kap恁e5 子兒」(創50：20-21)。伊欲死e5 時，也ka7兄弟講：「我欲死啦，總是上帝的確看顧恁，導恁對此所在去，到伊咒詛應允互亞伯拉罕、以撒、雅各e5 地」(創50：24)。這是經歷大災難kap大饑荒e5 約瑟，最後e5 感慨kap遺言。饑荒e5 時，親人枵餓、囝仔啼哭、父母無奈、朋友無情，叫天無應、欲行無路。雅各e5 家庭一家70人移民到埃及。Chiah-e5 兄弟無倚靠，閣驚約瑟kapA算舊賬。所以非常驚惶。但約瑟呣干單安慰A，也講起上帝美好e5 計劃。伊深信e5 一句話：「上帝的確欲看顧恁」，是伊生涯上好e5 描寫，是伊佇患難中e5 深深體驗。這呣是遐e5 出賣伊e5 兄弟會當理解e5 。
今仔日，愛爾蘭裔美國人遍滿美國。啥物人料會著chiah-e5 一無所有e5 難民，佇波士頓、紐約，芝加哥，費城所建立e5 新e5 家鄉，是美國文化e5 基礎。抵抵親像約瑟所講：「我欲死啦，總是上帝的確欲看顧恁」(創50：24) 。

祈禱：主啊！感謝你e5 看顧！求你堅立阮e5 信心！




自我肯定e5聖徒

經文：「論到我kap我e5 家，阮決斷欲服事耶和華」
(書24：15) 。

73歲e5 林秋瀨，toa3佇台南縣後壁鄉，人稱呼伊「慷慨老林仔」。伊e5 經濟呣是真富裕，卻是非常歡喜對公益e5 捐助。13年前，伊提20萬捐互村民起一座涼亭，大家@當理解伊e5 想法。1995年6月25，莊裡e5 國小畢業典禮，伊送86名畢業生一人一台腳踏車，通騎去國中讀冊。伊家己teh騎e5,猶是一台「落鍊」e5 腳踏車。伊賣膏藥e5生理，捌趁真濟錢，但呣捌chhun大錢，呣是\開，是囥未tiau5。若聽見某人某代誌值得關心幫助，伊e5 腳步kap錢就閣徙去！真濟人@了解伊e5做法，但伊真歡喜做一個「慷慨快樂e5 老林仔」。
居比路人巴拿巴，人稱「\安慰e5 人」。佇初代教會e5 公同性命體e5 生活，伊代先賣田園，將賣e5錢提來下佇使徒e5面前。伊是一個好人，互聖靈充滿，無私心，被派去安提阿牧養教會。伊推薦彼個無人敢接納e5 保羅，來安提阿鬥相工。伊聽見耶路撒冷有飢荒，佇教會發起募款，去幫助遐e5兄姐。伊e5 表小弟馬可捌佇傳道半途做逃兵，伊猶原接納伊，佇第二次佈道旅行e5 時，kap伊同工(徒4：36；9：27；11：24-30，15：37)。雖然保羅無諒解，kap伊分開，但伊猶是歡喜做一個「\安慰人e5 巴拿巴」，無計較人e5 失誤，親像伊捌接納保羅，chhoa7伊去見使徒。
對聖經咱會當看著濟濟這款自我肯定e5 聖徒。親像保羅堅持外邦信徒呣免受割禮kap煩雜e5 猶太律法；親像彼得進入哥尼流e5 厝傳道，無分聖俗；親像但以理佇巴比倫眾青年才俊當中，堅持素菜白水比王賜e5 酒菜卡會互人健康，堅持無跪拜金像；親像以西結褪腹裼(thng3-pak-theh)、削髮，某死呣哭等肢體語言所表達e5 信息，呣單無人信，閣眾人恥笑！但伊是上帝所設立e5 守望者(結33：7)。遮e5 攏親像彼位青瞑人e5 告白：「我只知一項，就是進前我青瞑，現今我會當看見。」也親像約書亞講：「論到我kap我e5 家庭，阮決斷欲服事耶和華」(書24：15)。

祈禱：主啊！阮確信你e5 救贖，也決意會認你做主！



和解e5行動

經文：「佇伊e5 肉體廢無結冤仇e5 因端」(弗2：15) 。

1996年12月17，美國總統Clinton頒贈平民最高榮譽e5 總統自由獎章互伊e5 總統競選對手Dole。表彰伊佇二次大戰，佇意大利e5 戰場受傷所致正手殘障；表彰伊佇國會服務35年久。這是「逆境化做助力，痛傷化做公共服務」e5 精神，堪得表揚。Dole 講：「我有一個夢，就是會當佇歷史性e5 時刻，得著總統互我e5 一項物件。本來我掠做是白宮前門e5 鎖匙。」這是Clinton 決心化解過去四年來黨派紛爭e5 實際行動。
大衛做以色王e5 第一件代誌，就是好禮款待掃羅家e5 米非沒設。伊是約拿單e5 子，是跛腳e5 。大衛ka7 伊講：「你莫得驚，我欲為你e5 父約拿單e5 緣故施恩互你，我欲將恁公掃羅所有e5 田園攏還你；你也通時常佇我e5 桌相kap食」（撒下9：7）。這是大衛化解冤仇e5 實際行動。
保羅捌因為馬可佇旁非利亞脫離佈道隊，致到kap 巴拿巴分散拆股（徒15：37-39）。但佇後來，保羅也接納伊，稱呼伊做「我e5 同工，佇傳道（服事）e5 事工有幫贊我。」（門24，西4：10；提後4：11）。這是保羅一貫e5 原則，做一個「勸人復和e5 使者」（林後5：19-20）。這是伊對十字架上大e5 感受，因為佇十字架，人會當和睦，拆毀互相之間e5 圍牆。耶穌基督用家己e5 身軀，來廢掉冤仇（弗2：15）。
台灣二二八事件e5 迫害、殘殺，因為受難家屬e5 諒解、台灣人愛和平e5 本性，kap掌權e5 政治智慧，佇50年後（1997年）e5 今仔日，有平反、發掘真實、療傷e5 結局。這是台灣族群和諧e5 第一步，也是上重要e5 實際行動。今年（1997年），有紀念碑文e5 蓋棺論定kap金幣e5 發行，kap種種提倡和平年e5 紀念活動。Chiah-e5 活動，用基督十字架e5 精神做基礎來推動，這是上帝無上e5 祝福。親像保羅講：「因為伊是做咱e5 和平，互兩旁做一個，拆起彼中間相隔e5 牆」（弗2：14）。

祈禱：主啊！感謝你教示阮復和e5 道理，也為著這個，拍破你e5 身軀。



無私e5疼

經文：「互世間人…知你疼A親像疼我一樣」
（約17：23）。

1993年12月13，花蓮豐濱鄉做雜工e5 阿美族原住民林金生e5 某李惠英，佇蘇花公路，互不明e5 轎車撞著，閣拖一百外公尺遠。七歲e5 子當場死亡，伊家己kap 兩個細漢查某子受重傷。李惠英自覺家庭散赤，遺言交待，捐出所有會當用e5 器官，減採會得著淡薄仔通做兩個查某子e5 醫療費用。台灣媒體報導這個悲慘e5 代誌以後，有兩千六百四十八個好心e5 人捐款救助，總收著一千三百外萬。但林金生干單收部份e5 捐款做A某kap子兩人e5 喪葬費，閣兩個查某子e5 醫療、教育費。其他大部份e5 捐款轉送互鄉公所成立疼心基金，成做彼個地區發生車禍、急難、意外災難e5 救助。伊家己繼續做雜工、出海掠魚，完全無佔用chiah-e5 疼心e5 捐款。兩年外來，這個疼心e5 基金會，已經救助過一百七十八個人。
保羅：「上帝互恁凡事充足，kap有逐樣e5 好心，這個好心就是託仗阮來致到人感謝上帝e5 。因為這個服事e5 工，呣是補足聖徒e5 欠缺na7-tiaN7，閣會互濟濟人感謝上帝」（林後9：12）。保羅傳道e5 時，兼為著耶路撒冷e5 教會募款，因為彼個區域飢荒，有濟濟枵餓e5 人需要賑濟。Chiah-e5 賑濟無限定佇教會e5 聖徒，也為教會外遐e5 無信e5 人。
教會組織有時會遇著e5 試探，就是將上帝e5 疼限制佇教會，親像會堂將上帝e5 疼限制佇猶太人。致到教會成做封閉e5 團體，失去kap 社會溝通e5 管道。基督徒成做當地社區e5 邊緣人。耶穌：「恁是世間e5 光，…無人點燈下（he7)佇斗下，是下佇燈台頂，通照遍厝內e5 人。按呢恁e5 光著照佇人e5 面前，互A看見恁e5 好所行，來歸榮光互恁佇天裡e5 父」（太5：14-16）。這是一款無私e5 疼，無家己私藏上帝e5 疼，是出去分享。耶穌講：「互世間知你差我，也知你疼A親像疼我一樣」（約17：23）。

祈禱：主啊！感謝你互阮無私e5 疼，求你也赦免阮無將你e5 疼分享，互人知你是疼e5 上帝。



愚戇e5人

經文：「愚戇e5 人心內講：無上帝」(詩14：1)

1996年波蘭出身e5 天主教教宗John Paul II，到德國柏林訪問，呼籲德國人團結，也追念兩位反 Nazi 來犧牲性命e5 人。也佇奧林匹克體育館舉行彌撒，有十萬人參加。卻也有兩千名同性戀佇柏林聖麥修斯教堂舉行「彌撒」，由龐克少年輔祭一位小丑裝扮e5 假教會，會中ka7 保險套kap墮落e5 天使舉koan5。佇往布蘭登堡演講e5中途，也有褪腹裼e5 查某囝仔示威，閣有數百名e5 無政府主義者，用油漆袋攻擊教宗坐e5 車，喝講：「燒死教宗」、「互伊落地獄」。
詩篇：「愚戇人心內講：無上帝，A趁邪惡，做可惡e5代誌，無一人做好」(詩14：1)。但以理預言：「殘害者借可惡者e5 翅來，閣有大受氣傾 (pia3 N)佇彼個做毀滅者e5 身軀頂，到佇所定著e5 末期」(但9：27)。約翰福音：「見若做歹e5 怨恨光，也呣就近光，驚伊e5 行為受責備」(約3：20)。
世間濟濟愚戇、怨恨、憤怒，呣是咱會當了解e5 。親像佇彼拉多e5 審判座前，群眾喝講：「除掉！除掉！Ka7 伊釘佇十字架」(約19：15) ！對這位接納癩P、醫治青瞑、變餅飼枵餓、互絕症患者向望e5 拿撒勒人耶穌，A竟然講：「ka7 伊釘佇十字架！」這位教導伊三年，信任伊管錢袋e5 先生，猶太竟然用唚嘴做記號來出賣伊 (路22：48)；這位稱伊是石磐閣交互伊天國鎖匙e5 主，彼得竟然咒詛閣咒詛講：「恁所講e5彼個人，我呣捌伊」(可14：71)。這款惡毒，減採咱欲親像大衛向拿單講：「我指永活e5 耶和華來咒詛，做這件代誌e5 人著死」(撒下12:5) 。 但拿單講：「你就是彼個人。」
佇十字架頂受釘流血e5 主：「父啊！赦免A；因為A所做e5 ，A呣知」(路23：34)。這是咱所信e5 主！拿撒勒人耶穌！

祈禱：主啊！赦免阮e5 愚戇、偽善、無知e5 時所犯e5 罪。也互我知影彼個出賣、呣捌你e5 人就是我！



誠實e5祈禱

經文：「上帝啊！憐憫我這個有罪e5 人」(路18：13)

1997年2月初6，佇華盛頓一年一擺e5 祈禱早餐會，有四千個人，對全世界各地來參加，有各國e5 政要、法官、外交官、軍人。佇會中，柯林頓告白：「我kap 華府e5 一寡政敵仝款，是一群自利、假虔誠、偽善e5 人，有時真卑鄙，充滿報復e5 心理，佇心內時常充滿著憤怒kap 譏刺。有時，每工早起精神e5 第一件代誌，就是teh想今仔日欲報復啥物人。這是陷落佇譏刺e5 深淵。我求主會當寬赦我這款e5 心思，也求恁為阮祈禱，互阮佇華府e5 人會當免除這款e5 彼此受氣kap 譏刺。」
大衛王佇詩篇51：「上帝啊！照你e5 慈愛憐憫我！照你豐盛e5 慈悲hu2掉我e5 過失…因為，我家己知我e5 過失； 我e5 罪常在佇我e5 面前。…上帝啊！求你ka7我創造清氣e5 心，互我e5內面有換新正直e5 靈…我就ka7你e5 道路指示互有過失e5 人，有罪e5 人就欲歸順你。…上帝啊！憂傷痛悔e5 心，你無欲看輕伊」(詩51：1，3，10，13，17)。
耶穌設譬諭講：「有兩人上殿欲祈禱。法利賽人徛咧，家己祈禱講：『上帝啊！我感謝你，因為我無親像別人正、不義、姦淫，也無親像這個抽餉e5 。我一禮拜禁食兩擺，便若所得e5 閣十份抽一份。』若是彼個抽餉e5 ，遠遠徛咧，連gia5 目向天也呣敢。干單搥胸坎講：『上帝啊！憐憫我這個有罪e5 人。』我ka7恁講，這個人倒去伊e5厝互人稱做是義，贏過彼個人」(路18：9-14) 。
詩篇139：「上帝啊，求你鑑察我，知我e5 心思，試驗我，知我e5 意思，看我有啥物歹所行無，導我行永活e5 路」(139：23-24)。上帝是憐憫、慈愛、公義e5 父，伊所愛e5 ，是誠實e5 祈禱，是憂傷痛悔e5 心。

祈禱：主啊！赦免阮，時常@記得你是無所不知e5 上帝！求你照你e5慈愛，憐憫我這個有罪e5 人！




目		錄


朋友e5疼
之一

經文：「為著朋友獻性命，疼無比這個卡大e5 。」(約15:13)

台灣純種e5 土狗仔愈來愈少啦！有面臨滅種e5 危機。台灣土狗仔e5 特徵是：烏鼻，烏牙槽，舌有烏斑，尾liu親像鐮刀仔，身軀e5 色緻是烏、黃，抑是虎斑色。身軀身是40公分到50公分長，身材瘦thiu 。本質上，伊是一隻獵狗，會掠野生e5 細隻動物，會追殺貓鼠。真顧家，對主人e5 忠誠是百分之百。若有生份人近倚主人e5 厝宅，伊會大聲吠，會有兇猛e5 反應。土狗仔也呣是完全食肉，伊會當食麥片，每工干單食一頓，所以身材瘦thiu ，\走。會當替主人顧厝、顧囝仔、顧農作物。伊呣是彼款愛食好、呣振動、干單互人看sui2 e5 狗仔；是樸素、忠誠、顧家e5 實在狗。呣是真兇猛，也呣是有sui2外形，卻是百分之百盡忠。伊e5 本性kap台灣人仝款，骨力做工，要求無濟。真簡單e5 報償，伊就會滿足。伊甚至肯為主人拚命、賣命，是台灣人上好e5 狗朋友。
耶穌講：「恁若行我所命令恁e5 ，就是我e5 朋友。今了後，我無教恁做奴僕」(約15:14-15)。耶穌呣單稱咱做朋友，伊閣為咱這款呣值e5 朋友獻出家己e5 性命。抵親像伊所講e5 ，「疼無比這個卡大e5」(約15:13)。耶穌呣單看咱是朋友，也稱咱做兄弟，無掠做見笑(希2:11)。佇伊復活e5 時，伊對抹大拉e5 馬利亞講：「妳著去chhoe7 我e5 兄弟，ka7A講，我上天去見我e5 父，也是恁e5 父」(約20:17)。保羅用身軀kap頭殼來譬喻這款親密e5 關係，伊講：「咱是基督e5 身軀，互相做肢體」(林前12:27)，「基督是咱e5 頭」(林前11:3)。
佇大衛kap約拿單e5 朋友情，咱也看會著這款親密e5 關係。約拿單疼大衛，親像家己e5 性命，Ae5 性命相結連。伊無嫉妒大衛受人民擁護，伊呣驚大衛搶奪伊做王e5 機會(撒上20:31)。伊冒性命e5 危險，幫助大衛逃離老父掃羅e5 追殺(撒上20:33)。伊ka7大衛講：「你心所愛e5 ，我欲ka7你做」(撒上20:4)。所以，佇約拿單戰死沙場e5 時，大衛講：「我e5 兄約拿單啊！我為你傷心！你對我e5 疼真奇妙，贏過婦仁人e5 疼，勇士死到按呢！」(撒下1:26-27)。這就是朋友e5 疼。

祈禱：主啊！你是阮至好e5 朋友，擔當罪過kap煩惱！



族群融合e5勇氣

經文：「因為恁佇基督耶穌攏是一樣」（加3:28）

1954年5月17，美國大法官Earl Warren 宣讀「廢除烏白種族隔離」e5 判例。1957年9月初4，阿肯色州州長Orval Faubus soah發表電視演說kap差派國民兵阻止9個烏人囝仔進入省都Little Rock e5 中央高中讀冊。當時烏白群眾激烈對立，致到美國總統艾森豪，佇9月25差派101空降師進駐Little Rock，護送這9個烏人囝仔入學。這9個烏人囝仔佇學校受盡凌辱，最後只chhun兩個順利畢業。40年後，1997年9月25，美國總統Clinton 前往該校慶祝族群融合40週年，公開表揚這9個學生佇彼當時e5 勇氣。到目前，Little Rock e5 中央高中，烏人學生佔58％，白人學生佔39％。Clinton講：「40年前，這9個囝仔kapAe5 父母所存e5 正義信念kap勇氣，是美國決心行向族群融合kap開創將來e5 基礎。」
保羅是教會歷史第一位強力主張族群融合e5 神學家。佇哥林多教會有族群分黨e5 現象，有人屬保羅(希利尼猶太基督徒)、有人屬磯法(巴勒斯坦猶太人基督徒)、有人屬保羅(亞利山大猶太基督徒)、有人屬基督(希利尼外邦基督徒)。Chiah-e5 出身無仝款e5 基督徒，因為地域、信仰背景無仝款，致到互相有紛爭kap無仝款e5 認同 (林前1：12)，阻礙福音kap教會e5 擴展，所以保羅勸A無得分黨，著一心一意相契合(1：10)。因為保羅、磯法、亞波羅攏是奉差e5 (3：5)。有人掖種、有人沃水，獨獨上帝會互A大欉(3：6)。也只有基督為著chiah-e5 人釘十字架(1：13)。基督是教會唯一e5 地基(3：11)。
保羅甚至責備彼得、巴拿巴呣敢親近希利尼e5 基督徒，呣敢kap A仝桌相kap食 (加2：11-13)。所以伊講：「無分猶太、抑是希利尼；奴僕、抑是自由e5 ；查甫人、婦仁人e5分別，因為恁佇基督耶穌攏是一樣。恁若屬基督，就做亞伯拉罕e5 後裔，照應允來做後嗣」(加3：28-29)。這是一款教會族群e5 融合，是基督族群e5 認同。保羅佇宣道過程，表現族群融合e5 勇氣kap實踐。

祈禱：主啊！互阮佇你e5 疼kap救贖內底，成做一個性命共同體。




性命共同體 
(Koinounia)

經文：「咱攏捌受洗佇一個聖神，來屬佇一個身軀」
(林前12：13) 。

日本德島縣木頭村佇海拔兩千公尺e5 山嶺，村民有兩千個，對1976年開始，反對佇木頭村興建多用途e5 水壩。中央kap 縣政府以各種「反福利」e5 方式，來強壓A接受這個一千一百億日圓預算e5 水壩計劃。譬如，將經過木頭村e5 國道改做單線道，每年秋天遊客來遮觀賞楓葉e5 時，時常發生車禍。譬如，公家機關發包工程互該村土木業對24億降做15億；林道整備補助金改做三分之一；凍結該村5名土木業所包著e5 工程案。Chiah-e5 壓制，互A愈團結，做夥對抗水壩e5 興建來確保莊社e5 綠地清流環境。經過20年，A無讓步。A也積極提出「無壩建村」e5 計劃，設立黃豆雞卵糕、冰淇淋工廠，規劃「無農藥百公頃柚園」，等，來確保莊社e5 發展。
初期耶穌門徒e5 團契也是真少數。佇耶穌受釘e5 時，12個門徒也攏逃閃四散。佇頭擺正式聚會是120名，但是佇聖靈降臨充滿A以後，A建立一個性命共同體(koinounia)，逐日相kap 交陪、擘餅、祈禱，用歡喜、誠實e5 心來食、謳咾上帝，也得著眾人e5 歡喜。上帝將得救e5 人日日加添互A (徒2：42-47)。A面對猶太會堂e5 壓制、關監、鞭打、趕出會堂，A也無驚，干單講：「順趁上帝卡過頭佇順趁人，是合宜e5」(5：29)。A攏一心一意，無人講伊所有e5 屬家己，是逐項物做公家e5 ，…其中無有欠缺e5 人 (4：32)。這是真sui2 e5 性命共同體(Koinounia)，親像保羅所講e5 ：「教會是基督e5 身軀，做夥受苦，同受榮耀」(林前12：26)。肢體互相照顧。無論是猶太人、希利尼人，自由人、做奴才e5 ，攏捌受洗佇一個聖神，來屬佇一個身軀(林前12：13)。
今仔日台灣e5 原住民、新住民、客人、Holo人攏稱做台灣人，是一個性命e5 共同體，面對中國e5 霸權kap壓制。這款性命共同體e5 認同若有夠強，也會親像基督徒團契佇遭受強迫、驅趕e5 時，繼續開闊、擴展。

祈禱：主啊！感謝你kap 阮交陪，互阮信e5 人成做一個性命共同體，做肢體，互相照顧。



性命e5延續
kap擴展

經文：「是基督tiam3 佇我teh活」(加2：20)

1996年5月18，二十三歲e5 馮承福車禍，頭受重傷，是腦死e5 狀態，家屬決定捐出所有會當用e5 器官。20透暝，台大動員成百個醫護人員，進行6台移植e5 手術，互12個人得著新e5 性命kap 生活。其中包括兩個肺e5 移植，救活兩個呼吸已經衰弱e5 病人。以人e5 性命來看，馮承福已經佇5月18結束；佇實際上，伊參與佇上帝新e5 性命e5 再創造。伊e5 性命也延續佇伊所幫助e5 人身軀頂kap內心。
保羅：「我捌kap 基督同釘十字架，我猶閣teh活，呣是本底e5 我，乃是基督tiam3 佇我teh活。閣我現今佇肉體所有e5 活，是在佇信上帝e5 子來活；伊捌疼我，替我獻家己」(加2：20)。閣講：「伊替眾人死，是欲互chiah-e5 活e5 人以後無為著家己來活，是為著替A死來復活e5」(林後5：15)。這是保羅e5 信仰告白。舊e5 掃羅佇大馬色e5 路，已經kap 耶穌基督同釘十字架。佇大馬色路上摔落馬腳e5 保羅，是新生e5 性命e5 款式。無閣為家己teh 活；無閣堅持自義e5 律法主義，乃是講：「我是罪魁」(提前1：15)。無閣是自高e5 法利賽黨，乃是替外邦人e5 得救來受苦e5 使徒(林後11：23)； 無閣是窘逐教會、侮辱人e5 青年奮銳黨，乃是為教會掛心e5 疼羊牧者 (帖前2：7)；無閣注神佇家己所欲愛e5 理想，乃是遵照聖靈引導，來行主e5 路(徒20：24)。佇伊e5 生涯會當看著拿撒勒人耶穌e5 性命模式，親像伊講：「我e5 身軀有帶 (tai3)耶穌e5 痕跡 (hun5-jiah)」(加6：17)。伊也講：「恁著學我，親像我學基督」(林前11：1)。伊通講是耶穌性命e5 延續kap 擴展，通講：「是基督tiam3 佇我teh活！」
使徒約翰前稱做雷e5 子(可3：17)，捌要求主吩咐火對天頂降落來燒滅遐e5 呣接待Ae5 人(路9：54)。佇A新e5 活命，伊上愛講是「疼」。伊講：「這個活命捌出現，阮有看見，來做干證，也報恁知彼個永活e5 活命」(約一1：2)。這個活命是A所交陪(通)e5 ，也就是耶穌基督所彰顯e5 性命款式。

祈禱：主啊！感謝你將新e5 活命互阮。互阮kap 你交陪，互阮充滿歡喜。



凍酸家己e5慈善家

經文：「伊本是好額，為著咱成做喪鄉」(林後8：9)

1995年，八十八歲e5 艾格尼絲普勞姆佇洛杉磯家己e5厝宅恬恬來過身，伊住一間有白色圍柵e5 細間厝。A厝邊八十九歲e5 克拉蕾休威特講：「我kap 伊做厝邊六十年，知影伊真樸實、勤儉，呣知影伊竟然是有億萬e5富婆，閣hiah 呢慷慨！」原來這位樸實e5 老婦仁人遺言交代捐出九千八百萬互四間醫療機構，成做散赤囝仔e5 醫療補助，特別是天生有殘障e5 散赤囝仔，會當得到免費e5 整形kap器官移植。
保羅捌謳咾腓立比e5 教會，講：「兄弟啊！阮將上帝所賞賜佇馬其頓chiah-e5 教會e5 恩報互恁知，就是佇患難中受大試煉e5 時，Ae5大歡喜，kapAe5 極喪鄉有格外成A大大e5 好心。因為我干證，A家己甘願照Ae5力量，閣過頭佇Ae5力量」(林後8：1-3)。腓力比教會家己勤儉，募集捐款來幫助耶路撒冷解決饑荒kap聖徒e5 欠缺。
耶穌佇曠野枵餓四十工，卻憐憫遐e5 散赤枵餓e5 群眾，ka7門徒講：「恁互A食」(可6：37)。耶穌家己無囥頭殼e5 所在(路9：58)，卻是好額e5上帝e5 子，佇天頂有濟濟厝宅(約14：2)。保羅：「伊本底好額，為著咱成做喪鄉，欲互喪鄉e5咱，來成做好額」(林後8：9)。伊是一位凍酸家己e5 慈善家。
出名e5 法蘭西斯阿西氏變賣家己所有e5 來賑濟喪鄉人，家己留無半sian2,過化緣e5 生活。這是中世紀修道院e5 精神：凍酸家己，慷慨賑濟。A無將奉獻提來建設sui2 e5 殿堂kap設備堂皇e5 樂器，互家己佇敬拜謳咾之中來享受。A克苦家己，賑濟無凍酸，裝飾上帝e5 殿堂佇散赤人e5 身軀頂。當chiah-e5 散赤人、殘障者e5 內心發出感謝、歡喜e5 時，彼是對上帝上大e5 謳咾kap 敬拜，也是上sui2 e5 殿堂，親像保羅講e5 ：「恁e5 身軀是主e5 聖殿」(林前3：16；6：19，2：21)。也親像雅各所講e5 ：「獨獨眷顧孤兒寡婦佇Ae5 患難內底…這佇父上帝e5 面前，就是做清氣無la5-sam5 e5敬虔」(雅1：27)。

祈禱：主啊！求你教示咱虔敬e5 功課，凍酸家己e5 享受，慷慨又好心。



忠實e5小管家

經文：「貪財是用濟濟艱苦家己刺鑿」(提前6:10)

1992年美國伊利諾州開展一個特殊e5 計劃，結合學校kap 社區銀行，由銀行每個月派代表到學校兩遍，傳授A基本e5 金融常識，為A開設免費e5存款戶頭。這款計劃對散赤家庭出身e5 囝仔特別有幫助，互A自細漢就建立正確e5 金融觀念，養成儉錢e5 習慣；也學習著欲按怎運用小錢佇上好e5 投資kap 買賣。這呣單減少社區e5 犯罪，減少將來政府社會福利開支e5 負擔，也互一寡出身犯罪、散赤家庭e5 囝仔，有正確e5 價值觀kap提早自立e5 生活。銀行本身也期待chiah-e5 囝仔，將來成做忠實e5 客戶。這款計劃已經有五萬一千個囝仔得著幫助：學習做小錢e5 管家。
箴言：「信實e5 人欲得著濟濟福氣；想欲緊發財e5 ，@免著受刑罰。看情面e5 是呣好，因為一塊仔餅來犯法e5 ，也是呣好。人歹目想欲緊發財e5 ，總是呣知喪鄉欲臨到伊」(28：20-22)。真濟犯罪攏是來自散赤、枵餓e5 原因。親像有一個烏人囝仔Smith佇洛杉磯e5 海邊遊樂地區，ka7人搶一塊Pizza，被判終身監禁。解決犯罪e5 根本方法，是消除散赤kap 枵餓，呣是用嚴刑來防止。消除散赤kap 枵餓e5 根本方法，呣是社會救濟，是教A用正當e5 方式，取著所欠用e5 。台灣法務部e5 觀察統計，講：「呣知儉錢e5 囝仔，犯罪率加真koan5。因為無正當使用金錢e5 觀念，真緊會致到喪鄉。若喪鄉閣愛享受奢華e5 生活，唯一e5 步數就是犯罪。這是惡性e5 循環。」保羅先生講：「獨獨遐e5 想欲發財e5 ，就陷落迷惑kap 羅網以及濟濟戇戇 (kham2-kham2) 有損害e5 私慾，就是互人沉落佇敗壞kap滅無e5 。因為貪財是萬惡e5 根源，有人戀慕伊，就受迷惑來離開道理，用濟濟艱苦家己刺鑿(chhak8)」(提前6：9-10)。
耶穌用好e5 管家譬如，講：「好啊！好e5 奴僕，因為你佇微小e5 事項已經盡忠，今互你管十個城」(路19：17)。若是不義e5管家：「佇微小e5 事項盡忠e5 ，佇大事項e5 也盡忠；佇微小e5 事項不義e5 ，佇大事項e5 也不義」(路16：10)。佇小可錢財e5 運用正確，才會用免除喪鄉kap刑罰。

祈禱：主你，求你互阮佇小事學習做盡忠e5 管家！



平凡人e5良心
kap勇氣

經文：「順趁上帝卡過頭佇順趁人、是適當e5」（徒5：29）

1997年1月初9，二十八歲e5 瑞士銀行(SBC)職員克里斯多夫梅里下班e5 時，看見一大堆文件囥佇地下室，抵欲銷毀。伊好奇ka7 peng2看覓，哇！是第二次世界大戰e5時瑞士銀行kap 德國Nazi簽約e5 文件，其中有1930年到1940年德國Nazi總部抄刮來e5 猶太人e5財富。幾仔年來，猶太人團體訴求退還chiah-e5 錢財，銀行也宣稱，佇詳細資料整理好，A會對外公佈。但事實上，A拍算欲毀銷chiah-e5 歷史文件，吞掉chiah-e5 財富。梅里將chiah-e5 文件包起來，提轉去厝。伊聯絡以色列大使館，將chiah-e5 文件送到日內瓦e5 以色列瑞士文化中心。紐約時報派人採訪，公佈chiah-e5 歷史文件，互猶太人受迫害、收刮e5 錢銀，會當復還互原主人。仝一日，梅里互銀行辭頭路，也有寡瑞士人怨恨伊e5 英雄心態，但事實上，伊抵抵表現出一個平凡人應該有e5 良心kap勇氣。
猶太人e5 祭司頭kap撒都該黨，徛起來，滿心怨妒，下手掠使徒關佇公會e5 監牢。若是主e5 天使暝時開監門，引導A出來，講：「恁著去徛佇殿內，用這個活命e5 話攏對人民講。」祭司頭閣掠A來徛佇公會e5 面前，恐嚇A呣通閣傳道。彼得kap 其他e5 使徒應講：「順趁上帝卡過頭佇順趁人，是適當e5。恁ka7吊佇柴害死去e5 耶穌，咱列祖e5 上帝已經互伊復活」(徒5：29-30)。Chiah-e5 使徒是極平凡e5 討海人，無啥物學問，但A順趁真理，順趁上帝互Ae5 良心，A好膽講出A親身所經驗e5 事實，呣驚陷害、關監、恐嚇。A看做堪得為這個名受凌辱，就佇殿內底，佇人家(jin5-ke)教示人，傳耶穌做基督，逐日無息(徒5：42)。
平凡人e5 良心kap 勇氣，呣是為著名、呣是為著利、呣是欲做英雄，干單是欲為著真理做見證。親像保羅講：「我若無去傳，就有災禍啦」(林前9：16) ！使徒約翰：「這個活命捌出現，阮有看著，來做干證，也報恁知彼個永活e5 活命」(約一1：2)。

祈禱：主啊！求你賜平凡人e5 良心kap 勇氣，互阮逐日為著真理做干證。



莫得閣再犯

經文：「我也無定你e5 罪。去啊，今以後莫得閣再犯。」（約8：11）

43歲e5 溫芙蕾被選做1996年上成功e5 電視藝人。伊所主持e5 「Talk show」是上受歡迎e5 電視節目。1995年到1996年e5 年收入是一億七千萬，受《財星雜誌》選做世界收入上koan5 e5 藝人。濟濟名人排隊等欲上伊e5 節目。1995年e5 節目錄影內底，伊公開承認講自1973年到1976年期間，伊擔任田納西州主播e5 時，kap 一位交往e5 男朋友做夥吸毒。佇當時e5 州法雖然是合法e5 ，但彼段時間過，伊就無閣再犯。一位成功e5 藝人承認伊也捌犯錯，呣驚伊e5 形象受損，只是講：「無閣再犯」。
約翰十二章記載一個行姦淫互人掠著e5 婦仁人。被帶到耶穌e5 面前。A想欲試耶穌，愛得著縫通告伊。耶穌就an3身，用指頭仔佇土腳寫字。A猶原問@息（soah），耶穌就起身對A講：「恁這內底無罪e5 人，通代先用石頭khian伊。」A聽了，對老e5到少年e5,一個一個攏出去，干單耶穌家己佇咧，婦仁人猶原佇中央。耶穌ka7伊講：「婦仁人啊，A佇叼落？敢無人定你e5 罪？」伊講：「主啊，無。」耶穌講：「我也無定你e5 罪。去吧，今以後莫得閣再犯」（約8：11）。
「莫得閣再犯」是耶穌所吩咐e5 一句話。伊對半k38年e5 人講：「你已經得著好，莫得閣再犯罪，驚你會抵著閣卡慘」（約5：14）。因為伊也講：「所有犯罪e5 ，就是罪e5 奴僕」（約8：34）。彼得也講：「人互啥物卡贏就做彼項e5 奴才…得著脫離世間彼個污穢，若閣互彼個污穢所纏、所壓制，彼號人到尾會比進前卡傷重…彼號人e5 景況是合佇真e5 俗語所講『狗倒轉來食伊所吐e5 ；豬洗清氣閣noa3 佇土糜（thou5-be5)e5 中央』」（彼後2：19-22）。犯罪親像吸毒，有時真爽快，卻是以性命做代價。親像出賣靈魂e5 僵屍，會喘氣無活命。是漸漸行向死亡e5路。

祈禱：主啊！救阮脫離情慾e5 引誘kap肉體e5 試探，互阮無閣再犯罪！



族群e5和諧

經文：「恁佇基督耶穌，攏是一個。」（加3：28）

台灣話e5 盤嘴錦，有一個按呢講：「有一隻狗仔kap 猴，佇溝仔邊teh 搶食一塊真厚e5 潤餅kauh 。狗仔jiok猴，猴跳過溝仔，狗仔摔落溝仔。猴去提一支鉤仔欲來鉤狗仔。鉤仔勾@著狗仔，狗仔叫猴閣去提另外一支鉤仔。猴就加提一支鉤仔來勾狗仔，ka7狗仔勾出溝仔。」這是真sui2 e5 君子相爭，有難相扶持e5 一幅圖。猴kap 狗仔相牽來過溝仔，無論是狗類抑是猴類攏會當和諧相處。
美國最高法院佇1967年推翻反烏白通婚e5 法律以後，烏人kap 白人通婚e5 比例穩定teh 生長。A生e5 囝仔，呣是烏人，也呣是白人，佇烏人e5社群，人ka7看做是白人；佇白人e5社群，人ka7看做是烏人。致到A失去族群e5 認同，甚至受排斥。因此，A期待社會會當認同A是「多種族」e5 身份，佇未來e5美國人口普查e5時，會當增加「多種族」e5 項目。A自稱是新人種，有家己e5 次文化，有家己e5 族群組織，親像佇哈佛大學e5 「三稜鏡」，佇史丹佛大學有「光譜」。
早期e5 基督徒團體實施公用財務e5 團契生活，有講希利尼e5 猶太人向講希伯來話e5 猶太人發怨言，原因佇每工e5 發放忽略了Ae5 寡婦。路尾由使徒主持，選出六個講希利尼話e5 猶太人kap一個歸化做猶太人e5 安提阿人，組執事團來管理食物。選舉e5 時，A無分族群e5 出身，乃是揀有好名聲、智慧充足、互聖靈充滿e5 人。這是真sui2 e5 族群和諧e5 表現。親像保羅e5 期待：「無猶太抑是希利尼、奴僕抑是自由e5 、查甫人抑婦仁人e5 分別，因為恁佇基督耶穌，攏是一個。恁若屬基督，就做亞伯拉罕e5 後裔，照應允來做後嗣（hio7-su5)」（加3：27-29）。福音是無分種族、國界、階級、老幼、男女、好額散；A攏是上帝e5 兒女。呣是按出身（血統），是按照應允做後嗣，因此是平等自主，也是族群和諧上sui2 e5 展現。

祈禱：主啊！感謝恁揀阮做兒女，照應允互阮做後嗣，互阮有族群e5 和諧。



艱苦人e5心腸

經文：「苦啊！我e5做人！」（羅7：24）

1997年1月23，George Soros e5 慈善基金會撥出一千八十萬互二十個權益運動團體，互A會當開辦英語班、公民教育、法律支持等。因為1997年美國新移民法撤銷合法老年移民e5 社會福利kap非法移民e5 救助。這筆捐款是Soros 答應捐出五千萬e5 一部分。伊是匈牙利出世e5 美國移民，佇二次大戰後，捌佇英國鐵路做運搬工人，佇工課中受傷，得著當時政府貼津e5 醫療補助，互伊免佇街頭流浪。這個慈善基金會紀念詩人愛瑪萊瑟洛斯，因為伊e5 一句話刻佇紐約自由女神像e5 底座，「獻互遐e5 已經厭倦、散赤，卻猶原向望呼吸自由空氣e5 群眾。」
保羅捌喊喝（han2-hoah）講：「苦啊！我e5 做人！是啥人欲救我脫出這個致到死e5 體啊？」（羅7：24）。伊本身受過罪e5 苦楚，深深瞭解靠家己e5 氣力，@當脫離罪kap律法。因此，伊無埋怨遐e5 困擾伊e5 猶太人，反轉為A憂傷；無看輕逃走e5 奴隸阿尼西母，稱伊是鎖鏈中出世e5 子；伊講：「耶穌家己已經受苦來抵著試驗，就會幫助chiah-e5 受試驗e5 人」（希2：18）。「耶穌會體貼咱e5 軟chiaN2」（希4：15）。「伊會體諒遐e5 呣知影kap迷惘e5 人，伊家己也捌互軟chian2 所困」（希5：2）。伊講：「若有人佇基督，伊就是新創造e5 人。舊e5 已經過去，今攏變做新e5」（林後5：17）。這是保羅做艱苦人e5 心腸。
耶穌佇曠野講道，有真濟人聚集，無啥物通食。耶穌ka7 門徒講：「我憐憫chiah-e5 人，因為Akap我佇遮，三工無食啊」（可8：1-2）！「恁互A食」（可6：37）！耶穌捌佇曠野四十工無食，所以伊知影枵餓e5 艱苦；耶穌家己出身佇散赤，無掛頭殼e5 所在（路9：58），所以，A會知影散赤e5 艱苦。因此，伊講：「恁若為chiah-e5 任何一個細子做，就是為我teh做」（太25：40）。這是耶穌做艱苦人e5 心腸。
耶穌知影咱做一個跟隨者內心e5 滾絞。因為伊也捌講：「父啊！救我脫離這個時陣！」（約12：27）

祈禱：主啊！感謝你體貼阮e5 艱苦，求你互阮也會曉體貼艱苦e5 人！



徛佇破隙

經文：「佇我e5面前為著這個國徛佇破隙e5所在」（結22：30）

1997年10月初4，由「守約者」(Promise keepers)舉辦e5 「徛佇破隙（phoa3-khiah）」(Stand in the Gap)，聚集數十萬e5 男性基督徒，佇林肯紀念堂前，做夥祈禱，立志欲為美國家庭價值e5 重建來努力。特別是遵守性愛e5 誓約，查甫人著為某子e5 需要來獻身，負起查甫人佇家庭所擔e5 責任。A所引用e5 經文出自以西結22：30，耶和華講：「我佇A內底chhoe7看有一人通來圍牆，佇我e5 面前為著這個國徛佇破隙e5 所在，互我無勦滅A。」
佇以西結e5 時代，以色列e5 政治、宗教領袖歪斜（chhoah8)上帝e5 律法，無尊敬聖所、無分別聖e5 kap粗俗e5,也無互人分別無清氣e5 kap清氣e5…愛得著無義e5 錢…看虛假e5異象，用白賊占卜。國內e5 人民用壓制、搶劫，欺負喪鄉困苦e5 人，無情理teh欺壓出外人，致到上帝欲用大受氣e5火滅A，照A所做e5,報應佇Ae5 頭殼頂（結23：26，28-29，31）。
以西結為著盡守望者e5 本份，用濟濟無仝款e5 肢體語言，來表達神諭，來傳達上帝警告e5 話語，向望當代e5 以色列人會轉離歹所行（結3：17）。伊剃掉頭毛（5：1）、搬徙物件（12：7）、食飯F水phih8-phih8-chhoah（12：17）、某死卻被禁止啼哭（24：16-18）…等等攏是為著欲徛佇破隙，來警告當代e5 群眾。親像台灣反核團體以台灣全島苦行e5 精神、親像鄭南榕自焚e5 勇氣、親像520農民抗爭e5 義氣、親像天安門事件徛佇一排戰車前e5 豪氣等等，攏是為著欲盡守望者e5 職責。這抵抵親像一個囝仔佇海岸防波堤看見破孔，用家己e5 雙手、身軀來做塞縫e5 物，為著欲拯救猶teh睏眠e5 莊社。也抵抵是耶穌將家己e5 身軀徛佇破隙，來成做人kap上帝復和e5 橋樑（弗2：13-15）。
台灣教會面對社會道德敗壞、烏道橫霸、政府無能e5 困境，喊 (han2)叫「重建台灣心靈」e5 呼聲。這是拯救台灣e5 活路，是教會徛佇破隙e5 行動，也是盡一個守望者e5 本分，閣著愛有犧牲e5 勇氣kap覺悟。

祈禱：主啊！互阮學習你徛佇破隙e5 勇氣kap犧牲。



Tiam3 佇咱中間e5真理

經文：「疼恁是為著真理」（約二1：2）

1996年10月30，前蘇聯上有權威e5 機關報「真理報」停刊。這份宣傳共產主義上出名e5 媒體，是1912年列寧所發行創刊e5 ，讀者捌每工達到一千兩百萬人e5 記錄。1991年蘇聯解體了後快速衰退，訂戶chhun無二十萬。股權也遷移到希臘一對有錢e5兄弟手頭，Ae5 經營理念kap 保守e5 共產黨員時常起衝突，逐年著了幾仔百萬箍，@當佇自由e5 市場kap 其他e5 媒體競爭，姑不將宣佈停刊。這是象徵共產主義佇蘇聯e5 喪鐘已經響（tan5)囉！這份干單遵從克里姆林宮e5 絕對權威e5 媒體，@當親像伊e5 名「真理」，永存佇世間。
彼得前書講：「肉體攏親像草，伊e5 榮光攏親像草e5 花。草乾、花謝；獨獨主e5 話永遠佇咧。這個話就是所傳互恁e5 福音」（彼前1：24-25）。世間無永存e5 真理，攏親像花草暫時e5 chhian5-ian7,一目nih久就消無。今仔日e5 流行，明仔載就退時；今仔日e5 榮耀，明仔載就成做見笑。親像鐘e5 tui5 ，今仔日搖東、明仔載搖西。台語講「風水輪流轉，好歹照輪。」親像英國查理王子kap 王妃黛安娜e5 婚姻，開始e5 時，有千千萬萬e5 人謳咾欣羨，號做是世紀e5 婚禮，有三億人佇電視機頭前觀禮，有三千個各國政要佇現場參加。結果，發見chiah-e5 形式攏是虛假、暫時e5。也親像台灣e5 宗教騙局（宋七力、妙天禪師案件）、政治神話（蔣氏王朝）等攏是暫時e5 chhian5-ian7,一目nih久就按人間消無，@當接受歷史e5 考驗。
使徒約翰佇跋摩島嶼看見異象，坐佇寶座講：「我換新萬物！」閣講：「你著寫伊，因為chiah-e5 話是會當信e5 、是真實」（啟21：5）。伊寫批互所疼e5 婦仁人kap囝仔講：「疼恁是為著真理，這個真理就是tiam3 佇咱e5 ，也欲永遠kap 咱佇e5」（約二1：2）。真理是永存e5 ，這個真理就是上帝@變e5 疼，佇伊道成e5肉身，向世間人顯明。

祈禱：主啊！感謝恁向阮顯明你e5 真理kap 疼痛。佇耶穌基督，向阮顯明！



枯焦e5骨閣活起來

經文：「我欲互活氣進入恁內面，恁就欲活」
（結37：4）

本世紀初期，美國鐵路e5 黃金時代結束，佇全美國四界攏是荒廢e5 鐵路。到1985年，有一寡人發現這是真無采e5 資源，所以相招成立一個「鐵路變做步路協會」，欲將chiah-e5 荒廢e5 設備、土地回收再生。十年後，A將八千哩荒廢e5鐵路，改做八百個互人歇睏、散步、CD、歷史回顧e5 鐵路公園。A拍算欲完成一條長兩萬三千哩e5 線形公園，是美國上大e5 國家公園。1991年，Ae5 理想kap 努力得著肯定，美國國會通過「效率法」，每年聯邦提出相對e5 補助，來鼓勵這款資源回收再生e5 協會。
先知以賽亞講：「Chiah-e5 山谷欲填互淀（tiN7)，大細e5 山頭攏欲掘互低，彎越e5 欲互伊直，坎坷e5 欲收互伊平。耶和華e5 榮光的確顯現，凡若有血氣e5 欲攏看見。」這是一款自然資源回收再生e5 描寫kap期待。佇哥林多教會募款e5時，保羅先生講：「現時將恁chhun e5 ，補A無夠e5,通將Achhun e5 補恁無夠e5」（林後8：14）。這是一款經濟價值e5 回收再生，也是一款倫理生態e5 平衡方法。免得有人食傷飽，高血壓，也免得有人無通食，枵死；免得有人得著e5 疼傷濟，感覺無自由；也免得有人攏無人疼，死活無人管；免得有人好額甲著住鐵窗厝，驚人偷，也免得有人散赤甲無偷活@落，著關佇鐵窗內。這是保羅先生講e5 「均平」：拾濟e5 無chhun；拾少e5 無欠。
這是上帝奧妙e5 哲理kap創造，佇爛糊糜中造亞當；佇混沌空空e5 地，神e5 靈運行，互萬項事存在，也有秩序e5 運動。親像以西結先知e5 感嘆：「耶和華ka7 chiah-e5 枯骨按呢講：『看啊！我欲互活氣進入恁內面，恁就欲活。』」（結37：4）

祈禱：主啊！求你賜活氣，互阮枯焦(kou-ta5)e5 骨閣活起來！ 


我是約瑟，
     恁e5兄弟

經文：「我是約瑟，恁e5 兄弟…」（創45：4）

1996年11月14，68歲e5 芝加哥紅衣主教Joseph Bernardin 胰臟癌過身，這工是A老母92歲e5 生日，也是A老父62年前e5 忌日。過身e5 前一暗，有濟濟記者圍佇伊e5 身邊，記錄伊每一個動作、每一句話。最後一禮拜，伊也無停止牧養完成最後一本冊《和平e5 禮物》（The gift of peace），逐日去病院探訪伊癡呆症e5 老母，寫公開批呼籲呣通允准臨終病人e5 自殺協助。伊講：「這陣我chhun一口氣，欲死啊，但是閣卡感受人生e5 可貴，欲來感恩。」伊破病e5 時，拒絕特別e5 照顧kap特權，住普遍病房、kap 病人做夥排隊等醫生診斷。Teh等候e5 時，簽公文、接電話、kap 其他e5 病人講話。看病e5 時，伊會當閣關懷六百個患者，ka7A安慰、鼓勵，幫贊A所欠缺e5。伊e5 朋友講：「伊是一個有聖人品格e5 人。」
佇紅衣主教e5 就任辭，伊講：「我是Joseph，是恁e5 朋友（兄弟），欲kap 恁做夥CD、禁食、祈禱、悲傷、歡喜、失望kap向望。」佇伊e5 葬禮，有二十五萬人來瞻仰伊e5 遺容、有猶太人會堂開放為伊祈禱、有糞埽車工人來送花，有烏人、西裔e5 囝仔，佇A門口做夥唱聖詩安魂…有人佇伊e5 圍牆頂寫：「多謝你，Joseph！」 這是一個高貴、寬容、感恩、疼痛e5 性命，也是一個會做呣著、會悔改e5 平凡性命。」親像伊所講e5「我是Joseph，是恁e5 兄弟！」
佇約瑟e5 身上，咱看見伊完全將家己e5 性命交互上帝。伊持守細漢時所看著e5 異夢、相信上帝e5 應允、寬容出賣伊e5 兄弟；伊受冤屈落監，無失志；伊做埃及e5 宰相，無驕傲。伊干單記一句話：「呣通做歹來得罪上帝。」佇Joseph Berhardin寬容彼位毀謗kap告伊「性騷擾」e5 愛滋病患者Steven Cook，並為伊主持彌撒e5 時，濟濟人會記得伊這句話：「我是約瑟，是恁e5 兄弟！」（創45：4），抵親像主耶穌稱咱做兄弟，無掠做見笑（希2：11）。

祈禱：主啊！感謝你恩待阮，稱阮做兄弟，無掠做
見笑！



目		錄
   --序



互人e5歡喜

經文：「歡喜提出e5 ，上帝疼伊。」（林後9：7）

有一個散赤家庭出身，讀康乃爾大學e5 時，著那讀冊、那賣物仔趁錢，閣靠退伍軍人e5 助學金，才會當順利完成學業e5 人。出社會e5 時，伊掛e5 手錶是十五箍e5 俗仔貨，無家己e5 車，無家己e5 厝，出外做生意坐經濟艙，佇康乃爾大學e5 校友會卻捐出七十萬，逐年捐百萬、千萬互愛爾蘭大學，支持教育kap囝仔福利所捐獻e5 ，十五年來達到六億。最近歸氣捐出三十五億，成立一個慈善基金會來做好事。伊e5 名，無人知，到最近才互人發見伊叫做查理士范尼，住紐澤西e5 小鄉鎮，是機場免稅連鎖店e5 頭家。佇七十年代，伊發見家己e5 財富超過伊所欠用e5 傷濟，為著無愛互chiah-e5 一直溢入來e5 錢銀壓死，伊開始用無名氏捐互美國e5 大學kap囝仔慈善事業。開始是十萬、二十萬teh捐，後來是百萬、千萬teh捐，到路尾，歸氣捐出三十五億成立基金會。
保羅佇以弗所傳道三年半，決定上耶路撒冷受難e5 時，伊講：「我凡事做恁e5 模樣，著按呢著磨，來扶持軟弱e5 人，閣著會記得主耶穌本身e5 話，講：「互人e5 比對人提e5 卡有福氣」（徒20：35）。保羅遵照這款教示，佇傳道、牧養、教導、修身頂koan5,攏是這款態度。所以伊講：「逐人照伊心內所有定著e5 ，莫得煩惱，莫得勉強，因為歡喜提出e5 ，上帝疼伊。閣上帝會互逐項e5 恩典充滿到佇恁，互恁凡事時常充足，通行逐項e5 好事有夠滿滿」（林後9：7-8）。這就是一款互人e5 歡喜。親像佇聖誕節包裝禮物互人e5 時，實際上得著上大歡喜e5 ，是家己。因為佇包裝e5 時，充滿夠額、疼痛e5 感覺。也親像咱佇細漢所做e5 好事，到年老頭毛嘴鬚白e5 時，回想起來，猶會偷偷仔笑！講互別人聽e5 時，面容會發光，彼款歡喜一點仔都無減少。親像詩人講e5 ：「伊賑濟喪鄉人，伊e5 仁義存到永遠。伊e5 角得著舉起，有榮光」（詩112：9）。

祈禱：主啊！感謝你互阮夠額，也夠額會當互人！



性命價值e5評估

經文：「人e5 活命呣是佇伊所積聚e5 豐盛」（路12：15）

三十歲e5 方光宗，五年前（1991）得著哈佛大學e5 公共衛生碩士，選擇佇苗栗峨眉偏僻e5 鄉村開業，全鄉干單伊一個合格e5 醫師。伊學e5 是婦產科，五年來，全鄉e5 囝仔差不多攏是伊接生e5 ；透早八點十分就有人排隊等欲互醫生看。五年前伊干單會曉講五句e5 客家話，「叨位無爽快」、「偌久啊」、「有卡好無」、「我會開藥仔互你」、「幾工後chiah 閣來」；五年後咧，伊定互人掠做是客人，每個月e5 門診記錄捌達到兩千人次。1995年，伊閣出國進修，濟濟人想講伊@閣倒轉來，但伊講：「我佇遮，並呣是E雞用牛刀，是ka7我學e5 婦產科、公共衛生、家庭醫學專科，做上好e5 發揮。Chiah-e5 人對我e5 依賴，互我深深感受家己e5 性命價值真koan5。親像捌有90外歲e5 老病人呣肯轉診，感激講：「你儘量醫，若會死，我也欲佇遮。」我真享受佇遮e5 生活，有人e5 溫暖、有sui2 e5 景緻、新鮮e5 空氣，我呣甘離開遮。」
耶穌e5 傳道生涯內底，大部分e5 時間攏佇散赤e5 加利利地區，接觸e5 人攏是枵餓、散赤、破病、癩P、青瞑、半k、罪人等。伊將短短三年半e5 生涯，kap chiah-e5 卑微e5 性命相結連，因為伊知影A比其他好額、勇健、目光、義人等卡需要伊。雖然有人批評，但是伊講：「破病e5 ，才需要醫生；有罪e5 ，才需要拯救。」因此，佇最後伊對家己性命e5 評估是：「成啦（chian5-lah）！事明白啦」這是一個33歲e5 性命所做上好e5發揮。伊也真清楚講：「人e5 活命呣是佇伊所積聚e5 豐盛」、「獨獨恁著求伊e5 國（掌權），chiah-e5 物就欲續互恁」（路12：14；31）。性命e5 價值呣是趁偌濟錢、穿偌sui2、食偌濟、做啥職業、有啥地位，是對家己性命價值e5 肯定，享受生活e5 每一個時刻。家己歡喜、他人得著造就、上帝得著榮光。

祈禱：主啊！感謝你互阮e5 性命，求你互阮善用伊！



無名e5勇士

經文：「耶和華啊，你已經鑑察我、識我」（詩139：1）

1996年12月13，美國總統William Clinton將象徵最高軍事榮耀e5 勳章頒互77歲e5 Vernon Bakers 。1945年二次世界大戰中，Baker kap 另外六個烏人軍士，佇意大利維亞瑞吉奧e5 激戰，建立大功，毀滅幾na7 個敵軍e5 陣營。但為著軍中種族e5 岐視kap 傳統，不准頒這款「榮耀勳章」互烏人。致到50年後，經過陸軍佇1993年e5 調查研究，決定添補這段歷史e5 空白，掃除這款見笑，互Ae5 戰功得著確認，雖罔，其他六個人早就過身囉！
大衛攻取希伯崙建立大衛王城e5 時，真欣羨講：「啥物人會當將伯利恆城門邊e5 井水汲（chhiun7)來互我飲？」有三個人就對非利士e5 軍營衝過去，對伯利恆城門邊e5 井水汲水，帶來互大衛。伊呣飲，pian3 佇耶和華面前，講：「我決斷呣通按呢做。Chiah-e5 人無顧性命，我敢通FAe5 血？因為A無顧性命去汲水，所以我呣F！」這三個勇士e5 記事佇歷代誌上11：15-19，真感動人，卻無名記落來，也無人知Ae5 名。
世間有濟濟這款無名e5 勇士，無勳章、A無任何相對e5 報償，A干單逐日佇Ae5 工課場盡本分，親像大機器e5 一粒小螺絲，人看@著伊，卻是維持機器運轉所@當無e5 。這款無名e5 勇士，親像清道夫、運送工、工廠操作員、做穡人、討海人、教員、公車司機等等，攏是上基層e5 工作者。A逐日透早到暗，無暝無日，維持社會正常生活e5 運轉，無人捌A、無人賞A，但A貢獻A一世人e5 性命佇Ae5 工課場。詩篇：「耶和華啊！你已經鑑察我、捌我，…我行、我倒，你攏詳細知；你深知我所做e5一切」（詩139：1-3）。

祈禱：主啊！你是無所不知e5 主，你知影阮盡心、盡力、盡忠，求你互阮做你盡忠e5 奴僕！ 



謳咾拍開監牢門

經文：「保羅kap西拉祈禱吟詩謳咾上帝」（徒16：25-26）

西班牙e5 佛拉明哥舞曲，親像美國e5 藍調，是對痛苦kap悲傷所發出e5 音樂。西班牙哥多華省e5 監獄有一群唱佛拉明哥出名e5 犯人，A呣單佇監獄內底演唱，也去附近e5 都市演唱，甚至灌錄雷射唱片。這群犯人攏是重刑犯，呣是E人就是賣毒品。有一個職業e5吉他演奏家特雷納佇獄中開班，教A唱、教A彈，挖掘Ae5 音樂天分，互A@記得家己犯罪e5 念頭kap趣味。伊講：「Chiah-e5 犯人內心充滿痛苦、絕望、悲哀、死失，kapA向望疼痛kap 情感e5 心靈，抵抵是上適合唱佛拉明哥e5 人。」Chiah-e5 犯人ma7 講：「坐監是比死亡卡好一屑仔na7-tian7。佇遮e5 生活親像無氣e5 僵屍，互人親像野獸teh看待，獨獨佇唱歌e5 時，暫時@記得痛苦，也暫時chhoe7 著做人e5 尊嚴。」這款e5 音樂訓練，也是A閣踏入正常e5 社會生活e5 第一步。
保羅kap 西拉佇腓立比e5 內庭監，Ae5 腳互柴kong5 kong5佇咧。半暝，A佇監內祈禱吟詩，謳咾上帝。突然間大地動，監門也隨開開、眾人e5 刑具全落。顧監e5 人精神，看著監門拍開，掠準犯人攏逃走啊，拔刀就欲自殺，保羅大聲叫講：「呣通自殺！阮攏佇遮」（徒16：25-28）。詩篇：「日時，耶和華向我施慈愛，暝時，我欲唱歌來互賞賜我活命e5 上帝」（詩42：8）。約伯：「人因為受濟濟e5 暴虐就大聲喉叫，因為受強者e5 壓制就哮救；總是無人講：創造我e5 上帝佇叨落，伊是互人暝時唱歌e5」（伯35：10）。人佇受壓制e5 時欲按怎謳咾呢？人佇困境e5 時，欲按怎答謝呢？謳咾是大聲喉叫，是咻救。佇謳咾e5 時，人e5 心靈大開，消除內心e5 鬱卒；佇謳咾e5 時，天頂e5 天使，也kap 咱做夥戰，拍敗撒旦e5 攻擊kap 陷害。佇謳咾e5 時，上帝佇咱中間設立伊e5 寶座（詩22:3）。
保羅kap 西拉佇監牢謳咾，監牢門大開，也互顧監e5 全家攏得著救（徒16：33-34），通家大歡喜。

祈禱：主啊！你是堪得受謳咾e5 主，因為你充滿慈悲，憐憫！



疼互性命
閣卡勇壯

經文：「主啊！你所疼e5人破病囉」（約11：3）

六年前e5 車禍，互一位查某囝仔Bruk Ellison e5 尻脊受傷，am7-kun2 以下e5 身軀攏@振動，著靠呼吸器喘氣，用嘴控制自動輪椅，用聲控e5 電腦寫報告。Chiah-e5 困難攏無互伊放棄求學e5 意志，呣單完成高中學業，也進入一流e5 學府哈佛讀冊，因為老母e5 疼kap 扶持，互伊成做濟濟殘障者成功e5 向望kap 模範。伊e5 老母每工服事伊睏、食食(chiah8-sit8)、讀冊，替伊抄寫筆記。物理治療e5 時、食飯e5 時，攏著掀冊互伊讀；著kap 伊做夥搬入去學生宿舍，每工24小時陪伴，kap 伊做夥上課、做筆記。若電梯故障，也著ka7 抱去上課。老母e5 疼支持伊繼續不斷向前奮鬥，伊向望將來做一個心理醫生或者是律師。
耶穌所疼e5 拉撒路佇伯大尼過身，耶穌來到墓地啼哭，心內悲歎。叫同行e5 人將墓石徙開，大聲喊講：「拉撒路出來！」彼個死人就出來，腳手縛布巾，面也縛布巾。耶穌講：「Thau2開，互伊行」（約11）。疼互彼位已經死，肉臭e5 拉撒路閣活起來、閣行出來，thau2開面巾，重新見光。親像先知以西結e5 預言：「乾去e5 骨頭啊，我欲互活氣進入恁內面，恁著閣活起來；閣互恁生筋、包肉、皮遮，互活氣進入恁內面，恁著閣活起來」（結39：5-6）。疼會互性命復活，而且活了閣卡堅強。親像奧古斯丁e5 老母摩尼卡，久長e5 祈禱，造就伊e5 悔改、轉變，成做偉大e5 信仰巨人。親像海倫凱勒小學e5 老師，提醒伊性命e5 價值觀，扶持伊善用這款青瞑、啞口e5 性命kap奮鬥e5 經驗，造就濟濟絕望e5 人，閣卡勇敢活落去！
疼互性命閣卡勇壯！浪子e5 老父，用疼e5 包容，互失落e5 子閣回頭。濟濟犯罪e5 人，因為朋友、親人e5 疼，轉變A性命e5價值觀，改頭換面，成做真sui2 e5 見證人。因為「疼互人氣力」，疼互人e5 性命閣卡勇壯。

祈禱：主啊！你e5疼互阮e5性命勇壯，感謝你！




疼互性命
閣卡堅強

經文：「因為彼個有權能e5,為著我做大e5代誌」
（路1：49）

身koan5 110公分e5 婦仁人蔡秀花，日時佇台南新化市場teh 賣樹奶糖、玉蘭花，暝時擺攤仔賣CD物。市場歇市e5 時，拾歹銅舊錫。抵著e5 人，定用奇怪e5 眼神ka7看，互伊心肝艱苦。但伊無顧chiah-e5 眼光，透風落雨，攏出來做穡，因為伊著飼7歲e5 查某子kap 年老e5 老母。伊出世e5 時就發育無正常，老母逐日向望伊會當加koan5一公分，但醫生講，伊干單會當大到三尺七寸。二十歲e5 時，嫁互一 個老榮民，三年後就過身，留一個查某子。因為身koan5 e5 限制，@當佇工廠工作。但，為著飼查某子，伊拋頭露面，無顧人e5 恥笑，自力更生，拍拚討趁。伊身材細漢，卻是慈祥e5 老母kap有孝e5 查某子。伊無埋怨，盡做人e5 本份，活出性命e5 歡喜。
佇聖神投胎e5 天使預報內底，耶穌e5 老母馬利亞gong5-giah8,因為無結婚生子，必須面對被tan3石頭e5 危險。伊也差一點仔互未婚夫約瑟棄拺。伊未理解，是按怎天使稱伊做「蒙大恩e5 女子」但是伊謳咾講：「我e5 心尊敬主做大；我e5 神（靈）因為救我e5 上帝來歡喜；因為伊看顧女婢e5 卑微；對今起，萬世代欲講我有福氣。因為，彼個有權能e5 ，為著我做大e5 代誌」（路1：47-49）。馬利亞就是存這款e5 向望、信心kap疼來成(chhian5)養耶穌大漢，無顧厝邊頭尾e5 恥笑、閒仔話；無顧性命e5 危險。因為疼互伊e5 性命閣卡堅強。
摩西e5 老母，冒性命e5 危險，囥（khng3)伊佇蘆竹仔做e5 箱仔lok佇河邊e5蘆葦林。囝仔互法老王e5 查某子拾去，伊也自願做奶母，飼伊大漢，教伊希伯來e5 信仰，預備伊將來對本族e5 認同，也幫助希伯來e5人。老母e5 疼互伊閣卡堅強。老母堅強e5 疼，改造歷史，也成做上帝施行權能kap 憐憫e5 同工。

祈禱：主啊！求你眷顧所有疼e5 老母，互Ae5 性命愈堅強，來成養伊所歡喜e5 細子！



憐憫e5心腸

經文：「恁著憐憫，親像天父e5憐憫一樣」（路6：36）

1996年12月29暗暝，台中東區旱溪一帶，因為樂成宮做醮大鬧熱，一個姓林e5 5歲查某囝仔kap 厝邊做夥出去CD，互流浪漢謝振茂拖到掩僻e5 所在強姦。伊呣順從，凶犯soah手拾一枝削尖e5 竹仔，戳入去查某囝仔 e5 下體，造成子宮破裂，小腸外流。Hong5抱去病院急救，切除子宮，小腸切chhun七公分，註定一世人著靠流質kap靜脈注射維持性命。林家厝內喪鄉，復健是一筆大e5 開銷。台中監獄e5 受刑人，佇媒體看著這個案件，引起大家憤慨，有人提出Ae5 勞作金做捐款。兩工e5 時間，A募集一百七十萬閣一百四十箍，有一千三百五十二個受刑人參加。A派代表送互獄方，轉互林姓家庭，表達Ae5 關心。
俗語「惻隱e5 心人人有」。這款對監獄來e5 溫情，特別可貴。犯人定定是無人愛tih8 ，看做是社會e5 敗類，呣肯接近。事實上，每一個人攏剋虧上帝e5 榮光（羅3：23），也攏有上帝e5 形象，攏有良善e5 一面。只要有機會，受鼓舞，A也會表現人性sui2 e5 一面。親像保羅佇監牢，遇著犯罪逃走e5 阿尼西母。伊寫批互伊e5 主人腓立門，向望伊原諒阿尼西母，接納伊e5 回轉，無閣看伊做奴隸，乃是接納做兄弟。伊講：「你若掠我做同伴，著接納伊，親像接納我。伊若有剋虧你，抑是有欠你啥物，通算我e5 賬（siau3)。我保羅親手寫，我欲坐額（che7-giah8)」（門17-19）。這是保羅憐憫e5 心腸。伊甚至稱阿尼西母做「我e5 子，是佇我掛鐵鍊e5 時所生e5」（門10）。
耶穌受釘e5 時，仝時受釘e5 賊講：「耶穌啊！你佇你e5 國來e5 時，著會記得我！」耶穌ka7伊講：「我實在ka7你講，今仔日你欲kap 我佇樂園」（路23：42-43）。這是耶穌憐憫e5 心腸。

祈禱：主啊！求你互阮有你e5 憐憫！



拾荒者e5尾牙

經文：「若是你辦桌e5時，著請喪鄉、破相e5 …」
（路14：13）

1996年年底，台灣華碩電腦公司盈利三十億。董事會決定撥百分之一做員工e5 紅利，每位員工分紅利超過四萬。食尾牙e5 時，大家互相恭喜發財，分享公司e5 成長。1997年1月26，苗栗竹南也有一場充滿溫情e5 尾牙。全鎮有七、八十人接受主人游國書e5 邀請，停佇餐廳門口e5 呣是豪華e5 轎車，乃是細台e5 三輪腳踏e5 貨車；來參加e5 人，無穿sui2衫，攏moa厚閣重e5 裘仔；大部份是年歲濟、殘障、智障e5 人，A是一陣拾歹銅舊錫e5 拾荒者。食飯飽，也無年終獎金，是閣轉去寒冷e5 街路，拾人呣tih8  e5 雜貨，佇糞埽堆內底chhoe7 有淡薄仔價錢e5 用品，來維持A明年會當閣活落去e5 基本需要。
耶穌講一個譬如：「有一個人辦大筵席，受邀請e5 攏無閒推辭。主人ka7 奴才講：『趕緊出去，到城內e5 街頭巷尾，引chhoa7遐e5 喪鄉、破相e5 、青瞑e5 、跛腳e5 來遮。』」 耶穌閣講：「佇上帝國食e5 人有福氣啦。你辦中晝頓抑是暗頓，呣通請你e5 朋友，抑是兄弟、親戚、好額e5 厝邊，驚A倒請你，你就受報答。若是你辦桌e5 時，著請喪鄉e5 、破相e5 、跛腳e5 、青瞑e5 ，你就會有福氣！因為A無通報答你。佇義人復活e5 時，你欲得著報答」（路14：12-15）。
游國書接續伊丈人所留e5 傳統，佇年底互chiah-e5 艱苦人有一頓溫暖e5 暗頓。有一位腦性麻痺e5 查某囝仔，連上桌食飯就有困難。游國書扶伊上桌，做夥享受尾牙餐。食飯飽，伊著閣一步一步行轉去，親像佇路邊拾歹銅舊錫，佇寒冷e5 暗暝。
耶穌傳道生涯，伊真憐憫chiah-e5 艱苦人，伊呣捌拒絕Ae5 要求。伊@顧得食飯、@顧得歇睏、@顧得安息日e5 律例，醫治病痛、照顧欠缺e5 。伊講：「上帝愛憐憫，無愛祭祀」（太12：7）。拾荒者e5 尾牙，佇年尾教會聚餐、家庭筵席e5 時，咱敢有彼款會互上帝紀念，報答e5 人客呢？

祈禱：主啊！赦免阮時常@記得你e5 憐憫，干單求你e5 恩賜。



重見光明e5歡喜

經文：「我干單知影一項、進前我青瞑、現今我會當看」（約9：17）

1996年12月16，失明五十年e5 挪威103歲e5 查某人瑞莫德崴爾，手術切除白內障，重見光明。伊五十歲e5 時，患白內障目睭看無啥有，80歲e5 時，完全失明，醫生勸伊手術，伊講：「我e5 性命無久就會結束，呣免閣受手術e5 苦痛。」無按算，活到103歲猶真勇健。手術了後，提開紗布，歡喜甲@講話，認@出66歲e5 查某子，也認@出家己e5 面，干單想：「那會變即呢老！？」
坐佇耶利哥討食e5 巴底買出世就青瞑，聽講耶穌對遐經過，大聲喉叫：「大衛e5 子孫耶穌啊！可憐我！」有人責備伊呣通出聲，伊喊愈大聲：「耶穌啊！可憐我！」耶穌叫伊來，講：「你愛我為你做啥物？」伊講：「我愛我目睭會當看！」耶穌：「你e5 信仰救你啊，去啊！」青瞑人目睭光，佇路裡跟隨耶穌，歸榮光互上帝，眾人看著也歸榮光互上帝，謳咾上帝（可10：46-52，路18：35-43）。
目光e5,@當體會青瞑人e5 艱苦，反轉責備伊著恬恬（tiam7-tiam7)；目光e5,@瞭解青瞑人閣會當看e5 歡喜，干單質問：「你e5 目睭按怎閣會當看？」（約9：10）；干單責問講：「這個耶穌無守安息日，呣是對上帝來。」但青瞑人講：「我干單知影一項，進前我青瞑，現今我會當看」（約9：27）。重見光明e5 歡喜呣是用律法、禮數e5 眼光會當判斷e5;重見光明e5 歡喜，也呣是理智推論e5 結果，乃是性命e5 實存；重見光明e5 歡喜，就是不斷謳咾上帝；重見光明e5 歡喜，就是脫離烏暗kap撒但e5 權限，歸向上帝（徒26：18）。

祈禱：主啊！互阮目睭光，通看著你美妙e5 引導，互阮會當跟隨你！互阮目睭光，通看著你e5 榮光，來謳咾你！



隱藏佇苦難e5榮耀

經文：「獨獨欲用伊來顯明上帝所做e5 」（約9：3）

1995年台北市高中聯考e5 榜首孫嘉梁出世e5 時，因為醫療疏忽，造成重度e5 腦性麻痺，@當行路、寫字、講話，也@當接受正規e5 學校教育。A老母游麗華女士無放棄向望，逐日chhoa7 伊做復健，學講話、學giah8筆。國小以前，伊練習電腦拍字來代替手寫。九歲，伊開始會當giah8筆、講話。兩年後，寫e5 字漸漸互人看有，講e5 話有人聽有，克服種種e5 困難。國中三年e5 成績保持全班第一，高中聯考625.5分，加重計分750分，超過滿分，成做96年度e5 榜首。這是一款隱藏佇苦難內底e5 榮耀。
耶穌行路e5 時，看一個出世就青瞑e5 人。伊e5 學生問講：「拉比，此人出世就青瞑，是誰（chi7-chui5)犯罪？是伊本身？抑是伊e5 父母啊？」耶穌應講：「此人無犯罪，伊e5 父母ma7 無，獨獨欲用伊來顯明上帝所做e5」（約9：1-23）。世間濟濟病痛苦難是一款奧妙，呣是咱有限e5 理智，會當透徹理解e5。有時陣，伊好親像是一款咒詛；有時，伊也會成做一款包裝過e5 祝福。佇克服這款苦難了後，會成做性命e5 榮光，帶互人性命e5 歡喜kap奮鬥e5 勇氣。這是上帝特別e5 哲理。親像約瑟e5 遭遇，是愈來愈悽慘，卻是愈來愈接近上帝原有e5 哲理。伊也呣捌對上帝失去信心kap奮鬥e5 決志。最後，伊講：「前恁e5 意思是歹，總是上帝e5 意思是好，保全濟濟人e5 性命，親像今仔日」（創50：20）。這也是隱藏佇人e5 苦難內底e5 上帝榮光。
保羅佇回顧伊e5 生涯時，伊講：「若是我得著憐憫，是因為耶穌基督欲佇我第一歹e5 人顯明伊一切e5 吞忍（thun-lun2)，來做後來信靠伊得永活e5 人e5 模樣。願尊貴、榮光歸佇…獨一e5 上帝」（提前1：16-17）。

祈禱：主啊！佇苦難、病痛中e5 人，求你e5 榮耀kap憐憫顯明！




疼、良善e5感染

經文：「A佇人家擘餅…主將得救e5人日日加添互A」（徒2：46-47）

1972年，台北市合江街130巷e5 林勝勝開始投入「慈濟」訪問散赤人e5 工作，慢慢仔也邀請厝邊頭尾來參與。到1996年，這條巷仔有八成e5、兩百外戶e5 人成做「慈濟功德會」e5 會員。每工天暗，有姓賴e5 查某人出來清掃歸條巷仔；余家e5 老母過身，巷仔內e5 慈濟人攏來鬥相工（kang7)；巷內有獅仔會會員舉辦青瞑人e5 活動，巷內e5 慈濟人攏來相thin7。A也相招做夥去關心散赤人，長期提供生活費、送慰問金。A定定歸家伙出動去關心弱勢e5 群體抑是個人。因此，「慈濟功德會」e5 創始人証嚴法師，ka7A號名做「慈濟巷」。
早期教會e5 型態也是一個分享疼e5 團體，A變賣財產，帶A賣e5 錢銀，來下佇使徒e5 腳前，照逐人所欠用e5,分互A（徒4：35）。A也賑濟散赤、飢荒，受稱做「基督徒」（徒11：26）。A日日同心專務佇教會、佇人家（jin5-ke）擘餅，用歡喜、誠實e5 心來食，謳咾上帝，也得著多數人民合意A。主將得救e5 人日日加添互A（徒2：44-47）。
有疼、有良善e5 所在，就有上帝e5 同在kap同行，因為上帝就是疼（約一4：8）。耶穌：「父啊！我捌用你e5 名指示A，閣欲指示A，互你疼我e5 疼痛tiam3佇A，我也tiam3佇A」（約17：26）。耶穌受差來到世間，播揚上帝 e5 疼。伊疼至微細e5 人；伊無放sak孤兒寡婦、殘障、破病、散赤、青瞑、癩P、罪犯。伊邀請A進入上帝疼e5 宴席（路104：21），進入上帝疼e5 家庭。所以，耶穌：「恁見若著磨擔重擔e5,著就近我，我欲互恁安息」（太11：28）。因為佇耶穌，有疼、有良善。互佇世間困苦、爭戰e5 人，得著心靈e5 滋養，得著疼e5 勇氣kap鼓勵，閣繼續向前。

祈禱：主啊！你是良善、疼e5 主，阮欲就近你，得著安息！



互人和平、
尊嚴e5人

經文：「若會得通kap眾人和、著盡力kapA和」
（羅12：18）

1996年代Nobel和平獎頒互東帝汶天主教主教貝洛kap反抗運動e5 代言人奧塔。46歲e5 奧塔是第二代e5 東帝汶人（老父是葡萄牙人），但伊認同當地e5 人，對抗印尼e5 併吞（1995年，葡萄牙結束對東帝汶400年e5 殖民統治，印尼趁機會派兵攻佔，做伊e5 第二十七省。），對抗印尼對東帝汶獨立運動e5 殘殺、迫害、壓制。伊是佇國際上東帝汶反抗運動e5 發言人。貝洛是東帝汶e5 在地人，1983年代理主教以來，同情獨立運動，也努力化解佇抗爭運動中e5 暴力kap衝突。A兩人對得獎e5 反應，攏講：「這是互所有促進東帝汶和平e5 群眾kap為伊來犧牲e5 人，A只不過是代替領獎。所領e5 140萬獎金，也會成做做這款和平抗爭、獨立運動e5 路用。」
這兩個人攏呣是啥物出名人，但攏獻身佇抗爭霸權，為著本族e5 尊嚴、人權、自由teh奔波。Ae5 努力成果也呣是真明顯，但Ae5 努力受肯定。因此，Nobel和平獎也是鼓勵這款為著和平、人權、自由teh貢獻e5 小人物。呣是伊e5 成就，是伊e5 精神。耶穌講：「互人和平e5 人有福氣，因為A欲稱做上帝e5 囝」（太5：9）。但另外一方面，也講：「B掠準我來是欲互地上和平，我來呣是欲互伊和平，就是hiat落刀劍」（太10：34）。耶穌是針對遐e5 受宗教壓制e5 事實講這句話，伊無否定彼款為著尊嚴、自由、人權來行使非暴力抗爭e5 必要性，伊家己也是典型e5 非暴力抗爭者。伊講：「凡若giah8刀e5,會對刀死」（太26：52）。伊佇受審判e5 時，無辯解，無屈服佇羅馬e5 霸權；佇受侮辱、譏刺、phui3瀾e5 時、也保持做人子e5 尊嚴。
保羅：「莫得用歹報歹，佇眾人e5 面前著圖謀chiah-e5 好事。若會得通kap眾人和，著盡力kapA和」（羅12：17-18）。

祈禱：主啊！願你e5 和平佇你所疼e5 人內底，也互咱成做一個互人和平kap尊嚴e5 人！



真理欲互人
得自由

經文：「恁欲識真理，真理欲互恁自由」（約8：32）

德國Volkawagen公司付兩百萬美金，聘請上蓋互人尊重e5 德國歷史家Hansmomsen，用十年e5 時間寫一部冊《第三帝國期間e5 Volkawagen公司kap工人》，其中指出公司過去濟濟無光彩e5 事實，包括A出產e5 金龜車是出自獨裁者希特勒e5 構想。也指出公司為著Nazi生產戰爭e5 武器，使用奴工。因為創辦人波希（現任董事長佩克e5 阿公）是Nazi，伊對集中營掠濟濟犯人來做工，虐待A，甚至拍到死。這款對歷史e5 坦白，減採會傷害Volkawagen e5 商譽，但是A猶原出錢將遮e5 無體面e5 歷史公開來檢討、反省。
佇保羅e5 批信內底，伊自稱是罪魁（提前1：15），捌謗瀆上帝、侮辱人、窘逐人，掠濟濟無辜e5 人定案判死刑（徒22：4；26：10）。這款e5 過犯伊呣捌想欲瞞騙人。反轉，三番兩次佇公開e5 場合告白伊過去e5 愚戇，卻見證了上帝完全e5 疼kap憐憫（提前1：16）。
佇大衛e5 詩篇kap王室e5 記錄內底，詳細記明伊犯大罪e5 過程。伊貪部屬烏利亞e5 某kap謀殺這位忠誠e5 戰士，這款e5 犯罪互人討厭，互上帝大受氣。但伊並無掩蓋細節（撒下11，詩5），伊講：「我對你犯罪，佇你e5 目睭前行這號歹，致到你講話e5 時，顯明公義；判決我e5 時，顯明公正…求你用牛膝草使我清氣」（詩51：4，7）。
佇摩西e5 五經裡，伊也記載伊拍死埃及人，埋佇沙內底受發現、逃亡40年e5 見笑代。伊完全無掩蓋家己歹脾氣e5 個性、無掩蓋領導以色列失敗e5 所在，伊對家屬無體面e5 相爭也誠實記錄（出12：12，16：3，民12：2），清楚表明伊呣是神明，干單是上帝e5 奴僕na7-tian7。
耶穌講：「恁欲識真理，真理欲互恁自由」（約8：32）。耶穌講這句話，是因為當時有一寡人呣敢接受Ae5 祖先捌做過奴隸e5 事實（8：33），甚至想欲E耶穌。「真理」佇希臘文原意就是「真實」。獨獨敢面對真實e5 人，chiah會當得著自由，得著心靈e5 釋放。活佇虛假、欺騙e5 人，永遠做驚惶e5 奴隸。獨獨真理欲互人得自由。

祈禱：主啊！互阮因為識真理，來得著自由！



公義e5樹
--二二八碑文

經文：「互A稱做『公義e5樹』，就是耶和華所栽e5 」（賽61：3）

「1945年日本戰敗投降，…台灣行政官長…歧視台民…1947年2月27，專賣局人員查緝私菸，拍傷女販，誤殺路人，激起民憤。第二日，台北群眾遊行示威，請求緝兇，竟然受槍擊，死傷數人。…國民政府蔣介石無詳查、派兵來台鎮壓。…佇鎮壓清鄉e5 時，株連無辜，數月之間，各地死傷、失蹤者數萬…事稱「二二八事件」。事後近半世紀，台灣長期戒嚴，禁止談論…1987年解嚴，乃有「二二八事件」e5 調查研究、國家元首道歉、受難者kap受難家屬e5 補償、紀念碑e5 建立…旨在安慰亡者在天之靈，安撫受難者kap受難家屬，悲憤之情…引為鑑戒。對今以後，無分你我，結做一體，疼心相扶助，誠心相對待，化解仇恨，建立永久e5 和平…」。這個二二八紀念碑文預定1997年2月28（五十週年）e5 時，欲刻佇台北二二八紀念公園e5 紀念碑頂，成做「二二八事件」e5 歷史蓋棺定論。
一件數萬人死傷e5 代誌，因為當局e5 壓制，經過五十年，才正式定案。無追究任何人e5 過失，無刑罰任何鎮壓e5 官長，無任何報復e5 口氣，只是要求事實e5 重現，引做鑑戒，努力佇和平e5 永建。這是台灣人最樸實古意e5 表現。原來是一件上悲慘e5 歷史事件，上互人痛恨e5 冤仇，卻轉向永久和平e5 建立，這是台灣人佇歷史上最sui2 e5 表現。受害e5 家屬代表無怨恨報復e5 要求，只是向望這款e5 殘殺迫害@閣發生。五十年來A受盡恐怖e5 威脅，受盡驚惶、哀傷e5 苦痛，受盡社會大眾e5 誤解、隔離；今因為碑文對事件e5 蓋棺定論得著安慰kap醫治。
這抵抵親像以色列人e5 受掠，受盡侮辱、驚惶、殘殺、家庭流離失喪，最後受釋放，倒轉佇應許e5 地。以賽亞
61：3講：「佇錫安悲哀e5 人用花帽賞賜伊來代替火灰，歡喜e5 油代替悲哀，謳咾e5 衫代替憂傷e5 心；互A稱『公義e5 樹』，就是耶和華所栽e5。」

祈禱：主啊！互阮日日經歷你e5公義栽佇憐憫e5溪邊！

目		錄
  


教宗來訪

經文：「主e5靈臨到我…宣傳主歡喜e5年」（路4：18-19）

1995年教宗John PaulII佇紐約e5 Agveduct Race Track（跑馬場）主持彌撒，有七萬五千人聽伊講道。伊講：「佇大都市徛起e5 人，是呣是已經看@著喪鄉人應得e5 福分？佇科學kap技術文明中，是呣是猶有容納上帝奧妙e5 空間？」佇教宗訪問紐約e5 期間，紐約市表現了真無仝款e5 文明kap禮貌。警察好禮佇地下車站值班，客運工做人員也穿講究e5 衫，一個二十四歲e5 藝術工作者講：「這幾工，紐約若換一個所在，每一個人攏表現甲真良善、有禮貌、有耐心，每隔五呎，就有人向你問安。」一個跑馬場e5 老顧客講：「通常來遮e5 人攏是輸錢，帶來惡運；今仔日來e5 人攏是贏e5 人，得著祝福。」
佇耶穌e5 傳道生涯，也是人群滿遍，濟濟枵餓e5 人跟隨，等伊變餅；濟濟青瞑、半k、癩Pe5 人等候伊醫治；濟濟法利賽人好奇，欲掠伊e5 話柄；濟濟婦仁人恬恬徛佇邊仔，聽伊溫柔有力e5 講道；也有鬼附身e5,大聲喊講：「大衛e5 後代，阮kap 你有啥物關係咧？」（可1：24）伊進入耶路撒冷城e5 時，也有人大聲喊講：「和散那，奉主e5 名來e5,應該得著謳咾」（可11：9）。減採咱也會好奇講：「假使今仔日拿撒勒耶穌若來咱e5 都市，咱欲按怎？是呣是親像伊e5 同鄉，趕伊走（路4：29）？抑是親像撒該爬上桑仔樹看伊呢？抑是親像耶利哥e5 巴底買喊講：『大衛e5 後裔耶穌啊！可憐我！』」
伊欲向咱講啥物款e5 道理呢？我ioh伊會講：
主e5 靈臨到我
伊用油抹我
互我傳福音互喪鄉人
伊差我向受掠e5 人，傳講：
恁會得著釋放；
向青瞑e5,講：
恁會得著目睭光
伊差我解放受壓制e5 人，
宣傳主歡喜e5 年（路4：18-19）。

祈禱：主啊！求你e5 靈佇阮e5 中間，有你e5 釋放kap
醫治！




英雄e5下場

經文：「你著專心依靠耶和華」（箴3：5）

1987年10月14，一個查某囝仔Jessica佇A阿姨e5 後園CD，墜落去一口二十三呎深e5 古井內底。全米蘭市e5 消防人員開始救援e5 工作，全美國e5 電視台現場報導這個五十八小時e5 救人e5 過程。救援隊佇古井邊仔，挖一條新e5 井路，佇井底拍一個洞，接通古井。身材瘦thiu e5 Robert Donnell被選派落井救人。伊是一位真優秀e5 救護人員，成做當時媒體大眾注目e5 英雄。七年後，三十七歲e5 Donnell互人發見倒佇一個牧場，調查e5 結果是：離婚e5 痛苦，致使伊開槍自殺。
少年掃羅被揀選抹油做以色列人e5 第一個王。伊勇壯、緣投閣謙卑。伊講：「我敢呣是以色列支派中上蓋無重要e5 便雅憫人？我e5 家庭佇便雅憫支派內底，敢呣是上蓋微細e5 ？」（撒上9：21）佇被揀選做王e5 時，伊走去bih佇雜物內底（10：22）。伊諒解遐e5 藐視伊e5 人講：「今仔日耶和華佇以色列施行拯救，咱呣通E人」（11：13）。四十歲e5 時，登基做以色列人e5 王。可惜無偌久，佇吉甲面對非利士人e5 圍困，伊等@赴撒母耳e5 約結束前來，違背律例，家己獻祭。開始表現自主自傲e5 款式，致到嫉妒大衛、疏離約拿單、失去人民e5 擁護、慘死沙場。
耶和華對撒母耳講：「我為著設立掃羅做王來後悔；因為伊越轉去，無toe3 我、無遵守我e5 吩咐。」撒母耳真chheh心，透暝求叫耶和華。因為掃羅愛牛羊卡過上帝e5 吩咐，閣想欲講白賊來掩蓋家己e5 過錯（15：15）。伊聽人民e5 話卡過上帝e5 吩咐（15：24）。
這是英雄e5 試探：@記得家己，忽略上帝，干單活佇群眾e5 注目之下，迎求群眾e5 歡喜。一下久，就迷失伊家己，棄絕上帝，互群眾棄sak，chhun死路一條。
箴言：「你著專心倚靠耶和華，呣通倚靠家己e5 \，佇一切你所做e5 事工，攏著認伊，伊欲指點你e5 路。呣通家己看做有智慧，著敬畏耶和華，離開歹事，這會互你e5 身軀勇健，潤澤你e5 筋骨」（箴3：5-8）。

祈禱：主啊！互阮敬畏你，來離開歹事，閣得著勇健！



朋友e5疼
之二

經文：「恁e5著行我所命令恁 e5,就是我e5朋友」
（約15：14）

1994年感恩節過了後e5 禮拜一，紐約耶利哥高中一位優秀e5 學生金琇雲車禍過身。伊e5 朋友、同學，將伊兩年來所研究e5 尼安德達人飲食習慣考古e5 研究報告整理好勢，趕佇12月初1以前寄送去申請西屋科學獎，結果進入決選之一。這是西屋獎成立五十四年來，第一遍互已經過身e5 人參選。可惜，因為@當面談，@當入等。這款友誼e5 表現得著當局e5 肯定kap 謳咾。這個構想是一位Brian Lee同學所發起e5。伊招集16個同學做夥完成這篇研究報告，來紀念這位過往e5 朋友。為著完成朋友生前e5 願望，犧牲伊家己e5 研究計劃kap申請得獎e5 機會。
佇迦百農e5 一個厝內，耶穌向群眾講道。伊看著有四個人扛一個半ke5 人，拆厝頂互伊倒佇床枋，ka7 槌落來，向望耶穌會醫治伊。耶穌看著Ae5 信心kap朋友e5 疼，對半ke5 人講：「我吩咐你，提床枋起來行」（可2：3-5，11）！這四個朋友堅決e5 疼心，互A軟腳e5 朋友閣勇壯起來。A排除困難e5 信心，也互耶穌感動。因為這款e5 疼kap信，耶穌ka7 彼個半ke5 人講：「你e5 罪赦啦！」
朋友親像著時e5 西北雨，滋潤乾燥e5 心田；朋友e5 疼互頹志e5 人閣再堅強。患難中e5 朋友鬥陣扶持，連耶穌ma7 感動。朋友e5 疼，會幫助人脫離自憐、自嘆kap沈淪。朋友e5 疼，會趕走死亡e5 驚惶kap威脅。台語歌曲有：「墓仔埔也敢去、六月火燒埔…」，che 攏@當阻止朋友e5 疼；反轉，對照出朋友互相疼e5 可貴。朋友e5 疼，互人瞭解互相e5 需要，幫助對方來完成心願。耶穌：「人為著朋友獻性命e5,無比che卡大e5 疼。恁若行我所命令恁e5,就是我e5 朋友」
（約15：13-14）。耶穌這款對朋友e5 疼，為咱行上伊受苦e5 山頂，佇遐，伊被釘死。伊留e5 命令就是：「恁著相疼，親像我有疼恁」（15：12）。

祈禱：主啊！你是阮至好e5朋友，為阮獻性命。感謝你做阮e5朋友！



感恩e5心kap行動

經文：「攏欲講起這位婦仁人所做e5,來數念伊」
（太26：13）

1944年，一位十八歲e5 日本青年西井哲，因為大戰結束，佇高雄港口碼頭流浪、做乞食，得著一位老婦仁人e5 物質接應，維持一年久，才行路到基隆，倒轉去日本。42年後，伊60歲，已經頭毛嘴鬚白，子孫圍纍，通享受天倫之樂。但伊一直感恩彼位老婦仁人e5 仁情，所以志願閣倒轉來台灣，佇鼓山港口附近e5 育幼院做義工六年久。佇遐，伊種花、修整院舍、補衫，照顧台灣e5 散赤孤兒，來回報四十二年前所受e5 恩情。伊本身也得著囝仔e5 敬疼，感覺性命真滿足。
耶穌受釘進前，佇伯大尼e5 西門家過節。有一個婦仁人拍破香油瓶來抹伊e5 身軀。門徒呣甘hiah呢貴氣e5 香油浪費，但耶穌非常感激，講：「普天下，無論佇啥物所在傳福音，攏欲講起這位婦仁人所做e5 ，來數念伊」（太26：13）。
耶穌也捌佇一個莊社，醫好十個癩P病人，但只有一個倒轉來感謝伊，榮耀上帝。伊閣是受看輕e5 撒馬利亞人。耶穌講：「潔淨有十個，其他e5 九個佇叨落？」（路17：17）患癩P病e5 西門做主人接待耶穌，但並無任何感恩e5 心kap動作。反倒轉是彼位受看輕e5 婦仁人用目屎洗伊e5 腳，用頭毛拭乾，用香油抹伊e5 頭（路7：44-46）。所以，伊非常感激講：「疼濟，赦免就濟。」
感恩e5 心kap行動，會提高一個人e5 高貴，互人e5 靈魂愈sui2,面愈笑容，行為愈互人接納，因此，耶穌講：「你e5 信，救著你」（路7：50；17：19）。感恩e5 心kap行動，也是信心e5 真正表現。信任上帝，相信人性sui2 e5 一面，相信家己e5 是非判斷。按呢，感恩e5 心kap行動，感染周圍e5 人，互A攏佇信e5 內面，成做榮耀上帝e5 人（路17：18）。

祈禱：主啊！感謝！感謝！感謝你！



超越e5性命

經文：「上帝e5意思原本是好e5,欲保全濟濟人e5活命」（創50：20）

1985年3月e5 一暗，一位熱心服務、事奉上帝、學業出眾e5 查某囝仔黃文郁，抵抵結束教會e5 司琴，駛車欲轉去厝e5 半路，soah吐@止，送到病院e5 時，已經昏迷不醒。診斷e5 結果是腦血管動、靜脈畸形。佇病院昏迷七個月，醫生預測伊一生會昏迷親像植物人。A老母呣死心，拚命祈禱、照顧，無按算，伊soah漸漸醒起來。起初，連吞嘴瀾都有困難，著靠呼吸器、營養管，才會當維持性命，伊家己也無願意按呢過一世人，伊開始試每一款復健。佇講話都有困難e5 時，伊選修社區學院e5 聲樂課，學習按怎呼吸；佇腳、手、頭@當振動好勢e5 時，伊坐輪椅去完成學院e5 課，成績攏是A，閣協助殘障學生e5 社團辦活動，被選做殘障學生之友。伊用真肯定e5 口氣講：「我確信，這款e5 安排，有上帝特別sui2 e5 用意。」
細漢e5 約瑟是老父所疼惜e5 子，卻受兄弟賣到異鄉做奴才；盡忠盡心做管家，卻受主母誣賴進入監牢；替王e5 執政解夢，助伊出獄，卻互伊@記得所拜託e5;佇遮e5 困境內底，伊無怨恨、不滿、埋恨、懷疑上帝，干單盡力做好來等候。人@記得伊e5 好所行，但上帝無@記得。上帝為著拯救伊e5 人民，互約瑟佇各種患難內底。伊對遐e5 求饒赦e5 兄弟講：「以前恁e5 意思是欲害我，但上帝e5 意思原本是好e5,欲保全濟濟人e5 活命」（創50：20）。
這是一款超越性命e5,@受限制佇肉體e5 軟chian2;環境e5 惡劣、對敵e5 陷害、兄弟e5 出賣、朋友e5 忘恩，因為A深信上帝未@記A，A信任上帝e5 安排，A會脫離引誘e5 試探，講：「我敢通犯這款e5 惡，來得罪上帝呢？」（創39：9）這款e5 性命會當超越監牢e5 圍牆；超越群體e5 敗壞意念；超越專家e5 預測；超越人有限e5 體能。因為A所信e5,所倚靠e5 上帝，是超越e5 上帝。

祈禱：主啊！互阮有超越苦難、病痛e5性命！




超人性命e5轉變

經文：「主啊！我著按怎做呢？」（徒22：10）

1995年，「超人」影星克理斯夫•李維騎馬摔落，摔斷頷頸骨，四肢癱瘓，著坐輪椅、靠呼吸器維持性命，@當閣演「超人」e5 電影。伊受傷了後，佇信仰頂面有上大e5 轉變，也四界做見證，鼓勵遐e5 身軀、心靈捌受傷e5 人，好膽閣徛起來、行出去。伊手術了第一遍出現佇公眾e5 面前，是參加「藝術家聯盟」e5 慈善暗會。伊講笑講：「我高中英文課e5 時，有一位同學請病假，老師教訓：『只有斷腳斷手e5 人才需要歇睏。即使按呢，也會當將伊囥佇籃仔內，koan7來上課。』所以，今暗我呣敢缺席。」這是「超人」e5 重頭生，所表現e5 呣是電影e5「超人」，乃是真實e5 生活。
聖經內底有真濟這款「超人」式e5 轉變。親像摩西前四十年e5 人生佇埃及王宮度過，享盡榮華、權勢，過親像「超人」電影內底e5 日子，起造蘭塞王城，美女圍纍，權勢抵天，是法老e5 繼承人。路尾是佇受通緝、佇曠野枵餓、佇孤單無伴e5 時，開始伊真正sui2 e5 性命。80歲e5 時，才表現性命永存e5 價值。
保羅佇大馬色路裡迴轉以前，也是智識上e5「超人」，是驕傲e5 青年才俊，跟toe3 名聲響e5 老師學律法；家境富裕會當有羅馬e5 公民籍；道德上，也是無通嫌。但一直到受光照光，墜落馬青瞑，伊才向主耶穌問講：「主啊！我著按怎做呢？」耶穌：「起來」（徒22：10）！尾仔，伊受盡人生e5 苦慘，受鞭打、關監、tan3 石頭、海難，受盡各種e5 侮辱（林後11：23）。但，這也是伊「超人」性命e5 開始。
保羅：「我為著基督e5 緣故，掠遮e5 軟弱、欠缺、窘逐、困迫做歡喜；因為我軟弱e5 時，反轉有氣力」（林後12：10）。這是超人性命e5 轉變。有耶穌基督豐盛性命e5 款式，無因為外在e5 肉體、環境所限制，創造人生無限、永恆e5 價值。

經文：主啊！互阮轉變，轉變做合你e5器具！



貧民區e5醫生

經文：「婦仁人，你脫離這個病」（路13：12）

海地出身e5 Loran Plya Philip醫生，佇巴爾的摩e5 貧民區開設社區醫療復健中心，經營真困難，強強欲維持@落。1996年底，chhoa7 三個囝仔到Florida e5 Disney Land過年。佇一間雜貨仔店買一百箍e5 獎券，結果著一千萬e5 大獎。伊講：「感謝上帝這款特殊e5 禮物！伊特別憐憫散赤人，互我會當繼續服事伊。遮e5 錢欲用來擴展醫療設備，互散赤人得著卡好e5 照顧，也提供一寡中風、關節炎、截肢e5 人免費治療。我知影也看重佇遮e5 服事，若親像佇貧民區e5 一粒鑽石。」
耶穌佇伊傳道e5 生涯，也扮演做一個散赤人e5 醫生。伊醫治彼位佇格拉森墓仔埔e5 精神病患者；伊醫治彼位已經開甲無半sian2 e5 血漏婦仁人；伊救活管會堂e5 查某囝仔
（路8）。伊醫治癩P病人（約9）；醫治彼位佇畢士大池邊等候38年e5 病人（約5）。伊對散赤、殘障、青瞑、跛腳e5 人特別照顧（路14、16）。伊通講是一位散赤人e5 醫生。
彰化基督教病院百週年紀念e5 時，互人最數念e5,猶是老藍醫生割醫生娘e5 大腿皮來補散赤囝仔e5 kha-chhng。這款「醫療父母心e5 切膚之疼」活出耶穌為咱犧牲e5 疼，是醫德最koan5 e5 層次。台灣中南部e5 福音通講是建立佇這款疼e5 基礎頂面。大多數聽道理e5 人（基督徒），是因為散赤得著醫療e5 照顧來信耶穌e5。遮e5 人就是佇病痛中間得著肉體、心靈上e5 救贖、醫治，才會有大e5 勇氣kap決心，來轉變Ae5 宗教信仰。才肯無顧親成、鄉親、社會e5 責備來跟隨耶穌。因為A親身體驗著，耶穌kap門徒是散赤人e5 醫生。
親像耶穌捌對彼位khiau-ku十八冬e5 婦仁人講：「婦仁人，你脫離這個病」（路13：12）。今仔日，這位散赤人e5 醫生，也歡喜醫治咱，互咱脫離肉體、心靈上e5 病疼kap綑縛。

祈禱：主啊！醫治阮，互阮得著釋放！



和諧e5起造

經文：「上帝佇基督互咱kap伊復和，也將這個勸人kpa上帝復和e5職份互咱」（林後5：18）

1996年8月初9，美國總統William Clinton五十歲生日e5 時，kap厝內e5 人以及副總統Gole全家，提摃槌仔、釘仔、電鑽，佇華氏90外度e5 炎熱天氣，佇田納西州弗特蘭鎮，ka7 當地e5 居民鬥相工，重建一間因為種族仇恨來燒壞去e5 烏人禮拜堂。對1995年1月以來，已經有七十外間e5 禮拜堂被燒去，造成美國烏白種族e5 緊張。Clinton向遐e5 做夥teh起造禮拜堂e5 烏白群眾講：「今仔日，恁送我一個大禮。恁向阮證明，咱所擁有e5 比想像e5 閣卡濟，咱會當付出e5,也比所知影e5 閣卡濟。恁呣單佇遮teh起造恁e5 禮拜堂，也向全國指引一條化解仇恨e5 正確e5 路，指向一個閣卡sui2 e5 未來。」這是和諧e5 起造，是拍敗撒旦計謀最典型e5 武器；是廢掉冤仇最具體e5 行動。
保羅先生講：「基督是做咱e5 和平，互兩旁做一個，拆掉彼中間相隔e5 牆；閣佇伊e5 肉體消除結冤仇e5 因端，就是遮e5 誡命e5 律法，記佇律例e5,欲佇伊本身將兩旁造成一個新e5 人，來造就和平」（弗2：14-15）。保羅先生佇傳道生涯，上關心e5,就是和諧e5 起造。伊無怨恨遐e5 陷害伊e5 猶大兄弟，反轉講：「為著我骨肉e5 至親，準做本身受咒詛來離開基督，我也甘願」（羅9：1-3）。伊呼籲外邦基督徒呣通怨恨猶太人，伊講：「A已經著觸（tioh8-tak），是致到A跋（poah8)倒是呣？斷斷呣是！反轉對Ae5 犯罪，拯救外邦，欲激起Ae5 奮志…」（羅11：11）所以，伊佇傳道e5 仝時，也替耶路撒冷地區e5 飢荒募款。伊要求外邦e5 教會回饋猶太人e5 教會（羅15：25-27）。伊講：「上帝佇基督互咱kap伊復和，也將這個勸人kap上帝復和e5 職份互咱」（林後5：18）。
和諧e5 起造，呣是佇理論，呣是佇律法，乃是佇十字架e5 實際行動。獨獨十字架會當廢掉冤仇（弗2：16）

祈禱：主啊！互阮做互人kap你復和e5使者，互阮有智慧、有勇氣、有氣力！



疼內面無驚惶

經文：「佇疼e5內面無驚惶、獨獨齊全e5疼、趕走驚惶」（約一4：18）

1996年秋天，佇伊利諾州布洛克菲德動物園內底，有一個三歲e5 查甫囝仔，摔落18呎深e5 烏猩猩生活地區，落佇水裡。有七隻猩猩佇伊附近tehCD。這個囝仔頭殼受傷，頂koan5 e5 遊客無人敢倚去，干單大聲叫。結果，有一隻母e5 烏猩猩Bety，將這個囝仔抱出水，抱佇胸前，交互動物園e5 管理員。伊e5 動作kap眼神，親像一個老母。
先知以賽亞預言基督e5 國度，「豺狼kap綿羊仔相kap住，豹kap山羊仔子相kap倒咧；牛仔子kap細隻獅kap肥e5 精牲；上細漢e5 囝仔也欲牽A。牛kap熊欲相kap食；Ae5 子欲相kap倒咧；獅欲食草親像牛。食奶e5 囝仔欲佇惡蛇e5孔口CD；斷奶e5 囝仔欲伸手入毒蛇e5 穴。佇聖山遍地，的確無損傷、無陷害」（賽11：6-9）。佇疼e5 內面無驚惶；獨獨齊全e5 疼，趕出驚惶（約一4：18）。
起初，佇伊甸樂園內底，生態平衡和諧。其中e5 人、動物（植物）互相信任無傷害、無相爭、無生存空間e5 衝突。無偷提、無鐵窗、無欺騙，呣免身份証、信用卡；無暴力，呣免武器，無提囝仔掉，上帝供給夠額；無車禍，呣免趕時間；無病疼，因為無任何污染。無生存e5 驚惶、無死亡e5 威脅、無政治e5 陰險，因為上帝掌權。這sui2 e5 世界，存在e5 根基佇上帝，因為上帝是疼。佇疼內面無驚惶；齊全e5 疼，趕出驚惶。佇疼e5 內面、無怨恨、無刑罰、無過犯、無重擔。疼是上帝e5 本性，也是伊對咱e5 吩咐，為著欲互咱活佇sui2 e5 世間。
疼e5 內面無驚惶。佇疼e5 內面，無做見笑e5 代誌，無求家己e5 利益，無快受氣，無記得人e5 歹，無歡喜不義，是kap真理相kap歡喜。疼永遠@無去。佇sui2 e5 新天地，呣免閣用信心來等待，呣免佇向望中來爭戰，只chhun疼佇人、動物（植物）e5 中間。疼是第一大e5(林前13：13）。

祈禱：主啊！互阮佇疼裡來堅強、通kap你同行
公義e5路。





智慧e5慈善家

經文：「我今仔日所命令你這一切e5誡命，就是佇恁中間無閣有喪鄉人」（申15：5）

對1989年來，金融家兼慈善家George Soros已經捐出十一億佇慈善事業。伊按算逐年捐七億，半數欲用佇移民權利、臨終關懷、毒品控制、教育推動、犯罪e5 公義等議題e5 探討。伊e5 捐獻呣是用佇幫助人治病、供應散赤人住、飼枵餓e5 人；是用佇各種草根性e5 計劃。向望轉變美國e5 政治文化，保護人免受政府無意中e5 傷害。伊討厭共和黨e5 保守派，因為Ae5 政府已經放棄對散赤人kap移民e5 義務。伊擔心「市場價值kap過度e5 個人主義」已經影響醫藥、法律、新聞kap政治，ka7 彼看做是一款生意，呣是一款使命。致到佇制定政策e5 時，忽略對弱勢群體e5 照顧，喪失社會公義。
先知彌迦、阿摩司指出國家滅亡e5 預兆，就是好額人kap政權勾結壓制喪鄉人。好額人只顧家己e5 享受，無顧散赤人e5 生死。耶和華講：「我無欲免伊e5 刑罰，因為A賣義人來得著銀，賣喪鄉人來得著一雙鞋，喪鄉人頭殼頂e5 塵埃，是A所意愛e5。」「看啊！我圖謀降災禍佇這個族；恁@互伊脫離恁e5 頷頸，恁也@頭殼gia5 koan5 koan5來行，因為這個時勢真歹…我百姓e5 婦仁人，恁ka7 趕出A安樂e5 家，閣對Ae5 細子永遠搶去我e5 榮光」（摩2：6-7，彌2：3，9）。因為「遮呣是恁安息e5 所在；因為地已經互污穢所敗壞，伊e5 敗壞是傷重e5」（彌2：10）。
佇耶利哥城，耶穌進入撒該e5 厝。撒該講：「主啊！我將所有e5 一半互喪鄉人；若是捌歪哥人e5,就四倍賠人。」耶穌真歡喜講：「今仔日，這個家得著拯救」（路19：8-9）。做一個有智慧e5 好額人kap慈善家，是上帝所賜福e5。因為上帝講：「我今仔日所命令你這一切e5 誡命，就是佇恁中間無喪鄉人。（因為佇耶和華一稱e5 上帝所賞賜你作業e5 地，耶和華欲大大賜福你。）」

祈禱：主啊！賜福阮e5鄉土，因為阮欲遵趁你e5誡命。



散赤人e5富裕

經文：「恁互A食」（可6：37）

1995年10月初9，新竹市91歲e5 徐黃貴妹，由孫新婦莊麗香揹leh，去參觀加A所捐獻e5 新竹家庭扶助中心囝仔館。這是佇大樓e5 一、二樓，內部裝潢設備齊全，規劃了真好勢e5 囝仔收容中心，市價上億。這對媽孫仔是典型e5 客莊婦女，平常時e5 食、穿、用攏真儉。佇九年前，出身非常散赤e5 莊麗香，加入家庭扶助中心做義工，發現A緊急需要有一個場所通收容散赤囝仔。伊想起細漢e5 時，為著家庭散赤，一家口十個人kheh佇稅來e5 四坪大e5 破厝，也捌因為散赤互病院拒絕看病。就按呢，呣單歸家伙做家庭扶助中心e5 永久義工，也捐獻A所儉e5 價值億外e5 厝kap土地。
耶穌捌看見一位喪鄉e5 寡婦將兩個半厘hiat落佇聖殿e5 庫房。伊真感動講：「我真實ka7 恁講，這個喪鄉e5 婦仁人所hiat e5 是比眾人所hiat e5 卡濟，因為眾人是對A有chhun e5 hiat落去奉獻；若是這個婦仁人是對伊本底就無夠額e5,全部hiat出伊所倚靠來活e5」（路21：1-4）。這款奉獻是甘心樂意e5 感恩，呣是欲好看頭，也呣是欲得著好名聲。乃是看著別人e5 欠缺，@記著家己e5 欠用；乃是數念上帝e5 恩待，@記著家己單薄e5 享受。耶穌佇曠野枵餓e5 時，無將石頭變做餅來止枵，但看著枵餓e5 群眾，伊就憐憫伊，ka7 門徒講：「恁互A食」（可6：34，37）。這款憐憫呣單是出佇同情心，是自發性e5 疼。
保羅先生：「我設使將所有e5 來賑濟，閣獻我e5 身軀互火燒，若無疼，我就無得著利益」（林前13：3）。伊閣引用詩篇112：9，講：「伊有大捨施，伊有賑濟喪鄉人，伊e5 義永永佇咧。」

祈禱：主啊！感謝你教示阮做心靈富足e5人。





目		錄
   


O-lo2 E5 SeN3-mia7


Keng-bun5 :“Mi5--si5 goa2 beh chhiuN3-koa ki5-to2 hit-ui7 su3 goa2 seN3-mia7 e5 Siong7-te3.” (Si-phian 42:8)

Ti7 1997 ni5 e5 10 goeh8 12, Bi2-kok chhut-mia5 e5 hiong-chhun koa-khek koa-chhiu2 John Denver ti7 California e5 goa7-hai2 hui-ki sit-su7, tui7-hai2 si2-bong5.  Tu2-tu2 chhin-chhiuN7 i e5 koa-khek:“Che7 phun3-sia7-ki khi3” (Leaving on a Jet Plane).  Ia7 chhin-chhiuN7 i siong7 chhut-mia5 e5 koa-khek“Chhoa7 goa2 tng2--khi3, hiong-chhun lou7” (Take Me Home, Country Road).  Tui3 1969 ni5 e5 te7-it tiuN chhiuN3-phiN3 “Leaving on a Jet Plane”khai-si2, be7 chhut 14 tiuN Kim-chhiuN3-phiN3, kap 8 tiuN Peh8-kim-chhiuN3-phiN3.  I e5 koa-khek soan2-chip8 “John Denver Greatest Hits”be7 chit8-chheng-ban7 tiuN i2-siong7.  Ti7 1993 ni5 i tit-tioh8 “Albert Schweitzer Music Award”, piau2-iong5 i ui7-tioh8 se3-kai3 ki-hng kap iau-go7 bun7-te5 e5 kong3-hian3.  I sou2 chhiuN3 e5 koa-khek chhiong-moa2 jin5-to7 kap chu7-jian5 khoan5-keng2 po2-hou7 e5 the5-chhiong3, chhin-chhiuN7 “Goa2 beh oah8--loh8-khi3”(I Want to Live), “Hui-chiu jit8-chhut”(African Sunrise), “Lok8-Ki-Soan e5 koan5”(Rocky Mountain High), “Jit8-kng ti7 goa2 e5 keng-kah-thau5”(Sunshine on My Shoulders),...teng2.  Long2 chhiong-moa2 tui3 chu7-jian5 e5 o-lo2 kap jin5-to7 e5 hou-iok8.  1997 ni5 10 goeh8 17, ti7 Faith Presbyterian Church (Sin3-sim TiuN2-lo2-hoe7) e5 ko3-piat8-sek u7 3 chheng lang5 chham-ka lai5 siau3-liam7 i.
Si-jin5 kong2 :“Jit8--si5 Ia5-ho5-hoa beh si chu5-ai3 hou7 goa2; mi5--si5 goa2 beh chhiuN3-koa ki5-to2 hit-ui7 su3 goa2 seN3-mia7 e5 Siong7-te3.”(Si-phian 42:8)  Lan2 e5 seN3-mia7 bo5 tiaN7-tioh8.  U7-si5 u7 hong-thai, u7-si5 u7 toa7-chui2, u7-si5 u7 peN7-thiaN3, u7-si5 u7 si2-sit, u7-si5 u7 ki-hng, u7-si5 u7 iau-go7.  Che si7 seN3-mia7 be7-tang3 pi7-bian2 e5 beng7-teng7.  Chong2--si7 lan2 e7-tang3 soan2-tek8 lan2 e5 oah8-mia7 e5 khoan2-sek.  Lan2 e7-tang3 tak8-jit8 iu-thau5-kat-bin7, ia7 e7-tang3 iong7 chhio3-iong5 lai5 bin7-tui3.  Lan2 beh chhin-chhiuN7 Sian-ti Hap-pa-kok sou2 kong2--e5,“Sui-jian5 bu5-hoa-ko2 bo5 hoat ong7 , phu5-tho5-chhiu7 bo5 kiat-chi2...chhan5-te7 bo5 chhut niu5-sit8 ... Goa2 ia7 beh in-ui7 Ia5-ho5-hoa lai5 hoaN-hi2, in-ui7 kiu3 goa2 e5 Siong7-te3 lai5 khoai3-lok8. ”(Hap-pa-kok 3:17-18)
Tai7-pit ong5 e5 si, kong2: “Siong7-te3--a! Ti7 Sek-an e5 lang5 long2 theng3-hau7 beh o-lo2 Li2...  Chhau2-tiuN5 iong7 iuN5 cho3 saN, soaN-kok iong7 gou7-kok cho3 moa lai5 hoaN-hi2 chhiuN3-koa”(Si-phian:65:13).  Che si chu7-jian5-kai3 e5 o-lo2 Siong7-te3.  Ti7 soaN-ia2, ti7 chhim-ian, ti7 te7 e5 kek8-thau5 long2 u7 oah8 e5 mih8 teh o-lo Siong7-te3.  Choan5-te7 long2 beh o-lo2 Ia5-ho5-hoa (Si-phian 66:1)  Sou2-i2 lang5 e7-tang3 cho3--e5, chiu7-si7 po2-chhi5 chu7-jian5-kai3 e5 goan5-mau7.  Lang5 m7-thang ui7-tioh8 ka-ti7 e5 hiong2-siu7 lai5 pho3-hoai7 chu7-jian5 e5 khoan5-keng2.  An2-ni chiu7-si7 siong7 sui2 e5 o-lo2.  Lang5 m7-bian2 ui7-tioh8 Siong7-te3 lai5 khi2 im-gak8-thiaN , ia7 m7-bian2 ui7-tioh8 Siong7-te3 lai5 khi2 koan5 e5 seng3-tian7, in-ui7 toa7-te7 chiu7-si7 I khia7-khi2 e5 sou2-chai7; in-ui7 ban7-mih8 e5 ho5-hai5 chiu7-si siong7 sui2 e5 o-lo2! 

Ki5-to2 : Chu2--a!  Goan2 beh o-lo2 Li2.  Choan5-te7 long2 beh o-lo2 Li2 . 


Khoan-sia3 Iau-mou5 e5 Sim-tng5 

Keng-bun5: “Goa2 si7 te7-it phaiN2 e5 lang5,chong2--si7 goa2 tit-tioh8 lin5-bin2. ”(The5 chian5 1:16)

Ti7 1997 ni5 12 goeh8 chhe, chu7 chheng si7 iau-mou5 lai5 jiau2-loan7 Tai5-oan5 ti7-an e5 Tan5 Chin3-heng tau5-an3 loh8-bang7 lah.  Ti7 choe3-au7 e5 hoan7-an3, i kiap-chhi5 Lam5-hui bu2-koaN e5 ka-siok8 5-e5 lang5.  Iau3-kiu5 tiau7-cha in bou2 siu7 heng5-kiu5 teng7-choe7 e5 oan-cheng5.  Ti7 kiap-chhi5 25 tiam2-cheng e5 koe3-theng5 tiong, che7-che7 lang5 ti7 tian7-si7-ki thau5-cheng5 khoaN3 mui5-the2 saN-chiN po3-to7.  Cheng3-hu2 ko-chan5 koaN-oan5 ia7 bo5-khun3 khui-hoe7 eng3-pian3.  Cheng3-lang5 ki5-thai7 i e7 thau2-pang3 jin5-chit, khui-chheng3 chu7-sat, hu3-chhut i hoan7-an3 e5 tai7-ke3.  Kho2-si7 siu7 kiap-chhi5 e5 bu2-koaN hu-jin5 Anne it-tit8 khou2-khng3 hiong-hoan7 m7-thang chu7-sat, tioh8 siong-sin3 i e5 bou2-kiaN2 iu5-goan5 thiaN3--i, Siong7-te3 ia7 thiaN3--i .  I tioh8 hoan2-hoe2, Siong7-te3 e7 jiau5-sia3 i sou2-u7 e5 choe7.  12 hoe3 e5 cha-bou2-gin2-a2 Christine ia7 ti7 siu7 kiap-chhi5 e5 si5, oe7 1 tiuN Ia5-sou e5 siong7 , lai5 khou2-khng3 hiong-hoan7 tioh8 sin3 Ia5-sou, Ia5-sou thiaN3--i.  Ti7 i tau5-an3 nng7-le2-pai3 au7, bu2-koaN choan5-ke tioh8 li5-khui Tai5-oan5 tng2-khi3 Lam5-hui.  In koh kau3 Tai5-pak e5 khan3-siu2-sou2 khi3 tham3-bong7 hiong-hoan7, ma7 cheng7-sang3 i Seng3-keng kap seng3-tan3-le2-mih8, khou2-khng3 i tioh8 ng3 Siong7-te3 jin7-choe7 hoe2-kai2, thang tit-tioh8 Siong7-te3 e5 lin5-bin2.  Chit-khoan2 e5 chin-cheng5 kap sin3-giong2 kam2-tong7 hiong-hoan7.  Ti7 i tau5-an3 e5 si5, i kui7 ti7 Anne e5 bin7-cheng5, kong2:“To-sia7.”  Ti7 au7-lai5 e5 hong2-mng7, i ma7 kong2:“Goa2 beh sin3 Ia5-sou! ”
Ti7 Tai7-ma2-sek e5 lou7-chiuN7, Po2-lo5 siak loh8 be2-kha, bak8-chiu chhiN-mi5.  A-na2-ni5-a ti7 iN7-siong7 tiong thiaN-kiN3 Chu2 kong2 : “Khi2--lai5! Khi3 Iu-tai7 e5 ke, hong2-mng7 chit8-e5 Tai7-sou3 e5 lang5, mia5 kio3 So3-lo5, i ho2 i.”  A-na2-ni5-a tiuN5-tu5 kong2 : “Chu2--a! Chit-e5 lang5 chhin-chhiuN7 iau-mou5, ti7 Ia5-lou7-sat-leng2 che7-che7 khou2-hai7 li2 e5 seng3-tou5 , khun2-pak8 chin-che7 kiu5 kio3 Li2 e5 mia5 e5 lang5.”  Chu2 kong2:“Li2 cho3 li2 khi3, i si7 goa2 sou2 keng2-soan2 e5 khi3-khu7.”  (Su2-tou5-heng5-toan7 9:10-16).
Po2-lo5 ma7 kong2: “Lun7 cho3-lang5, goa2 si7 te7-it phaiN2 e5 lang5.  Chong2--si7 goa2 tit-tioh8 lin5-bin2,... hou7 au7-lai5 sin3 I tit-tioh8 eng2-seng e5 lang5 cho3 bou5-iuN7.”(The5-Mou5-Thai3 Chian3-su71:16)  I ma7 kong2:“ Tok8-tok8 Ki-tok ti7 lan2 iau2 cho3 choe7-jin5 e5 si5, ui7 lan2 lai5 si2.  Siong7-te3 e5 thiaN3 chiu7 ti7 chia lai5 hian2-beng5.”(Lo5-ma2 5:7)  Ti7 Ia5-sou thoan5-to7 e5 si5 , I u7 chiap-lap8 che7-che7 hou7 lang5 hiam5-ok e5 lang5, chhin-chhiuN Sat-kai, Li7-bi7,... teng2.  Ti7 tng-si5, in long2 hou7 lang5 khoaN3-cho3 si7 iau-mou5-kui2-koai3, tan7-si7 Ia5-sou iu5-goan5 chiap-lap8 in.  Che si7 Chu2 khoan-sia3 iau-mou5 e5 sim-tng5 kap thiaN3 e5 piau2-hian7.  Chhin-chhiuN7 Su7-the5-hoan2 ti7 sip8-ji7-ke3 teng2 kong2 : “ Chu2--a! Sia3-bian2--in, in-ui7 in sou2 cho3--e5, in m7-chai.”(Su2-tou5-heng5-toan7 7:60, Lou7-ka 23:34)
Ti7 bu5-kou e5 e7-bin7 siu7 khun2-pak8, siu7 kiap-chhi5.  Che si chin phaiN2-un7--e5.  Tan7-si7 in iong7 Chu2 e5 thiaN3 lai5 khek-hok8 i, ma7 chiong Siong7-te3 e5 thiaN3 kap sia3-bian2 thoan5 hou7 chit-e5 chu7-chheng iau-mou5 e5 hiong-hoan7.  Che si Siong3-te3 e5 lin5-bin2 siong7-toa7 e5 piau2-hian7 , ma7 si7 chit8-khoan2 khoan-sia3 iau-mou5 e5 sim-tng5. 

Ki5-to2: Chu2--a! Li2 si7 lin5-bin2 e5 Chu2, hou7 goa2 hak8-sip8 khoan-iong5 sia3-bian2. 


Hi-bong7 E5 Ma-la-song


Keng-bun5: “Tioh8 chau2--e5, goa2 i2-keng chau2 liau2. ”(The5-mou5-thai3 hou7-su 4:7)

1997 ni5, chit8-ui7 18 hoe3 e5 cha-pou chheng-lian5 hoan7 kut-gam5, chiaN3-kha toa7-thui2 i2-ha7 tioh8-ai3 oan5-choan5 chhiat-tu5, be7-tang3 koh that kha-kiu5, that kaN2-na2-kiu5, i kam2-kak chin thong3-khou2.  Lai7-sim keng-koe3 chit8-toaN7 chin tng5 e5 kun2-ka2, i koat-sim chiong i e5 seN3-mia7 tau5-jip8 ti7 hong5-ti7 gam5 e5 kang-chok.  I soat-hok8 CANADA e5 Gam5-cheng3 I-hak8-hoe7 chi-chhi5 i cho3 chit-e5 ke3-oe7--Chng gi7-ki (ke2 e5 kha), tui3 CANADA tang-hoaN7 chau2 kau3 sai-hoaN7 , lai5 khoan3-bou7 chit8-e5 hong5-ti7 gam5-cheng3 e5 ki-kim-hoe7.  1980 ni5 4 goeh8 12, i chheng7 1-nia2 un7-tong7-saN, heng cheng5 siu3“Hi-bong7 e5 ma-la-song”e5 ji7 khai-si2.  Ti7 i beh oan5-seng5 chit-e5 ke3-oe7, chau2 beh thau3 chit-e5 heng5-theng5 e5 si5, i e5 gam5-cheng3 koh chai3 hoat-chok, gam5 e5 se3-pau choan2-i5 kau3 kui-seng-khu.  I si2 ti7 poaN3-lou7.  I e5 cha-bou2-peng5-iu2, sak i sou2 che7 e5 lun5-i2, chiap-soa3 chau2 oan5 choan5-theng5. Chit-khoan2 cheng-sin5 kam2-tong7 CANADA e5 lang5 , tak8-ke koan-chiN5, lai5 oan5-seng5 i e5 goan7-bong7, seng5-lip8 kok-che3 hong5-gam5 ki-kim-hoe7. 
Po2-lo5 kong2:“Tioh8 chau2--e5, goa2 i2-keng chau2 liau2...  TaN u7 kong-gi7 e5 bian2-liu5 ui7 goa2 lau5 teh.”(The5-mou5-thai3 hou7-su 4:7)  Po2-lo5 chiong i e5 goan7-bong7 kap chek-jim7 kau hou7 The5-mou5-thai3, lai5 oan5-seng5 Siong7-te3-kok e5 kian3-lip8.  Che tu2-tu2 chhin-chhiuN Mou5-se si2 ti7 poan3-tou5, chiong i e5 goan7-bong7 kau hou7 Iok-su-a lai5 oan5-seng5, chhoa7 I2-sek-liat8 lang5 chin3-jip8 Ka-lam5-te7.  KhoaN3--lai5, in long2 si2 ti7 poaN3-tiong-tou5, bo5 oan5-seng5 in e5 chek-jim7 kap goan7-bong7, tan7-si7, ti7 lek8-su2 lai5 khoaN3, in i2-keng chau2 liau2 in tioh8-ai3 chau2 e5 lou7-theng5.  Chhin-chhiuN7 Ia5-sou si2 ti7 sip8-ji7-ke3 teng2, ka2-na2 si2 bo5 oan5-seng5 I thoan5 hok-im kap kian3-lip8 Siong7-te3-kok e5 goan7-bong7 kap chek-jim7, tan7-si7 I kong2: “Su7 beng5-pek8 lah! ”(Tiong-bun5 hoan-ek8 cho3“Oan5-seng5 lah! ”) (Iok-han7 19:30)
In-ui7 in e5 cheng-sin5 be7 si2; in e5 seN3-mia7 chiap-soa3 ti7 chiap-chhiu2 e5 lang5 e5 sin-chiuN7.  In khai-si2 1 e5 hi-bong7 e5 ma-la-song.  Ui7-tioh8 au7-tai7 e5 heng7-hok, in hi-seng in e5 seN3-mia7.  Ui7-tioh8 chin-li2 e5 hun3-tau3, in iong2-kam2 khi3 hu3-chhut.  In lau5 hou7 au7-tai7 e5 lang5, chiu7-si7 eng2-oan2 e5 ng3-bang7.  Tai5-oan5 e5 siok8-gi2 sou2 kong2 e5 “ Han-chi5 m7-kiaN loh8-thou5 noa7, chi2 kiu5 ki-hioh8 tai7-tai7 thoaN3.”  Ia5-sou kong2 : “1 liap8 beh8 na7 bo5 loh8-thou5, chiu7 kan-taN 1 liap8; na7 loh8 thou5 si2, chiu7 kiat-sit8 che7-che7.”(Iok-han7 12:24).
Che si7 Tai5-oan5 lang5 cha2-ki5 i5-bin5 e5 cheng-sin5, ma7-si7 kin-a2-jit8 Tai5-oan5 i5-bin5 ti7 choan5 se3-kai3 e5 cheng-sin5; ma7 si7 1-khoan2 “Hi-bong7 e5 ma-la-song. ”

Ki5-to2: Chu2--a!  Li2 si7 hi-bong7 e5 Chu2, hou7 goan2 toe3 Li2 e5 kha-pou7 lai5 chau2. 


Chhio3-iong5 Bin7-tui3 Heng5-hoat8


Keng-bun5: “Goa2 kam2-sia7 hit-e5 hou7 goa2 khui3-lat8--e5...”(The5-mou5-thai3 hou7-su7 1:12)

1998 ni5 e5 2 goeh8 chhe 3, Bi2-kok Tek-chiu chip-heng5 si2-heng5-hoan7 Kala Taka e5 tok8-ek8 chu3-sia7.  Che si7 Tek-chiu 134 ni5 lai5, te7-1-pai2 chip-heng5.  Khah tek8-piat8 e5 si7, i si7 1 ui7 tak8-ke kong-jin7 e5 bou5-hoan7 siu7-heng5-jin5.  Au-chiu-gi7-hoe7 thong-koe3 koat-gi7-an3, iau3-kiu5 Tek-chiu chiu-tiuN2 ka7 i kiam2-heng5 cho3 chiong-sin kam3-kim3.  Lian5-hap8-kok Jin5-koan5-ui2-oan5-hoe7 kap Kok-che3-tek8-sia3-chou-chit, Thian-chu2-kau3 Kau3-chong long2 the3 i kiu5-cheng5.  Po2-siu2-phai3 e5 Ki-tok-tou5 lian5-beng5 ma7 the3 i kong2-cheng5.  Chiu-tiuN2 siu-tioh8 2500 tiuN phoe kap bu5-sou3 e5 tian7-oe7, thoan5-chin, tian7-chu2-iu5-kiaN7.  Tan7-si7 iau2-si7 be7-tang3 ban2-hoe5 Kala siu7 chhu3-si2 e5 un7-mia7.  Ti7 Kala chiap-siu7 Bi2-kok tak8-keng tian7-si7 mui5-the2 chhai2-hong2 e5 si5, i kong2 : “Goa2 kam2-sia7 cheng3-lang5 e5 koan-sim, ia7 kam2-sia7 Chu2 Ia5-sou e5 kiu3-siok8.  TaN goa2 chai-iaN2 , goa2 beh khi3 ti7 Chu2 e5 seng-khu-piN.  Goa2 e5 sim chin peng5-an, ia7 chin than2-jian5.  Goa2 kam2-sia7 Chu! ”  I ti7 siu7-heng5 e5 si5, sim chhiong-moa2 kam2-sia7, bin7 ia7 chhio3-iong5 lai5 bin7-tui3 si2-heng5 e5 heng5-hoat8.  Che si7 in-ui7 ti7 i 23 hoe3 e5 si5 (1983), in-ui7 lim-chiu2 i2-kip8 chiah8-tok8, phah-si2 2 e5 lang5 e5 ian5-kou3.  I hoaN-hi2 ti7 Chu2 e5 thiaN3--nih, chiap-siu7 heng5-hoat8.  I iong7 o-lo2 lai5 nia2-siu7.
Po2-lo5 kong2:“Goa2 kam2-sia7 hit-ui7 hou7 goa2 khui3-lat8 e5 Chu2 Ia5-sou-ki-tok...  Goa2 i2-cheng5 si7 1-e5 phong7-tok8 Siong7-te3 e5 lang5, pi7-pek lang5, bu2-ban7 lang5.  Chong2--si7 goa2 tit-tioh8 lin5-bin5, ti7 Ia5-sou-ki-tok lai7-bin7 u7 sin3-sim kap thiaN3-sim.  Ia5-sou-ki-tok ti7 goa2 chit-e5 te7-it-phaiN2 e5 lang5 sin-chiuN7, hian2-beng5 I it-chhe3 e5 thun-lun2, hou7 au7-lai5 sin3 I lai5 tit-tioh8 eng2-seng e5 lang5 cho3 bou5-iuN7.”(The5-mou5-thai3 hou7-su7 1:12-16)  Po2-lo5 ti7 siau3-lian5 e5 si5, u7 hoan7-chho3, hai7-si2 che7-che7 e5 Ki-tok-tou5 (Su2-tou5-heng5-toan7 26:10), sou2-i2 i kong2 : “ Goa2 si7 te7-it phaiN2 e5 lang5”, Po2-lo5 choe3-au7 ia7-si7 si2 ti7 kaN-lo5--nih.  Tan7-si7 i ma7-si7 iong7 hoaN-hi2 e5 sim lai5 chiap-siu7.  I ma7-si7 iong7 chhio3-iong5 lai5 bin7-tui3 heng5-hoat8.
Hit-ui7 kap Chu2 Ia5-sou kang7-si5 teng3 ti7 sip8-ji7-ke3 e5 chhat8 kong2: “Lan2 sou2 siu7 e5 heng5-hoat8 si7 eng3-tong--e5, kap lan2 sou2 cho3--e5 saN-pi2-pheng7. ”  I ma7 ka7 Chu2 Ia5-sou kong2: “Chu2--a! Li2 e5 kok lim5-kau3 e5 si5, chhiaN2 Li2 ki3-liam7 goa2.”  Chu2 kong2:“ Kin-a2-jit8, li2 beh kap goa2 ti7 lok8-hng5--nih. ”  Che si7 Chu2 hou7 hia-e5 sin3 I e5 lang5 e5 eng3-un2.  Ia5-sou kong2: “Hit-e5 oe7 thai5 lin2 e5 seng-khu, be7 thai5 lin2 e5 leng5-hun5--e5 , m7-bian2 kiaN--i.  Tok8-tok8 hit-e5 oe7 biat8 lin2 e5 seng-khu kap leng5-hun5 ti7 te7-gek8--e5, lin2 tioh8 kiaN--i. ”(Ma2-thaI3 10:28)  Che si7 sin3 Chu2 e5 lang5, bin7-tui3 heng5-hoat8 e5 sin3-liam7, ma7-si7 in khui3-lat8 e5 kin-goan5.  Chhin-chhiuN7 Kala kong2: “Goa2 kam2-sia7!”  Ia7 chhin-chhiuN7 Po2-lo5 kong2--e5, “ Goa2 kam2-sia7!...  Goa2 tit-tioh8 lin5-bin2! ”

Ki5-to2:  Chu2--a!  Li2 si7 lin5-bin2 e5 Chu2, Li2 hou7 goa2 u7 khui3-lat8 lai5 bin7-tui3 heng5-hoat8, in-ui7 Li2 i2-keng kiu3-siok8 goa2. 



呣通kiu你e5手

經文：「呣通對你喪鄉e5 兄弟硬你e5 心、kiu你e5 手」（申15：7）

1997年4月，北達科他州kap明尼蘇達e5 大叉市發生大火災。六萬個居民攏浸佇水裡，也有建築物佇水中teh燒，非常悽慘。5月17有一名無名氏捐hou7 市政府一千五百萬美金，會當救助一萬個居民，hou7A緊急e5 現金救助，災民稱伊「天使」。記者追蹤e5 結果，證實這位無名氏是McDonald 速食連鎖店e5 老闆娘 Joan Clock。伊佇巡視McDonald 連鎖店e5 損害e5 時，看著當地悽慘e5災情，馬上伸出支援。
申命記：「若佇一個城門內，你e5 兄弟內底有一個喪鄉e5 kap 你佇teh，就呣通對你喪鄉e5 兄弟硬你e5 心、kiu你e5 手…佇你e5 境內的確著對你e5 兄弟不管是喪鄉e5 、欠缺e5 來開你e5 手」（申15：7，11）。詩篇：「伊大施捨，伊賑濟喪鄉人；伊e5 仁義存到永遠。伊e5 角得著舉起，有榮光」 
（112：9）。保羅也深信講：「歡喜提出e5 ，上帝疼伊。閣上帝hou7 逐項e5 恩典充滿佇恁，hou7恁凡事時常充足，通行逐項e5 好事有夠滿滿」（林後9：8）。
佇初期e5 教會，好額人e5 特色就是\賑濟。巴拿巴有園，就賣去，將所賣e5 銀帶來，下佇使徒e5 腳邊（徒4：36）。多加行好事kap 賑濟滿滿。破病死，人洗伊e5 身軀，下佇樓頂。差人請彼得來，尊伊上樓。眾守寡人徛佇彼得e5 身邊teh hau2 ，將多加kap A佇teh e5 時所做e5 衫hou7伊看。
（徒9：36-39）。哥尼流是敬虔e5 人，kap 全家敬畏上帝，濟濟賑濟人民，時常祈禱上帝。有上帝e5 使者向伊顯現，講：「佇上帝e5 面前，你e5 祈禱已經聽見，你e5 賑濟已經得著紀念」（徒10：1-2，31）。
這款賑濟是出佇歡喜，呣是勉強。呣是親像西門想欲用錢銀買聖靈e5 恩賜。彼得對伊講：「你e5 銀kap你相kap滅無！因為你拍算上帝e5 賞賜欲用錢來買」（徒8：20）。也有亞拿尼亞kap 撒非喇，賣伊e5 產業，將所賣e5 銀，暗中留幾若份，chhun e5 帶來下佇使徒腳前。彼得問講：「你ka7 我講，恁賣園e5 價錢敢是即濟？」講：「著，是即濟。」彼得：「園猶未賣，豈呣是你e5?賣了，彼個銀豈呣是你主意？你心內啥事想出這個代誌啊？你呣是騙人，就是騙上帝」（徒5：1-8）。
保羅：「伊欲賞賜恁通掖e5 種籽濟濟，也欲加添恁行義e5 果子；hou7恁凡事充足，到有逐樣e5 好心」（林後9：10-11）。

祈禱：主啊！你是仁義e5 主，hou7阮撒子撒佇喪鄉e5 
心田！


無見笑e5誠實

經文：「我為著基督，掠chiah-e5 軟弱、欠缺…做歡喜」（林後12：10）

佇1997年5月，美國羅斯福總統（FDR）e5 紀念館正式開幕，紀念伊佇二次大戰中，對盟軍kap美國e5 貢獻，制止侵略，帶hou7世界和平。這個開幕卻引起殘障團體e5 抗議，將Ae5 鐵枴、舊輪椅擲佇紀念雕像頭前。A期待當局展出e5 羅斯福雕像是坐佇輪椅頂e5,因為羅斯福患小兒麻痺，有23年久是坐佇輪椅頂teh生活。雕像應該符合這款事實，閣會當鼓勵殘障e5 人奮發，無掠坐輪椅e5 生涯做見笑。
保羅是信仰e5 偉人，但伊呣捌掩蓋伊生涯e5 缺陷。伊濟濟擺講起伊所犯e5 錯誤（徒26：10-11），自認是罪魁（提前1：15）。佇生活上，伊也是軟chiaN2 、講話粗俗，無親像批信hou7人e5 印象（林後10：10）。M7-koh伊非常肯定家己做基督奴僕e5 角色。非常堅持所傳e5 福音（林後11：23，加1：8）。伊無因為家己e5 缺陷做見笑。伊講：「我真歡喜卡愛誇口我chiah-e5 軟弱，hou7基督e5 氣力住佇我。我為著基督，掠chia-e5軟弱、欠缺、窘逐、困迫做歡喜（林後12：9-10）。」閣講：「兄弟啊！試看恁e5 受召，照肉體有智慧e5 無偌濟，有權力e5 無偌濟，有尊貴e5 也無偌濟，若是上帝揀世間愚戇e5,來hou7智慧e5 人見笑；上帝也揀世間軟弱e5,來hou7勇壯e5 見笑，上帝也揀世間卑賤e5,人看呣上目e5…」（林前1：26-28）
大衛寫e5 詩篇除了詩篇23篇hou7人數念以外，上出名e5,是詩篇51篇。寫伊佇犯大罪了e5 痛心悔改。伊講：「我家己知我e5 過失，我e5 罪時常佇我e5 面前…我是佇罪惡中e5 人，佇罪e5 中間，我e5 老母腹肚內有我」（詩51：3-5）。佇皇室e5 記錄，並無因為伊是以色列最偉大e5 王，來簡單描寫伊犯罪e5 過程
（撒下11），顛倒清楚記明伊犯大罪e5 情慾kap惡毒，也講：「大衛所行e5 事，耶和華真無歡喜」（撒下11：27）。
第一本e5 福音書，是按彼得口傳來成文e5。佇彼得teh傳述福音史實e5 時，伊無掩蓋家己三擺呣認主e5 白賊。甚至寫家己捌咒詛講：「恁所講e5 彼個人我呣捌伊」（可14：71）。伊無為著欲保持使徒e5 形象來掩蓋事實。親像耶穌：「若是恁e5 講話，是就是；呣是就呣是；遮e5 以外是對彼個歹e5 出」（太5：37）。

祈禱：主啊！感謝你教示阮真理，也揀阮chiah-e5 軟chiaN2 e5 人，來hou7你用！



日斜西山

經文：「到恁頭毛白，我猶原懷抱（kui5-pho7)恁」
（賽46：4）」。

佇1997年4月20，美國HBO有線電視播送「日斜西山」e5 單元劇。故事描寫一位患愛滋病尾期e5 病人，倒轉去伊e5 故鄉，落葉歸根e5 感情kap病中所表現e5 人性尊嚴。影片拍了真成功，也真辛苦，但無人敢喝thiam2,因為導演是李維•克里斯多夫。佇1995年，伊對馬頂摔落，歸身軀干單chhun頷頸（am7-kun2)會振動。伊坐佇特殊e5 輪椅，透過嘴邊e5 麥克風指揮演劇。這個影片是伊猶未摔馬以前約定e5 ，所以伊無顧身軀e5 限制，導演這片激勵人心e5 影片。伊本身e5 敬業精神，hou7所有參與演出e5 人，無計較報酬，全力演出。
日斜西山，夕陽、紅霞相照映，是濟濟人愛e5 景緻。濟濟人性e5 光輝，也攏佇性命e5 尾期，chiah發揮出來。親像耶穌e5 生涯，傳道、醫治、教導e5 事蹟攏是真實，但各各他e5 十字架彰顯完全e5 疼e5 性命，親像伊上尾後e5 話語，「成囉！」，是世間人永遠@放@記e5 （約19：30）。
摩西120歲e5 生涯，上sui2、上成功e5 ，是最後e5 40年。佇尼波山頂，伊看著伊一生e5 目的地，上帝咒詛賞賜hou7以色列e5 土地。上帝親身ka7埋。後來以色列中無閣有先知者親像摩西（申34：6，10）。
保羅悔改了後，全心傳道，無暝無日。建設濟濟教會、設立濟濟信仰e5 模式，hou7後代e5 人通遵趁。伊留hou7 後代，上寶貝e5 ，就是chiah-e5 性命尾期所寫e5 批信。伊所講e5 「我已經爭戰好e5 爭戰，已經盡跑走e5 路站，已經守所信e5 道理，今了後，有義e5 冕旒ka7 我備辦下teh」（提後4：7-8），是濟濟人向望刻佇家己e5 墓牌e5。
上帝對以色列家講：「恁對出世就hou7我ain7 恁，對出母胎就hou7我懷抱（kui5-pho7)。到恁年老，我猶原是按呢；到恁頭毛白，我猶原懷抱恁」（賽46：3-4）。這是何等溫暖e5 應允。佇咱有形e5 性命裡，伊陪咱到上尾e5 一口氣；佇咱永遠e5 活命，伊時刻kap 咱做夥。這是伊應允chiah-e5信靠伊e5 人上大e5 賜福。親像聖詩所寫：「日斜西山，求主kap我住…導我經過烏暗暝，倒佇你懷裡」。

祈禱：主啊！你是懷抱阮e5 主；你呣捌一時離開阮身邊！感謝你！



無富無散食夠額

經文：「hou7我無喪鄉也無好額」（箴30：8）

南非Johannesburg e5 烏人聚居區Soweto大約有七百萬人。有設140間小學，134間中學，25間高中，soah干單有一間大學kap一間教育學院。佇Soweto e5 貧民區四界會當看著用鋅版釘e5 厝，四四角角，厝頂壓石頭，免得hou7風吹去。佇 chiah-e5 貧民區無電、無水，政府用水車運送。居民無機會受教育，閣無工作，長期佇枵餓kap散赤、破病e5 邊緣求生存。大部份居民靠搶、偷、賣毒來過日。為著生存、保護家己，濟濟人有槍、刀，閣卡hou7這個地區充滿犯罪、暴力。佇遮e5 居民對明仔載無向望，干單有今仔日烏暗、痛苦、犯罪e5 日子。但離Soweto 15公里Johannesburg e5 市區卻是完全無仝款e5 景緻。公路大條，氣派豪華e5 旅館、夜總會，ko?n抵天e5 辦公大樓，市民過著奢華、享受e5 生活。這款好額kap散強烈e5 對比，抵親像耶穌所講e5 譬喻--好額人kap拉撒路。
好額人穿紫色布kap幼苧（iu3-toe7)布e5 衫，逐日奢華宴樂。乞食拉撒路歸身軀生瘡，人ka7 伊下佇好額人e5 大門口，拾好額人落佇桌仔腳e5 來度飽，狗也來舐（chin7)伊生瘡e5 位。好額人死了後，佇陰間痛苦e5 時，叫講：「我e5 祖亞伯拉罕啊，可憐我！差拉撒路用指頭仔尾慍（un3)水來涼我e5 舌，因為我佇這個火焰中，真悽慘。」這是好額人第一遍感受著欠缺、嘴乾、需要別人e5 施捨。卻是，亞伯拉罕講：「佇阮kap恁e5 中間，有大深淵隔teh，hou7相@當來往」（路16：19-26）。這款隔絕抵好是好額人用鐵門高牆來隔絕散赤人。好額人也是第一遍感受著這款隔斷e5 冷酷。最後，伊小可關心別人--家己e5 兄弟，向望A在生e5 時，有機會悔改，呣免kap伊仝款，來到這款痛苦e5 所在。M7-koh忽略一項代誌--差拉撒路去A父e5厝，的確會遇著仝款e5 情景。拉撒路會受拒絕，佇門口拾A食落e5 來度飽。亞伯拉罕講：「A呣受苦勸」（路16：31）。
這是社會好額kap散差介濟e5 悲哀。好額人漲死、散赤人枵死、有智慧者氣死、愚人富死。箴言：「求你互我無喪鄉也無好額，用所著愛用e5 米糧互我食，驚我傷飽足呣認你，講耶和華是誰？閣驚我喪鄉就偷提，致到侮辱我e5 上帝e5 名」（30：8-9）。

祈禱：「主啊！感謝你互我凡事滿足，也學習關心欠缺e5 人。」



性命e5貴氣

經文：「莫得驚！恁比濟濟雀鳥仔卡貴氣」（路12：7）

1997年3月24，華裔女編導Jessica Yu e5 作品「Breathing Lessons」得著奧斯卡金像獎e5「上好e5 記錄短片獎」。所拍e5 故事是殘障e5 詩人兼新聞作家馬克•奧伯萊恩。伊定居佇柏克萊，是UC Berkeley e5 畢業生。7歲e5 時小兒麻痺，全身半k，一世人靠鐵肺喘氣。靠嘴咬筆寫字，拍電腦寫稿，完成濟濟詩集，也替洛杉磯時報寫新聞專欄。一年來，這支記錄片已經得著17個大獎，可惜伊@當離開鐵肺超過一點鐘，所以@當佇現場享受這款e5 歡喜。M7-koh Jessica攏佇影展現場，請電影評審kap觀眾寫寡話送互奧伯萊恩。也將濟濟來批轉寄互伊，表示尊敬kap肯定伊這款奮鬥e5 精神，也互伊精神上kap創作上e5 鼓勵。
有幾偌萬人聚集e5 時，耶穌：「我e5 朋友啊！我ka7 恁講，害死恁身軀了後@做別項e5,莫得驚A。五隻雀鳥仔敢呣是賣兩分銀？佇上帝e5 面前，連一隻也無@記得；就是恁e5 頭毛，也攏過算。M7 免驚，恁比濟濟雀鳥仔卡貴氣」（路12：4-7）！耶穌捌佇安息日醫治癮痀（un2-ku）十八年e5 婦仁人，講：「這個婦仁人互撒旦縛18年久，敢無應該佇安息日解開伊e5 結？」耶穌講按呢，chiah-e5 對敵攏見笑，眾人因為伊所行一切榮光e5 事，攏總歡喜（路13：10-17）。這是耶穌仁慈e5 心，也是眾人憐憫e5 情。這是人性e5 善良，眾人因為這個所得e5 醫好來歡喜；也因為有人起來反對無合理e5 安息日律例來歡喜，因為A互chiah-e5 律例束縛，親像驢仔嘴乾無F水。A真同意耶穌e5 譬喻，因為耶穌呣是干單釋放這個婦仁人身軀頂所受e5 綑縛，也釋放A心中e5 結。這是人性仝款奮鬥e5 心志。耶穌也佇法利賽人e5 厝食飯，醫好一個膨脹e5 人，ka7 A講：「恁中間啥物人有驢抑是牛，佇安息日跋落溝窟，也無隨ka7 牽起來e5 ？」（路14：1-5）。佇耶穌chiah-e5 譬喻，攏強調上帝愛每一個性命，伊欲使用每一款性命。親像伊講：「若是你辦桌e5 時，著請喪鄉e5、破相（phoa3-siuN3） e5、跛腳e5、青瞑e5,你就有福氣」
（路14：13）！先知以賽亞：「厭倦e5 ，伊互伊能力；軟chian2 e5 ，伊加添伊e5 氣力」（賽40：29）。親像伊e5 天使三番兩次來搭伊利亞講：「起來食啊！因為路真遠你行無法得」（王上19：7）伊安慰、鼓勵每一個性命，互A看著家己性命e5 價值來爭戰！親像耶穌講e5:「莫得驚！恁比濟濟雀鳥仔卡貴氣！」

祈禱：主啊！感謝你互阮性命，也教示阮尊重伊！


狗蟻e5智慧

經文：「你著去看狗蟻（kau2-hia7)」（箴6：6）

非洲人探金礦判斷e5 根据，是看佇白蟻siu7(巢）內底，是呣是有金砂仔粒。A所起e5 土角厝，上好e5 建材也是對白蟻siu7內底e5 土粒取來e5。1996年6月，辛巴威首都哈拉雷e5 一棟新辦公大樓e5 建築原理，也是對白蟻學來e5。因為厝主要求大樓e5 設計呣免使用冷氣系統kap干單會使用小可e5 燒氣系統，所以建築師觀察白蟻siu7通風e5原理，發見A佇siu7下kap siu7頂攏挖孔，閣對地下水道提tam5 e5 土來調節siu7內e5 溫度。產生空氣e5 對流。仝款e5 原理，這棟大樓利用中庭e5 通風，對低層e5 地板送冷空氣進入逐間辦公室，也ka7燒氣對大樓厝頂e5 十八枝煙筒（tang5)排出去。
箴言：「你著去看狗蟻，想伊e5 行動通得著智慧」
（6：6）。耶穌也講：「去看山裡e5 百合花按怎大欉，A無著磨、無紡織。若是我ka7 恁講，當所羅門極行伍e5 時，伊所穿e5,呣值此號花e5 一蕊！」（太6：28-29）。佇自然界有濟濟現象，呣是咱有限e5 智識會當瞭解，卻是會當學習e5。親像上帝ka7 約伯講e5:「光對啥物路分開？東風對啥物路吹佇地？是啥人ka7 大雨水開路？抑是備辦雷電e5 路？…你敢會出聲叫雲，互濟濟雨水來遮蓋你？你會發出閃爁（sih-na3)，A就去，對你講：『阮佇遮？』…烏鴉子向上帝哀求，無通食飛來飛去e5 時，是啥人為烏鴉備辦食物啊？…鴟鴞（boah8-hioh8)teh飛，展開伊e5 翅向南去，豈是靠你e5 智慧？鷹鳥chheng3 ko?n佇ko?ne5 所在做siu7(巢），敢是趁你e5 命令？」（伯38：24-25，41；39：26-27）。
所羅門王：「我所想@出e5 奇妙有三項，連我所呣知e5 有四項：就是鷹鳥佇空中e5 路；蛇佇石磐頂e5 路；船佇海中e5 路；男kap女交合e5 路。…地面上有四項微細e5 物，總是極有智識：狗蟻是無力e5 種類，總是佇熱天時備辦米糧。沙番是軟弱e5 種類，總是佇石磐中起厝。草蜢無君王，總是攏會分隊出去。蟬蟲(sian7-thang5)用手擒，總是tiam3 佇王宮」（箴30：18-19，24-28）。Chiah-e5 自然界奇妙e5 現象，互咱會當謙卑佇上帝創造e5哲理中間。親像約伯：「Ka7 看！我是微細！我欲用啥物應答你？我用手掩（ng2)我e5 嘴」（伯40：4）。

祈禱：主啊！遮e5 天講起你e5 榮光，穹蒼報揚你e5 手
所做！


慈心e5行踏

經文：「你去照按呢來行」（路10：37）

1997年3月22，西藏精神領袖達賴喇嘛訪問台灣。伊是西藏人心目中e5 活佛，是得著Nobel和平獎e5人，是出名e5 人道主義者，卻有人批評伊是「政治和尚」。伊參觀高雄佛光山看著遐e5 佛像攏是金面佛身，身上掛金鍊、手鍊、耳鉤，伊感覺這呣是伊所認捌e5 釋迦牟尼。因為伊本身是自然無裝飾e5 本性。訪問台灣高雄光德寺e5 時，伊種一欉菩提樹紀念，閣親切ka7 拍兩三下，叮嚀伊著好好仔大欉。佇現代公眾人物注重形象化妝e5 時，伊hip伊洗嘴齒、剃頭剃一半e5 相片kap錄影。對遐e5 真想欲kap伊握手e5 人，伊會ka7 Anih目。對遐e5 佇雨中聽演講e5 五百名群眾，伊會問講：「是呣是咱ka7時間縮卡短寡？」。當翻譯e5 人聲音卡細e5 時，伊會用漢語問講：「恁敢聽有？」。伊互台灣群眾e5 印象是：自然、慈悲、幽默。伊所強調e5 一句話：「慈悲e5 心，就是本身e5實踐。」
雅各書：「若有人掠家己做敬虔，也無約束家己e5 舌，就是騙伊家己e5 心，此號人e5 敬虔是空空。獨獨眷顧孤兒寡婦佇伊e5 患難中，閣家己守，無互世俗染著，這佇父上帝e5 面前，就是做清氣無la5-sam5 e5 敬虔」（雅1：26-27）。耶穌講：「恁莫要照A（法利賽人kap經學士）e5 所做來行；因為A有講無行。A用重閣oh擔e5 擔，縛來下佇人e5 肩頭頂，若是A家己呣肯用一枝指頭仔振動伊。A一切所做e5攏是欲互人看才做」（太23：3-4）。經學士e5 造形往往是頭大嘴闊，手細腳短，會講@行。這也是現代政治人物e5 造形。理論濟、實踐少；顧形象，欠實質。「外面互人看是義，若是內面就假好kap不法滿滿」（23：28）。「恁青瞑做chhoa7頭e5,蚊仔就濾（lu7)起來，駱駝就吞落去」（23：24）。耶穌佇傳道e5 時，伊親近軟chian2 e5 人，扶持破病，引導罪人，體貼枵餓e5。伊無將真複雜e5 宗教理論、倫理教條互遐e5 跟隨e5 人。伊干單講：「恁著有憐憫，親像恁e5 父e5 憐憫一樣」（路6：36）；「你著盡心、盡性、盡力、盡意疼主--你e5 上帝；也著疼惜厝邊親像家己」（路10：27）；「恁著相疼，親像我捌疼恁，恁也著按呢相疼」（約13：34）。Chiah-e5 吩咐攏呣是死性e5、形式e5 律例、教條，乃是盡做人e5 本份。佇好e5 撒馬利亞人e5 譬喻伊問講：「啥物是彼個人e5 厝邊？」，應講：「憐憫伊e5 就是。」耶穌ka7 A講：「你去照按呢來行」（路10：37）。

祈禱：主啊！你是憐憫咱e5 主，也是教阮著去行e5 主。


呣通驚落土爛

經文：「阮將耶和華所行奇妙e5 事，傳互後世代」
（詩78-4）。

1997年3月14，佇印度加爾各答，Nobel和平獎得主德蕾沙修女ka7伊所創立e5「仁愛傳道修女會」e5 領導權交互當地出身e5 修女，63歲e5 尼瑪拉修女。目前這個修女會佇全世界120個國家有設568個分會。這是「仁愛傳道修女會」e5 事工，進入第二代階段e5 開始，也互德蕾沙修女會當退休，喘一個大氣，呣免閣佇行政工作拖命。但這位87歲，住院治心病數擺e5 修女卻講：「我猶有真濟代誌著去做，下一個工作目標是中國。」
保羅講：「我已經爭戰好e5 爭戰，已經盡我跑走e5 路站，已經守所信e5 道理，今了後，有義e5 冕旒ka7 我備辦下teh」（提後4：7）。保羅自從佇大馬色e5 路領受天頂e5 異象了後，開始為著福音走chong5,傳福音互外邦人、建立教會，為著福音e5 自由性辯解寫批。到最後年老被關佇羅馬e5 監牢，但伊無後悔伊所做e5 選擇。伊講：「所以ka7 咱e5 主做見證，莫掠做見笑，也莫得掠我做主e5犯人來見笑；著照上帝e5 權能，為著福音相kap受苦」（提後1：8）。閣講：「我為著這受安排做宣傳e5,做使徒、做教師。為著這個緣故，我也受chiah-e5 艱苦，但是我無掠做見笑；因為我捌我所信e5,也深信伊會保守我所交託伊e5,到佇彼日」（1：11-12）。保羅呣單有好e5 爭戰，伊也有通交託e5 第二代提摩太，可接續伊e5 傳道。伊ka7提摩太講：「你佇濟濟見證e5 人面前對我聽見chiah-e5事，著交託忠信e5 人，將來堪得教示別人e5」
（2：1）。保羅真重視這款續接性e5 服事，親像伊續接列祖用清氣e5 良心來服事上帝（1：3）。教會e5 發展就是按呢一代一代相傳落去，一直到今仔日。
佇台灣e5 宣道呣單是師徒相傳，也有濟濟傳道是父子、祖孫相傳。親像藍醫生父子佇彰化基督教病院，親像馬偕父子佇北部教會，親像高長e5 子子孫孫佇南部教會e5 傳道。遮e5 攏是台灣傳道e5「番薯藤」，呣驚落土爛，乃是代代生湠。台灣e5 基督徒親像菜瓜藤e5 連接，成做主內一家，這是台灣宣教e5 一個特色。親像耶穌講e5:「你著去chhoe7  我e5 兄弟，ka7 A講：『我上去見我e5父，也是恁e5 父，見我e5 上帝，也是恁e5 上帝』」（約20：17）。這是耶穌將伊e5 傳道職責交託互咱，愛咱繼續走 chhoe7  失去e5 人，歸向天父，享受伊e5 仁愛！

祈禱：主啊！感謝你將阮e5 前輩囥佇你所交託e5 手中，也傳互我！


號名數念

經文：「你就是彼得，佇這個石磐頂我欲起造我e5教會。」（太16：18）

出名e5 影星鮑勃霍伯年老e5 時，目睭無看，行路用雙手teh摸；耳孔也聽無。生日e5 時，朋友佇頭前講恭喜，伊也無反應。這款年老e5 悲景，互人聯想@到伊是一世人活跳佇舞台，帶互濟濟人笑聲e5 名星。1997年3月15，佇美國紐奧良艾方達船廠有一隻大型e5 海軍補給艦號名叫「鮑勃霍伯」。這隻船長950呎，比三個腳球場閣卡長，重六萬兩千噸，會當停一千台戰車kap軍車。這是美國海軍送互「鮑勃霍伯」94歲生日e5 禮物，感謝伊50年來，時常佇美軍前線e5 基地慰勞戰爭中e5 軍兵，互A減輕心內e5 負擔，帶互A笑聲。佇號名儀式e5 時，海軍部長達頓講：「伊是軍中e5 英雄，阮無啥物通報答伊，所以用伊e5 名來ka7 補給艦號名，數念伊佇前線補給軍兵精神米糧e5 貢獻。」
雅各年老e5 時目睭花，看無。約瑟chhoa7 兩個子近伊e5 面前，愛老父ka7 A祝福。以色列（雅各）講：「我無拍算會見著你e5 面，今上帝閣互我看著你e5 子。」伊ka7 A祝福講：「願我e5 祖亞伯拉罕kap我e5 父以撒所行佇伊面前e5 上帝，也就是牧養我一生到今仔日e5 上帝，救我逃離一切患難e5 彼個使者，賜福互這兩個囝仔」（創48：10-11，15-16）。以色列佇年老e5 時，猶會記得伊佇雅博河渡口使以利e5 經歷，會記得伊佇伯特利e5 眠夢kap下願。Chiah-e5  所在，伊攏ka7 號名紀念。數念伊少年無依倚e5 時，有上帝e5 使者佇天梯teh上落，也保護依佇所行e5 路。伊也數念佇便以利，伊經歷了身靈e5 相偃，改名做以色列。彼位使者佇天拍昲光e5 時，ka7 伊祝福。伊講：「我當頭對面見著上帝，我e5 性命猶得著保全」（創32：30）。
佇台灣本土意識漸漸覺醒e5 時，也用號名來數念前人e5 貢獻。親像馬偕佇北部地區醫療kap引進西方e5文化，是值得數念e5。親像巴克禮佇台灣文字kap神學教育e5 貢獻，也是@當忽略e5。藍醫生父子、家庭佇醫療倫理所留e5 腳跡，是台灣文化e5 寶貝。遮e5  攏值得世世代代e5 數念，@當拍無去e5。親像耶穌ka7 西門巴約拿號名彼得，意思講：「佇這個石磐頂我欲起造…」（太16：18）。

祈禱：主啊！你是性命e5 主，是阮一切存在e5 根源，是阮e5 石磐、營寨！


巴拿巴--勸慰子

經文：「使徒叫伊做巴拿巴（翻譯就是\安慰e5 人）」（徒4：36）

佇中國十三億人口，有五百個姓。韓國四千萬e5 人口，有兩百五十個姓。佇英語系統e5 國家，有六萬個姓。但根據日本通用自動計算e5 調查，日本有十萬三千個姓，是全世界上濟姓e5 國家。佇封建時代，日本e5 姓是特權e5 象徵，只有帶刀e5 武士kap莊頭e5 頭人才會當有姓，大多數e5 人民干單會當有名。明治維新e5 時，為著欲調整徵兵kap教育制度，佇1875年頒布「平民名字必稱義務令」，規定每一個人攏愛有姓。濟濟呣捌字e5 人民，攏按照地名、徛起e5 場所、所捌e5 物來號姓，親像「田中」、「小村」、「鱒」、「岩志」、「根深」。佇日本，唯一無姓e5 家族，就是天皇e5 家族。
佇聖經內底，猶太人也是無姓，干單有名。A用支派做Ae5 出身、表誌，抑是用啥物人e5 子做稱呼，也有用地名來做區別。親像保羅稱做大數人掃羅（徒9：11）。耶穌稱做拿撒勒人耶穌，抑是約瑟e5 子（約6：42，1：45；太2：23，約19：19）。彼得稱做約翰e5 子西門（約1：42）雅各稱做西庇太e5 子（可3：17；太4：21）。巴拿巴e5 老父可能是拿巴，巴低買e5 老父可能是低買，「巴」（Bar）佇希伯來語是「子」e5 意思（佇使徒行傳4：36），「有一個利未族e5,出世佇尼比路，名約瑟，使徒叫伊做巴拿巴（翻譯就是\安慰e5 人，漢文稱勸慰子）」（這是最完整e5 姓名介紹。對這個介紹會當瞭解巴拿巴e5 個性（\安慰），出身（祭司e5 家族），住佇海外（居比路）e5 希利尼猶太人。伊kap保羅有仝款希利尼e5 背景，所以佇耶路撒冷接納初信主e5 保羅（徒9：27），chhoa7 伊就近使徒。佇安提阿教會（居比路人聚集e5 教會，所以巴拿巴受派去牧養伊）e5 時，chhoe7 大數e5 掃羅來同工（11：25），也kap伊做夥佈道旅行，第一站就是居比路（15：39）。通講伊是關心遐e5 同鄉e5 信主，伊原諒馬可e5 失誤（做佈道旅行團e5 逃兵。徒15：37），真\牧養（互安提阿教會成做初期教會e5 宣道中心）。莫怪使徒稱伊做巴拿巴（\安慰e5 人）（佇使徒行傳11：23-24）。「伊苦勸眾人，用心志，結聯佇主。因為伊是好人，有聖神kap信滿滿。對按呢加添濟濟人歸佇主。」

祈禱：主啊！互阮也成做一個\安慰e5 人，親像你安慰阮！


佇真理e5疼

經文：「…是我佇真理所疼e5…」

1997年3月，影片「英倫情人」（The English Patient），得著奧斯卡金像獎e5 「上好導演」kap其他8項獎。片中描寫一位匈牙利e5 貴族kap製圖員艾馬西為著欲解救一位危困佇撒哈拉沙漠洞中e5 情人，將真重要e5 地圖交互Nazi。但按事實，艾馬西是一個同性戀，也是一個投機e5 間諜，擁護君王專制主義kap Nazi。美國多元文化學會e5 主席沙萊特講：「這款人受改編成做一個浪漫、高貴e5 英雄，是無合事實也是無道德。因為我e5 老父是匈牙利派駐埃及e5 外交官，認捌艾馬西本人。」影片e5 導演兼編劇明格拉佇紐約時報e5 報導中，有承認伊刪除政治見解e5 事實，干單保留浪漫劇情e5 部份。
佇聖經內底有濟濟這款浪漫愛情e5 記載，但聖經將人性犯罪e5 部份，照實記錄，無因為chiah-e5人e5 政治、宗教地位來改變。親像大衛是以色列上偉大e5 君王，跋示巴也是所羅門王e5 老母，卻是A中間e5 姦淫謀殺親夫e5 史實，聖經並無一點點仔掩蓋（撒下11：2-26），也記明耶和華真無歡喜，也表明從彼時起，大衛家遇著災禍，刀劍永無離開這個家（撒下12：10）。佇參孫kap大利拉e5 浪漫愛情故事裡，也表明參孫e5 愚戇，互上帝棄絕，以悲慘e5 結局來警戒後代e5 人。所羅門戀愛濟濟查某囝仔，kapA結連。伊有嬪妃三百個、后妃七百個，攏是貴族。Chiah-e5  女子誘惑伊e5 心去隨別個神明。Chiah-e5  外邦查某囝仔攏燒香祭拜Ae5 上帝，伊也為著A照按呢做。致到伊e5 心離開耶和華，佇死後國家分裂、衰敗（王上11：2-4，8，11）。伊所寫e5 雅歌所描寫e5 愛情是遐e5 浪漫、甜蜜，所寫e5 箴言，也勸伊e5 子著佇男女感情上謹慎。家己卻因為chiah-e5 浪漫e5愛情，互伊e5心離上帝愈來愈遠。伊e5 心無全純向耶和華--伊e5 上帝，無親像伊e5 老父大衛e5 心，專心跟隨耶和華（王上11：4）。
浪漫e5 愛情真sui2 ，人人意愛，但著tiam3 佇真理。若無，@久長，會親像花草e5 sui2 ，一霎仔久，就枯去，佇土腳，互人踐踏（thun2-tah8)。無tiam3佇真理e5 愛情是暫時e5 虛華，也是虛幻。約翰二書講：「做長老e5 批寄互受揀選尊貴e5 婦仁人kap伊e5 子兒，是我佇真理所疼e5 …疼恁是為著真理，這個真理就是tiam3 佇咱e5 ，也欲永遠kap咱佇teh」（1：1-2）。

祈禱：主啊！互阮捌真理，佇真理中相疼。



服事人e5品格

經文：「上帝所賞賜咱e5…就是權能、仁愛、守己e5 心神」（提後1：7）。

1997年3月中旬，德蕾沙修女所創設e5 「仁愛宣道修女會」經過兩個月祕密會議，130位資深e5 修女仝心選出62歲e5 尼瑪拉修女做總會會長。尼瑪拉修女呣是德蕾沙修女e5 四大助理之一，伊受選e5 原因，乃是伊有眾人知e5 慈悲心懷，負責心靈方面e5 事工。抵親像「尼瑪拉」印度文e5 意思即是「心e5 純淨」。這個組織有4500名修女，有568個分會，分佈佇全世界120個國家。A服事e5 對象是散赤人中e5 散赤人，是破病e5 流浪漢，是無人敢接近e5 癩P病人。Ae5 修女所有e5 財物是三套粗布衫kap一套餐具；所食e5 ，kap遐e5 A供應互散赤人e5 食物仝款。尼瑪拉修女講：「伊@成做秦蕾沙修女，伊也@取代伊精神領袖e5 地位，但伊會盡力去實踐修道會e5 仁愛精神。」
保羅：「我感謝上帝，就是我接續列祖用清氣e5 良心所服事e5 。佇祈禱e5 時，我數念你無息。…念著你心內無假e5 信，這個信也是代先tiam3佇你e5 外媽羅以及你e5 老母友妮基，我深信這個信也是tiam3佇你。…愛你將上帝對我e5按手所互你e5 恩賜閣奮志，親像互火閣炎一樣。因為上帝所賞賜咱e5 ，…就是權能、仁愛、守己e5 心神」（提後1：3，5-7）。保羅將伊服事e5 信念交接互提摩太，互伊接續佇所牧養e5 工。提摩太雖是年輕，但佇講話、行事是仁愛、信、清氣，會當做信e5 人e5 模樣（提前4：12）。所以保羅真放心將服事e5 工交互伊。提摩太也呣是純種e5 猶太人（徒16：1），但保羅所要求e5 ，呣是血氣e5 才-tiau7,呣是家世，伊干單講：「你對我所聽見遐e5 端正e5 話e5 模樣，著用佇基督e5 信kap仁愛，來執守伊。所交託你e5 好事，你著倚靠tiam3 佇咱e5 聖神來顧守伊」（提後1：13-14）。
佇今仔日e5 教會組織傳承e5 時，時常會考慮著財力、學歷、經歷、動員力等屬世e5 條件，卻忽略了屬靈e5 品格。佇初代教會選執事e5 條件是揀有好名聲，互聖神kap智慧充滿e5 人（徒6：3）。佇遮保羅所強調e5 是信、仁愛、清氣e5 良心。這三項是服事人e5 品格、是上基本e5 條件。因為咱呣單teh服務眾人，也是teh服事上帝（歌羅西3：23）。實際上，呣是咱teh服事，乃是上帝藉由服事teh捏造咱做聖潔e5 器皿。保羅：「所以人若清氣家己，脫離卑賤，就欲做貴氣e5 器具，成聖，合佇主人e5 路用，便便通做逐項好事」（提後2：21）。

祈禱：主啊！賜阮謙卑、憐憫e5 心來服事你所交託e5 。



受醫治e5歡喜

經文：「主啊，我信！」

愛爾蘭查某囝仔妮可•拉麥奎克出世e5 時，醫生講：「咱一世人攏看@著妮可e5 笑容，因為伊患著莫比尤斯症，面部e5 肌肉麻痺，@當活動。@當顯出伊內心真正e5 感受，產生表情。」妮可講話、食物也攏有困難。1994年4月20，佇愛爾蘭政府贊助下，送到倫敦e5 維隆山醫院接受道格拉斯e5 整形手術。醫生將伊肩胛e5 一條神經接到面e5,將胸部e5 肌肉移植佇面，因為通常人笑e5 時肩胛會振動。妮可每日著照鏡來練習笑kap表情e5 表達。手術分兩擺，6月25完成手術，10月31做手術結果e5 檢查，妮可頭一擺會當有笑容。佇慶祝手術成功e5 雞卵糕頂面，寫講：「妮可，你著繼續笑。」
囝仔e5 笑容是世間上sui2 e5 一部份，卻是濟濟囝仔一出世時身軀就有殘缺。聖經記載，有人出世就軟腳(徒3：2)，伊@當過正常人e5 生活，著逐日互人扛來下佇聖殿e5 sui2 門，求入殿e5 人施捨。伊@當有囝仔天真e5 笑容，一直到伊40歲才頭一擺家己行路（徒4：22）。所以，伊也行、也跳、也謳咾上帝。眾人看伊teh行、teh謳咾上帝，攏真奇怪、gong5-ngiah8(徒3：8-9）。
也有人一出世就青瞑（約9：1），過著烏暗e5 日子，@當想像世間所有e5 事物、色彩、光暗。人也攏會掠做伊受咒詛，抑是伊e5 父母犯罪（約9：234）。但耶穌並無問chiah-e5理論上e5 問題，也無欲回答chiah-e5神學上e5 問題，伊干單出自憐憫e5 心，phui3瀾佇土腳，用瀾攪土，用土糊青瞑人e5 目睭，ka7 伊講：「去西羅亞e5 池洗。」伊就去洗，倒轉來已經會當看。耶穌講：「此人無罪，伊e5 父母也無，獨獨欲用伊來顯明上帝所做e5」（約9：3-7）。這個人呣驚會堂e5 人恐嚇，也呣驚受擊出會堂。伊講：「我只知一項，就是前我青瞑，現今會當看」（9：25）。對一個出世青瞑e5 人，目睭金，是何等e5 重要！耶穌：「你信上帝e5 子無？」伊應講：「主啊！我信！」出世青瞑e5 人，伊呣管啥物人是彌賽亞，啥物人是上帝e5 子，啥物人是宗教權威e5 當局，伊干單認定這項：「啥物人互我看見。」伊講：「主啊！我信！」這是何等簡單、有力e5 一句告白e5 話。因為伊干單知影一項：「前我青瞑，現今會當看。」







呣通行迷路

經文：「你e5 心呣通意向伊e5 路，呣通迷失佇伊e5 路。」（箴7：25）

1997年1月18，73歲e5 Danie C. Gajdusek 佇法庭認罪，承認伊對一位16歲e5 查甫囝仔有性e5 侵犯，判刑一年坐監，五年受監管（緩刑）。這位1976年Nobel醫學獎e5 受獎人，對1960年代，對密克尼亞島kap其他太平洋島嶼帶回56個囝仔，kap伊做夥住佇馬里蘭州。伊帶chiah-e5 囝仔來美國，答應欲替A付學費，送A去讀大學。也按A身上得著真濟太平洋島嶼性愛e5 風俗，特別是查甫囝仔kap查甫人中間e5 關係。這款研究，侵犯著chiah-e5 囝仔e5 尊嚴，所以受控訴虐待囝仔kap性e5 侵犯。
大衛王年老濟歲，雖然蓋棉被，猶是睏@燒。伊e5 奴僕就佇以色列e5 四境chhoe7  sui2 e5 查某囝仔，通佇王e5 面前事奉伊，閣睏佇王e5 胸前，通互大衛睏會燒。Chhoe7 著書念e5 女子亞比煞，帶到王遐。這個查某囝仔極sui2,伊事奉王，侍候伊，總是大衛王無親近伊（王上1：1-4）。伊少年e5 時犯大罪，互上帝真無歡喜（撒下11：27）。伊也有寫詩句，表示內心徹底懺悔。伊講：「我家己知我e5 過失;我e5 罪時常佇我e5 面前…佇你e5 目睭前行這號歹…求你ka7 我創造清氣e5 心，互我有換新正直e5 心神」（句：3-4，10）。到年老e5 時，伊已經免除這款性e5 引誘，伊無將家己私慾e5 滿足建立佇無辜e5 查某囝仔身上。伊疼書念e5 查某囝仔比亞煞，但無侵犯伊，無損傷伊。這是大衛e5 得勝。所羅門王是顛倒peng2,佇少年e5 時，謙卑求智慧，起聖殿，得著上帝賜福，卻佇年老e5 時，因為戀愛查某囝仔，心偏離上帝，致到伊死後，國家分裂（王上11：2，9，12）。所以，伊佇傳道書感慨講：「你著佇少年e5 日，紀念創造你e5 主，就是患難e5 日猶未到，也你所講，我無通佇伊快樂，遐e5 年猶未近e5 時」（傳12：1）。這是伊e5 告白，也是伊e5 警告，也是伊e5 向望。佇箴言裡，伊濟濟遍勸伊e5 子離開美色，講：「Chiah-e5子啊，今著聽趁我，用心聽我所講e5 話。你e5 心呣通意向伊e5 路，呣通迷失佇伊e5 路」（箴7：24-25）。

祈禱：主啊！你是疼阮e5 老父，求你保守阮e5 心懷意念，免得阮踏thut！


下願

經文：「我是伯特利e5 上帝，你捌…對我下願。」（創31：13）

1950年某一工，一無所有e5 婦仁人Oliver Swindells ka7 伊e5 厝邊講，伊死後欲將所有e5 財產捐互臭耳聾人e5 學校Gallaudet University。1995年3月，這位94歲e5 婦仁人過身，這間學校收著440萬e5 捐款，是A建校131年來上濟e5 捐款。這位婦仁人住佇一間破厝，kap這間學校無啥物特殊e5 關係。唯一e5 牽聯，就是伊有一位臭耳聾e5 翁婿，伊本身佇年老e5 時，也失去聽覺。所以伊家己生活刻苦儉用，將所有e5 捐互這間臭耳聾人e5 學校，無@記伊佇40年前所下e5 願。
雅各佇伯特利下願講：「上帝若kap我佇teh，佇我所行e5 路保護我，閣互我有物通食，有衫通穿，互我平安倒來老父e5 厝，耶和華就的確是做我e5 上帝。我所徛做柱e5 石欲做上帝e5 厝，見若你所賞賜我e5 ，我欲ka7 十份e5 一份獻互你」（創28：20-21）。上帝也無@記得伊下這個願，講：「我是伯特利e5 上帝;你佇遐捌用油抹柱，對我下願。今你著起來，離開這所在，倒來本地」（創31：13）。上帝也提醒雅各著還這個願。伊講：「去！去伯特利，住佇遐；閣佇遐ka7 上帝起一座壇，就是你閃避你e5 兄以掃e5 時對你出現e5 彼個」（創35：1）。雅各也有照所下e5 願去做，對全家e5 人講：「恁著除去恁中間外邦e5 上帝，也著家己清氣。恁著起來，去伯特利，佇遐我欲ka7 上帝起一座壇，就是佇我抵著患難e5 日允准我e5 祈禱、佇我所行e5 路kap我佇teh e5 彼個。」雅各佇遐起一座壇，就ka7 號名叫伊勒伯特利（35：2-3）。
下願是出佇感恩e5 心，抑是出佇對性命e5 回應。下願呣是kap所信e5 神明交易e5 契約，乃是出佇對性命價值e5 應用，互家己e5 性命kap所擁有e5 資源做上好e5 發揮。人佇患難中，攏會求叫上帝，向伊下願，但一目nih久就會@記。一直到閣抵著災難e5 時，才會想著頂回下e5 願，猶未還。這是人e5 現實，但上帝攏無@記得咱所下e5 願。伊也有聽咱懇切e5 下願，照約束去做。但咱攏親像囝仔，ka7 父母答應e5 代誌，攏會ka7 放風飛。但上帝會講：「我是伯特利e5 上帝；你佇遐捌用油抹柱，對我下願」（創31：13）。

祈禱：主啊！你是信實e5 主，你無推辭阮e5 懇求，也原諒阮定定@記得所下e5 願。



阮信靠上帝

「你著盡心、盡性、盡力疼耶和華--你e5 上帝。」（申6：5）

每日下晡，佇紐約附近駛車上班e5 人，攏會拍開收音機，聽電台心理醫生夢拉•史雷辛格e5 CALL-IN節目。按非正式e5 統計，這個時陣，有一千兩百萬人teh 收聽這個節目。四十九歲e5 基督徒夢拉抵teh帶動美國一個反自我消沈、反自我毀滅、反自我食苦e5 文化風氣。伊極力反對e5 ，就是彼款美國人一貫主張e5 看法--「隨感覺行」e5 作風。伊認為，這是有智慧e5 人互荷爾蒙牽teh行。伊認為，獨獨堅持道德e5 原則，美國才會有光明e5 明仔載。伊堅持，濟濟保守e5 聖經原則，是今仔日e5 美國文化著深深反省閣去遵趁e5 。伊帶動一個美國當流行e5 ，「聽廣播、治心病」。
「以色列啊！你著聽！耶和華--咱e5 上帝是獨一e5 耶和華。你著盡心、盡性、盡力疼耶和華--你e5 上帝。我今仔日所命令你chiah-e5 話，你著記佇心，也著用這勤勤教示你e5 子兒。無論你坐佇厝內，行佇路裡，睏、抑是起來，攏著講論」（申6：4-7）。這是以色列最古老e5 Shama（戒律），也是美國建國e5 精神，親像A印佇錢鈔e5 頂面「阮信靠上帝」。卻是這款e5 精神佇後代愈來愈消無。連佇學校e5 復活節活動、祈禱會攏受禁止。濟濟呣信e5 人，用「宗教自由」e5 名義來反對基督教e5 活動，卻是受看做是「憲法e5 精神」。這是「宗教自由」e5 誤用，無轉去到起初立法e5 背景kap精神。摩西向當時e5 人講：「以色列啊！你著聽，著執守來行伊，互你通佇彼個流奶kap蜜e5 地得著享福，人額加添極其濟、親像耶和華--你列祖e5 上帝所應允你e5 」（申6：3）。詩人亞薩e5 詩講：「阮無欲將chiah-e5 阮e5 祖公傳互阮e5 話，對Ae5 子孫隱瞞，欲將耶和華e5 名聲kap伊e5 權能，以及伊所行奇妙e5 事，傳互後世代」（詩78：3-4）。美國第一代e5 移民因為「宗教e5 自由」，對英倫三島移到新大陸。這款「宗教自由」是為著欲自由敬拜上帝，呣是欲有自由呣敬拜上帝。這款「宗教自由」是欲倒轉去到聖經做基礎e5 信仰，呣是欲「禁止讀聖經」。遮e5 是A提倡「宗教自由」e5 前題，呣是欲為著自由來棄拺上帝。卻是現代e5 美國人用「宗教自由」e5 名義，來否定美國這款以基督教信仰做根基e5 文化。莫怪夢拉也講：「美國人啊，你著聽！耶和華--咱e5 上帝是獨一e5 耶和華。」

祈禱：主啊！你是阮永遠@變e5 上帝，是阮e5 天父，阮欲信靠你。


金牛仔e5 崇拜

經文：「這個人民犯重罪，為家己造金e5 上帝。」（出32：31）

1995年北港朝天宮e5 後殿「聖父母殿」發生大火，殿裡所存e5 數百身(sian)神像燒毀去。因為後殿是木造e5 ，神像也是木造e5 ，燒e5 速度真緊。消防隊佇接著通報一分鐘後趕到現場，已經燒一大片。佇遮以後，宜蘭蘇澳南天宮對中國訂做一身純金e5 媽祖，ko?n六尺三，重230.8公斤，開價八千萬，佇透早運到南天宮，用吊車吊入後殿，十外個人扛上殿，請縣長giah8朱砂筆開光，獻花、獻果，接受信徒燒香敬拜，保佑漁民平安，大趁錢。
以色列人民看見摩西上西奈山延遲無落山，就聚集到亞倫遐，對伊講：「起來！Ka7 阮妝上帝，通行佇阮e5 頭前，因為彼個摩西，就是chhoa7阮對埃及地出來彼個人，阮呣知伊抵著啥物。」亞倫對A講：「恁e5 某、恁e5 子、查某子耳仔所掛e5 金環剝落，提來互我。」人民就攏剝A耳仔掛e5 金環，提來互亞倫。亞倫對Ae5 手接來，鑄一隻牛仔，用 chhiam3刀仔雕刻。A就講：「以色列啊！這是你e5 上帝導你出埃及e5 」（出32：1-4）。造金牛仔當做神明來拜拜，這是出自驚惶e5 心，因為Ae5 領導者失蹤。造金牛仔，也是A對埃及文化學來e5 宗教文明，親像埃及有人面獅身e5 神明。卻是佇金牛仔崇拜e5 背後，隱藏濟濟e5 淫亂宴樂（32：19，25），致到摩西大受氣，對伊e5 手hiat兩塊約碑折（chih）佇山腳。摩西對人民講：「恁有犯重罪。今我欲上去耶和華遐，減採通ka7 恁贖罪。」摩西倒轉到耶和華遐，講：「唉呀！這個人民犯重罪，為家己造金e5 上帝。今你若欲赦免Ae5 罪…若呣，求你對你所寫e5 冊擦去我e5 名」（32：30-32）。這是摩西做chhoa7頭者e5 心腸。伊對伊引導、教導e5人民負責。伊肯為著人民e5 贖罪來犧牲家己。抵親像保羅講：「我有大憂悶，痛心無息。因為我為著我e5 兄弟，我e5 骨肉e5至親，就若本身受咒詛，離開基督也甘願」（羅9：2-3）。這是保羅疼骨肉e5至親懇切e5 情。
領導者呣是燒香toe3拜、呣是跟隨風俗e5 流行、呣是愚弄人民、呣是利用人民e5 迷信來造成家己e5 政治地位，乃是導人民敬拜真神，互A歸向正路e5 例律、次序。佇必要e5 時，也著為A來犧牲。佇嚴厲e5 指責以外，也有懇切e5 代求。

祈禱：主啊！求你赦免你e5 人民愚戇e5 心，互阮歸向你。



佇主e5名來e5
之二

經文：「佇主e5 名來e5 ，得著謳咾！」（太21：9）

1990年，意大利律師艾柏托•凱洛放棄高收入e5 生涯，轉行接受物理治療e5 專業訓練，受國際紅十字會徵召，到阿富汗首都喀布爾e5 戰地病院服務。伊阿戰爭e5 時，有20萬個阿富汗人殘障，A講：「凱洛是阮上好e5 朋友。」因為伊主持阿富汗四個主要都市e5 外科整型復健中心，閣將伊大部份e5 收入捐互散赤e5 寡婦孤兒kap有特別欠缺e5 人。凱洛e5 病院互兩萬個肢殘e5 人閣徛起來，閣互A佇病院參與醫療工作，幫助其他十七萬猶未復元e5 人。
約翰e5 學生受差來問耶穌：「所欲來e5 敢是你？抑是阮著向望別人？」耶穌應講：「恁著去，將恁所聽、所看見e5,講給約翰知。就是青瞑者看見、跛腳者行、癩P者清氣、臭耳聾聽見、死e5 人復活、喪鄉人得著聽福音。見若無佇我著觸e5 有福氣」（太11：2-6）！耶穌進入耶路撒冷e5 時，眾人喝講：「和散那！佇主e5 名來e5 ，得著謳咾！至高e5 和散那」（太21：9）！
每一個宣教師到一個未接受福音e5 所在。呣單將救恩傳福音，也將濟濟好e5 物傳互A。幫助A消除病疼、散赤、無公義、無平等，將福音e5 文化帶互A。傳教師到一個無仝款文化e5所在，傳道呣是佇改變A原有e5 宗教信仰，乃是導A認捌耶穌，認捌一位佇主e5 名來e5 ，互A有對主e5 欣羨，愛改變家己。親像撒該欣羨見主，見主了後，就自動改變家己。
有兩個約翰e5 門徒跟隨耶穌，問講：「拉比，你tiam3佇叨落？」耶穌ka7A講：「恁來就會看見。」A就去看伊所住e5 所在，彼日kap伊相kap住。抵著伊e5 兄弟，就ka7伊講：「阮已經抵著彌賽亞」（約1：37-41）。這是一款自然e5 影響，因為伊是佇主e5 名來e5 ，是通欣羨e5 ，是通謳咾e5 。這款影響也是直接e5 ，因為耶穌充滿能力e5 醫治，互遐e5 受改變e5 人，@當控制家己，會去四界做見證（可3：10-11）。親像青瞑人所講e5 ：「我只知一項：前我青瞑，現今會當看」（約9：25）。

祈禱：「主啊！你是通欣羨，通謳咾e5 主！」



爭戰e5性命

經文：「我已爭戰好e5 爭戰」（提後4：7）

1995年2月23，沙克佇加州拉荷亞綠色病院，心臟病過身。1939年伊按紐約大學醫學院畢業。1950年佇匹茲堡大學教冊e5 時，利用一款死e5 濾過性病毒研究出小兒麻痺e5 疫苗，1954年2月23正式使用，互當時威脅人類性命e5 小兒麻痺快速降低威力，互人免除隨時發病抑是殘障e5 驚惶。1984年，伊退休了猶閣利用死e5 病毒來研究，向望chhoe7 著愛滋病e5 疫苗。伊講：「我一生註定著行佇時代e5 頭前，為著人類e5 健康，來kap chiah-e5 病毒交戰。」
保羅：「死啊！你卡贏e5佇叨落？死啊！你e5 利害佇叨落？死e5 利害就是罪，罪e5 權勢是律法。總是感謝上帝，伊互咱對咱e5 主耶穌基督得著卡贏」（林前15：55-57）。保羅一生就是無停為著福音teh交戰。隨時面對死亡e5 危險，受盡濟濟e5 苦難。伊捌受關落監，受拍到@算得，濟濟擺險險死去。一擺互人擲石頭；三擺抵著船破去，佇深海一日一暝。定定勒路，抵著江河e5 危險、賊馬e5 危險…受勞碌kap艱苦，沓沓(tauh8-tauh8)無睏，枵掛嘴乾，沓沓無食，寒掛褪腹裼（thng3-pak-theh）（林後11：23-27）。遮e5,是伊對外面環境e5 交戰。
佇內心，伊也有濟濟e5 交戰。伊講：「苦啊！我e5 做人！是誰欲救我脫出這個致到死e5 體啊？感謝上帝是對咱e5 主耶穌基督」（羅7：24）。因為若照內心，伊是歡喜上帝e5 律法，所以伊著kap罪惡e5 法來交戰。伊本身用心志順服上帝e5 法，卻是肉體會去順服罪惡e5 法。肉體e5 意向是對敵上帝e5 ，因為伊無降服上帝e5 律法，也@去降服。逐日伊teh面對這款靈肉e5 交戰。若照肉體來活，就會死；若是互上帝e5 神所chhoa7 e5 ，是做上帝e5 子，就會活（羅8：13-14）。
宣揚福音e5時，伊也逐日teh交戰。為著堅持真理，欲傳純正e5 福音，伊著kap猶太e5 兄弟爭論：「是呣是著代先受割禮才會當做基督徒？」；「是呣是基督徒著守全律法？」伊e5 論調是：「受割禮無受割禮攏無要緊，要緊就是做新創造e5 人」（加6：15）。「人愛對律法稱做義e5 ，是已經kap基督斷絕，已經對恩典e5 位lut落去。…tiam3 佇基督耶穌，受割禮抑是無受割禮攏無功效，獨獨信對仁愛來行e5 才有功效」（加5：4，6）。這款e5 交戰，保羅並無失志、lun2-neh。因為知咱著磨佇主e5 呣是空空（林前15：58）。

祈禱：主啊！教示阮為著真理kap福音來爭戰！ 



注神佇所chhun--e5 

經文：「若是咱所已經到e5,著照這個來行。」
（腓3：16）

美國俄勒岡州e5 華德，49歲，是英國代爾公司e5 工程師，也是Ion Milling技術e5 發明者，9年前，患著「肌萎縮性龍骨側索硬化症」。伊身軀頂遐e5 控制肉e5 神經漸漸死壞，伊身軀頂e5 肉攏@振動。起頭，伊失聲，@講話。後來腳@行，著坐輪椅。兩年前，開始著靠人飼食物，也愛靠呼吸器來呼吸。歸身軀會振動e5 所在，chhun兩蕊目睭。但，佇這款困難e5 情況，伊猶原一禮拜工作四日。坐佇一台有特殊功能e5 電腦頭前（這台電腦叫做眼視），伊用目睭會當操作電腦e5 齒盤，拍字佇螢幕頂，來kap其他e5 人交談、對話。這款呣驚艱難、奮鬥e5 精神，是尊重性命、善用性命上好e5 模樣。
約伯抵著患難，對腳底到頭殼頂生毒瘡。伊坐佇火灰中，用瓦片坏（hau7-phiaN-phe3)來扒身軀。伊無怨嘆，干單講：「咱對上帝承受福氣，那通無對伊承受災禍？」面對一切e5 患難，約伯並無用伊e5 嘴來犯罪（伯2：7-10）。三個朋友相約相kap來悲傷，安慰伊。陪伊坐佇土腳七日七暝，無kap伊講一句，因為A看伊e5 痛苦真大（2：13）。這款朋友e5 疼kap同情卻引起伊e5 自憐，咒詛家己：「受苦難e5 人啥事互伊有光啊？心內憂苦e5 人啥事互伊有活命？伊向望死，也@得著；伊chhoe7  著墳墓就快樂，歡喜到@顧得」（3：20-22）。
佇患難e5 時，呣是注神佇咱失去e5 健康，呣是怨嘆咱所喪失e5 財富，呣是悲哀咱所失去e5 親情，乃是注神佇所chhun e5 資源來做上好e5 發揮。人e5 同情時常互咱倒轉去原有e5 狀況，呣是幫助咱勇敢面對性命e5 現實--殘酷e5 一面。
保羅佇互腓立比e5 批，講：「獨獨專意一項，就是@記後面e5 事，致意頭前e5 事，向所插e5 標來行…若是咱所已經到e5 ，著照這個來行」（腓3：13-16）。保羅佇關監e5 時，伊無越頭戀慕、呣甘過去chhiaN5-iaN7 e5 日子，乃是盡力向前，完成上帝所交託e5 。希伯來書講：「著放下各種重擔，…用吞忍來行所安排佇咱頭前e5 路站，著注神看耶穌，就是做信e5 源頭kap上尾e5」（來12：1-2）。

祈禱：「主啊！你是阮信e5 源頭kap成尾者，求你互阮注神看你！
 


苦痛e5創作

經文：「今我e5 心大迫腹（peh-pak），父啊！救我出這個時，總是我為著這時…」(約12：27)

劉福蓮6歲e5 時眠夢欲做一個作家，13歲e5 時，得著「溫哥華太陽報」e5 寫作獎。父母向望伊做一個醫生抑是律師，反對、禁止伊寫作。14歲e5 時伊離家出走，佇街頭流浪兩年，出賣肉體來過日。伊吸毒、自殺兩擺，遇著一位好e5 心理醫生，改變伊e5 一生。18歲e5 時，將伊佇街頭流浪e5 日記，寫做冊，出版1本《離家--街頭查某囡e5 日記》，是1990年加拿大非小說類e5 搶市e5冊。1992年伊e5 詩集入選《1992年美洲詩選》；1995年，出版第5本小說《新鮮e5 查某囝仔》；1996年出版《其他e5 查某人》。Chiah-e5冊，攏有翻譯做多種e5 語言發行。一個23歲e5 查某囝仔，用伊真實e5 經歷kap感情，寫出伊最深沈e5 苦痛，包括離家、出賣肉體彼款空虛、絕望e5 經過。伊用真豐富e5 詩e5 語言來描寫原始e5 性衝動kap心靈e5 滾絞。伊e5 創作過程，也是伊最痛苦e5 時刻。
約伯佇短短e5期間，經歷著所有e5 子、查某子死去，破產、破病，對腳底到頭殼生毒瘡，坐佇火灰中，用瓦片坏（hau7-phiaN-phe3)來扒身軀。A某對伊講：「你敢猶原執守你e5 純全？著棄絕上帝來死！」（伯2：7-9）。這款無因端e5 苦難過程，是伊認捌上帝e5 經歷，也帶互濟濟人安慰kap向望。《約伯記》成做永久流傳e5 文學、信仰作品。
何西阿遇著不斷背叛、淫亂e5 婦仁人。佇婚姻上e5 痛苦，互伊體驗上帝疼e5 深沈kap憐憫e5 偉大。伊佇婚姻上e5 失敗，疼e5 堅持，成做上帝疼e5 信息e5 具體信息。伊講：「來啊，咱著歸倚耶和華！伊欲折裂咱，也欲醫好咱；伊拍咱，也欲包咱e5 傷」（何西阿6：1）。
耶穌上各各他e5 掙扎是福音書信息e5 中心，隱藏了上帝深奧e5 啟示kap恆久e5 疼痛。佇客西馬尼園e5 祈禱：「今我e5 心大迫腹，欲按怎樣講？父啊，救我出這個時；總是我為著這個才到佇此時。」佇受難中，耶穌苦痛到極，伊e5 汗是親像大點血滴落佇地（約12：27，路22：43）。這款上痛苦e5 時刻，也是認捌上帝上深沈e5 所在；也是認捌、挖掘家己性命潛能e5 時刻。也是上帝上sui2 e5 創作、欲留落永久e5 價值。

祈禱：父啊！互阮學習苦痛e5 意義來彰顯你 sui2 e5 旨意！



悲劇了後

經文：「恁拍算A…犯罪卡重是無？我ka7 恁講，
呣是！」

1995年4月19奧克拉荷瑪市e5 聯邦大樓發生大爆炸，死傷e5 人非常濟。其中囝仔、嬰仔也@少，這是美國近年來最悽慘e5 恐怖案件。救難人員挖出一塊一塊相疊e5 水泥箍，也挖出一個一個粉身碎骨e5 死體。本來是一座辦公大樓，一目nih久，就變做一座九樓ko?ne5 墳墓。chhoe7 查身屍e5 警察一坑一坑直直mng3、直直chhoe7 ，chhoe7  kah雙腳@行。救難人員直直挖，挖kah家己e5 心神亂操操，挖kah麻痺、歸身軀痛疼、厭倦。但，佇這個時陣猶有濟濟干單出嘴e5 人，美國e5 媒體開始「戰爭」，論戰e5 主題是「啥物人著負起悲劇e5 責任？」出名e5 華裔CBS新聞主播Conny Chang也因為爭播新聞，soah落台。
這是悲劇了後，人通常有e5 態度，想欲扮演審判者，相欲扮演上帝。佇「好e5 撒馬利亞人」e5 譬如，耶穌說明了這款人性。人遇著賊，互賊拍kah半小死。祭師、利未人，chiah-e5 社會領導者對遐經過，無伸手幫贊，干單teh追究「這是啥物罪e5 結局？」干單生份平凡e5 撒馬利亞人對遐經過，無講半句話，憐憫伊、處理伊e5 傷痕，chhoa7 伊到客店來照顧。佇悲劇發生e5 時，伸手救助e5 ，往往是無身份、無關係e5 人。
佇耶穌e5 時代，也捌有一個大樓倒去，壓死18個人。耶穌反問群眾講：「恁是看A比遐e5 徛起耶路撒冷e5 人犯罪卡重是無？我ka7 恁講，呣是」（路13：4-5）！
耶穌e5 門徒，佇聖殿看見青瞑e5 人，也是問講：「拉比，此人出世就青瞑，是誰（chi7-chui5)犯罪？是伊本身？抑是伊e5 父母啊？」這是人面對悲劇e5 通常反應。「到底啥物人著負起悲劇e5 責任呢？」但，耶穌講：「此人無犯罪，伊e5 父母也無」（約9：2-3）。悲劇了後，呣是欲指責啥物人，乃是欲互咱反省，到底上帝欲ka7 咱講啥物。耶穌講：「獨獨欲用來顯明上帝所做e5。」猶閣：「恁若無反省，攏欲照按呢滅無！」這是面對悲劇應有e5 態度。親像保羅：「是我得著憐憫」（提前1：16）！是因為耶穌基督欲佇我第一歹e5 人顯明伊一切e5 吞忍。

祈禱：主啊！感謝你e5 憐憫，互阮來得著憐憫。



得著憐憫e5人

經文：「若是我得著憐憫…來做…得著永活e5 人模樣。」（提前1：16）

貝尼特斯出世佇散赤e5 農家，自細漢就愛相拍，一生進入監獄上百擺，身軀有60外個傷痕。22歲e5 時遇著一位神父，勸伊運動來消耗過多e5 精力，伊對這款神父失望，決定家己做一個卡好e5 神父。將家己綁佇眠床頂來戒毒、戒酒，2年後徹底轉變伊e5 性命。到西班牙讀哲學4年，到羅馬讀倫理學5年。32歲倒轉來墨西哥，受派佇大西洋沿岸e5 貝拉克爾斯做神父。因為主教反對伊將教堂開放互流浪囝仔睏過暝，將伊調到八十點鐘車程外e5 普布拉。結果，有25個囝仔陪伊行到普布拉。伊決意將伊e5 性命奉獻互散赤e5 囝仔。伊佇墨西哥市郊建立一間孤兒院，收容145個囝仔。伊戴金色e5 面罩，參加墨西哥e5 職業摔角，增加到每場收入美金十分，每個月三百美金e5 收入，來維持孤兒院e5 開銷。伊自稱「暴風神父」，為著囝仔拚性命。
保羅：「基督耶穌臨到世間，欲救有罪e5 人。其中我是第一歹。若是我得著憐憫，是因為耶穌基督欲佇第一歹e5 我顯明伊一切e5 吞忍，來做後來信靠伊得著永活e5 人e5 模樣」（提前1：15-16）。保羅先生e5 轉變，互基督e5 福音遍傳地中海沿岸。伊講：「我捌kap基督同釘十字架，猶閣teh活e5 呣是猶原e5我，是基督tiam3 佇我teh活」（加2：20）。一個重頭生e5 性命最明顯e5 轉變，就是無閣看著家己e5 散赤、敗壞，乃是看著生e5 富裕、榮光、得勝。@閣為著家己e5 過犯來tiuN-tu5呣敢向前，乃是剛強壯大，kap主同在，為著真理來爭戰。
保羅信主了後，無閣戀慕伊過去犯罪e5 成就，乃是看做糞埽。按肉體，伊有濟濟通誇口e5 。伊有純正e5 希伯來人血統，熱心窘逐教會。但遮e5,過去看做有利益，今因為佇主e5 內面，看做是有損害e5 （腓3：5-7）。這是重頭生e5 性命e5 轉變。是親像豬已洗清氣，無閣noa3 佇土糜e5 中央（彼後2：22）。A已經知影義e5 路，就做義e5 奴僕，一直到成聖。無閣做罪惡e5 奴僕，互罪惡來管（羅6：18-20）。所以，保羅定定按各種e5 患難離開，無閣再犯罪，乃是靠生來得勝。因為伊：「Tiam3 佇賞賜我氣力e5 ，我事事攏會」（腓4：13）。

祈禱：主啊，你是改變人e5 主，請你來改變我！




大氣力e5勇士

經文：「大氣力e5勇士啊，耶和華kap你佇teh。」
（士6：12）

出名e5 香港影星成龍，6歲e5 時進入小學，愛相拍、貪食。家境散赤，老父著離開家庭，到澳洲討趁。伊小學讀一年就停學，kap「中國戲劇研究學院」簽賣身十年e5 契約，開始苦練工夫，練食苦、練互人thui，互人拍無哀e5 生活。因為伊本身e5 拍拚奮鬥，後來受選香港十大傑出青年，世界十大傑出青年。1995年，伊也得著香港浸信會大學e5 榮譽博士學位。
基甸佇約阿施e5 橡樹腳teh拍賣e5 時，耶和華對伊講：「大氣力e5 勇士啊，得用你這個力去，來救以色列出米甸人e5 手。」基甸ka7 伊講：「主啊，我欲用啥物救以色列？你看，阮厝是瑪拿西中第一喪鄉e5 ；佇阮老父e5 厝我是上細e5 。」耶和華講：「我欲kap你佇teh，你欲拍米甸人，親像拍一人一樣。」有三萬三千人隨基甸欲去爭戰，但上帝干單揀選三百個，佇半暝倒手gia5火把，正手攏提pi-仔teh pun5。上帝互歸山坪e5 米甸人、亞瑪力人全營e5 人逐個相E，約略死十二萬人（士6：11-16，7：8，8：10）。以色列人對基甸講：「你已經救阮脫離米甸人e5 手，願你kap你e5 子你e5 孫管理阮。」基甸講：「我無欲管理恁，我e5 子也無欲管理恁，獨獨耶和華欲做恁e5 王」（8：22-23）。伊真正是上帝大氣力e5 勇士，知影是耶和華為以色列人爭戰，伊是受差e5 勇士na7-tian7。佇基甸e5 日，彼個地方和平40年。伊是大氣力e5 勇士，因為上帝kap伊佇teh（士6：12）。
掃羅也是一個大氣力e5 勇士（撒上9：1），勇士閣好生做，佇以色列中無一人會比得伊e5 好生做；身體也比眾人卡ko?n過一粒頭殼。撒母耳ka7 伊講：「以色列眾人所欣羨e5 是啥人呀？敢呣是歸你kap恁老父e5 厝？」伊應講：「我敢呣是便雅憫人，以色列支派中極小可e5 ？便雅憫支派chiah-e5 厝中間，我e5 厝敢呣是極微細e5?」（撒上9：20-21）。這是大氣力勇士e5 特質--謙卑。卻是佇吉甲聽趁耶和華e5 命令，家己獻燒祭，因為驚人民離開伊。結果，上帝棄sak伊，因為伊棄sak 耶和華e5 話，呣知影：「遵趁贏過獻祭」
（15：22-24）。伊無閣是一個大氣力e5 勇士，因為上帝無kap伊佇teh（16：14）。

祈禱：主啊！互阮成做大氣力e5 勇士，為著你來爭戰！
 


信e5婦仁人
 有福氣啊！

經文：「信e5 婦仁人有福氣啊！因為主所ka7 伊講e5 話欲應驗。」（路1：45）

1997年5月28，德州一個查某人Linda Finch，完成73工單獨飛行旋地球一周（lin3)e5 旅程，kap伊所駛e5 Electra 10E型e5 飛機降落佇加州OAK Land機場。伊總共飛225小時，26004浬，佇19個國家登陸34擺。60年前，查某人Amelia Earhart駛仝型e5 飛機做環球飛行，結果soah失蹤。Linda這回飛仝款e5 路線，結果成功倒轉來。伊講：「每工出發以前，我攏跪teh祈禱，佇天頂飛e5 時，感覺上帝坐佇我e5 身軀邊。我體驗著有真濟我會當做e5 代誌，我以前攏呣捌想過e5。」
佇聖經內底，有濟濟婦仁人所行過e5 sui2 e5 腳跡（jiah）。三個查某人佇河邊智慧e5 所行，保全摩西e5 性命，完成上帝chhoa7 以色列出埃及e5 偉大事蹟。疼e5 勇氣，互老母藏伊e5 子佇蘆竹仔e5 箱仔，用石油kap點仔膠糊e5,囝仔下佇內面，lok佇河邊e5 蘆葦中間。大姊米利暗chhoe7  著家己e5 老母做奶母，來飼囝仔摩西，互伊自細漢認捌耶和華。法老王e5 查某子疼惜囝仔，號名摩西，因為是對水裡救伊出來e5(出2：1-10）。
妓女喇哈暗靜（am3-chiN7）接待約書亞所派e5 兩個探仔，用朱紅e5 索縛佇窗仔做記號，聚集老父老母，兄弟kap老父全家攏tiam3佇厝內，免除以色列人進城e5 擊殺(約書亞2：18)。
以斯帖受選做王后，召集佇書珊所有e5 猶太人禁食三日，日暝無食無F，來抵擋哈曼滅族e5 陷害（以斯帖4：16）。佇哈曼ka7 末底改所備辦e5 柴架頂，哈曼家己受吊死（7：10）。猶太人佇逐年守亞達月14、15日。因為此兩日是猶太人脫離對敵得著平安e5 日，彼日是憂悶變做歡喜，悲哀變做好e5 日。佇這兩日，A設筵席歡喜，大家用禮物相送，賑濟喪鄉e5 人。稱伊做「普王耳日」（9：21-22，26）。
馬利亞講：「我e5 心尊敬主做大；我e5 神因為救我e5 上帝來歡喜；因為伊看顧女婢e5 卑微；對今以後，萬世代欲講我有福氣」（路1：46-48）。伊ka7 天使講：「我是主e5 女婢，願照你e5 話應驗佇我」（1：38）。馬利亞無顧家己e5 見笑，受khian石頭e5 危險，來成全上帝永世救贖e5 計劃。莫怪聖神充滿以利沙白講：「信e5 婦仁人有福氣啊！因為主所ka7 伊講e5 話欲應驗」（1：45）。

祈禱：感謝你透過chiah-e5 查某人來賜福互阮！



經濟e5神蹟

經文：「眾人攏驚惶；使徒閣行濟濟奇事神蹟。…所有e5 物公家用。」（徒2：43-44）

尼布爾是全世界街頭流浪囝仔上濟e5 國家，大約有1600萬，是全世界街頭流浪囝仔e5 50％。惠宮營e5 「尼布爾囝仔工作會」佇各所在設立「共同之家」，收容chiah-e5 流浪囝仔。內面有設圖書館、醫務室、技術訓練室、餐廳。囝仔佇遮會當畫明信片插圖，每張賣一角美金，來維持家己最基本e5 生活。「尼布爾囝仔工作會」也幫助chiah-e5 囝仔chhoe7  養護e5 家庭、轉送去孤兒院、送倒轉去A父母親人e5 家庭，抑是教A生活e5 技能，互A將來會當自立維生。1997年2月，佇尼布爾首府加德滿都，也成立第一個自助自理e5 組織「囝仔聯盟」，主席是16歲e5 史帕。伊kap 其他e5 流浪囝仔仝款，做過粗工（囝仔工）、飼過羊、餐廳走桌（chau2-toh）。伊以家己e5 經驗，幫助chiah-e5 流浪囝仔適應「共同之家」e5 生活，脫離流落幫派做歹e5 命運。
箴言：「求你互我無喪鄉也無好額；用所著用e5 米糧互我食，驚我飽足呣認你，講：『耶和華是誰（chi7-chui5)？』閣驚我喪鄉就偷提，致到敗害我e5 上帝e5 名」（箴30：8-9）。散赤kap 犯罪是時常連結做夥e5 。欲消除犯罪，著代先解決散赤e5 問題，因為散赤枵餓是生存e5 基本問題。
初代教會實行共同生活e5 方式，來消除散赤。信e5 人攏聚集佇一所在，所有e5 物公家用，閣賣物產、家業，照各人所欠用分互A。日日同心專務佇殿內、也佇人家擘餅，用歡喜、誠實e5 心來食、謳咾上帝，也得著眾人民合意A。主將得救e5 人日日加添互A（徒2：44-47）。這是信徒所完成e5 經濟神蹟（2：43），信e5 人攏一人一志，無人講伊所有e5 屬家己，是逐項物做公e5 。其中無欠缺e5 人，因為見有田園厝宅e5 ，攏賣掉，帶A所買e5 銀，下佇使徒e5 腳下，照各人所欠用e5 ，分互A（徒4：32-35）。這是使徒用e5 大權能，見證主耶穌e5 復活；眾人也得著大恩典（4：33）。
使徒所實行e5 經濟神蹟，互眾人驚惶也歡喜。這款分享e5 共同生活，獻出上帝e5 大權能。大家用誠實、歡喜來享受上帝互Ae5 生活。過著謳咾上帝e5 生活，因為無人有欠缺。A呣是蜈蜞e5 查某子，時常講：「互我，互我！」（箴30：15）

祈禱：主啊！無互阮飽足呣認你，也無互阮散赤著偷提，互阮會曉分享！
 


互人和平e5人

經文：「互人和平e5 人有福氣，因為A欲稱做上帝e5 子。」 （太5：9）

1997年5月11，教宗John Paul II訪問黎巴嫩。佇貝魯特e5 海濱大道主持彌撒有50萬人參加，包括信奉正統派回教e5 黎巴嫩總理里哈里里kap回教什葉派領袖、國家議員貝利。人群中有濟濟是用面紗蒙面e5 回教婦女。這個彌撒e5 場所是佇1975年到1990年回教徒kap基督徒戰爭e5 「綠線」區域裡。John Paul II呼籲群眾著互相尊重彼此有宗教信仰e5 自由，才會當互相團結，保持久長e5 和平，也才會當建立有自主權e5 自由國家。這款和平e5 論調得著群眾e5 認同，連最激烈e5 基督徒基要派kap好戰e5 回教真主黨也歡迎肯定John Paul II e5 呼籲。
耶穌：「互人和平e5 人有福氣，因為A欲稱做上帝e5 子」（太5：9）。也講：「你若teh獻你e5 禮物佇祭壇，也佇遐會記得你e5 兄弟有脅嫌（hiap8-hiam5)你啥物，著佇遐放下（pang3-he7)你e5 禮物佇壇前，代先去kap你e5 兄弟和好，然後來獻你e5 禮物」（太5：23-24）。熱狂e5 宗教信仰互人自義，製造衝突。長久佇中東e5 紛爭戰亂，攏是熱狂e5 宗教份子所引起。親像保羅家己捌迫害追殺基督徒，卻掠做是熱心盡忠佇上帝（腓3：6），好戰是未遇著主以前e5 掃羅e5 個性。但大馬色路上e5 轉變以後，保羅激烈努力佇群族e5 融合。伊講：「基督是做咱e5 和平，互兩旁做一個，拆去中間相隔e5 牆；閣佇伊e5 肉體廢掉結冤仇e5 因端…傳和平互恁佇遠e5 人，也傳和平互近e5 」（弗2:14-17）。佇聖徒e5 品格中，伊講：「莫得用歹報歹；佇眾人e5 面前著圖謀chiah-e5好事。若會得通kap眾人和，就著盡力kapA和」（羅12：17-18）。
佇安提阿，彼得因為驚猶太人e5 批評，呣敢kap外邦人同桌食飯，保羅就當面指責伊：「按呢做，是無趁福音e5 真理」（加2：11-14）。因為伊信主了後，完全轉變。對激烈e5 宗教狂熱份子kap種族主義者，變做互人和平e5 人，強烈主張族群e5 融合。無分是猶太、希利尼、奴僕、自由e5 、查甫人抑是查某人。因為佇基督耶穌攏是一個（加 3：28）。因為耶穌：「互人和平e5 人有福氣，A欲稱做上帝e5 子」（太5：9）。

祈禱：互阮內心有和平，也kap人有和平，做和平e5 使者。






偷提e5惡

經文：「偷提e5 ，莫得閣偷提；寧可著磨，親手做好e5 工。」（弗4：28）

阿爾巴尼亞是歐洲上散赤e5 國家，人民平均月收入是70箍美金。街路也是一坑一跡，卻是到處攏是賓士e5 轎車。全國有50萬台車，6成是賓士。Ae5 總統貝瑞沙：「按人口比例，咱擁有e5 賓士轎車，是世界第一。」但一位車商講：「Chiah-e5 車，有八成是佇德國、意大利、保加利亞互人偷牽去，然後『進口』入來e5 。」連中央銀行總裁賀迪就任e5 時，接收前任e5 賓士，開到意大利，互人掠著，才知影伊開e5 車是「偷牽e5 車」。
以法蓮山地有一個人名叫米迦，伊ka7 老母講：「你彼一千一百銀互人提去，你因為按呢咒詛，閣講互我聽。看啊！這個銀佇我遮，是我提去。」伊e5 老母講：「願耶和華賜福我e5 子。」這是是非不明e5 老母。咒詛賊仔偷提伊e5 銀，知影這個賊是家己e5 子，無ka7 伊處罰，顛倒ka7 伊祝福。聖經：「彼時以色列中無王，各人照伊所看做著e5 來行」（士17：1-2，6）。這是一個無法無天e5 世代。
米迦e5 老母用兩百個銀雕刻一身像，下佇伊e5 厝。閣去chhoe7  一個伯利恆e5 利未人，雇伊做祭司，每年互伊十個銀，ka7 伊行設立e5 禮，住佇伊e5 厝。米迦：「今我知耶和華欲好款待我，因為我有一個利未人做祭司」（17：4-13）。偷提老母一千兩百銀，每年用十個銀雇祭司，想欲得著上帝e5 賜福，這是一款無知無天良e5 人。
佇耶穌受難e5 前5工，伊來到伯大尼。馬利亞提一斤極貴氣真e5 哪達香油，抹耶穌e5 腳，閣用家己e5 頭毛拭伊e5 腳，香油e5 芳滿厝間。加略人猶太講：「啥事呣將這個膏油賣掉，得銀仔三百來互喪鄉人？」伊講按呢，呣是因為伊關心喪鄉人，是因為伊是賊，閣管錢袋，偷提所下e5 na7-tian7(約12：1-6）。伊甚至為著三十個銀賣耶穌。這是一款無疼無目屎e5 人。
保羅：「貪財是萬惡e5 根源。有人戀慕伊，就受迷惑來離開道理，用濟濟艱苦家己刺鑿（chhak8)」（提前6：10）。也講：「偷提e5 ，莫得閣偷提；寧可著磨，親手做好e5 工，才有通分互欠缺e5 人」（弗4：28）。

祈禱：主啊！互阮寧可著磨，親手做工，來免除散赤。



爭戰蒙福e5查某人

經文：「耶和華佇地上創一項新e5 事，就是查某人欲保護查甫人。」（耶31：22）

1937年，美國第一任查某國務卿歐布萊特出世佇捷克。一歲e5 時，全家受迫逃離家鄉到英國。十一歲e5 時，全家閣遷移到美國定居。22歲，對衛斯理大學畢業了，結婚，翁是仝校e5 同學。佇扶養三個查某子e5 仝時，到哥倫比亞大學進修，10年後，才完成博士學位。1968年全家遷移到Washington, D.C.。伊熱心參與囝仔學校e5 募款活動，表現出伊組織、交際e5 能力。後來為民主黨募款，結交政治要人，進入政壇。1982年，A翁外口有查某，家庭破裂，伊全心投入工作。1994年，受任命做駐聯合國大使，1997年受任命做第一任e5 美國查某國務卿。仝時A翁猶是報社e5 特派員，受派到莫斯科搧冬風。伊e5 生涯，無互各階段e5 困難吞滅。
以色列e5 第一位女士師底波拉，徛起佇以法蓮山地拉瑪kap伯特利e5 中間，佇棗仔樹腳，以色列人攏上去遐受伊判斷。伊chhoa7以色列人民出去爭戰，無輸查甫人。伊chhoa7以色列人民，人民甘願犧牲，謳咾上帝。伊款待人民，親像做老母e5,互A講起耶和華公義e5 所行，就是伊治理以色列公義e5 所行。伊治理以色列，地方太平40年（士4：5，5：2，11，31）。
保羅佇歐洲建立e5 第一間教會腓立比，是對賣紫色布e5 呂底亞所開始。伊聚集婦仁人佇河邊，聽保羅講道，閣邀請保羅到A兜，全家受洗，也佇A厝，開始這間上疼保羅e5 腓立比教會。伊原本是推雅推喇e5 人，到腓立比做生意。因為敬拜上帝，就時常聚集婦仁人做夥祈禱。伊通講是歐洲教會之母（徒16：11-15）。
百基拉是亞居拉e5 某，原本住佇羅馬。因為革老丟迫害猶太人，離開羅馬，到哥林多。也佇伊e5 厝接待保羅，開始哥林多教會一年六個月，後來保羅閣到以弗所開設教會。佇以弗所伊接待亞波羅，ka7 伊講解上帝e5 道，推薦伊去哥林多教會牧養。伊通講是教會e5 第一位女長執，熱心接待傳道人，也\教導，傳福音。是婦唱夫隨服事上帝e5 上好模範。也是勇敢為福音teh爭戰e5 婦仁人。A也攏是耶利米所講e5 ：「耶和華佇地上創一項新e5 事，就是查某人欲保護查甫人」（耶31：22）。也親像馬利亞講e5 ：「因為伊看顧女婢e5 卑微，對今以後，萬世代欲講我有福氣」（路1：48）。

祈禱：主啊！你興起卑微e5 女婢，互A成做勇壯
來爭戰！


清氣e5良心

經文：「這個仁愛是對清氣e5 心kap無通責備e5 良心，kap無假e5 信生出。」（提前1：5）

加州中部e5 一個小鎮，一位婦仁人偷提另外一個婦仁人e5 皮包，用伊e5 信用卡買價值兩百元e5 吸塵器，替家己e5 查某子買一雙sui2 e5 皮鞋。受害人報警，破案、送法庭。法官判偷提e5 婦仁人六個月徒刑，緩刑三年，附帶賠償受害者精神kap信用上e5 傷害。法官允准受害者，佇法警監視下面，去彼個偷提e5 婦仁人e5 厝，「自取」一項伊甲意e5 物件做賠償。目的是欲互偷提e5 人，會當體驗著受偷提e5 人e5 精神損傷。
做歹e5 人時常互私慾掩蓋伊e5 心神，致到迷失。大衛貪烏利亞e5 某拔示巴，閣謀害盡忠盡職e5 烏利亞。拿單去見大衛，講：「一個好額人呣甘對伊e5 羊群、牛群中取來備辦互人客食，反轉取喪鄉人唯一e5 羊仔，備辦來互人客食。」大衛聽了大受氣，講：「我指永活e5 耶和華來咒詛，做這種代誌e5 人著死！」拿單講：「你就是彼個人！」（撒下12：4-7）
耶穌講：「不義e5 管家e5 譬喻：『一個奴僕@服事兩個主人；因為伊會怨恨這個、疼彼個。抑是會對重這個、看輕彼個。恁@服事上帝，續服事錢財。』」法利賽人是貪財e5 ，聽見chiah-e5 話，就對伊冷笑。耶穌ka7 A講：「恁是佇人e5 面前家己稱義e5 ，但是上帝知恁e5 心；因為佇人e5 中間所推崇e5 ，佇上帝e5 面前是可惡e5 」（路16：13-15）。法利賽人有捌全部e5 律法，卻是「貪財」迷惑Ae5 心，掩蓋Ae5 心神。
佇最後e5 暗頓，耶穌：「我實在ka7 恁講，恁中間一個人出賣我。」眾人真憂悶，一個一個ka7 伊講：「主啊！總呣是我哦！」伊應講：「kap我伸手佇盤裡者，彼個欲賣我。人子倒去，照所記載指伊e5 話；若是賣人子e5 有災禍啊！彼個人無出世卡好。」賣伊e5 猶大講：「拉比，總呣是我哦？」ka7 伊講：「你已經講啦」（太26：21-25）。耶穌已經清楚指出猶大欲賣伊，但撒旦已經入伊e5 心。伊就連鞭出去，彼時暝時（指烏暗完全掩蓋猶大e5 心神）（約13：30）。
 保羅互提摩太e5 批，數次強調服事e5 人，著有「清氣e5 良心」（提後1：3，提前1：5、19；3：9，徒23：1，24：16）。這個清氣e5 良心是每一個人攏有e5 ，卻是有時互私慾卡贏，致到迷失，需要有人提醒。這款清氣e5 良心引導人佇上帝e5 律例，行佇正路、抑是真正e5 疼出口。保羅：「誡命e5 總歸是疼。這個疼是對清潔kap無通責備e5 良心kap無假e5 信生出」（提前1：5）。

祈禱：主啊！賜阮清氣e5 良心來服事你，也通行佇正路。


白髮e5冕旒

經文：「白頭毛是 sui2 e5 冕旒，佇義e5 路會chhoe7著。」（箴16：31）

94歲e5 美國參議員賽蒙德有濟濟趣味e5 記錄。1997年5月25，伊佇故鄉江斯頓鎮，慶祝伊擔任參議員41年10個月久。是美國做上久，也是上老e5 參議員。1957年8月，為著堅持種族隔離，阻止民權法案通過，伊徛佇參議員e5位連續發言24小時閣18分鐘。卻佇後來成做頭一位雇烏人助理e5 南方參議員，也捐濟濟金錢互烏人大學。68歲e5 時再婚，新娘是24歲e5 選美皇后。結婚e5 時，伊講：「我雖罔年紀有卡大淡薄，但我寧可鼻香水味，也無愛鼻藥水味。」伊身軀勇壯，呣單會當做「仰臥起坐」100下，閣會當生第一個後生。
迦勒85歲e5 時，猶閣勇壯，伊講：「看啊！我現今85歲啦。我猶閣勇健，親像45年前，摩西差我去彼日仝款。無論是爭戰，是出入，彼時我e5 氣力怎樣，現在我e5 氣力也是按呢」（書14：10-11）。伊要求約書亞派伊出征，kap迦南地上大漢e5 亞納族交戰，得著希伯崙e5 地，因為伊深信45年前，摩西咒詛ka7 伊講e5 話：「你e5 腳所踏e5 地定著欲歸你kap你e5 子孫永遠作業，因為你全心跟隨耶和華--我e5 上帝」（14：9）。這是以色列得著希伯崙（耶路撒冷）第一次e5 爭戰。
摩西120歲e5 時，目睭無花，精力無衰退。80歲頭毛嘴鬚白e5 時，才chhoa7以色列人民離開埃及，向應允e5 地前進。經歷埃及e5 追兵，無水e5曠野、無食物e5 情境，過紅海e5 神蹟，以色列人民e5 埋怨，兄姊e5 攻擊…等等攏無使伊淡薄仔e5 l?n-neh。伊作詩講：「主啊！你逐世代做阮徛起e5 所在…求你教示阮怎樣算家己e5 日子，互阮得著智慧e5 心。…求你早起時用你e5 慈愛互阮滿足，互阮一世人歡喜快樂。…願主--阮e5 上帝e5 美妙tiam3 佇阮e5 頂面。願你堅固阮e5 手所
做e5 工」（詩90：1，12，14，17）。
這款勇者e5 晚年，抵抵是箴言所講e5 ：「白頭毛是sui2 e5 冕旒，佇義e5 路會chhoe7 著」（16：31），「白頭毛是老人e5 體面」（20：29）。

祈禱：主啊！互阮會曉算家己e5 日子，互阮一世人歡喜快樂！



和平e5渴望

經文：「A欲將刀拍做犁頭，將槍拍做鐮仔…無閣
學習交戰。」（彌4：3）

1995年，意大利「歌劇王子」路奇安諾•帕瓦洛蒂佇伊e5 故鄉莫迪納市，舉行一場露天音樂會，邀請歌劇、搖滾樂、饒舌歌聲做夥來演出，共同為著波西尼亞戰亂枵餓破病e5 囝仔募款。A無分出身、專長，做夥唱古典歌曲、搖滾流行歌曲。A講：「若有一個囝仔，因為阮e5 努力得著幫助，上帝就會笑面向阮。」這場演唱會有一萬五千人參加，所有收入捐互設佇英國e5 「Warchild」戰爭中e5 囝仔，做慈善路用。帕瓦洛蒂講：「我相信這場戰爭拍soah，囝仔會大聲唱歌，親像第二次大戰結束，我第一件想欲做e5 ，就是大聲唱歌，表示我猶活teh。」
彌迦先知預言：「到遐e5 日了後，…A欲將刀拍做犁頭，將Ae5 槍拍做鐮仔。此國無giah8刀攻擊他國，A也無閣學習交戰。人人攏欲坐佇伊家己e5 葡萄樹腳，kap家己e5 無花果樹，無人互伊驚惶」（彌4：1，3-4）。這句話是聯合國成立e5 宗旨kap向望。和平是逐人e5 夢想，是每一個家庭逐日祈求。特別是佇爭戰威脅e5 弱小國家。以色列處佇強國埃及、亞述強國中間，時常面對受吞滅e5 危機。親像A今仔日佇阿拉伯回教包圍e5 情景。A切切向望有久長e5 和平，無閣受戰亂e5 苦痛。A時常受強國thun2-踏，親像波斯、巴比倫、希臘、羅馬攏統治過巴勒斯坦。A成做強國e5 第二國民，甚至是奴隸。A向望有一個上帝掌權e5 國度，親像大衛王朝強盛e5 時代，各國進貢。前來錫安朝拜（賽60：9-16）。A欲稱以色列做「耶和華e5 城」，稱Ae5 城門做「謳咾」。稱Ae5 城牆做「拯救」（60：18），無閣聽見強暴，無閣聽見拋荒、毀滅e5 事。和平欲做官長、公義欲做監督…耶和華欲做永遠e5 光（60：19）
台灣四百年來，也是佇強國中國thun2-踏之下，失去家己e5 主權kap自主性，近代一百年，互日本、中國統治，成做次等e5 國民。台灣受看待做殖民地，干單剝削chiah-e5 人工，搶奪Ae5農產品、財物，一直到最近才有覺醒，會曉家己起來做主人。卻是逐日受強國e5 威脅，面對戰爭e5 驚惶，呣敢出聲。咱期待e5 ，是親像以賽亞所講e5 ：「A欲起厝，家己徛起；栽種葡萄園，來食伊e5 果子…上帝揀e5 人民親手著磨，得著e5 欲久長享受伊」（65：21-22）。

祈禱：主啊！你是權能e5 主，你欲互阮享受太平，無損傷，無殘害！


普世e5恩典

經文：「對福音，同做後嗣，同做一個身體，相kap有份佇所應允e5 。」(弗3：6)

1895年11月27，瑞典人Nobel將伊一生從事科學研究kap創造發明(有255項專利，包括黃色炸藥e5 專利129項)，所得e5 財富設立做基金，將所得e5 利息，互遐e5 佇前一年對人類社會最有貢獻e5 人，分做：物理、化學、生理學kap醫學、文學、世界和平等5項。佇遺書內底，伊特別註明：「我向望佇設立候選人e5 時，無考慮伊e5 國籍，無考慮伊是呣是斯堪地那維亞半島e5 人，干單考慮伊是呣是佇彼個領域上介有貢獻。」伊佇1896年12月初10過身，受著當時瑞典社會輿論e5 攻擊，批評伊呣是一個愛國者，因為19世紀歐洲e5 民族主義非常猖行。瑞典人極力反對Nobel將瑞典e5 財富分互世界各國e5 人，而且反對Nobel規定和平獎e5 頒發是由挪威國會所推選e5 5名委員決定，因為當時兩個國家e5 關係非常緊張。但是1900年6月29，瑞典政府批准Nobel基金會e5 章程。佇1900年12月初10 Nobel e5 忌日，開始頒發當年e5 Nobel獎金。這個決定互Nobel kap瑞典仝時貢獻佇世界人類e5 文明kap進步。
佇保羅e5 傳道中，上重要e5 一項就是拍破國家、民族e5 界限，將福音普世化。親像佇羅馬書所講：「因為我無掠福音做見笑，因為是上帝e5 權能欲救全部信e5 人，代先猶太，後來希利尼」(羅1：16) 。佇加拉太書裡，伊甚至指責彼得、巴拿巴呣肯kap外邦人相kap食(加2：12)。伊認為這是無趁福音e5 真理來行e5 。佇以弗所書，伊講：「按呢，恁無閣做外面寄腳e5 ，就是kap chiah-e5聖徒仝國，做上帝家e5 人；…外邦人佇基督耶穌，對福音，同做後嗣，同做一個身體，相kap有份佇所應允e5 」(弗2：19；3：6) 。
佇耶路撒冷e5 會議中，彼得也見證伊佇哥尼流家聚會e5 經歷講：「列位兄弟啊，恁攏知上帝佇恁中間揀我，互外邦人對我e5 嘴聽見福音e5 道理，來信。閣捌人e5 心e5 上帝ka7 A做干證，用聖神賞賜A，親像賞賜咱一樣；無分別Akap咱，是用信清氣Ae5 心」(徒15：7-9)。這款福音著普世化e5 決議，是遵照耶穌所講e5:「所以，恁著去招萬人來做學生，ka7 A行洗禮，互A歸佇父、子、聖神e5 名」(太28：19) 。

祈禱：主啊！你是萬人e5 主、互阮將你e5 恩典傳到萬邦！



朝聖e5路

經文：「耶和華導遐e5 受掠e5 人倒轉來錫安，彼時咱親像眠夢。」(詩126：1)

1997年4月15，兩百萬個回教徒聚集佇麥加朝聖e5 時，離麥加5公里e5 阿拉法特山米那平原e5 布蓬區，因為炊事用e5 瓦斯桶爆炸，燒毀了7萬領布蓬，數十萬朝聖e5 信徒著驚，為著逃命互相thun2 踏死e5 ，比火燒死e5 卡濟。當局出動三台消防車kap空中直升機e5 潑水灌救，三點鐘後才控制火勢。結果343人喪失性命，受傷失蹤e5 有1290人。這款佇朝聖e5 災難裡互相thun2 踏死e5 情景，每年攏佇麥加重演，卻無降低每年前往麥加朝聖e5 熱情。火災過了後，chhun e5 朝聖者猶是繼續登阿拉法特山集體祈禱。這款踏佇別人頭殼頂e5 朝聖，佇宗教倫理e5 考慮，是困難理解e5 。
以色列朝聖上崎仔e5 詩：「我欲夯日向山，幫助我e5是對叨落來？幫助我e5是對耶和華來，伊是創造天地e5 ，伊無欲互你e5 腳搖chhoah，保守你者的確無盹眠！…耶和華欲保守你，免受一切e5 災害；欲保守你e5 性命。你出你入，耶和華欲保守你，對此時直到永遠」(詩121)。朝聖是信徒宗教信仰實踐e5 一部份。親像以色列人民離開埃及了後，前往耶和華e5 山(西乃山)，經歷沙漠、追兵、枵餓、嘴乾e5 艱苦，經過三個月，到西乃e5 曠野。A佇西乃山腳等候摩西落山，soah佇遐拜金牛，得罪了上帝，互上帝大受氣。這是以色列第一擺e5 朝聖，卻差一點仔遇著上帝e5 滅無
 (出19：1，32：10)。
佇受掠了後，A數念耶路撒冷e5 聖殿。A祈求上帝e5 解放：「耶和華導遐e5 受掠e5 人倒轉來錫安，彼時咱親像眠夢，彼時咱e5 嘴哈哈笑，咱e5 喉出大歡喜e5 聲，外邦中就有人講：『 耶和華為A行大事』」(詩126) ！這款對聖殿e5 朝聖是以色列人民一生最大e5 願望，也是A@當無e5 律法責任。耶穌佇傳道三年中，也佇每年e5 poaN5 過節上耶路撒冷e5 聖殿。佇朝聖e5 時，A行路也吟詩：
見若敬畏耶和華，
行佇伊e5 路者，彼號人有福氣！
你欲食你e5 手著磨所得著e5 ，
你欲享福，事事亨通(詩128：1-2)。

祈禱：主啊！阮數念你e5 殿院！愛永遠住佇你e5 厝。



無盹眠e5上帝

經文：「保守你者的確無盹眠。」（詩121：3）

1994年，美國開始開放一公尺解析度e5 衛星相片。佇地面上一公尺實e5 物件，會當清楚顯相佇衛星相片頂koan5,會當經過Internet直接傳送到訂戶e5 電腦。民間利用這款資訊e5 開放，會當用上少e5 人力來監督地上環保e5 情形。親像美國e5 「自然保育協會」用衛星相片來監督60個生態地區。佇電腦頂面，會當看著chiah-e5 地區e5 原住民生存空間受剝削e5 動態。佇加拿大e5 「山嶺俱樂部」，通過衛星相片，會當證明溫哥華七成e5 林地已經受破壞。相片頂ko?n原始森林e5 青翠kap遐e5 受破壞地區e5 枯黃色，有真明顯e5 對比。佇中國核子試爆了後兩、三小時，按衛星相片會當看著遐e5 受影響地區e5 變化，通過Internet，將chiah-e5 資訊傳到世界每一個角落。閣只要兩個專業人員坐佇電腦頭前，就會當監督禁核條約遵守e5 實際情形。
詩篇：「耶和華對天teh看，伊鑑察所有e5 世間人」
（33：13）。「耶和華佇伊e5 聖殿；耶和華e5 寶座佇天頂，伊e5 目睭teh看，伊e5 目睭鑑察世間人」（11：4）。「耶和華對伊至高e5 聖所看落來；耶和華對天看落地，欲聽犯人e5 吐氣，欲解放擬定著死e5 人。」詩篇139閣卡清楚指出人逃脫@出上帝e5鑑察。伊講：「我坐落去、我i起來，你攏知；…我行路、我倒佇眠床，你攏詳細知；你對遠遠知我e5 念頭；我一切所行e5 ，你也深知。耶和華，我e5 嘴所講e5 話，你無一句呣知。…我欲去叨落、閃避你e5 神？我欲去叨落，閃避你e5 面？我若上天，你佇遐；我若睏佇陰間，你也佇遐」（詩139：2-4，7-8）。台灣俗語「人teh做，天teh看。」閣講：「gia5頭三尺有神明」。人@當脫逃上帝e5 鑑察。人也@當離開上帝e5 顧守。
親像約拿佇深海大魚e5 腹肚內，感受著：「上帝你也佇遐」。但以理e5 同伴沙得拉，米煞•亞伯尼歌，受hiat佇炎熱e5 火爐，上帝也佇遐（但3：25）。彼得受掠關佇監裡，縛佇兩條鐵鍊，睏佇兩個兵仔中央，忽然有主e5 天使徛佇邊頭（徒12：6-7）。抵親像詩人所講e5 ：「伊無互你e5 腳搖chhoah ，保守你者的確無盹眠」（詩121：3）。

祈禱：主啊！你e5 耳目遍佇全地，你是眷顧阮e5 主！



青瞑e5得著看見

經文：「拉波尼，我愛得著看見。」

1997年5月，英國首相布萊爾任命青瞑人布朗克特做教育kap就業部長。伊出世就青瞑，12歲e5 時，老父死佇意外e5 工地災難。伊寄住佇專為青瞑人辦e5 學校。讀6年e5 夜間補校，通過進入大學e5 資格考試，進入雪菲爾大學讀政治系。靠同學替伊錄音教科書kap筆記，完成學業。畢業了後，伊參加雪菲爾地區e5 選舉，做議員，kap 伊e5 導盲犬露西進入議會，參與政策e5 制定。教育改革是這回英國改選上受關心e5 主題，卻是A放心交互一個青瞑e5來領導料理，這是尊重工作權e5 上 sui2 表現。
非利士人利用大利拉漏參孫氣力e5 祕密，剃掉伊頭殼頂七股頭毛，互伊e5 氣力離開伊，掠伊，挖（iah）伊e5 目睭，帶伊到加薩，用銅鍊縛伊；伊就佇監裡挨磨（oe-bo7)。非利士人獻大祭互Ae5 上帝大袞（Tai7-kun2)，也欲宴樂。A叫參孫出監，欲ka7 弄CD。將參孫縛佇兩支大柱e5 中間。人民看著，就謳咾Ae5 上帝。參孫祈禱耶和華講：「主耶和華，求你數念我。上帝啊！求你賜我盡此擺e5 氣力，互我為我兩蕊目睭對非利士人做一個報仇。」參孫就攬挓（thuh）彼間厝e5 兩支中柱來徛伊。參孫講：「願我kap非利士人相kap死。」就盡力屈身，厝就倒，來壓佇遐e5 首領kap佇彼內面e5 眾人。按呢，參孫死e5 時所拍死e5 ，比活e5 時所拍死e5 ，閣卡濟（士16：19-30）。青瞑e5 參孫比目光e5 參孫互非利士人閣卡頭疼。
青瞑人e5 堅持，抵親像耶利哥e5 巴底買。伊大聲喉叫：「大衛e5 後裔耶穌！可憐我！」濟濟人責備伊，教伊恬靜。但是伊閣發大聲喉叫講：「大衛e5 後裔啊！可憐我！」。耶穌腳步停落叫伊來，問講：「愛我ka7 你做啥物？」伊應講：「拉波尼，我愛會得看見。」耶穌ka7 伊講：「去啊！你e5 信有救你啦。」伊連鞭就會得看見，就佇路裡跟隨
耶穌（可10：46-52）。
青瞑e5 掃羅，對馬頂跋倒佇地裡，聽見聲音：「掃羅！掃羅！啥事窘逐我？」伊講：「主啊！你是誰？」講：「我就是你所窘逐e5 耶穌。」掃羅對土腳起來，目睭展開，@當看見啥物。卻是開始認捌伊所跟隨e5 主。青瞑e5 掃羅比目光e5 掃羅，閣卡看透人生e5 路。

祈禱：主啊！你互青瞑e5 阮有屬靈e5 目睭，通看透
你e5 疼！



主e5顯現

經文：「抹大拉e5 馬利亞去ka7 學生講：我已經看見主。」（約20：18）

1917年5月13中晝，三個飼羊囝仔，佇葡萄牙首都Lisbon北旁小鎮Fatima e5 小山頂，看見一道光，出現穿白衫e5 聖母馬利亞，ka7 A吩咐：「每個月13 e5 中晝，欲佇遮閣kap A見面。」結果連續6個月e5 13彼工，佇遮kap馬利亞見面e5 人愈來愈濟。佇10月13，甚至有七萬人聚集佇遐，看見馬利亞，ka7 A講：「我是The Lady of the Rosary」。1927年6月26，當地e5 主教Leria第一擺參加Fatima e5 顯靈彌撒，三年後正式宣佈馬利亞顯靈是神蹟（Divine Providence）。1942年10月31教宗宣佈這是Divine Providence，1946年派特使為馬利亞e5 塑像加冕。1967年5月13教宗保羅6世親自主持顯靈50週年e5 彌撒。1982年kap1992年5月13，John Paul II兩擺主持顯靈e5 彌撒。當初看見顯靈e5 三個飼羊子仔，有十歲e5 Lucia de Jesus、九歲e5 Francisco Marto、七歲e5 Jacinta Marto。Marto兩兄妹干單活到12歲。Lucia後來進入神學院，四十歲e5 時做修女，終身服事The Lady of Rosary。Fatima小鎮e5 人真樸素，街路清氣，好款待遊客，到處有虔誠敬拜。互人感受著佇chiah-e5 人e5 心靈，79年來，確實受潔淨。
摩西佇何烈山看見莿帕互火燒，總是無燒去。上帝對莿帕內叫伊：「摩西！摩西！」伊應講：「我佇遮。」上帝講：「你莫得近倚來，著褪你e5 鞋，因為你徛e5 所在是聖地」（出3：2-5）。佇遮，摩西看見異象，領受使命，一世人做耶和華e5 奴僕，照伊所吩咐e5 去行。
佇7日e5 頭一日清早，天猶未光，抹大拉e5 馬利亞徛佇墓外teh啼哭。耶穌ka7 伊講：「婦仁人啊，啥事啼哭？你chhoe7啥人？」馬利亞想講伊是顧園e5 。耶穌ka7 伊講：「馬利亞啊！」伊就越轉身，講：「拉波尼！」耶穌：「你著去chhoe7 我e5 兄弟，ka7 A講，我上去見我e5 父，也是恁e5 父，見我e5 上帝，也是恁e5 上帝。」抹大拉e5 馬利亞就去ka7 學生講：「我已經看見主」（約20：18）。馬利亞見著顯現e5 主，領受吩咐：「你著去chhoe7我e5 兄弟，ka7 A講。」馬利亞對chhoe7 墳墓e5 主，轉向去chhoe7 耶穌e5 學生。這是所領受e5 使命--「去chhoe7 我e5 兄弟，ka7 A講，我e5 上帝，也是恁e5 上帝」。

祈禱：主啊！感謝你對阮顯現，互阮照你e5 吩咐去行！



簡樸知足

經文：「無論啥物境遇，我無呣知足，…tiam3佇賞賜我氣力e5,我事事攏會。」（腓4：11）

1995年，紐約東哈林e5 葛洛莉雅放棄年薪七萬四千箍e5 律師工作，專心養育伊兩個十歲kap十四歲e5 囝仔。家庭費用全由翁婿做公立學校教師e5 薪水來維持。A換一間卡細間e5 厝，tan3 掉所有e5 信用卡，干單保存一張。A買上簡單e5 傢俱kap日常必需品，無奢華e5 衫，也減少過節送禮e5 活動，縮小社交e5 範圍，增加教育囝仔、翁某做夥休閒e5 時間。這款簡樸e5 生活方式就是1990年代所發起e5「Voluntary Simplicity Movement（自願簡樸運動）」。趁卡少錢，換卡濟自由生活e5 時間；買卡少物件，換卡濟休息e5 時間。這是一款反抗消費主流文化e5 行動。按紐約萊茵貝克「趨勢研究所」e5 預測，這是90年代尾期e5 十大趨勢之一。到2000年，美國七千七百萬「嬰兒潮」時代出生e5 人，至少有15％ e5 人會投入這款「Simplicity」e5 運動。因為這個時代已經消費過度啦！
耶穌行路e5 時，有人對伊講：「你無論叨落去，我欲隨你。」耶穌ka7 伊講：「狐狸有孔，天頂e5 飛鳥有siu7(巢），獨獨人子無khoa3頭殼e5 所在」（路9：58）。耶穌過e5 生活方式是極其簡樸e5 。伊講：「莫得為著性命掛慮欲食啥物，抑是為著恁e5 身軀掛慮欲穿啥物；因為性命比米糧卡貴重，身軀比衫卡貴重」（路12：22-23）。
耶穌差遣門徒出去傳道e5 時，講：「恁白白得著，著白白互人。恁e5 腰肚內，攏呣通有金銀銅；路裡也莫得有tah-lian5;莫得兩領衫，莫得鞋，莫得枴仔」（太10：8-10）。這是一款上簡樸e5 傳道生活方式。印度德蕾沙修女所創設e5 「仁愛傳道會」e5 修女干單有三領粗布衫，一塊粗碗，所食e5 食物是kapA所救濟散赤破病e5 人食e5 仝款。這是現代上簡樸e5 傳道生活方式。
保羅：「若是敬虔兼知足就是大利路；因為咱出世無帶啥物來，過身也@帶啥物去。若是有通食穿，咱就欲知足」（提前6：6-8）。閣講：「我已經學習，無論啥物境遇，無呣知足，我知影tiam3佇卑賤，也知影tiam3佇富足；飽、枵、富足抑是缺欠，凡事我攏老練。Tiam3佇賞賜我氣力e5 ，我事事攏會」（腓4：11-13）。這是保羅生活簡樸知足e5 祕訣，因為有主，凡事夠額！

祈禱：主啊！互阮學習你e5 簡樸來知足！


歲壽kap性命

經文：「求你教示阮怎樣算家己e5 日子…互阮一世人歡喜快樂」(詩90：12，14) 。

法國e5 查某人珍妮•卡爾芒，是金氏世界記錄上長歲壽e5 人。伊124歲閣238工，猶原健在、笑咪咪，愛講笑。伊講：「上帝可能ka7 我@記得啦，若無，應該老早就恩召我啦！」(伊e5 兒女、孫仔分別佇1934年kap1963年以前就過身啦。)伊講：「目前我teh等死，也teh等記者來採訪。我已經等110年，才有這款e5 機會，請你呣通嫉妒。」100歲e5 時，伊猶teh騎鐵馬，117歲才戒菸。伊是一位笑咪咪，猶會用khoe-扇掩面偷笑e5 查某囝仔。
佇台灣彰化e5 田中鎮，有一位謝陳軟，108歲，猶原會當穿針線。逐日掃厝邊頭尾e5 大埕(tiaN5)，伊講：「人若心常存善良e5 意念，就會得著上天e5 憐憫，安享晚年。」
聖經內底，以諾e5 子瑪土撒拉活969歲(創5：27)。堪稱做是上長歲壽e5 人。但耶穌卻是英年33歲就受釘死佇十字架頂。箴言講：「敬畏耶和華，互人e5 年歲加添」
(10：27)，卻是希西家王加添了15年e5 歲壽，引進巴比倫人，行上帝無歡喜e5 事，造成猶太民族受掠e5 前因。耶穌佇英年過身，卻是講：「事明白啦(成啦)！」 
一個人性命e5 價值呣是佇歲壽e5 長短，乃是佇伊按怎teh活。有人一生做惡做毒，活百二，享受榮華富貴kap權勢，卻是時刻心存驚惶；有人減採是親像耶穌kap濟濟殉道受燒死e5 聖徒，卻是死了真坦然、有意義。耶穌也講：「人子得著榮光e5 時到啦。我實在ka7 恁講，一粒麥仔無落佇土來死，就猶原一粒na7-tian7;死，就結實濟濟」(約12：23-24)。Ae5 性命無隨Ae5 歲壽結束來滅無，乃是創造了另外濟濟有意義e5 性命，是親像耶穌講e5 ：「的確保伊到永活」(約12：25)。以諾•挪亞e5 歲壽呣是上長e5 ，但上帝對Ae5 評價是講：「伊用平安kap 正直來kap我同行，互濟濟人回頭，離開罪孽」(瑪2：6)。這是有意義e5 性命。親像希伯來書講：「A死啊，猶teh講話」(希11：4)，也親像詩人講e5 ：「求你教示阮怎樣算家己e5 日子，互阮得著智慧e5 心…求你早起時，用你e5 慈愛互阮滿足，互阮一世人歡喜快樂」(詩90：12，14)。

祈禱：主啊！互阮呣單會曉拍算家己e5 日子，也互阮得著智慧e5 心。


耶穌e5痕跡

經文：「人呣通攪擾我，因為我e5 身軀有帶耶穌e5 痕跡。」(加6：17)

耶路撒冷e5 茵城有一條上有宗教色彩e5 街路--受難路。全程分做14站，由耶穌e5 受審、定罪、gia5十字架、受抹油埋葬。每站攏有框石板kap 圖文，最後一站是耶穌安息e5 聖墓教堂，是西元326年君士坦丁e5 老母海蕾娜來耶路撒冷朝拜，指定所建造e5 。每禮拜五下午，佇受難路，攏會有聖職人員引導信徒，舉行兩小時e5 受難路體驗e5 讀經、祈禱。佇聖墓教堂，有一塊四邊點燭台e5 四角形石板，聽講是耶穌受抹油、換衫、準備埋葬e5 所在。參觀e5 人來到遮，攏會跪teh來摸彼塊石板，表示尊敬、哀悼。
佇安息日後e5 頭一日，天拍昲光，抹大拉e5 馬利亞kap別個馬利亞來欲看耶穌埋葬e5 墓。天使應遐e5 婦仁人講：「恁呣免驚！因為我知恁teh chhoe7釘十字架e5 耶穌。伊無佇遮，因為伊已經復活，照伊所講e5 。恁來看主所倒e5 所在。也著緊緊去ka7 伊e5 學生講，伊對死復活啊」(太28：1，5-7) 。
這是第一擺朝聖e5 人群奇妙e5 經歷。A得著e5 信息是「恁呣免驚！伊無佇遮，伊已經復活。」復活e5 主無停留佇墳墓，等人來朝拜、哀悼，乃是出現佇學生e5 中間，近倚對A講話：「恁著去招萬人來做學生，ka7 A行洗禮，互A歸佇父、子、聖神e5 名」(太28：19) 。
耶穌也呼召學生，著kap伊F仝款e5 苦杯，kap伊受仝款e5 苦難(可10：38-39)。親像保羅也呼召信徒著有kap基督同受苦難，才會仝款復活(羅8：17)。也講：「呣若信靠伊，閣為著伊受苦。恁出力交戰，kap前所看見我e5 ，現今所聽見我e5 相仝」(腓1：29-30)。彼得也講：「恁若行好受苦來忍受，這佇上帝面前是通謳咾e5 。因為恁受召本是欲按呢；因為基督也替恁受苦，留模樣互恁，欲互恁隨伊e5
腳步」(彼前2：20-21)。閣講：「恁若為義來受苦，就有
福氣」(3：14)。為主受苦，成做基督徒上要緊e5 印記。保羅講：「今(taN)了後，人呣通攪擾我，因為我e5 身軀有帶
耶穌e5 痕跡(hun5-jiah)」(加6：17) 。
耶穌e5 痕跡就是耶穌受鞭拍、受戴莿仔e5 冕旒，是耶穌受釘受槍鑿e5 傷痕。彼得：「對伊e5 傷痕，咱得著醫好」(彼前2：24)。以賽亞：「伊實在擔當咱e5 憂悶，phain7咱e5 
苦痛」(53：4) 。

祈禱：主啊！感謝你為著阮e5 過失受傷，互阮學習
你e5 受難！


聖殿e5祈禱

經文：「今求你目睭看，耳孔聽佇此所在所獻e5 祈禱。」(代下6：40)

耶路撒冷e5 舊城是十六世紀，鄂圖曼土耳其帝國所起造e5 。城內四界攏是完封無改e5 古蹟建築。其中上寶貴、上神聖、上有感情e5 ，就是西牆(West Wall)，也稱做哭牆(Wailing Wall)。這是一片25公尺ko?n，50公尺長e5 牆，是三千年前所羅門王所起e5 聖殿遺跡。佇A. D. 70年，聖殿受攻佔e5 羅馬兵滅毀，只chhun西旁這片壁。這片壁象徵猶太人歷史e5 苦難kap永遠@變e5 信仰。佇哭牆前e5 大埕有濟濟戴傳統小帽e5 猶太人向壁或摸壁teh誦經、祈禱。也有人將祈禱e5 紙條仔塞入去石頭縫。佇遐也有濟濟人teh啼哭。遊客雖然呣知Ateh祈禱啥物，唸啥物經文，啼哭啥物，但攏感受會著A彼款虔誠e5 宗教情操kap民族e5 感情。
以色列受掠e5 詩：「阮捌坐佇巴比倫e5 河邊，一想著錫安，目屎就流。阮將阮e5 琴吊佇彼位e5 柳樹；因為佇遐，掠阮e5 人愛阮唱歌，搶阮e5 人愛阮快樂，講：恁著ka7 阮唱一首錫安e5 歌！阮佇外邦豈可(thai3-tho2)會唱耶和華e5 歌？耶路撒冷啊，我若@記得你，願我e5 正手失落伊e5 本事！我若@記得你，若無看耶路撒冷卡過頭佇我所第一歡喜e5 ，願我e5 舌黏佇我e5 chiuN7-kiuN（上顎）」(詩137：1-6) ！
A也數念耶路撒冷e5 敬拜，「因為耶和華有揀錫安，愛用伊做本身徛起e5 所在，講：『這是我永遠歇睏e5 所在；我欲tiam3 佇遮，因為是我所意愛e5』」(詩132：13-14) 。「佇遐耶和華有定著賜福，就是永遠e5 活命」(133：3) 。
佇所羅門王奉獻聖殿e5 時，伊祈禱：「我e5 上帝啊，今我求你目睭看，耳孔聽此所在獻e5 祈禱。耶和華上帝啊，求你起來，你kap你能力e5 櫃入你安息e5 所在。」也講：「若有你e5 人民抑是外邦e5 人，A若向此間殿gia5手祈禱，願你對天頂所徛起e5 所在來聽、來教示A，…互A行你e5 道路」(代下6：29-33，40-41) 。
耶路撒冷e5 聖殿是以色列敬拜、信仰、感情所結聯e5 所在。也是A心靈e5 故鄉。特別對佇受掠、受壓制、受追殺e5 經歷，聖殿也是A求叫保護e5 所在。詩篇：「我欲永遠徛起佇耶和華e5 厝」(23：6) 。

祈禱：主啊！你是創造永存e5 主！求你聽阮卑微
祈禱e5 聲！






享受分享e5家庭

經文：「今仔日，拯救臨到這個家庭」(路19：9) 。

1964年，台大獸醫系教授楊再義，為著欲寫一本台灣植物名稱總集e5 冊，佇台北石碇仔雷公溪附近買一塊五公頃e5 地，除了維護自生植物以外，也陸續種一千外欉台灣山櫻花，三千外欉柳杉，並引進島內外e5 藥用植物試種。佇伊所寫e5 冊出版了後，伊將土地捐互學校，做學生實驗教學e5 用途。33年後，台灣大學經營這塊土地，互伊成做文山植物園，做自然教學e5 園地。74歲退休e5 楊再義教授翁某，佇植物園做義工，替遊客、學生解說遐e5 植物e5 特色，也家己欣賞遐e5 花草。伊講，這是一款享受e5 人生。呣是將資源家己擁有、獨占，放伊拋荒，乃是捐互公眾，大家維護、利用，互這塊地成做活e5 地。
耶穌捌對一個貪愛祖業e5 人講：「著謹慎約束家己，攏無貪心，因為人e5 活命不在所積聚e5 豐盛」(路12：15)，閣講：「見若為著家己積聚財寶，佇上帝面前無好額e5 ，也是按呢」(12：21) 。因為這個減採會當擁有財富土地，卻失去親情、友情、人情，變做散赤。
也有好額e5 少年官走來跪佇耶穌e5 面前，請教耶穌：「我著按怎做，才通承接永活？」耶穌：「著賣你一切所有e5 ，來互喪鄉人，就欲有財富佇天頂；閣來跟我。」彼人聽見chiah-e5 話，真憂悶，因為伊真好額。耶穌：「好額人入
上帝國oh啊」(路18：18-24) ！
佇耶利哥e5 撒該，是抽餉e5 ，無親無戚、無朋無友，非常孤單。佇桑材樹頂，欲看耶穌。耶穌到彼位，gia5頭看伊，講：「撒該，緊緊落來！因為今仔日我的確著tiam3 恁厝。」就緊緊落來，接納耶穌入伊e5 厝。撒該：「主啊！我將所有e5 一半互喪鄉人…」，耶穌對伊講：「今仔日拯救到佇這個家」(路19：1-9)。耶穌捌講：「因為恁e5 財寶佇遐e5 ，恁e5 心也欲佇遐e5 」(路12：34)。耶穌對這款行動e5 肯定kap評價是真ko?n e5 。
彼得佇祈禱e5 時，看見異象，受邀請來到撒該利亞哥尼流e5 厝，因為伊聽見天頂e5 聲講：「上帝所互伊清氣e5 ，你莫得掠做粗俗」(徒10：15)。因為哥尼流全家敬畏上帝，濟濟賑濟散赤，時常祈禱上帝。佇伊e5 厝，聖靈降臨佇見若聽道理e5 人e5 身上 (徒10：46)，是受賜福e5 厝。

祈禱：主啊！感謝你本是富有，為著阮成做散赤！



做主e5差用

經文：「見若恁所做…親像服事主，呣是服事人…恁是服事主基督」（歌羅西3:23-24）。

1997年4月27，佇費城「全國義工高峰會議」，聚集了全美國150個社區e5 代表、政要、公司主管、社團負責人…等，為著美國e5 將來，囝仔生活、企業等主題，貢獻Ae5 智慧kap經驗。這個五千人聚集e5 高峰會議e5 第一項活動，就是大家pih手袖(ng2)來清氣彼個社區e5 街路巷道。油漆遐e5 無清氣e5 所在。包括前兩任e5 總統卡特、布希，現任總統柯林頓、副總統高爾，kap前參議總長鮑爾將軍，攏做夥拚掃、油漆彼個社區。A做夥和諧做粗工，互相謳咾。親像布希講e5 ：「今仔日無分烏、白，好額、散赤，猶太、基督、回教，也無分共和黨、民主黨，干單有準備參加服務e5 美國人。」
佇進入耶路撒冷受難e5 時，門徒猶閣@瞭解耶穌e5 心情，相爭欲做大。耶穌叫A來，ka7A講：「恁知，外邦所尊做人君e5 ，做主來治理A，Ae5 大人管理A。獨獨恁中間，呣是按呢。恁中間，愛做大e5 ，欲做恁e5 差用；恁中間，欲做頭e5 ，欲做眾人e5 奴隸。因為人子到，呣是欲差用人，是欲互人差用，閣獻伊e5 性命來贖回濟濟人」(可10：42-45) 。這是民主服務e5 精神。呣是做頭來差使人，乃是做人e5 差用，甚至著犧牲性命。
耶穌也捌設譬如，提起管家e5 特質。有領五千e5 來閣帶五千，講：「主啊，你交代我五千。你看，我閣趁五千。」主人：「好啊！好閣盡忠e5 奴僕，你佇少e5 已經盡忠，我欲設立你管濟e5 ；通入你主人e5 快樂。」有領兩千e5 來閣帶兩千，講：「主啊！你交代我兩千。你看，我有趁兩千。」伊e5 主人講：「好啊！好閣盡忠e5 奴僕，你佇少e5 已經盡忠，我欲設立你來管濟e5 ；通入你e5 主人e5 快樂」(馬太25：20-23) 。耶穌講：「佇小可e5 事盡忠，佇大e5 也盡忠；佇小可e5 事不義e5 ，佇大e5 也不義」(路16：10) 。
服務e5 人，看家己所做e5 ，是一款e5 天職。不管伊所得e5 報償外濟；不管人是呣是ka7 伊謳咾；不管佇啥物款e5 情景。伊攏盡力去完成所交託e5 。親像保羅所講e5 ：「見若恁所做，著出佇心來做，親像服事主，呣是服事人，知恁欲對主得著承接業e5 報賞；恁是服事主基督」(歌羅西3：23-24)。

祈禱：主啊！互阮學習服事你，也服事人親像你所做e5 。



肢體語言e5信息 

經文：「主耶和華按呢講。愛聽者聽，呣聽者据在伊呣聽」(結3：27)。

1997年4月27，「全國義工高峰會議」(Presidential Summit on Volunteerism) 佇費城召開三工。會議結束後，佇柬埔寨出生e5 陳巧芳對費城起走，按算欲走120工，經過10州17個城市，走到加州。伊是用走e5 方式，貫穿東西岸e5 第一個查某囝仔。這個活動稱做「Run for A Million」(百萬長跑)，目的是欲呼籲一百萬青年人願意出來做義工至少一小時。陳巧芳e5 父母，佇1975年對柬埔寨逃亡到美國e5 途中不幸死亡，chhun三個囝仔無依無倚，佳哉得著濟濟美國人義務幫助，才存活落來，而且完成國際關係e5 碩士學業。所以伊決意做「百萬長跑」，希望有卡濟e5 青年人投入義工，來互美國閣卡好。
先知以賽亞捌得著上帝e5 吩咐，講：「去啊！你著解(thau2)你腰ha5 e5 麻布，褪去你腳穿e5 鞋。」以賽亞照按呢做，褪裼赤腳來行。耶和華講：「我e5 奴僕以賽亞褪裼赤腳來行三年久，做關係佇埃及kap古實e5 兆頭奇事。親像按呢，亞述王欲將埃及e5 受掠者，古實e5 受遷徙者導去，無論老幼，褪裼赤腳，露出下體，互埃及見笑。A欲因為所向望e5 古實，所誇口e5 埃及，來驚惶見笑」(賽20：2-5) 。
這款肢體語言e5 信息，需要真大e5 耐心kap信心。親像以西結濟濟奇怪e5 動作，表演耶路撒冷e5 受困(結4)，攲(khi)倒旁倒teh，擔當以色列家e5 罪；照伊攲倒旁倒teh e5 天數偌濟，擔當Ae5 罪，也是按呢。依攲倒旁倒 390工，來擔當以色列e5 罪。閣攲正旁倒teh，擔當猶大家e5 罪過，倒40日抵猶大家e5 罪40年。閣面著定定向受圍困e5 耶路撒冷，手骨露裼裼(lek8-theh-theh)，宣傳受困e5 信息。閣著倒坦(to2-than2)攲390工。所食e5 食物照秤重，逐日食二十舍客勒，照時食。逐日F水也照時照量。
以西結所表演e5 chiah-e5 肢體語言，攏是真久長e5 時間，家己受濟濟限制，表演A會遭遇著e5 情景。這款表演也表示先知是完全歸屬上帝e5 。A所講e5 信息是對上帝來，A本身e5 身軀，動作、性命，也攏是隨在上帝e5 使用。這是一款完全順服e5 表現。也互家己完全成做上帝話語e5 出口。完全無顧家己e5 形象、犧牲，干單有上帝e5 吩咐。親像耶穌e5 身軀受釘佇十字架，順趁到死(腓2：8)。

祈禱：主啊！互阮成做你話語e5 出口。



殷勤閣殷勤

經文：「寧可著磨，親手做好e5 工，才有通分互
欠缺e5 人」(弗4：28) 。

43歲e5 法查是黎巴嫩人，移民佇巴里e5 里約熱內廬，伊精通58種語言。每三禮拜，伊就會當應用任何一種新e5 語言。伊會曉講母語阿拉伯語，英、法語佇求學e5 時學著，其他e5 德語、俄語、越南語、華語、西班牙語、葡語…等攏是無師自通。伊e5 第一本著作《對教學中學習西班牙語》講，伊「每工透早起床，扭開窗仔布，大聲向外用外語演講20分鐘，佇聽輕音樂e5 時，大聲讀文句兩分鐘，按呢，chiah-e5 文句就會機械運作e5 進入伊e5 想像內底。」伊講：「減採@當親像伊精通數十種語言，但若骨力練，大聲講，至少會當精通第二種語言。」
箴言：「貧惰e5 人啊，你著去看狗蟻(kau2-hia7)，想伊e5 行動做通得著智慧。…貧惰人啊，你欲睏到ti7時啊？你啥物時睏醒起來啊？閣睏霎(tiap8)仔久，閣眠霎仔久，束手撐霎仔久，你e5 喪鄉欲親像賊來，你e5 欠缺親像穿戰甲e5來」(箴6：6；9-11)。「殷勤」是成功e5 人共通e5 特色。耶穌也攏透早起來，出去曠野e5 所在，佇遐祈禱(可1：35，路4：42)。有時，連透暝，伊猶閣teh祈禱(太14：23，可6：46-47)。佇保羅e5 教示，也時常提起「著殷勤」(羅12：8，11)。因為保羅伊家己是著磨艱苦、暝日做工。伊ka7 帖撒羅尼迦教會講：「因為恁家己知著怎樣學阮…阮佇恁中間…也呣捌白白食人，反轉是著磨艱苦，暝日做工，免得拖累恁中間一人。呣是阮無權，獨獨是愛用本身做恁e5 模樣，互恁學阮。…若有人無欲做工，伊也著呣通食」(帖後3：7-10)。
閣講：「兄弟啊！恁著記得阮e5 著磨kap艱苦，愛免得拖累恁一人，就暝日做工，來傳上帝e5 福音互恁」(帖前2：9)。對以弗所e5 教會伊講：「我凡事做恁e5 模樣，著按呢著磨，來扶持軟弱e5 人，閣著記得主耶穌本身e5 話，講：『互人e5 比對人提e5 卡有福氣』」(徒20：35) 。閣講：「寧可著磨，親手做好e5 工，才有通分互欠缺e5 人」(弗4：28)。保羅殷勤做工，呣是為著家己e5 好額、滿足，乃是為著會當幫贊遐e5 欠缺e5 人。這抵親像耶穌對猶太人所講e5 ：「我e5 父行事到今，我也行事」(約5：17)。耶穌所傳e5 天父是殷勤做代誌e5 天父，所以咱也著殷勤親像伊。

祈禱：主啊！你是創造、眷顧e5 主，求你互阮殷勤來做你同工！



疼互性命延續

經文：「…欲講起這個婦仁人所行，來紀念伊」(太26：13) 。

1997年4月15，美僑蒂娜佇台中受惡徒攻擊腦死，四日後，伊e5 家屬到台灣e5 時，知影伊e5 查某子已經無救啊，強忍悲痛e5 心情，主動向台中榮民總醫院表示，願意捐出所有e5 器官，互其他e5 患者重頭生e5 機會。伊e5 心臟捐互台北振興病院e5 病人，兩粒腰子捐互台中榮總兩個尿毒症e5病人。皮膚、骨頭、肝臟、眼角膜也攏捐互真濟病人。伊e5 親人講，蒂娜真愛台灣，雖然無辜佇這塊土地喪失性命，但A相信，伊本身一定歡喜將伊e5 器官捐助互chiah-e5 病人，也互伊e5 活命繼續佇台灣存在落去。
保羅：「莫得用歹報歹；佇眾人e5 面前著圖謀chiah-e5 好事…莫得互歹卡贏，著用好卡贏歹」(羅12：17，21)。閣講：「因為咱無人為著家己來活，也無人為著家己來死，因為咱若活，是為著主來活；死，也是為主來死。所以，咱是活是死攏屬佇主」(羅14：7-8)。這是保羅e5心胸開闊。伊無將歹拾佇心裡，伊無怨恨、咒詛遐e5 窘逐伊e5 人，反轉是祝福。甚至為著救A，寧可犧牲家己(9：3)。伊e5 生kap死，攏是為著所疼e5 主。伊e5 性命完全歸靈佇所疼e5 主。所以，伊講：「猶閣teh活e5 呣是猶原e5我，就是基督tiam3 佇我teh活；閣我現今佇肉體所有e5 活，是佇信上帝e5 子來；伊捌疼我，替我獻家己」(加2：20)。
保羅e5 無私，互伊e5 性命、形象、話語，到今猶是存在佇所有信主e5 人心中。伊成做主復活e5 身軀，永在無死。這是疼互性命延續e5 具體表現。保羅體驗主e5 疼kap獻身；伊也獻家己互咱，用無私e5 疼，疼咱、疼對敵。伊e5 疼互伊e5 性命延續到今仔日。
佇耶穌受釘e5 前兩工，耶穌佇伯大尼癩P西門e5 厝，有婦仁人帶玉瓶，內面囥極貴氣e5 香油就近伊，當伊坐桌e5 時，抹佇伊頭殼頂。學生看著就受氣，講：「按呢破費有啥路用？」耶穌講：「恁啥事刁難這個婦仁人啊？因為伊倒這個油佇我身軀，就是備辦我埋葬來行e5 。我實在ka7 恁講，普天下，無論啥物所在傳這個福音，也欲講起這個婦仁人所行，來紀念伊。」這是耶穌感激e5 心內話。這個婦仁人疼耶穌e5 心，互伊永遠受紀念。疼延續伊e5 性命。互伊猶閣活佇今日人e5 心目中。

祈禱：主啊！你是疼e5 主。教阮佇疼來充實性命。



看啊！真好！

經文：「上帝看伊一切所造e5,看啊！真好！」
(創1：31) 。

日本昭和時代，住佇日本能登半島e5 村本，細漢e5 時，每工攏會看著紅色鷺鷥飛來飛去。二次大戰後，就真少看著紅色鷺鷥。因為人拍獵砍森林，用重e5 農藥，到1964年，能登半島chhun一隻紅色鷺鷥。1970年，最後一隻紅色鷺鷥也送去佐渡島育種。佇能登半島就無閣有紅色e5 鷺鷥。1981年，伊聽見中國陝西省洋縣有40隻紅色鷺鷥，伊就開始募款互A做保育e5 工課。伊也去訪問當地7擺，宣傳保育e5 觀念，閣捐6台機車互保育觀察員使用。按呢，洋縣e5 紅色鷺鷥對40隻生湠到68隻。非常寶貴，因為全世界只chhun 85隻e5 紅色鷺鷥。
佇創造萬物e5 時，上帝造地上e5 走獸，照伊e5 類；精牲，照伊e5 類；地上一切e5 蟲，照伊e5 類。上帝看伊是好(創1：25)。照伊e5 形象造人e5 時，講：「著生湠濟濟，充滿佇地上，來卡贏伊，也著治理海裡e5 魚，天頂e5 鳥，kap地上一切會振動e5 活物」(創1：28)。上帝看伊一切所造e5 ，看啊！真好！(1：31)
這是生態未破壞e5 時，天頂e5 飛鳥，海裡e5 魚，一切振動e5 活物攏有家己生存e5 空間，有生態循環、平衡e5 食物鏈。卻因為有人時常為著家己e5 享受，無顧慮當teh破壞自然e5 環境，損壞chiah-e5 活物生存e5 空間，也拍斷chiah-e5 食物鏈。致到濟濟活物枵餓絕種，逐年佇散赤地區枵死e5 人，也是千千萬萬。這是人類e5 失職，誤用上帝互伊e5 智慧kap管理權。
以賽亞描寫彌賽亞治理e5 款式，呣單人掠敬畏耶和華做歡喜，有公義做腰帶，有信實做身軀e5帶，佇生態也是平衡e5 。呣是強e5 食弱e5 ，乃是「豺狼欲kap綿羊仔相kap住，豹kap山羊仔相kap倒teh，牛仔kap細隻獅kap肥e5 精牲；上細漢e5 囝仔欲牽A。…獅欲食草親像牛。食奶e5 囝仔欲CD佇惡蛇e5 孔口」(賽11：3-8)。這是生態和諧e5 情境。人呣是干單注神佇家己e5 享受，捕殺活物，破壞生態環境，乃是做一個維護者，來享受上帝原來創造e5  sui2 。因為上帝看伊一切所造e5 ，看啊！真好！(創1：31)。

祈禱：主啊！互阮做一個\管理e5 人，也享受你所造一切e5 sui2 ！


馴服e5野馬

經文：「伊藐視通驚e5 事也無懍(lun2)，也無因為刀劍來越倒轉」(伯39：22) 。

1991年，美國懷俄明州e5 榮譽農場開始用犯人來馴服野馬。chiah-e5 野馬是佇山區kap沙漠大漢e5 ，非常野性。農場e5 督導要求犯人每三工著馴服一隻野馬。佇馴管馬e5 過程，著用耐心、鎮靜、智慧、技術來kap野馬建立信e5 關係，呣是靠暴力，也呣是親像西部影片所描寫e5 --將野馬扳倒，將野馬e5 腳ka7 縛起，套上馬鞍，騎佇馬頂，由在伊tio5跳。所以，佇馴馬e5 過程，犯人學習控制家己e5 脾氣、消除用暴力e5 傾向。結果三工後，犯人馴服野馬，野馬也磨掉犯人歹e5 習性。榮譽農場所馴服之野馬有千外隻，開放互外界e5 人領去飼。任何人只要付125箍美金，就會當牽一隻馴服e5 馬倒轉去飼。
約伯記：「你會當用chhang3 起來e5 chhang幔佇馬e5 頷頸無？伊跳親像草蜢，伊展威滂滂吼(phng3-phng3-hau2)真通驚。伊佇山谷用蹄耙(pe5)土，…一下聽見pi-仔就呣肯徛定定」(伯39：19-24)。野馬e5 個性是自然，強烈e5 。但馴服過e5 野馬，卻是爭戰e5 勇士，「伊藐視通驚e5 事也無懍，也無因為刀劍來越倒轉。」
耶穌e5 門徒也像一陣野馬，有無仝款強烈e5 個性。彼得急性，giah8刀削去祭司奴僕e5 耳仔(可14：47，約18：10)。約翰稱做雷e5 子(可3：17)，愛耶穌叫火對天落來滅遐e5 呣接納Ae5 鄉社(路9：54)。奮銳黨e5 西門，也稱做加拿尼e5 西門，意思是隨身帶刀e5 革命黨(太10：4，路6：15)。但chiah-e5 人佇後來e5 轉變，是完全e5 無仝。彼得所傳e5 信息是「互人罵無倒罵人；受苦無放刁(pang3-tiau)，獨獨將本身交託彼個照公義e5審判者」(彼前2：23)；「無用歹報歹，抑是詈罵(loe2-me7)報詈罵，反轉著祝福」(3：9)。伊所強調是「親像上帝e5 吞忍」(3：20)；「佇火e5 試煉中，為義受苦，著歡喜」(4：12-13) 。
佇約翰所傳e5 信息裡，伊強調「疼」是主所互咱e5 誡命。伊講：「所疼e5 兄弟啊，咱著相疼，因為疼是對上帝來，見若疼e5 ，是對上帝生，閣捌上帝。無疼e5 ，呣捌上帝，因為上帝是疼」(約一4：7-8)。Chiah-e5 門徒親像馴服e5 野馬，為福音來爭戰，無懍、無越倒轉。

祈禱：主啊，互阮做你所馴服e5 野馬，互你騎來爭戰！



憐憫e5主

經文：「恁著親像父e5 憐憫一樣」(路6：36) 。

1993年，58歲e5 倫敦業餘發明家貝立斯，佇電視報導看著非洲防治愛滋病困難e5 原因之一，就是A散赤到無錢通買收音機e5 電池，無通收聽著遐e5 預防AIDS e5 知識。貝立斯馬上聯想著古早手搖式留聲機e5 發電原理。伊衝入去工作室，試驗出所想e5 手搖式發電機。伊對英國政府申請著一筆21萬美金e5 援助，通過南非殘障團體e5 合作，伊佇開普頓開設工廠，雇150名殘障e5 員工，由青瞑員工負責音質e5 品管，開始生產長40公分，闊32公分，重3.7公斤e5 手搖式發電機。每擺轉(chun7)發條20秒，會當受聽廣播40分鐘。每年A生產六萬台這款手搖式收音機，佇非洲傳播防止愛滋病e5 知識，也提供第三世界散赤地區e5 資訊傳達。A所生產e5 ，呣單是商品，也是「人道」e5 實踐。
耶穌佇傳道e5 時，看著枵餓e5 人，伊互A食飽，閣有chhun(約6)；看見破病e5 人，伊瞭解A愛連鞭好e5 心情，佇安息日，伊醫治A(約5)；看著青瞑人，伊知影A失明e5 艱苦，就互A看見(約9)；伊看見罪人e5 孤單，就kap A同桌，chhoa7A悔改(路19)；伊看見互鬼附身e5 人e5 驚惶kap家己傷害，就趕鬼出來釋放A(可5)；伊看見犯罪e5 婦仁人欲互人用石頭擲死，伊就佇土腳寫字，勸眾人家己反省，放婦仁人去(約8)。
伊所傳e5 道理，呣是真嚴厲e5 審判，乃是上帝無限e5 憐憫(路15)。伊所關心e5 ，攏是弱勢e5 群體--散赤人、破病人、婦仁人、罪人。伊明確ka7 反對伊e5 法利賽人講：「上帝所愛e5 ，是憐憫，呣是祭拜」(太12：7)。法利賽人所教、所傳、所強調e5 ，是上帝e5 誡命、律例；耶穌所傳、所教、所強調e5 ，是上帝e5 憐憫。所以伊講：「人呣是為著安息日設立e5 ，安息日是為著人設立e5 。」耶穌卡注重佇人e5 需要、欠缺；法利賽人卡注重律例e5 遵守；耶穌看重人道；法利賽人看重祭拜。所以伊講：「恁著有憐憫，親像恁e5 父e5 憐憫一樣」(路6：36) 。
保羅：「以前我是一個破壞者，迫害者，看無起別人閣欺負人e5 …佇眾罪人中，我是第一歹e5 ，…總是我得著憐憫」(提前1：13-15)。保羅深深體會伊所信e5 主，呣是一位嚴厲e5 主，呣是一位審判e5 主na7-tian7,閣卡要緊e5 ，乃是伊是一位憐憫e5 主。

祈禱：主啊！感謝你e5 憐憫，也求你互阮有你e5 憐憫。



無la5-sam5 e5敬虔

經文：「眷顧孤兒寡婦佇Ae5 患難中…是清氣無la5-sam5 e5 敬虔」(雅1：27) 。

1997年4月14，86歲e5 匈牙利神父葉由根得著總統所頒發e5 紫色大綬景星勳章，表揚伊奉獻一生互台灣e5 散赤家庭kap智障e5 囝仔。1936年，葉由根25歲，抵對醫學院畢業，到中國做宣教師，也佇上海進修神學。1955年來到台灣，佇嘉義東石、布袋沿海開設貧民診所，服務散赤人。佇鹿草開設e5 「聖家貧民病院」，是佇當時出名e5 心臟科kap婦產科。伊也佇農村開設幼稚園、托兒所，教農民飼豬補貼生活；贊助散赤e5 青年到海外進修。後來，伊佇新竹接觸著流浪街頭e5 智障囝仔，開辨智障中心，教養了數千名智障e5 囝仔。到今，猶是逐日騎一台破舊e5 機車，佇病院kap教養院走chong5。
雅各：「獨獨眷顧孤兒寡婦佇Ae5 患難中，閣家己守，無互世俗bak(染)著，這佇父上帝e5 面前，就是清氣無la5-sam5 e5 敬虔」(雅1：27) 。台灣早期e5 宣教師清教徒式e5 生活，互社會大眾真ko?n e5 肯定。
馬偕佇艋舺奮鬥10年久。伊第一擺轉去加拿大e5 時，艋舺e5 鄉親拍鑼拍鼓弄獅送別。因為伊呣單傳道互A，也ka7 A挽嘴齒、ka7 A看病、照顧散赤。蘭大弼醫生佇彰基e5 醫療傳道，互當地e5 人稱做活佛。上互人數念e5 是「肌膚之疼」--割家己婦仁人e5 大腿肉補散赤囝仔周金耀e5 kha-chhng。戴仁壽醫生佇北部對癩P病人e5 醫治，八里樂山園留落永遠e5 紀念。孫理蓮e5 芥菜種會開拓性e5 社會服務(未婚查某囝仔e5 中途之家，山地醫療)，互山地有二十世紀e5 傳道神蹟--群體信主e5 模式。謝緯牧師佇埔里e5 肺病療養院kap烏腳病院開設攏是教會上好e5 見證。
雅各：「我所疼e5 兄弟，著聽啊，上帝豈呣是揀世間喪鄉e5 ，互A佇信做好額，來承接伊所應允欲互疼伊e5 人e5 國」(雅2：5) ？因為chiah-e5 信仰見證kap對散赤破病e5 照顧，互福音釘根佇台灣。也互教會成做照顧散赤e5 象徵。這是早期教會上sui2 e5 見證。耶穌成做濟濟散赤人e5 朋友，上帝成做A倚靠e5 老父。因為chiah-e5 人e5 疼心，互A會瞭解耶穌所講：「心內喪鄉e5 人有福氣，因為天國是Ae5 …枵掛嘴乾欣慕義e5人有福氣！因為A欲得著飽」(太5：3，6) 。

祈禱：主啊！你是眷顧散赤、孤兒寡婦e5 上帝！



殿堂e5清氣

經文：「…成做上帝用靈所徛起e5 厝」(弗2：22) 。

印度e5 加爾各答e5 lah-sap (垃圾)是出名e5 。行出國際機場，就會看著四邊攏是糞埽堆，頂ko?n有準備欲食動物腐爛死屍e5 鷹鳥。若坐火車，出火車站，會遇著歸陣e5 乞食，也求也搶，留互遊客永遠難忘e5 印象。三年前，執政e5 共產黨官員推動清氣市容e5 運動「陽光作業」，舖一條四線道e5 高速公路直通國際機場。半暝，用推土機清除路兩旁e5 攤販kap久年無清e5 糞埽堆。A也將電力公司開放互民營，開放辦公大樓kap購物中心，將市內e5 公園發包互民間企業管理，糞埽由民間公司負責回收。交通整頓，縮小平常車程e5 時間到五分之一，互前來參觀、投資e5 外資對Ae5 評估，有180度e5 轉變。消除「lah-sap之都」e5 歹名聲。
耶穌佇傳道生涯欲結束e5 時，到耶路撒冷清氣e5 聖殿。伊趕出殿內一切買賣e5 人，車倒換錢e5 人e5 桌，kap賣粉鳥e5 人e5 椅，ka7 A講：「有記載講：『我e5 厝欲稱做祈禱e5 厝。若是恁遮e5 是互伊做賊siu7(巢）』」(太21：12-13)。遐e5 祭司頭kap經學士聽見，就chhoe7看通怎樣來滅伊(可11：18)。清氣聖殿是耶穌傳道e5 高峰，也是性命e5 結束。
伊用性命來換取聖殿e5 清氣，互人佇聖殿內通祈禱上帝。抵好親像伊佇十字架頂犧牲性命，來清氣咱e5 罪，互咱內面有清氣e5 靈，kap上帝相通。保羅：「敢呣知恁是上帝e5 殿，上帝e5 靈tiam3 佇恁內面？人若毀壞上帝e5 殿，上帝欲毀壞伊；因為上帝e5 殿是聖，殿就是恁遮e5 」(林前3：16-17)。
閣講：「恁呣知恁e5 身軀就是聖神e5 殿？聖神tiam3 佇恁，就是恁對上帝所有e5 ；閣恁呣是家己e5 ，因為是用價錢買e5 。所以，著佇恁e5 身軀榮光上帝」(林前6：19-20)。也講：「恁也tiam3 佇基督相kap受起造，成做上帝用靈所徛起e5 厝」(弗2：22)。
每日咱藉著上帝e5 話語謳咾、祈禱、靈修、行好…來清氣咱心內e5 意念、思想，互咱有清氣e5 心、無通責備e5 良心、無虛假e5 信心，對按呢來生出仁愛(提前1：5)，也互咱堪得成做上帝用靈所徛起e5 厝。

祈禱：主啊！互阮做清氣e5殿堂，請你來住。



雞糞轉化做能源

經文：「看啊！我欲互活氣入恁e5 內面，恁就欲活」
 (結37：5) 。

佇倫敦東北120公里e5 艾鎮電力發電廠，所生產e5 電力會當提供12500戶e5 家庭使用。所排出e5 廢氣二氧化碳kap「溫室」氣溫濃度是一般仝規模e5 火力發電廠e5 四分之一。所使用e5 燃料是對附近100戶農舍所飼e5 1250萬隻雞、鴨所排泄e5 屎糞。Chiah-e5 鴨屎、雞糞，原來是囤囥佇空地、道路兩旁做堆肥，污染當地e5 空氣kap水源。能源再生e5 專家佛雷瑟將chiah-e5 排泄物轉化做電力，呣單有具體e5 經濟效益，也兼有環保e5 功能。A成立e5 法柏瓦特電力公司抵佇意大利進行一項大約一億五千萬美金e5 擴廠計劃，將這款發電e5 方式，推廣到法國、德國、愛爾蘭。
先知以西結記載，主耶和華向枯焦e5 骨講：「看啊！我欲互活氣入恁e5 內面，恁就欲活。我欲互恁e5 頂面有筋，閣互恁有肉，閣用皮ka7 恁包，用活氣入佇恁，恁就會活；恁就知我是耶和華」(結37：5-6)。
枯焦e5 骨抵親像世間萬物e5 糞埽，干單會污染環境，阻礙發展。親像撒該未見主前，是枯焦e5 骨，是世間e5 糞埽，專門teh剝削仝族人e5 血汗，詐取Ae5 錢銀。伊家己e5 生活也是枯焦無味，無朋友親情，干單看著「撒該」(羅馬錢銀頂e5 像)。但見主了後，伊看見家己e5 虧欠，看著散赤人e5 枵餓、欠缺。伊講：「將所有一半互喪鄉人；若是捌歪(oai)人e5 ，四倍賠伊」(路19：8)。這是枯焦e5 骨閣活起來e5 款式。糞埽轉化做社會有路用e5 能源。
掃羅是專門teh迫害基督徒e5 法利賽人，窘逐A入監、強迫A講破壞人e5 話，定案E死A(徒26：9-11)，也家己掠做是teh熱心服事上帝(腓3：6)。但佇大馬色e5 路上轉變，伊看chiah-e5 做糞埽(3：8)。伊成做傳福音e5 保羅，是教會上寶貝e5 資產，是對基督盡忠e5 奴僕。
捌互7個鬼附身e5 抹大拉e5 馬利亞。耶穌捌對伊e5 身上趕走7個鬼(可16：9) 。伊捌互人看做是上la5-sam5 e5 人，卻是第一個面對面見著主復活e5 人(約20：16)。耶穌：「…我去見我e5 父，也是恁e5 父，見我e5 上帝，也是恁e5 上帝。」抹大拉e5 馬利亞就去ka7 學生講：「我已經看見主」(約20：17-18)。上介la5-sam5 e5 婦仁人，轉化做第一個見證主復活e5人。

祈禱：主啊！你是創造e5 主，互污oe3(穢)e5 阮，成為你救贖e5 子兒kap見證人。



借錢互散赤人

經文：「呣通對你散赤e5 兄弟硬你e5 心，kiu你e5 手」 (申15：7) 。

1972年，尤納斯完成美國e5 學業，辭掉教職，轉去孟加拉擔任吉大港大學e5 經濟學系主任。但伊發見伊佇教室所教e5 ，干單是teh教有錢人閣趁卡濟錢。佇校園外面有濟濟算@了e5 散赤人無飯通食。A呣是貧惰，也呣是愚戇，A所欠e5 是創業e5 基金。所以佇1976年，伊創立葛拉敏銀行，專門貸款互散赤人。貸款e5 時，呣免設立抵押，也呣免事先評鑑信用。
20年來，這個銀行服務兩百外萬個散赤人，每年貸出四億美金，還款率是98％。伊講：「每年世界銀行kap國家提供600億援助散赤人，卻只有淡薄仔進入散赤人e5 落袋仔裡。」所以伊主張廢掉中間e5 剝削、浪費。銀行干單會當收淡薄e5 服務費用，@當以趁錢做目的。葛拉敏銀行e5 股份92％屬散赤e5 借貸者，8％屬孟加拉政府。目前A雇12000名員工，每禮拜固定訪問6000個莊社，kap 210萬個貸款戶會面。A向望佇5年後會當幫助210萬個散赤家庭脫離散赤kap枵餓。
以賽亞：「你e5 心若憐憫枵餓e5 人，互困苦e5 人得著滿足，你e5 光就欲佇烏暗中發現，你e5 烏暗欲親像日中晝。耶和華也欲時常引導你。佇亢旱e5 地互你心滿意足，骨頭勇壯，你欲親像灌沃e5 園，閣親像流@乾e5 水泉」(58：10-11)。目前世界有50個國家teh學葛拉敏銀行e5 貸款政策，設立貸款互散赤人e5 方案。
保羅受差出去傳道e5 時，kap使徒雅各、磯法、約翰用正手相交，佇傳道e5 時，著愛數念喪鄉人(加2：10)。宣道(傳福音)kap賑濟喪鄉人是兩項@當分開e5 使命。教會@當干單傳道，無賑濟喪鄉人。這是無合(hah)使徒e5 教訓e5 。佇保羅e5 批信內面，伊幾na7 擺提起著伊那傳道那募款來幫助喪鄉人(林後8：9-11)。「伊有大施捨，伊有賑濟喪鄉人，伊e5 義永永佇teh。」
申命記：「你e5 兄弟中有一個喪鄉人kap你佇teh，就呣通對你喪鄉e5 兄弟硬你e5 心，kiu你e5 手。的確著對伊展開你e5 手，照伊所欠用e5 借伊，補伊e5 無夠」(申15：7-8)。所以耶穌講：「若有欠缺e5 人，欲ka7 你借e5 ，莫得越走」
(太5：42) 。這也是箴言所講e5 ：「憐憫喪鄉人e5 ，是借錢互耶和華」(箴19：17) 。

祈禱：主啊！感謝你互阮滿足，也會當借互欠缺e5 人！



最後e5心願

經文：「成了。(事明白啦)！」(約19：30)

1944年9月初2，第二次世界大戰e5 時，美國前總統布希是戰鬥機e5 飛行員，伊所駕駛e5 魚雷轟炸機互日本e5 砲火拍著，伊跳傘逃生了後有下願，有一工欲輕鬆閣跳一遍。1997年3月25，72歲e5 布希佇亞利桑那州陸軍育瑪試驗場對3750公尺跳落，降落傘佇1350公尺e5 時展開，成功落地，完成50年前e5 心願。
以色列八十四歲e5 婦仁人舒拉•杜辛，佇1997年初通過駕照e5 考試。伊對51歲開始學駛車，幾na7擺考試伊攏失敗。但為著欲駛車去探訪病中e5 父母，伊無放棄通過考試e5 向望。按呢，經過33年，34次e5 失敗，佇1997年，伊成做以色列上濟歲通過駕照考試e5 人。伊e5 父母老早就過身啊，但伊講：「今，我會當駛車去看我e5 孫仔囉！」
老祭司西面義閣敬虔，平時欣慕彼個安慰以色列e5 ，聖靈tiam3 佇伊。伊捌得著聖神指示，知伊猶未死欲代先看見主e5 基督。伊互聖神感動，就入殿，抵仔耶穌e5 父母抱嬰仔入來，欲ka7 伊照律法e5 例來行。彼時西面用手接嬰仔，謳咾上帝講：「主啊！今照你e5 話，teh解放你e5 奴僕安然過世，因為我e5 目睭已經看見你e5 拯救--就是你所備辦佇人民e5 面前e5 」(路2：25-31) 。
佇保羅e5 傳道計劃中，伊向望會當去羅馬，然後去士斑雅(羅15：22-24)。伊也期待伊去羅馬e5 時，有基督豐盛e5 祝福順續去(15：29)。想@到，最後伊去羅馬e5 時，是手掛鐵鍊、腳掛腳銬，做一個犯人e5 身份，來到羅馬(徒28：16)。
摩西一生e5 心願是chhoa7以色列人進入應許e5 地，卻是40年久佇曠野漂流。伊放棄王宮e5 榮華富貴，為著欲chhoa7A佇西刀山敬拜上帝，A卻是佇山腳拜金牛仔(出32：7-8)。最後，第一代只有兩人進入應許e5 地，伊家己也死佇尼波山頂。耶和華對伊講：「我欲賞賜你e5 後嗣e5 ，今我互你親目看見，總是你@得通過去遐」耶和華也親自ka7伊埋葬 (申34：4-6) 。
耶穌完成心願e5 時，佇十字架頂伊最後一口氣，講：「成了(事明白啦！)」(約19：30)。完成上帝永世救贖e5 
計劃。

祈禱：主啊！憐憫阮，互阮看見你@變e5 疼kap救贖，醫治你e5 人民！



關懷鄉土e5心

經文：「我e5 心神受縛去耶路撒冷」(徒20：22) 。

76歲e5 林加由，澎湖白沙人。14歲e5 時，家己一個帶兩領衫，到高雄做木工，儉錢投資建築事業，經營戲園。伊生活克儉，無食菸、無F酒、無帶手錶、無駛車，干單穿粗布衫、食白飯配青菜，騎一台十年車齡e5 偉士牌機車，卻是關心故鄉白沙e5 教育kap建設，佇伊出身e5 莊社捐建圖書館、設立國小獎學金。1997年4月伊捐市價四億e5 土地互白沙鄉，成立文化建設基金會，做社會福利kap文化教育e5 路用。伊對鄉土e5 認同、回饋值得謳咾。
巴拿馬出世佇居比路，伊將伊e5 田園賣掉，將所賣e5 錢銀帶來下佇使徒e5 腳下。伊佇傳道旅行e5 時，總是以居比路做第一站。伊關心住佇遐e5 鄉親(徒4：36-37，13：4)。
尼希米對鄉土e5 關懷上徹底。伊聽見故鄉耶路撒冷e5 城牆拆毀、城門互火燒去，就坐teh啼哭悲哀幾na7日，禁食祈禱上帝，向王辭掉酒政e5 職份，轉去耶路撒冷，重新起造城牆。伊ka7A講：「咱所抵著e5 患難，耶路撒冷怎樣拋荒，城門互火燒，恁攏看見。來啊！咱閣起耶路撒冷e5 城牆，免得咱閣受凌辱！」A應講：「咱起來起造」(尼1：4，2：5，17-18) ！伊也kap以斯拉同工，向人民宣讀律法。人民聽見律法e5 話就啼哭，因為以斯拉向A開拆律法e5 意思，人民攏明白所讀e5 (8：3，8-9)。
保羅是出世佇大數e5 猶太人，受教佇耶路撒冷。伊對耶路撒冷e5 關心，呣單是為著A募款，也拚性命e5 危險，將捐款送去耶路撒冷(徒20：22-24，22：3)，致到受掠，長期監禁。伊講：「我e5 心神受縛去耶路撒冷，未知佇遐會抵著怎樣；獨獨聖神佇逐個城對我證明，講有鎖鏈kap患難teh等候我。我無掠性命做要緊，來看做寶貝，獨獨是欲盡我e5 路站，kap對主耶穌所受e5 職份。」
佇台灣烏名單e5 時代，濟濟海外e5台灣人冒性命危險倒轉來台灣。犧牲A佇海外舒適e5 生活、天倫之樂、職業，倒轉來台灣受關監，參與鄉土e5 建設。遮e5 佇台灣歷史上，抵親像尼希尼，保羅疼鄉土e5 心情kap行動，佇歷史上，留下永遠受紀念e5 腳跡。親像保羅：「我e5 心神受縛去耶路撒冷」，chiah-e5 人也講：「我e5 心神受縛佇台灣。」

祈禱：主啊！感謝你互阮美麗e5 鄉土，求你赦免阮呣識你e5 罪，互阮歸向你！



無放sak人e5上帝

經文：「上帝啊！我到年老頭毛白e5 時，求你呣通放sak我！」(詩71：18)

日本四國德島縣e5 美鄉村是一個偏僻e5 山莊。人口1671人中，65歲以上e5 老人有600個，時常是家已一個佇厝內。因為濟濟青年攏出外去討趁，厝內只chhun破病、行動無方便e5 老人。佇這個莊社e5 農產品加工所內底，有一陣查某人，佇1986年發起送便當互老人e5 構想。A每個月有六個婦仁人輪值，做上百個e5 便當，拜託當地郵局e5 五名郵差做義工，送互佇卡深山林內e5 老人。特別是佇落雪e5日子，孤單e5 老人對郵差手中接著燒燙燙e5 便當，攏禁@tiau5流落感恩e5 目屎。郵差也攏會親切叮嚀講：「天氣卡寒冷，著加穿一、兩領衫。」雖然佇落雪e5天氣，行10公里e5 山路，這款疼e5 義工，10年來攏無止站。
以賽亞講：「你e5 心若憐憫枵餓e5 人，互困苦e5 人得著滿足，你e5 光就欲佇烏暗中發現，你e5 烏暗欲親像日中晝。耶和華也欲時常引導你，佇亢旱(khong3-han7) 地互你心滿意足，骨頭勇壯。你欲親像灌沃e5 園，閣親像流@乾e5 水泉」(58：10-11) 。一個有互相相疼扶持e5 社群，是人心靈e5 故鄉，也是上帝歡喜徛起e5 所在。彼時人若求耶和華，伊欲聽、欲講：「我佇遮」(58：9)。
佇初代e5 教會，有講希尼話e5 猶太人對希伯來人出怨言，因為逐日e5 供給無顧著Ae5 寡婦。所以A就選出7個人來管理食物。結果所選出e5 7個執事攏是講希尼話e5 猶太人。這是教會第一擺e5 選舉。Ae5 選舉呣是為著權力，乃是為著欲做上好e5 服事。特別是遐e5 有欠缺、枵餓e5 人e5 照顧(徒6：1、5)。這款行為互上帝e5 道理愈興旺；佇耶路撒冷e5 學生數額加添真濟(6：7)。
詩人祈禱講：「上帝啊！我到年老頭毛白e5 時，求你呣通放sak我！」(71：18)。佇以賽亞46裡，耶和華講：「恁對出世就互我ain7恁，對出胎就互我懷抱。到恁年老，我猶原是按呢；到恁頭毛白，我猶原懷抱恁」(46：3-4)。這是何等 sui2 e5 應允！上帝是無放sak老人e5 上帝，是A永遠e5 老父！親像年老e5 雅各，目睭花看無，但伊非常清楚伊所信e5 是誰。伊ka7 約瑟祝福e5 時，講：「願我e5 祖亞伯拉罕kap我e5 父以撒所行佇伊面前e5 上帝，就是一生保養我到今仔日e5 上帝…」(創48：15)。

祈禱：主啊！感謝你揹阮、懷抱阮，保養阮一世人到永生！



Maranatha

經文：「Maranatha，咱e5 主來啊！」(林前16：22)

對1997年4月初6午夜開始算起猶有一千日就是主後2000年。佇午夜巴黎市長提貝理按開關，拍開一個設佇艾非爾鐵塔二樓，長33公尺，ko?n12公尺e5 銀幕，正式開始倒頭算時間。由電腦控制e5 1342盞燈點toh8 。12次e5 閃光代表午夜鐘聲12下。佇倫敦格林威治皇家觀察台也設備了特殊e5 原子鐘。這個原子鐘是英國廠商「準確家」特別倩一陣人，利用一年e5 時間，才製造完成e5 四角形e5 鐘，會當真準確記錄每一分、每一秒，甚至百分之一秒，一直到2000年。巴黎某一個出名e5 飯店，1999年12月31 e5 房間、桌位，佇1996年就預訂了了，甚至有e5 連飯錢都付啊！Chiah-e5 慶祝活動e5 準備，提醒世人，主後2000年欲到啊。
佇初代e5 教會有一句話是A佇聚會時會互相提醒e5 阿蘭語「Maranatha」，意思是講：「咱e5 主來啊！」(林前16：22)。會眾也會回應講：「阿門，主耶穌啊，你著來！」(啟22：20)。特別是佇受窘逐中e5 教會，這款e5 向望閣卡懇切。
耶穌講：「若是論到彼日、彼時，人呣知、天使也呣知、子也呣知，獨獨父知na7-tian7…所以，恁著備辦便，因為恁無拍算e5 時，人子來啦」(太24：36，44) 。閣講：「著張持(tiuN-ti5)；因為恁知，彼個日、彼個時」(25：13)。「著備辦便；著張持。」是耶穌不斷提醒門徒，也提醒咱e5 。總是咱親像佇克西馬尼園e5 門徒一樣。耶穌講：「我e5 心真憂悶，到欲死；恁住遮kap我警醒。」但閣來看門徒e5 時，A攏teh睏。耶穌：「按怎樣？恁@kap我警醒半時久啊？著警醒祈禱，免得入佇迷惑。心神甘願，若是肉體軟chiaN2」(太26：38-41)。這是人性e5 弱點。@當互相體貼內心e5 慘chhoeh，@當做夥警醒。無備辦便，無張持e5 時，失去kap主、kap至親e5 人做夥祈禱e5 時刻。
佇離2000年，倒數一千日e5 時，咱會歡頭喜面講：「Maranatha」，但也會緊張：「咱e5 主來啊！但欲怎樣kap伊見面呢？」，「伊所交代咱e5 ，咱是呣是有完成咧？」，「咱是呣是會佇外面烏暗e5 所在，啼哭咬牙切齒咧？」，抑是，主會講：「好閣盡忠e5 奴僕，通入你e5 主人e5 快樂」(太25：21)。無論如何，有一項事實，就是「Maranatha」。

祈禱：主啊！幫贊阮做一個備辦便，有張持e5 奴僕，迎接你來！



坐輪椅e5芭比

經文：「若是你請辦桌e5 時，著請…破相e5 、跛腳e5 ，你就有福氣！」(路14：13)

1997年5月21，製造芭比娃娃e5 馬特爾公司，推出1997年e5 新產品--坐輪椅e5 粉紅色Becky娃娃。伊e5 造型kap其他芭比娃娃仝款。長頭毛，穿藍綠色e5 牛仔裙、外套，適配e5 鞋，頭毛箍，粉紅色e5 束身衣kap小型e5 揹袋仔。佇1996年，Ae5 營業額是17億美金。佇一般美國查某囝仔e5 房間裡，平均會有10身(sian)芭比娃娃。所以，A期待這身坐輪椅e5 Sharea Smile Becky會普遍受接納。也互囝仔佇細漢就慣勢接納殘障e5 囝仔，看待A是「有無仝款能力e5 囝仔」，呣是奇怪e5 動物。A講：「這身坐輪椅e5 Becky會幫助A消除對殘障者e5 不安，將A疼芭比娃娃e5 心轉移到殘障e5 囝仔。」
耶穌佇迦百農一間厝內講道理，有一個半ke5 人欲來就近伊，是四個人扛伊來。因為人濟，@當倚近，就佇耶穌tiam3 e5 所在，拆厝頂，拆互歸孔，就將半k者下佇鋪仔墜落去，耶穌看見Ae5 信，就ka7 半k者講：「細子，你e5 罪赦免啦」(可2：1-5)。這個人好運，有四個朋友e5 疼心kap苦心，互伊閣起來行。
佇畢士大池也有一位破病38年e5 人，耶穌看伊倒teh，知伊e5 病已經久，ka7 伊講：「你愛得著好無？」破病e5 人應伊講：「主啊！水振動e5 時，無人通扶我落池；到我來e5 時，別人代先我落去啦。」這款e5 回答，會當看出這個人長久破病e5 失志。佇池仔邊等38年，無人鬥腳手，ka7 伊扛落去池仔裡(約5：1-9)。耶穌ka7 伊講：「起來，夯你e5 鋪仔去行！」彼人即時好，就夯伊e5 床枋去行。無人通疼伊，耶穌疼伊。
彼得kap約翰佇聖殿e5 sui2 門，遇著一個人出世就軟腳，逐日互人扛來，下佇殿門，欲求入殿e5 人施捨。看見彼得、約翰teh欲入殿，就求捨施。但是彼得講：「金銀我攏無，獨獨我所有e5 互你：『佇拿撒勒耶穌基督e5 名，你起來行！』」就牽伊e5 正手，互伊起來；伊e5 腳kap腳目連鞭勇健，就跳起來，徛teh，閣行。kapA入殿，也行、也跳、也謳咾上帝。這個人出世40年 (徒3：1-8；4：22)，呣捌得著疼，干單有人e5 捨施。無拍算，上帝e5 疼臨到伊，改變伊e5 人生。上帝對chiah-e5 身軀有欠缺e5 人，有特別e5 疼(路14：13)。

祈禱：主啊！你是疼痛e5 主！你看重你所創造e5 性命！

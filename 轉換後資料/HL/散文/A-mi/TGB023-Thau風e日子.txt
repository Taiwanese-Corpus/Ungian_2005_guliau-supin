Thau3風e5日子
A-mi

我自細han3就ai3聽風teh吹e5聲, hit種聲真特別. 細han3 toa3 ti7花蓮, goan2厝後壁本chiaN5有 1大遍竹林; ti7我國小 2年e5時竹林無--去-a, 變做學校, 自an2-ne了後, 我koh khah an2-choaN2 ma7看be7著風ti7 kui遍竹林nng3來nng3去e5情形--loh.

Gin2-a2時, 我tiaN7-tiaN7 khia7 ti7窗a2邊聽風e5聲. In ti7竹林內面sng2 kah真歡喜, an2-ne我就會看見目chiu前有 1遍青色e5海湧輕輕a2 tui3我湧--來.

花蓮e5 koaN5--人風真thau3. 若是行ti7路中央, 恐驚像我hiah-ni7細han3 e5 gin2-a2, long2會hong5吹kah m7知toh位去ma7無tiaN7-tioh8--leh.

Tak8-pian3斟酌聽風e5聲, long2會感覺著心內有 1種幸福感. Hit種聲就ka2-na2茶kou2內e5水當teh滾e5聲; ma7親像teh khou-si-a2, 1聲lam7過 1聲, hiah-ni7清楚, hiah-ni7好聽.

若是聽著風e5聲, iah是風來long3窗a2 e5時chun7, 我就會chong5到窗a2邊, 真歡喜ka7 in講:「我e5朋友, lin2 koh來--a!」我phak ti7 hia, hou7風吹我e5面, 注神聽in teh講話.

國小 2年beh升 3年e5時, hit遍竹林soah漸漸消失--去-a. 有幾lo7工long2看著怪手ka7 1欉koh 1欉竹a2根oe2--起-來, 風飛砂si3-ke3飛; 厝--nih e5窗a2 long2關kah bat8-bat8-bat8.

竹林無--去-a.

連續幾日暗暝, 我long2聽著風teh大聲hau2. In一直大力long3窗a2, ka2-na2想beh問--我:「青色e5海湧toh位去--a, goan2 nah會long2看無?」我無去開窗a2, ma7無ka7應話. Tak8暗, 我long2含目屎khun3--去.

搬來台北幾lo7年--a, ma7 chiok久m7-bat聽過風當teh thau3 e5聲. Tak8-pai2想起hit-chun7花蓮thau3風e5日子, 就親像風koh teh ka7我問:「青色e5海湧ti7 toh位? Goan2 nah會long2無看見?」

台語新選組
台語文kap 我e5 關係
陳秀芬
雖然我是1個台灣gin2-a2,但是ti7 過去生活e5年日，我真chio2 體會著台語 e5 sui2,因為ui3 細漢開始，我就hong5 灌輸台語khah 粗俗、khah 無水準e5 意識，台語e5 電視節目long2 ti7 無重要e5 時段，劇本khah 粗俗，內面e5 演員生了long2 khah bai2,講話ma7 真粗魯。Ti7 學校若講台語會hou7 人罰錢，演講比賽ma7 輪be7 到gun2 chiah-e5 台灣gin2-a2,hiah-e5 留2條索a2 股e5 外省gin2-a2,chiah 是得人疼--e5,講siaN2-mih 台灣意識，lian7 聽都m7-bat 聽--過。雖然是an2-ni，我猶原會記--得，我若ti7 chheng5-a2 kha teh sng2 珠a2 iah 是去溪a2 邊sng2 水，我kap hiah-e5 gin2-a2 ma7 是long2 講台語。Koh 厝邊隔壁e5 Oubasang ma7 long2 講台語，無論賣粉圓iah 是豬血湯，long2 用台語hoah kah 真大聲，天生自然，1點a2 ma7 be7 phaiN2-se3。
若beh 認真講，有真長1段時間，我e5 北京話無真標準，台語ma7 無joa7 標準，2 peng5 long2 無專門，到底siaN2-mih chiah 是我e5 母語--leh？講--起來真悲哀，台灣人無屬ka-ki7  特有e5 文化，有1點a2 古典e5 服裝妝thaN7，ui3 a-ma2 hit 代就失去--a，美術e5 風潮是日本時代ui3 日本傳--來 e5 風格，風俗民情大部分受道教、佛教e5 影響，chio2 數khah 有文化觀e5人，in e5 價值觀long2 受西方基督教文化e5 感染。Koh 有，全台e5 chiah8-sit8 long2 差不多，無保持地方e5 特色，lian7 基本用來表達ka-ki7 想法kap 意見e5 台語，受國民黨政府e5 限制kap壓迫，ti7 gun2 這代e5 嘴中差不多long2 淪陷--la，m7 免講gun2 e5 下1代洗koh-khah 清氣，國民黨用「都市包圍鄉村」e5 方法來封殺台語，我看除了庄kha 所在有保存台語特別腔口以外，台語真正是「全軍覆沒」--a。
一直到這幾年，民族主義興起，對文化kap 語言e5 「尋根」開始受著tak8-e5 e5 重視，經過真choe7 有民族思想、本土觀念e5 人 e5 奮鬥、犧牲kap phah 拚，台灣人e5 鄉土意識chiah 漸漸puh iN2，我也是這種台灣文化尋根運動中e5 產物，我開始感覺著成做台灣人會講台語是理所當然e5 事，m7 免koh tiau-kang 學習正音e5 外來語，會tang3 chiong7 台語講kah 真sui2,甚至是1種驕傲。同時，ti7 長老教會做禮拜所用e5 台語，會tang3 ti7 社會成做1種受人尊重e5 語言，koh-khah 重要e5 是：我心內真正boe7 感覺台語真song5--a！koh 感覺台語有真巧e5 所在，i 描寫人性真徹底，有時真得人e5 心，有時真諷刺、真毒！
進入台灣神學院、chiah 開始重視用台語表達，真choe7 人講我e5 台語講了真sui2,我soah 感覺愛笑；1個bat 感覺台語真song5 、tiau-kang m7 講e5 人，竟然hou7 人看做真正台語e5 族群！原來，台語e5 本質充滿ti7 我e5 血中，台語e5 種子已經釘根ti7 我e5 心內，台語e5 文化正是我童年e5 記憶，台語e5 思想影響著我e5 價值觀，我正是屬ti7 台語e5 族群，he 是我e5 性命中boe7-tang3 抹消e5 記號，過去e5 迷惑是外來e5 阻擋所造成--e5,hit 個記號ti7 好e5 環境中受栽培就浮現--出來，是--la！勇敢接受這個身分，我是1個會曉講真sui2 e5 台灣話e5 台灣人。
上過[台灣話]這個課程，ma7 hou7 我對台語文有1 種新e5 認bat，i m7-na7 是1種有呼音特色e5 語言，而且長老教會用羅馬字來呼台語，台語文有i 悠久e5 歷史，koh 有結構完整e5 表達方式，真正是1項寶貴e5 文化資產，但是，環境e5 變遷，i 就tit-beh 成做寶庫內底e5 古董--a。Lan2這1代怎樣來看待這個古董，成做決定i 未來命運e5 關鍵，看著陳明仁老師kap i e5 知己朋友出錢出力認真teh 投入，為著台語文e5 前途，無顧著ka-ki7 e5 利益，這種gong7 膽kap 堅持實在hou7 人感動。但是che 是1條長遠e5 不歸路，是beh 漢字kap 白話字做夥用，iah 是全部用白話字，in tu2 行ti7 掙扎 e5 路途中，in 所面對e5 另外1個挑戰就是：台語重呼音，boe7 曉講台語e5人無法tou7 認bat--i。
頭前e5 道路雖然坎坷，我相信活潑e5 性命力會促使台語文kap i e5  工作者向前奔跑，而且chhiau-chhoe7 原始e5 源頭，是每1代long2 有e5 夢想，我相信既然有人願意耕作台語文，i 就有生存e5 希望，koh 有人願意資助1koa2 甘霖，有根e5 樹，葉就會生長，總有1日，台語文也會結果子choe7-choe7,ng3 望lan2 long2 有機會來灌ak 甘霖，hou7 台語文ti7 台灣地會tang3 「綠樹成蔭」。

【這篇是陳明仁指導e5 台灣神學院神學研究所[台灣話]課程e5 期末報告，全文漢羅合用，編輯有修改部分用字。作者今年畢業，ka7 i 恭喜。】

風 颱 天
高淑琴
會記leh 第1-pai2 tng7 著風颱是細han3 e5 時chun7，hit tang 時感覺淹水真好sng2。我kap a姐就會穿hia 管踏水chhit-tho5，au2 紙船a2 放水流，無煩無惱。整理e5 tai7-chi3 long2 交hou7 a母ti7-leh 做，完全m7 知iaN2 淹水是1件悽慘e5 tai7-chi3。
一直到這pai2 Nali 風颱造成goan2 tau 淹水，是我第2-pai2 tu2 著風颱天淹 水。這pai2 淹水，m7-taN7 goan2 厝內淹 水，連我上班e5 所在ma7 淹。Chit-ma2 已經大han3 e5 我，boe7-eng-leh koh 像細han3 hiah-ni7-a2 快樂，chit-ma2 需要tau3-saN-kang7 拚掃，害我聽著風颱beh 來，就開始驚淹水。大han3 kap 細han3 實在增差chiok choe7。
這遍風颱造成嚴重e5 災情，有人因為an2-ne soah 來過身--去；ma7 有人tioh8 傷；有人無厝thang 好tng2，實在是chiaN5 可憐。希望無受著災害e5 人會tang3 幫助受災戶重建家園，koh khah 希望風颱mai3 koh 來chhong3-ti7 lan2 台灣--a！

【作者是2001冬季台語文基礎班學員】


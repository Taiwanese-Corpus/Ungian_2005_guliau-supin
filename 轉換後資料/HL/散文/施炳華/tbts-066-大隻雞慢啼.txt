大隻雞慢啼
施炳華

──序許正勳台語詩集《阮若看著三輦車》
歲頭食kah五十二
嘴講父母語
手寫台語詩
心情足歡喜
生活誠趣味  ──<學鵁鴒>
     
「講台語愛罰錢！」「台語敢有文字？」
Che是中年以上chit輩e5人e5經驗kap疑問；若講著台語詩，可能足濟人m7-bat聽過、m7-bat看過。莫怪許正勳「食kah五十二」歲，才感受著生活e5趣味，因為伊「嘴講父母語，手寫台語詩」。一個人若chhoe7著家己生活e5目標，做家己愛做e5代誌，活咧才有趣味、才有價值。Che就親像我四十三歲才開始認識臺灣話、四十八歲才會曉聽南管仝款；臺灣話、南管攏是我e5列祖列宗傳落來e5寶貝，竟然是「相識恨晚」。阮「鄉城台語讀書會」e5成員，有一個林龍山老先生，食到七十一歲，才開始學台語，二個月了後，寫出伊生平頭一篇文章──台語文， chit-ma2 嘛咧寫台語詩，che敢m7是大代誌？比較起來，正勳猶m7是「大隻雞siuN慢啼」呢！
面頂所講e5，閒話嘛無算閒話，是beh 顯示講母語、寫母語e5魅(bi7)力。文學是一種語言e5藝術，所以必須用語言作基礎。一個用華文寫慣勢e5作家，因為某種因緣，hou7伊認識母語e5重要kap「直接抒發心聲」e5特性，就按呢liau5落去，「決心放sak華文寫作，專心學習、研究台語文，創作台語詩。」伊有豐富e5生活體驗，有對親人朋友e5至情至性，有對臺灣人命運e5深刻感受，有對生長echit5塊土地e5感情，有利劍劍e5觀察力：種種寫作e5條件，hou7伊一旦chhoe7著上適當e5工具──母語，也就是台語，就mi5-si2 mi5-noa7 ，「犧牲娛樂，充分利用暝時，定定寫到三更半暝，二、三點才去睏。」Ti7 無偌久e5一冬兩個月中間，寫出六十八首台語詩，其中一部分作品刊登ti7報紙副刊kap雜誌，受著肯定，也入選「南瀛作家作品集」、得著「南瀛之歌」 歌詞徵選e5佳作。Che敢m7是親像火山爆發仝款──烈火衝天，紅光閃閃。表現了台語詩人一旦覺醒e5驚人成就。
咱來看伊按怎共台語營造出詩e5氣氛。台語e5一個特點就是形容詞三連音
：「單戀艷黃染成e5花海/黃黃黃艷艷艷」(<黃色e5花海>)、「大大蕊e5目睭/直直直e5鼻仔」(<阿娘咧叫我>)用聲音共伊朗誦出來，三字e5聲調攏無仝，有koh黃koh艷e5感覺；嘛有鼻仔足直e5 感覺。大量運用重疊形容詞，重疊詞後一字共伊牽長唸出來，就有加強氣氛e5感覺：「本土文化斷離離/變成戲仔hou7人欺」(<布袋戲>)、「親像一場夢/河水溫柔sui2璫璫」(<運河春夢>)、「午時一下到/日頭赤焱焱(iaN7)」(<石榴開花>)、「一群人/圍kah烏黔黔(kham5)/ 目睭擘金金/囝婿笑微微/新娘頭chhih-chhih)/隨在人創治/茶盤圓圓/茶甌深深」(<弄新娘>)、「窯火那燒那旺/燒kah窯塗紅絳絳」(<焢窯仔>)。使用親切e5日常用語：「親像一場夢/河水臭臭激死人」(<運河春夢>)「激」字加重了臭味e5嚴重性；「阮參海水咧爽/無暝無日走相掠」(<最後e5潟湖>)「走相掠」是非常生動活潑e5詞組；「月兒，你去夏威夷留學/儉腸勒肚咧讀苦冊」(<數念>)「儉腸勒肚」一方面表現了月兒會曉想，一方面顯示按怎咧讀苦冊；「 北國e5寒天/冰天雪地無處宓(bih)/風冷雪凍/失頓又枵飢」(<燕南飛>)一般是講「枵飢失頓」，為著beh 押韻，peng2過來寫；「m7驚六月火燒埔」(<仙丹若開花>)用像火咧燒e5平地來形容六月e5炎熱。
Ti7 藝術表現方面，方法是誠濟，ti7 chia kan-taN 舉「對比」來說明：
             你軟弱e5形影
             忽然間出現ti7 
             鬧熱滾滾e5廣埕
             即時鴉雀無聲
             逐家恬恬仔咧看咧聽──永遠e5白鴒鷥
本來是「鬧熱滾滾」，soa3落來是「恬恬仔咧看咧聽」，由動而靜，突現了「軟弱e5形影」(指為臺灣民主拍拚犧牲e5盧修一)e5重要，氣氛e5營造非常成功。
講著chit本冊e5內容，親像咧演示臺灣人e5歷史，按個人e5遭遇到環境e5變遷、到社會活動、到國家e5認定，總是有一條主線牽tiau5咧，就是「對臺灣e5愛」。「愛」m7是抽象e5，「愛」是具體e5表現，著先按母語e5覺醒開始：
              出世落塗食母奶                               歲頭食kah五十二
              阿娘教我講台語                               嘴講父母語
              ....                                                手寫台語詩
              少年學堂去讀冊捌字                         心情足歡喜
              放撒母語不得已                               生活誠趣味
              外來政權數想斬斷咱根基
              迫阮愛講北京語                                ──學鵁鴒

人生e5旅途，是經驗e5累積，智慧e5啟發。伊e5一生，講華語（北京語）、寫華語文學，主修德語，現在是ti7國中教英語，最後猶是轉來上根本e5「阿娘教e5台語」。母語是一個人e5根本，抑是文化上重要e5記號。當母語受人放sak，就親像臺灣傳統戲劇之一e5布袋戲：
              本土文化斷離離
              變成戲尪仔hou7人欺    ──布袋戲
文化是ti7 chit塊土地e5人e5生活方式e5種種表現。當「本土文化斷離離」e5時，臺灣土地e5災厄就走be7離：
              親像一場夢 ....
              河水清清好照人                               致病e5運河啊
              ....                                                慢慢仔流入安平港
              親像一場夢                                     啥人真心來疼痛
              河水臭臭激死人                                  ──運河春夢

              幾百冬來                                      啥知平地起風波
              阮一直恬恬仔店ti7                           夭壽財團勾結腐敗政權
              七股海墘咧徛起                             隨時beh將阮出賣thun2踏
              有耳無嘴                                      阮傷心流著目屎
              ....                                             大聲問天公伯仔
              阮一直恬恬仔咧養飼                       啥人會當來救我
              水筆仔  海茄苳
              蟳仔  蚶仔  赤嘴仔
              花鮡仔kap吊蠔
              koh隨在七股人討掠                            ──最後e5潟湖
運河臭臭臭，七股海墘強beh hou7 財團蹍踏，大自然優美e5環境一直受破害。為著beh保護咱生長e5土地，心著愛掠hou7在，意志愛堅強，親像海邊e5木麻黃、細漢時e5紅心土菝仔：
              一欉一欉e5麻黃仔                         白色e5花蕊無芳味
              無嫌鹹鹹濕濕e5海風                      細細粒e5菝仔真厚籽
              m7驚起起落落e5波浪                      阮e5根阮e5葉阮e5枝
              互相keng7相倚                            攏有故鄉e5塗味
              將根釘落沙                                阮e5心紅記記
              堅心無想beh遷徙                        阮kap chit塊土地e5情絲
              一代傳一代咧生澶                       相牽相纏難分難離
              勇敢徛ti7鹿耳門e5海岸                      ──紅心土菝仔
              ──白鴒鷥林
        有心beh改造社會，猶koh愛真正行動：
              毛毛仔雨                     		 ....
              落ti7黃金海岸e5沙埔      		 theh8糞掃袋仔
              醪劇劇e5海湧               		 舉夾仔
              一波波溢無停               		 來回咧巡
              滿滿是e5糞掃四界掖       		 認真咧khioh
              掖ti7沙埔頂	
                                                 		無偌久
              一群人                        		規個沙埔清氣tam-tam
              無分男女老幼m7甘         		koh再展開伊可愛e5笑容
              sui2璫璫e5海沙埔變chit樣    		海墘仔嘛吹著涼爽e5風
              會齊來遮咧勞動                        ──淨灘
            政治場中，嘛有真濟行動者，使人感動，規頭白頭毛e5盧修一，就親像白鴒鷥：
              親像一隻白鶴                		  白鴒鷥啊，白鴒鷥
              飛對迄爿去                    		  你愛chit塊土地e5情意
              千言萬語將你留                          難分難離
              你那飛那斡(oat8)頭                      你為民主拍拚e5心紅記記
              ....                                          臺灣獨立建國e5時
                                                            歷史e5確會留著你e5名字
                                                            ──白鴒鷥飛去
環境e5好bai2是人造成e5 。臺灣人因為m7知家己e5歷史、文化，才會無惜chit塊土地，濫糝(lam7 sam2) cheh-thoah 咱e5自然環境、人文社會。伊嘛是一個行動者。為著beh叫醒臺灣人e5臺灣魂，伊亦liau5落去政治運動中：
              別人坐轎
              阮咧扛
              民主路途坎坎碣碣(khiat8)
              千里遠      ──<扛轎>

              為你徛台選立委                     為你徛台選里長
              beh立福國利民大法規            beh共腐敗政權唯(ui3)根摀(ou2)
              ....                                      翁某拍拚做義工
              獨立建國趕緊催                   m7甘美麗島嶼來放空  ──為你徛台

政治是現實e5，充滿無奈。有人be7記得「當初為何beh坐轎」(<扛轎>)。伊ti7 政治場中為人徛台助講、攪(ka2)滾十外年，最後猶是轉來做上根本e5母語、母語文學e5推行kap創作，寫伊e5親人、寫chit塊土地e5事事物物。
            伊是一個至情至性e5人：
         阮若看著三輦(lian2)車  阮若看著三輦車       阮是蕃薯仔命
         著會想起阮阿爹          嘛會想起阮阿娘       m7願永遠咧散赤
              ....                     自伊失去阮阿爹        阮beh勤儉拍拚來趁食
         腳踏三輦車咧趁食      每日哭君無心情        盡心盡力孝敬阮阿娘
         為著養飼守ti7庄腳e5     夜夜孤單歎無伴
         老母kap某囝              ....
                                        為beh奉待大家兼成囝
                                        ....
                                       千斤萬斤伊嘛敢擔      ──阮若看著三輦車
 阿爹為著顧一家人e5生活，去到高雄踏三輦車趁食，煞去互公家e5自動車long3著、kauh死ti7車腳。阿爹e5慘死、阿娘e5拖磨，hou7作者beh 「盡心盡力孝敬阮阿娘」，這就是典型e5臺灣囡仔。
              風聲雨聲
              擾亂著阮e5心情
              無ti7阮身軀邊e5 
              阿娘kap一對兒女啊
              恁敢會畏寒
              恁敢會孤單        ──數念
            天下父母心，天氣小khoa2變，就會引起對父母兒女e5 siau3念。
              你我真心相愛                 			   親像一場夢
              愛你千千萬萬擺                		   夢醒夢成空
              ....                              			   看著牽手坐ti7床邊
              雙人牽手上舞台             			   伸手摸我e5頭額
              愛情路上充滿情kap愛       			  一面感激
                    ──你是我e5愛           		  一面感覺誠見笑  ──醉後
這是作者寫hou7伊e5牽手e5情詩，語句淺白，卻是真情e5流露。兩人真正是志同意合，牽出牽入，互相勉勵，使人欣羨。
細漢時e5記憶，是伊e5胎記，抑是臺灣人純樸e5民俗：
              一世人干那迄一擺                      ....
              綴(toe3)厝邊兜大人去摸海            阿兄摸一晡
              兄弟仔浸ti7水裡穿內褲                 互蟳仔咬著蝽(kha)後肚
              大人囡仔圍做牆一堵                   我傷細漢無半步
              順著鹽田溝仔匯集e5水路               摸海仔爽(sng2)水兼洗褲
              摸啊摸  摸啊摸
              咧摸魚蝦蟳仔kap蝦蛄                  ──摸海仔

              上愛看                             		將規匹布懸懸(koan5)來theh8起
              廟埕有人咧喝布做生理      		        雄雄出力摔(siak)落去
              上愛聽                                           猶koh嘴內踅(seh8)踅唸
              喝布e5人喝kah大細聲                         親像咧唸詩
              一直thih8                                          ....
             不時看伊                                         ──喝布

              新娘囝婿學粉鳥                               一粒糖含(kam5)仔
              紅腳飼囝是高招                               輾(lin3)入對方e5嘴內
              嘴拄嘴                                          逐家歡歡喜喜
              舌la7舌                                           笑kah倒規排    ──弄新娘

周圍e5植物是上親e5 、上無計較e5，共伊e5 sui2呈現ti7咱e5眼前：
              午時一下到，日頭赤焱焱(iaN7)         石榴開花紅葩葩
              忽然間變成妖嬌美麗e5                那親像一簇燄火
              sui2姑娘仔                          ──石榴開花

              柚子花chiau5開芳規欉
              蜂仔飛來飛去ti7花縫
              無閒咧做媒人
              規欉纍纍墜墜結文旦
              上蓋好食是老欉
              向望好年冬
              天公伯也相疼痛          ──文旦柚
對大自然景物e5欣賞，就是人參自然e5對相(siong3)kap對話。 雖然是「透早到暗一直拚」(<阮兜無設茶桌仔>)，嘛是有慢慢仔行入花紅海黃e5時陣。文學上重要e5是表達真誠e5感情。《阮若看著三輦車》chit本台語詩集，實際上是作者e5自傳。按作品中，咱會當感受著一個有理想、肯拍拚、有熱情e5人。「人之相知，貴相知心。」我參正勳鬥陣二、三年，感受著人性e5可貴； koh詳細讀伊e5作品，一篇序文竟然寫kah lo3-lo3長，實在是有感而發，擋be7 tiau5啦!

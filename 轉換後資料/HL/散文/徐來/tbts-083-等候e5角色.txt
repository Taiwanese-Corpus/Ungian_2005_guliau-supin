等候e5角色		徐來

	聖誕e5鐘聲漸漸近oa2 ，多倫多e5音樂會也續接無停，最近去聽一場「彌賽亞」e5演唱，心中感觸特別深。
	Hit暗，thang講每一位表演者，無論是指揮、弦樂團、合唱團、或者是四位獨唱e5人，攏非常專業。Ti7將近三點鐘e5樂章e5詮釋，專神貫注，ti7 in所擔任e5角色，發揮到上大、上koan5 e5水準。Hit個美妙koh深刻e5音樂，好親像一帖真有效e5藥仔，teh調理我e5五臟六腑。當我e5心情, toe3音樂e5旋律週轉活潑起來e5時，我有特別注意著兩位ti7弦樂團邊，pun5古吹e5樂手。
	In兩人，ti7起頭e5幾個樂章攏m7免奏，所以就閒閒khia7 ti7 hia等候。總是，等候到一個程度，in開始準備，然後ti7樂章中間切入。古吹悠揚、清亮，將hit段e5主題表現kah清清楚楚。接續落去，in也攏是按呢，等候、等候，準備、準備，ti7正確e5時陣，切入去，每一音攏hiah-nih準，hiah-nih有自信。
	Hit暗e5指揮真認真，也真無閒，伊m7-taN7 tioh8指揮樂團，也tioh8指揮合唱團；弦樂團差不多規場tui3頭到尾攏無閒chhih-chhah，合唱團聲部和諧，親像天使，hit四位獨唱e5，不管是花腔女高音、女中音（由男中音唱）、男高音、男低音攏真傑出，互相之間配合密切，表情十足，實在真無簡單；總是，我na2深想，na2更加佩服hit兩位pun5古吹e5人。
	因為這兩人，m7-taN7 ai3親像指揮仝款，全盤瞭解整個樂章，總是in無出聲，也be7使出聲，因為in e5時機猶未到，in ai3有夠額e5定力，來等候in應該出聲e5時陣。當時刻接近，in就真警覺準備，siong3準準ti7正確e5一瞬間pun5出美妙、響亮e5音樂。Hit種siong3會準、自信koh雖然無常常出現，熟溜溜e5演奏法，hou7我真好奇，in並m7是kan-taN會曉奏這幾段短短e5樂章nia7-nia7。總是，規條曲，kan-taN須要in奏一個部份，in就恬恬配合整體e5須要來奏。果然，我e5判斷無錯，ti7上路尾大家觀眾起立喝彩e5時，指揮除了一一確認tak8個部門e5表現，有特別向hit兩位pun5古吹e5樂手致意。後來我看介紹e5手冊，才知in攏是真資深e5團員。In恬恬等候全場，平時相信也ai3 kap其他人同進同退，卻完全m7是khia7 ti7明顯出鋒頭e5風頂邊，che真正是無簡單e5角色。
	總是，你若問我，既然in e5部分無che7，就ka7刪除mai3用，應該差無外che7；我beh慎重ka7你講，若是按呢，整個樂章就完全走精了。 


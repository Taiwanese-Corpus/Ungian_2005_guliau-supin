大空		徐來

	是九月初e5拜一，hit日m7知按怎，特別無閑。Cheng7透早入辦公室，電話就tan5無停，客戶ma7 m7知是m7是相招，不管有約無約，攏牽前toe3後ti7 hit日行腳到。
	Hit日舞到2點半，tu2-tu2發落好，想beh行出去食飯e5時，一位少年人，突然間m7知tui3 to2位bun3--出-來，phaiN2勢phaiN2勢講：「真失禮，無kap你約，tu2-tu2經過chia，順續kap你參詳這張支票beh按怎投資khah好。」替伊問好投資e5利率，一切辦好了後，我順續介紹公司e5電腦銀行作業e5服務。Ka7伊解釋che會tang3省joa7 che7 e5時間，伊thang一腳步無出大門，to7會tang3付所有e5 siau3單。無拍算，伊輕鬆講，in兜無裝電腦，伊也無愛去摸電腦。若是伊是LKK e5老人，我可能會tang3了解。總--是，少年tang-tang，竟然講無摸電腦，我卻是頭一擺聽著。Hit時，我已經iau kah大腸告小腸，m7-koh，我非常好奇，想beh知影背後到底有啥物原因，致使伊完全拒絕用電腦。伊看我e5表情，就笑笑a2講，其實，五年前tui3台灣移民來加拿大進前，伊就bat ti7財政部做過代誌。Tak8日十幾點鐘所面對e5就是電腦、報表，加班koh加班，也是電腦、報表。就按呢，幾na7年了後，伊e5目睭差一點a2就報銷。「所以我決定以後絕對無摸電腦。」
	「是講，敢會tang3 chhoe7別種kap電腦無關連e5工作--leh？政府機關是金飯碗，敢thang講放就放sak？」伊笑笑講：「我起初ma7是有考慮，m7-koh，hit時e5報表是hou7人愈看愈起驚。國民黨政府e5財政實在真正lam7-sam2，愈深入研究就愈驚，也就是這個原因，我才會決心出國。」
	「若按呢講，今a2日台灣財經e5亂象就無完全是阿扁政府e5失錯--louh！」
	「唉，冰凍三尺非一日之寒」伊開始用中國話應我，「財經e5低落是世界性e5，阿扁--a去lap8著這空是不止a2大空，真正phaiN2做--lah。」

名片		徐來

「阿光，你有看著作咖哩餃e5鍾先生e5電話無？」阿碧一面翻手摺簿a2，一面問。「無ah。」阿光對冊堆hia giah8頭應講，「你to7是物件攏無beh khng3 ti7固定e5所在。」阿碧a2 koh去peng2名片簿a2，名片簿a2真大本，內面e5名片五花十色，有e5是真熟e5朋友，有e5是kan-na見過一擺e5人。有e5名片真幼秀，有e5印kah全全是頭銜(ham5)，有e5真樸素、簡潔，有e5利用中西頭銜名稱e5差別，膨風kah hou7人看著會起愛笑。Hit個ti7多倫多市作咖哩餃真che7年，品質永遠保持一流，派送時間永遠準時e5鍾先生e5名片chhoe7 be7著，阿碧心內暗暗著急。Eng-暗，有一koa2朋友beh來厝裡開會，伊自認廚藝無精，買koa2咖哩餃來補充，會減少心理負擔。Ti7 peng2 chhoe7 e5中間，作頭毛e5亞伯e5名片，出現ti7眼前，伊安心微微a2 笑一下。
頂禮拜六就是因為beh參加餐會，chhoe7無亞伯e5名片thang約時間作頭毛。中文‘黃頁’廣告又koh hou7阿光soa2走，只好無約時間強去。亞伯e5生理真好，伊e5太太teh替伊預約。Hit工，規間髮廊全全是人，等不止一khun3 a2 才輪到伊。亞伯kap另外一個少年家作伙經營這間美髮店，店面無大，總是佈置kah真幽雅。伊e5手藝精，而且koh不斷求新求進步，所以客戶攏自自然然愛chhoe7伊。Hit日，碧a2作好頭毛了後，真慎重ka7伊e5名片袋入手袋，轉去了後，馬上khng3 ti7名片簿。確實也真心適，平時ti7名片theh8出theh8入e5中間，碧a2也無感覺特別啥物。m7-ku2，ui3這擺e5經驗，伊認為名片theh8出去就是傳達一種信息，講出名片者e5功用kap服務範圍。設使寫kah規大堆，印kah真sui2，真高尚，卻無半項實質e5效能，ma7無啥意思。或者，講khah嚴格一點a2，當收名片e5人，失去這張名片e5時，若是be7感受著一種損失kap不安，按呢，這種名片就是無路用，che只不過是一張白紙，而且這張白紙是teh浪費空間，製造pun3-so3 nia7-tiaN7。
	想著eng-暗e5開會，伊又koh煩惱起來。減採，上蓋好e5辦法就是拍電話去介紹鍾先生e5朋友e5厝，koh再ka7伊問一擺lah ！

一個好所在		趙水生

	有一個好所在，有山亦有水，想beh紹介hou7 tak8家知，這個所在就是竹山。
	竹山這個充滿庄腳古早味e5山城，純情樸素，風景、古蹟、特產真sui2真特別，一四界攏是竹a2，是上大e5特色。
竹山e5景緻有夠讚，透早peh-chiuN7山頂e5路--nih，chhin3-chhai2看你tio7會tang3看著sui2-tang-tang e5 風景。假使運氣好，tng7著天氣清爽無半跡雲e5時陣，你猶看會著竹山城e5全景。到下晡，koh ui3 99 kham2 行--落-去，行到一大遍田園，看著日頭落山e5景色，實在會kap「關山日落」相比pheng7。
講著古蹟，李勇廟、紅旗公廟、德山嚴、林--家古厝…che7 kah hou7你算be7了。先來講紅旗公廟，廟內服祀--e5是滿清時代e5『捕快』，因為ti7林ki2埔（竹山古早名）『捕快』kap phaiN2人發生一場chhia-piaN3，soah來慘死，在地人為著感謝伊保護地方e5恩情，chiah來起廟紀念，接受香煙祭拜。這個神明手giah8 e5 家私（武器）是長鎗，威風十足。Koh來講林--家古厝，姓林--e5 ti7竹山是大家族。早當時林--家e5祖先是一位秀才，替竹山人做真che7代誌。林--家古厝hou7政府鑑定做古蹟了後，因為保護無好勢，厝內e5太師椅kap真che7古物soah攏hou7賊a2偷theh8去。所以林--家chiah koh收回權利，經過chun5--年921地動，古厝化作平地，to7按呢消失去--a。
最後來紹介竹山e5名產。上蓋有名--e5是竹山蕃薯。有一個傳說，講嘉慶君遊台灣時，有食過竹山蕃藷，o-lo2竹山蕃藷好食。皇帝嘴，講話算話，竹山蕃藷好食e5名聲，也to7按呢響起來。
竹山是一個好所在。有閑來竹山chhit-tho5，有影無影，看「前山第一城」你著知。

（靜宜大學台語文讀寫彰化班學員作品：2001年）


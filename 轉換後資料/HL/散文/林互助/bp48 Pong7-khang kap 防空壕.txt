∮光景bong2 oe7 
Pong7-khang kap 防空壕
林互助
Goan2厝後壁溝有2 khang防空壕，che是goan2 a祖ti7 日本時代挖--e5。
防空壕e5作用tak8-e5 long2 知影，che是日本政府統治台灣尾期，美國飛leng5機來掃射台灣，台灣人為著走空襲chiah產生--e5。防空壕這個物件ti7台灣全島tak8所在一定long2有。
M7-koh台灣人hit種「時到時擔當，無米煮蕃薯湯」e5性格，m7 是ka7 防空壕thun7--起-來，無，就是ka7 am--起-來。雖bong2防空壕是1種人造工程，m7-koh堅固koh實用，ti7 hit個時代，防空壕上大e5功能，就是救著goan2 a祖e5命。
Ah若pong7-khang就無kang5。Pong7-khang 2 khang 是相通--e5,上kai3有名e5 1條歌是:「坐火車過pong7-khang，心情真輕鬆……」Pong7-khang koh是細漢bih相chhoe7 e5好所在。Goan2厝頭前hit粒山就有1個pong7-khang，我細漢就long2 ham7 goan2厝邊e5 gin2-a2 ti7 hia bih相chhoe7,sng2到日頭beh落山chiah有tng2 去食飯。

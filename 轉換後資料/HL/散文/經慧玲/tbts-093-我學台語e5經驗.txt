我學台語e5經驗	彰化縣私立精誠高中 經慧玲（老爸山東籍）

會記得細漢e5時陣，toa3-ti7台北真少有機會講台語，除了歇熱e5時，kap阿姊、小妹去阿媽兜，chiah 有機會kap阿媽講台語。阿舅kap阿妗驚阮聽無，攏用華語kap阮開講，kan-na阿媽be7曉講華語，chiah有機會學一點點a2 e5台語。M7-koh讀國中了後，壓力真大，tio7真少有機會轉去阿媽兜，學講台語e5機會ma7愈來愈少。好佳哉，每年阿媽攏會ui3豐原來台北chhit-tho5一個月，chiah有thang陪阿媽看歌仔戲順續學台語。
	一直到讀大學，為著beh than3一koa2學費，去加油站做臨時工。真che7顧客攏講台語，害我tong-tong 聽無，tio7請教ui3南部來e5學姊，學be7少台語。出業後，離開台北來彰化教冊，講台語e5機會na2來na2 che7。Kap同事、家長、學生攏定定講台語，hou7我e5台語進步足che7，只是khah無標準。M7-koh我m7驚，chhoe7-tioh8 機會一定講台語，同事ma7攏真好心ka7我教正確e5台灣話，到taN會曉講e5語詞tio7愈來愈che7，hou7我感覺真歡喜。
這幾冬來，政府、學校、社會攏加真重視母語教育，ma7有真che7母語讀、寫、講種種e5比賽。Ti7指導學生e5時陣，chiah發覺家己會曉--e5實在siuN少，有koa2用羅馬字寫e5資料根本都看無。若是用漢字寫e5物件，ma7常常讀be7準，soah m7知影beh按怎來指導學生。雖然學校有請專家來教，可惜效果有限。這一擺有機會來上「台語讀寫班」，tio7趕緊ka7同事報名。雖然kan-na有6日36點鐘e5課，但是hou7我學真che7。台語聲韻有影phaiN2學，到taN猶分be7清八聲調，beh用台灣字寫台文ma7真困難。Ah m7-koh老師真拍拼ka7阮教，真用心ka7阮指導，m7管阮研習e5成績按怎，總是che是一個好e5開始。阮若有心，kut-lat8學，常常練習，相信時間若久一定進步，到時一定會寫出有水準e5台語文。

（靜宜大學台語文讀寫彰化班學員作品：2001年）

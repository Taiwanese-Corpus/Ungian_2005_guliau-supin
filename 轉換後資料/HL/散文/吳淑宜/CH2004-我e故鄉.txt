我e5故鄉
埤頭國小 吳淑宜

  每一個人對伊家己e5故鄉long2會有一種真特殊e5情感存在，就親像俗語所講--e5:「人不親土親』。對著一個家己成長、大漢e5所在，m7-na7有真濟e5回憶以外，更加有一份真親切e5感覺。
  我e5故鄉是北港，ti7台灣e5歷史上，伊算是一個真早就開發e5所在。以早伊e5名字叫做「笨港」，伊名字中e5「港」正是代表著伊早期e5地理位置，早期e5北港曾經是一個漁船會使到e5所在，m7-ku2今仔日，海墘已經離伊有數十公里遠--lou3。講著北港，就有真濟人long2會記得有一間頂港有名聲、下港有出名e5媽祖廟～朝天宮，伊是全台灣媽祖e5信仰中心，ti7 kah媽祖廟相隔無偌遠e5所在，有一條kah北港息息相關e5溪～北港溪。北港雖然ti7台灣開墾e5歷史上，屬ti7早期開發e5所在，m7-ku2,你若ti7北港e5街仔路seh8一lin3,會發現古早e5建築並無偌濟，伊並無親像台灣其他早期開發e5所在仝款，有相當規模e5老街，上主要e5原因是因為北港溪，因為北港溪bat改變過河道，所以以早e5老街路long2已經hou7溪沙kham3 ti7溪底，一直到今仔日，chiah tauh8-tauh8仔有考古學家hou7伊重見天日。
  北港溪有真濟我細漢時陣e5記憶，庄腳囝仔細漢e5時陣最大e5 chhit-tho5所在就是ti7田洋之間。北港溪有真大e5沙仔地，ti7溪流e5兩岸tiaN7-tiaN7是細漢時相招做夥去chhit-tho5 e5所在，灌sih-sut仔、釣魚、掠鳥仔kah sng2水，雖罔總--是有大人會告誡阮m7-thang去sng2水，m7-ku2囝仔人有時陣iau2是會去偷sng2,雖罔聽阿爸、阿媽講--e5以早e5北港溪港kah chit-ma2差真濟，m7-ku2 ti7無仝e5時代就有無仝e5記憶，我有我記憶中e5北港溪，一直到今仔日，看著伊一直leh轉變，我也發現著人對大自然e5破壞是chiah-ni7-a2嚴重，m7-na7溪水tui3清變濁，而且河道也愈來愈eh8,護岸也愈來愈koan5,我想以後e5囝仔無tiaN7會be7記得曾經北港也有一條會使chhit-tho5 e5溪，也會喪失了親近水e5機會。
  看著故鄉e5溪流變成按呢，其實心肝頭一直感覺十分e5 m7甘，人kah自然共存e5和諧hou7人為破壞掉，換--來-e5是紅毛土e5護岸，ti7護岸頂看be7著以早ti7兩旁自然發--出e5野草，希望有一工有機會看著北港溪e5溪水koh再變清，也hou7 koh-khah濟故鄉e5人有機會去親近--伊，瞭解著伊e5 sui2。



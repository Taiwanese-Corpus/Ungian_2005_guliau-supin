啥人欲聽阮的心內話

施怡如

自從 921 地動以後，我的世界佮真濟災民攏仝款，生活攏變走精去，阮翁某四界遷徙、四界睏學校的運動場，宛如流浪漢仝款。

阮滯的 12F 公寓，攏總有 204 戶，即馬台中縣政府已經貼紅色的危樓，1F 至 6F 互地動擠壓變型真嚴重，但是我經過第 2 次、第 3 次的勘察以後，會對紅色的危樓變做綠化。

因為東勢的災民，在現場叩應內底有講：「初開始是『危樓』，變黃單『需要注意』，後來變綠單『安全』」我真受氣，一間三、四百萬的厝，未當滯人，上無嘛愛互阮會當貸款的機會。

如果叫阮勉強維修，萬不幸閣一擺大地動，死的人嘛毋是判斷厝有安全，抑是無安全彼個政府官員，註衰尾命運的，仝款是阮這陣小市民。

而且政府將全倒、半倒的標準提懸，來逃避責任，互阮一無所有的人，再次陷入絕境，阮有啥辦法通重建家園。

阮干那知影，政府講真濟話，事實的真像毋是按呢！是欲講互選民聽的，阮祇是棋盤中，輸上濟的人。

　
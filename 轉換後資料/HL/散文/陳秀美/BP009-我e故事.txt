我e5故事

 陳秀美
故  鄉
我是一個山頂e5 gin2-a2，阿美族名叫I-iong，我e5 故鄉ti7 花蓮縣e5 一座山腰。
 Toa3  goan2 部落e5 是混合e5 族群，有阿美族、Hak-ka、Holo kap 外省人（新住民），四款無kang7 文化背景e5 住民做夥生活。Ti chia khia7 起e5 有四種族群，iau2是阿美族--e5 上choe7。
   這座山腰會tang3 起厝e5 所在真有限，總--是m7 知an2-choaN2 這tin7 人iau2 是 選擇tiam3 chia 生活。部落內面有一間細間國小，一年--e5 到三年--e5 會tang3 ti7   chia 讀，四年起tioh8-ai3 換去另外一個庄頭讀，行路差不多ai3 一點鐘。就是an2-ni，國小四年--e5 以上long2 是行路iah 是坐火車上下課。
   部落e5 交通講--是無方便，總--是這個細細e5 所在，國小e5 校長就有三個，老師有五個，koh 有一個醫生。Hit 當時來講，原住民e5 gau5 人long2 toa3  ti7 chia，無tiaN7-tioh8 是山e5 光景sui2;無tiaN7-tioh8 是世俗人講e5 風水好，m7-chiah真che7 人long2 beh 來chia toa3。
   會記得細漢e5 時，m7 知siang2 chhiaN3 一個地理先a2，ti7 這座山腰行一遍了後，koh 去對面看看--le，koh 來，故鄉e5 大人就傳講：「Goan2 e5 部落風水真好。」
 講是對面有一個山神teh 保護住民e5 平安。Chia-e5 住民long2 真相信地理先a2 講--e5，也為著an2-ni，對面山一直long2 無人去開墾種作。部落long2 保持原貌，驚會得罪山神，一直到有一工，故鄉有一個老人soah 失蹤--去，大人全出動去chhoe7，kui 禮拜chhoe7 long2 無，為an2-ni，部落chhiaN3 一個巫師（童乩），beh 看老人是toh 去。巫師an2-choaN2 卜卦long2 無答案，到尾chiah 放棄chhoe7--i，到taN，這個失蹤 e5 老人iau2 無消息。
   這個tai7-chi3 了後，部落就tauh8-tauh8 有人去外面發展，一koa2  人去台北食thau-lou7，chhun koa2  老人、gin2-a2 留ti7 故鄉。有e5 kui-khi3 kui 家搬--走。我e5故鄉就無親像khah 早an2-ni，有hiah choe7 gau5 人，ma7 無人會記得chia bat 是一座風水上好e5 山腰。

家庭信仰
 Ti7 記智內面，細漢e5 時，tak8 工long2 ai3 做一項khang-khe3，he 是我固定ai3做--e5，chai2 起long2 tioh8 掃客廳，koh ai3 ti7 祖先e5 神主牌a2 頭前thin5 三杯酒。Goan2 tau khah 早是拜拜--e5，m7-chiah 我細漢long2 ai3 做che khang-khe3。
A 姑m7 知siaN2-mih 時chun7 信耶穌--e5，i 信耶穌了後就chiok 捷來goan2 tau， hit 時kan-taN 會記得a 姑來e5 時，a 母long2 會吐，我ma7 m7 知na2 會an2-ni ，這款情形持續年外，hit chun7 我iau2 細漢，m7 知a 姑是來傳福音--e5，tak8 pai2   i 來，我long2 無歡迎i，就是kan-taN 驚i 來a 母食飯會吐，為an2-ni，a 姑來e5 時 ，我真chio2 kap i 講話。
   Iah m7-koh a 姑無因為goan2 m7 chhap--i iah 是a 母會吐，就放棄傳福音，i 猶原繼續ka7 福音傳hou7 goan2 pe7 母，到有一工，a 兄無細膩，ka7 祖先e5 神主牌a2 kap銀紙long2 燒燒--去，a-pa a 母ma7 m7 知為siaN2-mih 無koh 用新e5 神主牌a2，in  ka7 三個杯a2 tan3 掉，ui3 hit 時了後，我就m7 免koh thin5 酒--a。
A-pa kap a 母開始ti7 教會服事，tak8 禮拜chai2 起就chhoa7  goan2 kui 家大細， 到隔兩個庄頭e5 所在去做禮拜，ui3 故鄉坐車ai3 兩點鐘，tak8 禮拜日long2 ai3 透早就起來準備，goan2 ti7 hia 做禮拜大概有五年。五年內故鄉信耶穌e5 人na2 來na2 choe7，後--來，故鄉就起一間禮拜堂，goan2 免koh hiah 早就起來準備，走去hiah 遠做禮拜--a。
 A-pa ti7 這間教會擔任第一任長老，教會真choe7 事奉i long2 ai3 參與，教會e5 工作增加，厝--ni e5 khang-khe3 就做khah chio2，尾--a m7 知siaN2 原因，a-pa 去台北食thau-lou7，教會e5 服事就換a 母teh 做。小庄頭e5 教會，人口外流e5 現象真嚴重，a 母m7-taN7 ai3 代替a-pa 服事e5 工作，而且hong5 選tiau5 區會婦女e5會長，也就是an2-ni，i ai3 捷捷去開會，厝--ni 換放hou7 a 兄做。因為pe7 母堅定e5信仰，koh 用基督化e5 家庭來教育，hou7 goan2 繼續in e5 信仰，我想che 是goan2  tau 上sui2 e5 見證。
A-pa ti7 台北食thau-lou7，猶原繼續追求靈命e5 成長，工作穩定了後，就ka7 全家搬來台北。新店有一群阿美族e5 基督徒，in 成立家庭小組做禮拜，後--來漸漸成做佈道所，了後chiah 成立教會，goan2 tau 就一直ti7 這間教會禮拜，到今a2 日goan2 a 兄koh ti7 hia 聚會。
假使當初時無人傳福音到阿美族，今a2 日e5 阿美族大概iau2 long2 是信仰民間宗教，族人信耶穌了後，生活水準有khah koan5，部落kap 部落、族kap 族中間e5 隔離ma7 漸漸無--去。我相信這個力量是族人信耶穌基督，用耶穌基督道成肉體e5 thiaN3感動所有e5 人，chit ma2 chiah 會tang3 整合原住民e5 心，che 源頭是耶穌基督上帝e5 thiaN3。

獻    身
我tu2 獻身服事是ti7 玉山神學院開始--e5，玉神試讀一年了後，因為氣候kap 環境e5 關係，我e5 皮膚過敏，就離開--a，第二年去考新竹聖經學院e5幼兒教育。當初時心內上大e5 願望就是會tang3 tng2 去阿美中會報答ka-ti7 e5 族群，這個願並無達成，中會無接納無傳道者資格e5 工作者。就an2-ni，我先ka7 這個心願放一邊，畢業了去幼稚園工作。
   幼稚園做半年我就離開，我e5 身體boe7 堪得長時間吹冷氣，tu2 去一禮拜我就一直嗽，嗽long2 boe7 止，引起家長e5 驚惶，反應講驚我去ka7 gin2-a2 oe3--著。園長換ka7 我安排去做行政，一段時間了後，tu2 有好機會，一個牧師問我beh 去育幼院工作--無，hit 時，我無考慮就答應。He 是中壢e5 新生育幼院，chia-e5 gin2-a2 大部份出身ti7 單親家庭，hioh koaN5 hioh 熱long2 tng2 去ka-ti7 e5 厝，我主要e5 工作是照顧細漢gin2-a2 kap in e5 生活輔導。過幾年，因為育幼院e5 體制改變，我無siaN2 滿意，就無想beh koh 做--落去，tu2 好母校成立新e5 學制，我ma7 想beh 進修，就koh tng2 去母校。
1987，我tng2 去新竹聖經學院進修一年，開學e5 時，育幼院e5 工作iau2-boe7 結束，學校e5 課業真重，我kui-khi3 放棄工作，專心讀冊。
1988 年，我ti7 新竹聖經學院教育系畢業，kang7 年十--月，就ti7台灣基督長老教會總會事務所服務，teh-beh oa2七年，bat 擔任教育、傳道、原住民、總機kap 原宣勞保性質e5
工作。 
　　這beh oa2 七年e5 工作經驗實在真快樂。這七年內，頭四年我ti7 母會安光負責主日學教學kap 司琴e5 事奉，後--來教會ti7木柵設立一個佈道所，小會決定派我過去tau3-saN-kang7 主日學、少年團契、司琴kap拚掃兼管理e5 工作。就an2-ni 搬去toa3  ti7 用租e5 佈道所，開始ti7 chia e5 服事。總--是ka-ti7 na2 服事na2 感覺無夠額，決定beh koh 進修，hou7 ka-ti7 khah 有氣力幫贊我e5 族群有份ti7 上帝e5 國度。
1994 年，我無因為pe7 母年老ai3 人照顧來躊躇，kang7 款決志beh 讀神學院，明知經濟會有真大e5 困難，總--是我猶原相信oa2 靠耶和華以勒，會thang 勇敢面對一切。回想這三年來上帝e5 引chhoa7，hou7 我無缺，冊錢是ka7 新樓互助社借--e5，總 講也是完成三年e5 學業。我感謝上帝e5 保守kap 帶領，ma7 感謝學校老師kap 教會眾兄弟姊妹e5 關心、奉獻。三年學校e5 訓練告一段落--a，koh 來beh 面對--e5 是上帝e5 工場，也是每一個受呼召神學人e5 使命，goan2 kan-taN 盡心盡力phah 拚傳福音，hou7 主e5 名ti7 眾人中間得著榮耀。
【台灣神學院神學研究所三年生陳秀美期末報告，指導教授：陳明仁、陳豐惠】

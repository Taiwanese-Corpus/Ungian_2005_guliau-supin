兩種民族主義				Kian3-ti3

「民族」這個詞，咱自細漢ti7課本內底，ti7電視頂頭，ti7報紙kap冊--nih，tiaN7-tiaN7都看會著。「民族主義」ma7是，咱ma7是自細漢就chhiang3-chai7聽--著抑是讀--著，m7-koh咱讀--著-e5是三民主義內底e5民族主義。
民族，英語號作「nation」，這個詞ma7有「國家」e5意思，伊kap「country」有淡薄a2無仝。「country」是講『政治疆域』，就是「國家所佔e5土地」，「nation」是teh講『人的集合體』，就是「一陣beh成做一個國家e5人」，m7 chiah有人ma7 ka7民族主義(nationalism)翻做「國族主義」。
講khah明--e5，民族就是beh用來建國--e5。若按呢，民族主義親像是完全「唯心」e5物件，kap左派e5「唯物論」是相衝突--e5。
敢chiaN5實是按呢? 咱theh8中華民國政府教--咱e5 hit套「大中華民族主義」，來kap咱主張e5台灣民族主義比較看mai7。
中華民國體制利用教育體制，講咱是『炎黃子孫』，講咱是『中華民族』，講啥物『地大物博』『悠久的文化歷史』; 啥物『長江黃河』; 啥物『堯舜文武湯周公孔子孟子……』; 啥物『孫中山，蔣介石』; 啥物『堂堂正正的中國人』。
奇怪，這koa2物件kap上帝仝款，親像一世人攏tu2 be7著，thai3會叫我去相信這種『虛擬』e5中國，koh做一個『虛擬』e5中國人?
相對來講，若是ui3咱ti7台灣e5共同生活出發，用咱共同e5經驗kap歷史記池做基礎，用咱反殖民e5拍拚做厝hia7，用咱創造「經濟奇蹟」hit種kut力來起造，這種建立ti7現實頂頭e5民族主義，敢m7是『存在決定意識』? Kap大中華民族主義比--起-來，siang2 chiah是『沒有現實感的唯心論』? Siang2 chiah是真正beh「反壓迫」?
一陣人beh成做一個國家e5國民，這種認同親像是「唯心」--e5，m7-koh咱ai3進一步去了解，是按怎in會有這款認同?無去思考這個問題，就ka7民族主義攏phah作右派，若m7是冊讀無透，目chiu koh兼hou7 la5-a2肉糊--著，就是tiau-kang beh欺騙群眾，嘴--nih講「反壓迫」，事實上是叫人mai3反抗。
Bat有人問--我，左派kap獨派你beh揀toh一項?我想beh問--伊，左派khah重要，抑是反壓迫khah重要? 若是beh講左派理論，講講--leh soah叫我tiam7-tiam7-a2 hong5 thun2-tah8， 按呢我甘願hong5 chhoh是『大右派』，是『狹隘的民族主義』。

編註：作者是「TGB學生台灣語文促進會成員」。

Chheng5-a2
Kian3-ti3

Goa2坐ti7樹a2 kha, 身軀ng3南, 頭殼ng3東, chai2起第1束光像箭射入目chiu.

這欉樹a2應該是Chheng5-a2, 聽人講i koan5超過2粒天, 闊khah贏lan2 bat 看--過e5樹林, che long2是聽人講--e5, goa2 ka-ti7 m7-bat看--過.

I e5嘴鬚kap goa2 e5頭鬃纏做夥, goa2 e5 kha chhah落塗--nih, 黏ti7樹頭.

無落雨ma7無im水, 塗kha soah long2 lok8-kou5-moe5-a2, he是7百里外e5沙漠, 1場戰爭tu2結束, 血kap目屎lam7做夥, 滴落去塗--nih.

衫a2褲uh著塗, ma7 uh著血kap目屎. Kang7款ui3 7百里外吹--來e5風, phiN7--著是tiN-chut-chut, 油lok-lok, suh落腹tou2 soah變chiaN5刀a2, ti7腹內koah 1孔, 腸a2, 腸肚long2流--出-來.

是戰爭, ma7是屠殺, ti7 7百里外, ma7 ti7 goa2 e5心肝底.

第2工e5日頭kang7款ui3 東peng5 peh chiuN7山, 榕a2(chheng5-a2) e5嘴鬚iu5-goan5 kap goa2 e5頭鬃纏做夥. 若m7是看tioh8 ka-ti7 e5腹內lak kah kui si3-ke3, 心內e5戰爭goa2穩當會ka7當做是夢.

這欉koan5過天, 闊過海e5榕a2,連7百里外e5殺氣ma7 cham3 be7 tiau5, goa2腹tou2 moh--leh beh來走, ka7 ko5-ko5纏e5頭鬃剪掉, 連頭殼e5肉ma7 lih 1塊去.

當初時, 榕a2反形, i咒chhan3 hou7 goa2落地獄; i講地獄有火, 永遠be7 hoa e5火, ka7肉體kap靈魂long2 teN7死ti7內底e5火.

Oat8頭, goa2 kap i相chhoh: 若準地獄有火, goa2就去地獄等--你. 你若知影ka-ti7 e5身軀是柴, 看tioh8火tioh8加減ai3驚.

I gang7--去, goa2趁這時緊soan. 榕a2 e5根插ti7 塗--nih8, jiok goa2 be7 tioh8. I e5咒chhan3 ti7 goa2後piah, 愈來愈細聲.

就是an2-ne, goa2 teh走chhoe7新e5腹內, kap 1粒新e5心, 到taN koh chhoe7無, 總--是goa2已經chhoe7 tioh8 ka-ti7.

有影, goa2學tioh8人生e5無常, ma7學tioh8意志e5力量; goa2已經tng2--來, beh chhoe7 goa2 e5冤仇人, goa2 beh用另外1種恨恨--in.

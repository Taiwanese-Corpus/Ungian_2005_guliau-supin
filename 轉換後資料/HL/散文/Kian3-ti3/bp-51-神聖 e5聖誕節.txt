∮Bong2 開講
「神聖」e5聖誕節
Kian3-ti3
聖誕節本底是宗教性e5節日，是基督徒beh記念耶穌，感謝上帝ka7 I e5後生賜hou7眾生e5節日。
耶穌kam2真正是12月25出世--e5?聖經無ka7 lan2講。聖經內底有chiaN5 che7故事kap耶穌出世有關係，m7-koh，kui本聖經long2無講耶穌e5生日是toh 1工，ma7無規定ai3慶祝。
有 1-koa2教派無leh過聖誕節，甚至拒絕過聖誕節，像「耶和華見證人」，in認為聖誕節是「聖經內底無講--著，ui3異教借--來」e5節日。
論真講，聖誕節確實是基督教ui3 in講e5「異教」借--來-e5。根據歷史學者e5研究，12月25 本底是羅馬帝國皇帝定e5「太陽神祭典」。基督教本底ti7羅馬是hong5壓迫--e5,尾手變做合法，甚至是唯一合法e5宗教。
基督教是2000冬前chiah有--e5,ti7接觸基督教chin3前，tak8個民族long2有ka-ti7 e5傳統宗教。Hit-chun7,宗教kap生活是kap做夥--e5。接受基督教，無表示in放棄原底e5生活慣勢，顛倒是基督教吸收著chiok che7「異教」e5文化遺產，包括思想、節日、生活慣勢。「太陽神祭典」就是an2-ne piN3-chiaN5聖誕節--e5。
基督教徒tioh8 an2-choaN2過聖誕節？宗教e5活動，包括教徒e5聚會、祈禱、傳福音，ti7無kang7 所在，long2有 1點a2無kang5。親像我bat ti7台南縣參加過--e5聚會，是 1個人出 1項菜，tak8-e5 na2食na2開講，了後入去教堂聽牧師講道，koh有各團契e5表演。
事實上，講che ma7 long2是khah浮面--e5,耶穌是toh 1工出世--e5,其實無chiah-ni7重要，日子long2是人定--e5,耶穌若有影是hit工出世--e5,chit-ma2 e5人kan-taN想beh放假，beh chhit-tho5,an2-ne是ka7耶穌侮辱，ma7是leh侮辱ka-ti7; 耶穌若m7是hit工出世--e5,用chiok虔誠e5態度去過，ma7 chiaN5有意義。
M7-koh，你若m7是基督徒，對你來講，除了chhit-tho5,kam2 koh有其他e5意義？

地動ti7海外
張秀滿

9月20日下晡5點，我接著教會牧師e5電話，伊講台灣發生大地動，彰化以北全部停電。伊問我e5親人toa3 ti7 to2位？我已經be7記得我按怎回答，頭殼內想e5只是兩冬前草嶺e5大地動。因為山坡地烏白開發，水土保持真無好，koh hou7建築商偷工減料去，災情有夠嚴重。這擺地動koh khah大，會發生啥物代誌？真m7敢去想。我sui5 kha3電話轉去台南，我e5阿母接電話講，半暝地動，搖kah真大力，ka7伊搖搖醒，chit-ma2有khah細力，但是猶繼續teh chhoah。伊teh看電視，松山有一棟大樓倒落去，厝裡e5人攏真平安。佳哉！我e5電話一 kha3 tio7通。後來真che7朋友攏kha3 be7入去。有e5連續試三、四日才kha3通。
電話放落，我趕緊開電視看，差不多每一間電視台，每一節新聞e5頭一條攏teh報導台灣e5大地動。Tui3電視e5報導，知影災情不止a2大，阮e5心情ma7 toe3 teh沈重。續落去hit幾日，tak日攏買報紙來看，讀到山走去、厝倒去、橋斷去、大樓倒落去，有e5人猶hou7石頭te3 ti7土腳，有e5人無厝thang toa3。囝仔失去父母，老人失去倚靠，死亡e5人數一直teh增加。我真che7朋友沿路看報紙，沿路流目屎。
真緊，多倫多e5台灣人社團ti7 9月21日就馬上動員，成立『台灣921大地動賑災會』。Chia e5社團有錢出錢，有力出力。台灣同鄉會e5義工，規暝無睏，做真che7手工藝義賣。慈濟e5義工趕做真che7募款箱，會員出動，除了去大型e5商場募款，ma7 pak8愛心肉粽義賣。上可取e5是咱平常時看 in 閒仙仙無代誌做，愛chiuN2 ti7珍珠紅茶店e5少年gin2-a2,發動義賣chhiok-ko2-li2,一條賣三khou，攏總ma7募五千khou。Chia e5 gin2-a2 ma7 koh 去街頭洗車，洗一台五khou，但是人知影 in 是為台灣e5地動募款，真che7人hou7 in 十khou，二十khou，甚至一百khou。一日洗車落來， in ma7募著七千幾khou。
除了募款，教會e5團體ti7聯合教會、台灣人e5社團ti7大都會攏有追思祈禱會。希望將 in e5關心、祝福kap期待，送轉去故鄉。
為啥物是台灣？有人按呢問。咱無好e5答案，是天災咱避be7過。但是tui3另外一個角度來看，震央是中部e5山區，因為m7是ti7大都市，也m7是ti7工業生產區。對台灣e5傷害已經減到上少。Tui3 這擺e5地動，咱ma7學習著真che7。除了緊急救難e5經驗，咱看著che7 che7 kap咱無邦交e5國家， in e5救難部隊ti7真短e5時間就飛到台灣，chhoa7著 in e5救難狗kap生命偵測器，馬上進入災區救人，hou7咱真感動。咱ma7會想著，為啥物台灣chiah-nih8富裕e5國家，lian7這款e5救難部隊kap設備to無？咱若有，家己用be7著，ma7會tang3去幫忙別人！
另外一個學習著e5是台灣人更加認同台灣。Ti7海外大家出錢出力teh募款e5時，突然聽著白人e5組織，像紅十字會、世界宣明會募e5錢，ai3經過中國才會tang3轉去台灣。大家真受氣。續落去，中國代表台灣向世界參加援助e5國家說謝，實在真莫名奇妙！其實， in 是明e5一款，暗中koh另外一款。 in 阻擋俄國e5救難部隊去台灣，hou7 in 到台灣e5時，足足慢12 點鐘久。Ti7 10月初一，中國國慶e5時，我ti7電視看著真大e5遊行kap閱兵，真sui2,真整齊koh鬧熱。我知影ai3真無民主e5國家，才有可能有這種e5場面。『咱e5母親叫台灣』，中國m7是咱e5母親，咱受難e5時，伊猶koh會大大慶祝生日。根據民意調查，地動了後，支持台灣beh成做一個獨立國家e5民眾，na2來na2 che7。
到目前為止，多倫多台灣人社團e5賑災專款，已經達到100萬加幣。阮知ti7世界各地有台灣人e5所在，大家攏teh盡力。所有e5捐款加起來已經超過七億台幣，是真大e5數目。阮ma7看著李遠哲博士beh出來整合所有e5民間捐款。希望台灣會tang3好好利用這筆錢，真正用ti7災民e5身上。『拍斷手骨顛倒勇』，希望受災e5故鄉早日khia7起來。

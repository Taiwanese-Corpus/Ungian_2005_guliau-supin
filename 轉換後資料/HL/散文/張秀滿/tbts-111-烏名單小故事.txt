烏名單小故事     羅益世口講／張秀滿整理

I 簽証
其實我本來ma7 m7知影家己入ti7烏名單，因為1988年世台會決定beh轉去台灣開年會，hit時陣，世台會e5會長是咱Toronto e5李憲榮先生。咱有真che7兄姊參與年會e5籌備khang-khoe3，ma7攏有準備beh轉去台灣，ti7這個中間，我才發現家己入ti7烏名單。
1988年世台會是beh ti7 hit年8--月ti7台北縣e5新店開年會。為著beh參加，我kap我e5牽手碧玲，寄阮e5護照去New York e5辦事處，申請beh轉去台灣e5簽証。無外久護照to7寄倒轉--來，附一張字條講簽証無beh發hou7阮。碧玲有kha3電話去問原因，in回答講：「你自己知道。」
我相信有真che7烏名單e5人kap阮仝款，無辦法theh8著簽証，家己e5故鄉be7 tang3轉--去，心內真憤慨，特別是遇著有親人破病真危險e5情形。1986年e5世台會ti7 San Diego舉行，ti7 hia我親身看著林心智博士，伊e5老母破病真重，伊真著急，想beh轉--去卻be7 tang3轉--去，結果ti7世台會舉行e5中間傳來伊e5老母過身e5消息。
雖然簽証無過，m7-koh阮無beh放棄，我用我e5英文名Columbus Leo koh去申請另外一本Canada e5護照。有一日，拍Formosa cup e5野球賽，拍了，我透瞑駛車去Chicago。隔轉日ti7 Chicago e5辦事處，我用新e5護照theh8著簽証。碧玲e5情形是kap伊e5媽媽做伙申請，koh送一擺，用in媽媽hia e5地址，按呢伊也theh8著簽証。
Hit時陣，李憲榮kap江鵬堅先生有討論過，大家下真大e5決心，年會一定beh ti7台灣舉行，無第二e5選擇。因為李憲榮ma7是烏名單e5人，無辦法轉--去，伊派我做伊e5代理人。我beh轉--去進前，李憲榮有ka7我到台灣e5時間kap班機號碼fax去江鵬堅律師e5事務所，想講萬一有出啥物代誌有人會tang3支援。
結果ti7我kap碧玲做伙行出飛龍機門e5時，我看著立委康寧祥theh8一個真大e5牌a2，頂面寫”羅益世”。我tu2想beh行過去kap伊相認，碧玲theh8伊e5行李tui3腳ka7我踢--一-下。佳哉，無去kap伊相認，因為ti7阮行過關口，我發現每一個櫃檯桌頂攏有一張黃色e5字條，頂面寫”羅-益-世”。Hit時陣若無小心，真可能ti7機場to7 hou7人遣送出境。我想我是一個好運e5人，這個故事聽--起-來是趣味趣味，m7–koh ti7烏名單e5後壁有真che7受害者，親像林心智博士、林哲夫教授---。Che是一個嚴肅e5問題。

(II)有人teh toe3阮
1988年e5世台會，因為國民黨自開始to7想beh防止，一直抹烏，講參加e5人攏是暴力份子，青面獠牙。因為按呢，顛倒引起真che7人e5好奇，ti7報到e5所在，圍真che7記者，看人來報到to7用長鏡頭一直hip相。M7-koh透過媒體，真che7台灣人發現其實chia e5人一點a2攏無像暴力份子，in攏是真斯文e5人，有學者、有博士、koh有che7 che7疼台灣e5人。Ma7 hou7台灣e5人聽著海外來e5聲音，是一擺真成功e5年會。
世台會了，阮攏感覺明年e5世台會年會應該koh轉來台灣舉辦。因為想beh察看適當e5地點，也beh去chhoe7親chiaN5朋友，我kap碧玲ti7台灣四界行，四界看。阮有去彰化、高雄、東部--，一路行--來，我攏感覺後壁有人teh toe3--阮。因為阮kan-na是真單純teh拜訪親chiaN5朋友，所以我ma7 m7驚。
後--來阮去到宜蘭碧玲阿叔e5厝。In阿叔講這幾日厝邊隔壁真che7人ka7 in講，有警察來咱e5巷a2問東問西，恁tau敢是啥物人beh來？雖然按呢，in阿叔、阿嬸真親切，chhoa7阮去真che7所在。M7-koh我ma7注意著確實有人teh toe3--阮，ti7巷a2口這旁有人，hit旁ma7有人。有一日，我kap碧玲刁工散步行出巷a2口，後壁有人toe3--來，我隨oat8倒轉去ka7 in講：「我知影恁teh toe3--阮，咱做伙來食冰--lah！」in驚一tio5，講「好--a。」
Ti7冰店，我ka7 in說明，阮m7是啥物大phaiN2人。Toa3 ti7國外e5台灣人聚集做伙，成立台灣學生會、台灣同鄉會---，是真平常e5代誌，大家做伙ma7攏會關心故鄉，希望台灣會tang3 koh khah進步、koh khah民主化。台灣e5政府若因為按呢就be7 tang3認同，ka7 chia e5人列入烏名單，是無應該--e5。後--來阮若beh去to2，攏先ka7 in講，hou7 in方便，也be7引起無必要e5誤會。因為按呢，toe3阮e5人tui3八個人e5小組減chhun二個人。
聽這個故事無定恁ma7感覺趣味，但是有真che7 hou7人toe3 e5人有真大e5壓力，in e5親chiaN5朋友ma7攏會受威脅。Che m7是趣味e5代誌。
   

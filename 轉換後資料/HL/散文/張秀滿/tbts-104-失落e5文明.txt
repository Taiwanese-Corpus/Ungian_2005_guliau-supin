失落e5文明		陳維斌


「台灣話是失落e5文明」。看著這句話，無定有人會大笑。
　	「台灣e5歷史ma7是hou7人be7記--得e5文明」。聽著這句話，無定有人會氣kah phut-phut跳。
　	無定有人會問：「你是m7是去日本siuN久，頭殼phaiN2--去，a-ta-ma3 short ？」。
我出國雖然真久，但是因為ti7厝無講日語，所以台、中、英、日四種語言，若用通順來排名，到chit-ma2日語猶是排第四名。排第一名--e5是啥物？第一名有兩個，用嘴講--e5，是台灣話，用手寫--e5，是中國話。排第四名--e5亦有兩個，用嘴講--e5是日本話，用手寫--e5就變做台灣話。原因是台灣話無辦法ka7講e5話一字一字寫--落-來。台灣話be7 tang3記錄--落-來，就be7 tang3一代一代保存--落-去。若按呢講，台灣話過去e5文明是m7是已經失落？現在e5文明，將來是m7是仝款會hou7後代be7記--得？
我beh koh請教，台灣e5路標，總統府頭前e5大路，以前叫「介壽路」。有一日，我回國一看，改名變做「凱達格蘭大道」。「凱達格蘭」是啥物意思？全台灣有外che7人知影？我問ti7台灣e5朋友，soah 無一個人知影。大家攏講是原住民e5族名抑是人名，無人知影「凱達格蘭」是以前toa3 ti7台灣北部e5平埔族。
每擺轉來台灣，若kap朋友討論台灣e5代誌，講到激動e5時，攏會聽著一句：「你無toa3 ti7台灣，有啥物資格來議論台灣e5未來？」就是因為無toa3 ti7台灣，台灣e5意識會特別強。M7是kan-na我一個，阮一陣toa3 ti7日本e5朋友攏是按呢。因為阮suh e5空氣是欠sang3素(氧)e5空氣，這個sang3素e5名，就叫做台灣。因為體內真需要sang3素，所以阮見面e5時，攏盡量用台灣話交談。有e5人ti7台灣無習慣講台灣話，顛倒是來日本了後，才開始練習用台灣話表達意見。台灣話講che7--a，就會感覺著台灣話是hou7人be7記--得e5文明。因為一個人beh十分鐘tui3頭到尾攏講台灣話，無chhap一支雜毛，實在是真無簡單，因為咱攏已經習慣遇著khah困難e5話語，就改口用中國話來表達。一下久，台灣話e5話語就愈來愈少。消失e5話語當然是文明e5一部分。有真che7學者為著beh ka7台灣話講hou7好，主張啥物古文台灣話攏會tang3唸，講台灣話e5發音上接近古音。Che是有可能，不過kan-na適用ti7古文。現在e5台灣話根據台語語言學家王育德博士講--e5，是不漳不泉，就是講閩南話來到台灣已經台灣化，白話e5台灣話beh文字化，真phaiN2用chit-ma2有e5文字來記載。Theh8一個khah常講e5話語做例，「春天夏天」，寫--落-來大家攏看有，但是講e5時，無人會講「春天夏天」，白話是講「春天熱天」。但是若寫做「今年熱天我去溪頭度假」，有時會hou7人誤會是「天氣太熱去溪頭避暑了」。
西元五世紀e5日本亦仝款有tu2著語言無文字e5問題。無仝e5所在是台灣theh8漢字文明做基礎，不過這個漢字文明chit-ma2 soah變做台語文字化上大e5爭論。漢字上大e5特色是，漢字是表意m7是表音e5文字。表音e5文字若是m7 bat字e5人，小khoa2學--一-下to7會曉唸，因為伊是聽e5文字。語言本來就是靠聽來成立e5系統，所以表音e5文字比較khah符合自然e5生態。表意e5文字是經過‘看’形成e5「視覺文化」。中國領土siuN大，地方語言siuN che7，kan-na靠聽，無法度形成共同e5文化；所以‘看’to7會tang3溝通e5漢字、漢文就變做統治中國e5手段。漢字既然是統治國家e5手段，國家e5文明自然就用漢字做中心發展--出-來。這個發展--出-來e5文明，to7是所講e5中國思想。因為按呢，韓國、越南攏用廢除漢字做脫離中國思想e5方法。日本當然亦有仝款e5困擾。但是in無完全廢除漢字，kan-na限制漢字e5數量，因為按呢，日本受中國思想e5影響也受著限制。
一千五百年前，日文本來無文字。採用漢字了後，beh ka7日文khng3入漢字e5 khou a2內底，當然有真che7矛盾。第一個解決e5方法就是除了照漢字唸e5音以外，koh發明一套會tang3 hou7本來e5語言用漢字表現e5訓讀。訓讀taN5開始e5時ma7是真亂，像講「方」這字，chit-ma2 kan-na一種讀法，當初有四十種。TaN5開始e5日本文字全部攏是漢字，寫法就親像「奧黛麗赫本」仝款，無字就chhoe7仝音e5字代替。但是漢字實在複雜，因為按呢楷書變行書，行書變草書，草書愈寫愈草，就變做平假名。
平假名當初是貴族e5專利，講究藝術性。當時漢字稱做「男文字」，平假名就稱做為「女文字」。平假名雖然sui2，但是無夠確實，後--來ti7佛教社會內底就發展出片假名。片假名是記號，講究實用性。以後漢字kap片假名lam teh用，中間經過幾個變化，一直到江戶尾期，因為教育e5普遍才形成chit-ma2漢字、假名混合e5文字，演變e5過程前後有八百年。
演變e5時間雖然長，但是現在e5日文調整到會tang3表音，ma7會tang3表意，猶koh會tang3無受中國思想e5影響。另外，koh有真重要e5一點，日文雖然有用著漢字，但是日文拍入去電腦e5速度比中文加真緊。其中有一個原因是，日文e5音khah單純，但是koh khah重要e5原因是，伊有大量使用記號形e5假名代替漢字。
政治是樹，文化是根。大家ai3努力hou7政治開花結果，hou7本土意識e5種子ia7 ti7全島，che當然是真重要e5 khang-khoe3。但是若是根釘無深，無定有一日根be7 tang3支持樹a2 e5重量。Beh創造好e5台灣文化be7 tang3無台灣文學。Beh hou7台灣話成作「台灣文學」e5 話，就ai3有會tang3表達文學e5台灣話e5文字。有一位ti7米國e5台灣文字學者ka7我講，伊e5理想真簡單，to7是hou7台灣話會tang3「講啥物，寫啥物」。
咱一日無做到這點，台灣話e5文明就會一日繼續消失。
( 本文原刊ti7 2002年5月OPEN雜誌，原文是中文，編輯室張秀滿翻做漢羅 )

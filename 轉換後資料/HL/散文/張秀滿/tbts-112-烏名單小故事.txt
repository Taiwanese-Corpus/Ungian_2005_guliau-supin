烏名單小故事     羅益世口講／張秀滿整理

(III) 驅逐出境

   因為1988年ti7新店開e5世台會不止a2成功，ti7會中有講著『台灣ai3民主化』、『台灣ai3獨立』e5議題。台灣有一koa2做運動e5朋友，感覺有國外e5力量參與，hou7 in加khah好做代誌。In ma7感覺『台灣獨立』這個議題ti7 89年年底e5立委選舉，應該開始會有人提出來講。所以大家討論，決定89年e5世台會beh koh轉去台灣舉行，由民進黨張俊雄先生擔任總督導。
   Beh koh轉去台灣，仝款阮ai3 tu2--著-e5，to7是簽証e5問題。因為我theh8 e5護照，是88年hit本，雖然護照頂面是我e5英文名，但是ti7 88年我beh出境e5時，in已經ti7後壁ka7我tng3印a2，koh寫羅益世三字，我想會tang3 theh8著簽証e5機會是真少，m7-ku2我猶原想beh試看mai7。Hit時陣，我tu2好ai3去Kansas演講。演講了，我拜託一個同鄉載我去當地e5辦事處，ti7窗a2口，我tu2著一個少年查某gin2-a2，伊看我e5証件，koh幫我ka7証件送--入-去。真意外，我有theh8著簽証。後--來聽講這個查某gin2-a2是part-time--e5。我e5牽手碧玲是用假名，借Montreal一個同鄉e5住址，送去Boston，伊也有簽--過。
   雖然阮攏有簽証，我ma7煩惱入關e5時會tu2著困難。所以阮避開檢查khah嚴e5桃園機場，先飛去大阪，才tui3大阪飛去高雄，tui3高雄入關。Hit時因為高雄機場teh整修，有真che7設施攏是臨時--e5，可能電腦e5連線ma7無真好勢。過關e5時，我真緊張，好佳哉！有順利通關。
   Hit年e5世台會，因為有真che7烏名單人士突破國民黨e5封鎖線，用無仝e5方法入--去，包括李憲榮、蔡正隆---，造成真大e5轟動。特別李憲榮是世台會e5會長，伊一現身隨引起che7 che7人e5注意。我會記得我走去上頭前，大聲hoah講「各位兄姊！世台會會長李憲榮先生已經來到現場--a！」大家攏真歡喜，規場e5氣氛high到上koan5，記者ma7攏圍--過-來，隔轉日e5報紙攏用頭條e5新聞來報導。
    世台會了，阮決定beh koh辦幾場演講會，來宣揚台灣ai3民主化、台灣ai3獨立e5議題。阮坐一台bus，除了演講會，ma7去參觀一koa2特別e5所在。國民黨真受氣，講beh ka7阮驅逐出境。
   其實hit時大家攏有頭路，攏是請假轉--去-e5，ma7攏差不多攏ai3轉來上班--a！但是因為國民黨開始擋be7 tiau5，限制阮七工內ai3出境。大家真受氣，決定beh toa3超過in限制e5時間。後--來我kap碧玲是toa3 ti7葉菊蘭e5厝。有一工阮kap台大e5學生有一個研討會，盧修一kap李勝雄先生來載--阮。車駛出巷a2口，to7看著幾na7百個警察圍oa2--過-來，ma7有真che7便衣，有e5看著若鱸鰻。In圍--過-來，ka7阮e5車一直搖、一直long3。李勝雄先生有ka7 in阻擋，m7-ku2隨hou7 in sak走。In koh theh8『催淚瓦斯』對窗a2 phun3 --入-來，後--來阮實在擋be7 tiau5，to7開門出--去。門一開，我kap蔡頭二個to7 hou7 in親像teh扛豬a2仝款，扛去一台車坐。車駛真緊，駛特別e5車道，一透駛去中正機場。因為我無beh落車，in koh ka7我扛--出-去。Tu2好有電視台e5記者ti7邊--a，chia e5鏡頭in攏有hip--著。
    In ka7阮二人關ti7機場內e5警察單位，ti7 hia等真久，後--來in安排阮坐United Airline e5飛機去舊金山。Ti7停機坪，我對機頂e5窗a2口看--出-去，看著規排e5憲兵giah8槍khia7 ti7邊--a。後--來飛機先飛去Hawaii，ti7 hia入境，我theh8機票hou7海關e5人看，伊講“party of 5”，我驚一tio5，才知影原來有三個人toe3 ti7阮e5身邊。
    Che to7是我hou7人驅除出境e5故事。

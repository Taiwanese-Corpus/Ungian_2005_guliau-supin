【我e5第一篇台文】	台灣e5好食物          周安美

	離開故鄉，來到加拿大，teh-beh三十冬。時間過了真緊，會記得tu2來e5時，每日思思念念e5，to7是故鄉e5親人kap台灣e5好食物。    
	古早人講，“畫梅仔止嘴ta“，我每日ti7紙頂面寫肉丸、肉羹、蚵仔煎、活魷魚、扁食、筒仔米糕、chhek8仔麵，na2親像坐ti7夜市仔e5路邊擔仔食點心，嘴瀾to7強強beh流落來。 
	Ti7台灣e5時，tui3初中開始到讀大學，甚至畢業了teh教冊，攏是toa3 ti7學校e5宿舍，包toa3包食，無機會煮食。來加拿大結婚了後，每日愛煮三頓，實在真為難。Hit時，tui3台灣giah8來e5菜刀王，攏m7 敢磨，驚去hou7伊thai5著手。切菜e5時笨腳笨手。煮起來e5菜m7是siuN鹹to7是siuN chiaN2，攏be7tu2tu2好。有時興chhih3 chhih，一步一步，oh8煮台灣料理，A2-koh hit陣材料攏be7齊全，經驗也無夠，猶是無法度煮會好勢。有時ma7想beh oh8 in西洋人食生菜sala，又koh be7習慣。 
	Toa3 ti7Waterloo e5時陣，有一日ti7農民市場看著賣蚵仔，真歡喜，to7ka7伊買一盒轉來。煮好，食起來才發覺這個蚵仔足大尾，ham台灣e5無仝款，煮起來無親像台灣e5 hiah鮮甜好食。
	到今仔日，台灣來e5移民愈來愈che7。台灣e5美食文化亦已經發展到加拿大。阮ti7Toronto e5超級市場，攏會tang3買著好食e5台灣點心kap做點心用e5材料，實在真方便。漸漸亦有be7少正港e5台灣料理飯店。M7-koh khah按怎講，猶是故鄉e5菜，食了khah慣勢，khah對胃口。Na2親像聽著講台灣話hiah-nih親切仝款。



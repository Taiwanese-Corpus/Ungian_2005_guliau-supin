鐵砧山			周安美

台灣是一個海島，有山有水，風景sui2e5所在真che7，西洋人ka7伊叫做”Formosa”，意思是”美麗島”。但是我上蓋懷念e5，猶是阮故鄉大甲e5鐵砧（tiam）山。這個古蹟是我細漢e5時，定定去thit-tho5 e5所在。
會記得小學e5時，老師chhoa7學生gin2-a2去遠足，定定去peh鐵砧山。雖然m7免坐遊覽車，m7-koh去遠足，食便當，對小學生gin2-a2來講，已經是真歡喜e5代誌，而且行路peh山，koh會tang3鍛鍊身體。鐵砧山是ti7大甲東北旁。大甲鎮小小a2無外大，但是細漢e5時，行起來感覺真遠，一choa7 ai3行點外鐘。經過樸素e5庄腳，無都市e5吵鬧，定定會看著做田人真拍拚ti7田裡teh so草、種作，希望有好年冬。有tang時a2會看著幾個a2飼牛gin2-a2 ti7草a2埔，一面hou7牛食草，一面做伙thit-tho5。In e5天真活潑，kap大自然做陣，實在是一幅真sui2 e5圖。 
 	鐵砧山頂有一間忠烈祠，亦叫做鄭成功廟。Hit時陣，鄭成功帶兵來到台灣，用台灣做伊反清復明e5基地。聽講來到鐵砧山e5時，兵a2飫koh嘴ta，伊向上天祈求，hou7伊掘（kut ）著水源。In就用劍開始掘土，竟然有泉水噴出來，hou7大家止嘴ta。Hit e5所在風水真好，後來著ti7 hia起造一個劍井。遊客來到chia，攏用竹筒a2 kou井水起來lim，真甘真清涼。了後，才peh gam7 a2（樓梯)來到鄭成功廟，正殿有鄭成功e5神像。Hit陣，阮阿爸真欽佩鄭成功，定定叫阮入去廟內拜拜，希望伊會保庇阮gau5讀冊，將來考著好學校。偏殿有hou7遊客坐teh歇睏e5所在，會記得阮阿爸做一條歌o-lo2鄭成功e5偉大。歌詞刻ti7一塊匾a2，掛ti7偏殿e5壁頂。Che是四、五十冬前e5代誌，m7知影hit塊匾a2猶koh有ti7 leh無？出廟外向後山繼續行去，有一片平台，na2親像一塊砧，所以才叫做鐵砧山。Chia地勢koan5，四邊真曠闊，向西會tang3看著真遠e5台灣海峽。
           自從來到加拿大以後，我真罕nih轉去故鄉，亦m7 bat koh去peh鐵砧山，三十幾冬，變化一定真大，聽講今a2日已經有公路，車會tang3直透駛到山頂。我希望以後有機會，會tang3 koh一擺用行去peh鐵砧山，來回想我e5 gin2-a2時代。

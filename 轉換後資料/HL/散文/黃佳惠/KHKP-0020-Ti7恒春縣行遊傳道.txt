
 
Ti7恒春縣行遊傳道
巴先生
舊年12月17，就是拜一，hit暝我對安平落船去東港，ti7 hia chham Tong先生，洪醫生，Keng先生取齊（宮先生就是祖家聖冊公會差--e5,來中國料理賣聖冊e5事；hit-tiap8 chham Keng先生娘有來府城相探。）到拜三暝昏，阮4個koh再搭一隻商船beh 去南路尾，看hia hit個燈樓，也beh chhoa7  hit所在e5傀儡。拜五早起kau-te3,代先去看燈樓，也有人叫做燈臺。這間樓是起ti7鵝鸞鼻，就是台灣海嶼極南e5所在，三面向海，一面靠山。樓是圓圓，差不多8丈懸，丈外闊，無人teh toa3,刁工起teh點燈做行船e5路用。hit支燈真光，離5、6舖路，也看會明；燈--裡有6條心，心是圓環--e5,內外分做6重，若攏總點，一暝著用一箱，就是兩桶e5土炭油。有暝tu2著無茫霧，點3條心也會足光；燈e5 chhang-kng2 真大支，每支買著5箍銀，逐暝對日落點到日出，歸暝定著有人相輪流 teh顧，ti7 hia有3個外國人 teh做 hit間樓e5主事，也有倩幾若個唐人 teh鬥腳手，in e5厝起倚hit個樓腳，到今起有4年外e5久，hit時因為驚傀儡，所以起到不止堅固cham-gam5,親像砲臺e5款式。樓是用鐵板做--e5,內外大細各位e5銃真濟，扑算通台灣e5生番去扑，也無要緊。起 hit間 e5所費攏總開有3、40萬銀，是對海關出--e5。
阮ti7 hia拜五歇一日，hou7主事 e5人好禮款待；拜六過--來恒春縣，縣城起已經7、8年久，到今boe7有偌濟人toa3 ti7 hia。ti7 hia過禮拜，拜一早起，去傀儡庄，hia e5傀儡已經歸化幾若年，從中濟濟個會曉tit講白話，也照例剃頭，也有厝宅，內面眠床、椅桌、碗碟箸攏便，總是iau2-boe7有人bat字。In hit 族，人叫做排灣，卻無偌濟人，照in講，in chham 後山知本e5傀儡是像族，向時有分拆，ti7 hia e5人額較濟。Iau2 有一族號做A-mi5-a2,是teh hou7 in差用，若beh叫伊做工，m7免出錢hou7伊，伊家己攏無種作，kan-ta對唐人來收租，去食用。
阮去，代先對Siau-ma2-li5 到Chi-la-soh,hia e5頭人號做文傑，阮ti7 hia hou7伊請，也淡薄物送伊，伊不止好款待阮，只有無歡喜阮無 chham in做伙食酒，因為阮知 hit個酒真厲害，決斷m7  hou7伊請。到hit暝過--來港口，hia e5頭人號做Kap-teng，講是文傑e5母舅。Hit暝有chhoa7 十外個來ti7 hia,唱曲跳舞，就是歡喜阮去e5意思，阮也有吟詩hou7 in聽，後來我順機會講道理，in大家恬恬teh聽，這個文傑有將我e5話翻譯hou7 in知，in講道理是好，in愛聽；因為唐人逼伊著奉事公媽佛，in不止m7愛，講是hiang3,問阮奉事上帝著怎樣，阮就講hou7 in聽，過明仔早起iau2-boe7起身，Tong先生也順機會koh ki7 in講；hit時講無偌濟話，因為無機會thang toa3 較久，想beh冊送in,in 都m7-bat字，是無路用，kan-ta 苦勸in m7 thang 拜佛，也有請in來府城，in講向望二月間愛beh來，hit-tiap8 若到，阮就thang 較詳細教示in。阮teh想，beh差人toa3 ti7 in中間傳道理，可惜不止欠工，因為新設e5所在已經濟位；若無差人去，又驚了in漸漸 hou7人引誘去趁khian3-sng2 歹風俗，kiam2 m7 是失了機會？請逐位e5兄弟因為這個代誌求上帝開路；咱m7- thang kan-ta想家己得著救就好，的確著愛眾人得著救。
阮拜二e昏到車城；拜三到枋寮；拜四到東港，攏平安。
                                 (台南府城教會報第20張，1887年2月)
恩義兩全
屬ti7希臘國有一個小邦國，名做羅傑，所在較僻，近倚山腳。國內淫亂e5風俗真盛，國王不止痛恨--in,就設嚴謹e5禁令，來通知hiah e5百姓講：「若有人犯著淫亂e5罪beh扑in兩蕊目珠，無beh赦--伊。」國王有一個太子，面貌四pang厚重，生成不俗，人攏向望伊會成大器來接位。Ti7一日太子忽然犯著這個禁令，hou7人ka7伊出破，查考hit個事果然有影。國王即時beh照國法辦--伊；轉想講：「我只有這一條血脈，斷斷m7-thang 絕了祖宗e5後嗣。M7-ku2 國法又be7使--tit逃走，若因為私事來廢無公義，beh an2-choaN2設立法度？因為溺愛來偏袒，beh an2-choaN2教示百姓？早暗操心擘腹，ai3-tit 兩全其美，又無hit個計。想到be7食be7睏--tit。忽然間有一日想出替贖e5計智，就當眾人e5面前，kah伊e5太子來跪--teh，切切責備--伊，講：「我chham你論恩，是父子；論義，是君臣。法律實在be7逃避--tit，總是恩情也oh-tit割也。你若果然會改過換新houh，我願chham你鬥受罪。」即時家己扑一蕊目珠起來，kah  Heng5-tiong7也扑in太子一目。太子傷心到極慘慼反悔從前e5失錯，大聲講：「我e5父坐位，chiah-nih8尊，年歲，chiah-nih8老，來替我受苦，我心m7是柴--e5、石--e5,我beh thai3會忍tit--leh？自hit時清心寡欲，洗thoa7德行，改過換新，到尾果然做好人君，通國e5百姓將這起事ka7伊流傳o-lo2,又koh一個一嘴數念國王e5德行，稱呼太子e5 gau5,hit個淫亂e5風俗，也因為an2-ne有較冷--去。
Khi3 -chin-chu2 teh批評講：「天下無hit號m7疼子e5父；陷落罪，父kap伊受刑法，到後來子來會曉tit反悔改過，hou7父來得著gau5 e5子。人知hit個子會改變從前e5錯誤，kiam2 也續知是對hit個父e5用心到hiah-nih8苦來--e5 mah？今天父創造人類，看做意愛e5子，人既然犯罪，伊若照公義用天理來責罰咱，hit害著恩情；若因為私情一味來赦免咱，hit害著公義，所以才化身降落世間，名做耶穌，來替人受苦，救chiah-e5萬百姓，論仁愛也夠，論公義也真，實在是真be5-ta7-oa5 e5苦心。看羅馬3：26「人設使會曉tit洗除換新，已經報伊e5大恩，萬分也報無一分。」Hit號kian7-koai不受教化--e5 總be7免tit著hou7伊譴責，這m7是天父棄絕人，實在是人家己棄絕--lah！ 
(台南府城教會報第17張，1886年11月)

論設教著本國人擔當
山牧師
咱要緊著明白這號e5 代誌，因為幾那項e5緣故：一、就是會用智識，tu2好e5法度 做代誌；二、會順逐項e5機會；三、會免危險。有人講，蜈蚣、蛤仔 、蛇，三不合，chiah e5話；就是講，外國人、百姓、官府oh-tit三和。咱 ai3除去這個意思。近來只三等號e5人有加添sio-bat相信。咱真正ai3大家那久那和平。別國大變有經過大攪擾。有人打算ti7中國看會免。看現時中國漸漸興，teh建置濟濟項有益e5代誌；thang 向望逐項e5好事an2-ni勻仔  成，人漸漸明白，慣勢，就m7使紛亂。  
咱著想tui3教會建置到 今，咱ti7 chiah-e5地方有tu2著甚mih代誌。起頭耶穌教細細，那親像軟e5樹teh puh-iN2，四面e5人較m7知，所以較無對敵。教會那興，大細e5人那看見，就那想，今 beh怎樣！教kham3 22年內面，咱所經過不一。有時beh建置教會ti7甚mih所在，tu2著人擋ai3陷害咱，boe7免用法度抵--in。有時序大人m7設法。有時照公道來辦。總是脫離外面e5對敵，iau2-ku2會tu2 著內面e5對敵。濟濟人來拜上帝m7是因為in欣慕救主ai3成道德，不過好利，抑是好勢，lam2人打算會變猛。咱m7愛時--恩，向望in會變通。總是咱因為這號人閱歷大m7平安，是in不通，也hou7別人不通，意思 m7是真，款式無妥當，若無改換，永遠oh-tit結實，kiam2 採hou7咱空空著磨。若無用神kap誠實kap上帝三親，真正boe7條；an2-ni親像起厝ti7沙e5頂面，聽候 chhin3-chhai2大事生死，kiam2-chhai2三過，就失志放sak主。Che甚mih路用？  
照規矩，和約10年一擺著重頭想看beh加、減、改抑無？等擺趁這個代誌e5時，有濟濟項奇怪e5事。親像逐號e5謠言講咱用毒藥hiat ti7水井，也有別物藥thang打tiap8人，beh 騙in hou7 in入教。Koh北京 e5序大人行文去西國，講教會e5例kap中國e5例不合；的確著中國e5官府掌理教會才好勢！Che就是奇怪e5話。Koh有博學e5人做毒e5冊號做「避邪錄」，也是大lam7-sam2嫌教會濟濟項可惡e5事。Tu2著這號 事m7是小可e5關係。  
論咱所tu2著e5對敵kiam2-chhai2會分別三號。1、有時教會 e5對敵不過是強e5人：親像五路有強弱，猛lam2 e5 事。某所在e5兄弟是lam2人，tu2-tu2獻地做禮拜堂e5路用，猛人就家己想beh趁機會生起攪擾，看會提錢，就chhoa7人來喝hiam3,掠搶。論教會e5兄弟會三過抑boe7,che無的確。In幾那個有 in e5黨。M7-ku2咱m7 ai3這號e5 計較。  
2、有時攪擾e5緣故是怨恨外國人也kaN2，也無明白咱所做。譬諭某為pe5龍船e5時有生大事，官府也m7阻擋，就那害。  
3、有時實在因為教會e5款式生事。某所在，趁迎佛 e5時，兄弟m7 toe5邪 e5錢就大計較。論hit 錢kap孝祖e5事kiam2-chhai2攪擾e5一半thang算是因為教會e5道理。  
儒教真正猛ti7中國，thang驚in常常ai3害耶穌教e5人。總是上帝iau2 ti7 teh。伊會顧鳥隻、kap花草，kam2 boe7顧人？總是咱e5志，著堅固靠伊。  
今m7知咱會大略明咱 ti7中國著用啥法hou7教會興。有人打算若無和 約就oh-tit喘氣。Koh有人打算的確著官府代先明白耶穌教e5路用，來通知百姓，教才會興，窘逐e5事就較無。Che是真濟本地人看中國e5風俗，就打算an2-ni。佛教是tui3外國來，代先無hou7皇帝封。KaN2是濟濟人看做有路用，就定著請皇帝封伊。若是咱無求皇帝e5勢頭 ，不過ai3得著機會thang 講道理，招學生、設教，行逐項利益人e5事。也ai3 拜上帝e5人逐個自主，定著意思，生死禍福，的確順上帝。因為上帝本是人人著拜。可惜邪人較ai3趁，真理較m7 ai3。Koh行一兩項e5 德行較快，若是盡心，性、力、意，來服事上帝，che 較惡。有時tu2著教會人m7 ai3用敬虔e5心料理家。Koh 有時人打算各e5事kap上帝無干涉，che大錯。  
設使儒教e5人會知咱所做無m7利益人e5身軀、靈 魂，koh家、國，攏總，就in m7使驕傲看輕。
咱不止要緊著hou7人 知咱所服事攏m7是私e5上帝，是公正--e5,就是天地e5 真主，一個e5上帝。Koh伊已經是天地e5主較贏萬有，就伊 e5旨意的確著成。天良人人平平有，chiah著平平同心服事主耶和華。人人平平受伊e5報賞，刑罰。Che m7是看輕世間e5序大。Ti7 天竺國擾亂e5時教會人第一好款。逐所在也是 an2-ni。世間e5序大是上帝設立。不過伊所料理就是身軀 e5代誌，也boe7會知心。上帝知人e5心底。伊就是萬有e5 主。 
咱常常tu2著無知e5人 喉叫 講：番仔教，就是看上帝做外國e5主，kap中國無干涉。Che是萬般e5害，那親像咱愛中國人趁各樣e5道理，kap國法不同。真正m7是an2-ni。咱e5教是攏m7是廢無本地冊，抑是本地例，甚mih好e5意思。設使有人講，咱教人不孝，che m7 是別項，不過是父母序大ai3 擋人拜上帝，咱不得不著講上帝是較贏人，人到路尾會知，順天才存。人lam7-sam2看教會做「番」，這個害不淺。一：就是 無知e5人就liam5-piN怨恨咱。 Koh，老爹e5人打算che教是屬ti7外國e5權，kap in做對手，m7是和平，那親像教kap國無分別。Koh，就是無老實e5人來假借咱e5名去行伊sai-khia e5代誌。Koh，論拜上帝e5人也有m7著，無勇志，無明白著家己自主自立教會，那親像自立，來 請家己e5先生，免靠甚mih 人。Che的確m7是一日會成，總是意思著通達，就 那久那成。若無an2-ni，耶穌教往往無做中國本地e5 所設，an2-ni不時會倒壞。倒反來講，若是真實e5兄弟姊妹會曉看機會，會曉咱所信就是永遠e5道理，就攏m7搖動。人害身軀，boe7害神魂。Kiam2-chhai2有人講，照中國e5例序細boe7主意，攏是序大e5權。An2-ni講e5人著學這個新e5道理，就是逐人著順上帝第一。咱看序細論好歹順sai-khia e5意，che第一慘。  
千萬莫得靠別人，家己著勇家己e5志。和約e5利益，現在有。Beh啥知會到偌久？咱家己料理逐項代誌，就是成大人款。若gau5 吞忍，品行那成，人人就知咱是甚mih號e5人。上帝kap咱ti7-teh。咱著備辦受害。Thai5贏 咱身軀e5私慾是艱難代，贏外面e5對敵m7應 該著較難。前，有大出名e5人tui3一國經過一國，尋機會thang盡本份服事上帝。上帝hou7伊大興通。起頭做主e5學生e5人m7敢背逆主，就死也歡喜。但以理e5冊記載hit 三人ti7火爐e5事，夠額hou7咱想寧可受苦，莫得逆上 帝。論逐項e5代誌人若boe7 堪tit艱苦，就boe7堪tit福氣。看使徒保羅寧可關監死，莫得煞伊e5著磨，hou7 外幫e5人kap猶太人平平得著救。行洗禮約翰，寧可死，莫得容允歹。請咱細膩想看咱因為甚mih 代誌敢死？  
(台灣府城教會報第41~42張，1888年9~10月) 
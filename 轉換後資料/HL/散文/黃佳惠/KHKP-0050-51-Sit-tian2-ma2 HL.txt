Sit-tian2-ma2
（下面所記載攏是實在e5事）
有一個畫工 名做Sit8-tian2-ma2, 伊e5年歲boe7到中年，若是ti7伊本城，就是德國e5 Lat8-sit8-lou2,名聲已經不止透；bat e5人講：「別日伊的確會真出名」；總是家己想講：「我beh 得著hit個名聲的確著到老年，an2-ni到hit時我亦無心thang享受。」
雖罔 an2-ni，iau2-ku2伊知到hit-時逐項會得意；所以極tui3重這個畫e5代誌。雖然閒e5 時陣有去酒樓、戲場，kap朋友交陪，總是koh較致意這個畫e5事，若親像hou7畫e5 代誌迷--去一樣，致到除所畫e5 以外，攏m7知有別物e5代誌。
伊e5工夫雖罔已經真好，總是iau2-boe7掠做夠額；伊知伊e5願iau2-boe7足，tui3 an2-ni伊那 ai3進步，抑tui3 an2-ni伊e5心常常不安。
人若彷彿看伊e5款，會扑算伊是好交陪，gau5理事，有福氣e5人；m7-ku2詳細看伊e5目珠浮浮，聲嗽嗽，就知有無平安ti7伊e5心內。
有一日這個畫工企 ti7伊e5 畫房正手e5大頭拇插 ti7腰帶裡；倒手tui3嘴裡抽薰吹出來，是因為伊看見一個Pa-le2來，所以用an2-ni 來尊敬伊。
伊就對Pa-le2講：「神父--ah，be7 做tit--lah。你所beh畫這幅耶穌釘十字架e5圖已經有真濟人畫--lah；今我若畫，著想出kap別人較各樣；an2-ni hit個工著不止濟，所以你hiah-e5 工錢無夠額。」
神父講：「工錢無beh結定著，我知你是忠厚人；這幅m7是教會beh買e5,是一個反悔罪e5人beh送e5。」
Sit-tian2-ma2講：「Houh，an2-ni有精choah8,停一月日你才koh 來，hit時我會想出所著用 e5逐項，才kap你參詳。」
An2-ni兩人就行禮相辭。這個畫工ti7一月日內出-力teh想hit幅著怎樣畫。
伊想beh畫hit幅著續畫企ti7十字架腳hiah-e5兵丁，kap teh看e5猶太人，所以逐日去猶太街，看猶太人e5面形in-e5尪仔，向望畫了會較seng5。
Teh畫e5時Pa-le2 tauh8-tauh8去看伊e5工夫，有時kap別個Pa-le2相kap去。Pa-le2 e5意思是ai3十字架畫ti7 中央，因為伊所致意e5是這個十字架，以外e5人面kap圖裡e5光景是較無相干。
天主教ti7六月初一有一個節，名做聖尼哥米里e5 節；Pa-le2 e5意思ai3到hit日這幅thang吊ti7禮拜堂裡。
春天尾，天時不止清彩；Sit-tian2-ma2歇睏出門，行差不多8里路，tu2著一個散hiong查某囡仔，名做珮比罩，伊e5衣裳雖罔是垃圾破爛，若是伊e5面容親淺好看。Sit-tian2-ma2 ai3畫伊e5 像，就kap伊約一禮拜去伊兜3擺，來hou7伊畫。已經到日，這個珮比罩就來Sit-tian2-ma2兜；看見伊內面有濟濟奇樣e5物，親像古早e5戰甲、早前e5磁器、雕刻e5物件，看了真ai3看。後來看 到Sit-tian2-ma2所畫hit幅耶穌釘十字架e5圖，koh較注神詳細看，亦用手指hit幅 問Sit-tian2-ma2講：「Hit個是是誰？」Sit-tian2-ma2講：「基督。」Koh 問：「Hiah-e5人teh ka7伊創啥mih？」Sit-tian2-ma2 chhiN-choh8應講：「Ka7伊釘十字架。」Koh講：「你著越較正爿來。」越了就講：「好，an2-ni好。」Sit-tian2-ma2 e5款若teh畫e5時不止m7-ai3人講話。
囡仔koh問講：「十字架腳 hiah-e5 歹面像e5人是是誰？」Sit-tian2-ma2講：「今你著恬恬，這tiap8 teh畫，我攏m7 ai3講話。」
囡仔聽見Sit-tian2-ma2這號e5 款式m7敢koh再問，總是掠hit幅金金看。
Hit-tiap8了後，逐擺若來，就看hit幅，那看那 ai3看。伊不止ai3問，有時就好膽問幾句。Bat一擺問講：「人啥事ka7伊釘十字架，是因為真歹，抑m7是？」
Sit-tian2-ma2講：「無，真好。」
珮比罩hit時m7敢koh問，總是心內teh想Sit-tian2-ma2所講e5。
別日koh問講：「伊若是好人，人啥事an2-ni釘伊？是釘tiap8仔久就放伊，抑m7是？」Sit-tian2-ma2講：「是因為...」講 到chia就去ha5 hit個囡仔e5帶 hou7伊較好勢。
珮比罩就問：「因為怎樣？」 Sit-tian2-ma2看伊是真ai3知，就可憐伊講：「珮比罩ah！你著聽。這個代誌我beh做一擺 ka7你講，以後你攏m7-thang koh 問。」就將耶穌受釘e5事 講明hou7伊聽。
珮比罩前攏m7-bat聽見這個代誌，總是聽了目屎 chhe7-chhe7倒。Sit-tian2-ma2雖罔久久知這個事，若是心肝全然無振動。
珮比罩e5像kap十字架e5圖同時畫好，珮比罩攏無心 thang看伊家己e5像，kan-ta拱手注神看hit幅十字架，攏m7-ai3徙腳。Sit-tian2-ma2對伊講：「珮比罩ah！來，我chiah-e5 工錢hou7你，另外koh 這個金仔賞你，今你thang倒去，kiam2-chhai2別日beh koh叫你來畫。」
珮比罩聽見an2-ni就勻勻仔轉身講：「先生，多謝。」伊e5目珠tam5-tam5,問Sit-tian2-ma2講：「Hit個釘十字架e5替你擔當 hiah大e5艱苦，你有不止疼伊無？」Sit-tian2-ma2不止見笑，面發紅，無話thang應；hit個查某囡仔就倒去。
查某囡仔倒去了後，伊e5畫大大磕著Sit-tian2-ma2 e5心，ai3 hou7 這個畫be7記tit，總是真 tiau5攏be7 lut。伊就緊緊將 hit幅送到Pa-le2,向望若無看見就會較be7記tit，總是攏無采工；後來艱苦擋be7 tiau5,iau2-ku2決意beh除去這個艱苦，就去見一個Pa-le2,對伊認罪，Pa-le2問伊幾若項，然後對伊講：「你e5罪赦lah。」Sit-tian2-ma2就減收畫hit幅e5工錢。
Hit-tiap8了後禮拜內，伊e5 良心較無責備，所以較無艱苦，若是無偌久hit個查某囡仔所問e5畫koh再tui3心內發起，常常家己問講：「你有疼伊抑無？」An2-ni Sit-tian2-ma2 koh be7平安，攏be7做工；伊就四界行，ai3聽新聞，向望會hou7心較開。有一日出門行到城-牆邊看見人kui陣緊緊 tui3一間破厝入去，有e5 tui3 東來，有e5 tui3西來。Sit8-tian2-ma2 看了真奇怪，m7知是啥事，就問人講：「He是teh啥事？」Hit時人m7 ka7伊講。過兩三日才聽見講是一個出外人tiam3 ti7 hit間厝；hit人是放sak天主教來歸ti7耶穌教e5人，大家厭賤伊看輕伊；因為hit所在較濟是天主教，若看見人逐項e5代誌ai3 趁聖經就藐視伊，m7 aikap3伊交陪，人若kap伊交陪亦是不止無穩當。
Sit8-tian2-ma2家己想講：「Kiam2-chhai2 hit人有活e5信，因為bat 聽見hit號人甘願為真理放sak性命，雖罔tu2著艱苦伊亦安心，an2-ni我對伊kiam2-chhai2會得著平安e5路。」想了就定著beh chh畫伊，kiam2-chhai2 beh問伊幾句，總是決斷m7 kap伊做朋友；m7-ku2 物tu2著火be7免tit著去。Hit人ti7 hia不止艱苦，有e5 前hou7人不止敬重伊，今攏看輕伊；設使in若放sak道理，人猶原beh尊敬伊，總是伊決斷m7。
Sit8-tian2-ma2就去見hit人(伊是耶穌教傳道理e5人)，看伊e5 款不止好，所講e5亦是不止好，看伊e5款式是親像the kap耶穌相kap行e5人。Hit個傳道理--e5,用一本新約借伊看，總是無偌久因為受窘逐，hit個傳道e5著走去別所在，hit本冊亦煞帶去，若是冊內e5話已經入Sit8-tian2-ma2 e5心。
前伊疼耶穌e5心是無定無著，有時有，有時無，今就家己知不止堅固，亦不止熱，tauh8-tauh8家己講：「耶穌an2-ni疼我，替我死有這號e5艱苦，我 thai3會報這號e5好消息；我e5 舌不止鈍講be7出，設使 beh講亦be7曉講：獨獨基督e5疼ti7我e5心親像 火the著，雖罔無話thang顯明，iau2-ku2我心知到不止詳細。
伊一擺 teh想e5時，手裡提一塊火炭，無意中畫一個人e5頭殼，頭殼頂戴刺仔e5冕旒；畫了一下看，伊e5目珠liam5-piN tam5 lok8-lok8;忽然想講：「我會畫an2-ni，我著用我e5畫來報揚耶穌e5疼痛」，就跪落求上帝幫贊伊，hou7伊所畫e5會歸榮光ti7伊。
伊想前所畫hit幅耶穌釘十字架 e5圖無tu2-tu2著，因為伊畫耶穌e5面是艱苦e5款式；今想著畫伊伊仁愛歡喜獻伊本身e5款式；伊就日日出力koh再畫，亦託重上帝幫贊伊。
Hit幅畫了下底煞寫字講：「我替你擔當這號e5艱苦，你beh替我做啥mih？」這幅比前畫hit幅不止較好看，眾人攏意愛，逐個ai3來看，伊家己亦m7甘賣，就提去送官府，吊ti7 公所，hou7逐人thang去看。Hit時有真濟人去看，看到這幅e5,攏是靜靜看，m7-ai3徙開，倒去in兜逐個想講：「耶穌替我擔當艱苦到an2-ni。」
Sit8-tian2-ma2常常去hit-e5 公所閃避e5所在，替hiah-e5來看這幅e5人祈禱，求上帝hou7 in tui3所看e5,心肝會受感激。
有一日，Sit8-tian2-ma2看見一個查某囡仔企 ti7 hit幅e5頭前，teh流目屎真濟，就近倚beh kap伊講話，問伊講：「查某嬰，你哮啥事？」Hit個查某囡仔頭殼一下越過來，才知是珮比罩；珮比罩用手指hit幅講：「伊不止疼你，總是我是散hiong e5查某囡仔，我打算伊攏m7-bat我，無疼我。」講煞目屎koh再流。Sit8-tian2-ma2講：「珮比罩--ah？耶穌所受e5,攏是因為你。」 講了將hou7伊所問e5感激心，到畫這幅e5事逐項 ka7伊講。關門e5時兩人iau2-ku2相kap teh講話；Sit8-tian2-ma2就將耶穌e5來歷tui3 出世到死koh活上天，kap怎樣thang信來得著救e5事講明hou7伊知；珮比罩聽亦信伊。
過兩年冬天e5時，四界攏是雪；有一暝，Sit8-tian2-ma2歇睏坐ti7火爐前，teh看一本家己買e5新約，忽然外面有人teh 扑門，開入來，看見hit人穿羊毛衫，頭毛sam3-sam3,面青青， 親像枵 e5款式；hit時Sit8-tian2-ma2 e5桌頂有麵包kap肉，hit人金金相hiah-e5物，講話e5時亦直直看，ka7 Sit8-tian2-ma2講：「請你kap我去做不止要緊e5代誌。」Sit8-tian2-ma2講：「Beh去佗落？」Hit人 應講：「M7敢講啥mih所在。」Koh問：「請我去beh 創啥mih代誌？」Hit人講：「M7敢講，獨獨請你去看 beh死e5人。」Sit8-tian2-ma2講：「好，我beh chham你去，今請你食。」Hit人講：「多謝。」就歡喜去食。Sit8-tian2-ma2問伊講：「你腹肚枵，houN7？」應講： 「阮攏beh餓死--lah。」
Sit8-tian2-ma2就款幾若項 e5食物，問hit人講：「Chiah e5你會gia5 抑be7?」講：「會，歡喜，總是著來去，m7-thang延chhian5。」Hit人就緊緊做頭chhoa7路，Sit8-tian2-ma2 toe3伊行；行到城外月已經出，遠遠看樹林，無偌久入樹林內，hiah-e5樹攏是雪，路攏hou7雪蓋去，不止 ohtit行，總是hit人真熟，Sit8-tian2-ma2 thang toe3伊。
到樹林e5中央有一位平地，無樹，ti7-hia有幾若間e5 厝仔，hit人指一間ka7伊講：「請你入去。」Hit時濟濟人 tui3厝內出來圍伊，家己就將所gia5 e5袋仔卸落塗腳。
Sit8-tian2-ma2 ku-ku入去，看見 hit間厝真破，內面有一-個查某囡仔倒teh，用乾e5樹葉做褥仔，面親像真枵，款式那準bat經過重重e5艱苦一般樣，伊e5 目珠kheh-kheh；Sit8-tian2-ma2認得是珮比罩，就叫伊講：「珮比罩--ah！」查某囡仔目珠liam-piN 開到金khok-khok，嘴裂裂，面笑笑，身軀小可peh 起來講：「有影，伊有來，tit-beh chhoa7我去，伊伸伊e5手，伊e5 手有血，伊不止疼我。」講煞就過氣。
Hit幅今無--lah，因為幾年前 hit間公所火燒，hit幅亦著去；當hit幅猶ti7--teh e5時有不止利益人。下面beh講起一人名Jin5-jin5-lou2 e5代誌。Sit8-tian2-ma2,珮比罩死濟濟年，有一個尊貴e5人坐車hit 個城，伊e5馬歇ti7客店，伊就出門四界chhit-tho5,入hit個公所。這人是少年好學問e5人；伊e5親人攏是大官，這人後日會做不止大 e5人，得著世間濟濟e5榮光；hit日看見Sit8-tian2-ma2所畫 hit幅耶穌釘十字架e5圖面有仁愛e5款式，那看那愛看，看了心受感激，koh看見「我疼你到an2-ni，你替我做啥mih？」Hi2兩句，讀了koh 看，看了koh讀，伊e5心真致意，攏m7-ai3離開，目屎直直流。伊企 hia有幾若點鐘久，到日暗，顧公所e5人來hoaN7 伊e5肩頭講：「Iau2-boe7,反轉。」因為這個少年人心內永遠活e5日tu2仔出。
倒去客店koh再坐伊e5 車，總是m7-ai3倒去伊e5本所在；是用伊e5性命、富貴、名聲一盡下ti7耶穌e5腳下；因為 hit兩句常常發起ti7伊e5 心內。
後來Jin5-jin5-lou2做Mou5-loe7-bi2-a會e5董事，不止出力服事主，勉勵濟濟人；到主後1760年5月過往。
上帝用人做伊e5器具，伊e5法度m7-na7一款，因為逐項ti7伊e5手，出在伊來用。看伊用Sit8-tian2-ma2 e5畫做極好e5報揚，an2-ni thang做憑據。
(台灣府城教會報第50~51卷，1889年8~9月)
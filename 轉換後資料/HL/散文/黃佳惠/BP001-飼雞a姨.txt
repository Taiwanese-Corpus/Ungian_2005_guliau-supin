飼雞a姨
黃佳惠
Ti7機場迎接a姨，想著i抱一絲a2 e5 ng3望，離開台灣，走去生分e5中國，看會tang3得著仙丹妙藥，來醫好這身軀的病痛--bo5；可惜，倒轉來e5時，soah kan-taN chhun一me骨灰，phang5 ti7 A丕哥哥e5雙手頂。司公頌經，幢幡a2 iaN7-iaN7 飛，姨丈一聲：「ＨA-KHO，lan2轉--來a！」，tak8-e5 koh一pai2目khou紅、目屎滴，a姨，你定著會m7甘你雙手打造起來e5雞寮，m7甘永靖五彩十色e5花埔，m7願就an2-ni放捨所愛e5人。A姨，你轉來故鄉--a，你轉--來a，an2-choaN2 ma7想be7到已經看無你，be7-tang3 koh聽你唱hit條「天星伴天涯」，你燒熱e5身軀化做一me冷冷白色e5骨灰，永遠tai5 ti7故鄉永靖e5田園。
講著二姨，就be7-tang3無想著飼雞。Tak8 pai2去二姨厝，ti7門口hoah無人，goan2就知影i一定是ti7雞寮無eng5。二姨e5雞寮ti7圳溝邊，媽媽khoaN-khoaN-a2行 taN2-ma2-ka路，goan2 gin2-a2無講幼秀，liau5過一phian3菊a2園，沿田岸a2 路，oan7-na7行oan7-na7走叫a姨，goan2走gah phiN7-pheN7喘e5時， a 姨就笑微微khia7 ti7圳溝邊等goan2,i戴一頂khoe笠a2,身軀臭mou-mou，全雞屎味，i親像一隻老雞母，照顧一tin7雞-a2-kiaN2。
二姨飼e5是生卵雞，所以long2是母--e5,這個『女生宿舍』有七、八棟，每一棟有三、四十間，一隻雞有一間厝，無thang a2像lan2人toa3 e5要求su3-si7、派頭，一間細細間a2,翻身tng2-seh8就真chiah8-lat8,兩條長長切半旁e5塑膠管a2 khia7 ti7雞籠a2邊，一條te2飼料，一條sin5水，就ka2-na2人食飯e5碗kap lim水e5杯a2,食飯時間到，a姨照順序將飼料分pheN ti7飼料管，一隻一隻雞母頭chhun出來食飼料，整齊一致e5 動作可能ti7監獄、軍隊iah是集中營chiah看會著，替in感覺真可憐。話講倒轉--來，一粒一粒白sut-sut e5雞卵就是黃金，二姨起雞寮，收雞卵，這幾年來chhun--有一koa2 a2,起一棟su3-si7 e5別莊--永福莊，koh kheng5 be7少hou7 kiaN2兒，親chiaN5朋友ma7 tiaN7受i照顧。
二姨重感情，koh不止a2慷慨，爸爸生理做了無kai3好e5 hit cham7 a2,三不五時就愛ka7人借錢周轉；問無e5時，媽媽就會借口講beh去永靖chhoe7二姨坐，然後偷偷a2 ka7二姨借錢。二姨真tau3相kang7,koh kan-taN theh8母頭錢，講姊妹a2 tai7,無leh計較hiah che7。細han3 e5時siong7愛去二姨hia，因為二姨hou7 goan2 teh年e5紅包chiaN5大包，趁大人tu來tu去，goan2紅包sa--leh，袋入lak袋a2,就chong5去雞寮看雞a2生卵。
我kap a姊嘴講beh tau3 khioh雞卵，其實做無路來，kan-taN愛chiu2 ti7雞母kha-chhng後，等待白色e5卵自雞母e5身軀puh--出來，慢慢lian3落來後tau2 hit kha sin5卵e5籃a2內，khioh hit粒tu2脫離母體e5卵，卵殼iau2軟軟、通光通光，teN7 ti7手袋a2內iau2有淡薄a2燒燒，khoaN-khoaN-a2 so hou i溫暖，na2雞母deh pu7卵，雖然goan2明明知影雞a2 kiaN2永遠to be7-tang3出世。
家己deh收卵，卵是食免驚--e，二姨in tau三頓煮食long2有卵，像講卵包、炊卵、lou2卵、卵湯、柑a2蜜炒卵，iah是siN7 phi5-tan3、炊雞卵糕，卵chiaN5做生活中食e5一部分，便若去二姨in tau，beh走e5時，二姨long2會去雞寮khioh一箱上kai3鮮e5雞卵hou7 goan2 chah--轉來，箱a2底有先chhu一重粗糠，卵khah be7 khok8破--去。
雞寮e5 khang-khoe3除了飼雞、khioh卵，iau2 ai3 khioh雞屎、注預防射。雞屎會tang3做肥料，聽講茶園tiaN7-tiaN7下雞屎肥，賣雞屎加減有收入；雞a2像lan2人kang7款愛注預防射，chiah會tang3避免著病，尤其是雞noa7 a2,抵抗力khah差，愛按時注射chiah會健康。雞a2注射無像lan2人就要詳細chhoe7血筋，koh要chhit酒精，a姨按好 joa7-che7 分量，用注射筒khip預防射，拍開雞籠a2,ka7雞a2 liah8--出來，針tuh8 loeh e5 kha腿，雞a2 ke-ke kok-kok兩聲就OK。
雞a2災大流行e5 hit年，一隻一隻病死a2雞a2 thun7 ti7田岸a2 kiN5，na2親像山--leh；放火燒，白色e5雞毛隨風浮沉，seh8圓khou a2飛起飛落，ka7二姨e5血汗燒了了。Hit陣厝內冰箱e5冷凍庫hou7雞肉that gah滿滿，tak8工有雞肉食，香菇雞、四物a2雞、燒酒雞，tim7--e、炒--e、lou2--e，goan2四個gin2-a2等到知影he是死雞a2肉以後，就拒絕koh食雞肉。生卵雞pou7起來軟軟noa7-noa7,真phaiN2食，火燒雞a2山e5記ti3 hou7我甚至ti7雞a2災流行過去了後，掀開便當kheh a2便na7相著雞腿、雞翅，就想beh吐。
永福莊是獨棟別莊，飼雞、khioh卵khang khoe3做完，二姨tiaN7-tiaN7愛ti7二樓客廳唱KHARA OK，i e5招牌歌曲是葉啟田e5 hit條「天星伴天涯」，過去hit段綿綿情愛，親像天星伴天涯…，a姨聲嗽驚人，na2唱na2扭，丹田十足，m7-koh koan5音tiaN7-tiaN7會唱gah走精--去，i猶原kan-taN顧唱，不管別人笑gah流目屎，這是i可愛e5所在。
二姨phoa3病，知影是著胰臟癌e5時，癌已經到末期，台灣癌症專門e5醫生看透透，long2講癌細胞已經thoaN3開，phaiN2醫--a。去五倫病院探望--i，看i原本圓圓phong3皮phong3皮e5面肉消san3 lap渦，hit khian腹tou2顛倒積水phong3 gah na2球，hou7 goan2 chiaN5不忍心。瞭解病情以後，a姨kui個人ut-chut失志，完全無像以早e5 i。聽二表姊e5苦勸，a姨抱最後e5希望去中國醫病，beh離開chin3前 iau2交待表嫂要按時飼雞、khioh蛋，i就是be7放心這tin7雞母a2。
Chit-ma2 koh去永靖，趁e-pou日頭khah be7 hiah炎e5時，行到花埔賞花，菊a2、玫瑰五彩清香，hng7-hng7就聽見雞母kok-kok-kok吵鬧e5啼叫聲；去雞寮巡巡leh，一粒bak血e5蛋lian3 ti7我e5手底，溫燒a2溫燒，想起細han3時，toe3 ti7雞母kha-chhng au7-piah khioh雞卵e5往事甜甜蜜蜜，感嘆--e5是，chhoa7頭e5 hit隻老雞母已經無ti7--leh a！

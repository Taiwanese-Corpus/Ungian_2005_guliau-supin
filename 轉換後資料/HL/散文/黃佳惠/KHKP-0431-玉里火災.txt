玉里火災
（楊東海  記）        
玉里是東部要緊e5 地，近來因為土地e5 開墾，交通e5 利便，所以有漸漸teh 振興，人額也那加添。咱e5 講義所創設ti7 chia到這tiap8 ，頭尾倚3年，人數也有40外人，舊年e5 年尾有議論beh 建築新e5 拜堂，本家e5 信者以外，有對前山e5 教會佮東部e5 教會，以及眾慈善家提倚900外箍，也有買一間厝做宿舍，開400箍，續對官廳請起拜堂e5 地，抵著玉里市區改政e5 原因，所以所請--e5 ，延緩到這tiap8 iau2-boe7得著許可。        Ti7 大正9年12月30日下晡一點鐘忽然ti7 玉里e5 南爿蕃人e5 厝發火。Hit時抵抵起大南風，火直直上北，續到玉里街，攏總燒四點鐘久，計共燒178戶，雖然有消防組、陸軍、壯丁以及警察隊攏來扑火，m7-ku2風佮火真烈，致到無法thang 解救。到五點鐘hit-tiap8 風較細，逐家就拆火路來切斷伊e5 進行才扑hoa 。     火當著e5 時，街路e5 百姓，in e5 物搬無路thang 逃閃，濟濟人e5 物件已經搶出火喉，iau2-ku2 koh hou7焰火燒--去。佳哉市街e5 兩爿有闊e5 田洋，所有e5 物件做幾若回運搬才得著解救。Hit時玉里e5 支廳長，為著這層十分憂悶，本身替百姓舉真重e5 物件。        火--過hit暝，起北風落雨，有人無厝thang toa3,有人著ti7 田洋顧in e5 物件，所偆ti7 無一半e5 厝，學校、廟宇攏是人，支廳派警官koaN7飯hou7人食，慘境實在hou7人看著鼻會出酸水，咱e5 講義所佮宿舍也攏hou7火燒去，信者燒4戶，實在是不測e5 災禍。        Hit暝花蓮港廳長接著電，隨時坐車來，天光liam5-piN會議救濟佮市街復回e5 善後策，就決議beh 起e5 人，官廳特別補助柴料15枝，竹50枝，茅草1000斤，以外猶有藤beh 許可出在人去抽。(台灣教會報第431號，1921年2月) 

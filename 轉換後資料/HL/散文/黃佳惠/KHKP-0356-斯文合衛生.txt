斯文合衛生

時勢變遷，文化日日進步，台灣e5人情風俗、道路、市區，合20年前大各樣。其中大進步就是斯文合衛生；百姓受文明e5教化那到，文明e5地位就衛生愈bat，亦政府衛生真嚴重。今好膽用這個大略來議論。 論斯文有內外e5分別；內是學問，外是外觀。舊清e5時代將漢學e5儒者叫做斯文，現時就be7堪--得講，且將學問下teh，免論，來論外觀e5斯文。言語世界中是台灣人e5粗嘴歹話thang推做第一歹。Ti7講話e5時，歡喜e5時，受氣e5時，口頭語攏是歹話；談論e5時大聲喧嚷；無聽候別人講了就進前講，這是歹習慣無斯文。保羅講，聖徒無講姦淫浮漂戲hiauh e5話是合宜（以弗所5：4，馬可7：15）。衣冠這是外觀e5要緊。人講：「先敬衣冠，後敬人。」穿衫著有配合身份資格、財產，m7 thang穿到hou7人看憨ngiah8。有一款chhin-chhai2穿，若是剪法來講，衫褲chhin-chhai2姑不chiong買來穿，無合身。有e5洋服附屬品掛m7著，e-lih、kha-hu2-suh掛到真烏iau2 teh用。有e5無熨，無清氣，去別人兜，亦是ti7眾人e5中間演說，衣裳chhin-chhai2,失禮無斯文。 Koh一款穿傷過頭衣裳楚楚，中等人穿上等衫e5打扮無合身份，全家業下ti7身軀，所入不供所出，出門若官家、業戶，這是粧做，bo7講是斯文。 Koh一款穿衫著得中，布免真值錢，要緊著照時際做合身，逐項著清氣，著穿較素，這就是照斯文。禮數。對官府、對序大、對朋友m7 thang無禮，總是禮數亦m7 thang 傷濟，「禮多必詐」；自稱傷卑微hou7人看做下等味，稱別人傷懸，變做諂媚。所以禮數著得中，揀現時台灣所用抵好e5禮數來用，或是說謝thim3頭，所有逐項e5禮。   衛生是照顧hou7人會勇健，要緊逐項著清氣，清氣是榮光，la5-sam5是見笑。身體著常洗，才較boe7破病，內衫著常換，頭毛m7 thang抹油，若用硬e5頭毛抿，常抿，頭毛就軟。睏是衛生e5大要緊。人半世做工半世著睏，睏充足人就較勇健，心歡喜，gau5讀冊，精神飽足。睏無夠額眠，就較會破病e5款，心無平安。著睏偌久記ti7下底：－    囝仔4歲著睏12點鐘。    囝仔7歲著睏11點鐘。    囝仔8－9歲著睏10點半鐘。    囝仔10－11歲著睏10點鐘。    囝仔12歲著睏9點鐘。    大人著睏8點鐘。睏e5時m7 thang用被蓋面才會受好空氣，枕頭m7 thang用傷懸，頭殼若較懸胸坎，血較難得透到頭腦。近來較愛用毛e5枕頭，亦有人鍛練無用枕頭。所以睏m7 thang m7謹慎。Lim食逐項物著有清氣才thang食。照現時teh稽考有真濟款e5病對食來傳染，所以著洗清氣，煮熟著蓋，魚類肉類ke3-lau5無鮮m7 thang食。企起e5所在廳堂著常常清潔，厝頂土腳著掃除，逐項著chheng2拭，椅桌著洗著chheng2;房間床下著清氣；被蓆著常曝，著hou7空氣日光會到，就無歹味，亦會消毒。水溝著通流m7 thang積ti3。便所著常拚清氣，飼精牲e5所在著離較遠，要緊著無礙衛生。今論衛生e5事基督教e5著較嬴世俗人，有看見e5身體若boe7曉清氣，behthai3會用清氣e5心神來服事聖潔e5上帝？an2-ni斯文衛生是日日要緊。       
  （郭水龍）

新文明：舊道德 

( M. T. 生  記) 

東洋e5道德大部份是用孔子、孟子e5倫理學說做基礎，五倫、五常做順序標準，君臣e5中間有君臣e5道德，父子有父子e5道德，兄弟、翁某、朋友攏有一定e5倫理，其他個人團體社會用真濟款e5道理教訓；總講仁、義、禮、智，信做第一要緊e5根本道 德，來teh 教示一般e5民眾。這是東洋在內  e5道德不止可取e5所在。  西洋有甚物在內e5道德，無詳細知影，總是西洋較濟是宗教國，用宗教e5教示做道德標準，親像相疼，無論五倫、團體、社會抑是對個人、大家存相疼做道德。照an2-ni看，東洋e5道德較複雜，西洋-- e5較簡單，總是結局伊e5理是相同，疼m7免分別等級，疼別人親像咱家己，這是東洋、西洋共通e5所在，世間人必要e5道德。近來文化那發達，科學直直進步，道德這方面那衰頹，倫理人道漸漸退步，道德佮物質文明boe7會平平向上，道德倒退墮落，gau5 e5人做出較濟歹事誌，文明e5做較有大事，憨e5也照伊e5力量做m7著歹所行，因為腦力不足做了較m7成物。你看，對創造世間以來，咱所m7 bat聽著大戰爭e5中心點是ti7歐洲e5文明國，hiah e5文明國是世界e5一等國，伊e5國民是人類中第一流e5,稱呼做上等人，大文明e5人，做出破天荒野蠻e5大記錄。可見文明佮道德無平行，是反比例e5證據，那文明e5愈惡毒。  Gau5 e5人gau5疼人，文明e5人有好德行gau5行道德，應該著an2-ni才是合理，總是現今e5世代m7是an2-ni，gau5人gau5相妒，文明e5 gau5相thai5,有能力thang應用科學，做出厲害thai5人e5家私，強e5壓迫弱--e5,大e5欺負細--e5,憨e5著受gau5 e5人凌辱、thun2踏、看輕、藐視，種種e5侮慢暴辱，“弱肉強食”：軟弱e5肉著hou7強猛e5人做食物。對這句e5形容詞thang知世間人e5良心朽爛，無用道德teh 相款待，攏是用勢力teh 對接，“弱肉強食”扺扺是今仔日人類e5狀況。20外年前台灣e5文化程度真低，民眾e5智識真淺，歸日本帝國管轄了後，整頓各方面，改良換新，經過20外年e5中間有cham2然發展，台灣人淡薄較開化，物質的這方面實在有大進步，真thang歡喜e5所在。可惜精神界這方面衰頹腐敗，無廉恥，無道德，敗風俗真濟等號，算be7得盡，信實有道德，憑天良e5人，大半死teh-beh 了啦，所剩e5無偌濟。受文明e5教育，續be7記得在內e5道德，東洋人要緊e5五倫、五常，差不多teh-beh 消滅。夫婦e5中間有訴訟e5問題：翁m7-tihN8某，某m7-tihN8翁；父子，某子也有訴訟e5問題：計較財產，這是永擺罕得有e5,今仔日是平常e5事；先生學生e5中間，私底e5話卻猶ti7 teh ，總是私底e5道德攏扑無路去，其餘若beh 一項一項舉例來講，講be7得了，來看最近社會e5景況，少年e5男女，大家愛做伙交陪，講是文明e5氣概，通批密會，自由結婚，講是著學西法才是合時勢e5人，愛學外皮e5文明，扑壞社會e5秩序，thai2-tho2是文明？離緣e5事件，一日一日濟，私生兒e5數額，年年直直加，社會e5臭爛憑據，酒館、娼寮、醉人、嫖客無論甚物所在都真昌盛，虛華淫亂e5歹風俗，嬴過古早e5 所多瑪。  嗚呼！4000外年e5支那帝國所傳來e5好道德，可取e5風俗，在台灣難得保存，無偌久teh-beh 無去啦，真可惜。文明e5敗害，文化e5產出物，無宗教思想，無道德感念，只驚是法律制裁。這是現在中級以上民眾e5心理。現在台灣e5信者啥款？好膽講，猶原受著社會e5歹款傳染，宗教心冷冷，道德感念稀薄，教會e5內容，個人e5祕密，偌nih8 濟be7使得發表。                        
      (台灣教會報第435卷，1921年6月)

中學較好，抑是日本學較好？
(高天賜寫)
近來有人蟯疑中學無甚物路用，扑算子兒hou7伊入日本學較有路用；所以我愛寫幾字報做父母e5人知，houin7較好扑算。照我想中學是不止較好。學日本話是真好，總是做父母e5人著第先扑算幾na7項。著向望子兒好子。子兒若歹，日本話gau5講有甚物路用，kiam2 m7是hou7父母koh較煩惱mah？ Beh hou7子兒好子，著hou7伊入中學，ti7 hia逐日教示道理，不時有好e5先生，好e5朋友thang交陪，an2-ni不止較有利益ti7品行。日本學是世俗學，學生攏是世俗人，會引chhoa7咱e5子兒學歹。雖罔先生kiam2-chhai2正經，m7 - ku2也無thang教示咱救主e5道理。世俗人去入hit號學有利益，咱信主e5人來入hit號學較大面是無利益，做父母e5人若想久長e5事誌，就著向望子兒好子較要緊。著想中學是學問e5學。人若bat天下e5事誌，會曉得天文地理，算學通達，文字清楚，an2-ni就是學問，若an2-ni無論做甚物工攏有路用，設使無到真深，若大略bat，利益也是不止大。中學有教這號，不過無深na7-tiaN7。總是地基若扑堅固，後來beh講究較深就有機會。日本學現時攏無教這號，設使後來若有，咱中學扑算也be7較輸伊，因為算學、天文、地理，用白話來教，是較緊、用日本話來教，是較難 。咱若beh hou7子兒做真正有學問e5人，我扑算著hou7伊代先來讀中學。對中學出去m7是無路用。真濟人扑算中學讀了空空；an2-ni扑算，是真錯。人得著智識，beh thai2有空空？汝看伊be7趁錢，伊錢趁ti7伊腹肚內！既然有智識，就無論做甚物事誌，攏較嬴無智識e5。智識是較好金銀寶玉(箴言第8章，11、19節)。有人扑算學日本話thang做通譯官，一月日趁12箍。人m7免日本話，若有智識來做生理，一月日kiam2 na7趁12箍？日本話將來bat e5人會那濟，通譯官驚了會落價，智識無落價，是會那起價。我講學日本話是好，若有機會就著罔學；不過若學做咱本身e5路用是好，若學做通譯官驚了m7是向望快活e5事誌。向望做父母e5人斟酌想。照我愚憨e5意見，讀中學是較著法，會hou7囡仔較好品行較有智識。現時e5日本學驚了boe7有an2-ni。中學較好，一句我扑算穩當thang講，向望那久會那好，先生那gau5教學生，讀冊e5法度那齊備，就咱教會無人愛去入別間學。              
 (0143卷，1897年2月，明治30年)

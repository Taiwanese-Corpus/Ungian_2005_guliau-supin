台灣beh改做行省
咱這台灣e5 地方，現時京城不止對重。所以議論beh設做行省；已經行文書hou7道台，道台也有出告示通知行郊、百姓講，是因為beh設行省所費無夠，姑不chiong著就出港口e5 貨物加抽分，拾零聚總，幫贊所費。也有分發委員ti7 逐所在，kah人對這4月初一日起，若有beh載貨出口著報委員知，hou7伊查驗、稅釐，才領單起行。到這4月20日道台有koh出告示講明，前張e5 告示是人看無明白，致到謠言誹謗，實在無影攏總beh抽；論到車載、人擔，以及內港船隻來往，攏無beh抽，若是入港e5 貨物照舊teh抽；獨獨有新設這個法度，就是出港e5 貨物定著100分beh抽5釐。總是有人teh講：「因為三郊m7甘願hou7伊抽，這個法度kiam2-chhai2設be7落；也有人teh講別日若beh設省城，是beh設ti7 彰化縣Sah8-tang-po2 hit-tah。也teh講無偌久teh-beh對安平設銅線通到澎湖、廈門，thang報緊急e5 消息。
(台南府城教會報第11張，光緒12年5月)
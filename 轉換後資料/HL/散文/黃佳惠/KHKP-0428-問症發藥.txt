問症發藥
（鄭溪泮  記）     
   10外年前我bat入台南醫館看見禮拜廳e5 大柱有貼一張白紙寫烏字，題目是講「問症發藥」，實在真好聽。        
有一擺我去chhoe7 醫生，ka7 伊講：「醫生啊，平安。」伊講：「平安，你有甚物病？」我應講：「正手e5 指頭仔hou7 teh滾e5 牛乳燙--著，teh phong3-pha7,be7 摸得。」醫生問了做伊--去，攏無藥hou7我，hit時我e5 心大艱苦。        
這兩層e5 事隱密真久，到這tiap8 就鑽出 Kok-kok-thaN愛講幾句分lin2聽。醫生一個，患者講百，若無詳細研究，就oh得知伊e5 病原。既然m7 知，就診斷差錯。醫生teh 看病有e5 是用：
1.臆--e5 ：我有一擺腹肚痛，坐、睏be7 安，嘔吐艱難。朋友看我e5 艱苦ka7 醫生講。伊就派kin-na2-chui2 hou7我，這項我上驚，勉強食，病愈重；猶一個醫生來，詳細檢驗，才知是鬱了過頭，胃--nih8積水e5 緣故。伊所派e5 藥，隨食隨好。        
咱人有時若無審實來斷人e5 是非，m7-na7無利益，顛倒厲害。會友嫌傳教--e5 ，傳教--e5 嫌會友；序大嫌序細，序細嫌序大，路尾會生出激烈，原因是對罔ioh。 
曹操thai5 呂布，Ap-sa-liong5會敗陣攏是an2-ni。
2.聽--e5 ：病人若差人ka7 醫生問藥，雖然會講伊e5 病，iau2-ku2 be7 曉形容 hit個實情。這號對人聽e5 ，醫生派藥較 lun2手 ，因為m7 知患者e5 病原是非、真假。所派e5 藥患者較愛僥疑。驚了報m7 著症，驚了派m7 著藥。 Hit個藥若小可koh樣liam5-piN棄sak 。       
 所以世事逐樣若有風聲就有誹謗。有一擺日已經暗，阮兄對遠遠來，我問伊thai2  chiah 暗？伊講：「我聽人風聲你死。」實在真奇怪，所以事實著窮真才thang 斷定。
3.看--e5 。醫生有親身見著患者，用眾項e5 方法來診察，患者e5 心加真得意。親目看見，贏過親耳聽見。       
 以色列聽見約瑟ti7 埃及做大官，伊愛親目去看伊。先知有言基督出世，m7 值著Se-bian7 A-na2親手抱伊。Sat-ma2-li7-a人ka7  hit個歹e5 婦人人講：「我今m7 是對你e5 話來信；是親身聽見知伊是世間e5 救主。        
所以著代先省察到真，m7-thang濫糝歡喜受氣，o-lo2責備。顧羊e5 人 koh 較著細膩這個教示。        
頂面是問症頭，下面是著發藥。有問症無發藥有甚物路用？無--啦！若是發藥著幾若項著 
要緊：
1.藥探：我雖然be7 曉做醫生，iau2-ku2先祖有傳授小可。醫生m7 知患者e5 病原，代先對症療法，來試看伊e5 病另日怎樣。雖然頭擺食無效，著想看怎樣，m7-thang講無效就m7 食。牧會為難，莫得為著an2-ni餒志；祝救主誕，傷虛華，應該著改良，敢thang 因為an2-ni來廢志？這項失敗，著想別項會成功。Kha-chiah 1空著拆lai7 -ki 來補，的確m7-thang  hiat-kak8 。        
所以兄弟啊！凡若有甚物勉勵e5 話，雖是艱苦聽，iau2-ku2著罔聽，因為kiam2-chhai2 對an2-ni咱e5 大醫生會發抵好e5 藥hou7咱，也願當事者著注神來想，咱教會財政困難，牧者長工欠缺，牧會有e5 不都合，應該著變通，莫得死法。
2.好藥：病人食著藥，漸漸爽快，精神活動，人就講hit 帖是好藥，雖然藥是草藥頭，也thang講是寶貝。        
人若用抵好e5 話感動人，贏過歸晡e5 演說。人若食著藥，著 koh 食，病才會離。兄弟若有甚物會感激lin2 e5 心，著常常親近伊，歹才會除去。
3.補藥：病已經較好，著派補藥來食，hou7身體 
較快勇健。 
 咱已經知影咱e5 教會e5 欠缺，著出力來利益伊，看人跋落陷坑家己若be7 會救伊也的確喝別人來救伊，若kan-ta企ti7 hia嫌伊無細膩，無路用。上帝差子降世就是這號e5 心。      
  兄弟啊！當ti7 這tiap8 咱已經知咱教會e5 毛病：財政e5 困難；教勢無啥興；辦事真為難；羊仔無乖；牧者怎樣；chiah-e5 事莫得過頭議論。譬喻醫生見著病人著要緊問症，了後著發藥hou7伊食，kan-ta責備伊無細膩是顛倒hou7伊艱苦，這是消極的e5 辦法。所以當ti7 這個周濟改革，自治自備e5 精神出現。就願逐家著出力奮勇，同心相佮利益，鼓舞主日學，鼓舞祈禱會，家庭禮拜，鼓舞敬虔e5 風俗熱心服侍主。源頭若熱，就邊仔也熱，兄弟若熱心，就教會活動，緣金m7 免題無，家聲m7 免減少；傳教--e5 m7 免吐氣辭職，請逐家著對根本解決。5更鐘 teh 彈--啦！朋友啊，逐家起來做工，大人著振動，囡仔幫贊人。        
為主 koh 做一日工，        
著磨m7 是空空。
(台南教會報第428卷，1920年11月)
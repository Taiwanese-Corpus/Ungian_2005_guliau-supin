行遊e5囡仔
（羅虔憶  譯）       
 古早e5 時有一個細漢囡仔去ti7 樹林內beh  thit-tho5 ，伊扑算伊孤單一個ti7--teh na7-tiaN7，攏無看見伊e5 父e5 目珠斟酌teh 看伊，m7-ku2伊e5 父有看伊。        囡仔歡喜ti7 草埔走來走去，thit-tho5、挽花，也ti7 大欉樹腳行遊， koh 因為極歡喜，所以伊真大聲teh 喝，逐項看了攏是新，因為伊iau2未bat看見，所以伊攏無驚。Teh看花e5 時，對花內有一尾毒蛇忽然趖--出來，囡仔看伊e5 皮真sui2 ，煞伸手beh 掠伊，hit陣老父對後面叫講：「危險！危險！」囡仔起來，蛇就趖走，總是囡仔無看見伊e5 父，煞be7 記得伊e5 聲。Tiap8仔久身邊有一隻蝶仔真sui2 來歇ti7 囡仔e5 花，才飛去，囡仔teh chhoe7 e5 時，蝶仔那飛那懸漸漸看直直無--去。Hit陣老父伸手就指hit隻蝶仔所飛去e5 方面，就是ti7 雲間，m7-ku2囡仔無看見伊e5 老父e5 手。        Ti7 hia有一個水窟仔，hit個水攏無振動，恬恬 koh 真深，囡仔跪ti7 窟邊teh 笑，看伊e5 面ti7 水底，扑算真心適，續aN3落倚ti7 水teh 看，老父就 koh 講：「危險！」囡仔越頭無看見老父e5 面，扑算敢是風e5 聲，後來風來e5 時，水teh 振動，囡仔將伊e5 腳伸落去試看冷抑燒，就知水真冷，hit陣有聲 koh 較大聲叫講：「危險！危險！」M7-ku2囡仔全心teh 扑水，phin-phinphong5-phong5,所以無聽見。        後來看見ti7 窟底有物真sui2 光--光光，囡仔真愛得--著，所以有an3落beh 摸伊，煞跋落ti7 深水，可惜窟不止深，囡仔沈落去，就大聲叫：「救我！救我！」In 老父ti7 hia隨時伸伊長長e5 手khiu2 伊起來ti7 安穩e5 所在。囡仔因為寒 koh 驚，身軀ngiauh8-ngiauh8 chhoah ，hit陣老父用伊e5手搭伊e5 心講：「我常常照顧你，你攏m7 知；我有出記號hou7你，m7-ku2你攏無看見；我有ka7 你講，m7-ku2你攏無聽見；你若不時數念我，就知我佮你相佮ti7--teh 。」        Hit陣囡仔聽老父e5 話，伸手來攬伊e5 身軀，hou7伊e5 老父抱，就講：「父啊，請佮我永永相佮ti7--teh,我e5 目珠不時欣慕thang 看你e5 記號，亦我e5 耳孔不時欣慕thang 聽你e5 聲。」(台南教會報第438卷，1921年9月) 

拚命chhoe7漢字無彩工		林俊育

    	最近teh研究比較台語字典e5源起頭：打馬字牧師編e5《廈門音e5字典》(1894年出版)kap甘為霖牧師編e5《廈門音新字典》(1913年出版)，發見其中有真che7趣味e5代誌，舉幾個例來kap咱台灣人分享。
《廈門音e5字典》是甘為霖編《廈門音新字典》e5藍本，所以排版方式真接近，《甘字典》增加真che7字。M7-koh兩本e5大部分漢字，目前攏罕teh使用，現代中文電腦攏拍be7出--來。有e5字音無漢字，所以有人講台灣話有音一定有字(指漢字)，koh講白話字(羅馬字)m7是字，實在是烏白講。
Hit當時(1894~1913)e5人受漢化影響，想beh ka7所有e5廈門音攏漢字化，結果kap現此時仝款現象，仝意思e5一音，各人使用無仝款e5漢字，ka2-na2春秋戰國時代。譬如“ban7”to7有慢、漫、蔓、嫚、謾，字典ti7每一字e5解說soah尾攏注明“iah8 kap teng2 1/2/3/4-ji7 thong”。編字典e5人tioh8-ai3 ka7所有e5「chhoe7字、造字」一個一個編入去字典，實在無簡單，ma7是真辛苦e5代誌，ma7是hou7讀者霧sa3-sa3。Hit種人敢會使講gau5人，我看he比罪人khah慘死無人。
Koh無tu2-tu2大家攏hiah gau5 chhoe7字造字。《甘字典》中e5 “a3-pa3” 解說做 “chiu7-si7 chiau3 ka-ki7 e5 i3-su3 lam7-sam2-tsoe3(choe3)”，he就是咱現代人所講e5「鴨霸」。但是《甘字典》ka7劃一橫「─」講是「無漢字」。敢會講是到中國無理beh侵佔台灣，“a3-pa3” kah咱擋be7 tiu5，才chhoe7 tioh8「鴨霸」這字來形容中國e5“a3-pa3”？Ah中國to7無「鴨霸」這種漢字，莫怪m7-bat你teh講“a3-pa3”是啥，所以到taN猶是hiah “a3-pa3”。請chhoe7字e5先進緊chhoe7中國人看會bat “a3-pa3” e5漢字，thang hou7 in知影咱台灣人e5心聲，看會緊放棄beh霸占台灣e5 phaiN2企圖be7?
《廈門音e5字典》ma7無“a3-pa3”這字，「鴨」e5正確音是“ah”，敢會講hit當時(1894)e5廈門人be7 “a3-pa3”? 甘為霖來到台灣編《甘字典》e5時(1913)，台灣人才會曉“a3-pa3”？Che tioh8-ai3請語言歷史學家去研究。
我查手中e5 《台灣話大詞典》(陳修  編著，2000年9月)，伊講 「“a3”＝惡，惡霸a3-pa3也。逞(theng2)強不講理也。....當今書刊上，皆作鴨霸，一笑。」但是伊ti7「惡霸」e5注解是「惡霸＝ok-pa3，獨霸一方e5惡棍。地方e5惡霸＝地頭蛇。」He kap “a3-pa3” ka2-na2差一大節，意思無真合。《李氏台語辭典》(李春祥  編著，2001年5月)無“a3-pa3”，ma7無「鴨霸」，伊無像陳修「一笑」，soah講台灣話無“a3-pa3”這字，chhoe7無漢字to7講無hit個台灣字。其實羅馬字/白話字e5 “a3-pa3”是正港e5台灣字，有按呢e5覺醒才be7為著chhoe7無漢字來痛苦。
大部份e5查甫人攏有chhoa7“bou2”，chhoe7漢字e5人ka7 in e5 “bou2”講是「某」(陳修e5《台灣話大詞典》ma7是按呢寫)，根據打馬字kap甘為霖e5字典解說：「某(bou2) 物總稱e5字，抑是酸e5果子e5意思。」按呢講--起-來，ka7家己e5 “bou2”當做「物件」抑是「酸e5果子」，he ka2-na2 to7是「大男人主義」loh。Koh khah趣味e5代誌，打馬字e5字典中e5“bou2”，無一個解說做“ang-bou2” e5 “bou2”，伊編字典e5時代敢無“ang-bou2” e5夫妻制度？《甘字典》卻ka7“bou2” e5漢字寫做 (妻Chhe)，he是讀做“chhe”，kap “bou2” e5讀音差天kap地。聽李勤岸教授講，咱台語e5「牽手」是平埔族e5話，甘為霖牧師來台灣編e5 《廈門音新字典》e5頭序講，這本字典是漳(州)-泉(州)-台(灣)通行e5字音，卻無ka7「牽手」編--入-去，實在真是想無。
Tui3以上e5例會tang3看出，漢字確確實實m7是為咱台語設計--e5，羅馬字e5白話字才是專門為台語(包括原住民、客家kap福佬)設計--e5。咱這代受華語教育e5影響，暫時使用漢(字)羅(馬字)合用（有通用e5漢字就用漢字，na7無就使用羅馬字），ma7 ai3漸漸「脫漢」，親像越南按呢「去漢」，廢除漢字來全部使用羅馬字，hit時台灣to7真正獨立。
我最近參加成功大學台灣文學研究所e5「台灣白話字文學資料蒐集整理計畫」，na2讀na2拍白話字小說“An-nia5 e5 Bak8-sai2 ”入去電腦檔案，hit個感覺kap讀/拍華語有真大e5無仝款。讀/ 拍台語有『欲罷不能』e5衝擊，心肝一直熱phut-phut起--來。有趣味讀台語白話字文學e5朋友，請e-mail來: fjylin@yahoo.com.tw，我thang提供資料hou7你來tam一下a2讀咱母語e5滋味。

 


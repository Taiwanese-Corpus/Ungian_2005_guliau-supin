HANDICAP ＝差點
林俊育

1930年代咱台灣人叫做「山球」e5運動是我e5最愛，因為chit-e5現此時外來語叫做go-lu-huh(高爾夫)是上文明koh上合聖經教示e運動。比賽規則e5差點(＝HANDICAP)，就是tui3上帝領受khah濟e5人tioh8-ai3讓點hou7領受khah少e5人。 
1990年為tioh8 cha-bou2囝讀冊，阮移居來美國Boston郊外e5 Newton，離厝三公里to7有一個市立e5山球場。我排隊六年了才theh8-tioh8會員證，每工透早鬥陣phah球e5鮑比因為癌症e5治療，有六個月久無來phah球，阮每工long2 siau3念伊，為伊祈禱。 
今也日鮑比照平常發球e5時間出現ti7球場，阮非常歡喜ka7伊攬(lam2)咧，歡迎伊轉來。七十五歲e5鮑比平常時活跳跳，現此時看起來非常衰弱，心內感覺真m7甘。伊講伊只有e7-tang3 phah切球杆佮推杆，阮to7約好hou7伊「差點」。
鮑比佮我一組，約翰佮查理一組，各組每孔選上好e5杆數來比賽。鮑比無phah發球杆佮球道杆，接近果嶺e5時，伊才選擇阮三人中間上好e5球位來切球起lih果嶺來推杆。第一洞，鮑比選查理phah出接近果嶺約十公尺e5球位切球，伊無力但勻勻也切球出去，小小e5白球to7 lian3入去球洞，伊得tioh8比標準杆低一杆e5「博蒂」(Birdie)，大家phah phok8仔歡呼，鮑比笑kah嘴合be7倚來。無人贏過鮑比，伊為阮chit組贏一點；十八洞結果我佮鮑比chit組贏三點。今也日是阮鬥陣phah球五六年來上歡喜e5日子，鮑比無因為破病來失去以前e5威風，佮阮恢復原來phah球e5友誼趣味。 
殘障者(HANDICAPED)親像鮑比，需要社會大眾來hou7 in「差點」來鼓勵in，hou7 in e7-tang3發揮上帝所賞賜in e5恩典；絕對m7是同情e5施捨，koh khah m7是無了解e5歧視。我ti7台灣e5時，tui3教會開始推動「關懷視障」e5工作十幾年來，上艱苦心e5 to7是台灣政府實施「殘障就業福利法」了後，一位長老講：「我寧可hong5罰萬幾khou，m7願用兩萬khou倩(chhiaN3)殘障人士。」這實在m7是咱做基督徒應該有e5心態。英語字典內底 " Christian" e5解釋是1)基督徒，2)文明人。文明e5最新定義是「對殘障福利e5關懷深度」，這是咱e5信仰追求。 
聽講台灣目前因為無照員工人數比例倩殘障人士e5罰金累積有幾若十億，chit種叫做「殘障福利基金」有用來做殘障人士e5福利路用，但並m7是真健康社會應該有e5現象。大家tioh8-ai3有「HANDICAP=差點」e5精神，咱e5社會才會祥和、文明。 


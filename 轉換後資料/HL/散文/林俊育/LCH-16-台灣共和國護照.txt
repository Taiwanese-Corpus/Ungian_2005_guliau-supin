
台灣共和國護照
                                     							林 俊 育

			
真早to7聽講建國黨發行的「台灣共和國護照」，ti7 中南美國家簽證bat成功過；這pai2轉去台灣參加世界台灣人大會，kap台灣近代史有真深研究的王辰光 (23歲的視障者) 有koh 較深的交陪，伊kap建國黨死忠兼換帖，ti7參觀228紀念館的時，伊知影我ma7是 正港的台灣人，就將伊的台灣共和國護照hou7我看。
我本底看著台灣公論報廣告的時to7想beh去申請，一下無閒soah ka7  be7記得；chit-ma2伊講beh替我辦申請，我就將車輪牌的護照影本kap兩張相片交hou7伊。我ka7伊講這pai2去美國的時beh  ka7試看mai7  leh,伊ti7我離開台灣的前一工，將我的 台灣共和國護照送來hou7我；我ka2-na2得著至寶，抵著人to7  提出來展。有的人看著就好奇問講愛去叨位申請，伊ma7  beh去申請；有的笑講he無路用lah，對chia  ma7 會當看出hit個人kap咱無仝黨。
坐長榮航空來到Seatle入境的時，我先將綠卡tu  hou7移民官，續落一面tu 台灣共和國護照，一面問講：「我無確信會當使用這本護照？」。伊接去掀掀看看leh講：「這叨位發的?」我應講：「台灣的建國黨。」伊一頁一頁詳細ka7看，chhoe7無半粒出境印a2,講：「空空無物，黨發的護照阮無承認。」我笑笑a2講：「有一工恁會承認。」伊真嚴肅講：「He當然lo5。」
假使台灣出境有tng3印a2 ，我想美國移民官有可能ka7我的入境tng3 ti7 台灣共和國護照頂面，he等於承認hit本護照loh；但是這關會使講是上困難的，逐家同志愛koh拍拚努力。其實台灣共和國護照上大的缺點是無電腦條碼(Code)，這beh做起來需要國家資源，to7是講咱的國家愛正名叫做「台灣共和國」，這個美夢才有可能達成。
目前做會到但是欠缺的是個人資料無「外文別名」，theh8我家己來做例，我綠卡的名根據車輪牌的名“Lin  Junn-yuh"是華語發音，台灣共和國護照的名是福佬台語發音 "Lim  Chun-iok"。移民官一對，姓名無仝，thai3有法度ka7你承認leh? 這可能是建國黨無想著的所在，ng3望會當緊改進。
這pai2 世界台灣人大會的主題是：「台灣正名，國家制憲」，對我這pai2 的經驗看起來，這條路猶真長，大家需要繼續努力。每人手提一本台灣共和國護照，有機會to7 ka7試看mai7 ，be7通才提車輪牌的中華民國護照出來，按呢 伊siong7 無 ma7會認定你是台灣人，m7是中國人。Ma7會使ti7車輪牌e5護照封面貼“Taiwan"e5粘紙，總是ai3勇敢表明我是台灣人，m7是中國人，這是目前台灣人應該盡量來做e5「我是台灣人」運動。


 
Ui3日時著做工
林俊育 Lim5 Chun3-iok8
踏頭話
 
盲人是弱勢中的弱勢，所以是上需要關懷佮鼓勵的一群朋友。聖經約翰福音第九章中耶穌講：「失明的人毌是伊或伊的父母有罪，he是神欲佇伊身上顯明伊(神)的作為。」這章聖經予視障朋友上大的安慰佮鼓舞，嘛拍破失明是神的懲(teng5)罰的傳統思想。
視障朋友雖然肉眼看無，心靈的目睭卻是光亮的,其他的潛(chhiam3)能koh-khah豐富，咱只要伸出關懷佮鼓勵的手，的成就𠕇輸予明眼的人，佇一寡事工上koh-khah嬴人一等，海倫凱勒佮艾立克m2魏恩梅爾就是真好的例。
回顧1988年以來，對實踐基督教最基本的信仰，也就是耶穌的新誡命「疼你的厝邊，親像我疼恁一樣。」我体到佮神同工的喜樂。人𠕇使只為自己來活，因為he是自私的小我；若會tang3為「疼你的厝邊」來活，he就是大我的永生之道，也就是神的國度降臨人間。
四周圍的弱勢團体就是咱的厝邊，當時教會中有二、三位盲朋友來參加主日崇拜，我就tui3關懷盲人開始。佮𠊠深入接觸了後，我發現盲人是弱勢中的弱勢，但神雖然關閉𠊠肉体的目睭，卻打開𠊠koh-khah明亮的心靈目睭。我深受慕光盲人重建中心創辦人陳五福醫師的精神感召，佇 1988年雙連教會輔導成立跨教會的「台北市盲朋友聯誼會」，我才真正開始盲人關懷事工。因為全精神投入，我講我是「不務正業」，但盲朋友講我是「不誤正業」。
感謝神的帶領佮恩典，我有一個美滿的家庭佮順利的事業，1990年為著女兒的教育，阮移居去波士頓。太太佇一間大學會計部門上班，女兒就讀麻省理工學院大學部，我則為了生利及盲人事工成做台美兩地的空中飛人，koh-khah有機會將美國khah進步的盲人福利措(chh±)施紹介予國內參考。
1991年koh有機會參加由 “The Carroll Center for the Blind”舉辦的國際盲人事工交換計畫， 予我學習真濟，koh認捌濟濟專家佮學者，今仔日才有機會邀請Dr. Rechel Rosenbaum, Mr. Rabih Dow and Mrs. Laurie Dow, 余月霞博士佮林雪琴老師來參加這擺由無障礙科技發展協會主辦的研討會。
一)信仰的實踐
我佇雙連教會受洗一年後，先後被選做執事、長老、服務委員會主委及傳道委員會主委總共20年，予我的信仰佮服事同齊成長，嘛予我体會到實踐信仰的充實人生。
教會的會議室掛一幅書法匾(pian2)仔：「有禱告沒工作是偷懶，有工作沒禱告是驕傲。」這時時提醒我愛 ka7信仰佇日常生活中實踐出來，將榮耀歸予神。「台北市盲朋友聯誼會」提供視障朋友行入社會的管道， 
並關懷𠊠的日常生活佮心靈上的重建。幾位愛好唱歌的會友向我提議成立詩班，我鼓勵𠊠並全力輔導來成立「西羅亞合唱團」(「西羅亞」的意思是「奉差遣」)，𠊠受邀請去各地的教會、學校、監獄佮機關團体做詩歌見證，挽回真濟迷失的靈魂。佮西羅亞合唱團同齊事奉，予我分享得到「佮神同工」的喜樂。
二)宗教信仰佮失明
殘障者心態上的障礙，有其宗教信仰的根thang尋(chhoe7)、殘障界的專業工作者有責任來處理其心態上的變化，並提供促進這種變化的專業知識。
人類對身体殘障的心態，隨歷史文化的演變，歷經消極的可憐、同情佮保護，轉變做尊重koh積極的教育佮重建，其間宗教信仰扮演重要的角色。咱愛tui3宗教信仰來學習了解，殘障者需要的是疼的關懷，卻毌是高姿態的可憐佮同情。海倫凱樂講過:「失明毌是痛苦的代誌，只是khah無方便，上痛苦的是社會的歧視。」
根據我的了解，一般神學教育真少重視殘障福音，台灣的殘障福音也是由殘障神職人員推動，譬如輪椅上的前國大代表陳博文牧師，四界宣講殘障福音，但是跟隨伊的腳步的明眼神職人員猶是「鳳毛鱗角」。其實身体殘障者最需要福音來重建𠊠的心靈，尤其是視障者的肉体目睭被關閉，心靈的目睭卻是明亮的,若有機會接觸好的宗教信仰，一定會超過身体的障礙，燃燒koh-khah輝煌的生命，照亮黑暗的社會。
輔導西羅亞盲人合唱團多來，我一直teh觀察團員為何有遐爾仔熱心服事神的心志，tui3𠊠的詩歌見證中，我寫過一寡文章，也寫幾篇個人的心路歷程。我發現神的疼會tang3點著(toh8 )每一個視障者的生命蠟燭，尤其是「欲熄的燈火，神𠕇吹熄。」視障者自細漢就無予家人接納，koh-khah受社會大眾以異樣的眼光對待，𠊠嚐(tam)𠕇著疼，koh-khah 毌知siaN2-mih8叫做疼。
一寡有機會進入由基督教創辦的台中惠明盲校之後，佇基督的愛內底，𠊠開始有歡笑佮喜樂，有真濟學生寒暑假愛留佇學校毌願轉去厝裡。有濟濟學生佇惠明盲校受洗成做基督徒，但畢業一行出校門，殘酷的社會又koh逼𠊠自我鎖閉佇家中，甚至毌敢koh再行入教堂。雙連教會成立台北市盲朋友聯誼佮西羅亞合唱團以後，𠊠koh再感覺到神的恩典再度顯現，生命的火花再度燃燒，甚至點著生命的光輝，四界為神的疼做見證。
三) 讓音樂燃燒生命
佇一群有心人士的推動下，經過一年外的籌備佮募款，財團法人台北市視障音樂文教基金會終於ti7 1994年11月25日登記正式成立。
當時大力推展「視障音樂」理的張育豪，也當然被推舉來擔任基金會的執行長。伊一開始就喊出「如果黑暗無盡頭，何不讓音樂燃燒生命？！」的口號，因為伊認為：學習音樂對視障朋友來講上無障礙，顛倒因為目睭無看，聽覺特別靈敏，有的koh-khah有絕對的音感，像周煜開聽公車的聲就知he是幾號路的公車。
    為著提升視障音樂，我紹介GOODFEEL點字樂譜轉譯軟體予淡大盲生資源教室，koh佮余月霞老師合譯《如何讀點字樂譜》、《新國際點字音樂記譜法》，希望大家多多利用。
四) 寫出生命的火花
自1993年八月擔任視障者福利協會顧問後，佮本身弱視的執行秘書吳敏惠接觸漸濟， 
知影伊愛寫作，我舉(ki2) 「失明給我的挑戰」的作者程文輝做例來勉勵伊，希望會tang3提供視障者一條寫作的生涯路，「視障寫作班」真緊就成立，由曹永洋老師指導。我也去美國波斯頓的柏金斯盲校研究圖書館搜集六本盲人作家的作品帶回台灣，譯做中文來予koh-khah濟人瞭解盲人的心靈世界。
我發現文學佮音樂仝款是突破「明/盲」之牆的力量，就開始編輯出版「慕光叢書」系列，有計畫來推動視障文學，總共出版(1)《生命在我手指尖》, (2)《光在隧道那一端》, (3)《黑暗中的光》, (4)《提心燈，走遠路》(5) 《超越雙重黑暗》, (6)《讓音樂燃亮生命》, (7)《迎接視茫茫世界》, (8)《重見光明》。我繼續翻譯由遠流出版的有：《白袍m2白杖》、《新世紀之聲─安德烈m2波伽利》佮《觸摸世界屋脊》。
我鼓勵視障朋友寫自傳，結果朱萬花親自用盲用電腦拍出伊的《用心看世界》，這予我真大的安慰，希望其他e5視障朋友繼續寫出𠊠的心路歷程。
五) 僱用殘障人士做siaN-mih8?
有一擺佮一位教會長老teh談論殘障福利法規定私人企業員工應僱用百分之一以上殘障人士的問題，伊一再質問「僱用殘障人士做siaN2-mih8 ?」伊koh講：「我寧可hong7 罰萬幾khou毌願開兩萬khou來請殘障人士。」這句話刺痛我的心一得醫未好。      
陳五福博士定定勉勵大家講：「漢字的「人」是一長一短合作伙，互相支持才是「人」，長的代表恩賜khah濟--的, 短--的代表恩賜khah少--的。殘障的人佇人類互相幫助下會tang3繼續活--落-去，其他動物就無法度。

     高爾夫球是有「差點」 (即優者禮讓) 的比賽，英文叫 “ handicap”，佮殘障的 “handicap”仝
字。咱明眼人若承認是受神特別祝福的優者，就應該對殘障人士「禮讓差點」。台灣工商發達之後，視障者的就業環境koh-khah悲慘，行出算命就是按摩，走出按摩就是碰壁。 我個人從事關
懷視障工作，看到視障朋友佇社會的夾縫中求生存，想欲出寡力koh感覺「勢單力薄」的無奈；只好tui3我自己的小公司做起，1992年起僱用全盲的呂文達。佇公司裏盡量予伊工作的機會。真濟人質疑盲人的工作能力，我攏回答說：「只要予伊公平的工作機會佮環境，盲人會tang3佮明眼人仝款工作。」真歡喜陳世昌先生的碩士論文中用呂文達的個案做例，伊講：「呂文達很有理由自豪，伊是台灣少數能進入私人公司，靠工作表現得到老闆肯定的盲人之一。」
高科技的盲用電腦點字視窗突破，toa3 予盲人公平的工作機會；但價錢真貴，毌是一般人負擔會起的。我聽講公私立機關「不僱用殘障者而寧可被罰」累積大筆的「殘障福利基金」，視障者可以申請就業輔助器材。探聽結果講我的小公司毌是被罰單位(員工五人，一百人以上才罰)，無資格申請，真是天大的笑話。幾位「殘障福利金專戶管理運用委員」為這件事「打抱不平」，修改辦法了後，我的公司才申請到補助購置盲用電腦。但有盲用電腦的硬体設備了後，猶愛有設計周全的軟体才會tang3達到預期的目標。我捌擬訂「視障電腦業訓練」計畫書，但無達到就業電腦化的美夢。
六) 導/倒盲磚
1991年初，我發見台北市開始鋪設導盲磚，因事先無做好宣導，真少人知影he是啥物物件， 
莫怪導盲磚上照停汽機車，結果變成「倒」盲磚，盲朋友也就大罵政府浪費公帑；何況導盲磚是鋪佇走廊外，視障朋友tioh8愛忍受日曬雨淋，真無公平。
Tu2好迄年的行憲紀念日，台北市政府佇李登輝總統的「讓宗教潔淨民心」指示下，邀請西羅亞合唱團去國父紀念館的行憲紀念會中演唱。最後，黃大洲市長上台帶領全体會眾合唱「平安夜」，領隊兼串場的彭德貴牧師把握良機，向在場的市政官員透露盲人的心聲，請做好宣導並禁止佇導盲磚頂面停汽機車。
過無外久，人行道上畫了白線格仔來予機車停，導盲磚的暢通有小可改進：但是，汽車照常爬上人行道，大大方方停佇導盲磚頂面；盲朋友行佇導盲磚頂，盲枴碰著汽車愛予車主chhoh罵，實在真衰，siaN2 人敢koh行「倒」盲磚呢?
台灣大量鋪設導盲磚，普及率會使講是世界第一。先進國家注重個人的定向行動訓練，落後國家無遐爾濟錢thang鋪設導盲磚，只有「錢淹腳目」有錢𠕇曉用的「窮」台灣，造成目前的街道「滿目瘡痍」，有點仔「慘不忍睹」。
專收盲多障的台中私立惠明盲校內面看𠕇著導盲磚，hong7 尊稱做盲人之母的陳淑靜校長講：「阮的學生接受真好的定向行動訓練，無需要開錢鋪設無路用的導盲磚，𠊠𠕇碰壁啦。」這對盲目鋪設導盲磚的政府官員是一個大諷刺。				
結論─ 蠟燭無心𠕇著
海倫凱勒講過：「請將蠟燭提 khah 懸一點啊, thang 好來照光 koh khah濟人。」
會記得佇1995年五月中，我 chhoa7 台籍德裔的盲人音樂家韓義明去台中，參加由視障音樂文教基金會主辦的「關懷視障慈善音樂會」，承蒙惠明盲校陳淑靜校長的好意安排住佇𠊠tau. 我 佇客廳的桌仔頂看著台中啟明學校張自強校長佮夫人的書法國畫集，我上合意內底一幅畫的註解講：「蠟燭無心𠕇著, 點著雖然流目屎，卻發光照著真濟 人。」
有一種高人一等卻自以為了不起的同情施捨，是無「心」點𠕇著的蠟燭，予受施者真大的傷害。所以弱勢團体常常要求的是尊重，卻毌是同情，he 是指無「心」 的同情；有「心」的同情是關懷佮尊重，無「心」的施捨是歧視佮高傲。

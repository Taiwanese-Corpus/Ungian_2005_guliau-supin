搖錢樹
/林俊育
 
有一個來美國陪囝讀冊e5陳太太，伊有綠卡但常常轉去台灣住(toa3)真久；因為in翁是『台獨』(台灣e5獨身)，ti7台北做醫生than3錢飼bou2囝。陳醫師身體無講外好，糖尿病不止嚴重；in bou2相當有名e5開錢仙，兩個囝ti7美國讀冊費用koh高kah kap天beh平高；年紀將近beh六十ah,ma7是tioh8拖老命拚死than3錢。陳太太每pai2來美國無joa7久，tu2-tioh8朋友就講：「我ai3緊轉來去顧阮hit個搖錢樹。」人ka7講：「顧囝ma7是要緊。」伊to7隨應講：「搖錢樹khah要緊lah。」
自細漢ti7田庄就定定聽si7大人答嘴鼓講，厝邊阿發伯in hit個sui2 cha-bou2囝阿珠去台北than3真che7錢，原來是去做than3食cha-bou2。我印象中人long2講hit個阿珠就是阿發伯in-tau e5『搖錢樹』，he是靠cha-bou2囝做無正當e5頭路來than3錢飼家e5意思。TaN陳太太e5翁是台北e5名牌醫生，真gau5 than3錢無m7-tioh8,但he是真高尚e5頭路。In bou2講伊是in tau e5 『搖錢樹』，實在有到幽默。
    最近kap李勤岸教授合作翻譯改編《台日大辭典》，這個khang-khoe3 lu2做lu2趣味，因為其中e5例句long2是早前咱台灣人e5生活用語，hou7我行倒轉去細漢e5時代，一切e5回憶long2 koh活起來，親像『掩kok雞』、『閹豬仔品』、『搖lin-long』等，ti7現此時已經強beh絕跡。Tui3這本李教授講是到目前為止編了siong7好e5台語辭典，我發現『搖錢樹』本來e5意思是：用紅線吊錢五、六文e5小樹枝，正月kap五月乞食gia5 he出來pun錢，嘴念：「搖錢樹搖得高(koan5)，生囝生孫中狀元」。
古早時代e5乞食phaiN勢開嘴討錢，to7用『搖錢樹』koh講好話；現代人be7 phaiN勢開嘴ai3錢，ka7 『搖錢樹』e5翁sai-nai搖搖leh，翁to7去認真拍拚than3錢，實在是真大e5天淵之別。醫生『than3錢』kap乞食『pun錢』long2是為tioh8飼家，平平是一種職業；只是醫生有khah che7上帝e5恩典，就是聖經內所講『領受五千』--e5,伊to7 ai3做人e5 『搖錢樹』。A2乞食只有領受上帝賞賜e5活命，無一般人所講e5一技之長，但也盡本分去搖「錢樹」koh講好話來pun錢過日。
    去搖『錢樹』--e5可能會比做『錢樹』hong5搖--e5 khah快樂，大家來ka7思考看mai7 leh。   

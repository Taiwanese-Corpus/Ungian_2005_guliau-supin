自救人救e5聯想

一個盛夏大好天e5日子，李勤岸教授kap伊ti7 Harvard大學台語班e5得意門生葉介庭hou7我招去Cape Cod e5 Nantucket Sound釣魚，阮坐拆疊式e5小船過去無人島e5防波堤，hia是阮附近上好e5釣點。
天氣lu2熱，魚仔long2游去khah北旁避暑，大月e5時一pai2 long2釣四五十尾e5 scup(烏格魚)，今仔日阮總共才釣四尾，「市草」真bai2。介庭建議我駛船chhoa7 in去四界遊覽，我對chia附近真識，就ka7釣具收收leh,開始乘風破浪e5環無人島一lian3,風景真sui2,微風吹來，實在預夠爽快。
我hit台船e5 3.5馬mouh-tah(motor)平常釣魚船程30分左右long2 m7-bat出問題，今仔日駛一點外鐘了後soah開始「罷工」，toh8 ai3勞煩介庭kap李教授用手划(ko3)槳。約剩1/4 mile才會進入歸路e5內海，koh tu2-tioh8 chiN3-風，阮奮鬥30分鐘久，求叫過路船來鬥腳手，long2無人beh chhap阮，實在有夠慘！
Beh到歸路e5 oat-角所在，真歡喜看tioh8水警(harbormaster)，伊叫阮tioh8駛過oat-角才有法度救阮，因為阮e5所在是淺灘，伊e5大船駛be7入來。阮koh kap風湧奮鬥10分鐘才到深水e5所在，被救上大船才吐一口大氣。
這hou7我聯想tioh8,現此時咱台語e5困境kap阮hit當時kap風湧奮鬥e5情形完全仝款，咱家己若無奮鬥，若long2無beh讀、寫台語文，beh望台灣新政府e5官員來救台語，he是比駱駝穿針koh-khah困難。台灣人若long2讀、寫台語文，真緊toh8 e7-tang3改變「華語獨霸」e5環境，新政府只要「臨門一腳」，台語就koh活起來loh!這是我一再呼籲大家phah拚來耕耘咱e5「蕃薯園」e5意義！

讀〈咱的故事〉e5感想  	林俊育

一個人e5成功絕對m7是pong7--來-e5，楊遠薰得著「2001年華文著述獎新聞寫作報導類」第一名就是真好e5例。我1991年七月搬來Boston了後就開始訂「太平洋時報」kap「台灣公論報」，定定讀著楊遠薰真長，但是hou7人讀be7 ia3 e5人物kap新聞報導，主要是伊e5文筆溫柔koh親切。我上合意伊e5文章無真長e5廢話，每一句攏有真sui2 e5意義。
我感覺伊成功上大e5因素，是謙卑學習，ti7 1998年台灣伊甸殘障基金會e5「喜樂(盲人)四重唱」來美東巡迴演唱，伊ti7「台灣公論報」寫一篇真感動e5報導。我用讀者e5身分寫一張批建議一koa2視障方面e5用詞，伊真誠懇拍電話來kap我討論，伊koh叫我寄koa2視障有關e5冊hou7伊讀。我想伊一定有認真讀，因為伊後--來koh寫hit篇- 台中惠明盲校陳淑靜校長e5採訪報導，to7加真內行--loh。
歡喜看著伊得獎koh beh出冊e5消息，想講三月轉去台灣參加世台會e5時才來買伊e5冊，無疑誤ti7阿扁總統請客e5宴會中tu2著伊kap林衡哲，話題當然是〈咱的故事〉這本冊。Che ma7提醒我去買這本冊。坐捷運經過火車站就入去誠品書店，小khoa2 ka7 seh8一lian3 chhoe7無，請櫃臺用電腦查，輸入冊名e5時我講〈Lan2 e5 Kou3-su7〉， to7教伊拍「ㄗㄚ第二聲」才OK。我順續教伊去download “HOTSYS”，就會tang3「嘴講父母話，手寫台語文」，青年人若bat koh若 m7 bat，笑笑a2 ka7我講「多謝」，就koh去無閒伊e5代誌。這本冊銷路若be7 bai2，店員講電腦紀錄chhun一本，khng3 ti7「文學創造」e5架a2頂。我去chhoe7無，拜託伊去chhoe7，ma7 chhoe7無，真失望行出hit間店。第二擺經過hit間店，koh入去ka7試--一-擺，仝款chhoe7無。第三擺好運tu2著一位乖巧e5查某gin2–a2，兩三下to7 chhoe7出來hou7--我，我真歡喜kah講：「 恁頭家ai3 ka7你加薪水。」
這本333頁e5好冊列入望春風出版社e5「望春風傳記叢刊6」，冊名副題是「16對海外台灣人夫妻e5人生」。講「人生」有khah膨風淡薄，因為主角大部分猶活--leh，冊中所寫e5只不過是in人生e5前段。
冊中所選e5攏是疼台灣e5民主運動參與者，前美國台北經濟文化代表處e5副代表李應元夫婦ti7「序一」講e5「Che確實是咱e5故事」；自由時報美東版社長柯哲洋先生ti7「序二」講e5「咱e5故事，咱e5情感」；國際單親兒童文教基金會黃越綏董事長ti7「序三」講e5「真實kap真愛」。所以咱台灣人若讀這本冊，一定感覺真親切。我敢保證讀了會koh khah疼台灣，koh khah認同「咱e5母親叫台灣」。
這16對夫妻攏是咱四圍常常tu2著e5代表性人物，有e5真熟sai7，有e5定定聽著名卻m7-bat見過面。透過作者親身e5採訪，用真好e5文筆、敏感e5觀察，親切講出e5故事，hou7讀者會tang3 koh khah了解這16對海外鄉親疼台灣e5情kap義，加強咱e5「台灣心、台灣情」，值得咱來介紹hou7 koh khah che7人來讀這本冊。我ti7正月25日toe3李勤岸教授去Houston，接受蔡正隆博士 夫人kap李雅彥醫師夫人e5好招待。讀〈咱的故事〉了後才知影，in攏是台語文運動e5先知先覺，hou7我這位後知後覺會tang3 koh khah認bat母語ti7台灣獨立運動e5重要性。
猶太人有in共同e5記憶，to7是舊約聖經e5故事，成做in民族魂e5繼承，hou7這個民族有優秀e5傳統，ti7世界受肯定。Ti7四圍攏是阿拉伯國家e5壓力之下，猶koh有法度獨立建國，值得咱台灣人學習e5所在真che7。其中上重要--e5就是ai3有咱e5故事，ai3有koh khah che7親像楊遠薰這種e5作家，將咱台灣人e5故事寫--落-來。
M7-thang出版咱e5故事就soah，khah重要--e5是咱台灣人ai3來讀咱家己e5故事，m7-thang koh去讀hia-e5 kap咱攏無關係e5中國故事。尤其是hia-e5台灣歌a2戲kap布袋戲，m7-thang繼續poaN hia-e5中國故事。台灣人tioh8-ai3勇敢khia7--起-來「去中國化」，學越南人ti7第二次世界大戰後完全「去中國化」，廢除漢字，改用百外年前傳教師為in設計e5羅馬字越南話。Hit套羅馬字kap咱台灣教會羅馬字仝款(越南新娘來台灣，用台灣教會羅馬字ka7 in教，真簡單in to7學會曉咱e5台灣話)，只是台灣羅馬字hou7國民黨政府禁掉--去，咱tioh8-ai3趕緊來ka7救hou7活--起-來。Ng3望第二本e5〈咱的故事〉是用台語文寫--e5，抑是chit-ma2 to7將這本ka7翻譯做台語文來再版，che是救台語文、救台灣e5使命，ai3大家鬥陣來拍拚，台灣才會嬴 ！ 

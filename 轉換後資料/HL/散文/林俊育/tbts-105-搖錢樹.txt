搖錢樹             林俊育

有一個來美國陪kiaN讀冊e5陳太太，伊有綠卡m7-ku2定定轉去台灣toa3真久，因為in翁是「台獨」(台灣e5獨身)，ti7台北做醫生than3錢飼某kiaN2。陳醫師身體無外好，糖尿病不止嚴重，in某是相當有名e5開錢仙，兩個kiaN2 ti7美國讀冊e5費用kap天beh平koan5。伊年紀teh beh六十--ah，ma7是tioh8拖老命拚死than3錢。陳太太每擺來美國無joa7久，tu2著朋友就講：「我ai3緊轉來去顧阮hit個搖錢樹。」人ka7講：「顧kiaN2 ma7是要緊。」伊to7隨應講：「搖錢樹khah要緊--lah。」
自細漢ti7田庄就定定聽si7大人答嘴鼓講，厝邊阿發伯in hit個sui2查某kiaN2阿珠，去台北than3真che7錢，原來是去做than3食查某。我印象中人攏講，hit個阿珠就是阿發伯in tau e5「搖錢樹」，he是靠查某kiaN2無正當e5頭路來than3錢飼家e5意思。TaN陳太太e5翁是台北e5名牌醫生，真gau5 than3錢無m7-tioh8，m7-ku2 he是真高尚e5頭路。In某講伊是in tau e5「搖錢樹」，實在真好笑。
    	最近kap李勤岸教授合作翻譯《台日大辭典》，這個khang-khoe3 lu2做lu2趣味，因為其中e5例句攏是早前咱台灣人e5生活用語，hou7我行轉去細漢e5時代，所有e5記池攏koh活--起-來，親像「掩kok雞」、「閹豬仔品」、「搖lin-long」chia e5話，現此時已經強beh無人用。李教授講，這本台語辭典是到目前為止編了上好--e5，ti7 hin內面我發現「搖錢樹」本來e5意思是：用紅線吊錢五、六文e5小樹枝，正月kap五月乞食gia5 he出來pun錢，嘴念：「搖錢樹搖得koan5，生kiaN2生孫中狀元」。
古早時代e5乞食phaiN2勢開嘴討錢，to7用「搖錢樹」koh講好話。現代人be7 phaiN2勢開嘴愛錢，ka7「搖錢樹」e5翁sai-nai搖搖--leh，翁to7去認真拍拚than3錢，實在是真大e5差別。醫生「than3錢」kap乞食「pun錢」攏是為著飼家，平平是一種職業，不而過醫生有khah che7上帝e5恩典，就是聖經內所講「領受五千」--e5，伊tioh8-ai3做人e5 「搖錢樹」。Ah8乞食kan-na領受上帝賞賜e5活命，無一般人所講e5一技之長，m7-ku2也盡本分去搖「錢樹」koh講好話來pun錢過日。
    	去搖「錢樹」--e5可能會比做「錢樹」hong5搖--e5 khah快樂，大家來思考看mai7--leh。
 

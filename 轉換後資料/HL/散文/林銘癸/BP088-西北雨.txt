西 北 雨
林銘癸
舊曆7月時a2，chit8過晝，西北雨to7 隨到。
E7-pou 3~4點，hiong5-hiong5 天反烏，雷公sih-na3 khih-khehN叫；本底光iaN7-iaN7，soah chit8時間暗--起-來！看chit個pan7勢，koh 無joa7 久to7 e7 落雨。
隔壁e5 Giok8-a2姨hiu kah 大細聲：「Kim2-a2姐！Heng7-a2嫂！雨beh 來--a-ouh！雨beh 來--a-ouh！」
母--a2 聽著聲，choaN-a2 ui3 眠床頂ngiauh--起-來，chong5 tui3後尾去！Chhun手theh8 瓜笠a2 ti3--leh，kha桶phang5--leh，to7 出去收衫。衫tu2 收好勢，雨to7 lian3--落-來-a！
Giok8-a2姨問講：「Kim2-a2 姐，你khun3 kah 真落眠houhN？Ka7 你hoah 幾na7聲chiah 出--來！」
Goan2 母--a2 應講：「我khun3 無ka-choe7--lah！TaN-a2 聽著你teh hoah，我to7 隨cheng-sin5，chong5--出-來！」
雨愈落愈粗，滴tiam3 厝頂e5 鉛(ian5) phiaN2，phin-phin-
phiang3-phiang3，親像teh phah鼓kong3鑼。門口埕1 peng5 tam5-tam5、1 peng5 ta-ta，雨tu2 好落kah 中ng 隔界。A兄看--著，入--來-到-te3 to7 隨問母--a2，母--a2 講：「Soah m7 知西北雨落be7 過田岸！西北雨kan-taN 是beh hou7 塗kha 食嘴ta nia5，無tap 無sap，落m7-chiaN5-mih8--lah！」
母--a2 tiaN7-tiaN7 ma7 leh 講：「E7-pou時 tan5雷公kap 落西北雨，我long2 m7驚；我上驚thau3早to7 開始落雨，kang5 洗e5 衫long2 曝be7 ta。」
細han3 e5 時，goan2 厝真san3-chiah，a-pa than3錢long2 顧ka-ti7;母--a2 thau3早tioh8-ai3 去kang5 洗衫，衫洗好，koh 再去做小工，goan2 chiah-e5 gin2-a2 chiah 有3 tng3 thang 食。母--a2 e5 身體自底to7 無好，平常時a2 食食(chiah8-sit8) e5 營養koh 無夠，tiaN7-tiaN7 khang-khoe3 na2 做頭殼na2 teh 起gong5，目chiu前起烏暗hin5，kui個人kiong7-kiong7 beh un--落-去！頭家chiaN5有量，e7 叫i 去邊--a2 hioh-khun3。有時chun7，3~5分鐘久，人to7 khah輕鬆，有時a2 ai3 kui點鐘過，chiah e7 khuiN3-oah8。Tak8-pai2頭hin5目暗了後，人to7 e7 khah cheng-eng1。母--a2 chit世人e5 貴人真che7，若是than3無錢，生活be7得過e5 時，to7 有1~2個店頭家hou7 i 賒物件；身苦病疼e5 時，為著chiah-e5 gin2-a2，嘴齒根咬--leh，khah艱苦ma7 ai3 忍耐。
Che to7 親像西北雨beh 來chin3前，天long2 e7 tai7先烏1 peng5，有時hiong5-hiong5「khehN8！」1 聲，雨to7 隨落--落-來；有時天烏beh chiaN5點鐘，ma7 無看著雨落kah 半滴。
西北雨若落有落--來，塗kha、花、草、大路long2 親像teh 洗身軀，去hou7 雨水chhiang5 kah 清khi3-tam-tam；路--nih e5 人long2 趕緊走去bih雨。雨上久落半點thong2鐘，烏雲to7 tauh8-tauh8-a2 散--去。雲若四散，天to7 清，日頭ma7 e7 koh 再出--來！日頭若出--來，hng7-hng7 e5 東peng5 山邊，hoan7-se3 to7 有看著虹(kheng7)。Chit-chun7 e5 日頭to7 無親像落雨chin3前hiah iam7，kui個choaN-a2 全涼--起-來，人ma7 感覺心情khah清爽。
虹ti7 山邊hia teh 展7彩，人to7 大大細細khia7 ti7 門口埕iah 是路邊比kha劃手。Gin2-a2 歡喜kah khok8-khok8-chong5。西北雨若落有落--來，hit暝to7 e7 真涼爽，月娘chham 天星e7 ti7 天頂閃sih kui暝！若是落無雨，天to7 一直罩烏雲，hit暝一定無看見月娘chham 天星。
西北雨有iaN2 是beh hou7 塗kha 食嘴ta nia5，無tap 無sap，落m7-chiaN5-mih8！Ah m7-koh，天公伯--a2 真疼--lan2，知iaN2 塗kha ai3 食嘴ta，知iaN2 lan2 chiah-e5 認真phah拚e5 百姓ai3 喘chit8下a2 khui3，sio2-khoa2-a2 hioh-khun3--leh。若看著虹ti7 天邊，做工khang-khoe3 e5 辛苦to7 be7 記--得-a！
落西北雨hit工暗暝一定有寧靜溫暖e5 氣氛。家家戶戶long2 teh 享受天倫e5 快樂。Bin5-a2-chai3 猶原ai3 認真過日；西北雨猶原e7 koh 落；虹ma7 koh e7 ti7 天邊展7彩。Lan2 若是有夠認真，人生一定是彩色--e5。
1 cheng-eng：有氣力，有精神。

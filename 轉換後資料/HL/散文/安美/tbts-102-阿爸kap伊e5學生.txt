【一張舊相片】阿爸kap伊e5學生		安美

有一工歇睏無上班，坐ti7客廳，閒閒無代誌，順手theh8一本相簿來掀，無意中看著一張真舊e5相片，算算--leh已經有十九冬--a。這張相是ti7阮阿爸上蓋得意e5學生e5厝面頭前hip8--e5，雖然有一點a2變黃--去，但是真寶貴，真有紀念性。Che是阮ham阿爸做伙hip8 e5上尾一張相。 
阿爸一世人奉獻教育事業。Cheng7師範學校畢業，to7 ti7小學做老師，後來升做教導，做校長，一直到六十五歲退休。伊上蓋苦心做--e5是家庭訪問，勸家長hou7 in e5 gin2-a2來學校讀冊。因為庄腳所在，作sit欠腳手，父母攏叫gin2-a2留tiam3厝內鬥相工，無去上課。會記得伊做小學一年級老師e5時，有一日去訪問一個家長，了幾a7點鐘，真有耐心teh苦勸，已經過了食飯時間，阮阿爸猶m7走。因為這個家庭真散赤，無好菜thang款待老師，真phaiN2勢，為著beh hou7老師趕緊離開，只好勉強答應hou7 in e5 gin2-a2繼續來學校讀冊。因為按呢，也改變了一個人e5一生。這個學生gin2-a2，現在是一間美國大學e5教授，而且伊e5學術研究，ti7世界ma7真有地位。另外ma7有幾個親成e5 gin2-a2，真gau5讀冊，m7-koh家境bai2，無法度繼續讀中學，讀大學。阮阿爸to7四界去借錢來hou7 in納學費，完成學業。栽培學生gin2-a2是阮阿爸一生上大e5 khang-khoe3。
庄腳e5學校ma7真散赤，無啥物經費。阮阿爸調去一間新e5學校做校長，伊定定戴一頂草笠a2，親手種花草，整理校園，hou7學校看--起-來khah sui2。學校beh起運動場e5時，伊ma7 ham人做伙擔土，thun7 土。教室e5桌a2椅a2會tin2動，辦公室e5器具phaiN2--去，伊to7家己修理，真正是校長兼kong3鐘，tak8項代誌攏包辦。阿爸一生雖然真清苦，但是我知影伊心內真快樂。
Cheng7阿爸退休了後，因為阿母早to7過身，家己一個人ti7厝內無老伴，做kiaN2兒--e5驚老爸稀微，to7邀請伊來外國thit-tho5，看孫a2。所以伊to7去巴黎toa3半冬，來多倫多toa3半冬，然後轉去台灣toa3--一-暫-a2，按呢來來去去幾a7冬。阿爸真儉，有一擺，伊tui3巴黎beh來多倫多，phaiN2勢hou7查某kiaN2 liau2電話錢，伊to7用寫批--e5。結果聖誕期間，批真慢，伊人已經到多倫多兩禮拜後，阮才接著批。佳哉阿爸老神在在，無看著阮去接機，to7 lu一張有寫地址電話e5紙，用比--e5拜託機場櫃臺，拍電話通知阮去接--伊。
阿爸ti7多倫多e5時，不時唸起beh去看伊e5學生kap伊e5姪a2、外甥a2，亦就是我e5叔伯兄哥kap我e5表小弟。但是美國土地hiah-nih闊， 不比台灣，坐車一下a2 to7到位。所以阮計劃幾a7冬，到1983年e5 8月，theh8假期，阮tui3多倫多駛車，先到North Carolina去看我e5叔伯兄哥，才去Tennessee chhoe7我e5表小弟，然後去Louisiana看伊上蓋得意e5學生，駛幾a7工，亦駛幾a7千公里。Hit 時阮e5車無冷氣，熱piaN piaN，一路u3冰角，lim冰水，才擋會tiau5，駛到位。M7-ku2阮真歡喜會tang3達成阮阿爸e5這個心願。
Hip這張相片e5隔轉冬，阮阿爸to7 ti7巴黎過身，但是伊e5精神永遠活ti7阮e5心內。看著這張相片，目屎直直beh流--落-來。阿爸，阮真siau3念你。




M7講母語，to7無祖國   
						/戴正德  Te3 Cheng3-tek
寒--人放(pang3)假，tng2去加拿大，我有去參加莎省台灣同鄉會e5新年餐會。Hou7我驚一tio5 e5是，我發現tioh8海外e5台灣同鄉對台灣意識kap文化e5堅持，已經漸漸teh退步--ah。過去，ti7海外e5台灣同鄉會成員bat為tioh8台灣e5出頭天，m7驚會hong5 phah入去黑名單be7-tang3 tng2去e5危險，一直teh堅持台灣e5認同，be7-gian3 giah8中華民國國旗，ma7無愛講北京話。但是chit-pai2餐會e5主持人m7-nia7分發一koa2有印青天白日車輪牌旗仔e5文宣hou7來參加e5人，連致詞ma7全場用北京話。
我私底下有請教人，是an2怎無beh用台語，所得tioh8 e5答案是講時勢已經變--ah,chit-ma2 ti7同鄉會e5情形，只不過是有樣看樣，模仿台灣領導者e5作為nia7-nia7。雖bong2 chit款無愛講台語、愛講華語e5現象，ti7海外猶m7是全面性--e5,但是e7-tang3看出台灣意識已經因為民進黨e5執政慢慢teh放落軟。你若看che7 che7台灣人公然theh8車輪牌旗a2去歡迎民進黨政府官員，就會瞭解chit-e5事實。
到底語言e5使用kap國家認同有啥物關係？咱be7-tang3否認，語言基本上是一個思想、感情溝通e5工具，m7-koh,語言另一方面ma7是文化e5命脈。文化人類學者多夫甘革斯（TovKangas)強調語言不只是一種「話」而已，伊其實有驚人e5控制潛力。歷史上殖民者一定會用盡辦法消滅被統治者e5語言文化kap破壞in e5自我意識，beh 叫in徹底認同外來統治者。日本人bat ti7台灣試過，但是因時間無夠長，家己koh是戰敗國，無成功。但是國民黨真厲害，卻會tang3 ti7五十年內底，徹底殖民統治台灣。世界上有che7-che7語言因為殖民者e5強壓手段kap排斥，真緊toh8消失--去。其實咱台灣語言ma7已經hong5列入是面臨絕滅e5語言--lah。有語言學者teh形容講，台灣e5原住民語言已經teh-beh無氣--lah,台灣客語親像hong5送入去加護病房--lah,ah台灣福佬話猶是ti7急診室內底。北京話，就是咱teh講e5華語，五十年前無一個台灣人會曉講，今a2日變作超強語言，ka7咱台灣本土語言強強逼kah be7喘氣！
 	假使咱有心beh去維護台灣文化，頂面所講e5事實咱be7使teN3無m7知，假無看--tioh8。若無，台灣e5語言有可能ti7 beh進入廿二世紀以前toh8會絕種。台灣e5生態意識已經漸漸有teh gia5頭--lah,咱真正phah拚teh保護面臨絕種e5動物。但是真可惜--e5,對強beh絕種e5台灣語言，咱卻ku3-chai7伊去自生自滅。有人講，今a2日大部分e5人已經無法度使用台語來作溝通--lah,beh用來講課抑是演說，當然猶koh khah無可能。為tioh8 beh達成傳播訊息e5目的，不得已只有選擇講華語。甚至ma7有人koh teh自我傷害、批評家己e5母語，認為台語是有音無字，無學術價值。咱若無即刻覺醒，設法去改變chit種被殖民者e5心態，我看台灣語言toh8真正無救loh。
咱對台灣語言e5重視，m7管是台灣福佬話、台灣客語、抑是台灣原住民語，出發點應該是文化超過政治。若beh透過政治e5訴求chiah來強調母語e5重要，he是無久長，ma7 be7-tang3堅持--lah。譬如講，民進黨tu2-chiah成立e5時，in用be7曉講華語來顯示in認同台灣e5決心。M7知an2怎，現在in soah開始顛倒愛用華語，甘願hou7台語成作弱勢語言，chhut-chai7伊慢慢a2消失--去，ma7無願意用家己作模範chhoa7頭去搶救。M7-chiah有一koa2民意代表、首長long2 teh學華語e5強勢，toe3 in捲舌，連本來無需要用華語e5場合，in ma7照常看be7起台語。聽講阿扁ti7本屆立委選舉e5前一暗，ti7高雄e5造勢暗會，全場講華語，有民眾私底下非常be7-tang3了解，ti7高雄chit-e5台灣意識堅強e5所在，伊ma7猶teh蹧躂家己e5文化，是為啥物--neh?kam2 be7 siuN過政治化，be7 siuN過詭巧？雖然講台語並無一定toh8表示是認同台灣，但是認同中國e5人in一定常常teh講華語。加拿大魁北克黨in一定beh講法語，in e5國會議員ti7國會諮詢e5時ma7一律是法語發音！。啥物原因？因為in beh堅持魁北克e5獨特性，ma7 beh維護in e5語言。Ah咱e5民進黨--leh? In雖然有執政權，但是對咱強beh消失e5台灣語言，卻有看若無看，知若m7知，ku-chai7伊--去，這怎樣be7 hou7人傷心--leh?
	語言是文化資產，需要咱去強化認同。當本土語言去hou7外來e5華語打擊kah悽慘落魄，kui身軀受重傷，chhun最後一口氣e5時，咱kam2猶親像火上加油koh teh講「完全使用台語實在不容易」，忍心ka7咱台灣e5文化資產燒燒掉？失去台灣語言，就會失去台灣e5認同，咱一定ai3警戒，無論台灣福佬話、台灣客語、或是台灣原住民語long2 tioh8-ai3保護，be7使koh再ka7傷害--ah,tioh8-ai3積極去搶救，因為in已經面臨絕種--lah。希望大家繼續勇敢講台語，無論是台灣福佬話、台灣客語、或是台灣原住民語，也祈求認同台灣e5政治人物抑是民意代表用家己做模範，講台語來確立台灣e5文化kap國家認同！（作者是中山醫大醫學人文暨社會學院院長，原文華文，賴柏年翻譯作漢羅台語。）


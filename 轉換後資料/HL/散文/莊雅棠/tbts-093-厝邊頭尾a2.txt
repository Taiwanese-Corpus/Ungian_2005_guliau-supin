厝邊頭尾a2 		
彰化女中高二 莊雅棠

各位評審先生、各位老師、各位同學tak8家gau5早，我是一號。今a2日我beh演講e5題目是「厝邊頭尾a2」。
阮兜toa3 ti7莊腳所在，厝邊頭尾a2 e5人攏真趣味。每一個人e5個性攏無仝款，真正是「一樣米飼百樣人。」Chit-ma2我to7一個a2一個來介紹hou7 tak8家熟sai7。
頭一個beh介紹e5是toa3 ti7阮對面e5大嬸婆。伊是一個大嚨喉孔e5人，講話koh真緊，每一擺伊人未到聲著先到，因為按呢tak8家攏叫伊「火雞母」。M7-koh伊做人真熱心，厝邊頭尾若有困難e5代誌請伊鬥相共，伊攏願意幫忙，m7 bat推辭，會使講是一個天真可愛e5好厝邊。
Koh來beh介紹--e5是阮隔壁e5林祕書。伊e5人生做真斯文，風度ma7真好，所以tak8家攏ka7叫做「緣投a2 sang3」。伊今年已經四十外歲--louh，可能是目頭siuN koan5，目睭生ti7頭殼頂，看koan5無看低，致使chit-ma2猶是單操一個，無某無猴，真是急死人。阮厝邊兜e5「歐巴爽」，定定ka7伊做媒人，攏講伊e5媒人錢真phaiN2趁。見擺相親m7是嫌人siuN大khou，就是嫌人siuN瘦，無就是嫌人頭鬃siuN長，目睭無重巡，鼻a2 siuN凹，嘴siuN闊。我看伊若是koh繼續嫌--落-去，恐驚tioh8-ai3做一世人e5「羅漢腳a2」。
續--落-去ka7你介紹e5是toa3 ti7阮後壁e5「福來a2伯」。伊e5人真神祕，定定掛一副「烏仁目鏡」，來無影去無蹤，伊e5外號叫做「藏鏡人」。每一遍，阮厝邊頭尾e5 gin2-a2，若是看著伊，著緊張kah心肝頭phih8-phok8跳，趕緊走去bih，恁講伊是m7是足無人緣neh？
猶koh有toa3 ti7阮斜對面e5金水叔--a ham金水嬸--a。In兩個人e5個性完全無仝款，一個是急性，一個是so5性，定定看in兩個leh tak嘴鼓，有夠趣味。In有一個查某kiaN2，當teh學講話，ah頭前e5嘴齒落一齒，講話有一點a2「漏風」，而且大舌koh興thih8，koh na2親像「哈欲兩齒」e5，實在真古錐。        
Toa3 ti7莊腳所在，chiaN5有人情味，厝邊頭尾a2若有好食物，攏會互相相請，若tu2著困難ma7會互相幫忙。人teh講「千金買厝，萬金買厝邊」，親像chiah-nih a2好e5厝邊頭尾，真正是「點燈a2火都無地chhoe7」。
俗語講：「遠親不如近鄰」，「有緣千里來相會」，會tang3做厝邊頭尾，ma7是一種緣份，所以tak8家tioh8-ai3互相幫忙，互相照顧歡歡喜喜來過日子。我e5演講就到chia結束，多謝各位。
  

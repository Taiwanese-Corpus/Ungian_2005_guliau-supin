對社區改造e5思考
Chun3-ian5

西螺ti7 goa2 e5心內, 本來m7是真特別e5所在, m7-koh經過chit 5 kang了後, goa2發現ka-ti7已經有法tou7思考chiok che7 m7-bat思考e5 mih8件.

Ti7西螺chit 5 kang, 當然免不了e7 si3-ke3 pha-pha走, ma7參觀真che7 Pi-thau5社區e5古厝kap景點. M7-koh goa2感覺siong7特別e5 tai7-chi3是goan2 tu2-tioh8 1 e5「超級社區營造師」林--先-生, i是米ka2工場e5頭家, 1年前開始做社區總體營造e5 khang-khoe3, i e5出發點是為tioh8 beh hou7 kui e5 Pi-thau5-poe3 koh khah sui2.

M7-koh有改變to7有反彈e5聲, 甚至有e5所在, 人根本to7無愛chhap--i, m7-chiah kap i開講e5時, goa2 e7-sai2感覺tioh8 i e5無奈, ma7 e7-tang3體會i e5辛苦. 若khia7 ti7里民chit peng5, in koh an2-choaN2想--leh?

Ti7 chit 2 kang e5訪問過程, goa2發現有e5人無chiaN5同意林--先-生e5做法, 像有e5人認為林--先-生做tai7-chi3 siuN chhong2-pong7, long2無kap人參詳. Goa2想, che是chiaN5值得思考e5 tai7-chi3: 問題到底出ti7林--先-生, iah是chit koa2里民?

其實, 社區營造本來to7是1 tin7人e5 tai7-chi3, m7-koh自底以來, 台灣to7無chit種觀念, chiah e7造成Pi-thau5-poe3 chiah-ni7 che7問題. M7-taN7是Pi-thau5-poe3, goa2相信che是kui台灣所有社區e5問題.
Lan2應該an2-choaN2做? Lan2 kam2 e7-sai2 ka7所有e5問題long2放hou7時間去解決? 今a2日e5困擾, kam2講5年後iah是10年後to7 e7自動hou7時間化解了了? 無法tou7避(pi7)免--e5, che一定需要時間, m7-koh 1 e5社區e5推動者kap居民e5互動, chiah是koh khah需要phah拚e5所在. 互相體諒, 了解kap共識chiah是真正e7-sai2 hou7 chit e5社區團結--起-來e5救命藥a2.

Lan2 ng3望社區營造be7變做1~2 e5人e5 tai7-chi3, 有tak8-e5 e5真心參與, lan2 chiah e7-sai2 hou7 lan2 e5環境koh khah好!

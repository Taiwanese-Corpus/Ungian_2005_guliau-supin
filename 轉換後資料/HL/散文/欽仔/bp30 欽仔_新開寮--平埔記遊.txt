走chhoe7 平埔
新開寮－－平埔記遊1

欽仔
Ti7 大學時代，有1 工，朋友宋--e5 ka7 我講i ti7 國中e5 時，bat 因為kha 骨lau2--著，in 老pe7 chhoa7 i 去1 個叫做「新開寮」e5 庄頭，hou7 1 個姓潘e5 老師父chhiau5,工夫chiaN5 好。I 講koh 有1 個姓潘e5 同學ma7 toa3 ti7 hia，講話有1 個腔。I 講hit 個庄頭kai3 成long2 姓潘，可能是1 個平埔庄。我雖然知影屏東e5 平埔族long2 已經漢化--a，但是我ma7 真好奇，就講：「行！Lan2 laih（來）！」
宋--e5 講：「無kai3 清楚ti7 siaN2-mih 所在--a，taN-a2 會記得ti7 潮州附近，風景kai3 sui2,印象khah 深--e5 是ai3 經過1 條chiok 長、2 peng5 甘蔗long2 種chiok koan5 e5 小路chiah 會到。」
Goan2 就騎i hit 台Ui-su-pa 出發--a。無joa7 久，就chhoe7 著hit 條長長、2 peng5 long2 是種甘蔗e5 路a2。入去庄頭就看著in 庄--nih e5 廟，1 koa2 cha-bou2 人tu2 beh 擔牲醴到廟埕來拜拜，原來是teh 犒軍(kho3-kun)。Goan2 ti7 庄--nih seh8 1 lin3,無看著siaN2-mih khah 特殊e5 物件，庄--nih 已經起chiok che7 樓a2 厝。尾--a2,goan2 seh8 入去tng-teh 鬧熱e5 廟--nih 看看--leh，ma7 是kap 一般庄頭e5 廟無siaN2-mih 無kang5。
Goan2 因為chin3 前e5 經驗，也phaiN2-se3 直接去問人「請問，lin2 kam2 是平埔族？」只好koh seh8 到庄外，goan2 看著1 座紅毛塗khong7 e5 土地公廟a2。我ku 落去看詳細，ma7 無看著siaN2。我kap 宋--e5 看遠遠e5 山，感覺tam7-poh8-a2 失望e5 時，1 個cha-bou2-gin2-a2 chhoa7 2 個gin2-a2 ma7 來chia chhit-tho5。看i chiah 少年，無抱任何希望。宋--e5 問i 講：
「你kam2 知影siaN2-mih 是平埔a2?」
Hit 個cha-bou2-gin2-a2 笑笑應講：
「Gun2 就是平埔a2--lah；外口e5 人ka7 toa3 ti7 山頂e5 人叫做傀儡a2,gun2 che toa3山kha--e5 就號做平埔a2!」

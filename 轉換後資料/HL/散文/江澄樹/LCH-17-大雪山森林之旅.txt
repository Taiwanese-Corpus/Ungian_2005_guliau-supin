大雪山森林之旅
江 澄 樹       

一禮拜前to7計劃禮拜欲去嘉義布袋食海產。二三工前chiah知影朋友聯絡無好勢，soah無法度去，只好安排別e5所在𣿅蕌。
拜五暗時ham7阮hau7-seN 二個人，給一本旅遊e5冊掀到強強欲破去，想欲chhoe7一個逐家攏會接受，閣會當仝工往回e5好所在𣿅蕌。最後決定欲去「大雪山森林遊樂區」。大雪山是真久以來to7想欲去行行咧e5所在，一直chhoe7無機會，這擺「陰錯陽差」也算是無意中khioh-著e5好機會。
逐擺若欲去較遠e5所在𣿅蕌，阮攏真早to7出門。大概五點出也著給gin2仔ou2--起來，予in佇車內繼續睏。一家伙仔，車駛咧to7向目的地出發。按呢會當加出來半工e5時間，閣閃開塞車e5時陣，真是「一兼二顧，摸蜊兼洗褲」。像欲去「武陵農場」to7到梨山chiah食早頓，欲行「北部橫貫公路」to7到復興chiah食早頓，欲走「南部橫貫公路」to7到甲仙chiah食早頓。這種提早出門一直是阮𣿅蕌e5習慣。
這擺「大雪山」e5旅遊，因為無真遠，所以佮普通時仝款e5時間起床。七點準時出門，來到大坑食早頓。食飽精神充足，四個人坐一台車向「大雪山」出發，開始一工e5行程啦！一路na2聽音樂na2講笑話，經過潭子、豐原、石岡仔，來到東勢。佇欲入山進前，先給油加予tiN7，欲方便e5嘛作陣thau2-thau2咧，續落去是四十幾公里e5山路。       
頭一擺駛這台新車走遠路，車e5性能真好，路況嘛未bai2,一路上有講有笑，一點也嘛未感覺thaim2。車na2走笑聲na2來na2細，最後，一個一個long2去chhoe7「周公」報到。上尾也 chhun我這個司機，一面駛車一面欣賞二爿e5風景。今也日雖然是禮拜，不過車無真濟，天氣嘛足好，閣拄著前幾工也落雨，給歸山e5樹仔攏洗到清氣清氣，予人感覺特別清爽。 
車na2 poaN5 na2懸，路邊有一寡人佇遐歇睏，準備泡茶、野餐。這個時陣，我緊給窗仔門拍開，冷氣關掉，ham7in作陣吸山裡新鮮e5空氣。車駛到一個轉oat e5所在，看對「大甲溪」去，視野真好，山勢足sui2。遮是無污染e5所在，干那有一層一層e5山，ham7 幾片也白雲，佮予水洗過青-leng3-leng3 e5樹林。
當我na2駛車na2欣賞大自然e5風景，忽然間！對樹林邊e5 草-bong-a2內走出一隻若像野狗e5動物。我想，深山林內那有可能有「流浪狗」。車駛較慢咧，較偎咧給看，毋是狗，嘛毋是羊仔，閣毋是鹿仔，按呢是啥物？敢是羌仔！啊！是羌仔無毋著。一股無法度形容e5歡喜ui3心肝堀仔走出來。因為野生動物若愈濟，表示咱大自然e5環境保護了愈好。
車na2來na2接近「大雪山」，空氣嘛na2來na2好。真久無吸著這種山裡清新e5空氣，歸個人chiau5清爽起--來。台灣e5林相真豐富，有低山熱帶e5闊葉林，中海拔溫帶e5闊葉ham7針葉混合林，閣有懸海拔寒帶e5針葉林。只有離開人陣ham7車陣e5城市，chiah有法度發現「台灣之美」。
目一下睨，「大雪山森林遊樂區」 e5停車場到囉！給車內e5大細攏叫--起--來。落車e5第一件代誌著是chhoe7便所，閣來著是腹肚。Oat8-頭看著「販賣部」歡喜到緊chong5--入--去，毋過看著內底e5物件soah失望一下。內底干那有二三種餅仔、飲料佮泡麵。「無魚蝦嘛好」山頂尾溜，有通食著未歹a3,mai3嫌 hiah濟，嘛是逐項給食。
放嘛放了a3,食嘛食了a3,這個時陣chiah有精神欣賞懸山e5風景佮享受大自然e5一切。頭先向「天池」e5路線出發，遮是一個2500公尺以上e5天然湖，無水源，我想普通時也可能無水，干那拄著雨水期chiah有水。阮e5運氣真好，前幾天也落大雨，今也日水普通也濟，看起來特別青翠。人講「山有goa7懸，水著有goa7懸」，坐佇涼亭仔內，看見這堀青色e5水，四邊攏是綠色e5山，頂面是藍色e5天佮幾片也白雲佇遐飛來飛去，交織出一幕真sui2e5景緻。
「天池」離停車場來回大約半點外鐘e5路程，行起來也算輕鬆。「神木」to7加真遠，來回愛點外鐘e5時間，路嘛較崎，行起來加足thiam2。毋過既然來a7,無共看一個究竟，實在毋甘願。看著「神木」chiah想著咱台灣像這種上千年e5樹仔已經無濟囉！應該立法好好也給保護。聽老一輩佇講，以早大欉樹仔e5原始林足濟，四界攏嘛看會著，但是未曉保惜，到尾也剉了了，莫怪小寡落一下雨著作大水、土石流，予人足疼心e。
行將近二點鐘e5路，未thiam2是騙--人--e3,等--neh閣愛駛車，無小歇睏咧未使lih。停車場無真濟車，chhoe7一個較陰涼e5所在，tiam7車內歇睏一時也，著叫gin2仔去買物件食，順續𣿅蕌一時也。山頂e5空氣真好，微微也風吹著予人真好睏，嘛真緊著恢復精神。懸山下晡時真𣘀罩霧，愛量早落山，山路較好走。to7叫逐家攏上車向下一個目標「五福臨門」e5土雞城出發。        
 
足久無享受懸山這種好空氣，欲離開，有一點也毋甘，足想欲給遮e5好空氣包--起--來。因為好風景會使留佇相片裡，好空氣soah無法度紮--返--去。時間chiah二點外nia5,tau7-tau7-a2駛，也算是對「大雪山」e5一種懷念。     
返來到「五福臨門」e5土雞城猶未四點，旅程也將近欲來結束，遮是上尾嘛是上重要e5一站，給歸工所欠缺e5物件攏食返--來，食無了e5閣紮返去作點心。著按呢歡歡喜喜完成一工e5旅程。
   


開  幕
江澄樹
今a2 日，我ti7 草屯開e5 服裝店開幕。Thau3 早就載 goan2 bou2 去菜市a2 買果子kap 金紙。我e5 觀念內底，店面開幕這種儀式是愈簡單愈好，ka-ti7 掀農民曆.看1工好日子，拜拜--leh就好--a。
買金紙e5 時，頭家問我講beh 拜siaN2-hoe3，我應講：「是店面開幕用--e5。」I 講：「An2-ne ma7 ai3 炮a2。」我講：「這世人.上討厭放炮a2，m7-taN7 吵著厝邊頭尾，koh 製造污染，1-sut-a2 好--處都無。」頭家無意無意就kan-taN theh8 1包50 khou e5 金紙hou7--我nia7-tiaN7。
拜拜e5 時，厝邊頭尾long2 過來看，感覺真奇怪，就問講：「Lin2 店面開幕nah 會無結花球、chhai7 花khou kap 花籃？」我應講：「花球會ka7 1間sui2 sui2 e5 店面chah8 了了，花khou、花籃koh 會tin3著厝邊隔壁，hou7 人出入無方便，無siaN2 理想。」
這款店面開幕無放炮a2、無結花球、無chhai7 花khou kap 花籃e5 tai7-chi3，真緊就傳到kui 街a2 路。我想，草屯無人an2-ne 做，相信台灣ma7 無幾口灶an2-ne。
我e5 想法是講不時teh 開店，tiaN7-tiaN7 hou7 人送mih8-kiaN7，對親chiaN5 朋友khah phaiN2-se3，做seng-li2是做久長--e5，m7 免計較開幕幾工e5 鬧熱。

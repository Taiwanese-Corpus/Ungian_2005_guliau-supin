上帝選民e5故事
？　
短講
美國南北戰爭e5 時，密蘇里州有真濟人對待聯邦e5 軍隊真bai2。為著beh 防止這款 m7 好 e5 情形繼續發生，聯邦司令部就派兵逮捕一寡 人關ti7 監--nih8,扑算in 是暴徒，聽候審判後beh ka7 in 銃殺，chiah e5 受掠e5 人中有一人叫做威廉，是真好e5 青年。到第2日，將軍卻決定beh tui3 受掠e5 人中先選 10 人立刻銃殺。這 10 人就受掠企做伙，當時威廉是無ti7 hit 10 人中，總--是hit 10 人有一個是威廉 e5 厝邊。威廉想講：這個人e5 家庭真散hiong，koh 有濟濟子兒，設使伊若死 chiah e5 囡仔就無老父，che是 m7 是太可憐。威廉 e5 心大受激動，所以決心企ti7 司令官 e5 面前講：「讓我替這人死」。司令官無反對 che建議，因為伊只有趁命令槍殺 10 人就可以--lah。這個厝邊用非常e5 感激e5 心來接受威廉做伊 e5 替身，事tui3 an2-ni就決定。
威廉企ti7 hit e5 厝邊本來著企e5 所在，伊kap 其他 e5 9 人企一排，面 對 kiah8銃e5 兵丁，司令官下令，威廉 kap其他 9 個人攏倒地死。Tui3 an2-ni 威廉 e5 性命贈送hou7 伊 e5 厝邊，伊做一個替身者。
小朋友你知有一位比威廉較偉大 e5人，伊犧牲了伊家己e5 生命？ 伊是無罪，總--是擔當全世界 e5 人 e5 罪，甘心替死ti7 十字架頂，做咱e5 替身hou7 咱 m7免tu2著刑罰，這個就是主耶穌。伊an2-ni疼你、疼我，咱著怎樣感謝--伊？你願意接受伊做家己e5 救主--mah？

譬如故事
(1)小雄是歹囡仔，無愛聽媽媽 e5 話，所以媽媽決定beh ka7 伊處罰。Hit 時伊e5 哥哥大寶知這個事，就去ka7 媽媽講：伊願意替弟弟受刑罰。媽媽kiah8 一枝竹仔枝扑大寶 10 下，扑得非常e5 疼大寶就an2-ni 替弟弟受刑罰。Hit 時小雄看了心受大感動，伊想伊e5 哥哥穩當真疼--伊，才會歡喜替伊受刑罰。伊就趕緊跑去哥哥hia，攬teh 流目屎講：「哥哥，我hiah-nih8 歹，你thai3 會疼我到an2-ni？我受媽媽打才 是應該--e5,總--是你卻替我受罪，哥哥我疼--你，我beh照你所講做乖e5 囡仔！」小朋友，耶穌ti7 十字架為咱死，tu2-tu2 親像大寶為著小弟受刑罰。你願意到耶穌e5 面前ka7 伊講：「親愛e5 耶穌，我無乖、講白賊、貪心、愛冤家、發脾氣，但是你hiah 疼--我替我受刑罰。求你赦免我e5 罪，我今後beh 趁你e5 話行。」 ?
(2)蘭心e5 父母早就死。有一日伊破病真重，伊e5 姑婆請醫生來ka7 伊看，醫生講伊e5 病著輸血才會活。但是姑婆e5 血型kap 伊e5 血型無像，姑婆幾若個朋友e5 血型也無像，所以boe7 thang輸血hou7 蘭心，蘭心e5 病勢直直變bai2。醫生知影家己e5 血型適合蘭心e5 血型，但是伊是一個真無閒e5 人，若抽hou7 蘭心伊e5 身體也擋boe7 tiau5,總--是伊歡喜為著救蘭心就決心抽血hou7 蘭心。後--來蘭心病好e5 時姑婆ka7 伊講這個事，蘭心就走去ka7 醫生說多謝講：「醫生，真感謝你 e5 血救著我 e5 生命，我beh 永遠感激不盡」。醫生講：「蘭心，iau2 有一個人將伊e5 血hou7 你，就是耶穌。」醫生就將耶穌受釘死e5 事講hou7 蘭心聽，hit 日蘭心kap 伊 e5 姑婆接受耶穌做 in e5救主。  

譬如故事
有一隻船beh 去美國，船頂真濟是有錢人，chiah e5 都是想beh去美國賺較濟錢e5 人。
船到大海中，天已經黑暗逐家攏teh 睏，有人ti7 夢中teh 夢見賺大錢。暗暝那深，忽然海風大起、海湧大poa3 ，強風暴雨接續直直來。船內e5 人tui3 夢中醒--起-來，看著這情形逐個都真驚惶。但是暴風、暴雨繼續teh喝喊，海湧那來那大。經過3 點鐘船因為hou7 海湧扑擋boe7 tiau5,漸漸開始沉--落-去，船內e5 人koh較是驚，致到大聲喝「救命！！」總--是竟然無法度thang挽回這隻船，無久就受海水吞--落-去，眾人攏沉落去海中。
第二天海上已經平靜，有兩人浮ti7 海面，一個是mouh  ti7 船e5 柴板koh 一個是利用泅水e5 本事來支持生命。但是到這個時卻一點仔氣力都用盡，若無人救--伊就beh 無命。伊開始用軟弱e5 聲音喝講：「救命！！」「救命！！」Hit 時mouh ti7柴板那個人是基督徒，聽著che聲音就泅去伊e5 身邊問伊講：「你是基督徒抑m7是？」應講：「m7 是」基督徒就將hit 塊柴板hou7 伊續ka7 伊講：「希望你e5 生命 iau2活--teh e5 中間有機會反悔做基督徒，因為我是基督徒，所以雖然死ti7 這個海中我e5 靈魂會安然倒去天堂。」Hit 塊柴板太小無法得支持兩人，所以基督徒就離開這塊板，讓hit e5 人mouh --teh，家己泅水直到氣力盡就沉--落-去。
Koh 過了兩日有一隻救命船來，帶一個人上岸。 這個人非常e5 感激救伊e5 基督徒，tui3 an2-ni 就到禮拜堂做基督徒。漸漸了解上帝奇妙e5 大疼續接受耶穌做救主。後--來成做熱心e5 基督徒常常感謝上帝，續見證上帝所施落hou7 伊e5 救恩e5 經過。
譬如故事
有一暝昏teh-beh 睏以前，媽媽ka7 珊珊講尾iah8 e5 故事。珊珊安靜teh 聽因為伊真愛漂亮e5 尾iah8。媽媽開嘴就講：「設使尾iah8若會講話伊一定ka7 你講下面e5 故事。」
「代先我不過是一隻塗色e5 小尾毛蟲，ti7 土腳趖來趖去。我真驚人ka7 我 lap  死。若有人行過我e5 身邊，in會看輕我講：「Heih！」因為我生做太歹看，不過樹頂e5 小隻鳥仔ka7我講：「有一天你總會變做真美麗-- e5。」我 m7 知 in 所講 e5 是什麼意思。寒冷e5 北風吹來ka7 我講：「有一天你會變成真sui2!」我 iau2 是boe7 明白。我只有知影北風實在太冷-- ouh。我決定爬上樹枝頂，所以開始慢慢 peh起去，感覺真愛睏，所以我就吐絲，製作一個小眠床，我入ti7 hit 內面若準入ti7 人e5 棺材，倒ti7 這個爽快e5 眠床內就睏--去，睏了一禮拜koh 一禮拜。
無久樹葉開始一片一片 ka落地上，天頂飛來飛去白白e5 雪，將我 e5 小眠床e5 外面kham3得親像一領sui2 e5 白毯仔。漸漸春天就來，鳥仔ti7 樹枝頂koh teh 講：「有一日你會變做真美麗。」總--是我iau2 teh 睏。新發芽e5 樹葉講 ：「有一日你會變做真美麗。」但是我iau2 是teh 好睏。溫暖e5 雨滴ti7 我e5 眠床外面 ka7 我講：「有一日你會變做真美麗。」Che雨滴輕輕叫醒我。我就開始tui3 眠床peh--起-來。青藍色e5 天空 kap 燦爛e5 日光tui3我講：「你會變成美麗。」我真是boe7 明白為甚mih in tui3 我唱這款歌。
因為睏了過歸e5 寒天，我e5 眠床續粗粗 koh lah-sap ，所以我就決定開一個空thang趖--出--去。我試趖看mai7,但是我感覺真奇怪，因為我e5 ka-chiah頂有一寡重重e5 物件。這是甚mih？我試看會thang tui3 我e5 kha-chiah 提hiah e5重e5 物件hiat-kak8--boe7。ouh！我一個斟酌看，he 是一對真美麗e5翼，比任何畫圖家所畫e5 koh較 sui2。我慢慢用這個翼試飛看mai7,那飛那懸飛到光耀e5 日頭中。查甫囡仔kap 查某囡仔看見我都喝講：「Sui2-- ah！舞iah8!」In 想 beh 掠我，但是我故意飛那懸。
這隻舞iah8起初是一尾蟲，若準死去e5 款式，而且親像埋葬ti7墓內，但是koh再活--起-來，成做美麗e5舞iah8。媽媽繼續問珊珊講：「你歡喜做蟲抑是舞iah8?」珊珊連連應講：「Ouh！媽媽，免講是愛sui2 e5 舞iah8。」
小朋友咱若信耶穌，有一日也 beh 變做比舞iah8 koh較 sui2 e5 身體，kap 主耶穌相kap toa3。咱著感謝 o-lo2 主，因為伊tui3 死復活hou7 咱會thang得著新e5 活命。  
譬如故事
(1)Ti7 家中盡做大本分  
小朋友，上帝到底ai3咱每日做甚mih？你bat an2-ni 問--過-無？當然lin2 都攏知影上帝愛咱無冤家、無自私、無貪憚、無隨便批評人、無騙--人。上帝愛咱無論ti7 厝--nih8抑是學校--nih8逐日榮光伊。無論大項事抑是細項代誌，上帝ai3咱hou7 伊歡喜。
Bat 有一個查某囡仔名叫小德，破病濟濟年。伊e5 心所向望e5就是會thang kap別個小朋友一樣，自由ti7 日頭e5 下面跳來跳去kap 朋友thit-tho5。伊早已經討厭ti7室內 hiah e5 無變化e5 家具。日--時ti7外面hiahe5 小朋友e5 喝叫e5 聲，只有增加伊孤獨e5感覺。媽媽常常為著伊e5 病祈禱，也教示小德an2-choaN2家己對天父祈求，hou7 伊e5 病早日好。  但是小德 e5 病原原boe7 較起色，hou7 伊感覺失望。有一日伊問媽媽講：「歸日倒ti7 病床e5囡仔上帝ai3伊做甚mih？」媽媽看小德真冷靜ka7 伊講：「上帝hou7 每一個人活--teh 都有伊e5 意思，因為人活--teh e5 目的，是teh 盡人e5 本分來榮光上帝，照顧家己e5 身體、聽父母e5 話、無hou7父母艱苦心、家己也無失去向望，永遠信賴上帝，che都是人活--teh e5 責任。」小德聽媽媽e5 話了後就無koh 憂愁--lah。Ka7 媽媽講：「雖然伊倒ti7 病床--nih8, beh 用所會e5 快樂心情ti7 厝內過日來榮光上帝。」
(2)誠懇待人e5 寶貴  
江老師ti7 學期尾最後一節課e5 時，用沉重e5 語氣ka7 伊e5 四年愛班e5 學生相辭。伊真實離boe7 開hiah e5 天真可愛e5 學生，但是不得以著離開in，因為無久伊著到真遠e5 所在kap 一個男子結婚，所以伊已經提出辭任老師e5 職。四年愛班e5 同學也離boe7 開in e5 江老師，因為伊真用心教導in、勸導--in，親像老母抑是阿姊一樣teh 款待學生。當伊對學生講再會e5 時流目屎，也ka7 每一個學生祝福學業進步。學生送江老師然後倒去厝--nih8,也 kap 父母講起江老師e5 事。In e5 父母都因為感覺江老師一向e5 用心教導，逐人都準備禮物。當江老師thau2開hiah e5 禮物e5 時，其中有一包非常稀奇-- e5。你想是甚mih？ He 是12 塊用手thiN7 e5 桌布kap 尿chu7仔，內面有一張批寫講：「親愛 e5 江老師，聽講送人e5 結婚禮物都ai3新--e5,但是我只有11箍 4 角，實在買 boe7 起什麼貴重e5 新禮物。現在我用所有11 箍 4 角買布，親手來做chiah-- e5,希望你將來thang用。祝你新婚快樂，續感謝你 ti7 3 年來e5 教導。
學生夏I-pek 敬上  7 月 2 日 」 
老師讀了這封批感動得流目屎。這個囡仔貴重e5 禮物已經超過任何e5 禮物。這個故事hou7 咱想，想著待人用誠懇是最會hou7 人歡喜接受--e5,親像亞伯拉罕用誠意接待主kap 兩個使者就得上帝喜納。
譬如故事：啥人上疼媽媽
有一個媽媽，4個子。有一日這4個子都相爭講：「媽媽我疼--你。」以明講：「無人比我較疼媽媽，因為我最大漢，我疼媽媽最久。」安娜講：「我koh較疼媽媽，因為我是厝內唯一e5 查某囡仔。」雅仁講：「媽媽，我非常疼--你，設使有熊追趕--你，我的確用槍打hou7 伊死。」最後德強講：「媽，我疼--你，但是我 m7知著 an2-choaN2 講。」講了用兩手抱媽媽e5頷頸，連連chim伊e5 面。Tui3 an2-ni 其他 e5三個也chim媽媽。媽媽非常e5 歡喜講：「真好，我聽lin2 講疼--我 hou7 我真歡喜。」  
停一下仔，門e5 電鈴tan5一聲，郵差送來一封信，四個相爭提hit 張批hou7 媽媽。媽媽真緊就讀了hit 張批就講：「Che是真要緊--e5,我著即時回批，下昏著送到郵局，甚mih人肯提去寄？」以明看出去窗仔外，外面teh 落雨，伊想：「我iau2 有5 個算數iau2-be7 做，thai2-tho2 m7 等到明仔再，beh 去學校順續寄？雅仁也an2-ni 想。安娜想講媽媽boe7叫我去，因為以明kap 雅仁兩個哥哥都ti7厝--nih8。當媽媽寫了hit 張批e5 時，kiah8頭看見三個子都 aN3 頭無做聲teh 做in 家己e5 事，只有德強穿雨衣、雨鞋企teh等候媽媽。媽媽一面將批交hou7伊，一面用另外一手下ti7 伊e5 肩頭講：「Chiah-nih8 暗，外面koh teh 落雨，你kiam2 kaN2家己去？」伊注目看媽媽講：「Boe7!我 m7 驚，媽！因為我疼--你！」
小朋友，你會thang ka7 我講這 4 人中ta2落一個最疼媽媽？
現在請 lin2 目珠放khoeh，誠實回答我以下e5 問題。設使你做有到，thang kiah8手表示。
1 爸爸、媽媽teh 無閒e5 時，你有去攪擾--伊抑無？
2 爸爸、媽媽ai3你叫弟弟、妹妹倒來食飯，你有去--無？
3 你會家己做好功課，也 m7 免 hou7 爸、媽ka7 你講？
4 物件無夠e5 時，你自動分 hou7 爸、媽食？
5 早起時ka7 爸、媽講：「早安」暗時講：「晚安」 mah？
6 同學hou7 你幾塊糖仔，你會帶倒去hou7 爸、媽食--boe7?
7 你會幫贊爸爸、媽媽照顧弟弟、妹妹boe7?
8 你行路e5 時有小心行路，無hou7 爸、媽掛心mah？
9 你常常自動幫忙家事mah？
10 你常常聽爸、媽講你是乖e5囡仔mah？
小朋友，上帝無ai3咱只有用嘴teh講我疼媽媽、爸爸。伊愛咱用實在行動來做。 
譬如故事
有一日清早，一隻船停ti7 維吉尼亞港，船頂滿載受傷e5 兵丁kap 受掠e5 兵丁，因為交換婦老遣送倒--來。Chiah e5 真歹看 e5士兵中，有一個 20 左右歲e5 青年，伊e5 家庭雖然好額，但是現在伊變成親像乞丐e5 款式。伊叫電話請伊e5 兄來接--伊，總--是一面想講伊e5 兄扑算boe7 認得伊，因為伊現在變成歹看相。那想那傷心差不多teh-beh 哭--出-來。無若久伊e5 兄坐一隻真好看、真爽e5 馬車來，聽候船倚碼頭就上去chhe7 小弟。Ti7 人群e5 中間伊打拼chhe7來chhe7去，較 an2-choaN2 都chhe7 無。最後，ti7 無意中行倚一個著傷e5 兵丁e5 身邊。伊看著一個人面黃、肉消瘦、杉褲破爛 koh歸身軀有臭味，koh 有著傷e5 所在kap teh 爛e5 所在，感覺討厭就離開伊。啥人知這個是伊e5 小弟。小弟心內甘苦ti7 心內家己講：「我早就有了解伊會boe7 認得我。」伊e5 兄第2次koh tui3 伊e5 身邊經過也boe7 認得伊，伊家己也無做聲。第3次行過e5時伊看見伊 e5 兄現出失望e5 款式，打算掠做是伊來到途中已經死--去。第4次伊e5 兄過去e5 時，自言自語講：「這個可憐e5 人。」講了就轉身beh 離開去。Hit 時忽然聽著一個微細e5 聲音講：「哥哥，你iau2 是boe7 認得我--mah？」伊e5 兄注意一下看，才認出是小弟，就趕緊aN3落去ka7 伊扶--起-來講：「Ouh！親愛e5 弟弟，你那m7較早出聲--leh？」伊e5 兄攏無躊躇就aiN7這個la5-sam5  koh 臭e5 小弟落船，扶伊上馬車chhoa7 伊倒轉到厝。哥哥疼弟弟e5 心何等e5 大--ah！
譬如故事
阿娟哭哭啼啼teh chhe7 媽媽，媽媽一下看，阿娟 e5 手有一 sun5長長e5 傷teh流血。媽媽趕緊chhe7 紅藥水、包布、樹乳布來ka7 阿娟包著傷e5 所在，也那問講：「是怎樣會an2-ni？」阿娟應講：「大隻貓ka7 我抓--e5。」原來阿娟in tau有飼一隻有花e5 貓母，生 4 隻貓仔子一隻黑--e5、三隻花--e5。Tui3 阿娟e5 阿姨掠一隻有花e5 貓仔子以後，貓母e5 脾氣就變--lah，攏是帶伊所chhun e5 3隻子bih toa3 siu7--nih8,攏 m7肯出--來。阿娟愛看hit隻黑--e5 到底大偌濟，tu2-tu2 伸手去就受貓母抓一下。媽媽問阿娟講：「你知影貓母thai3 會抓--你-無？」阿娟搖頭。媽媽講：「因為貓母想講你會koh ka7 伊掠貓子走。」阿娟講：「貓母hiah-nih8疼貓仔子？」媽媽講：「當然！哪裡有媽媽無疼子？M7-na7 是人an2-ni動物也an2-ni。」阿娟講：「an2-ni，我 m7 koh 受氣 hit隻貓母--lah，媽媽我明仔再beh 來去阿姨hia ka7 伊掠hit 隻貓阿子倒--來好--無？貓母扑m7見貓子太可憐--ah！」媽媽那so 阿娟 e5 頭殼那講：「你 an2-ni 同情hit 隻貓母是著，你著知影一個家庭若an2-ni 受拆裂分散是最可憐-- e5。你記得約瑟 e5 故事--boe7?經過濟濟 e5 苦難到路尾上帝hou7 in 全家團聚。咱著數念hiah e5 受苦e5 家庭為著in 祈禱。」阿娟講：「媽媽，我今仔日beh 特別為著無媽媽e5 小朋友祈禱。」 

譬如故事
Ti7 阿拉伯地方有一個囡仔叫做阿德該地，tui3細漢受老母e5 教示叫伊無論甚mih時，抑是甚mih人著ai3誠實。
有一日媽媽對伊講：「我e5子，你已經大漢--lah應該去做頭路賺錢。我hou7 你40個銀角仔，著立志，永遠無koh 白賊平平安安去--ah！願上帝祝福你。」
阿德該地就te3 一群e5 人去，準備beh做事業。但是不幸ti7 路--nih8 tu2著強盜。強盜e5 一個問伊講：「囡仔，你身軀有帶錢--無？」阿德該地應講：「有，ti7 我e5 衫仔內有40個銀角仔。」Hit e5 強盜聽了掠做伊是故意teh 騙--伊，就歹聲嗽ka7 伊講：「你到底有偌濟錢？」「我已經ka7 你講，我有40 個銀角ti7 衫仔內，lin2 若ai3 thang提--去，m7-thang害死我。」Che 這群e5 強盜煞笑--出-來，in m7相信阿德該地 e5 話，掠做伊是狡怪敢kap in 講笑，所以無一個beh 去chhe7 伊衫內。企ti7 邊仔e5 頭目有點感覺奇怪，對伊講：「囡仔你老實ka7 我講，你到底有偌濟錢？」阿德該地感覺真boe7 忍耐--tit得，就大聲講：「我 kiam2 m7是已經ka7 你e5 同伴講了？我講我有40個銀角thiN7 ti7 衫仔內，lin2 若 m7信何必 koh teh 問我？」Tui3 an2-ni 頭目命令抄伊e5 衣服，果然ti7 衫仔內有thiN7 40 塊銀角。頭目覺得真奇怪，就問伊講：「囡仔你啥事會老實ka7阮講--leh？」「因為我bat對媽媽約束，無論任何m7 講白賊，設使我今仔日騙--lin2,an2-ni我就是騙媽媽。」阿德該地 e5 話一句一句扑入強盜頭目e5 心，hou7 伊大受感動，就用誠懇e5 態度講：「乖囡仔親像你chiah-nih8年輕e5囡仔竟然會曉聽趁媽媽e5 吩咐，若是我真見笑活到chiah-nih8 大漢卻攏無仁愛。我細漢e5 時媽媽教我著做好人，但是我卻攏boe7 記--得，也未bat 想到著上帝e5 話，誠實做人。Ah！我今仔日覺悟--仔！乖囡仔我beh ti7 你e5 面前改正重新做人。」 
短講
小朋友lin2 bat tu2著大水無？有時雨落較久，就成做大水災。這幾年真濟所在tu2著風颱，損失真濟。風颱帶來大水比較較低e5 所在就受淹密。
Bat 有一擺一棟細間厝，阿義一家e5人toa3 ti7 hit 內面。爸爸、媽媽tu2好有代誌去別位，厝--nih8 只有阿義kap 小妹阿芬ti7--teh。Hit日e晡時風颱來，liam5-piN 那起大風也續落大雨，水溝滿--起-來，續漲起來街路。慢慢hit e5 水也流入房間。 阿義 kap阿芬 聽hit e5 hi3-hu3叫 e5 風 e5 聲，就驚惶koh 看著大水來 e5 時，阿芬續哭--出-來。兩人趕緊將椅仔、冊......等等搬起去桌頂，但是大水慢慢也盤過桌頂、總舖，in e5 雙腳都浸ti7 水--nih8,驚 kah m7知beh 怎樣做。室內暗koh 無看見指頭仔，爸爸、媽媽又無 ti7--teh。
Tu2-tu2 teh 驚惶e5 時，阿義想著主日學老師bat 講：「著將一切倚靠上帝，m7免驚、m7-thang紛亂，上帝一定beh 幫贊。」阿義趕緊牽阿芬 e5 手，向上帝祈禱求伊幫贊in 脫離大水e5 災難。祈禱煞心就有平安。
無久聽著外面有teh 喝叫e5 聲，阿義大聲叫講：「救命--ouh！阮兩個hou7 水圍困ti7 chia！！」阿義 kap 阿芬得救--lah，in 受安置ti7 堅固e5 樓頂，有燒e5 物件thang食、有燒lo7 e5 所在thang歇睏、安眠，免koh 驚外面teh 流e5 大水。小朋友，耶和華是咱急時e5 幫贊、是咱e5 石磐。你有困難、危險e5 時，可以好膽倚靠--伊、祈求--伊，伊一定會看顧你、幫贊你。
譬如故事
有一個好天早起，強志一家e5 人由爸爸駛車beh 去外媽in 兜thit-tho5。In 真早就起來準備行李，阿英因為 m7 願離開伊hit 身尪仔，所以也帶入去車內。
一切e5 準備攏好勢，5 個人就歡喜唱歌來出發。一路看著青青青e5 稻仔園，那搖伊e5尾teh 食草e5 牛群、羊群，無kah 一屑仔 e5 雲e5 青天，tu2 tng7飛--過e5 兩、三隻小隻鳥仔，這景色實在太sui2--ah！阿華指車外e5 田野講：「媽媽，上帝真偉大--ah！假使上帝當時無創造chiah e5 樹木、花草、飛鳥、禽獸，就咱所經過e5 路是太乾燥無味--lah。」「是！上帝疼咱，為著咱預備chiah-nih8 sui2 e5世界，咱應該時時刻刻感謝伊e5 大愛。」媽媽笑笑ka7 阿華應答。
自動車直直向頭前teh 走，離開外媽e5 厝也無偌遠--lah。In快樂e5 歌聲kap 車e5 聲合--起來親像交響樂一切掛慮kap 世間事都攏boe7 記--得。頭前滿佈e5 天空 in 一點仔都無注意--著，到烏雲遮掩日光大地黑暗in 才發覺。害--lah，看這個烏雲一定會落大雨，附近koh 無鄉村thang閃bih。
爸爸就開油門，看ti7 大雨未來以前看會到有人toa3 e5 所在boe7。但是所有e5 努力是無用，走無偌久強風摻大雨扑著車，路糊糜e5 路面續阻礙車e5前進。今，車續tiau5 ti7 土糜中全家關ti7 車內boe7 thang自由。小朋友，若是你beh 怎樣？
阿華看著外面e5 風雨，雖然心內有點無自在，但是勇敢講：「爸爸，上帝是咱e5 幫贊，會幫贊咱脫離che thang驚e5 天氣。」「是，上帝是咱e5 石磐、是咱急時e5 幫贊，咱相kap 來對伊求討。」爸爸講an2-ni就chhoa7 in 誠實向上帝求幫贊。上帝果然聽in e5 祈禱，這陣強風大雨無久就過--去。雖然路chiuN3，但是日頭透過teh 飛e5 雲射著in e5 面前，路邊e5 農作物掛滿了水珠，受日光照反射tit五彩十色真 sui2。上帝幫贊in e5 路程平安到位，也hou7 in 看著落雨後真美麗e5 風景。
譬如故事：上帝幫贊林肯救美國。
主後1862 年到1863 年，che是美國最黑暗e5 一年，也是生活最無平安e5 年。因為當時為著解放黑奴e5 事﹝請教員普略說明解放黑奴e5 事﹞發生了南北戰爭。Hit 時北方政府因為外有強敵內有奸臣，致到每次戰爭都失敗。當時e5 總統林肯，伊看著che 嚴重e5 情景，m7 知著怎樣做。總--是伊知上帝是獨一無二真神，只有若同心合意向伊祈禱，一定會幫贊--e5。所以林肯總統就發出命令勸全國e5 人禁食祈禱，求上帝為in 解決難題，che是1863 年 3 月 30 日 e5 事。5 月9 日ti7 Chiong-su-lah8-li2 地方，北軍又koh 敗戰。照人e5 想法親像上帝無聽人e5 祈禱。當時南方e5 軍隊那驕傲，決定上北。北軍失敗e5 消息傳到林肯 e5 耳空，伊就家己一人入去房間祈禱求上帝幫贊in。然後伊對Si-khek-lek8 將軍講：「這次e5 戰爭是beh 為著上帝、為著正義來相thai5。所以che一次戰爭上帝必定幫贊咱每一個人較贏對敵。」第2日，ti7 Ka-chu-pek e5 一戰，果然大得勝。Tui3 這次e5勝利就決定美國e5 大局。 以後北軍就連戰連勝。Che是甚mih原因？就是為著林肯kap 人民熱誠e5 祈禱 e5 結果，hou7 美國免陷落災難續解放黑奴。
短講
有一早起腹肚 ki-li2 kut8-lut8 哀怨嘴講：「嘴兄，你thai3 會 m7 趕緊食物件，我都枵kah beh 死--lah！」嘴應講：「腹肚小弟仔，你m7-thang講我是貪憚 m7 做工，手姊仔都無送物件來hou7 我，我beh an2 choaN2 哺，來吞落去hou7 你？」 Tui3 an2-ni 嘴就喝講：「嘴姊，你啥事閒閒teh thit-tho5, m7肯送物件來hou7 我？腹肚小弟仔都beh餓死--lah！」總--是手回答講：「運動神經也無命令我！我beh an2-choaN2 提物去hou7 你食？」Tui3 an2-ni 手對運動神經講：「趕緊講--lah！嘴teh 愛食--lah！」總--是運動神經將責任推hou7 大腦講：「大腦都無發出命令。」假使an2-ni 一直推責任m7肯合作，結果是怎樣？嘴無thang食、身體無營養，an2-ni 身軀各機關就無辦法活動，最後生命就結束。
目珠、嘴、鼻、手、腳、內臟、皮膚、骨頭等等，都是身軀e5 一部份。上帝造chiah e5 都攏有伊e5 美好e5 功用，各機關每分每秒都愛合作，才有健康e5身軀。
咱都是上帝揀選e5 百姓，逐家是親像身軀彼此著分工合作，互相幫贊。各位同學，你ti7 學校著勤勤讀冊、ti7 家庭幫贊父母、 ti7教會做好e5 幫贊。 
譬如故事
某鄉村e5 一個佈道所哀聲怨慼，自言自語講：「Chiah e5 信徒逐禮拜日來禮拜，kiam2 無聽著門前柴做e5 樓梯ki-ki叫e5 聲，也無看著壁頂e5 油漆已經落--去-mah？Ah！壁角e5 蜘蛛絲，滿滿是塗粉e5 玻璃窗.........，chiah e5 會友甚mih時才會替我清掃--nih？」
明仁 kap 英華禮拜日去赴主日學，一下入去埕--nih8,就看著塗腳ka落kah滿四界紙kap 紙幼。明仁講：「英華，你看！上帝e5 厝chiah-nih8 骯髒，咱kiam2 m7 來ka7 伊掃掃--leh？」英華應講：「Ouh！Chiah--nih8 大e5 埕 koh 禮拜堂hiah 大間，咱兩個人哪有法度thang掃？」明仁聽了覺得有影，兩人就將這個代誌hou7 伊boe7 記--得。
李先生做禮拜e5 時也看著講台頂e5 壁所漆e5 油漆已經lak--落-去，黃、白、黑點實在太歹看。總--是心內想講beh 油漆che佈道所，我一個人e5 能力是無到額、是無法度。講了就倒--去。
聚會後，張--先-生差一點仔著tui3 樓梯頂lian3--落-來，因為樓梯斜斜beh 害beh 害。 伊peh--起-來那講：「這個樓梯歹到an2-ni應該早著ai3修理， ……但是我一人哪有甚mih辦法？」講了也倒--去。
禮拜煞，逐家攏倒去家己e5 厝。Hit e晡各人心肝若準有甚mih力量teh催迫--in，張--先-生忽然自動帶鋸仔扛木材tui3 禮拜堂去；李--先-生也koaN7著油漆kap bin2仔 來；明仁、英華也招一群主日學學生，有e5 帶掃帚、畚箕、有e5帶桌布tui3 佈道所來。我修理樓梯、你釘木板、伊漆窗仔kap 漆壁；無久一間佈道所內外煥然一新。
各位同學，一件事若只有一人是無法做成--e5,總--是若大家一齊合力，m7-na7 省時間也做得較好。你看，in 彼此分工合作，竟然hou7 一間佈道所變做清氣kap 美麗。
譬如故事
食暗飯e5 時，吳--先-生全家圍ti7 食飯桌談起家己e5 教會。爸爸講：「老王e5 年紀濟--lah，教會e5 埕hiah 大，我看伊是做boe7 來！」媽媽也覺得擔憂講：「是--ah，伊實在需要一個人幫忙，總--是咱e5 教會無法度thang請人來幫忙，beh怎樣？」大吳忽然心生出一個計智喝講：「M7免倩--人，我有一個妙計！」逐家問伊講：「甚mih妙計？」真愛知。大吳講：「我一禮拜願意獻一個e晡時hou7 上帝來幫贊老王割草。」二吳也講：「哥哥，我也kap 你幫贊老王割草！」爸爸、媽媽聽了歡喜tim3頭講：「無錯！實在e5 妙計會服事上帝也會幫贊人。」這個時讀3 年級e5 小吳也喝講：「大兄，我也kap lin2 去。」媽媽講：「我看你顧thit-tho5,kiam2 會割草？」拜六e晡學校無上課，tui3 an2-ni 兄弟3 人就提鐵桶kap 鐵鉤歡喜來到禮拜堂。老王tu2-tu2 坐ti7 草埔teh 扭草，聽見in 兄弟仔講：「老王，阮 3 人beh 來幫贊你除草。」講了就開始做工。
In 做了無偌久，有幾個同學tui3 hia 過--去，看見大吳就喝講：「Oaih！大吳！你beh kap 阮去扑球--無？」大吳kap 二吳是最愛扑球e5,in 一下聽見有人招in 去扑球，就放下in e5 koeh仔 對小吳講：「小吳，阮去扑球chiah koh 來。」In那準teh飛e5 款式就跑--去。埕--nih8 只有chhun 小吳kap 老王，in 無緊也無慢用力將草仔一叢一叢連根也khau--起-來。
食暗飯e5 時間到--lah，小吳真厭sian7,koaN7 鐵桶kap 鐵鉤倒--來。父母看--見就奇怪問講：「小吳，lin2 kiam2 m7是3 人相kap去，啥事只有你一個倒來？In兩個--nih？」小吳aN3頭那脫那講：「In早就去扑球--lah。」媽媽輕輕扑伊e5 ka-chiah 講：「小吳，我深信上帝會歡喜接納你e5 奉獻。」小吳雖然工作真辛苦，但是心內有講boe7 出e5 快樂，因為雖然少歲上帝卻接納伊e5 奉獻。
譬如故事
頌生夢見一個夢，看見伊到天堂e5 門口，聽見內面有彈琴唱歌e5 聲，hou7 聽e5 人極其快樂。 伊就問天使講：「內面是啥人teh 彈琴？真好聽--ah！」天使應講：「是上帝e5 子兒！」頌生就想講chia 有chiah好聽e5 音樂，上帝kiam2 會koh 愛聽地上e5 信徒e5 讚美。 伊tu2-tu2 an2-ni teh 想e5 時，內面出來一個人，一下看就知伊是耶穌。伊真客氣請頌生入去，續chhoa7 伊看一本冊，原來頂面有記載某年、某月、某日、第幾個主日，某教會禮拜人數kap in e5 姓名。 頌生真著驚因為tu2-tu2 是伊家己e5 教會，所以伊就小心查看有伊e5 名抑無？結果chhe7 攏無。伊就問耶穌講：「主--ah，你是 m7是寫了漏鉤去？我逐禮拜都有去教會赴禮拜，怎樣無我e5 名？」主耶穌應講：「子--ah，我這本冊 m7 是登記甚mih人有到教會。所登記--e5是看甚mih人有用神用真實來敬拜我，你若有真實敬拜我，你e5名決斷boe7會遺漏-- e5。」頌生醒--起-來想著所看見e5 夢，就真慚愧，伊知每次e5 禮拜，主耶穌都teh查看。 Tui3 hit tiap8 了後伊就 m7 敢 koh 隨便敬拜上帝。
譬如故事
真早以前，軍隊中有扑鼓e5 囡仔名叫武生。所有e5 士兵都疼武生 也愛kap 伊講笑，因為武生是一個疼主e5 囡仔，所以in koh較愛ka7 伊創治。一日清早，當chiah e5 士兵起床e5時，in 看著武生kap 平素同一樣teh讀聖經。有一個士兵對另外一個士兵講：「你看武生 koh teh 讀聖經--lah。咱來ka7 伊創治，hou7 伊以後 m7 敢 koh讀聖經。」食早頓e5 時in 裝做真嚴肅e5 態度對武生講：「Tu2-chiah 官長有講，設始你若koh 讀聖經就boe7 thang kap阮相kap 食飯。」武生心內真難過講：「我beh an2-choaN2 無看聖經--nih？我疼上帝，上帝也kap 我同在，所以不管如何我beh 讀聖經。」講了就起--來，行入去灶kha kap hiah e5煮飯e5 相kap 食飯，因為伊掠做in 所講--e5 是真實，boe7 thang kap 士兵相kap 食飯。
中頓，武生倒去營房e5 時，發現伊 e5鼓無去--lah，就問hit 兩個士兵講：「你有看著我e5 鼓？Thai3會無看見？」In 講：「是官長吩咐阮收--起-來，只要你若答應阮以後無koh 信上帝，鼓就koh 還--你。」武生聽了憨憨 m7知beh 怎樣，後--來講：「設使你將世間所有e5 鼓送我，我也boe7 thang無信上帝！」講了就轉--過-來行出營房。逐家都想講伊親像teh-beh 哭--出-來。這兩個士兵koh 想一個辦法，相信武生一定會放sak 上帝。食暗頓了後in 就kap 武生相kap 來到公路上，in 對武生講：「官長講你真正若koh 繼續看聖經，就boe7 thang ti7阮 e5 部隊--nih8,beh 叫你倒--去。」Che 這遍上帝不但kap 武生同在，續賜伊膽量來做上帝所歡喜e5 事，所以武生雖然難過致到流目屎，但是攏無躊躇攏無越頭，向beh 倒去伊e5 厝e5 路直行。這兩個是兵看了趕緊扭武生 ka7 伊講：「武生 m7 thang去，是阮teh 講笑-- e5,阮be7 bat 看見一個人 chiah-nih8 疼上帝e5 人，阮深信上帝一定kap 你同在。伊若無kap 你這款人相kap ti7--teh，behkap 甚mih款人ti7--teh -nih？In 兩人就受感動信上帝。
譬如故事
古平是疼上帝e5囡仔，伊e5 老父是一個虔誠e5 基督徒。Tui3 伊e5 老母死了後，in 父子koh較是生命相結連。古--先-生是一個賣菜--e5,總--是禮拜日伊 m7 但無去做生理，反轉ka7 牧師提一寡福音傳單ti7 禮拜e晡kap 伊 e5 子古平去分傳單。這個工hou7 in 父子有真大e5 喜樂。 In 想in 雖然bat 字無濟，in 也會為主做工chhoa7 人歸主。
有一個禮拜e晡黑雲密佈，相續落大雨續hou7 in 父子取消出去分傳單e5念頭。In 想今仔日mai3 去分，toa3厝--nih8來睏一下。總--是古平心內真無平安，伊掠做無應該為著雷公sih-na3落大雨就無去分傳單，所以tui3 眠床--nih8 peh--起-來坐，對爸爸講：「爸爸，聖經kiam2 m7是講無論ta2落去，上帝beh kap 咱相kap ti7--teh-mah？我想，我著來去分，我深信上帝一定會kap 我同在，我就無驚一切。」
古平 chheng7 雨傘帶50 張傳單家己一個就出去。因為落雨真少人出來ti7 街路，所以無容易將傳單送hou7 一個人。伊行真遠e5 路，手--nih8 e5 傳單才慢慢減少。無久，逐間厝e5電火攏著--起-來，但是古平決心beh 分到了才beh 倒--去。最後chhun 一張，總--是較行都攏無過路人。Hit 時忽然注意到遠遠有一間低低e5 草厝，四邊攏無厝。伊想beh 將所chhun hit張傳單送hou7 hit 間厝e5 人，但是天黑雨大koh 無路燈，心內有驚惶hit 時忽然想著上帝e5 話講：「你無論 ta2落去，我beh kap 你ti7--teh。」古平即時壯膽起來，boe7記得一切直直行到hit e5 草厝門口。伊到位就輕輕扑門，將hit張傳單tui3 門縫ka7 伊long --入去，歡喜倒--來。
第二禮拜早起古平做禮拜e5 時，有一個老人起來做見證講：「我感謝上帝救我一條生命。頂禮拜日暗時當我灰心喪志想beh 自殺e5 時，突然聽見有人扑門，有一張傳單tui3門縫long--入來，聽候我去開門e5時看見一個囡仔已經行去真遠--lah，總--是我卻因為hit 張傳單來取消自殺e5 念頭。現在我已經相信耶穌，感謝上帝e5 恩典。」伊講e5 時koh 拿hit 張傳單起來hou7 逐家看，古平無想到上帝竟然用伊來救一個人。伊非常歡喜大聲講：「爸爸，hit 張傳單是我分--e5!」
各位同學，古平發傳單我想你也會做。你家己想是 m7是有古平 hit 款疼上帝kap 疼人e5 靈魂e5 熱心抑無？你是 m7 是有深信上帝kap 你ti7--teh 抑無？你為主做工e5 時，你信伊會賜你膽量kap 智慧mah？今日上帝愛用你，你肯m7肯hou7 伊使用？         


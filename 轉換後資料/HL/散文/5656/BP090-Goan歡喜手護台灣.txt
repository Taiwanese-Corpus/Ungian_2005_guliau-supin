Chit工，goan2歡喜手護台灣、愛台灣！
5656

今a2日心情特別輕鬆快樂，goan2 kui家伙a2 beh去參加1個全國性koh真有意義e5 活動。2個cha-bou2-kiaN2 ti7平常hioh-khun3 e5日子long2是khun3到自然醒，今a2日自動提早起床準備，koh phah開電視收看全國各地人民熱烈參與活動e5狀況，心中唯一e5心願to7是愛台灣，無想beh hou7 ka-ti7 e5國家變做國際e5弱勢團體iah是二等人民。Gin2-a2 e5老pe7決定食晝過chiah出發，舊省道無經過大社，goan2 tioh8-ai3到楠a2坑連接高雄e5民族路段，參與牽手e5活動。
到民族路現場，已經是人kheh人。添好參與證明繳tng2去hou7管理員了後，goan2 to7揀1個khah lang e5路段排；khia7 ti7 goan2正peng5--e5是1群ui3旗津來e5民眾，聽講thau3早8點外to7來到現場--a。真che7人ka7 goan2 ang圍tiau5 teh寫參與證明，我叫大cha-bou2-kiaN2小魚去tau3-saN-kang7，少年人寫字khah緊，ma7 加1支筆thang tau3 寫。真che7老歲a2搶leh講互相e5住址，tak8-e5 koh歡喜koh笑kah chiaN5 kou2-chui。To3手peng5是kang7 1個家族--e5，long2總m7知有幾代，老老細細be7 chio2人，iau2-koh為si7大準備椅a2，全家族共同來參與chit pai2 e5活動。
好朋友也long2來到現場，tak8個人分1頂帽a2 chah8日頭，我本來gia5 1支雨傘，siuN kheh soah無法tou7 phah--開；khia7 e5路段無chah8日e5建築物，天氣koh熱，真ka-chai3 goan2穿短ng2-a2衫。時間愈接近2點28分，現場e5氣氛愈熱，m7-taN媒體來攝影，現場ka-ti7攝影e5民眾ma7 不止a2 che7;iau2有be7 chio2怪裝備e5老人kap少年，吸引tak8-e5 e5眼光，得著be7 chio2 e5 phok8-a2。民族路來往e5汽車若有插手護台灣e5旗a2，沿路tak8-e5 long2熱烈ka7 iat8手，互相加油。Koh有輕航機ti7天頂飛來飛去leh錄影。小魚2姊妹long2真後悔，講應該thau3早to7騎ou-tou2-bai2出來感受kui世人hoan7-se3 chiah 1 pai2 e5 活動，goan2 ang也贊成2姊妹e5講法。
活動上尾ti7 tak8-e5大聲hoah出我愛台灣e5聲--nih圓滿結束。真che7人iau2沉醉ti7 chit個歷史e5時刻m7-kam離開。車輛雖然真che7，猶原照順序慢慢散--去。
暗時kap朋友食飯，在座--e5當然long2是普通時tiaN7-tiaN7做夥e5朋友，唯一無看--著-e5是姓余e5 ang-bou2;1個朋友講tiau故意m7招--in，in e5想法kap tak8-e5 long2無kang5，驚破壞氣氛，be7愛ka7招。其實本來也無siaN2-mih無kang5，只不過in ti7高速公路e5超速紅單，是某1位出身眷區e5資深立委ka7納--e5，in to7偏向hit peng5，講hit黨有khah chan2。Chiah-ni7無智識m7知是ai3感覺好笑，iah是ai3感覺悲哀？Goan2 ang講chit對ang-bou2真正是食老起hoan-tian！         □




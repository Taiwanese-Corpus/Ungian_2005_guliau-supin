∮Bong2 pho3-tau7
蜜棗

5656 


街頭巷尾充滿甜甜e5 空氣
烘爐內   是un5-un5-a2 火
鼎底內   是燒滾滾e5糖水
Kau7-kau7 e5 糖膏
Tauh8-tauh8-a2 chng3入
青棗e5身軀
M7分--開  beh sio 隨
食入嘴   tak8 嘴甜

記得10幾年前搬來大社e5 時tu2好是熱--人，hit 時chun7 對大社e5 印象，to7 是有1座觀音山，山頂出名--e5 是翠屏巖古寺kap 土雞a2城，其他to7 一無所知--a。
一直到秋--nih 過，看著大社e5 果子園long2 是1粒1粒e5 棗a2,goan2 chiah 了解棗a2是大社e5 農特產品；大社koaN5--人e5 果菜市場long2 是青棗，買賣e5 人chiok ka-iah8。
Oa2年e5 時，大社鄉內開始有kau7-kau7 甜甜e5 糖味chham ti7 空氣--nih 飛來飛去，無論goan2 行到toh long2 有鼻著甜甜e5 phang味；koh-khah 奇怪--e5 是，真che7 人in tau門口e5 舊大灶long2 m7 知teh 煮siaN2-hoe3,大鼎kham3 koa3 un5-un5-a2火一直滾、一直滾；無大灶e5 人家，to7 臨時用磚a2 thiap8 1個大烘爐，khng3 1 kha 大鼎ti7 大烘爐頂，kang7款ti7-leh 煮；chit種現象差不多有半個月chiah 結束，甜甜e5 phang味也漸漸消失。
後--來goan2 chiah知che 是棗農e5 農產加工，蜜棗是li2-a2鹹蜜餞其中1項，除了好食以外，koh 有調整價siau3 e5 功能；ti7 棗a2大出e5 時，煮做蜜糖，銷tui3 li2-a2鹹e5 路，增加收入。
農產品e5 產量tiaN7-tiaN7 因為氣候來影響，phaiN2年冬e5時雖bong2 價siau3好，m7-koh 產量少；大出e5時雖bong2 豐收，m7-koh 價siau3 ke7。M7-chiah，開發農產品加工是必要--e5,特別是高經濟效益e5 農產品，是今後台灣農業tioh8-ai3 行e5 方向。
□

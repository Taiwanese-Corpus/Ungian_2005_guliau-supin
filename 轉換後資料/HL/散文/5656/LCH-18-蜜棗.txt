蜜棗
5656

街頭巷尾充滿著甜甜e5空氣
烘爐內　是慢慢也火
鼎內底　是燒滾滾e5糖水
厚厚e5糖膏
tauh8 tauh8也鑽入青棗e5身軀
毋分開 欲相隨
吃入嘴 逐嘴甜




會記哩十幾年前搬來大社e5時正是熱天，hit時陣對大社e5印象to7是有一座觀音山，山頂出名e5是翠屏巖古寺佮土雞仔城，其他to7一無所知。
一直到秋過，看著大社e5果子園攏是一粒一粒e5棗仔，阮才了解棗仔是大社e5農特產品。大社冬天e5果菜市場攏總是青棗，買賣e5人非常、非常濟。
偎年e5時，大社鄉內開始有厚厚甜甜e5糖味摻佇空氣中飛來飛去，無論阮行到叨攏有鼻著甜甜e5味；閣較奇怪e5是，真濟人in兜門口e5舊大灶攏毋知咧煮啥物貨，大鼎掩蓋慢慢也火一直滾、一直滾；若已經無大灶e5人家，to7臨時用磚仔砌一個大烘爐，囥一腳大鼎仝款ti7咧煮，這種現象差不多有半個月才結束，甜甜e5氣味也漸漸消失。
後來阮才知這是棗農e5農產加工，蜜棗是李鹹蜜餞e5其中一味，除了好吃以外，閣有調整價數e5功能，佇棗仔大量生產e5時，to7蜜糖銷對李鹹e5通路增加收入。
農產品e5產量定定因為氣候來影響，歹年冬e5時雖然價數好，但是產量少。盛產e5時雖然豐收，但是價數低。所以開發農產品加工是必要的，尤其是行高經濟效益e5農產品，是今後台灣農業必然e5路。


∮台灣人寫真
Ma2-mah！Lan2 ti7 toh位熟sai7
Lim, Bi-soat
Hioh熱e5 時，goan2 kui家伙a2 long2 e7 tng2去宜蘭。經過台北e5 時，goan2 cha-bou2-kiaN2 講…，i long2 m7-bat去動物園，想beh去看無尾熊。因為時間koh 真早，goan2食晝了後，to7駛車去木柵動物園。
經過木新路、指南路，1幕幕熟sai7 e5 景致，long2 出現ti7 我e5 目chiu前。我ka7 goan2 ang婿講：「經過chia，你kam2 koh e7 記得lan2 以早taN-a2 熟sai7 e5 情形？你koh 想beh chhoa7我去仙公廟--leh。」Tng 我kap goan2 先生teh 回想goan2 e5 戀愛夢e5 時，goan2 cha-bou2-kiaN2 soah 問我講：「Ma-ma，lan2 是ti7 toh位熟sai7--e5 a7?」Hiong5-hiong5 hou7 cha-bou2-kiaN2 an2-ne 問，goan2 2 個soah 笑--出-來，m7 知beh an2-choaN2 回答。過chit8下a2,我ka7 cha-bou2-kiaN2 講：「你是ti7 ma-ma e5 腹tou2內面kap ma-ma 熟sai7--e5。」
Kui路goan2 long2 hou7 cha-bou2-kiaN2 e5 話笑kah 歪腰--去。雖bong2 是gin2-a2話，m7-koh soah 現出gin2-a2 e5 純真。Ti7 tang時，lan2 e5 年歲一直增加，hit種純真、無心機e5 心soah 漸漸失--去。以早e5 環境雖bong2 toa3 ke7厝a2,無電腦thang用，m7-koh厝邊隔壁be7輸ka-ti7人，si3-ke3 long2 有埕thang kap 1陣gin2-a2伴sng2「踢銅管a2」、「uiN-kok8-ke」……。Chit-ma2,si3-ke3 long2 是大樓，gin2-a2 e5 chhit-tho5-mih8 是kui大堆，m7-koh 人kap人soah 愈來愈生份，特別是ti7 都市，tak8個人long2 關ti7 ka-ti7 e5 生活khou-a2 內，chit8-sut-a2 to 感覺be7 出人情味。
Tak8 pai2 tng2 去宜蘭，long2 hou7 我親像koh to3-tng2 去gin2-a2時代，純真koh 有人情味e5 所在。Ma2-mah，我e5 故鄉，猶原iau2是我kap 你所熟sai7--e5 hit chit8樣。


∮Tak8-e5 來讀冊

Tak8-e5 來欣賞蕭平治老師e5 《台灣俗語鹹酸甜》
鄭良偉 
若有beh 學習台文、欣賞著台語e5 美e5 人， 蕭平治老師所寫e5 《台灣俗語鹹酸甜》是一定ai3 享受e5 好食物，一定ai3吸收e5滋養品，ma7是一定ai3參考練讀e5話文典範。
台灣話每分每秒long2 有人teh講teh聽。M7-koh 因為語文教育kap 資訊媒體hong5 控制，真少有hou7 人ka7 寫作做文字留hou7人來欣賞、思考。Kan-taN 俗語kap諺語是真明顯e5例外。自日本時代就有chiok che7 人寫--落-來，感覺這項文化資產太chan2--leh，無留起來hou7後代真phah 損。Ma7有be7 chio2 出版商感覺che 有價值，肯ka7 出版。專工收集--e5有李獻璋、片岡巖、鈴木清一郎、周英杰、黃武東、吳瀛濤、洪惟仁、藍文良kap藍文佶、鄧東濱、洪英聖、莊永明、李赫、陳憲國kap邱文錫、周長楫kap魏南安、呂自揚、徐福全、 陳主顯等人e5專冊。Ma7有kap台語e5語詞做夥收集俗語、諺語e5台日大辭典kap陳修e5台灣話大辭典。Chiah--e5 long2是台日、台華e5雙文出版物，也就是為著日文iah 是華文e5讀者來編寫e5參考資料。若是1 方面beh 瞭解台灣諺語同時koh 用台語來思考台語文化，beh用做台文教材，就ai3讀蕭老師為著台灣俗語所寫e5散文集。第一冊出版了--a，beh koh有第二冊、第三冊……。
1 篇文學作品e5力量，m7管是散文、詩作、小說，ti7 i e5內容hou7人印象深刻、i是1 個作者e5作品。1句俗語e5力量，ti7 i會得hou7人用了koh再用，i是社會e5智慧，社會e5產品。聽--著e5人隨時會認同共鳴，體會作者e5信息。
蕭老師為著台灣俗語所寫e5散文，hou7人印象深刻，俗語本身有講起人生e5鹹koh澀，親像「熟sai7,騙厝內」，lan2人long2無愛tu2--著，一旦若tu2--著，卻有這句通俗話thang 來消遣，感覺所tu2--著e5冤枉tai7-chi3,真che7 人，long2 bat tu2--過，就khah be7 siuN7 過頭liah8 狂。估計錯誤，親像「目chiu kek chhuh-chhuh，屎hak8-a2 看做 Hou-the-luh」，會感覺看法隨時ai3 修正e5經驗。有人情無可奈何e5 tai7-chi3,親像「在職，怨職」酸lam酸lam，m7 甘願是m7 甘願， 卻無接納無法tou7 e5遭遇。Chiah-e5 俗語long2 經過蕭老師e5導讀kap開拆，hou7 lan2 koh khah體會其中e5智慧kap真理。勉勵、警戒、祝福、指點、安慰、趣味，ti7 be7 sian7  be7 ia3 e5心情中，體會著蕭老師寶貴e5信息。
現代e5媒體資訊已經進入聲音kap形影同時配合e5多媒體綜合欣賞e5型式，koh會得用最緊e5速度，點出所愛欣賞、引用e5俗語。以台灣e5資訊科技e5發達，台灣俗諺e5發聲查詢kap講解beh ti7 國家文化資產中心、各縣市文化中心、圖書館、各級學校e5教室以及各家庭e5個人電腦beh實現，應該是時間問題。上重要--e5是俗諺本身e5電腦資料﹕目前若是分類kap華語講解會sai2 利用--e5有chiok che7 本，特別是陳主顯e5 《台灣俗諺語典》；若是台語發聲講解，有蕭老師e5電腦現成資料。若是ka7 chiah--e5 整合利用，隨時會得發展出真有水準e5電腦軟體，有題目分類來叫諺語，iah是用俗語中任何語詞來點e5功能，ma7會tang3 有漢字羅馬字e5轉換，甚至koh會替lan2發聲。因為蕭老師e5諺語kap講解long2 ti7 電腦內，只要科技有beh 服務long2真緊就會tang3實現。
蕭老師長久以來toa3 ti7 Chhan5-tiong-ng，i講i講著話真正世俗。Gun2 用幾個角度來看i e5作品所用e5文字。
第一、世界e5文字史就是愈來愈大眾化，愈簡單明瞭化、愈讀者優先化。就這種書面語現代化e5走向來講，台灣e5華語文媒體雖然也teh 走向這個方向，m7-koh進度一向long2非常e5慢，long2無親像台文hiah 前進。Che是因為華語m7 是台灣多數人e5母語，作家對ka-ti7 e5華語口語無明確e5語感。高中kap大學國文課本內底，超分量e5文言文，無形中誤導一般人對書面語e5價值觀，作者kian3 寫作不知不覺會ka7 學歷表現kap身份e5定位當作寫作效果e5重要考慮，結果是半文半白e5現代中文，無ka7 讀者e5瞭解kap共鳴做第一優先。通過儒家e5 『優則仕』人生觀，hou7 讀冊人認為ai3 ti7 文章頂koan5 表現優異，『與眾不同』才有資格做官受重用，結果是文章失去可讀性、失去讀者瞭解優先e5現代寫作原則。中國國學價值觀就是中原教導邊疆，地方親像塗草，京師經典親像教化之風，『草上之風必偃』。大中華教育觀kap教育政策中央集權hou7 書面語無法tou7大眾化kap普及化，hou7中國e5教育落伍。蕭老師e5台文通俗化就是擺脫古早讀冊人e5心態，以大眾語言做寫作e5基礎，che是現代化潮流中，讀者優先e5正確路線。
第二、為著beh 寫出活跳跳e5台語，i運用高度效率化e5漢羅台文。脫離漢字才是字e5台灣教育制度，對1位老師需要有真大e5投入、勇氣kap智慧。把持台灣教育e5中國國學也無發展接納漢人以外e5種族、漢語以外e5語言、漢字以外e5文字。其實也無研究方法來合理處理khah世界化、本土化e5純真e5現象。蕭老師1方面根據社會有使用經驗e5漢字，用來寫tak8-e5 看有e5台語詞，1方面用羅馬字寫出漢字無固定e5語詞。Che是解決台文問題e5關鍵。將台灣人ka7 看做人，無ka7 設限做China 人，將台語ka7 當做人e5語言，台文當做人e5文字，無kan-taN ka7 當做是China e5語言kap文字e5做法。
第三、為著提早讀寫，由國民學校正規教育e5語文工作者寫出台語書面語，有真重要e5意義。雖然台灣e5台語課本，高雄縣、高雄市、台北縣、台北市、教育廳long2有編--過，m7-koh long2有漢字chiah 有算正式e5文字e5限制，課文iau2 是採用每字long2有漢字kap羅馬字tak8 字對照e5方式。Long2 iau2 boe7 解決各年級e5漢字字數有一定e5限制，1年400字，3 年級開始e5時chiah 會hiau2 800字。羅馬字會tang3減chio2 漢字學習量，真緊會hiau2 母語e5讀寫，學英文，學電腦phah 字，long2會tang3減輕學習負擔。
第四、台灣人各所在e5語詞、各作品e5詞彙ka7 收集ti7 詞庫--nih，就是台語e5集體詞庫，gun2 e5詞庫8 萬外中間有6 萬外是真正有作家用--過-e5。Chhun--e5是tui3 辭典收錄--e5。蕭老師是彰化縣田中人，真通俗e5語詞有kap 別位khah無kang5--e5,i long2真認真ka7 寫--出-來，che是漢羅e5好處，an2-choaN2 講就會tang3 an2-choaN2 寫。I e5台語作品內底所用e5台語詞，絕大部分是詞庫內底已經有--e5。普通人1時看無，ma7是有ti7 詞庫內底。Kan-taN真小部分，gun2無收--著-e5,gun2感覺long2 ma7是台灣人集體記憶真重要e5 1部分。Gun2已經有teh 設法經過蕭老師e5協助，修補gun2 e5詞庫。
第五、一般人teh 欣賞文學e5時，khah無teh 注意語彙、文法iah是修辭規律，kan-taN ti7 犯法e5時才會感覺有抵抗。語言e5文法是1個人e5講話kap聽話認bat 話語e5規律。每1條文法規律long2是每1個語群自2 歲e5時就發展好勢--e5,long2是1世人e5認知kap學習e5基礎。是一切資訊e5傳達、文學e5欣賞、認同e5判斷，long2愛用--著-e5。凡是講台灣話--e5,無論是總統iah是教育局長、店員iah是總經理，學生iah是做工--e5,ti7 腦內long2有kang7 款e5發音，文法kap基本語詞。Chiah--e5 不知不覺long2 teh 活用，雖然lan2無認為稀罕，卻是任何作品e5根本基礎，連1句1詞都be7-sai2 得犯規--e5。
總講--1-句，讀《台灣俗語鹹酸甜》是一兼二顧﹕會tang3欣賞台灣話e5俗語，ma7會tang3增加lan2 e5台文素養。

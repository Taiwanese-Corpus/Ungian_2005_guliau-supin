散文入選
教外國人台語e5 心適事

王淑秋
【獎項：紙狀kap 獎金5 千khou】

Tak8-pai2 朋友問我ti7 toh 位食頭路，我若ka7 in 講ti7「中華語文研習所高雄中心」教外國人台灣話，in e5 面long2 現出奇怪e5 表情，問我講台語是beh 按怎教？Che 也莫怪--la，ti7 台灣受教育大漢e5 人，ti7 學校學e5 北京話，會tang3 用ㄅㄆㄇㄈ學，會tang3 用漢字學，m7-ku2 台語--le？台語ti7 台灣是母語，是ti7 a 母e5 身軀邊學--著e5。學校無這種課程，hit 當時ti7 小學，禁止講台語，若講台語會hou7 先生處罰。無想講圓--e5 會扁，扁--e5 會圓，最近這幾年，台語行情愈來愈koan5,m7-taN7 外國人來台灣beh 學台語，公司徵求人才也beh 愛會hiau2 講台語，所以台語是求職e5 必要條件之一，甚至be7-hiau2 台語e5 學校先生（新住民）也來學台語，原因是beh kap 學生溝通，che kap hit 當時ti7 學校講台語hou7 人打壓比--起來，真正是無kang7 款，差chiok che7。
ChiaN5 10 年前，抱著1 個「台語beh 按怎學」e5 好奇心，來高雄中心接受「羅馬字」e5 訓練，本來想講，台語羅馬字只有ti7 聖經chiah 看會著，原來hou7 外國人學e5 台語教材long2 是用羅馬字寫--e5,接受訓練了後，chiah 知影ka-ki7 tak8 日講e5 母語竟然有8 個聲調koh ai3 變音。聲調聽--起來koan5-koan5 ke7-ke7,親像teh 唱歌kang7 款。譬論講「ti7 溪邊」「5 千khou」「亂糟糟」，聽--起來親像「Do Re Mi」。「買車票」「好ka-chai3」「煮魚翅」，聽--起來親像「Mi Re Do」。莫怪以前學生bat 對我講--過，講台語親像teh 唱歌。音感好e5 人，講台語khah 準，khah be7 走音。
來語文中心chin3 前，我bat ti7 國中、高職教過冊，ti7 這2 種完全無kang7 環境教冊做先生，所tu2 著e5 心適e5 tai7-chi3,也完全無kang7 款。Ti7 語言中心bat tu2 過hou7 你笑kah 腹tou2 疼e5 心適事，譬論講：台灣人e5 人情味是出名--e5,6、7 年前e5 koaN5 天，請1 對美國翁a2-bou2 來厝--nih 食火鍋，順機會hou7 in 熟sai7 1 koa2  青菜、食物e5 名，也ka7 in 講，請人客食火鍋上利便，只要ka7 食e5 物件洗洗--le，續--落來就是主人、人客ka-ki7 煮ka-ki7 食，hit 頓大家食kah chiok 心適，也食kah kui 身軀汗，in 親像對台灣e5「花枝丸」特別kah 意。大概過半個月了後，這個美國太太真歡喜ka7 我講，i 也請美國來e5 朋友ti7 厝食火鍋，m7-ku2 i 有1 個疑問，是按怎ti7 老師e5 厝食e5「花枝丸」真好食，iah i 買e5「花枝丸」食tioh8 味na2 無kang7 款--le？Koh 再煮--起來爛糊糊，食--起來甜甜，i theh8 iau2-boe7 煮--過e5 「花枝丸」來hou7 我看。Che na2 是花枝丸，che 是『芝麻湯圓』--mah！你講有好笑--無？Koh 有1 個小姐來學台語，當我teh 教i 發音e5 時chun7,i 忽然間hau2--出來，害我驚1 tio5,i 一直講台語有夠phaiN2 學，cheng7 到taN m7-bat 學過chiah-nih8 phaiN2 學e5 語言。發音hit 本冊iau2-boe7 讀了，就m7 敢來--a，phah 算是驚--著e5 款。
因為會hiau2 講1 koa2  台語，ti7 傳統式e5 菜市a2 買物件，受著好禮kap 買著俗e5 物件等等，這款e5 例真che7。1 個學生就是因為會hiau2 講台語，賣衫店e5 頭家，感覺真稀奇，想講A-tok-a2 竟然會hiau2 講台語，頭家1 下歡喜，ka7 1 領1200 khou e5 衫，特別半價600 賣--i，i 歡喜kah 隔日穿來hou7 我看。因為會hiau2 講台語hou7 人o-lo2,也有因為用m7-tioh8 詞hou7 人笑。Bat 有1 個學生，去菜市a2 買魚，i e5 目的是beh 問頭家，這尾魚有chhiN--無？死joa7  久--a？結果i 問頭家講：這尾魚「過身」joa7  久--a？Soah hou7 賣魚--e5 笑，害i sa 無貓a2 毛。Che 是先生解釋新字、新詞e5 時，無去注意說明「人」kap「動物」，「死」e5 用法，有時因為對人ai3 khah 禮貌，所以有無kang7 款e5 講法。
每1 個國家，long2 有1 koa2  無kang7 款e5 風俗習慣iah 是個人e5 作風。Kap chiah-e5 外國人tau3-tin7 了後，也加減知影1 koa2  in e5 習慣。有1 pai2,1 個美國學生teh 上課e5 時ka7 我講，cha-hng 是in e5 結婚記念日，in 翁a2-bou2 ti7 厝點蠟條食暗飯，享受真有『羅曼蒂克』e5 暗頓。後--來i 問--我：「Lin2 bat an2-ni--無？點蠟條食飯」」我想1 下a2,真phaiN2-se3 ka7 i 講：「Bat！風颱來e5 時，若停電，goan2 就點蠟條食飯。」你ioh hit 個時，學生e5 表情是按怎？
Lan2 常常講學sim2-mih 物件，ai3 努力以外，1 半靠天份，我感覺學語言也是kang7 款。所以常常聽著講「某某人有語言天才」這句話。理解力緊e5 人，學語言也khah 緊，因為i 知影按怎應用。Bat 有1 個學生，差不多學四、五個月e5 時，學著1 個新字「bo5」（華語是『那麼』『不然』e5 意思），這個學生因為be7-hiau2 華語，所以我盡量用i 學--過e5 字、詞造句hou7 i 了解，普通是「名詞」、「動詞」khah 緊了解，tu2 著這款「EX」，beh hou7 i 了解kah ka-ki7 會hiau2 造1 個句，實在是需要1 koa2  功夫。（普通1 個學生若會hiau2 用這個「字」、「詞」造句，表示i 對這個「字」、「詞」已經了解--a，若無，句是造be7 出--來e5)結果i 造1 個詞講：「我煮飯hou7 我e5 翁婿食，i 講phaiN2 食，我講『bo5,你煮。』」「句」雖然是短短na7-tiaN7，m7-ku2 已經講出天下做bou2 e5 人e5 心聲--a。你若是1 個做人e5 bou2 e5 人，是m7 是有kang7 款e5 感受--le！
教學，教學，真正是na2 教na2 學。教10 年e5 台語，也學10 年e5 台語。教台語chin3 前，我m7 知影台語有8 個音調，愈m7 知影ai3 變音，kan-taN 知影是我e5 a 母教--我e5,無用文字教，ma7 無用羅馬字教。Chit-ma2 ti7 台灣，真che7 家長有1 種無正常e5 心態，ti7 厝--nih，日常生活kap gin2-a2 e5 對話，開嘴合嘴long2 是華語，母語soah 漸漸teh 消失。有e5 家長koh 急beh ka7 gin2-a2 送去學英語。Ti7 台灣這種環境，在我想，學外語e5 效果是無sim2-mih 好，因為無講外語e5 機會。Ti7 我e5 學生e5 中間，有be7 少是來教英語e5 少年A-tok-a2,in 也來學台語，目的是beh 入鄉隨俗kap beh kap 台灣朋友溝通。
40 幾年來，台灣ti7 政府大力推行「國語政策」e5 教育e5 下面，會hiau2 講華語e5 人已經chiok 普遍--a，m7-ku2 因為an2-ni，有1 好就無2 好，母語soah 漸漸teh 消失。所以我希望政府會tang3 鼓勵講母語，就親像hit 當時teh 推行華語kang7 款，m7-taN7 是台語，客家話，原住民語也kang7 款。因為畢竟語言是文化e5 根，語言若無，文化就消失，文化若消失，這個族群真緊就會滅亡，所以語言e5 傳續是保存文化e5 基本要件。
【Soah】

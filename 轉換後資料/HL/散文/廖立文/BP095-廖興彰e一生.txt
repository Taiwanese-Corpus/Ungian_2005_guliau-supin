廖興彰先生單純e5 一生
廖立文
廖興彰先生ti7 崙背港尾出世、大han3。少年時代to7 mi5-chiN beh 作曲；ui3 台南長榮中學畢業了後，隨去日本東京學音樂。
第二次世界大戰結束chin3前，i tng2來台灣，ti7 虎尾中學教冊，一直到退休。退休了，教1段時間e5 鋼琴。尾--nih 日子chiah 過了khah 清幽，有tam7-poh8-a2 享受著ka-ti7 e5 生活。
興彰先生做人tiam7 靜，1世人生活真單純，kan-taN 趣味音樂kap 讀冊。尾--a2 chit幾冬，tiaN7-tiaN7 去聽音樂會。2003年10月24，江文也過身20周年學術研討會kap 記念音樂會，i ma7 受邀請，去kap 人tau3鬧熱。
11月20，拜4暗，i koh 走去國家音樂廳聽演奏。音樂會煞，無gi7-gou7 hou7 1台o-to2-bai2 cheng--著，『後腹腔』出血，致到『多重器官衰竭』，10工後ti7 台大病院過身。
I 留--落-來-e5，有：chit8-koa2-a2 樂曲kap 文字e5 手稿；kui 厝間e5 冊kap 唱片；10張音樂會e5 票iau2 khng3 ti7 冊桌a2 頂(11月21  1場，24 1場，an2-ne 一直排到12月31)；i 對親人年久月深e5 thiaN3-thang3 kap 看顧；親人對i na2 來na2 幼膩e5 siau3念，chham i iau2 theng3 候si7細來了解e5 人生。


生日快樂		阿秀

	時間過真緊，我e5 gin2-a2 Austin今年7月to7 beh滿十歲ah！10冬前，伊比預定e5日子提早6禮拜出世，有6磅重。對早產e5 gin2-a2來講無算輕，但是照規定伊ma7 ti7保溫箱khng3一暝一日才抱出來，m7-ku2隨koh發現有黃疸，抱去另外一間房間照紫外線，ti7病院足足toa3一禮拜才抱轉來厝。也因為伊e5提早報到，真che7物件攏無準備好，car seat ma7猶未買，真是腳亂手亂。我ka7洗身軀，看伊小小瘦瘦，心內想ai3等外久，伊才會大漢？
	Austin細漢真乖，伊真愛mouh teh睏，親像一隻phong3鼠腳chhng翹翹，一日會tang3睏16點鐘。真罕得hau2。伊e5爸爸講咱na2會生一個gin2-a2，連hau2 to7貧惰。後來伊漸漸大漢，一歲外我開始chhoa7伊去圖書館借冊轉來看，gin2-a2冊有真che7真sui2 e5插圖，真古錐，雖然是英文冊，我攏用咱e5母語--台灣話講hou7伊聽，tui3聽故事開始，伊學e5台灣話愈學愈che7，bat e5世界ma7愈來愈闊。有時大人無閒，伊會tang3家己留ti7房間chhit-tho5、看冊幾na7點鐘，be7來吵人。朋友攏講伊真乖，但是阮漸漸發覺伊走be7緊，跳be7 koan5，運動神經m7是真發達。有同鄉e5老大人ka7阮講：「恁這個gin2-a2 nai2 chiah黃酸，ai3 chhoa7去hou醫生看」。
	我想伊只是kap伊e5媽媽仝款，無愛運動。五歲e5時，有一日我ka7問：「Austin，媽媽送你去學siu5水，敢好？」
	「Ouh！m7-好，水會走入去我e5目睭。」
	「Ah無，媽媽送你去學溜冰？」
	「Ouh！m7-好，我會ti7冰e5頂面poah8一倒。」
	「Ah無，媽媽送你去拍球？」
	「Ouh！be7使，球會kong3著我e5頭。」
	一目nih，Austin已經beh十歲ah！每禮拜阮仝款去圖書館，伊ti7電腦頭前坐落，家己chhoe7伊beh看e5冊kap資料，伊看冊e5速度kap範圍，我已經toe3伊be7著。有時小妹借轉來e5 gin2-a2冊，我ma7聽伊用台灣話講hou7小妹聽。
	細漢講伊黃酸e5 ou-bah-san2，chit-ma2講：「恁Austin nai3 chiah大kou，ai3開始減肥囉！」
	伊會曉siu5水，會曉溜冰，ma7 ti7社區e5野球隊拍球，10冬hou7一個gin2-a2成長大漢。
	台文通訊今年七月ma7 beh滿十歲ah！雖然我無看過伊e5創刊號，但是我相信伊ma7是ti7大家e5期待，帶一點a2生疏，帶一點a2辛苦來出世。這十冬來伊tui3一個需要人照顧e5 baby，到學行，到成長大漢，一路行來實在無簡單。Tui3洛杉磯到紐約，tui3夏威夷到多倫多，是真che7人e5參與、出錢、出力，用疼心來照顧，才有今a2日e5「台文通訊」。
	我第一擺讀著「台文通訊」是ti7 94年，讀e5第一篇文章是蕭平治先生寫e5「阿爸e5鹿角Hun-chhoe」。Hit時陣，吳醫師每禮拜tui3 Hamilton來教阮台文。伊講阮是台語文e5幼稚生，後來多倫多成立「台文通訊讀者聯誼會」，每個月聚會，除了學羅馬拼音、文章欣賞，老師ma7鼓勵阮寫文章，伊講文章若寫了好，會tang3送hou7「台文通訊」。我心內想che是無可能e5代誌，落第生已經讀be7會，na2有可能寫文章。無想到，今a2日我不但用台文來寫文章，ma7參與「台文通訊」e5編輯khang-khoe3。
	「台文通訊」是台文刊物e5先鋒（pioneer），ti7台文e5園地扮演ia7種e5角色。這幾年來，咱看著台灣有che7 che7 e5台文刊物，親像雨水ak過e5春筍，一直puh芽，ti7台文e5網路頂面ma7讀著真che7少年一代e5台文詩，台灣人e5語言文化漸漸teh成形。「台文通訊」ti7這波本土文化運動中，已經留落伊美麗e5腳跡。
	Austin細漢，每一冬我攏照白人e5習慣，ka7辦Birthday party，邀請伊e5小朋友來厝裡chhit-tho5，有雞卵糕，有蠟燭，有禮物。舊年我ka7講：「Austin，你已經大漢，ai3學會曉安安靜靜過生日。」伊ma7講好，但是前二日，伊走來講今年是伊十歲e5生日，十歲真特別，伊敢會tang3 koh有一個Birthday party？
	是ah！十冬行來無容易，十歲是一個階段，ti7 chia寫這篇文章，送hou7 Austin，也送hou7台文通訊，生日快樂！

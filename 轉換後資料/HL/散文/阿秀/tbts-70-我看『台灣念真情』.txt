[ 讀冊心得]				 我看『台灣念真情』
阿秀

二冬前，無意中ti7新時代電視看著吳念真主持e5『台灣念真情』。一時，真有“拾(khioh)著寶”e5心情。我ka7這個節目錄落來，一四界報人看，免費做宣傳。Hit年熱天，有真che7親chiaN5朋友tui3台灣來chhit-tho5，我ma7真熱心向 in 推薦『台灣念真情』。真奇怪，toa3 ti7台灣e5人真che7人無看過這個節目。暑假過了，有一日郵差chhih電鈴，送來一個包裹。拍開看，原來是一本『台灣念真情』，是朋友轉去台灣，seh8冊店e5時，看著這本冊，想著我e5介紹，就買一本寄來加拿大送我。
冊e5內容看會出來是tui3節目整理出來e5。看電視e5時無發覺，看冊了後才發現製造單位行過真che7所在，tui3台灣頭行到台灣尾，上山落海，除了介紹咱美麗e5鄉土、樸素e5文化，ma7訪問一koa2真趣味e5人。
猶會記得，每一擺吳念真ti7節目中，攏講一句『台灣念真情，kap大家poah感情』。我想感情豐富是這個節目上大e5特色。
Ti7<賣麵茶e5老人＞： 吳念真想beh向賣麵茶e5阿公買hit支沖麵茶e5茶鼓來作古董，但是阿公講：『SiuN慢ah!已經hou7人訂去，連賣麵茶e5車ma7做一伙訂走』，『而且買去e5人m7是beh作古董，是beh繼續賣麵茶呢！』 吳念真講『聽阿公按呢講，心內真安慰，至少ti7未來幾年，ti7這個城市上深e5暗暝，咱猶會tang3聽著熟sai7 koh溫暖e5叫聲』。像這種真有感情e5筆調，ti7台灣念真情，tiaN7-tiaN7看會著
Ti7<青仔e5董事長 - 恆春檳榔王＞： 陳家一家族，種幾a甲e5檳榔，檳榔俗e5時，一粒一角半，貴e5時，一粒六khou，價數上好e5時，一粒會tang3賣到十六khou，真好than3。但是大嫂割檳榔e5時，沿路挽野生e5烏甜e5菜，講中晝轉去，會tang3炒來食。阿媽除了挽檳榔，家己koh pak8肉粽、做碗粿去菜市a賣。陳家老四--e5有表演天才，無代誌to7去tak8種晚會表演做司儀兼than3錢。吳念真講 in 是『搶錢家族』，我看著感覺真熟sai7, in 是認真、拍拚、勤儉e5台灣人。
台灣人ma7真有創造e5精神，tui3另外一個角度來講，就是有真韌e5生命力。看＜爆米芳(phang)＞hit篇，才知影chit-ma2 e5米芳，爆e5無是kan-na7米、連糙米、小麥a、甚至通心粉攏會使theh8來爆。 in 講che叫作『有樣學樣，無樣家己想』。
我ma7愛『台灣念真情』看每一項代誌，攏真正面koh有鼓勵力。過去咱看著原住民刺面，咱叫 in 是蕃a2,但是這種刺青叫作黥(cheng)面，是光榮e5記號。會曉拍獵e5查甫人，抑是會曉織布e5查某人，才有資格黥面。Ti7花蓮有一位田貴實先生，伊有一間工作室，專門替泰雅族黥面e5老人作紀錄，ti7伊e5工作室內有真che7黥面e5相片，kap每一個面後壁e5故事。田先生感覺上蓋可惜e5是，伊ti7水泥廠上班，時間、金錢，攏真有限。伊講當初若m7是hiah-nih躊躇，就會tang3加記錄一koa2黥面e5老人，可惜 in 攏無法度等。我感覺真奇怪？這種保護文化遺產e5 khang-khoe3,為啥物是私人teh做？咱e5政府是ti7 to2位？
	已經是兩冬前e5節目，台灣念真情除了第一本冊以外，koh出第二本冊『這些地方這些人』。我聽tui3台灣來e5人講，吳念真chit-ma2真紅。電影無teh拍，劇本ma7無teh寫，換teh拍廣告，因為廠商愛伊e5鄉土味。
	我最近ma7有聽人teh講：『咱beh移民，因為台灣“本土化”太嚴重 』。“本土化”這句話本身to7真趣味，咱敢bat聽過美國“本土化”抑是日本“本土化”？咱e5文化過去hou7人kham3起來，chit-ma2只是ka7掀(hian)起來，chiu7有人驚kah beh來移民。『新台灣人』啊，恁敢有真正疼台灣？
	我希望像『台灣念真情』這類e5冊，會tang3 na2來na2 che7,hou7咱認bat咱e5文化，肯定咱e5特質，行出咱e5方向，“台灣念真情，kap大家poah8感情”。

門內門外	阿秀

Ti7我讀冊e5時，國民黨ti7台灣推行e5國語政策已經真成功，特別我讀e5攏是女子學校，查某gin2 a比較khah乖，khah聽話。「北京話」ti7有心e5教育政策下面成做真普遍e5語言，用來讀冊、思考、寫文章。時間一下久，ti7日常生活雖然講台灣話，但是若beh講道理，就ai3 用「國語」才講會清楚，我e5阿母bat真受氣講「你講e5話，nai2哩哩囉囉親像外省gin2 a？」這種情形，出國了後ma7無改變。88年有一擺去普林斯頓拜訪一位同鄉，每一擺我開嘴講話，主人就掠我金金看，後來伊擋be7 tiau5，問我「你是按怎攏講北京話？」che是我第一擺聽著我講e5話叫做「北京話 」。
90年來多倫多，因為ti7台語教會出入，四周圍e5同鄉講台語真自然，有時我ma7有機會表達意見，才發覺家己e5台語講be7 輾轉。雖然台語是母語，用ti7日常生活，但是長期用北京話思考寫文章，beh改變思考e5方式真困難。
95年多倫多台文班成立，朋友相招作伙讀台文。Hit時陣台文是啥物，我並無真清楚，聯誼e5心情大過讀冊。但是經過一段時間，我確實ti7台文班內讀著真che7好文章，有e5真趣味，有e5 hou7人感動流目屎，我才漸漸了解台文e5重要性，分出台文kap中文e5無仝，有e5台語一定ai3用台文表達才十分有意思，若換做中文就走精去。台文詩幼秀koh有感情，kap中文詩e5氣勢差別真che7。台語原本就是一個成熟e5語言，會tang3行做真闊e5文學創造。
就按呢，我經過台文班讀kap寫e5訓練，台語na2講na2順。最近有時明明是講北京話e5場合，台灣話ma7無張無持講出來，我才發覺ti7不知不覺中，台語已經是我思考e5語言。
最近有人送我真che7有聲e5冊，就是演講e5錄音帶。有一khun5是鄉土文學作家陳映真先生e5「台灣社會與文化」。原來我抱真大e5趣味beh來聽這卷錄音帶，無想到一開始就聽伊講「有一些台獨派的朋友，主張講台灣話，用台灣話來寫文章、寫詩，我不嘲笑這些人，只是語言要成為文學語言，需要百年，甚至二百年以上的時間。搞台語的人，對漢語不清楚，漢語一字一源，拼音字表示不清楚」。伊koh講「國民政府為什麼選用北京話做為國語？是為了我們民族的前途，因為北方語系有較多的文學作品。」真可惜！一位台灣籍e5鄉土作家對咱家己e5語言無清楚，對家己e5土地無認同，啥物是民族e5前途？家己是啥物人，家己m7知。若是一般百姓無清楚，就無要緊，上害是有名e5作家有這款錯誤e5觀念，koh 製造錄音帶，四界流傳。
舊年熱天，另外一位台籍e5作家，陳若曦女士來多倫多演講，ti7伊e5簡介內底提起「對目前大勢所趨的本土化運動，獨獨對台語寫作不以為然，主張用「台灣國語」才是康莊大道」。我會tang3了解長期用中文寫文章e5人對台文e5困難，我知影台文對中文作家be7 tang3期待，因為in攏khia7 ti7門腳口。只是我ma7相信，台灣beh行做一個有信心e5國家，語言是伊e5第一步。
我有一位讀物理e5朋友，用伊e5觀點講「語言是感情e5載波（carrier），kan-na 母語會得kap靈魂，產生natural frequency e5共振。所以心理治療需要用母語，緊急中所使用e5語言也是母語」。
母語是咱本來有e5物件，我相信真che7人kap我相仝，將伊放sak去。今a日，因為我有機會學台語文，才將伊khioh轉來，恁若猶khia7 ti7門口，歡迎恁行入來，ti7台文e5世界，恁會chhoe7著另外一片新e5天地。

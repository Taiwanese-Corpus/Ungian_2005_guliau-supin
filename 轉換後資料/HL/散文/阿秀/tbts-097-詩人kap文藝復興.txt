詩人kap文藝復興		阿秀

                                       『母語詩吟唸服務  啟事』
『台灣新本土社，台灣e文藝，是一群愛台灣e5本土作家組成e5文學團體，成員包括目前上優秀e5台灣母語作家。為著beh將母語詩e5 sui2 kap好聽，送到大眾生活e5每一角落，本社最近決議beh發起母語詩吟唸運動，誠意提供社會大眾全面e5母語吟唸服務。阮相信，ti7恁所舉辦e5聚會、節慶、婚禮，甚至大小型e5選舉造勢晚會…等等場合，母語詩e5吟唸會留hou7人深刻美好e5印象，che是其他e5節目無辦法代替--e5，絕對be7輸歌唱跳舞，而且koh khah有意義。請恁試看mai7，阮e5母語詩人，tui3北到南，全省攏有，只要恁一通電話抑是E-mail通知，阮會隨時kap恁連絡。』

看著這個啟事，我真正笑--出-來。咱台灣e5母語工作者，實在真古錐，in m7-na7創作，in beh koh來你e5身邊，將母語詩e5 sui2唸hou7你聽。無定你一直講台語文讀無，無定你ma7講你m7-bat詩，he攏無要緊，阮來唸hou7你聽，che實在是一個真值得鼓勵e5運動。
宋澤萊先生寫真che7詩，有一組詩伊稱做『繼續e5戀夢』，其中有幾首詩我感覺真sui2，forward去hou7一個朋友分享。無想到伊回批講，詩人ai3有戀愛e5本錢，若比--起-來，伊是khah愛山--e5。
自細漢我就真愛詩，tui3唐詩到五四e5胡適、徐志摩，tui3余光中到鄭愁予。出國e5時， 行李簡單，一本詩集攏無chah，kan-na有真che7美麗e5詩句不時浮ti7我e5頭殼內。 Hit時我ma7感覺詩人ai3感情豐富，甚至認為詩人是天生--e5。
後來我接觸台文，開始讀台文詩，才發現只有母語詩會tang3 kap咱e5心靈共鳴。若是用母語來創造，每一個人攏會tang3是詩人。因為你kan-na需要真自然將你e5心情寫--出-來，寫khah詳細是散文，若是寫一片、一片留hou7讀者khah大e5想像空間就是詩。
宋澤萊有寫人e5戀愛夢，但是伊ma7寫『…你順著我這句長長e5詩唸，就會看著烏色海潮金山稻穗青色山脈白色玉山綠色島嶼，就會倒轉來故鄉…』，我想伊ma7是愛山--e5。
最近我有機會讀著一koa2關係Ireland文藝復興e5文章。我驚一tio5，因為tui3 Ireland e5文藝復興(Celtic Renaissance)我看著咱目前e5台灣。
1922年，Ireland會tang3建立自由邦，主要是靠Ireland意識，但是Ireland意識是按怎來？是靠文化e5力量，特別是文學e5力量。Ireland e5文藝復興會使tui3 1890年代文學運動算起，到1920年代，in主要e5 khang-khoe3是beh恢復Irisher e5尊嚴，追求in e5身份(identity)，認bat家己e5文化。In亦轉去in e5古文化，Celtic e5傳統chhoe7根，chhoe7傳奇、神話、民間傳說，tui3歷史、語言kap文學e5層面去追求Ireland e5特性、身份kap認同。
Ti7 in早期e5運動，in有出一個刊物叫做『民族』。Ti7『民族』e5頂面，in 寫真che7簡單好讀e5詩歌。這份刊物強調『Racy of the soil』就是本土氣息。用chit-ma2 e5眼光來看，hia e5作品藝術價值可能無koan5，但是對推動Ireland e5意識有真大e5貢獻。
Ireland ma7有in本土e5語言- Gaelic。但是受英國統治了後，英語透過政治，經濟kap教育，成做唯一e5語言。Gaelic hou7人認為是無教養、無文化水準e5語言，甚至學校也禁止講Gaelic。Che kap國民黨對待台語e5情形會使講完全相仝。
Ti7『民族』這份刊物，in講『Ka7一種外來語言khng3 tiam3另外一個民族e5頂面，to7是beh ka7 hit個民族繼承e5感受割斷，減少in表達e5能力』，『每一個民族攏ai3保護家己e5語言。無家己語言e5民族，kan-na是半個民族』。In koh講『語言是比城堡、河流koh khah重要e5國土地界』 
Ireland獨立了後，Gaelic kap英語作伙成做國家語言。雖然實際上會曉讀Gaelic e5人口只有30萬，但是ti7 Ireland tui3小學到大學攏ai3修Gaelic。我想這點值得咱教育部推行母語教育e5時來學習。
Ti7 Ireland e5文藝復興運動中間有一個真重要e5人物，就是詩人Yeats(葉慈)。Yeats其實並m7是一個純e5 Irisher，伊是英國人e5後代Anglo-Irish。少年時代e5 Yeats，kan-na是一個愛做夢e5浪漫作家。後來受Ireland e5民族主義影響，伊認為若無民族性就無偉大e5文學( There can be no great literature without nationality)。有評論家講，若是tui3伊留--落-來e5 che7 che7作品內面，ka7 Ireland e5主題提掉，Yeats偉大e5成分就chhun無外che7。英國e5詩人Auden ti7紀念伊e5詩有寫一句語『 Mad Ireland hurt you into poetry。』最近我看咱e5母語作家寫e5真che7詩，敢m7是仝款e5情形？寫台語詩e5詩人，m7-thang看輕家己，也m7-thang看輕文學e5影響力。
今a2日無定ma7有人會講，獨立對Ireland e5人民並無好處。英國雖然無koh是世界e5強國，但是猶原是一個有名聲e5國家。Kap英國作伙，可能政治、經濟攏會khah好。但是民族e5感情、民族e5意識是無辦法用政治kap經濟去解釋，kan-na透過文化e5層面才會tang3完全了解。
最近ti7網路頂有討論著”台語文學將來是啥物”？有人講是『創新』，也有人講是『革命』。我感覺不如講是文藝復興，ka7原來有e5物件koh  hou7伊新e5生命。也希望咱e5文藝復興運動，早一日開花結子。

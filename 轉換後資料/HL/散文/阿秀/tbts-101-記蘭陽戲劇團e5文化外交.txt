記『蘭陽戲劇團』e5文化外交                          阿秀

「你拜五暗敢有beh去看歌a2戲？」
「當然ma7 beh去看。」
「Chia na2有歌a2戲thang看？恁敢是teh講錄影帶？」
「才m7是--leh，是台灣e5『蘭陽戲劇團』beh來Toronto演出，m7是ti7路邊oh!是ti7一流e5戲園，聽講是演   Phantom of the opera e5戲劇院。」
「敢有影？按呢一定ai3去看，kan-na聽台灣話，唱台灣曲，心ma7歡喜。」
                       
這擺『蘭陽戲劇團』美國、加拿大e5巡迴公演，有三十九人，二十七日，十三場e5演出，聽講是創新台灣歌a2戲戲劇界e5記錄，但是亦非常辛苦。因為經費有限，團員為著beh省機場、旅館e5運搬費，三十九件重kah連機場e5行李旋(seh8)盤攏khng3 be7落去e5道具行李，團員攏家己搬。十幾個城市走落來，真che7男女團員搬kah手攏生刺。二十七日、十三場e5巡迴演出，亦考驗團員e5體力kap精神，不管身體好bai2、不管敢是taN落飛龍機、不管各地同鄉所提供e5演出場地條件按怎，大家攏ai3 ti7台a2頂有上好e5演出。真che7團員已經軟ko5 ko5，但是上台to7 koh活跳跳，hou7做伙來e5縣長夫人真感動，深深感受著演員「落台一隻蟲，上台一尾龍」e5敬業精神。
除了為台灣e5文化外交拍拼演出，『蘭陽戲劇團』ti7旅途e5中間，亦把握機會做國民外交。Tui3 達拉斯趕去休士頓e5路--裡，經過外交部駐休士頓代表處e5安排，『蘭陽戲劇團』有去拜訪現任美國總統Bush e5故鄉－－克羅福特市。這個出兩任美國總統e5小鎮，人口才七百外人，比陳水扁總統e5故鄉官田koh khah小。Khia7 ti7四週圍攏是牧場e5克羅福特市，團員聽著Bush e5鄉親講Bush每一擺轉來故鄉，一定去小鎮獨獨一間e5小餐廳「咖啡站」（Coffee Station）用餐，koh kap小鎮e5厝邊講話。團長田秋堇、副團長蕭日新拜訪克羅福特市e5市政府e5時，特別ka7歌a2戲e5作品DVD『杜子春』kap蘭陽風景龜山島e5月曆「龜山朝日，金色蘭陽」交hou7市長坎培爾先生，請伊ti7總統轉來故鄉e5時，轉送hou7 Bush總統。市長真歡喜講好，表示總統非常親民，伊一定會當面交hou7 Bush總統。
另外，ti7加州聖地牙哥演出了後，墨爾菲市長ti7市議會開會e5時，特別邀請團長、副團長kap當地e5台灣同鄉去會場，ti7議程中宣讀感謝狀，褒獎、肯定『蘭陽戲劇團』e5演出。對劇團幫助台灣kap聖地牙哥市e5文化交流，表示感謝，亦希望繼續發展kap台灣e5經濟文化關係。
    Ti7洛杉磯演出了後，拉脫維亞ti7美國e5總領事勞特爾斯博士親身來後台，向團長田秋堇kap團員恭喜演出成功。伊講che是伊第一擺看歌a2戲，對「台灣歌劇」e5藝術真o–lo2，亦真佩服戲劇團年輕e5團員認真e5演出。因為拉脫維亞e5兒童每一冬攏參加「國際童玩節」，勞特爾斯總領事特別肯定宜蘭縣縣政府對文化藝術所做e5 khang-khoe3。
    因為『蘭陽戲劇團』ti7文化外交kap國民外交所做e5努力，劇團去到美國首都Washington D.C.演出e5時，駐美代表程建人邀請團員kap全美各地同鄉會e5會長，共同參加ti7「雙橡園」所舉辦e5暗宴。Ti7這座有十八公畝，有真sui2 e5花園e5百年建築物內底，全體團員受著外交部駐美代表處e5肯定講：「文化外交確實會tang3突破現有e5邦交，無受著各種外來因素e5困擾，有實質外交e5效果。」
這擺美國、加拿大e5巡演出日期真長，劇團e5導演蔣建元煩惱團員be7適應外國食物，特別準備真che7泡麵，kap一行李箱e5 oe-a2、鼎a2、sia5 a2、電磁爐，因為驚運送e5中間會phaiN2去，伊攏隨身帶上飛龍機。911事件以後，美國e5海關真嚴、真緊張。蔣導演e5行李每擺通關攏有金屬e5反應，用ｘ光照過，形體真奇怪，一條長長，看--著若武器，海關e5人員集體圍oa2--過-來，拍開行李箱看，原來是sia5 a2，感覺真好笑。
實際上，che亦真是蔣導演e5武器，ti7每一擺演出進前，伊攏會煮一鼎泡麵，團員不管是演帝王將相，亦是才子佳人，攏圍過來食蔣導演e5泡麵。一鼎泡麵hou7團員ti7充滿家鄉e5芳味中，拍拼演出。
真歡喜看著『蘭陽戲劇團』精彩e5演出，綠色執政e5宜蘭縣政府確實有心teh推廣台灣文化，ti7這擺e5演出亦看著in新編e5劇「打城隍」，真趣味。另外一齣戲「白蛇傳」，ma7演了真好，m7-ku2有同鄉感覺，戲劇內容猶無辦法kap中國斷根，戲劇e5故事猶原用中國做背景。Ti7 chia我回想我細漢看e5歌a2戲，「薛仁貴」、「王寶釧」種種，確實真che7戲，一代傳一代，演--e5攏是中國e5古早故事。Che是因為咱長期受著殖民統治，咱e5語言，咱e5文學，咱e5戲曲，咱e5文化，無ti7好e5環境成長，所以咱一直無寫出屬咱台灣e5本土戲齣，今a2日e5大環境已經漸漸teh改變，ti7 chia咱亦期待有人會寫一koa2咱台灣人e5故事e5戲齣。
『蘭陽戲劇團』，阮知影恁已經真拍拼，亦已經真好，但是阮希望恁koh khah好，後擺koh來e5時，會tang3演出台灣人家己e5故事e5戲齣，咱做伙來期待。

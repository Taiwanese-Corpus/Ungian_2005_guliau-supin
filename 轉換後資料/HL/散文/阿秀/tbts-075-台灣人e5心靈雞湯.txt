
	台灣人e5心靈雞湯		阿秀

一個大學時代e5老朋友，十幾冬無伊e5消息。有一日ti7 internet e5台文網路遇著，伊無大改變，除了寫中文改做寫台文，伊猶原ti7新竹teh做電子工程師。
	選舉期間，伊支持阿扁仔，情緒high到上koan5點，ti7新竹地區，為阿扁仔 khia7台、giu2票，hit暝伊ma7 ti7中山腳球場。我ma7支持阿扁仔，但是我ka7伊講：「對政治人物，我攏be7-tang3全然相信，政治是一時e5,文化才是久久長長」。無想到，伊回批講：「Che7 che7台灣人，不時teh煩惱股票沈大海，目睭看出去，攏是花花蕊蕊e5世界，心be7定，行be7順，文化兩字kan-na7會tang3提來做檳榔擔仔e5看板？」
	無外久，伊koh送來一個E-mail講，朋友相招，鋛beh翻譯台文e5「培根論文集」，問我敢會使翻譯其中e5幾篇。我雖然無時間，但是我真肯定為台文盡心出力e5人，只是我問伊：

(1)	有外che7人看過中文e5「培根論文集」?
(2)	有外che7人肯讀台文？
(3)	有外che7人有可能來讀台文e5「培根論文集」？
M7是潑（phoah）鋛冷水，咱付出精神kap時間，ma7愛想咱推廣台文e5市場性。

北美洲有一本冊叫「Chicken soup」，我知影ti7台灣有翻譯本叫做「心靈雞湯」，銷路非常好。當然這本是好冊，但是背景無仝，文化無仝。台灣人應該ai3有家己e5心靈雞湯。無定咱會使試看mai7,將chia e5 翻譯e5時間來寫也好，收集也好，用台文出一本台灣人e5心靈雞湯，由心起造。心若定，方向若正確，就be7去煩惱股票沈大海，be7受花花蕊蕊e5世界影響，文化也be7單單是檳榔擔e5看板。
選舉會使用激情，但是beh有合理e5社會、文化e5社會，ai3一步一腳印，be7 tang3親像開票，七、八點仔就知影阿扁仔當選。「台灣人e5心靈雞湯」，咱大家來加油。 


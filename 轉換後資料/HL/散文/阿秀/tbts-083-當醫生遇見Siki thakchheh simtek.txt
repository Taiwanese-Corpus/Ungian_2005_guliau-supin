【讀冊心得】『當醫生遇見Siki』          阿秀

	阮e5讀冊會，這個月讀e5冊是賴其萬醫生e5『當醫生遇見Siki』，猶未開始討論，就有人講起「最近醫生nai2攏會寫冊？」是啊！讀冊會討論過e5醫生作家，tui3王溢嘉、候文詠、陳雷、王智弘到chit-ma2 e5賴其萬，寫冊e5醫生確實愈來愈che7，但che並無表示醫生無顧正業，醫生e5 khang-khoe3所接觸e5，有in無仝e5一面，koh加in個人e5感情kap思考，表達hou7咱e5是專業、豐富、koh有人情味e5故事，『當醫生遇見Siki』就是一本按呢e5冊。
Siki是一字Indian e5單話，意思是「我關心你，你也關心我」。冊中描寫一個印地安女詩人介紹in印地安e5文化遺產e5時，伊講beh向世界各地e5人挑戰，to2一個文化會tang3親像in e5 Siki，一個單字就會tang3表達「互相關懷」。賴醫生講伊想真久，確實無辦法ti7台灣話、中國話、日本話、抑是英語chhoe7著一個單字有chiah深e5意思。我想che ma7是咱保存母語e5意義，相信ti7台灣話中間，ma7有簡簡單單e5一個字，無辦法用別種語言來代替。
「我關心你，你也關心我」，是這本冊e5第一主題。Ti7咱e5日常生活，有病chhoe7醫生，醫生關心咱，咱攏認為是真自然e5代誌。事實上，醫生有時ma7需要咱e5關心。故事tui3賴醫師家己身体欠安，ti7病院beh接受檢查講起。一個患者kha3電話來，引出che7 che7 Siki e5故事，有美國e5，有台灣e5，有人物、有親情，ma7有轉去台灣e5感想，…。
賴醫師ti7美國23冬。當伊決定beh轉去台灣服務e5時，有真che7選擇，後來伊決定beh去慈濟醫學院。上大e5原因，是「生命e5老師」這段故事，讀冊會e5朋友特別提出來分享。醫學院e5畢業生，大家攏會記得人体解剖e5時，houh-ma-lin（formaline）e5重味，浮浮腫腫e5屍體，有人想beh吐，有人久久m7敢食bah-tah（butter）。慈濟e5解剖科，每四個學生就有一具屍體實習，聽講是全世界醫學院上好e5比例。In tui3屍體e5處理，無用houh-ma-lin，用高科技e5方法，直接噴一層化學藥品，將屍體包一層薄膜（coconing）。每一個解剖台攏用koa3 kham3起來，頂面貼一張死者e5相片kap一生e5介紹。慈濟師生攏稱呼屍體「老師」，ti7學期結束e5時，每一個學生攏寫一張批hou7老師，報告in e5學習心得。Koh將屍體一針一線thiN7（縫）倒轉去，最後用白布包起來，換清氣e5長衫，ti7家屬e5面前由四位學生入木，一張批、一束花，ti7學生感恩、崇敬kap祝福中火化。有一位太太講，甘願hou7學生ti7伊e5身軀劃錯一百刀，也無愛in將來ti7病人e5身上劃錯一刀。伊koh講，當學生ti7伊e5身軀劃第一刀e5時，就是伊心願圓滿e5時。慈濟是一個尊重生命e5所在，莫怪慈濟醫學院會tang3得著che7 che7 e5屍體捐獻，甚至西方國家也toe3 be7著。
賴醫師是神經科e5專科醫師。Ti7這本冊內底幾na7擺提起「癩癇病」，我對這個病無真清楚，心內想敢是bat聽過e5「羊癲瘋」，後來koh看落去才知影ka7「癩癇病」kap羊，抑是其他e5動物連作伙是真無好，真藐視e5講法。賴醫師借用金恩博士（Dr. Martin Luther King）有名e5一句話「我有一個夢」講：「我有一個夢，ti7我e5故鄉台灣，大家be7 koh用「瘋癲」、「羊癲瘋」抑是「豬母癲」這種輕視e5字眼。大家攏叫這種腦神經病作「癩癇病」，也mai3認為che是遺傳病、精神病、抑是鬼魂附身，奪走癩癇患者e5社交機會」。Ti chia咱看會出賴醫師m7是kan-na醫病，伊ma7醫病人e5心靈。伊認為幫助病人除去所受e5誤解kap排斥，kap hou7病人正確e5治療，仝款重要。
「媽媽的臉兒」這篇文章，賴醫師回想伊e5老母，雖然是真平常e5故事，但是真有感情。文章內底有一首詩就叫做「媽媽的臉兒」，讀冊會e5阿惠特別愛這首詩。
猶會記得吳醫師提這本冊借我e5時，伊講：「這本冊借你看，相信你會真愛，內底有真che7雞湯。」確實che是一本心靈雞湯e5冊，非常溫暖。賴醫師目前是慈濟醫學院kap人文社會學院副院長，相信伊轉去台灣，除了醫病、醫病人e5心靈，ma7是台灣社會e5一股暖流，讀冊會e5朋友大家真歡喜讀著這本好冊。

詩冊店
---哈佛大學台語筆記29   		李勤岸 

歲暮e5冷風實在真無客氣，雖然有日，雖然無雪，猶是gan3 kah hou7你phih8-phih8-chun3。台灣買來e5雪衣、皮手套kap圍巾，我所有寒天e5裝備總出動--a。 
哈佛猶teh放假，m7-koh我無法度規心bih tiam3厝裡e5燒氣間，我e5心肝phok-phok-thio5。有一項代誌我一定ai3做，khah寒ma7 ai3來學校，這項無做真艱苦。已經有二禮拜--a，我tak8工一定ai3行過hia，刁工oat過去hit間冊店，小khoa2用目尾看--一-下ma7好。看hit本冊，排ti7 hit間冊店e5見本櫥，用khia7架chhai7--起-來，參hit排冊店特別推薦e5六本冊排做夥，koh是排ti7上正手旁，上顯目e5所在。He是二十四開精裝e5一本詩集，封面設計真典雅，貴氣e5淺青，一隻廟獅e5浮雕ti7倒上角做背景，黑體毛筆行書体e5三字漢字浮出ti7正中央，四字khah細e5明体字toe3 ti7後壁：李勤岸台語詩選。 
Tak8工上下班一定ai3 oat入去巷a2內，眼--一-下，爽--一-下。今a2日想beh入去ka7頭家娘講 Happy New Year，門sak be7入去，鎖--leh，過年，歇睏e5款。雖然冊店無開，櫥窗照常真光-chng5，hit本詩集照常有ti7 hia發揮伊e5功能，hou7刁工oat入來眼--一-下e5我爽一下。今a2日koh發現伊有用二條帶a2縛--leh，其他櫥a2內e5冊無按呢處理。可能是顧客siuN好奇，tap-tap掀，驚冊hou7人掀bai2去。親像有e5冊khah hiau5-pai 無愛人掀，抑是siuN過『好看』，無愛hou7人掀sng2--e5，就用塑膠封--起-來。
Ma7有可能已經有人買去，m7-koh kan-taN有一本，beh做見本，所以先封--起-來，親像畫廊teh賣圖，若賣出就攏先ka7 hit幅圖貼紅籤標示，雖然猶koh掛ti7 hia展覽。敢有可能有人會買？敢有可能會足ka-iah8，人客不時去掀來掀去？一本台語詩集，排ti7哈佛大學校門邊e5冊店，有啥物人會去掀？有啥物人會去買？
這本詩集ti7台灣tu2出版，應當會發行ti7大部份e5冊店。誠品書店m7知有排--出-來-無？敢有可能排ti7推薦e5見本櫥窗，敢有可能有真che7人去掀？敢有可能有真che7人去買？ 
發現這間『詩冊店』是學期尾--a。細細間e5冊店，bih ti7哈佛書局e5後壁，根本to真oh hou7人發現。哈佛書局hiah大間，khan-pang2 hiah大，店面佔規個街角，櫥窗排beh規百本冊，攏是拍折e5新冊，tu2出版e5新冊，地下室是舊冊，價數俗kah hou7人感覺無買無采。走廊頂koh用冊架ka7特別俗e5新冊舊冊排排--出-來，hou7過路人行be7開腳。規間冊店內內外外tak8時人插插。我ma7 ti7這間冊店內底kap外口，『意外』買著be7少冊，ti7上下班e5路中。 
Ti7哈佛車站出口，有一間叫做 COOP e5冊店koh khah大間，是哈佛大學kap MIT e5師生員工合作社開--e5，有三樓koan5，koh有咖啡廳，真che7學生來chia讀冊。Koh khah過去無joa7遠，koh有一間，ma7相當有規模，號稱新冊折扣上低。 校門口e5十樓辦公大樓，哈佛相關機構集中ti7 chia，國際學生顧問、銀行、健康保險、出版社…。哈佛出版社e5門市部ti7樓腳，ma7有三冊架e5俗冊，m7是舊冊，有時是小khoa2有過樣，有時ma7無按怎tioh8排過來這旁。本底定價二、三十khou e5冊，若排--過-來，chhun三khou，chhun五khou，koh免稅。我bat真合（kah）意一本『美國文藝復興』e5新冊，問in敢有可能會排過來俗賣，in講有可能，m7-koh m7知tang時。後遍去，tioh8有--a。Ma7 bat ti7 tu2出版e5新冊架看著一個哈佛e5生態學教授寫e5『梭羅e5莊腳』，記錄伊模倣『湖濱散記』e5生活筆記。我揀一本小khoa2有割痕--e5，提去問in敢會使當做俗冊賣，in講好，三khou。另外，ti7 Quincy學生宿舍附近ma7有一間典型e5細間舊冊店。冊店chiah che7間，藏ti7哈佛書局後壁e5這間『詩冊店』，過真久，一直到學期尾才hou7我發現。
二禮拜前，黃昏，beh去Quincy宿舍參加『台灣同學會』e5台語飯桌 (Taiwanese table)，猶有時間，就去哈佛書局seh8，seh8了beh soa3落去舊冊店。Oat角，發現接續ti7哈佛書局櫥窗後壁--e5是另外一間冊店，伊e5 khan-pang2細細，四角形，叫做『Grollier Poetry Bookshop』。詩冊店？規間攏賣詩集？ Oat入去影--一-下，果然有影，攏是詩集、詩選、詩評論、詩人傳記。頭家娘是一個金頭毛e5中年查某人，頭毛捲捲，掛目鏡，飼一隻大khou e5長毛狗a2，倒ti7狹chiN-chiN e5冊架邊--a，無啥愛soa2振動，我叫是假--e5，險a2 ka7踏--著，頭家娘叫我細膩。攏無人客。伊問我愛啥物物件。我講看看--leh ，有chhoe7著一本Yeats e5詩選，算數（siau3）e5時順續開講，伊講伊足愛詩，ma7參加幾na7遍詩歌朗誦，壁頂有掛幾na7張伊唸詩得獎e5獎狀。壁頂人像掛kah tiN7-tiN7，伊講攏是當代美國詩人e5相片，這個是某某詩人，ti7哈佛英文系教冊，hit個是某某詩人ti7 MIT，hit個ti7 Amhurst College。愛詩愛kah開一間詩冊店？我講我ma7是詩人，ti7哈佛教台語。伊問我中國e5詩人啥物人寫上好？顯然伊ka7我當做中國人。我講中國e5現代文學我讀無che7，m7敢講，若是台灣，我就khah知。伊講伊真愛北島e5詩，頂回北島有來chia，有唸伊e5詩。Koh有送伊一本英文版e5散文集『藍色的房子』，隨去chhiau--出-來，免費送--我。拜託我後遍chah我e5詩集來，伊beh替我排--出-來。我真正ti7隔工chah我e5詩集去，伊講印kah足sui2，美國e5詩集無印chiah sui2--e5，這tah e5『詩人社區』一定會足歡喜。我講若是賣--出-去，應該hou7伊幾拍，伊講m7免。
隔工去看，真正排--出-來-a，koh用khia7架khng3，koh排ti7櫥窗，害我看一下心肝phih8-phok8-chhai2。看家己e5台語詩集竟然排ti7哈佛大學邊--a e5冊店，koh排出來ti7見本櫥特別推薦。看一下，頭殼soah gong5-gong5。以後，tak8工攏ai3去看伊khia5 ti7 hia e5美麗姿勢。
後--來chiah知影這間詩冊店是真有歷史價值e5冊店。1927年創立，是美國第一間賣史坦貝克(Steinbeck) kap喬哀思 (Joyce) e5冊店，hit陣猶無人bat in 。創立這間冊店e5人，確實有眼光，伊e5後代，這個頭家娘，ma7有遺傳--著這款作風，ti7冊店上kai3重要e5位置，排一本伊根本m7 bat e5詩人e5作品，一本伊根本看無e5詩集，一本ti7台灣ma7真少人買e5台語詩選。(2001/12/31)

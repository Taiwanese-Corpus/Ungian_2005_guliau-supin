略譜 . 譜略
李勤岸 
我m7-bat 看過goan2 a 祖。聽pa-pa 講i 活到真老真老，na2 親像活到90外外外，常常講i有看著人beh 來接i tng2--去。結局是an2-choaN2 hou7 人接--tng2-去-e5，無人知iaN2，na2 親像ka-ki7 感覺講活siuN老--a，就tng2--去-a，ma7 無聽講有siaN2-mih 破病。
Pa-pa 講i iau2 會記得真清楚 e5 1層 tai7-chi3，就是a祖80幾歲iau2 koh 上報紙。有1工，i去「茶店a2」sng2，hou7 警察臨檢liah8--著，就上報--a，講『八旬老翁 李X 老風流喝花茶』。
A祖李超應該算是貧農，有可能是世代貧農，連族譜ma7 無，無法度查起。Ma7 可能只是漢化e5 Siraya大目降社e5 平埔族。台南新化是以前Siraya平埔族四大社~大目降社 e5 故鄉。現在已經無半個平埔族--a，long2 漢化--a，算是「新漢化」--e5，所以號做『新化』。
A祖娶過2個bou2。大cha-bou2 祖生goan2 a公kap 二叔祖就過身，二cha-bou2 祖後--來koh 生8個gin2-a2，a公排行老大，kui 家伙a2 有10個兄弟姊妺~6個cha-pou--e5，4個cha-bou2--e5。
Goan2 a公叫做李相，大家long2 叫i「大海伯--a」。以前歌a2 戲每遍若唱到「將lan2 e5 過去long2 放hou7 江洋“大海”」，i就緊接leh 講：「M7-thang--nou3！ 我無愛--ou！』。參a祖真無kang7，a-ma2 bat 講過i古意kah 有chhun，「bat 有cha-bou2 招i入去甘蔗園i ma7 m7 敢」。I現此時已經87歲。雖然中風，不過精神iau2 真好，真認真teh 做復健，而且進步真che7，已經會tang3 用拐a2 行路行10分鐘。Tak8 工long2 急beh 緊好--起-來，會tang3 ka-ki7 騎腳踏車，像以前an2-ne，si3-koe3 去看親chiaN5 朋友，koh  beh 去Hawaii chhit-tho5 。
I講自頭是toa3 ti7 chit-mai2 新化街a2 八堡清水寺附近。I講清水寺e5 來源，是有1個gin2-a2 真kut 力、養孝，有1-kai2，hiaN5  燒水beh hou7 a-pa、a母洗身軀，因為無柴thang hiaN5，就ka7 kha chhun 入去hiaN5，結果kui 個人long2燒燒去--a，toe3 火灰升天、做神--a。I講e5 時chun7，ka-ki7 感動kah 強強beh 哭--出-來。
A公ma7 是貧農，上早是佃農，「耕者有其田」了後chiah 有3分地，ma7 是iau2 chiok san3。Ka-chai3 a-ma2 chiaN5 gau5 hoaN7家，後--來chiah 有ka-ki7 e5 厝。A-ma2 是ui3 「山a2 kha 」嫁--過-來-e5，「山a2 kha 」聽講10幾冬前iau2 有平埔番，可能a-ma2 是Siraya母系社會e5 後代，ti7 厝--nih 親像家長。但是ma7 有可能an2-ne，ta-ke koh 是後母，所以hou7 人苦毒，soah hou7 人趕--出-去。Goan2 pa-pa 寫過1首詩記念--i，我ka7 抄ti7 chia：

Goan2 a母e5 名

A母姓陳，單名.去
嫁hou7 goan2 老pe7 姓李Soah 叫做「李陳去」
意思無thang joa7 好
運命無thang joa7 好

其實， goan2 a母本chiaN5 是叫做「去--a」
I是叫做「氣--a」
In tau 生1-koaN7 cha-bou2 gin2-a2 
In 老pe7 氣kah活beh死
就ka7 i號做「氣--a」
Goan2 有1個a姨叫罔市--a
有1個叫罔腰--a

其實， 除了去看病
無人叫i「李陳去」
除了身份證kap 掛號證以外
I有2個名
Goan2 tau 這peng5--e5 long2 叫i「Pu3--a」
A母iau2 未嫁來goan2 老pe7 in tau
有1工，按田--nih 作穡tng2--來
看著khng3  ti7  大廳.人heng7  e5 大餅
聽講beh 嫁hou7 1個前人a2 kiaN2 
Soah 放聲哭，na2 親像m7 是teh 辦喜事
1個面au3-tu7-tu7 na2 新婦a2 
「Pu3--a」就an2-ne hou7  人叫1世人

Hou7 人苦毒到尾--a koh hou7  人 hou3--出來
Toe3 in 出--來-e5 
Kan-taN 1 te3 碗1雙箸
就an2-ne 翁-a2-bou2 苦湯lim be7離
蕃藷籤攪鹽花a2 
目屎做飯吞

Goan2 老母in 後頭厝long2 叫i「看--a」
有時叫i「金看--a」
Goan2 外公外ma2 真chio2 來ka7  i看
若有來ma7 是大家你相我.我相你
目屎含hou7  tiau5--leh 
Goan2 大姨khah chiap8 來
姊妹a2 khah 有話講
Tau5-a2 魚soah 食be7了

Goan2 老pe7 有時叫i「Pu3--a」
有時叫i「看--a」
翁-a2-bou2 phah 拚作穡
無暝無日
儉腸neh 肚
m7 甘願hou7 人看衰
A母勤hoaN7 家
Hak 田hak了 koh hak 厝
Gin2-a2 chhiaN5  了1個過1個

A母真早就來過身
骨頭灰khng3  ti7 開元寺
做忌hit 1日
無讀過冊e5 a-pa 
看著神主牌頂頭a母e5 名
一直hoan 咐顧靈厝塔hit 個師父
Ai3 ka7 a母e5 名
Koh ka7 寫hou7  khah 明--leh

A公有3個後生、1個cha-bou2-kiaN2。Pa-pa 排行第3。大伯、二伯long2 無讀冊。大伯李迫生，ma7 是作穡，koh 去兼自來水公司 e5 修理工來維持1家7個頭嘴。4年前賀伯風颱過無joa7 久，i去修理水管，結果hou7 崩--落-來e5 lok8-kou5-a2-moai5 活埋，chiah 50幾歲。
二伯李春，ma7 無讀冊，做phaiN2銅舊錫e5 古物商，人叫i「烏肚a2」。A姑李來枝，國小畢業了後 m7 讀冊，去做女工，1年換24個頭家，si3-koe3 流浪，最後ti7 台北khia7 腳，結婚，生育1男1女。
Pa-pa 對感情e5 態度真被動，i有交帶be7-sai2 講，我是感覺無cheng2 著a祖，ma7 無cheng2 著a公。I愛讀冊，厝--nih san3，ka-ki7 想盡辦法，phah 工、借貸，一直讀到博士。I高中畢業了後，無錢讀大學，先去做兵，退伍，做3冬推銷員，koh 重考大學。大學畢業，教7 冬冊，koh 去美國讀碩士，回國了後，教5冬冊，koh 出去讀博士，讀7冬半chiah theh8 著博士學位。現此時ti7 美國Harvard大學東亞語文系教台語。I e5  一生顛沛流離、奮鬥不斷。I愛好寫作，出過五本詩集，最近koh beh 出一本散文集《新遊牧民族》。這本散文集是i 21歲開始寫作到taN 所有華語散文e5 結集，i已經改用台語寫作，所以這本散文集特別有記念價值。
I認為台灣問題上嚴重 e5 是母語 e5 流失、文化e5 失落，所以40歲 koh 出去讀語言學博士，講是後半世人beh kui 心做台語 e5 母語復興運動。I叫做李勤岸，原名李進發。

【這篇文是散文集《新遊牧民族》的踏話頭，台南縣文化局出版，定價140，259頁，ISBN:957-02-9219-9】

台語就是台語
語言學筆記 之五

李勤岸

　　講台語愛包括ti7台灣的所有的語言，這種論調完全是中國文化的產物。中國人講中國人講的話攏叫做中國話 (Chinese)， 所以中國干單有一種語言，其他攏是方言。這種心肝 實在有夠闊，闊kah無臭無siau5 。咱台灣人的心肝嘛無teh輸中 國人，嘛是闊kah m7-na7包山包海，koh 包天包地，包鱟hiah8 koh 包飯le7。
　　中國人這種大一統的沙文主義無形中已經ka7咱tou3 kah仝款仝款。中國文化這種對待語言的態度，hou7 世界上所有的語言學家攏 真頭痛。學術就是學術，是按怎愛hiah-nih8政治化?koh hiah-nih8情緒化？ 每個語言攏有伊學術上的名稱，親像講廣東話並呣是指ti7廣東所講的所有的話，英語嘛呣是包括蘇格蘭及愛爾蘭的話。我有查真濟本冊，包括語言百科全書，咱teh 講的這種所謂的福佬話，攏是被稱為Taiwanese(台語)抑是Southern Min (閩南語)。講是閩南語我想是khah無妥當，因為ti7台灣講的及ti7中國福建講的，已經有真無仝的所在。
　　客語 (Hakka) ti7語言學上是有伊獨立、完整的地位，並呣是台語的一個方言。南島語(Austranesian)更加呣是台語的方言，南島語及台語不但無仝語系，伊是規個大洋洲語言的總源頭。台灣的原住民語言ti7語言學上稱為福爾摩沙語 (Formosan)，歷史語言學家非常重視，因為 ti7南島語系所佔的地位非常高，卻 tit-beh死亡啊。你若講台語嘛包括「福爾摩沙語」，不但會hou7 人笑你外行，嘛是無尊重原住民的語言，ka7 因當做台語的方言。
　　台語就是台語，客語就是客語， 福爾摩沙語就 是福爾摩沙語，中國語就是中國語。
---1994年 10月 2 日ti7 Hawaii



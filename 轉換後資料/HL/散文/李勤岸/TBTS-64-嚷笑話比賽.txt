嚷笑話比賽
大目降
第一屆世界台語文夏令會ti7美國Houston舉行。第二工暗時節目結束了後，有寡人就聚集ti7酒國論英雄。
麥仔酒灌無幾灌，嚨喉孔一直大孔起來，大家ti7 hia比賽講笑話。Beh選第一名出來。
勇e5界大聲：「我e5工作有時陣愛nng3落去土腳，去都市排水系統內底工作。 有一工，我tu2按市中心路中e5排水系統e5蓋ka7掀起來，nng3出來e5時，有一個美國ou-bak-sang2 tu2 kiaN5  過，驚一下，隨問我講，『Where are you from?（你對to來 ）』，我雄雄hou7問按呢，攏無koh經過大腦，就照平時e5講法ka7應：『I am from Taiwan.』（我對台灣來），彼個ou-bak-sang2聽一下驚kah be7得講，走kah be7赴lang2褲腳。
勤岸ma7搶接落去講：『我bat去加拿大e5 Vancouver thit-tho5 ，toa3 ti7 一個同鄉e5厝，in有招一寡同鄉來參我開講，其中有一個人客ma7 tu2 ui3台灣來，伊下晡有去Vancouver大學邊仔e5 Wreck海灘，he是一個『裸体』海灘。伊ma7 toe3 人thng3 光光，落去泅水。因為真少看著東方人，伊peh起來to2 ti7  hia曝日e5時，幾若個金頭毛e5查某囡仔圍過來看，看了koh講：『So cute! (真古錐)』，伊隨ka7 in應講：『Yes, made in Taiwan!』。
勇e5隨koh搶過講：「我以前攏m7知台灣人講話內底e5『e5 sun7 nia5』 是啥物意思，我學台語文了後才知影。『e5 sun7 nia5』漢字咱攏寫做『會順耳』，意思是講『我講e5話是會順你e5耳孔e5話』，是一款台灣人e5禮貌。有一擺我ti7阮故鄉宜蘭羅東公園看著二個老人ti7 hia珯(lim)老人茶，看in久久ah才講一句話，我行oa2 ka7聽，原來in e5對話是按呢：『會順耳。』『耳會順』。食kah chiah老ah，其他e5 話攏是加--e5，kan-na chhun 這句話『會順耳』 。
鹿耳門漁夫一直爭beh講，連續講幾若個，攏無人知影伊teh 講啥貨，最後講一個，大家聽有lah，伊講﹕
In莊腳有一個人叫做阿but ah，有一擺去市內chhoe7伊e5朋友 thit-tho5 ，伊e5朋友chhoa7伊去看電影，去第一間戲園，taN開始伊to7講：『這我看過---ah!』in朋友to7 koh chhoa7伊去第二間看別齣，ma7是同款，講這伊看過ah，連續換五、六間，in朋友想講thai3會莊腳人看hiah濟電影，原來是逐齣電影進前攏愛唱『國歌』，he伊攏看過ah。
大家攏無意見，這個笑話tioh8第一名。

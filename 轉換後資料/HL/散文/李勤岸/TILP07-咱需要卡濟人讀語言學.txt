咱需要khah濟人讀語言學
--簡介Hawaii大學語言學系
語言學筆記之七

李勤岸 

根據黃宣範教授e5統計，全台灣二千五百萬人中間，有語言學博士學位e5人干單有四十人。這款無成比例e5現象，就是teh 表示咱台灣人偌nih 無看重語言學。 當然，這是外來政權殖民政策有意造成e5結果，但是，若是ti7台灣人覺醒以後，猶無欲來改善，按呢就是無了解「語言是文化e5根」、 「一個民族e語言若是hou7 人消滅，伊e5文化就無存在」 這款淺顯e5道理。
　　我個人ti7幾冬前大大體會著以台語來寫作、記錄台灣人e5生活是一件迫切要緊e5代誌，又koh煩惱從事正統語言學研究、訓練e5人傷少，所以就無顧著家己e5年紀 (當時我已經四十外歲) ，無顧著經濟上e5困境， 無顧著家己語言學e5才調並無好 (我大學e5語言學概論甚至無及格) ，決定放棄一切，出國進修，決志這世人 beh為台灣e5語言學盡心出力。
　　1992年年初， 鄭良偉教授kha3電話去賓州hou7 我， 希望我轉過來夏大， 我就ti7秋季 tui3 賓川印第安那大學 (IUP)轉來Hawaii大學，雖然我 ai3放棄已經修一年e5學分， 重新補修理論語言學e5課程，但是我感覺這種e5犧牲有價值，若beh 好好啊研究咱e5台灣話，遮e5現代語言學e5基本操練真需要。
　　Ti7夏大語言系讀幾冬了後，我個人對這個系真滿意，雖然m7是真khui3-oah8 讀，總是只要有心，你就會得著真che7物件。我tu2來e5時，感覺真硬斗[nge7-tau2] ，chit-ma2已經適應真好 。食[chiah8] 好鬥[tau3]相報，ng3望有心beh研究台灣語e5人來遮做伙拍拚。
　　夏大語言系ti7全美是排行真頭前e5一個系，師資非常好，老師有二十幾個，真che7是ti7美國語言學界真出名e5教授。特別是太平洋地區e5語言研究成就特別高，是南島語(austranesian)研究e5旗艦。「台灣是南島語e5原鄉」就是1985年系裡e5教授Dr. Bob Blust ui3歷史語言學e5觀點提出e5。 系裡e5會議室壁頂貼[tah] e5是就南島語e5分佈圖，其中台灣e5逐種原住民語言攏標示kah真清楚。頂一擺由學生會主辦e5論文發表會，我有去發表論文，歇睏[hioh-khun3] lim7 咖啡e5 時，hou7 你ioh 看你有可能會聽著啥物話? --台灣話。教語法e5 Dr．Storasta (帥德樂) bat 去過台灣 「留學」 ，會曉講中國語及台語，一個日本籍e5博士候選人嘛會曉講台語，koh參來遮Sabbatical一冬 e5 師大教授黃美金 (泰雅語專家) 、東亞語文系e5張學謙kap我， 阮就用台語開講起來。 這種e5感覺足讚[chan2] e5,  ti7遮你e5語言有hou7 人當做一個「語言」看待。 夏大e5語言系博士班ai3考兩個外國語，台語是被承認e5一個語言。 目前ti7系裡e5研究生tui3 台灣來e5有幾若個，ti7外國學生中間，比例算真高，有可能干單輸日本耳定， 可惜beh做台語e5人真少。
　　若是tui3 台語、日語、南島語、中國語(Mandarin)有興趣，夏大有可能是全美上適合你來e5所在，特別若是對台語有興趣，這個所在已經是無底chhoe7 啊，因為ti7遮有兩個優秀e5台語大師鄭良偉教授及李英哲教授。
　　你若對東亞語言有興趣，東亞語文系e5中文組、日文組及韓文組攏真好，你會當[e7-tang3]就近選修。假使你若對英語教學有興趣，隔壁就是 ESL 系，in嘛足注重語言學e5理論 。 歐洲語言系嘛ti7仝[kang7] 一棟大樓，你會當修著各種歐洲e5語言，包括俄語。 東西文化中嘛ti7附近，提供真che7語言、文學、文化方面e5講座及展覽。
　　遮e5學費真俗[siok8]，咱台灣來e5學生會當參太平洋地區e5國家仝款，享受半價優待，每學期差不多kan-na幾百khou， m7-koh你e5 成績若be7 bai2,就會當免學費，甚至每月有四百外 khou e5獎學金。
　　M7-koh 遮e5生活費有khah 高，特別是toa3,若是單身，可能每個月四百khou左右， 若有家庭就ai3加倍。
　　Chia e5天氣好，風景 sui2,有東方色彩，文化上khah 好適應，是通人知e5代誌，我就無加講話。
　　申請e5 截止日期是 ﹕ Fall (September 1)， Spring (January 15) 。 先寫批去系裡討申請表格 ﹕ 
Chair， Dr. Michael Forman 
Dept. of Linguistis 
University of Hawaii 
189O East-West Rd.
Moore Hall 559
Honolulu HI 965822
　　祝你好運!
(本文原登1993年6月出版e5台文通訊21期)
[後記] 這篇文章約ti7  chiaN5 10 冬前所寫，如今母語教育開始推動，培養母語師資e5 台灣語言學系kap 台灣文學系已經開始設立。但是有正式受過語言學訓練，會當ti7 大學訓練師資e5 語言學家猶原oh tit  chhoe7 。實在tng3 心肝！ (2002/12/24 補記)



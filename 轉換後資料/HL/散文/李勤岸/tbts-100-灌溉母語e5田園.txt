灌溉母語e5田園
   --教台語e5經驗談        李勤岸

阮某請我lim一杯咖啡，叫我e5筆借--伊，ka7寫伊教台語e5經驗hou7大家做參考.
本文…
我ti7市內大漢，m7 bat做過sit 、m7 bat種過田，不時聽阮翁講in莊腳人播稻a2、搓草joa7辛勞、ak水灌溉joa7艱苦，聽bong2聽，無法度體會。一直到我有機會pih手ng2 、捲褲腳，潦落去田--裡，家己ti7日頭腳做sit，我才完全瞭解伊e5講法。
二冬前，有一個機會，我ti7美國e5大學教一冬台語。
教台語e5教授開二班台語課，初級班kap中級班。伊愛我做伊e5助教，負責初級班e5教學。中級班有三個學生，攏是阿tok a2 ，以前就有修過教授e5課。初級班有六個人，攏m7 bat修過教授e5台語課。有一個日本人，是博士班e5學生，bat去台灣留學過，加減會曉講台語，伊學習真認真。Chhun--e5攏是台灣來e5留學生，ti7台灣專科學校畢業，來美國讀大學部。In koh be7 bai2，無像台灣chit-ma2 e5少年學生kan-na會曉講華語，in e5台語講了猶會使。不過，in修課e5動機主要是beh來theh8營養學分，因為in e5功課真重，ai3修真che7課，台語已經會曉講，想講修這門課上輕可。
教授ti7前幾節課，ka7重要e5概論lecture了後，就hou7我負責實際e5操練工作。醫生看病看了，注射e5 khang-khoe3 ma7是交hou7護士去處理。
按呢我就開始體會做sit人e5辛苦。
有e5草是真蠻皮，無hiah–nih好處理，m7是由在你搓。In本底想beh輕鬆來theh8學分，想講chhin3–chhin3-chhai2-chhai2三學分tioh8曲腳lian2嘴鬚ka7 lian2--起-來。
M7-koh我感覺be7使害人開錢來美國讀冊無學著物件，而且我koh是第一遍做老師，家己真緊張，用真che7時間準備，上課前一工規暝攏睏be7去。
田潦--落-去-a，當然ai3 ka7草搓hou7清氣，ka7水潑hou7滿田，hou7稻a2有夠營養thang大欉。In ka7我講是beh來theh8營養學分，我想就是這個意思，期待我hou7 in真che7營養份thang大欉--lah！
教授講：「羅馬字是學台語上基本--e5。」
In感覺學羅馬字是加--e5，in講羅馬字是用來教be7曉講台語e5外國人，in已經會曉講台語，根本無需要學羅馬字。
我hou7 in講kah m7知beh按怎應。
In koh講羅馬字是西方羅馬帝國e5人leh用e5字，是外國e5物件，咱m7免用，咱用漢字to7好。
我走去教授hia討救兵，教授叫我講故事hou7 in聽：
『羅馬字本底是西方羅馬帝國征服世界e5時，ti7中東發現e5文字，發現真好用就用來征服世界。果然規世界hou7伊征服了了，chhun台灣猶未征服，就派兵來攻打台灣。想be7到，去hou7台灣e5原住民拍敗，羅馬帝國就用羅馬字進貢hou7台灣，所以咱chit-ma2才有羅馬字thang用。』
學生聽了笑kah東倒西歪，講che kap in讀e5歷史真無仝，概成是臭彈，m7 koh真趣味。
後--來我發現需要加強in e5台灣意識，若有台灣人e5意識就khah要緊家己e5語言文字。我就開始教in讀真有台灣精神e5台語詩，koh hou7 in 讀真有台灣意識e5 陳雷e5小說，發現in愈來愈有趣味，愈來愈愛上台語課。
我koh招in參我下晝時ti7學校e5餐廳lim咖啡，做伙開講，講一koa2台灣故鄉e5代誌。
咖啡lim了soah tiau5--leh。大家時間到就準時來。聽講咖啡ma7真有營養，ma7是西方人進貢--e5 。我發現in這區台語班e5田，用咖啡灌溉了後，稻a2一暝大一寸。
教一冬台語，我e5心得是：台灣人母語這區田，無愛hou7伊拋荒--去，ai2用心種作，用台灣心去犁田。另外，用咖啡灌溉ma7真有效！
 

[語言學筆記]11
美國e5智識分子獨立宣言
李勤岸
美國獨立e5過程中有產生三個獨立宣言。這kap咱台灣講beh獨立ma7 m7免宣佈獨立真無仝。第一個獨立宣言就是政治e5獨立宣言，ti7 1776年7月初4，由 Jefferson草擬完成。第二個叫做「語言獨立宣言」 ，由Webster（韋氏）ti7 1789年發表，確立美國人e5 語言認同kap自尊。第三個是Emerson（愛默生）ti7 1837年8月31宣讀 e5「美國學人」（American Scholar），史稱「 美國e5智識分子獨立宣言」。
Ti7 Emerson大力提倡、實踐kap影響之下，美國思想界形成「超越主義」，美國文學成做獨立自主e5文學。伊呼籲美國作家愛寫關係美國e5事物，特別是用美國e5方式來描寫此時此地。Ti7 這塊土地e5物件無管偌平凡、偌低級攏是值得咱寫，因為用咱家己e5方式來寫，咱就是偉大e5。
除了伊本人以外，當時Thoreau（梭羅）、Whitman （惠特曼）、Emily Dikinson （狄更生）攏跟隨伊e5主張，寫出真正美國本土意識、本土內涵e5獨立e5美國文學。特別是Whitman e5「草葉集」（1855）出版e5時，Emerson非常欣賞，寫批ka7 o-lo2 ，講伊e5作品是『美國到taN 上kai3機巧kap智慧e5傑出作品。』
咱若ka7 Emerson這篇獨立宣言內底e5歐洲ka7改做「 中國」，美國ka7改做台灣，按呢讀起來tioh8真合咱e5意思：
『咱已經聽歐洲文雅e5詩神聽siuN久ah。美國自由人e5精神已經有可能已經hou7人haN2 驚、偽造、屈服。』
『咱beh用咱家己e5腳行路；用咱家己e5手工作；用咱家己e5心靈講話。』
『日頭今仔日ma7是出來…新e5土地、新e5人、新e5思想。咱著ai3要求家己e5作品、家己e5律法kap崇拜。』 
『咱長期做別塊土地e5學徒e5日子應該結束ah。咱周圍千千萬萬連鞭beh誕生e5生命，be7-tang3一直靠外國人收割了後chhun落來e5乾穗來飼in。』
政治e5獨立宣言、語言獨立宣言kap智識分子獨立宣言成做美國國家獨立e5三支腳，三腳鼎立，穩固這個國家e5基礎。咱參政治表層e5獨立to m7敢宣佈，koh輕忽語言、文化e5獨立，按呢是beh按怎khia7會tiau5？

《語言學筆記》之 10-語言學是啥物碗糕？

李勤岸

逐擺人若聽講我teh讀 『語言學』，人就問我會曉講幾種話；若聽講我teh研究台語，人就目頭結規球﹕『Thai3--e7走來美國teh學台語？』。
 
現代語言學(Linguistics)是一項真新e5學科，若是推轉去到『現代語言學之父』瑞士語言學家Saussure(1815-1913) 死後學生ka7伊上課講e5講義出版e5彼本冊Course in General Linguistics (1915)，按呢算起來嘛才83冬。真濟人teh講現代語言學是按1957年29歲e5 MIT(麻州理工學院) 教授Norm Chamsky e5『語言學革命』算起，若按呢算， 抵好khah lim2 40冬nia7-tiaN7 。
早期美國e5語言學若m7是附屬ti7人類學(Anthropology) (比如Hawaii大學)，無tioh8 ti7英文系 (IUP到 taN猶ti7英文系內底)。這幾十年來發展真緊，到1995年已經有274間大學有語言學博士班。 
Norm Chamsky e5語言學革命，影響到真濟學術e5研究，我bat遇著一個學美術e5學生來阮系裡修課，講是美術受著語言學理論e5影響。語言學所研究e5範圍真闊，語言學讀愈久， soah發現伊e5範圍愈來愈闊。 Ti7阮系裡，初考愛考四科所謂Core courses (核心課程)，就是語法(Syntax)---包括詞法(Morphology)，聲韻學(phonology)，歷史語言學(historical linguistics) kap語言學
概論(general linguistics)。阮研究所所長bat ka7我講過， 遮e5基本課題就親像beh做醫生愛受嚴格e5醫學訓練仝款，雖然艱苦，ta燥無味，總是無按呢be7-tang3去ka7人開刀，人嘛m7-kaN2  hou7你開刀。所以阮系裡這個初考，真濟人考leh幾若冬才過e5嘛有。
除了遮e5基本課程，語言學e5所牽涉e5,會使講無所不至。若beh用色譜來解說，e7-tang3 ui3上『形上』e5語言哲學e5正旁e5紅色，推到上倒旁上具體e5語音學e5青色。這條線頂就有代表各種學科e5色彩，按紅kong3-kong3到青phiang3-phiang3, 會使講五花八色。
下腳這個車輦圖是我看過上清楚表示語言學研究e5範圍--e5:
Ti7這個圖內底，有二個物件漏鉤去，因為這二項無法度ti7這e5圖來表現。一個就是歷史語言學，伊是歷時 (diacronic) e5,m7是共時(syncronic) e5研究，這個圖若是立體--e5就e5-tang3顯示出來，伊e7-tang3研究歷時e5逐種語言現象e5變遷。當然到現階段為止，重心猶khng3 ti7語音聲韻e5演變(phonlogical change)，特別是比較有親屬關係e5語言，來推算 in e5共同祖語。另外漏鉤e5,是語言類型(linguistic typology)，伊be7-tang3表現出來，因為伊是湠過幾若e5層次(layer)，比較無仝語言仝時e5各種語言現象(語音，語法，語意等等) e5類型。
Ti7上中心是語音學(phonetics)，伊排ti7中心，m7是表示伊是語言學e5一種，是表示伊是所有類型e5基本，若是連基本語音學e5常識to無，無算有讀過語言學。咱有真濟台語專家，甚至編字典，發明伊家己一套書寫法，卻是連語言學上基本e5語音學e5第一課to無讀過，算起來是真好膽e5台灣人。

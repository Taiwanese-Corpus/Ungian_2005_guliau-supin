安靜無未來，未來無安靜，未來安靜無?
 --讀Szymborska 近作七首
 
 
李勤岸

 
 
壹．序言

波蘭e5 諾貝爾文學獎詩人Wislawa Szymborska, 1923 年ti7 波蘭出世，現此時猶toa3 ti7 hia。伊一生用波蘭e5 母語寫作，ti7 1996年得著諾貝爾文學獎。伊e5詩風平實容易了解，真成功運用幽默、反諷e5 技巧來表達對人生、社會e5 觀察。諾貝爾文學獎委員會hou7 伊e5 獎辭是按呢：伊準確反諷 e5 詩使得歷史性、傳記性 e5 文脈會-tang3 ti7 人類現實e5片段內底hou7 人了解。
 
下面七首是伊1993-1997 e5 作品。97 年以後我相信伊一定猶有新作品，所以這七首所謂「近作」只會使講伊近年來e5 作品，be7 使講伊最近e5 作品。
 
這七首詩攏是性命觀照 e5 詩，抑就是，攏是人生觀e5 詩作。一般詩人若是寫人生就會「知性」十足，變成真焦燥詼澀，無好了解。Szymborska 保持一貫明朗詩風，知性中有感性，感性中有知性。讀伊e5 詩，會-tang3 了解各種角度看著e5 人生，ma7 真正會-tang3 體會彼款性命e5 滋味。下面我beh 一首一首來紹介。
 
我這篇文章e5 標題是甚物意思？ui3 叨位來？就是ui3這首短詩來e5 。 
 
 三個上怪e5 語詞

李勤岸 譯
 
 
 
當我講出「未來」，
第一個音節已經屬ti7 過去。
 
當我講出「安靜」，
我破害伊。
 
當我講出「無」，我創出一款無任何空無提會tiau5 e5 物仔 。
 
 
Szymborska 感覺這三個語詞 (word)上怪。Beh 怪tioh8 hou7 怪一個khah有leh，我ka7 這三個語詞提來鬥做句 ( sentence)，toh8 變做三款全然無仝e5 性命觀照。二個否定句，一個疑問句，就是無法度做出肯定句，因為有一字「無」，就無法度創出肯定句。雖然m7 是肯定句，不過既然我講出「無」就是已經有「無」，其實「已經創出一款無任何空無提會tiau5 e5 物仔」，就已經算「有」，所以已經算肯定句。按呢講起來，竟然會-tang3做出肯定句，否定句kap 疑問句。已經是句型e5 全部，已經是人生觀照e5 全部角度。
 
 
貳．安靜無未來
人生敢是真正安靜？敢真正恬恬？安安靜靜敢有未來？敢有希望？Szymboska ui3 恬恬be7 講話e5 植物來看人生。植物敢有影是恬恬？若是chiaN5-實是恬恬啞口e5 死物仔，作者是按怎hiah-nih8 急beh 參伊對話? koh 講「Kap你講話不可能koh必要。Tui3無閒 chhih-chhih e5 人生真迫切而且be7-tang3 koh再延-chhian5 」?若是真正安安靜靜就死ah，就無未來ah。作者當然知影「恬恬e5 植物」實際上有teh ka7 你我講話，咱一定ai3 斟酌聽，be7-tang3 koh 拖--落去lah 。
 
 
 
恬恬e5 植物

李勤岸 譯 

咱單方面e5 熟似
發展了相當好。
我知影甚物是葉仔、花瓣、穗、毬果、莖，
四月kap十二月對你來講會按怎。
雖然我e5 好奇m7 是互相e5 ，
我特別aN3落來看幾個仔你，
koh chhun 頷仔頸看其他e5 。
我已經有你e5 名單：
楓仔、牛蒡、地錢，
檞寄生、石南、杜松、毋忘我，
但是你m7-bat 我半項。
咱鬥陣旅行。
不過旅伴通常會開講，
至少交換對天氣e5 評語，
抑是有關chhong2-pong7 經過e5 車站。
咱be7 講無話題：咱有真濟相像。
仝款e5 星平平照著咱。
咱根據仝款e5 律率投影。
咱設法瞭解代誌， 用咱家己e5 方式，
阿咱m7 知e5 代誌嘛hou7咱愈親近。
我會盡量解說，你盡量問：
用兩蕊目睭看是seng5甚物，
我e5 心為甚物跳動，
阿為何我e5 身軀m7 是倒頭栽。
M7-koh 如何回答你無問e5 問題，
何況koh 再講做一個人對你是
你m7-bat 伊芋仔蕃薯。
 
低樹林、灌木林、草埔、燈心草---
我向你講e5 一切攏是自言自語，
而且m7 是你teh 聽。
Kap你講話不可能koh必要。
Tui3無閒 chhih-chhih e5 人生真迫切
而且be7-tang3 koh再延-chhian5 。
 
 
Szymboska 是一個樂天知命e5 人。看伊e5 相片，伊有足慈祥、喜樂e5 表情。「目前為止，命運對我有夠好」，若無，hiah濟動物之間我是按怎會-tang3 是我，koh是有「驚奇心」e5 我，逐工都有surprise！
對別人逐工攏是平平凡凡、一攤死水e5日常生活，對Szymboska卻是事事項項攏有赤子之心e5 驚奇，攏有年少e5 激動，這就是詩人e5 條件。年輕狂放，人人是詩人。親像Szymboska這款老-khok-khok e5 老阿婆猶逐工有surprise，逐工有「詩」，這才是詩人。諾貝爾文學獎特別ai3 頒hou7 阿公阿婆，有伊e5 道理。
年老e5 Szmboska ，m7 是充滿哀嘆，m7 是充滿無奈kap絕望。伊m7 是「安靜無未來」e5 物仔，伊猶koh 是一個有未來e5 「我」，無beh 安安靜靜e5 「我」，beh kap人比並e5 「我」。 Chiah-nih8 積極、樂觀應該是Szymboska 活chiah好活chiah老猶有法度寫詩e5 原動力。  
 
 
眾生之間
 
李勤岸 譯

我就是我。
無比別人khah 無法度接受e5 
一個巧合。
 
我有可能來自別個
無仝e5 祖先，畢竟，
我有可能ui3 另外一個岫
piat8翅仔來
抑是ui3另外一叢樹仔下腳
一節一節pe5 起來。
 
大自然e5 衫仔櫥
提供豐富e5 服裝：
蜘蛛、海鳥、田鼠，
每一軀攏抵抵好
而且充分利用穿到
破糊糊。
 
我嘛無任何選擇，
m7-koh 我無怨嘆。
我有可能是某種
khah 無個別性e5 物仔。
來自蟻岫、lam3水，抑是嗡嗡叫e5 蜂岫，
一寸風吹就亂去e5景觀。 
 
某種khah 歹運e5 物仔，
出世來做我e5 皮衫
抑是聖誕晚餐，
ti7 四方e5 玻璃內底teh 泅e5 物仔。
 
火一燒到
驚kah定定be7 振動e5樹仔。
 
草葉仔hou7 不可理解e5事件
驚kah四界chong5 e5 物仔烏白踏。
 
有蔭e5 彼款伊e5 烏影
hou7 人目睭羊暗眩。
 
假使我若干單受驚惶，
恨意，
抑是可憐所激？
 
假使我出世
ti7 錯誤e5 部落，
頭前e5 路攏hou7 人關leh？
 
目前為止命運對我
有夠好。
 
我嘛有可能攏無
快樂時光e5 記憶。
 
我beh kap人比並e5欲望
嘛有可能hou7 人提去。
 
我嘛有可能是一個除去驚奇心e5 我本人，
he 著是
完全無仝 e5 一個別人。
 
參．未來無安靜
 
你看過底片（負片）， 著無？是m7 是逐項攏倒反？彼款e5 倒反參照鏡e5 倒反koh無啥相像，底片e5 倒反真正完全倒反，koh 有一款鬼魅e5 氣氛。咱若倒反來看人生，人生會親像一張底片。本底人生是「風暴」，死亡是「安靜」，倒反來看死亡是彼個「風暴」，人生結果是彼個「安靜」。本底攏ma7 活人teh ka7 死人叫魂，因為倒反e5 關係，底片e5 效果煞親像「鬼魂」teh ka7 活人叫魂。若ui3 底片e5 角度來看，未來煞顛倒無安靜。這個角度看著e5 人生khah 接近事實，抑是你e5 目睭看著e5 khah 接近事實？
你若猶未用數位化相機，你著猶有底片，無妨學 Szymboska 提一張有你ti7 內底e5 底片，上好koh 是烏白e5 ，效果koh khah 好，試看覓leh ，ka7 答案hou7 伊，ka7 伊叫魂，看伊（其實是倒反過來e5 你lah，m7 通花去！）是m7 是真慷慨，會一一ka7 你「問問題」。
數位化相機已經開始流行起來ah，到時，m7 知影底片是啥物，人敢猶有法度體會Szymboska 體會性命意義e5 這個角度？
 
底片
 
 李勤岸 譯
 
用phu2 phu2 e5 天做背景
一蕊koh khah phu2 e5 雲
hou7 日光照出烏框。
 
倒手旁，抑就是，正手旁，
白色e5 櫻桃枝烏色e5 花蕊。
 
烏烏e5 面上光光e5 影。
你坐ti7 桌仔邊e5 椅仔頂
你ka7 雙手，已經變phu2 e5 雙手，  khng3 ti7 桌仔頂。
 
你看起來親像鬼魂
設法beh ka7 活人叫魂。
 
(阿因為我猶是in中間e5 一個，
 我應該來伊身邊ka7 tah 肩頭：
晚安，就是，gau5 早，
再會，就是，喂。
而且對伊任何有關人生e5 答案
be7 講m7 甘hou7 伊問題，
安靜進前彼個風暴。）
 
 
若是以雲e5 角度來看人是按怎？雲m7-bat 定著過，千變萬化，動無停，雲e5 現在無安靜，未來ma7 無安靜。Kap 雲比起來，咱e5 人生「倚靠結實e5 地面，實際是永遠，差多是永恒」。
M7-koh 咱攏離開ah，雲猶-koh無消失，原在ti7 hia。按呢講，到底雲e5 人生khah安靜，抑是咱人e5 人生khah 安靜，khah 「永遠」，khah 「永恒」？ 是雲e5 未來無安靜，抑是你e5 未來無安靜？
無管按怎，「beh 描寫雲，腳手ai3緊」oh！

 雲

李勤岸 譯

Beh 描寫雲
我腳手ai3緊--
目一nih 
in 著變做別物。
 
In e5 商標：
in be7 重複任何一個
形，影，姿勢，構圖。
 
無任何記憶e5 負擔，
in 輕鬆飄過事實。
 
有代誌發生in 著四散。
In 到底會tang3 見證甚物？
 
Kap雲比起來，
人生倚靠結實e5 地面，
實際是永遠，差不多是永恒。
 
Tiam3 雲邊仔
甚至石頭看起來嘛親像兄弟，
你會tang3 信任e5 人，
若雲呢只是遙遠、摸be7 著e5 表兄弟。
 
人若boeh 就hou7 in存在,
然後死，一個過一個：
雲才無管
恁 ti7 下腳
teh 創啥。
 
阿in驕傲e5 艦隊
順順利利航行過你整個一生
kap我，猶未結束e5一生。
 
咱攏離開啊in嘛無必要消失。
In 航行e5 時嘛m7 免hou7 人看著。
 
 
肆．未來安靜無？

Szymborska 生活ti7 苦難e5 東歐，看盡不斷發生e5 戰爭，逃難e5 民族。戰亂中e5 人民未來敢會有安靜，甚至，敢會有未來？除了野心e5 政客敢有人愛戰爭？敢有人選擇beh 做「敵人」？人民無敵人，m7-koh ，有e5 民族卻ai3 去屠殺別e5 民族；阿有e5 民族規年透冬不時teh 做難民。
人類e5 未來敢會有安靜？敢會有和平？
 
有 e5 民族
 
有e5 民族逃閃別e5 民族。
Ti7 某個國家ti7 日頭下腳
Kap 一寡雲。
 
In 放棄差不多所有e5 一切，
耕作e5 田，雞仔，狗仔，
鏡，chit-mai2 火ti7 hin teh 梳妝。
 
In 肩胛頭擔水罐仔kap 一綑一綑e5 物件。
肩胛頭愈空，愈擔愈重。
 
無聲無說發生e5 代誌：有人崩倒落去。
大聲細聲發生e5 代誌：有人麵包hou7 人liam3 去，
有人設法beh ka7 軟ko-so5 e5 囡仔搖hou7 活起來。
 
In 頭前一向是m7 著e5 路，
一向是m7 著e5 橋
haN7 過怪紅色e5 溪流。
in e5 四周圍，一寡槍聲，有時近，有時遠，
頭殼頂一隻飛行機那像ti7 hia 旋。
 
某種匿藏會真有路用，
某種phu2-phu2 勇勇 e5 jia-遮，
抑是，koh khah 好，某種消失
一時仔抑是khah 久一點仔。
 
有代誌會發生，精差m7 知ti7 叨阿是啥代誌。
有人會出來攻擊in，緊差慢阿m7 知是啥人，
用偌濟形式，以啥物意圖。
假使伊會當選擇，
無定伊無beh 做敵人
而且會hou7 in 活落去。
 
 
看透人生，Szymboska 不改伊幽默e5 天性，對統計學做出伊e5 「貢獻」。人有百百款，甚物款人佔百分之幾？你是ti7 統計曲線e5 高峰，抑是ti7 山谷？你是hou7 Szymboska 這個阿婆詩人料著無？抑是伊料著，你ma7 猶m7 知你hou7 伊料著。
Szymboska e5 結論是：百百款人百分之百e5 未來攏是安靜e5 ，攏是死亡，到旦無例外。無管叨一款人，99%值得人同情。無要緊，Szymboska 是足有同情心e5 阿婆詩人，99% 攏會同情，你m7 通落--落去深坑e5 彼一pha ，若是彼pha e5 人就好請上帝來同情loh。
 
對統計學e5 一個貢獻

李勤岸 譯

一百人中間
 
向來攏比人khah gau5 e5
---52,
 
步步僥疑
---差不多其他e5 攏是，
 
樂意鬥腳手
若mai3 傷久
---高到49 e5 程度，
 
一向人真好
因為in be7-tang3 無按呢
---4，eN3，無定是5
 
會tang3 欣慕無怨妒
---18
 
為幻想所苦
被無常e5 青春引誘
---60，出入無濟，
 
be7-tang3 小可hou7 人phiN
40 過 4，
 
活ti7 持續驚惶
某人抑某事
---77，
 
有才調快樂
---20出頭仔，
 
孤一個好好，
規陣著野蠻
---至少一半，
 
被環境所逼
會變殘忍
---上好mai3 知
甚至是大約e5 數字，
 
事後孔明
---不過比事前孔明
加幾個仔，
 
kan-na 家己實際去試才學會曉
---30
(向望我講m7 著)，
 
烏暗中無手電仔
痛苦kah ku-ku
---83
緊差慢，
 
正直e5 
---35，按呢是真濟，
 
正直
koh 體貼
---3，
 
值得同情
---99，
 
會死
---百分之百
到旦這個數字猶維持不變。
 
 
--2003/4/20 初稿
2003/5/14 修改



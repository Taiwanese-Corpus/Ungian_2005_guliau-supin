俄國第一個母語詩人普希金
──紀念Pushkin 200週年冥誕
語言學筆記之十二

李勤岸


Pushkin自畫像
做一個台語文運動工作者， m7-bat俄國偉大e5 民族詩人Alexander Pushkin，實在對伊有虧欠。
今年六月初六是伊200週年冥誕，世界各地攏teh 紀念伊，俄國總統 Yeltsin ti7 伊e5 銅像頭前朗誦伊e5 詩句「相信，我e5 朋友： 俄國beh koh 興起！」。
Kap 英國e5 Chaucer、意大利e5 Dante 仝款， In攏是ti7 當時文學界主要使用外來語做寫作語言e5 時，首先覺醒著母語ti7 民族文學e5 重要性，獻身ti7 母語文學e5 創作。Ti7 Pushkin 以前，俄國人認為法語是比In家己e5 母語khah 好e5 文學語言，In e5 寫作主要攏是模仿、追求一款假古典e5 西歐文化，特別是法國文化。Ti7 當時俄國e5 教育環境之下，Pushkin ma7 是接受法語教育，伊拄開始寫作ma7 是使用法語，後來才覺醒改用俄語。伊e5 作品自然、直接表達出俄國e5 風土民情。Pushkin hou7 俄國ti7 伊歷史第一次文學靈感是來自伊家己e5 ，伊ma7 hou7 俄國以後世世代代e5 作家有自信使用俄語來寫作。
Pushkin 1799年ti7 莫斯科出世，1837年ti7 聖彼得堡kap 人決鬥死亡，才活37歲。伊因為參與反對政府e5 自由運動，被放逐五年。1836年，伊收著一張匿名批，講In某kap 一個法國新移民 Baron D'Anthes （ma7 是伊e5 大細sian7 -- e5,抑就是in 某e5 妺婿）有曖昧，In就約ti7 1837年一月二十七日決鬥，結果hou7 對方toaN7 死。一般相信，he 是政府當局刻意設計e5 一個陰謀。
雖然是短短e5 37冬性命，Pushkin e5 文學成果卻是相當豐盛，伊e5 主要作品有七本詩集，三本劇本，二本散文集。其中伊e5 長篇「小說詩」Eugene Onegin (1833) 到 taN 猶是世界各大學文學系必讀e5 重要作品。
Ti7 遮咱beh根據Walter Arndt e5 英譯，翻譯伊這首寫hou7 伊所敬慕e5 俄國哲學家Chaadaev e5 詩。Chaadaev 因為出版批評性強烈e5 著作，被政府判定起痟，ka7 伊軟禁。
Hou7 Chaadaev
愛情，希望，咱除去e5 私己e5 名聲
親像kah-i3 e5 幻想真緊消除，
少年時寧靜e5 追求已經失去蹤影
親像一絲絲夢般e5 早霧;
M7-koh ti7 硩咱彎腰e5 命運之軛下腳
一個熱燒e5 向望be7 消空:
帶著反叛e5 靈魂咱beh 等
咱e5 祖國beh 呼叫、喚醒咱。
滿身承擔be7 起e5 苦痛
為著神聖e5 自由咱激動，
無輸一個戀愛中e5 青年人
熱望一個約好e5 幽會為伊消瘦。
無管按怎咱beh用自由e5 火星來燒
Kap 榮耀慷慨獻身，
Ti7 咱親愛e5 國家咱轉變
咱熱燙燙精神tek e5 純情！
相信，我e5 朋友：俄國beh koh 興起，
一座歡喜、光iaN3-iaN3 e5 星辰，
Beh ui3 睏眠中跳向性命kap 聲名；
Ti7 暴政之下全然e5 廢墟頂面
國家beh 寫咱永遠e5 名 ！



語言Kap方言
語言學筆記之四

李勤岸

人類目前到底有偌濟語言?
Beh回答這個問題就愛先回答「按怎才算是一個語言?」「語言kap 方言beh按怎分別?」美國英語kap 英國英語有真濟e5 無仝，kap 澳洲、紐西蘭、加拿大、印度等等國家e5 英語嘛攏有無仝e5 所在，按呢，Chia e5 英語是beh算一個語言抑是幾若個語言?
中國統稱in e5 語言叫做中國話 (Chinese)，北京話、上海話、廣東話、閩南話…攏是方言。荷蘭人kap 德國人講e5 話外人聽起來仝款仝款，m7-koh 一種是荷蘭話，一種是德國話，按呢beh算兩種抑是一種？聖經故事講人類本成是干單講一種語言，所以團結一致，想beh起造高塔達到天頂。上帝無歡喜，就ka7人類e5 語言分做幾若種，in 彼此無法度溝通，無法度合作，顛倒不時產生誤會，致使冤家勞債，無法度繼續起塔e5 工課。就語言學e5 角度來看，人類共同擁有一個祖語(proto-language)e5 可能性是有，甚至有語言學家相信彼個共同e5 祖語是ti7 非洲。當然另外一種講法，是講同時有幾若個無仝e5 祖語ti7無仝e5 所在發生。這kap 人類學家teh推測人類e5 起源是仝款e5 道理。無管是一個祖語，抑是同時幾若個祖語，in 攏koh因為時間、空間e5 變遷繼續拆做幾若個語言，形成幾若個語系 (language family)。Ti7仝一個語系內底koh一直拆做真濟e5 姊妹語。仝一個語言到底分拆、變化到啥物程度，才叫做是兩個無仝e5 語言?這就是方言kap 語言e5 分界線。這個分界到底是ti7啥物所在?實在真歹掠出來。莫怪有人講語言kap 方言e5 分別就親像陸軍kap 海軍陸戰隊e5 分別仝款。若會當𠗟考慮政治e5 因素，我想Chomsky e5 分法是值得咱參考e5 :假使若講e5 人互相攏聽無對方teh講啥物，按呢就是兩個「語言」；假使若聽有，只是感覺怪怪，親像外地人e5 腔口，按呢就是兩個「方言」。咱講in 有方言差。
照這種算法，人類目前大約有六千幾種e5 語言。
就台灣e5 語言來講:福佬話kap 客話，互相完全聽攏無對方e5 語言，雖然in 攏屬仝一個語系--漢藏語系。鹿港話kap 下港話雖然互相聽著感覺好笑好笑，m7-koh koh攏聽有，這就是兩個方言。按呢講，台灣福佬話(簡稱台語)kap 中國閩南話互相攏聽有，m7 都算做仝一個語言e5 兩個方言耳耳?那親像美國英語kap 英國英語仝款，in 只是有方言差e5 一個語言。美國人嘛直稱in e5 語言是英語。m7-koh beh攏無考慮政治因素是真無可能e5 ，特別ti7台灣kap 中國e5 關係chiah-nih複雜、曖昧e5 時陣。咱若beh真純學術性來講台語kap 中國e5 閩南語是仝一個語言，in 中國人就會真政治性講，你看，恁台灣人kap 阮中國e5 福建人講仝款語言啊，所以恁 m7 通「數典忘祖」，恁就是中國人啊。雖然講仝款e5 語言無拄拄愛建立仝一個國家，親像美國kap 英國(若仝語言就愛仝國，中國就不應該是一國)。m7-koh in 都beh掠這點kap 你翱翱纏。所以，咱嘛beh真政治性來宣稱，台語kap 福建閩南語e5 無仝就親像荷蘭話參德國話e5 無仝是類似e5 ，聽起來仝款仝款，m7-koh 是無像e5 兩個國家e5 語言。 
--1994年6月12日ti7 Hawaii大學語研所



第八屆《榮後台詩獎》
得獎感言
李勤岸
這是我第一遍得著詩獎。一著就著chiah-nih有意義e5台灣詩獎，真正足歡喜--e5,感謝設立榮後台灣詩獎e5詩人莊柏林律師，也感謝諸位評審委員m7甘嫌，推薦我，hou7我這個chiah-nih大e5鼓勵。
做一個台灣詩人，我真知影我e5斤兩，我愛koh足拍拚--e5。我相信這是諸位評審委員e5「遠見」，恁相信將來我一定會成物，成做一個有物件e5台灣詩人。恁e5這個遠見，我相信，一定會成做我向前跑走e5動力。
前幾工，我e5好朋友胡民祥寄二期『台灣新文學』hou7我，看無幾頁--a2, be7 直lah，特別是看著宋澤萊及胡民祥彼二篇談論著台語文學e5文章，慘啦， be7 食 be7 睏啦，擋to7擋 be7 -tiau5 啦。 彼個詩人e5我，chong5-chong5--出來，ka7當teh寫博士論文，寫kah外beh鬱卒--死e5彼個博士候選人一下手sak去邊仔，電腦to7佔tiau5-tiau5,m7 讓lah。無瞑無日去整理、改寫我e5作品，整理一thah8, 隨去郵局寄航空e5,轉來，想講愛koh緊來寫論文，電腦桌仔坐未燒，彼個m7成物仔詩人koh來搶位啦，koh去整理一thah8,koh 隨去寄，按呢武leh三瞑三日，寄三thah8出去，電腦桌仔chiah甘願讓hou7彼個想beh做學者e5 m7成物仔博士候選人。
我愈來愈清楚我e5性格典型是一個詩人，m7是一個學者。 我寫彼本台語詩集『新台灣人三步曲』e5時，差不多攏無啥teh睏，連續武leh二個外月，隨寫了tioh8 隨入院啦，手術二遍e5痔瘺koh gia5--起來，koh去手術第三遍。我寫論文e5精神若有寫詩e5一半，早著theh8幾若個博士去ah。
我to7愛活khah久leh，無仙算to7 be7 ho5,a7-beh做詩人，a7-beh做語言學家，a7-beh koh插台獨運動，三項攏愛足拚勢chiah做會好勢 ，若無活khah久leh，到時三頭無一nah，攏創kah無tap無sap，tioh8誠害loh。我e5老爸，今年83，最近中風，足認真teh做復健，已經會tang3家己按眠床坐起來ah，伊e5意志真強，希望beh koh通家己peh起來行。我e5起步逐項慢，koh生成頇慢，愛勤學阮老爸e5精神，拚落去! 
我beh ka7這個詩獎送hou7伊，一個一世人骨力做穡、做工e5台灣農民，到chiah-nih老ah愛koh拚硬仔，拚勢學beh家己koh peh起來行路。我ka7這個詩獎送hou7教我台灣話，規世人聽無中國話，看無電視「啞口仔戲」e5 我e5老爸---大海伯仔。 


土地e5 目屎 人民e5 歌詩
——hou7 我oan7-na7 笑koh oan7-na7哭 e5 A仁小說

陳豐惠
算算--le，熟sai7 A仁ma7 beh 9年--a。想hit 當時，我iau2 無清楚台語文是siaN2 ，就gong7-gong7-a2 ka7 A仁e5 台語詩<熟sai7 ti7 選戰中>寄去投自由時報，無議誤退稿寄去A仁厝--ni，He是我第一pai2 e5 台語文經驗。
8冬後，媒體be7-su開放joa7-che7 ，事實是：A仁e5 台語散文猶原hou7 強調本土e5 副刊編輯退稿；全漢字e5 短chat 台語詩chiah 有thang 勉強kheh ti7 報紙角落。SiaN2-mih 散文、siaN2-mih 小說，台語文寫--e5 koh chham 羅馬字long2 免想beh 上版面！Ti7 這個華語華文kap 大漢沙文主義kham3 天kham3 地e5 環境，beh 推sak 台語文，需要鼓勵創作；m7 -koh 作品beh 發表kan-taN 會tang3 靠ka-ki7 出版。為著an2-ne，我這幾冬來投入台語文運動，主要khang-khoe3 就ti7 leh 維持台文刊物(台文通訊kap 尾--a e5 台文BONG報) e5 出版發行kap 盡力hou7 A仁thang 專心寫作。我相信，i e5作品上無thang 記錄這塊土地e5 目屎kap 台灣基層人民e5 聲音。
自A仁讀台語詩、唱文夏e5 <戀歌> hou7 我聽了後，久年來tui3 中文作品e5 厭sian7 感koh-khah強烈。M7-na7 厭sian7 hit 款虛華kap 文字包裝，koh-khah 厭sian7 --e5 是作品後壁e5 思想、價值觀。我chiaN5 歡喜知iaN2：lan2 確實會tang3 用母語寫物件！ 做過一cham7【台灣文藝】編輯，hou7 我感受koh-khah 深。Hit chun7 開闢「校園台語風」專欄，專刊各大學台語文社學生e5 作品。看hia-e5新人創作比看中文作家--e5 koh-khah爽快；尾--a choaN-a2 決定beh 全心做台語文e5 khang-khoe3。講實--e5 ，A仁e5 作品影響kai3 大。
以早A仁pian7-na7 寫一首詩就會隨讀hou7 我聽，ti7 流浪e5 日子聽i 發表新作品是一項安慰。尤其goan2 toa3 旗後hit chun7 ，khia7-theng5-theng5 e5 燈塔、鹹鹹e5 海風、來去e5 船隻kap 渡鳥陪伴前途茫渺e5 2人。A仁暝日浸ti7 吳晉淮kap 鄭日清e5 歌聲leh 吐詩。雖bong2 無幾sian2 錢thang 開，kian3-pai2 A仁讀詩hou7 我聽，我e5 心情就na2 親像窗a2 外e5 海鳥，m7 驚風湧，歡喜叫啼無soah。 
A仁m7 是作品真che7 e5 詩人，ma7 無愛為應酬寫詩。I e5 作品ti7 92、94、96年gun2 巡迴北米台灣同鄉會kap 學生社介紹台語歌詩e5 時，得著che7-che7 鼓勵kap 肯定。就運動思考，A仁寫詩e5 「階段性任務」已經完成。Chin3 前陳雷兄為著台文欠劇本就liau5 落去寫劇本；A仁看小說ma7 iau2 chio2 人寫，96年tui3 米國tng2--來了後就決定beh 全力寫小說。
自來我chiaN5 愛讀陳雷e5 小說，【出國這項代誌】【大頭兵黃明良】【阿春無罪】【美麗e5 樟腦林】……，一個koh 一個gong7 直e5 台灣人，面對統治者、特權者e5 壓迫，暗暗吐大氣，iau2-koh保持善良e5 心肝，hou7 人心真thiaN3 ，同情台灣人e5 運命。
平平teh講台灣人，看A仁e5 小說感覺chiok 無siang5。大概是i自底就存強烈企圖beh 試驗寫各種題材，講無kang7 類型台灣人e5 故事。I描寫e5 人物有tiau 直e5 做sit 榮--a2 、單純iau 嬌e5 農村少女A-chhun5、初出社會滿腹熱情e5 漁村警察、感情豐富m7-koh 性格反骨e5 現代藝術家Babuja、土性koh kou2 -chui e5 老歲a2 人Ip-a2 伯...無論toh 一個古，long2 hou7 我感覺著台灣民間活跳跳e5 性命力！
A仁na2 像thiau-kang 突顯頂階層、好額人、權勢者e5 奸詐、膨風、siau2 貪、驚死來對應下階層、散赤人、弱勢者e5 kou2 意、謙卑、本份、gong7 膽，i beh 替無受社會主流價值觀重視--e5 、hia-e5 ti7 烏暗角落tiam7-tiam7 生thoaN3 e5 台灣人抱不平；m7-koh i ma7 m7 是完全無批判--in ，ti7 【228事件】內底，A仁用活潑e5 手法寫一tin7 kan-ta？ 為小利拆破面、拚kah 結冤仇e5 庄kha 人，【228新娘】雖bong2 teh 寫大時代悲劇，總--是也點出：kui 工道理hoah kah 有嘴無noa7 e5 cha-pou 人當考驗臨到e5 時顛倒無像cha-bou2 人堅持守約束e5 人性交戰。
A仁逼ka-ki7 ai3 配合BONG報出刊，tak8 個月上chio2 寫一篇小說iah 劇本。Che m7 是輕kho2 e5 khang-khoe3，我知i是自我要求真koan5 --e5 ，ti7 chia koh 提出一koa2 觀點kap tak8-e5 分享：

農村小說無稀罕
製造挑戰khah 食力
Che7-che7 讀者o-lo2 A仁描寫農村e5 人情、光景kai3 活跳，對白、用語chiok 豐富。無m7-tioh8 ， 散赤 e5 庄kha gin2-a2 時代kap 農村體驗hou7 i chiaN5 適合創作這類題材；m7-koh ，khah 值得重視--e5 是ti7 作品內底，i 特別用心大量使用kiong7 beh 失落e5 口語，ng3望透過an2-ne hou7 hia-e5 語詞koh 活，thang 繼續流傳--落去。
Koh 再講，A仁無為an2 -ne就滿足。I thiau-kang 試驗iau2 無人寫e5 題材，像【詩人e5 戀愛古】【番婆命案】，作者kap 讀者thang 共同思考：用台語an2 mch3oaN表達性愛kap 感情？台語推理/探偵小說kam2 是需要開拓e5 空間？「Babuja」 thang 講是A仁半kap 讀者滾笑、半kap ka-ki7 挑戰所製造e5 角色。A仁是hit 種giat8-siau5、愛用正手kap to3 手比撞球e5 性格。我感覺i 塑造「Babuja」是beh ian2倒一般lan2 罕得懷疑e5 價值觀，che 無像農村小說hiah-ni7 受歡迎，thang 講是作家hou7 ka-ki7 e5 另外一個考驗。

突顯純情台灣人性格
批判強欺弱
我感覺A-chhun5 、春子(228新娘)、幼氣(番婆命案)、A彩(海口故鄉)、A韻(油菜花)、在--a2 (A-chhun5) 、Ia-sou 榮--a2 chiah-e5 人物是A仁心目中理想e5 台灣人典型：純情、樸實、teng2-chin teh phah 拚，無讀siaN2 冊，be7 曉講siaN2 大道理，m7-koh 甘願食苦，疼惜身軀邊e5 人；A 仁批判hiah-e5 有錢有權勢--e5 ，迫害弱勢者求ka-ki7 e5 發展。Ti7 【Ia-sou 榮--a2 e5 婚姻】這篇，i khau 洗長老教會一koa2 tauh8-tauh8 掠物質利益做主、pang3-sak 真理信仰e5 信徒面chhiuN，m7 是罵kah 臭頭hit 款寫法，khia7 ti7 平平煩惱長老教會toe3 惡質體制腐化e5 基督徒觀點，chiaN5 ng3 望眾人thang 學習榮--a2 實踐信仰e5 精神。

衝突e5 戲劇刺激思考
A仁早年ti7 影視界e5 訓練kap 經驗，hou7 i 對戲劇e5 處理kap 掌握相當專業，【許--家e5 運命】 iau2 算實驗作。前幾冬，台中民主電視台邀請A仁寫chiaN5 百集【A嬌kap A美】(tak 嘴古)短劇劇本，尾--a 所寫e5 【228新娘】【老歲a2 人】就看會出功力增長be7 chio2 ，thang 講鋪排kah 真完整，衝突點一ian5 koh 一ian5;有時ti7 悲壯kap 悽涼當中有人性e5 溫暖kap 無言e5 控訴(228新娘)；有時ti7 笑kah lam2 腹肚e5 過程，hiong5-hiong5 hou7 人發現---原來當權者加hou7 人民e5 無形制約是chiah-ni7 -a2 深沈！若無思考解脫，心酸--e5 恐驚m7 -na7 是老歲a2 人！(請愛看戲e5 讀者koh 提陳雷e5 劇本【Hit 年三--月有一工】【有耳無嘴】做夥來讀)

用歌詩表達Romantic
A仁真Romantic，tak8-e5 可能m7 信，m7 -koh 我chiaN5 確定。I 表達e5 方式m7 是賣糖賣蜜。小說e5 主角愛唱台語老歌，主題歌一塊koh 一塊e5 日本曲台語歌。當然，che 有氣氛鋪排e5 考慮，ma7 有表現人物個性e5 用途，m7-koh 作者本身意愛歌khah 是實情。
Tui3 懷念、思慕到研究，台語老歌kap A仁e5 生活無法tou7 分割，自然kap i e5 創作ma7 割be7 離。A仁tiaN7 講：「漢人是上無藝術細胞e5 民族。」平埔Babuja族e5 i 天生熱愛歌詩，天生 Romantic。我chiaN5 愛看西洋舊影片，其實我是迷戀in e5 主題歌kap 背景音樂，hia--e5 hou7 主角e5 個性真明顯，ma7 引 chhoa7 我隨進入故事內底；A仁e5 作品ma7 有這種企圖。我teh 想：ti7 「西洋老式情歌」猶原流傳e5 chit-ma2 ，kang7款優美、有氣味e5 台語老歌kam2 有可能借A仁e5 作品koh 倒tng2 來台灣人e5 記智？

慣勢用笑詼講嚴肅e5 tai7-chi3
A仁讀過哲學kap 戲劇。Kiam2-chhai2 是這2種訓練koh i 少年時代豐富e5 工作、社運經歷，致使i 真愛講笑話。世間tai7 看透透e5 作家，猶原堅持入世e5 關懷，用笑詼thau2-pang3苦情，hou7 讀者心肝底苦楚e5 khang-chhui3 止血、kian-phi2 。像【老歲a2 人】【228事件】，hou7 我笑kah beh lau3-e7-hai5。M7-koh ，koh 隨hou7 我想著 hia-e5 環境所逼、be7-su啞kau2 臭耳可憐e5 老歲a2 人、khu5 ti7 田--ni 勞苦一生e5 做sit 人，in long2 活leng3- leng3 ti7 lan2身軀邊，無話無句。若無ka7 in e5 故事寫--出來 ，siaN2 人聽會著in e5 氣絲a2 ？

豐富e5鏡頭，冷靜e5口白
A仁做過編劇kap 導演，i e5 小說l？ng 會tang3 改做劇本。讀i e5 小說，頭殼內自然有影像：台灣農村、海口e5 景緻，庄kha 人e5 氣口、姑娘a2 e5 青春形影...當我讀【海口故鄉】【油菜花】【青春謠】【A-chhun5】【Ip-a2 伯】e5 時，就會聯想日本導演Khozu-angjilo(小津安二郎) e5 「浮草」、「東京暮色」、「秋刀魚之味」等影片。豐富e5 鏡頭hou7 鄉土e5 景色充滿文學味；冷靜e5 口白tauh8-tauh8 說出一般人民e5 心情故事。看--起來 na2 像真平和，情緒khng3 kah chiok 薄、chiok 輕，na2 雲霧，m7-koh hit 層雲霧會ka7 觀眾直直khiN5-tiau5--le。A仁e5 小說若變做劇，應當ma7 會kap 這款氣味beh oa2 beh oa2。
早前音樂家楊三郎bat 組烏貓歌舞團seh8 全台灣表演歌/舞/劇，thang 講si3-koe3 宣揚台語藝術。A仁ma7 有kang7 款e5 夢，ng3 望早日koh 有成熟時機成立專業e5 台語劇團，用戲劇傳播理念。
Ti7 這個夢iau2 be7 實現chin3前，上無，請各位有志斟酌來讀A仁e5 小說。
我感覺讀A仁e5 小說就 na2 親像食Sasimi(刺身) ——台灣民間生活活潑多樣e5 素材就是chhiN koh 甜e5 Sasimi，A仁口語兼文學e5 記錄手法na2 像總舖巧妙e5 刀路，故事內底e5 戲劇性過程就是Wasabi。Tu2 咬--落去會hou7 Wasabi chheng3--著，m7-koh當Sasimi kap Wasabi 做夥，khoaN-khoaN-a2 pou7 koh tauh8-tauh8-a2 吞入去嚨喉e5 時，會有一種滿足e5 歡喜，he歡喜e5 面會kam5幾滴a2 禁be7 tiau5 e5 目屎。
M7 敢食Sasimi e5 朋友，ma7 請來讀A仁e5 小說，體驗這款oan7-na7 笑koh oan7-na7 哭e5 滋味。
------1998/5/24 結婚六周年chin3 前寫--e5 
【Soah】


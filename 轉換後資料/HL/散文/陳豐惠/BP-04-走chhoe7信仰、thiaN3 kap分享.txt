Cha-bou2 人e5 心內話
走chhoe7信仰、thiaN3 kap分享─Ka7 ban7姑講一koa2心內話
Po2-hui7
聽著你ti7 電話中講beh 訂婚e5 tai7-chi3,無感覺心肝tio5 跳，ka2-na2 sio2-khoa2 替你歡喜，koh sio2-khoa2 替你煩惱。當然，歡喜比煩惱khah che7。電話中真phaiN2 ka7 你講siaN2-mih8,chit chun7 想beh khoaN-khoaN-a2 整理我e5 心內話講hou7 你聽，m7 知你kam2 會tang3 了解我e5 意思？
Lan2 差無幾歲，講是kang7-ian5--e5 ma7 無過分，總是lan2 兩人行--過e5 路chiaN5 無siang5,koh 我已經結婚幾na7 冬--a，ti7 知影你決定beh 訂婚e5 時，我實在chiok 想beh 講出我對感情、對婚姻e5 一koa2 體驗kap 心得hou7 你參考、kap 你分享，kiam2-chhai2 你會感覺愛笑，iah8 無需要，總是我iau2 是tioh8 講，tioh8 表示心意。
有一張烏白e5 舊相片，主角是你kap 我；國校a2 m7 知幾年e5 你，ka7 phong3 皮phong3 皮、iau2 無幾枝頭毛、嘴a2 開開無siaN2 嘴齒e5 我mouh ti7 胸前。Tak8 pai2 若看著這張像，心肝頭就chiok 燒loh8,親像世間e5 苦悶long2 無koh 存在，siaN2-mih 艱苦long2 會tang3 phiaN leh kha-chiah 後。
你感覺好笑是--m7?我講正經--e5。雖然hit chun7 你iau2 chiaN5 細漢，我知影你真thiaN3--我，看你e5 表情就知。這幾年來，lan2 ti7 台北食頭路，離故鄉真hng7,我心內tiaN7-tioh8 掛念你，其實lan2 離無kai3 hng7,m7-koh 大家khang-khoe3 long2 無閑，choaN7--a2 罕罕--a chiah sio chhoe7--一pai2。原本liah8 準你工作順利，真gau5 享受生活，漸漸chiah 知你有chiaN5 che7 怨chheh，thiaN7-tiaN7 ut-chut kah m7 知an2-choaN2 chiah 好，che hou7 我toe3 leh 操煩--起來，我想beh 排解你e5 苦惱，試真che7 方式，結果無一定有效。
有時a2 你會hiong5-hiong5 kha3 電話來，講an2-choaN2 ut-chut、hong5 孤立，辦公室內底無會合e5 同事，下班了後大部份時間long2 ti7 厝，ma7 無siaN2 知己e5 朋友；準有，tak8-e5 嫁ang 生kiaN2 iah 是移民--e5,「各人有各人e5 家庭生活，nah 會有時間chhap 我這個老姑婆--leh？」你tiaN7 an2-ne 怨嘆。
Tak8-pai2 講到尾--a2,結論就是：「孤單」兩字。孤單、無伴e5 感覺ka2-na2 一尾蟲ti7 你e5 心肝iN2-a2 ngiauh8-ngiauh8-soan，身軀邊若無人，你就無法tou7 平平靜，m7 是去SHOPPING，就是一直kha3 電話chhoe7 人開講，久--來ma7 sio2khoa2 有「罪惡感」，總會感覺kang5 攪吵，koh 再講，開講be tang3 解決問題，暫時消thau2 na7-tiaN7。
我感覺上大e5 問題出ti7:你e5 人生欠信仰。信仰，無一定 tioh8 oa2 siaN2 宗教，當然宗教是一個來源。工作目標、生活趣味long2 會sai2 設定信仰e5 模式，若會tang3 為著你所信--e5、所熱愛--e5 去phah 拚，性命就會發出光彩，有 huchhtukap 分享，自然會有充實感，知影為著siaN2-mih8 leh 活，心靈就khah be7 空虛。
你愛beh 有siaN2 款e5 人生？ng3 望siaN2 款e5 生活方式？kam2 收入chiaN5 che7,beh 買siaN2 就有siaN2，你就會滿足？錢m7 是一切，你ma7 知。總--是，我ma7 真煩惱你ti7 長期e5 孤單內底，為著切切需要「伴」，choaN7-a2 liah8 準緊chhoe7 一個ang 嫁，就會tang3 開始新e5 人生，過去e5 苦惱就會無--去。
婚姻，的確會hou7 cha-bou2 人開始新e5 人生，m7-koh 同時ma7 hou7 cha-bou2 人迎向蘋果一個艱苦e5 挑戰。艱苦內底可能有甘甜，這種甘甜ai3 ang-a2-bou2 兩人tau3-tin7 經營chiah 會產生。受中國文化傳統價值影響e5 台灣社會，對兩性平等e5 概念iau2 無kai3 清楚，cha-bou2 人ti7 家庭扮演e5 角色受治化制約，若結婚chin3 前無siaN2 共識，kan-taN 因為單純e5 情愛chhong2-chhong2 pong7-pong7 就送餅、ia7 thiapa2，cha-bou2 人e5 艱苦ti7 蜜月了後會khoaN-khoaN-a2 臨到：ang-bou2 有siaN2 權利義務，an2-choaN2 分工，an2-choaN2 奉待ta-ke kap ta-koaN，背景無kang5 e5 ang-bou2 an2-choaN2 做夥生活……
單身e5 日子sui-bong2 khah 稀微，總--是ma7 khah thang「自由」。結婚hou7 大部份e5 cha-bou2 人phaiN7 早前想be7 到e5 重擔，生kiaN2 飼kiaN2 成做cha-bou2 人唯一e5 重心，照顧家庭(ang)是be7-tang3 逃避e5 責任。Cha-bou2 人結婚以後會tang3 追求ka-ti7 意愛e5 人生目標--無？通常是先ka7 家庭顧hou7 好chiah 講，當然，你會sai2 設定──ka7 家庭顧hou7 好就是目標e5 完成，問題是：你本來e5 事業--leh？Khah 早夢想e5 tai7-chi3--leh？Long2 tan3 棄sak kam2 好？Ang-a2-bou2 tai7 m7 是外人會tang3 排解--e5,我m7 是siaN2-mih 專家，知影lin2 熟sai7 無三個月就beh 結婚，有tam7-poh8-a2 煩惱nia5。你kap i 有緣做夥koh hou7 你chiah 緊就決定i 會sai2 oa2 靠，我真期待lin2 會tang3 組成幸福家庭，無koh 有空虛e5 困擾，thang tak8 日long2 充實koh 有意義，總--是，既然beh行這條路--a，兩人ai3 kang7 心面對頭前e5 鹹酸苦chiaN2，tioh8 相kap 扶持、互相尊重，隨時khia7 ti7 對方e5 立場替i 設想……，這m7 是簡單e5 tai7-chi3,若無夠giah8 e5 包容kap 信心，lan2 人性e5 弱點tiaN7 會chong5--出-來，hou7 lan2 擋be7 tiau5 beh 變面、beh phaiN2 聲sau3。An2-choaN2 控制情緒，an2-choaN2 ti7 無可避免e5 意見衝突e5 時thang 真理性來溝通，m7 是單純一句「我愛--你」就會tang3 做到。婚姻e5 過程充滿學習e5 機會、ang-a2-bou2 做夥學習，共同phah 拚，就有可能起造溫暖、喜樂e5 生活。
你信仰siaN2-mih？有清楚--無？che7-che7 朋友婚姻出問題e5 原因m7 是ti7 錢無夠用，大部份e5 ang-bou2 會oan-ke、thiah 破面是因為互相對未來e5 期待差真大碼，會結婚kan-taN 為著「年歲到--a」，橫直這個人看--起來sun7-sun7--a，應該be7-sai2,ti7 kang7 厝koa3 下pha 生活一段時間chiah 知影有真che7 tai7-chi3 ai3 chiau5,若chhiau5 be7 tu2 好ma7 kan-taN 會tang3 吞忍(尤其cha-bou2 人)，m7-koh 年久月深，tang 時爆發就chiaN5 phaiN2 講--a。
Kap i 分享心內話──真實、體貼、誠懇是chiaN5 重要--e5,溝通是chiaN5 重要--e5,溝通ma7 是一門學問，lan2 e5 教育m7-bat 教lan2 an2-choaN2 kap 人溝通、kap 人tau3-tin7,自私kap 功利是lan2 ai3 去排除--e5。
講kah chiah che7,m7 驚你嫌我lo-so，tam7-poh8-a2 心內話ng3 望你會tang3 理解，cha-bou2 人tu2--著e5 困境需要清醒e5 頭殼運用智慧去解脫，走chhoe7 ka-ti7 e5 信仰，知影an2-choaN2 去thiaN3--人，了解an2-choaN2 kap 人分享，應該是lan2 ai3 去學習--e5。用這張phoe，祝福teh beh 結婚e5 你──我親愛e5 ban7 姑。

台語新選組
愛chim-chiok
二林國小周明進老師
Bat看過一個故事：有一kang暗頭a2 ，一台ouTouBAI long3 倒一個人，chiaN5 夭壽這個long3--人e5 人soah走--去。好ka-chai3 去hou7 後壁一個ma7 是騎ouTouBAI e5過路人影--著，thai3 有一個人倒tiam3 路中，koh著傷流血--ne？隨時chhiaN3 車ka7 i 送去病院。急救好勢了後，無疑誤著傷e5 朋友soah 來誣賴這個好心e5 人，實在chiaN5 害，人講好心hou7 雷chim ，就是an2-ne 。經過警察先生調查e5 結果，ma7 是認定i   e5 嫌疑上大，i  koh 無法tou7 提出證據，洗清冤屈，路尾--a只好kap人和解賠錢soah 事，「有夠衰，種pu5- a2 生菜瓜。」
Ui3 hit chun7  開始，i心內真不平，每一kang 若是tng7 著熟sai7 人，就hoah「冤枉」，而且koh勸人m7-thang落馬救人，有人勸i心肝放khah開闊--le！當做好事一層，過去就mai3 計較。Ma7 有人同情i e5遭遇，「做好代koh hou7 人害，實在天公無主裁。」因為同情i e5 人be7 少，致使到i  soah 一個講過一個，用心計較就是beh講hou7 人知影這個 tai7-chi3 ：「m7-thang落馬救人！」
Ti7 另外一個時間，另外一個空間：有一 kang，這個好心e5 人，i  ka-ti  ma7 騎一台ouTouBAI 出門，一時無tiuN-ti5 ，失chim-chiok，soah來peng2 車受重傷，倒ti7 路邊，這個時chun7 過路e5  ou-Tou -BAI 、轎車、貨車一台koh一台，tak8 台愈駛愈緊，soah無一個司機先生將車停oa2--來ka7 i 解救？因為in long2 有聽人講hit 個「m7-thang救人」e5 故事……。Lan2 做老師--e5,beh教學生做好tai7-chi3 ，是ai3 做？Iah 是mai3 做？實在tioh8 好好a2 chim-chiok。
p.s.:老師e5 親切、 趣味kap有熱誠，是i 上大e5 成功，以早我ma7 是皮皮a2 認為講台語e5 人long2 足song5 --e5 ，chit-mai2 e5 感覺就無kang7 --a，Holo台文是chiah-ni7 -a2 實在kap趣味，值得lan2 來學習、來保存。

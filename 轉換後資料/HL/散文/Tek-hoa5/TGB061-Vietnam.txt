Vietnam
Tek-hoa5

Vietnam(越南), chit e5國際政治kap經濟上無kai3顯目e5國家, ti7 20世紀sio連續phah敗3 e5帝國主義國家──法國, 美國kap中國, 獨立自主, ah台灣soah到taN iau2國m7-chiaN5國, 致使goa2對chit e5離台灣無kai3 hng7 e5國家, 一直真ka7注意, 9月底落決心去1 choa7 Vietnam, 想beh感受chit e5南方民族e5社會氣氛.

9月23中tau3落hoe-leng5機, chhim2入到市區, Ho Chi Minh市(Saigon, 西貢)隨hou7 goa2 chiaN5深刻e5印象: in e5建築色彩真有變化, 有漆草a2色--e5, 紅--e5, khong2--e5, 茄a2色--e5, kam-a2色--e5......市內樹a2 che7 kah台灣be7比--得, 公園ma7大phian3, 市區空間be7 hou7人感覺ak-chak, 無像台北ka7空間利用到盡pong7. Che是法國殖民時代e5痕跡, iah是南方民族e5性格--leh?

Vietnam kap過去經濟tu2 beh起pong7 e5台灣真seng5, si3-ke3 long2看e7 tioh8 gin2-a2 kap販a2 mih8件phaiN7--leh mouh--leh沿路hoah賣, 街a2路--nih ma7不時有人1 chhop 1 chhop坐leh講話, 食mih件, 是eng5-eng5無頭路e5失業者, iah是南方民族e5生活步調?

Ho Chi Minh市是Vietnam siong7大e5都市, m7-koh交通真無秩序, 青紅燈chhai7--leh是參考用--e5, 路搶e7過to7 li2 e5. Hia e5基礎建設ma7真bai2, 水, 電, taN2-ma2膠路, 鐵路交通......long2 chiaN5無方便, ma7真欠工程機械, 挖路iah起厝long2是人工. Che是西方殖民經濟e5後果, iah是一黨專制造chiaN5--e5?

Ti7 Ho Chi Minh市, e7-tang3同時看tioh8 2 e5世界, 世界各國來e5觀光客chham-lam7 ti7 Vietnam販a2--nih, 市中心高級e5飯店, pub kap店面邊a2, to7是路邊販a2 kap暗暗eh8-eh8 e5店a2; 1990年代chiah正式開放私人市場, 市場規則iau2-boe7完全, 資訊流通ma7 iau2有管制, 未來若政治ma7開放, ai3 khai joa7 che7時間過渡, chiah chhoe7 e7 tioh8新e5出路kap發展e5 style?

Vietnam雖bong2 iau2-boe7現代化, m7-koh lan2 be7-tang3事事項項kan-taN beh用經濟力kap發展程度來比pheng7.

去My Tho kap Ben Tre路--nih, Mekong河3角洲e5溪岸iah是溪中ng e5島--nih, oa2水e5生活條件, 簡單koh自然, soah hou7 goa2心內想真久e5問題koh teng5 teh ka2: 生活基本e5需要kap文明化/現代化e5矛盾ham7 balance.

Ti7 Cu Chi地道, chit e5 Viet Cong(越共) kap美軍激烈sio戰e5所在, goa2 chiah正經了解美國是an2-choaN2 e7輸hou7 Vietnam人, m7是輸ti7 koh暗koh eh8 e5地道, m7是輸ti7 Viet Cong充分利用地形, 是Vietnam人e5意志, 為tioh8獨立自主kap尊嚴, in e7-tang3長期ti7塗kha e5地道--nih生活, 組織kap戰鬥, 優勢e5政治經濟kap軍事條件, 無才tiau7戰贏san2 koh薄板e5 Vietnam游擊戰士!

台灣對Vietnam e5印象, 除去做seng-li2設工廠kap越南新娘, beh對抗中國iah是未來出路e5戰略思考, kam2有想過Vietnam經驗e7-tang3 hou7--lan2 siaN2款e5啟發? Koh, 熱帶國家kam2正經拚be7過溫帶國家? 台灣e5 vision kap活力hou7漢字kap China思想縛死死: beh繼續toe3 tiam3歐洲美國kha-chhng後? Beh追jiok日本e5模式? Beh ti7中國暗影--nih生存? Beh走ng3第3世界e5運命? Iah是有才tiau7 chhoe7 tioh8 ka-ti7 e5 style?

Chit choa7去Vietnam, 2冬前to7去ti7 hia食頭路e5 Max兄ma7專工來sio-chhoe7, ti7 Ho Chi Minh市街a2路na2 seh8 na2開講, 當然kang2 tioh8真che7台灣e5運動, i e5觀點值得講來kap tak8-e5分享ham7思考: 運動m7是kan-taN專業問題, 愈守e7愈無vision, beh phang2 e7走, 協調kap hoaN7盤者chiah是重要e5角色; 運動m7是khok8-khok8 toe3有資源--e5走, ai3有檢討kap對話; 運動m7是kan-taN選擇看正面e5條件, ai3敢面對整體性e5分析kap判斷, 形成有效e5做法; 運動m7是做良心--e5, ai3有計畫, ma7 ai3有團體戰e5觀念ham7約束; 運動ai3多元化, be7-tang3 siuN鑽落專業kap技術e5死角--nih; 運動是beh行ng3前去, m7是teh守古早e5死人骨頭iah是目chiu前e5利益.

落田e5體驗
Tek-hoa5
今年TGB生活營進行e5方式kap eng2過真無kang5.
2003年生活營行oa2社區, ti7埔里, 賴牧師e5理念, Pazeh ham7 Kahabu e5自我認同, koh有TaN米坑重建社區e5集體參與, hou7 tak8-e5對民間活跳e5性命力, 有chiN5深e5感動. 舊年ti7西螺埤頭poe3, 志勳兄chhoa7 lan2 ti7庄a2頭庄a2尾khok8-khok8-seh8, kap田庄choh-sit人開講, ma7 hou7 tak8-e5有oa2近土地e5體會.
今年, 無安排正式e5行程, ma7無按算任何課程iah議題, ti7宜蘭員山e5青松兄hia, lan2實際落田khau草, 掘菜kou2, 做kah腰酸背疼, 大粒汗細粒汗, 體驗勞動; ti7 chit e5庄kha所在, tak8-e5 hioh喘--chit8-e5, 靜心來看來聽, hou7 ka-ti7沉底; toa3 ti7無kang5所在e5朋友, ma7借chit pai2活動, 有khah che7時間對話, 談理想, 論時勢; ti7美虹姊ham7青松兄hia, lan2 ma7看tioh8 1種性命e5 tempo, ka7運動ham7生活結合, 用tiam7靜koh實在e5方式, teh追求人kap土地e5價值.
運動m7是高深e5理論, m7是道德e5口號, ma7 m7是taN-a2利益e5鬥爭; 運動是ka7信念he7 ti7生活--nih實踐, ka7 ka-ti7 e5方向liah8 hou7 tiaN7, 無脫離社會e5變化kap問題, 不斷加強ka-ti7 e5認bat kap能力, chhiau5-chhoe7 tioh8適合ka-ti7 e5定位kap方式, kap社會對話, 直直ka7做--落, to7 e7累積成果, 運動e5意義to7 e7 ti7 hia開展--出-來.


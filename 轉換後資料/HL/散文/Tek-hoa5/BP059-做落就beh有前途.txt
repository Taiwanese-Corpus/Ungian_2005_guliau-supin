做--落，就beh 有前途！
Tek-hoa5
8月17~19這3工，lan2李江卻台語文教基金會kap 台文BONG報雜誌社主辦 e5 第7屆世界台語文化營，ti7 淡水真理大學順利結束。
Kap 過去比--起-來，「母語教育」na2 像愈來愈hou7 這個體制kap 社會重視，m7-koh 實際講--來，推sak e5 事工iau2 是無得著siaN2-mih 幫贊。
今年台文營，就是用上儉 e5 方式 ka7 辦--起-來-e5。營隊e5 籌備khang-khe3，起頭就kan-taN A惠、素枝姐、杰岳兄kap 我4個人teh處理，起步有延chhian5--著，koh ai3 tau3 準備台灣羅馬字協會e5 成立大會(8/19 e-pou)事務，場地、宣傳、連絡講師……li-li-khok-khok e5 事工，真choe7 所在處理kah 無夠斟酌，對tak8個來參加e5人chiaN5 phaiN2-se3，有需要ka7 tak8-e5 會失禮。
尾--a2，A仁潦落來tau3 處理，「TGB學生台灣語文促進會」kap「真理大學台灣文化社」e5學生，ma7 hou7 我拖落來tau3 kha手，若無，有影會做kah peng2肚！真感謝chiah-e5少年家！
Chit-ma2，營隊結束--a，總算會tang3 sio2 hioh 喘--1-下，ma7 chiah koh 想著營隊e5 真choe7 tai7-chi3。
營隊第1工e5 暗會，我一直無法tou7 放boe7 記。Hit 暗，A仁主持e5 時有講：「台語文運動有做，無一定有前途，m7-koh 若無做，就一定無前途！」我聽kah 心酸，是an2-choaN2 正常e5 道理，ti7 台灣hoah kah 無聲koh 無siaN2 人chun3-bun7--著？
TGB e5 1個少年家ti7《TGB趕緊報》（這屆台文營工作人員編e5 快報）內底寫講：
「M7-bat看過母語koh 需要人chiah 辛苦teh 推sak--e5！」
Kam2 講這koa2 行ti7 頭前無愛 chhin3-chhai2 認輸e5 sian5-pai2 是gong7 gian3頭？
無相信to3-peng2--e5，lan2 ian2 boe7 tng2--來。做--落-去，lan2 一定ai3 做kah 有前途！


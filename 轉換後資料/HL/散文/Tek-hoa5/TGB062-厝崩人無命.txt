厝崩人無命, 隨人顧性命
Tek-hoa5

7~8月kui2-na7 e5風颱大雨, si3-ke3崩山塗chhoah流, ka7台灣山地部落chhiang5 kah li-li lak-lak, ma7 ka7過度開發e5山區問題chhiang5-chhiang5--出-來.

新竹尖石, 五峰2 e5山地鄉路斷山崩, 心肝頭一直真掛念Mintuio e5 Lyiking Yuma, 1~2月日來電話sian7 kha3 to be7通, kan-taN bat ti7電視新聞iaN2--tioh8, 知iaN2 i留ti7山--nih tau3協助部落災民.

Chit-ma2 chiuN7山e5路通--a, choaN-a2決定走來去山頂看mai7--leh. 車沿新竹南清公路chiuN7山, 駛點外鐘久chiah到清泉溪邊, 溪埔變真淺, 石頭塗沙積kah kiong7 beh ham7路平koan5--a, 對面部落chhiang5--過e5塗沙iau2 1堆1堆tun2 ti7路邊.

Seh8彎頭, 按1 choa7落kia7路落--去, 過1 pan2橋, to7是hit chun7崩山死人e5 Mintuio部落. 部落後piah面hit片山phiaN3塗沙chhiang5--落-來, 到taN iau2有10 kui2間厝tai5 ti7內底. 路邊e5厝hou7塗chhoah流long3 kah歪ko chhih8-chhoah8, 看kah心頭lioh8-a2 e7 chhoah.

盤過山頭, 到Lyiking e5部落教室, soah人無ti7--leh. Kap路邊園--nih choh-sit e5少年家kang2--起-來, chiah知iaN2 hit暝ui3山頂siah--落-來e5石頭塗沙有1 chan3樓koan5, chit chun7 ka7看, hiah-e5痕jiah iau2 long2 ti7--leh.

Lou7尾留字條a2 ti7 hia to7落山. E-pou Lyiking看tioh8字條a2, kha3電話來, ka7 goa2講tioh8 hit工i kap in ang天光醒--來, 樓kha to long2 hou7塗chhoah流kham3--去-a, in choaN-a2緊beh chong5--出-去, 到Mintuio部落, tu2好hit片山phiaN3 e5塗沙崩--落-來, 險a2 to7 hou7沖--去, 正經是生死1步e5恐怖經驗.

Ka7 i問看e7-tang3 an2-choaN2 ka7 tau3-saN-kang7, i應講無法tou7--lah, chiah大e5災害, ai3政府e5力處理chiah有法--得. Chit cham7-a2來, i代表部落si3-ke3走chong5, 政府單位iau2是無teh chun3-bun7, 災難補助pun-pun--leh問題kam2 to7 e7解決--a?

Koh有風颱beh來--a, i ka7 goa2講, kan-taN e7-tang3祈禱, ng3望chit pai2 be7造chiaN5 siuN大e5傷害.

長久來山區過度開發chiah是災難siong7直接e5起因, 災難了e5檢討soah m7-bat beh面對chit e5問題, 財團chiN5 than3飽, 人走--去to7無in e5 tai7-chi3--a, 官僚政客繼續審查核准後1 e5開發計畫, 不幸tu2 tioh8風颱大雨, 走山chhoah流, 厝崩人無命是siang2人teh受?

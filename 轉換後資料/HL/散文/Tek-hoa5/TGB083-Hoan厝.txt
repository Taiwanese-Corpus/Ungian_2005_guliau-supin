Hoan厝
Tek-hoa5
朋友in khia7--e5 20冬e5舊厝漏水問題真嚴重, kou-put-chiong chhoe7塗水師傅去ka7看, chit8-e7檢查chiah知雨水siap入去壁--nih, 久--來, 線路ma7 hu了了.

Beh an2-choann2處理? 厝若beh大hoan tioh8-ai3 khai大條chinn5, 心肝內tiann7-tioh8 e7 m7-kam; khai 1~2萬khou, chhiann3師傅用紅bun5塗ka7害--去e5所在補補--leh, koh theh8油漆漆hou7 sui2-sui2, 水be7 koh漏, koh m7免khai大chinn5, an2-ne暫時e7度to7 e7-tang3準做hui3-khi3-tai7化解--a?

M7-koh若無ka7 siap水e5 khang-chhui3 chhoe7--出-來, 若無ka7壁kha3掉大hoan, 水hou7繼續siap--落, 壁內底hou7繼續au3--去, 恐驚m7-tann7厝內漏水e5問題oh得解決, 另工萬不幸壁崩iah是電線sio3-touh toh8火, 時到beh哭to7無目屎.

Chit chun7 e5台灣, to7像kou5壁kang7款, 驚tioh8-ai3承擔e5代價過頭koan5 m7願大hoan, 為tioh8目chiu前e5安定, 為tioh8心肝底e5 m7-kam, ka7破khang緊補補--leh, 漆漆kham3--起-來, theng3候chiu3-khang大崩chiah beh來怨天怨地, 哭無目屎?

2006.07.18.

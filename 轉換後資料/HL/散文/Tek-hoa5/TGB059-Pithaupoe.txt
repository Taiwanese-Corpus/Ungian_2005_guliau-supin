Pi-thau5-poe3
Tek-hoa5

TGB台語生活營, 今年選ti7西螺e5 e5 Pi-thau5-poe3社區舉辦, 5工4暝, 有真深刻e5感受kap觀察.

Chit pai2 ti7 Pi-thau5-poe3行踏, 有1工kap ti7門嘴teh peh phok-a2籽e5 a-ma2開講, chit e5 a-ma2無意無意講tioh8今年e5總統選舉, i強調講當然ma7 ai3 ka7票tng3 hou7台灣人, hou7 goa2 hiong5-hiong5 ti3覺, 10冬來台灣基層本土化意識e5成長, 有iaN2超過goa2本底e5認知, lan2 iau2 tiau5 ti7權位鬥爭kap議題辯論e5思考層次, 基層soah直接ti7 goa2面頭前, 展現出自主e5性命力.

面對民間社會chiah-ni7直接e5刺激, goa2 iau2 teh思考an2-choaN2來調整ka-ti7 e5認知, iau2 teh走chhoe7運動接續e5步調, Pi-thau5-poe3 soah無beh停khun3, 問題1項1項tan3入來goa2心肝底, 逼goa2去面對kap回應chiah-e5 koh khah直接koh khah具體e5困境.

Beh去Pi-thau5-poe3 chin3前, goan2有先chhoe7資料, ma7 chhoe7 teh做環保運動e5 Kian3-chi3兄討論, 事先to7按算beh問焚化爐, 農會kap社區發展chit kui2 e5議題. Ti7 Pi-thau5-poe3庄--nih, 無論是teh ka7田--nih e5 a姨tau3 khau菜, iah是kap庄--nih e5 a-sang2開講, liah8 tioh8機會to7 beh問, in soah long2應講he是cha-pou人e5 tai7-chi3, in m7知, goan2 chit tin7慣勢都市iah是學院智識khou-a2生活e5讀冊人,soah choaN2-a2嘴a2開開心肝ut-ut:「Nah e7 an2-ne?」

田岸邊e5 a伯na2洗eng3菜na2提醒goan2:「讀冊m7-thang讀tui3 kha-chiah-phiaN去!」A伯kan3-kiau7官僚kap農會, 講hiah-e5人做e5決定, ham7 in實際生活經驗an2-choaN2 teh衝突,「In kam2 bat choh過田? Kam2 bat來問goan2是an2-choaN2 ai3燒稻草?」是to tioh8--m7, 冊--nih讀--來-e5, 老師教--e5 kap人民實際生活到底有siaN2-mih關係? Ti7智識khou-a2 teh想--e5 teh討論--e5, 到底是beh chhong3 siaN2-mih?

田庄生活na2像chiaN5有氣味, 宜蘭e5 Siong5--哥to7 hou7 goan2 chit款印象, Pi-thau5-poe3 soah hou7 goan2 chit-lo7夢piN3-chiaN5幻想. 「田khah choh ma7了錢, m7-koh koh m7願田地放hou7荒.」「農產價siau3 ke7, long2 ma7販a2 teh控制, lin2都市song5食米m7知米價!」In be7鼓勵少年人留tiam3草地所在, 「Tng2--來? 失業--e5 chiah e7 tng2--來-lah, 留ti7庄--nih無前途, than3 che m7-chiaN5錢koh無夠本--lah.」農村資源chio2, 資訊無通, 生活品質無好, 菜蔬罕得好價, 有ma7 long2 hiah-e5販a2公司teh than3, ta料--e5 koh kiong7-kiong7 beh hou7 China--e5拚--去, 像chit-ma2 lan2 chia e5蒜頭to7無市場--a.

Chit kui2冬teh強調「拚經濟」, 講--e5全工業商業服務業高科技, 早前hoah發展經濟, 犧牲--e5是choh-sit人kap做工a2人, chit-ma2 kam2有siaN2無kang5? 農業是台灣e5根本chiah tioh8, choh田若be7過日--得, m7-taN7都市失業--e5無退路, m7-taN7 lan2社會e5根e7 ta-lian, 若到有1工lan2 ai3靠China進口菜蔬, lan2是beh an2-choaN2來kap人大小聲--leh?

M7是有農會? 藍厝庄a2路邊e5 a伯講農會無siaN2 lou7用, 納農保kap借錢nia5, 農會收e5稻a2價siau3比市價khah koan5, m7-koh收e5量有限, 幫chan7無大. 農會m7是有組產銷班? Kam2 be7主動來規畫iah是走chhoe7農村e5出路? A伯講hoaN7農會--e5 iah8無teh choh-sit--a, koh叫goa2 mai3想想hiah che7, goa2 soah愈sa無, 農會應當是choh-sit人e5組合, 照a伯an2-ne講--來, 是an2-choaN2 ai3有農會?

Goan2 chit choa7 koh去參觀豆ki皮工場, 木耳寮a2, 米ka2工場, khan-soh工場kap豆油工場, che ai3感謝Pi-thau5-poe3 e5 Chi3-hun兄熱心安排, ma7 hou7 goan2對勞動生活有sio2-khoa2體驗. Ti7豆ki皮工場, 4 peng5無壁kan-taN kham3厝koa3, 溫度55度, 做2點鐘ai3出來hioh喘, 若無, 百面e7昏--去, Chi3-hun兄講chit-lo7 khang-khoe3 1工工錢800 khou, 「Lin2大學生kam2有人beh做? 庄--nih人ma7是做, 無, beh an2-choaN2? Tng2去choh田iah8 be7 than3 khah有.」

行出來豆ki皮工場, Chi3-hun兄叫goan2注意看田溝, 水白白黃黃, 是ui3工場流--出-來-e5, 流tui3田岸e5圳溝, 流tui3田--nih. 以早庄--nih抗議真久, 工場chiah有做廢水處理設備, m7-koh為beh省成本, 做好罕得用, 庄--nih koh m7敢siuN反對, 驚工場boai3 koh chhiaN3庄--nih e5人, 講--來ma7真矛盾.

Goan2 ma7發現庄--nih chiaN5 che7田地有tah網a2, ti7濁水溪埔, koh kui phian3 long2有tah, che goan2 iau2 m7-bat看--過, 問--落chiah知tah 1 khu田ai3 khai 10 kui2萬, 是chit kui2冬chiah khah有teh tah網a2. Choh田than3 to m7-chiaN5錢--a, nah koh beh khai hiah大筆錢tah網a2? 有--e5講tah網a2菜蔬e7 khah sui2, khah be7 hou7日頭曝害--去, 有--e5講khah be7有蟲來咬......, kam2是beh擋焚化爐e5火hu? 聽講焚化爐e5火hu, 稻a2, 菜蔬, 牛奶kap魚a2 long2污染有tioh8? Chhoe7人問看mai7, soah long2 thi-thi thuh8-thuh8, m7是應「m7知」to7是講「be7」. 抗爭?「抗爭kam2有效?」Goan2隨e7-a2變e2-kau2.

麥寮hit phian3『六輕』, chhiaN3--e5是外勞iah是在地人? 工場e5污染siang2 teh受? 錢siang2 teh than3? 頭家是an2-choaN2有減稅優待? An2-ne kam2合理? 工場oa2海hit peng5有做港, 三通了後, in e7-tang3直接通, 船chhia--leh to7過? 工場ka7濁水溪e5水食了了, 田beh食e5水beh ui3 toh來? 土地kam2 be7 ta--去? 環境kam2 be7改變? Toa3 ti7 chia e5人kam2 be7出問題? Chhoa7 goan2看豆油工場e5廖--e5 問題一直khian--來, 到taN iau2 tiau5 ti7心肝頭.

田庄--nih厝邊隔壁感情好, 暗頭a2 tak8-e5 ti7廟口大樹kha pho3-tau7......「Lin2 teh ham7眠--lah!」Chit-ma2 tak8-e5無tai7-chi3 long2 kiu ti7厝--nih看電視, eng5-a2-tai7 mai3 chhap khah be7惹tai7-chi3; 田庄人本底to7 gau5結冤仇, 頭人為tioh8選舉iah是利益, koh造chiaN5庄--nih pun派系, ham7中人ma7無人beh做, ke做ke結怨,「隨人公ma2隨人chhai7顛倒khah有iaN2.」

Beh來田庄學台語? 有--lah, 庄--nih有iaN2台語khah e7通, 出外--e5 to7無--a, in e5 gin2-a2 long2 be7-hiau2台語--a, kap都市tng2--來e5孫講話na2鴨a2聽雷--leh, 留ti7庄--nih e5 gin2-a2是e7講--lah, m7-koh ma7 tauh8-tauh8-a2 hou7學校老師牽--去-a. Che kam2 kan-taN7是語言iah文化e5問題? Che kam2是社會關係, 社會倫理kap價值體系e5轉變? Che kam2是主體性teh流失? Che kam2是無法tou7阻擋e5社會潮流? Kam2 tioh8擋? Tioh8 an2-choaN2擋?

Koh, 庄--nih外國新娘愈來愈che7, 外國新娘kap庄--nih 語言be7通beh an2-choaN2? 外國新娘e5 gin2-a2 kap在地e5 gin2-a2互動kam2無問題? 身體kap心理e5發展kam2 be7有問題? 外國新娘若lau3-phau3, gin2-a2 beh an2-choaN2?

Chiah-e5田庄實際tu2--tioh8 e5困境beh an2-choaN2處理? 社區營造kam2有才tiau7解決? 社區營造kap在地人有siaN2-mih關聯? 社區營造e5「書面計劃」kap「社區參與」「社區自主」koh有siaN2-mih關聯? 里長kap社區發展koh是siaN2-mih關係? 社區營造若ai3靠社區發展協會來sak, an2-ne里長kap發展協會是sian2-mih 關係? 若an2-ne, beh里長chhong3 siaN2?

營隊結束e5時, 學員Chun3-ian5 in pa-pa來載--i, soah kap goan2 kang2--起-來, koh是kui thou-la2-kuh tioh8 kek頭殼e5問題. 母語運動重點是社會人iah是老師? 母語是社會問題iah是教育kap學術問題? 若無妥當e5社會環境, 靠學校1~2點鐘甚至5點鐘10點鐘母語課程kap母語師資有siaN2效? Che m7是良心iah是覺醒e5問題, 是政策e5問題, 是社會趨勢e5問題, beh改變--e5是siaN2? 是an2-choaN2 beh ka7母語khioh--tng2-來? Chit-ma2華語是主體ma7是優勢, che chiah是問題, che m7-taN7是語文, 族群iah是文化chit款單純層次e5問題, chit e5問題kap多元, 尊重ham7民主ma7無牽連, kam2 m7是?

營隊結束--a, soah chah tng2來chiah che7問題, chit-ma2, chiah是開始, 開始ai3來走chhoe7 chiah-e5問題e5答案.

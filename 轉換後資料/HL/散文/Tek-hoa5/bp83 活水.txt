∮Bong2 pho3-tau7
活水
Tek-hoa5 
有joa7 久m7 敢探看ka-ti7 e5 心境--a？有joa7 久無靜心kap ka-ti7 對話--a？Tiau5 ti7 台北a-cha e5 環境，tiau5 ti7 ak-chak e5 日常事工ham7 幼chat e5 討論，1工過1工，頭殼愈來愈鈍，心境愈來愈be7 清，ma7 愈無勇氣挑戰現此時beh 突破e5 坎站。
7月初TGB台語生活營ti7 埔里5工，soah 1-khun2 頭hou7 ka-ti7 幾na7車刺刻。
1998年初toe3 Tso (鄒族) e5 Voyu去in 部落Saviki，chah--tng2-來-e5,是心肝底滿滿e5 刺刻kap giau疑：我是siang2?Taokas、Ho7-lo2 kap 台灣人e5 認同beh an2-choaN2 chhiau5?Ka-ti7 到底是用siaN2 款心態teh 看待族群問題？多族群共存e5 me5-kak是siaN2？族群平等beh an2-choaN2 落實做具體e5 態度kap 行動？多族群e5 主體史觀ham7 族群互動koh tioh8 an2-choaN2 形成？各族群e5 生存鬥爭，hou7 統治者利用來互相thun2 踏sio thai5,chit 段歷史koh tioh8 an2-choaN2 面對？
尾--a2 讀文權兄e5《海洋國家論》，冊內底強調e5 海洋性格，一直ti7 頭殼內kun2-ka2。Chit-kai2 ti7 埔里，賴牧師話句--nih，真深刻teh 反省族群sio tak e5 歷史經驗，ham7 起造平埔母文化史觀e5 用心，hou7 我khng3 ti7 心肝底e5 反省，重頭chhiau 出來思考：若m7 願反省lan2 在地各族群互相thun2 踏e5 過去，lan2 beh an2-choaN2 起國？Lan2 kui 個社會一直teh 沉底，若無徹底反省文化kap 價值認知，beh an2-choaN2 出頭天？無chiah-e5 反省，kan-taN kui 心teh sio-cheN 正名ham7 公投，kui 心beh 搶做體制頭人，beh an2-choaN2 脫漢？Beh an2-choaN2 起造海洋性格e5 國家？Beh an2-choaN2 chiaN5 做一流e5 民族？
Hit 5工，賴牧師ma7 熱phut-phut 引goan2 si3-ke3 去看，ti7 Shapiz Batu e5 工作室, i 用平順e5 口氣，ka7 goan2 講i 本chiaN5 是Thao (邵族)唯一e5 乞食，an2-choaN2 ti7 沉底了後koh 重頭khia7 起；ti7 Auran，goan2 看著外來者幾百冬e5 同化，無才tiau7 消滅Pazeh e5 命脈；ti7 Kahabu，隆川兄大聲ka7 goan2 講i to7 是四庄番；ti7 ?米坑，goan2 看著九二一地動了後，in 組織社區自主e5 意識kap 力量，ka7 pha-hng--去e5 庄頭，變做kiaN2 孫e7-tang3 重頭khia7 起e5 田園。
去過真che7『社區總體營造』e5 所在，long2 無好印象，beh 出發去?米坑e5 時，心內iau2 是無siaN2 期待，soah ti7 hia 看著無kang5 e5 世界。Ti7 in hia e5 lam2-a2 地，ka7 goan2 chhoa7 路e5 官--先-生，用「孤島」kap「通路」e5 概念，ui3 生態環境講到?米坑重頭生e5 道理，ui3 4-kha-a2 e5 世界講到人e5 社會，性命e5 kha跡 hou7 i 用簡單e5 話句，to7 ka7 lan2 社會kap 運動e5 me5-kak 點破。
Hit 工中tau3 kap「新故鄉」e5 蔡小姐開講，i 主動講著?米坑e5 困境：政府補助e5 資源有限，新里長koh 消極teh 抵制社區共同e5 決定。?米坑e5 未來ma7 tioh8 面對「孤島」e5 危機，行政官僚kap 環保專家若無beh 尊重chit 個社區e5 生存自主權，民間社會若無beh 吸收chit 個社區重頭生e5 經驗kap 智慧，?米坑終其尾iau2 是e7 chhoe7 無通路，ti7 hia ta-lian--去。
Lan2 beh 起造新社會，ma7 kang7 款tioh8 面對「孤島」e5 危機，kam2 m7 是？台語文運動若猶原beh 守ti7 教育kap 學術e5 技術問題--nih go5;政治運動若kan-taN 是teh 搶位、搶議題；環保運動若iau2 tiau5 ti7 數字e5 分析kap 比較；勞工運動若無beh 重視符合勞動群眾生活思考e5 語文問題；婦女運動若koh haN7 be7 出中產知識份子e5 khou-a2;原住民運動若kang7 款是teh 討資源……nah 有才tiau7 phah 開通路？Nah 有才tiau7 chhoe7 著活水？
7月初5中tau3 離開埔里，趕去台中參加TGB同窗會，路--nih，chit 5工e5 體會iau2 一直ti7 頭殼內teh ka2。
同窗會是台語學生10冬來e5 成員聚會，有Seng5-ui5、Chu7-keng3、Loonng、Hak8-ian、Kian3-hong5、Siok-hui7、Sou3-hui7、Chin3-kiong5、Chi3-ui2、Chun3-ngou2 ham7 TGB現此時e5 幹部，一直teh 引chhoa7 台語學生e5 川伯--a2 kap A-hui7 ma7 專工來tau3 鬧熱。Kui-tin7 朋友sio-tu2,酒na2 lim 氣氛na2 燒loh8,老--e5 ka7 少年--e5 鼓舞，少年--e5 ka7 老--e5 請教，Seng5-ui5 兄koh 特別kha3 電話去日本hou7 Chheng-siong5 鼻phang，電話--nih Chheng-siong5 兄na2 像比goan2 khah 歡喜，koh sio 約moa5 年koh 再招聚會，i 百面e7 趕--來。
食飯e5 時，看著Toa7-thau5-lian5 ham7 Ui-chi3 oa2 去Chu7-keng3 兄hia 談chiaN5 久；Toa7-thau5 ma7 ham7 Chin3-kiong5 兄講kah 嘴笑目笑；Loonng 歡喜kah 大嘴li7-sai-sai；Chiau-hong5 kap Li2-iong3 sio-cheN ka7 川伯--a2 敬酒；Bou7-chin 問講川伯--a2 nah e7 be7 老；Hak8-ian kap Siok-hui7 na2 食飯開講，koh tioh8 na2注意in hit 個si3-ke3 pha-pha 走e5 後生。實在是時間siuN 短，無法tou7 隨個a2 隨個講著話，goan2 同窗會an3-sng3 ui3 今年開始tak8 冬ka7 辦--落，期待moa5 年chiah koh 好好a2 來ka7 講(kang2) hou7 soah-phah。
Tng2 台北e5 路--nih，我e5 頭殼iau2 是一直teh seh8,想講有sianpai 開路引chhoa7,TGB chit-ma2 chiah-e5 少年輩chiah 有機會選擇行tui3 chit 條路來，台語學生10冬--a，chit-kai2 聚會算是ka7 通路phah--開，hou7 無kang5 e5 性命ti7 chia 交插，互相刺刻ma7 互相鼓舞，ng3 望e7-tang3 tauh8-tauh8-a2 chiaN5 做社會變革e5 活水！


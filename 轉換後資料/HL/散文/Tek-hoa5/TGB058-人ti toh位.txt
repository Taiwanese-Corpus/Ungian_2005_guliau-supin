人ti7 toh位?
Tek-hoa5

Chit pai2生活營ti7西螺e5 Pi-thau5-poe3舉辦, 課程--nih安排參觀西螺街a2 kap Pi-thau5-poe3, 感受--e5 soah完全無kang5.

Ti7西螺市a2頭, chhoa7路e5導覽解說員廖--先-生, chhoa7 tak8-e5沿路欣賞古早厝, chiaN5專業teh紹介chiah-e5建築e5特色kap意義.

M7-koh goan2 chit tin7--e5, 沿路ka2-na2 kan-taN看e7 tioh8建築, 1間行過1間, toa3 ti7建築內底e5 ou-ji2-sang2 ou-ba2-sang2, na2無存在--leh. Ti7 in門kha口, 聽廖--e5講解建築e5花草, chit間講煞隨徙tui3別間--去, chhun tham頭e5老人嘴a2開開, 目chiu金金, 滿腹e5故事kam5 ti7嘴--nih koh吞落腹tou2底.

Ti7 Pi-thau5-poe3, Chi3-hun大--e5 chhoa7 goan2 si3-ke3 long3 si3-ke3 so5, liam-mi落田tau3 khau菜, liam-mi ti7 kam2-a2店teh學做chhi3-khak粿, 等--leh去人厝內看人做phok-a2籽, koh 1時a2, 車路邊chhah--leh, kap洗菜a伯ti7田岸路講--起-來, 聽a伯kan3-kiau7政府kap農會, 目nih-a2 nia5, koh走來去豆ki皮工場, 米ka2工場, 木耳寮a2體驗hip kah擋be7 tiau5 e5「生產線現場」.

Ti7西螺市a2頭, 聽--e5是死e5建築特色, 是古早好giah8人e5故事; ti7 Pi-thau5-poe3, 是親身e5體驗, 是choh-sit人e5艱苦kap不滿, 是活跳跳e5性命經驗!

建築, 古厝, 光景, seng-li2, 食mih8......大過活跳跳e5性命, 讀冊人kap政治頭人e5認知, kham3過在地實際e5經驗, 社區營造, 文化產業, 本土化e5口號, ka7舊時代hou7政治壓制e5社會力thau2放--出-來, soah換用無性命e5 mih8-a2, 來替代iau2活--leh 1 e5 1 e5 e7笑e7哭e5故事.

「人」chiah是主體, lan2 ai3 khai joa7 che7代價, chiah想有chit e5道理?

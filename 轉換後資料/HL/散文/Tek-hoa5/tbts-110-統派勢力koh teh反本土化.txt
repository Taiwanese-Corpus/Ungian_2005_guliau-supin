統派勢力koh teh反本土化 !
Tek-hoa5

舊年下半年開始，各級學校e5母語教育課程全面開辦，到taN chiah進行一學期，統派媒體na2像be7堪得等，趕緊發揮in『反本土』e5拍手本質，利用母語課程e5孔縫，有e5用khau洗e5口氣，有e5扭曲事實，有e5用舊體制e5價值標準teh批判，無論按怎講，本意就是beh阻擋本土語文教育e5推sak！
有報紙ti7社論ka7開辦母語課程講做是『意識型態國家機器的工具』，ma7有強調無應該用羅馬拼音教母語，koh有報紙teh編故事，報導某學校學生kap老師腔口無仝soah hong5罰khia7....。
Chia-e5媒體m7-bat想beh了解母語kap文化ham現代化e5意義，ma7 m7-bat想beh研究語言kap文字e5關係，連『ㄅㄆㄇ』比羅馬字khah表現會出Ho7-lo2語e5聲調這款話，in都講會出嘴！ 
『講一個影，生一個kiaN2』，『統派媒體』teh處理母語教學e5新聞，無影無跡e5代誌，攏會tang3編做新聞，來增加反對母語教學e5理由。Che若m7是壓制母語kap本土化發展e5手路，實在to7 m7知tioh8按怎理解in e5心態--a。
若m7是『華語漢字霸權』對台灣各族群母語e5壓制，今a2日開辦母語課程敢會有chiah che7問題？ 教
材字典無夠， 文字無共識，師資無夠專業，腔口e5困擾...等等，che確實攏是問題。 M7-koh母語教學敢m7是tioh8-ai3 chhui-sak e5方向？ 台灣e5語文，族群kap文化政策敢m7免徹底檢討？開辦母語教學tu2--著e5困境，敢m7是『華語漢字霸權』長期壓制母語e5後果？
Chia-e5『統派』媒體na2無用精神去探討這koa2問題e5源頭？
台灣是多族群多語言e5所在，本chiaN5就無需要thiau故意訂『單一套』官方語言。過去戒嚴獨裁e5時代，政治力nge7 ka7這個問題壓--落-去，今a2日各族母語爭取著語文e5教學權nia5，多語言溝通e5環境chiah tng需要重頭來形成，『統派』媒體be7慣勢，趕緊koh用獨裁時代e5『一元』價值觀點， 來『證明』母語教學會造chiaN5混亂！ Ti7台灣beh行向多元、民主、現代化e5路--裡， in一直teh阻擋，到taN愈看愈明！
台灣各族群語文發展e5趨勢，in chia-e5 ROC舊體制e5拍手tek確是無才tiau7阻擋--a。M7-koh咱顛倒tioh8 koh-khah斟酌，運動beh繼續進展需要koh-khah che7社會力支援。今a2日e5成果ma7 m7是靠單純『體制內ka3力』來得--著-e5！『統派勢力』猶掌握這個社會e5主流工具，in猶有影響社會走向e5力，chit-ma2運動小khoa2有進展nia5，kap舊體制勢力e5鬥爭koh猶未結束--leh，『脫漢』ham現代化e5目標be7-tang3拍折，ma7 be7-tang3停睏！



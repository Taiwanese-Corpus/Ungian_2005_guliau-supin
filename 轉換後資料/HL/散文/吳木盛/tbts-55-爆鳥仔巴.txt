爆鳥仔巴
吳木盛
Che已經是幾年前的代誌，故事發生佇(ti7)第四屆北美洲婦女會。彼當時，我因為接受黃美惠會長的邀請，做『Time Management 』的演講，也去參加。會場設佇New Orleans 的Park Plaza Inn。
會期的內底，有一個節目是『 New Orleans 的觀光』。雖然New Orleans 的脫衣舞聞名世界，不拘（m7-ku2)這個觀光的『光』不是脫光光的『光』，是風光的『光』。
徛(khia7)佇New Orleans 附近的林先生翁仔某，自願做阮的導遊。 in 揀(keng2)佇法國區 Mississippi河邊的一間相當出名的法國咖啡店，請阮十幾個外州來的人客。林先生一再講：『來New Orleans 若無珯（lim）French Coffee kap食 French Donuts，不管翕（hip）外濟相都無算來過。』伊真誠意，佇阮猶未坐好勢以前，都注文兩打的Donuts 及一人一杯的咖啡。
彼日，咖啡店的人客真濟，連坐位都愛用搶的。阮十幾個人勉勉強強搶著兩塊四人坐相隔壁的桌仔，運氣算真好。阮等真久走桌的小姐才捧Donuts 及咖啡來。熱心過度的林先生，服務的時陣，無小心偃（ian2)倒囥（khng3)佇我頭前彼杯咖啡。我的下體互燒燙燙的咖啡潑到溼落落。
雄雄一陣的燒疼由下體傳到心肝。我m7敢振動，因為我知影愈振動會愈疼；我嘛m7不哀，因為有幾位婦女會姊妹坐佇身軀邊，我驚歹勢。我目睭瞌瞌（kheh-kheh）咬牙齒根忍耐不止仔久。若親像干單（kan-taN）坐佇對面 Ohio 來的劉先生知影我的艱苦耳耳（nia7-nia7)，連林先生嘛不知，伊繼續teh拭偃倒佇桌頂的咖]啡。
等候下體較 be7 疼，我才慢慢仔ui3椅仔peh 起來行去便所。詳細檢查了後，結果是『有驚，有疼，但無險。』
倒轉來坐位e5時陣，逐個攏大嘴小嘴teh 食 Donuts，干單劉先生是例外。
『敢有要緊？』伊問我。
『無要緊。』我那搖頭，那回答。
『爆（piak）鳥仔巴。』伊那笑，那講。我用『微微仔笑』回答伊的『爆鳥仔巴』。
佇劉先生kap 我teh 爽『幽默』的時陣，剩的人攏猶原無閒在食 in 的Donuts 及珯 in 的咖啡，完全不知我彼場和傳宗接代有關的驚險。

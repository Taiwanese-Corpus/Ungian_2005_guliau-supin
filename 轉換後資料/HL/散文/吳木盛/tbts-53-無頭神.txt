無頭神	吳木盛
我真無頭神。其實，若干單是無頭神，代誌也 be7  彼呢bai2 ，我猶擱有無敏感的個性，這 hou7 我真濟的麻煩，也 ka7 我製造真濟的笑話。Ti7  chia ，我想 beh 講一、兩個仔 ti7 這方面的小故事。當然，故事的主人是我。
我是戀愛結婚的。婚前阮兜 kap   in 厝並無真 sek8-saI7 ，不但 in 兜 m7-bat 阮老父的名，連準牽手也 m7-bat 。
有一日，我準丈人兜發現有一領由洗衫仔店送轉來的『歪舍子』，不知是啥物人 e5 ，雖然彼領歪舍子領頂有寫『吳仙語』，『吳仙語』是阮老父的名，m7-ku2 ， in 攏不知。
彼當時猶是未婚妻的牽手，寫批來問我『吳仙語』是啥物人？我講是阮老父。伊卡想嘛想 be7 通，為啥物，阮老父的衫會走去 in 兜？除非是我穿去的。m7 -ku2 我老父比我卡大 khou 真濟，這嘛無可能。
Ti7  這個同時，阮老母嘛發現一領真大領的『歪舍子』，這領『歪舍子』比阮厝任何人的衫都大幾啦號。
事實上，謎底並無外複雜：是我穿阮老父的衫去準丈人的厝，換穿準丈人的的衫轉去的。準牽手彼當時 be7 相信有人穿兩倍大的衫，猶擱不知影穿 m7-tioh8 。結婚以後無外久，伊才相信，無論啥物奇怪的代誌，我攏有能力做出來。
猶有一擺，有一個 tu2-a2 按台灣來的留學生，ti7 學校猶未開學以前，暫時 toa3  ti7 阮厝。伊不但比我卡瘦真濟，也卡 lo3 真濟。有一日，我穿伊的衫去上班，規身軀攏感覺 be7 爽。若親像 hou7 soh-ah pak條咧。我下決心欲減肥，大 khou 對身體無好。轉來厝才發現我穿別人的衫去上班。這當然也是牽手發現的。
另外擱有一擺，落飛機的時陣，我穿不著衫，彼領『西米路』是一個 khou 白人的，我若像穿布袋咧，m7-ku2 我攏無發覺。這個故事我已經 ti7 我的<<青草茶>>內底的一篇文章＜粗心＞講過，ti7 chia 無想beh 擱講一遍，恐驚讀者鼻著臭酸味。
若想 beh 講發生 ti7 我的身軀的這款由無頭神引起的小故事，有驚死人的濟，卡講 to7攏講 be7 完。


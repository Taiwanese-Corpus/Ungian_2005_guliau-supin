參加福客語研習班e5感想		淵雅

這擺有機會轉去台灣，參加國立教育研究所舉辦e5海外僑校福客語研習班，對整個課程e5設計會tang3看出主辦單位e5用心。對文化語言學，福、客、中文聲韻調，教學，漢語歷史概要，福、客、中文對比等等，我攏感覺真有趣味。總--是，學員有人無滿意，認為in是beh來學拼音，其中有人是teh推行通用拼音，就強力要求加開通用拼音e5課程，主辦單位亦真配合，緊chhoe7教授暗時加課。Tu2著chia e5海外轉--來e5人，相信留hou7主辦單位真深e5印像。我亦有幾點感想beh kap大家分享。

一、	講父母話應該是天生自然e5代誌，總--是因為過去e5政策，致到今a2日e5情境。咱ai3按怎來hou7大家對母語重視---作父母e5人若願意tui3 gin2-a2細漢e5時就kap in講母語，gin2-a2就m7免hiah-nih辛苦koh去學拼音。總--是，因為過去e5教育，有一koa2父母家己ma7 be7曉講母語，咱是m7是ai3先教育chia e5人？?
二、	推行講母語e5路實在猶真長，ti7台北所聽--著-e5攏是所講e5『國語』，久久--a，才會聽著父母講Ho7-lo2話、客話，gin2-a2應『國語』，實在hou7人真憂心。規個大環境攏是浸ti7所講e5『國語』內面，各位兄姊咱e5任務猶真重，請大家繼續拍拼。
三、	這條路已經真phaiN2行--a，koh tu2著各種拼音方案teh吵，ma7 hou7政府機關真phaiN2作代誌。目前Ho7-lo2話e5教材有三、四種，學校e5老師ma7 m7知beh教to2 一種才tioh8。客語e5部份，in已經決定beh用通用拼音，我有請教teh翻譯客語聖經e5彭德修牧師，以後伊beh按怎處理？伊講，以後就儘量用漢字，真正無法度才用拼音。伊亦有提起，通用拼音ti7客語e5部份猶有無完全e5所在，若是會tang3改進，為著整體，ma7是tioh8-ai3接受。倒轉來講，Ho7-lo2話e5部份，咱今a2日e5重點是beh hou7大家對母語重視，hou7大家來學家己e5話。M7是beh hou7大家為著beh用啥物拼音來冤家，按呢會hou7外人笑講，「台灣人放尿kiau2沙be7堅凍」，若是大家會tang3互相接納，che攏是咱台灣人e5智慧財產，相信好e5學術是be7流失--去。政府ai3 趕緊決定一種上蓋合理有效e5拼音，hou7母語教育會tang3 一致來推行。
四、	因為台灣特殊e5歷史背景，致使到今a2日各族群才開始學家己e5母語，走chhoe7家己e5文化，認同家己e5族群。Ti整個大環境中，各族群ai2看別人sui2 kap好e5所在，互相接納，達到族群e5和諧。M7是beh來分你我，造成koh khah深e5隔限。
五、	Ti7這期e5學員中間有幾位be7曉聽Ho7-lo2話，所以先生就用所講e5「國語」來上課，達到上課e5目的。我定定teh想，若是ti7一個公共場合有各族群e5人聚集e5時，咱beh用啥物款e5話來溝通--leh？問題真複雜。所講「國語」e5環境，是幾十年來造成--e5，今a2日猶繼續teh形成，一時亦無法度改變。客人抑是原住民，in若無出來都市抑是kap Ho7-lo2人接觸，大部份攏kan-na會曉講in e5母語kap「國語」。根據多倫多客家同鄉會e5統計，in e5會員中至少有30％~40％ 完全聽無Ho7-lo2話。各族群中間beh按怎交換意見理念，che是一個真要緊e5問題。咱ai3出力鼓勵學習別e5族群e5語言，Ho7-lo2 人ai3學客語，客人ai3學Ho7-lo2話。
以上是我對目前台灣母語教育e5一koa2看法，提出來kap大家互相思考kap分享，若有kap各位前輩有無仝e5想法請多多諒解。


【心靈e5雞湯】	綠色e5矽(Si-li2-khong2)島		n 水牛

		「無清氣e5水lim了be7破病，大家m7免siuN 認真」，che是我ti7苦勞網（http://192.192.148.271）看著e5一篇文章。伊講昇利廢料處理公司將有毒e5溶劑倒入高屏溪，hou7大高雄e5水la3-sap be7-tang3 lim，有啥物thang大驚小怪？kan-na水驚人到be7-tang3 lim nia7-nia7。而且昇利ma7講，in做這種代誌，已經幾na7冬，以前大家m7知，ma7照常lim，為啥物這擺大家chiah認真？
	其實台灣河川e5污染m7是一、二日e5代誌。過去豬仔外銷市場發達e5時，起豬椆，飼真che7豬。但是為著成本，豬仔e5屎尿攏無經過處理就直接倒入河川。M7-taN河川，台灣e5土地、空氣，toe2無受著污染？台灣e5經濟起飛，除了靠勤儉拍拚e5勞工，敢m7是也theh8咱e5環境來做成本？
	台灣e5經濟主要是靠外銷，靠出口。就是講台灣生產e5物件大部份攏m7是ti7台灣本島使用，tui3外國進口原料、設備，經過加工、包裝才koh銷去外國。Ti7這個過程中，除了銀票留落來，污染ma7留落來。台灣kan-taN需要用5% e5商品，95%出口，但是留落來生產這個商品全部e5污染，小小e5台灣，tui3紡織、塑膠到現在e5電子高科技，經濟起飛，50冬就是按呢行落來。
	我用我熟悉e5資訊產業來講：主機板外銷e5比例是99.2%、彩色螢幕98.2%、掃瞄機95.1%、晶圓外銷60.1%。雖然晶圓有39.9%內銷，但是真大e5比例是內銷hou7其他e5工廠，合裝了後才koh銷出去。Ti7生產過程所產生e5廢料，新竹科學園區e5廠商，將一部份交hou7園區e5管理局處理，另外一部份就委託外口專業、合格、安全e5環保公司處理。這幾日真出名e5昇利廢料處理公司，就是一間專門處理高科技廢料e5專業、合格kap安全e5環保公司。國內晶圓廠kap TFT-LCD廠每個月交出去e5廢溶劑80%就是交hou7這間專業、合格kap安全e5公司。昇利無辜負大家e5 ng3望，這幾冬，將廢料處理到咱攏看be7著，所以台灣人除了豬屎、豬尿以外，咱e5水koh摻真che7料，啥物光阻液、去光阻液、二甲笨、丙醇、丙酮、光碟液、晶圓水……
	其實，台灣這種出口為主e5生產方式所產生e5污染，已經超過台灣所會tang3承擔e5程度。另外一面，chia e5廢料ma7超過台灣會tang3處理e5極限，但是台灣e5高科技產業猶原繼續teh擴充，也因為廢料已經超過會tang3處理e5上koan5界限，有e5高科技公司就偷偷將廢料倒ti7地方，昇利公司驚這種好料e5，只有新竹人才享受會著，所以全省走透透，倒遍全島e5大小河川。
	咱知昇利一案，一定會掠幾個人嚴格判刑。但是一旦beh認真追求、確實辦理，一定會刑到高科技產業，甚至嚴格要求in增加成本限期改進。若按呢，主導者無定著會hou7全台灣e5股民罵kah臭頭，koh khah嚴重e5，若是因為這個緣故，tin2動著台灣e5經濟利益，有可能會變成歷史e5罪人。反正無清氣e5水lim了be7破病，若是kap外匯存底、股票指數、平均收入chia e5 現實e5滿足比較起來，未來e5健康、子孫e5生活，就變做無重要ah。
	阿扁仔講，伊beh hou7台灣建設做「綠色e5矽( Si-li2-khong2)島」，新竹e5科學園區。一塊一塊青翠e5草埔，一叢一叢掠風遮影e5樹仔，目一nih，就變做工廠，變做大樓。有一本gin2-a2冊講一隻熊，寒人睏一醒，伊所toa3 e5森林，soah變做工場，koh khah悽慘e5是，伊hou7人當做一個無割嘴鬚e5工人。台灣若是koh用這種態度發展落去，伊會變做啥款？我tak8日勉強踏鐵馬上班，為著beh鼻風裡e5草籽味；為著beh恬恬經過草a埔；為著beh慢慢經過寶山水庫，看著湖水、吊橋、山影，Che e5一切，我會tang3珍惜外久？希望我所疼e5台灣，m7 thang漸漸變做烏暗e5島。


母語文化教學,到底是欲舞啥?               
曾  奉  杰

舊年8月，捌佇報紙頂頭，看著許極墩教授針對著國中小鄉土教學的投書，批評當時的教育部長曾志朗，只是咧做表面工課，亦無明確的教育目標，嘛無適當的教學教材，彼時陣著感覺有相當的認同也。
對一個對母語文化有真大興趣的我，佇參加chit擺母語教學支援人員甄試的當中，佇一寡研習課程內底，著有真深的感慨。佇參加研習的學員當中，真正認同家己母語文化的人，有可能只佔少數，除了一部份的人是認同正港本土的原住民文化之外，大部份攏亦是認同著所謂的北京文化，我想這若佇客家語文化和原住民語文化教學內底，應該是比較較少的現象。
舉一個例，在甄試進前的某一場研習場合，我和兩三個本土意識契合的學員講著鄭成功的時，我講：<佇過去國民黨的教育，攏教咱講“鄭成功收復台灣”，現此時中國大陸的戲劇內底嘛攏是按呢仝款的講法，這是錯誤的教育；佇鄭成功攻佔台灣以前，台灣根本毋捌和中國歷代的政權有過任何領土互屬的關係，那會當叫做啥物“收復”的道理。>
才講煞，邊a一個查甫學員，是在大里某國小的代課老師著遂接咧講：<在南宋的時候，曾在澎湖設過官署------- >，用北京話背一堆以早國民黨時代官制化的歷史，予阮幾個仝掛的，感覺好笑閣奇怪，chit種場合竟然猶有chit款舊思維的人物，後來才漸漸發現，親像chit款的人物其實真濟，予人感覺無奈的是，如果若chiah e5人攏真正入去學校教學，in敢會猶是用著過去舊時代偏私的思維，來教育咱的下一代，所無仝的是用著咱母語，按呢，咱的鄉土教學有啥意義咧！
母語文化的危機，是因為過去的教育方式所帶來「文化認同錯亂」的結果，這是過去幾十年來盡心保存本土文化的人士所呼籲的，咱的少年輩的，無愛使用家己的母語來做生活語言，是因為有一個強勢的文化語言會代替，in分辨未出這和母語的文化有啥差別，橫直會當溝通著好也，啥款的語言攏嘛無關係，尤其經過有計劃美化過的語言，我想客家和原住民的族群，比咱閣較有危機感，所以嘛加卡用心，無像咱猶閣hiah呢四散;欲按怎予咱的下一代來瞭解家己文化，愛護保惜家己文化，這才是主事者上應該注重的方向，希望美麗的寶島最後保留的語言，毋好只偆北京話抑是英語爾爾。
光景bong2-oe7
有想beh phah獵--無？
黃提銘
我到hia e5 時，6~7坪e5 房間已經kheh gah chat8-chat8,幾pha 黃柑a2 色e5 電火球a2,照gah 眾人chiaN5 燒熱。吊ti7 壁頂柴刻e5 百步蛇，eng5 暗ka2-na2 特別chhiaN-iaN7，目chiu peh gah 真金。
「Sabau！」Tiam3 chia koh tu2 著hit 幾個原住民朋友，這間餐廳to7 親像台北深山林內in 暫時e5 厝，不時會來chia 相借問。
『約六百多年前，我們的祖先在雲豹的引導下，從台東越過中央山脈，來到了Kochapo-gan(舊好茶)……』演講e5 人叫Ovini，漢名號做邱金士，tak8-e5 long2 稱呼i『邱爸爸』。因為m7 甘願做1隻關ti7 籠a2 內e5 豹，6年前，i 放棄台北be7 bai2 e5 thau5-lou7,心肝liah8 than3 橫tng2 去雲豹e5 故鄉。
1978到1980年中間，舊Khou-chiah(好茶) e5 Rukai 人因為田地無夠，人口e5 壓力以及市場經濟e5 侵入，kui 社族人搬落來南隘寮溪岸邊e5 新Khou-chiah，in liah8 準從今以後e7-tang3 tiam7 chia 好好a2 過日子，無議ti7 國民黨政府山地平地化e5 政策之下，新Khou-chiah e5 khia7 家大部份long2 徙去高雄、台北kap 屏東趁食--a。陪伴老大人kap 石板上e5 百步蛇--e5,是流幾na7 10代e5 溪水聲，一直ai3 到「豐收」e5 季節，8--月e5 歌舞、笑聲chiah e7 kham3 過無悲無喜e5 溪水聲。日頭kang7 款ui3 北大武山peh--起-來，只是看無雲豹e5 kha-jiah。
美濃客人反美濃水庫成功了後，Khou-chiah 人soah 變成美濃人e5 替死鬼。漢人政府橫柴gia5 入灶，nge7 beh ti7 南北隘寮溪交接e5 所在起瑪家水庫，是m7 是軟塗深掘，Rukai 人khah 好欺負？水庫180公尺koan5,將來是台灣上大e5 水庫，壩水e7 im 過新Khou-chiah，Khou-chiah e5 人koh ai3 搬厝--a！文化e5 根若noa7--去，枝葉是beh 發tiam3 toh 位--leh？漢人污染高屏溪，惡報soah ai3 Rukai人承擔，kam2 講in e5 運命kap 雲豹kang7 款，拚be7 過經濟發展這支怪手？
Hou7 人koh khah 怨嘆--e5,1個族群文化e5 消失，竟然不如受保護、kiong7-beh 滅種e5 動物、是m7 是文化e5 消失是tiam7-tiam7 無聲e5 過程、hou7 人切身感受be7 著？
Iah 是ti7 政商勾結e5 體制下，文化根本to7 無幾兩重？
『我決定不搬，要跟好茶死在一起！』有tang 時a2,我m7 敢kap Ovini saN 對相，i e5 目chiu 親像受重傷e5 豹，beh kap 人做最後e5 chhia 拚。
『我是以懷念家鄉的心情回去舊好茶的！』3年前e5 Ovini in hit-tin7 4~5個「老大人」tng2 去舊Khou-chiah 起石板厝，想beh 重建舊Khou-chiah。部落頭前e5「蒲葵樹」一定真歡喜kiaN2 孫tng2--來，可惜liam-mi tioh8-ai3 變換做迷亂e5 心情面對路尾toe3--來e5 觀光客：to2 ti7「馬櫻丹」花欉e5 破石板厝，一直teh 等待滴落in 身軀e5 血汗，khia7 ti7 1台1台hip 相機頭前，soah m7 知ai3 chhai7 siaN2-mih 姿勢chiah 好。
原住民是台灣上了解土地、實踐土地倫理e5 族群。1991年，舊Khou-chiah hou7 內政部指定做二級古蹟，Ovini 心情沈重teh 講：『文化的保存，在於人與生命！』
『邱爸爸，我要先走了，暑假會再去找你。』
『孩子，暑假你來了，我帶你去打獵。』
我決定hioh 熱beh koh 去舊Khou-chiah，m7-koh，我無想beh kap i 去phah 獵--a！

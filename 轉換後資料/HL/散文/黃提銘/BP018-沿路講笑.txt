沿路講笑
黃提銘
日子chiaN2-phu2 無味，心情ut-chut，天koh 烏陰，Otoubai 催盡pong7，煙筒管放臭屁hou7 孫文鼻，我ui3 i e5 am7-kun2-a2 起行，沿路講笑hou7 ka-ti7 聽。
Ke-lang（基隆）河an3 孫文e5 am7-kun2-kin chaN2--過。頭hit peng5 khah 值錢，日頭落草山e5 時，天母hit te3 嘴phoe2 就展出黃金色e5 笑容，不止a2 hiau-pai。原本這遍黃金色水，日本人時代是ti7 河e5 頂流九份a2 hia，m7 知an2-choaN2，烏色e5 河水ui3 河口慢慢a2 thoaN3 開，ngiauh8-ngiauh8-chng3 去源頭了後，閃sih e5 光彩soah 顛倒peng2，an3 頭徙到尾來。
胸kham2 這koeh8 chit-ma2 就khah 了然--a，奢華褪色像反phu2 koh 蛀瘡e5 歷史，kan-taN 風飛沙會來ko5-ko5 纏。古早古早，chia 有風飛沙eng-ia，thau3 風e5 e-pou，是chia e5 水kap 草上歡喜teh 搖頭haiN3 面e5 時chun7。
Ti7 清國soe-boe2 e5 時代，hoan3-se3 孫文bat 偷偷a2 來過台灣，tiam3 ti7  Toa7-long5-pong7(大龍峒）這khou-ui5-a2，親目看見漢人e5 橫霸kap奸巧，搶兼騙(pian2) chia本底Ketagalan（凱達格蘭族）大浪pong7 社人射鹿a2 念歌e5 大湖kap 草埔，橫柴入灶、乞食趕廟公，ka7 水草eng kah 全全沙，孫文i m7-chiah hoah 出民族主義。
你若是平埔族e5 後代，經過民族路e5 時，tioh8-ai3 了解孫文e5 苦心；更加be7-tang3 boe7 記得thau3 風e5 e-pou。
楓(png)a2 樹kha 有一支細支e5 pin2-a2 骨，號做『德惠』，koh 過無joa7  遠就是民權大路。Ka7 封建時代e5『德惠』ham7 民主時代e5 民權chhop-chham 做夥－－用『德惠』ou-se 人民民權e5 要求；用民權掩kham3『德惠』e5 統治本質，hou7 人民分be7 清，霧sa3-sa3。Be7 輸楓a2 葉，有時翠青，tu2 koaN5 就反面變紅。
樹頂有鳥a2 聲teh 叫--我，愛我看i e5 嘴紅ki3-ki3 kap 烏sim3-sim3 e5 身軀－－傳說中Bunun（布農族）淹大水了後，in 含火引去hou7 人起火煮食，嘴hou7 火燒chiah 會tng2 紅--e5。烏kap 紅，色水分chiaN5 明，in ti7 chia 放蕩五十外冬--a。
這款鳥e5叫聲真phaiN2 聽，na2 像leh hau2。我ka7油門放leng7，toe3叫聲落南。I hioh tiam3民生西路e5路牌頂，不時展(thian2)翅、tim3 頭，ka2-na2 為i古早替人解決民生e5問題teh chhiaN-iaN7。不二過我想民生路的確ham7丹田hit 間病院kang7 款，是leh記念1872年來台灣長老教會e5馬偕牧師(Rev.George Leslie Mackay，D.D.)。Ti7 台灣三十冬，long2 總ka7 兩萬一千齒phaiN2 嘴齒挽掉--去，治療joa7  che7 哀pe7 叫母e5 thiaN3，對民生來講，che 是joa7-a2-ni7 大e5 tai7-chi3。
長老教會應該是影響台灣上大e5 教會。Hit當時，北部有馬偕，南部有開創chhiN-mi5人教育、編台語字典e5甘為霖牧師(Rev.William Campbell，D.D.)－－toa3台灣四十六冬，1871-1917。有時對in chiah-e5 外國人chiok 感心--e5，koh 像講一世人研究台灣e5 伊能嘉矩、迷戀台灣山林到死e5 森丑之助－－現此時省立博物館大部分e5民族學kap 考古學e5 標本，long2 是i 採集--e5。Koh 有che7-che7 人，in thin7 台灣超過真che7 台灣人kap 中國人。
馬偕絕對想be7 到現此時i e5 病院像菜市a2，台灣破病人na2 會chiah-ni7 che7？Khah 早e5 人無錢koh 無時間thang 好破病，kam2 講現代人好giah8 koh siuN eng5，身軀當然就tioh8 病chhoe7 tai7-chi3 做－－去病院seh8-seh8「看看」--le？Kam2 講馬偕be7 giau5 疑講「這間kam2 是我創e5 病院」？An2-choaN2 piaN3 錢做頭等、服務傳教khng3 tan3 邊？台灣kau7 變化，kiam2-chhai2 i 若sa 無路，飛去Hoa-lian （花蓮）看著m7-chiaN5 樣、需要募款e5 門諾病院，內底kap i hit chun7 kang7 款che7-che7 e5 原住民病者，無tiaN7-tioh8 i 會ka7 hia hut 做in tau，橫直基督教kap 天主教long2 信耶穌。
鳥a2 聲來到南京西路就tiam7--去a，我聽著另外一種聲－－鬼leh hau2 e5 聲，漂浪ti7 大稻埕。He m7 是『南京大屠殺』e5 鬼魂，是二二八事件無辜e5 陳文溪。I 叫lan2 ai3 諒解--i，講i hit 工都kan-taN hah 薰beh 去買，無tiuN 無ti5 chheng3-chi2 toaN7--過來，na2 知落尾會造成台灣hiah-ni7 大e5 災難kap 久久be7 kian-phi2 e5 傷痕。若知會an2-ni，隔tng2 工i 拚死ma7 beh ka7 活--落去。
無的確兇手是人thai5 了siuN che7 leh 起畏koaN5，chiah ka7 chia 號做「南京」西路。表面上ka2-na2 leh 安慰中國南京e5 亡魂，私底下是驚在地e5 冤魂來討命。
Chhan 像beh 落雨，車愈騎愈緊，看著「長長久久long2 平安」，青紅燈soah 變kang7 色；m7-koh tu2 著chiok che7「市民」駛四輪--e5 ti7 頭前，我e5 油門就chiaN5 有cham7-chat。
孫文e5 腰be7 細，ha5 一條無合軀e5 皮帶，號做「忠孝」牌。Kam2 講革命者衫褲long2 穿無齊，chiah tioh8-ai3 皮帶ka7 kham3 tiau5-tiau5，hou7 我想起一個做台文工作e5 朋友「Babuja」；i e5 穿chhah koh-khah chhin3-chhai2。人講「khia7 尾包soe」，孫文e5 下半koeh8 soah 顛倒粗，路邊e5 厝koh 起kah 像官府衙門。機車騎大路，親像ti7 闊bong2-bong2 e5 大海leh 駛孤帆，na2 騎na2 驚。雨水歸尾iau2 是lak--落來，念歌來moa 雨teh 驚：
「諸位朋友tak8-e5 好，聽到chia m7 知會thiam2--無？……」
島嶼e5 詼hai5 罩悲情茫霧，笑kah 面liap-keng2，心肝iau2 未thau2。Khut to3手，目一nih，到米國，雨猶原teh 落，落ti7 羅斯福e5 hit khian 肚。



光景bong2 oe7
走chhoe7南崁4莊
黃提銘
Ti7 林口koan5-koan5 e5 平埔，Outoubai tauh8-tauh8 chhu7,路邊e5 菅芒花展翅想beh 飛。遠遠hit peng5 鬧熱e5 台北縣市，hou7 lah-sap e5 空氣hip tiau5--leh，lian7 ak-chak e5 聲都chong5 be7 出--來。
走be7 出--來e5,m7-taN7 ak-chak e5 聲nia5,koh 有淡水河黃昏e5 khui3 絲a2 聲、北投溫泉鄉eng2-pai2 e5 溫柔，kap 4 百外冬前Katagalan 人liah8 鹿a2 phah 獵e5 影跡。
Ti7 唐山a2 iau2-boe7 來chia thun2 踏開墾chin3 前，in e5 kha 跡liau5 過大漢溪、新店溪kap 雞籠河；沿北海岸一直踏beh 到Kavalan；Ng3 南tiam3 桃a2 園hit tah，生thoaN3 南崁4 社－－南崁、坑a2、龜崙kap 霄裏。
Beh oa2 3 百冬前，「南崁、坑a2、龜崙kap 霄裏e5 番a2,身軀kau7『斑癬』，生做ka2-na2 生番，m7-koh khah 矮koh 短」（1717 年『諸羅縣志』），che 是in hit 當時e5 寫真？文獻e5 記錄kam2 有thau3-lam7 族群e5 輕視？


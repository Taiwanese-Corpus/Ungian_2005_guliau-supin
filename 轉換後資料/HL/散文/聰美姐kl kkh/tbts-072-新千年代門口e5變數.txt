
社論
新千年代門口e5變數
聰美紀念基金會

	有人期待來到千禧年e5門口，鋛向政府kap銀行貸款e5債務，因為電腦忽然故障，一筆勾銷，天下太平。但是這個物資世界e5運作無hiah好空，無論天公上帝按怎交代，一仙一分都be7 互你走閃去。Che 若準是一種不變e5幻想。
	過去半千年代e5台灣，是風風雨雨e5歷史。咱e5查某祖已經ti7 hia toa3五、六千甚至萬外冬，查甫祖ma7來這個美麗島過半e5千冬，後來閣有日本仔海賊，有紅毛仔( 就是荷蘭仔)，亦有西班牙、葡萄牙人，來chia定居做生理，佔土地，開農場，種甘蔗。咱e5查甫祖kap查某祖e5運命，就是kap台灣e5土地結作一伙，kap台灣e5命運剝be7 開，叫做『台灣人』，ma7叫做『台灣民族』。五十冬前，閣有一批隨獨裁政權蔣家來e5移民，鋛ma7 ti7 chia ka7 toa3落去。台灣變做人種血統文化交纏e5綜合e5所在。
	中國獨裁政權統治五十年以來，台灣人去互人拍、趕、分散到全世界去流浪、去討than3;日本、歐洲、南美四界攏有台灣人。台灣人變作世界觀真闊e5民族。Che是新時代e5台灣人e5質變。
	因為現代資訊e5發達，島內e5台灣人kap外口e5世界整體，結連作伙，台灣問題變作世界問題，代誌無法度互中國人一手包辦，台灣人獨立出頭天e5國家意識，台灣人對家己語言文化e5珍惜，che攏是這個新時代新e5『變數』。
	台灣人e5生命中有真che7『常數』。幾千萬年以來，台灣人著作工、飼家、教育子女，為著顧三頓，m7驚田水冷sng-sng！Chia e5代誌攏是咱生命e5『常數』。為著食飯來拖磨過日，無閒一世人。Che kap古早台灣人歷史中受支配，無發言權e5運命，攏是台灣人建國運動中難克服e5『常數』，是一種宿命e5部份。
	Chit-ma2咱攏行來到新e5千年代e5門口，咱雖然仝款面對著than3食、飼家、養老、衰退e5過程，但是咱e5目睭已經看kah清清楚楚，看著新千年代e5 che7 che7變數，展現ti7咱e5面前：
	第三千年e5第一大變數是：「所有獨一e5權威，漸漸消失」。耶穌若是真正e5上帝降世，伊一定是降臨ti7無仝e5民族、文化、語言、社會e5內面。古早猶太人e5選民主義，以及今日世界e5文化、政治、軍事、宗教e5霸權主義，會漸漸退色。一個新e5分立自主e5世界產生啦！新e5世界是互相尊重，互相學習，互相敬愛e5普世觀念，所有e5草根ti7各所在攏teh puh芽，台灣語言變作也是世間真sui2 e5 語言e5一種，台灣e5文化政治e5獨立運動，是世界整體潮流e5一部份。人類e5生存價值，「無」意識kap「潛」意識e5部份，猶teh主宰一切，古籍古典文獻資料，ti7人類e5生存中，猶不過占真有限e5部份。人欲活落去，人欲食飯e5本能，人e5良心等等無意識kap潛意識e5行為，猶是人存在e5基本。上帝經過人間這部份e5動物性kap有限性來時時提醒作人應該有e5基本態度，來發現人間e5共性(common humanness / humanity)，以及自然率e5攝理。
	第三千年世紀e5第二大變數，是「男女e5地位kap定點e5改變」。新時代e5男人應該是更加勇敢、進取、清楚、誠實e5男人;新時代e5女人應該是更加美麗、疼心、忍耐、韌命e5女人。男女平等kap分權e5觀念，男女角色e5分別發展kap調和，是新閣進步e5民族象徵。台灣民族經過幾世紀e5文化融合，代表一種kap中國民族絕然無仝e5文化形態。台灣男女絕對be7使陷入熱鬼、風神鬼e5魔術;亦be7使陷入冷鬼、陰險鬼e5陷坑。新年代e5台灣青年，應該是大方、開放、平衡生長e5人格。
	新時代第三大e5變數在ti7「人間性e5完全自由」。上帝將整個e5受作物完全交待人e5手中：人欲將這個地球煎或煮、破害或保存，攏ti7人e5手內。地球因為環境e5惡化，溫度已經對華氏3度升到8度，自然生態破害，海水漲高，沙漠擴張，上帝khia7 ti7 hia遠遠teh看，無欲出手。新時代e5上帝m7是「連線」e5存在;伊是「時」「點」e5存在，是「touch」e5存在。上帝是一句話、一蕊花、一首詩e5存在。上帝m7免霸佔人間所有e5時間，來證明伊e5存在。二千年前e5彼三年已經真有到額啦！天公上帝是一位啟示、啟發、良心、苦勸e5上帝。新世代e5台灣人ma7 應該khia7 ti7人間文明e5最尖端，叫做「自由精神e5文明」，來作一位有責任、有承擔e5台灣人。這個自由精神e5文明，比中國人e5封建教條e5文明閣卡無簡單，閣卡須要真大e5磨煉、切磋、淨化e5工夫。上帝將美麗島khui khui khui ！交ti7台灣大眾e5手內去hoat8-loh8,咱著好好疼惜保護伊e5環境;ia7啥物種，一定收啥物果; 一分e5努力，一分e5收成;一滴e5目屎，一分e5喜樂。
	新世界e5內面e5第四個變數是「宗教一定會消滅」。上帝並無活ti7各「宗教」e5內面。因為上帝是世間精神最高e5本質(Logos/Essence)。所以所有世間e5事物，外口e5物質不過是形式(form);內面e5精神才是本質(substance)。用另外一句話來講就是：人m7是用「錢」來作人，是用「精神意識」來teh作人，人著進入事物e5本質內面teh活。Ti7新時代e5世界，上帝入去人e5世界，人e5心ma7入去上帝e5精神世界內面;人e5價值提升，向「人子」看齊;人間所有e5社會行為無論是藝術、科學、哲學、公德、學位、才情、勢頭、公司、愛情、最後攏欲歸入彼個精神e5本源叫做「上帝」，彼個真、善、美、智慧、知識、天資、心靈e5明燈、良心e5本源，就是創作天地e5「天公」「上帝」e5所在。咱台灣人e5宗教意識，將來絕對be7消無，但是欲進入第三千年e5時代，須要淨化、提煉、昇華到卡高卡深e5境界。
	第五個變數：Ti7新世界e5所在，咱台灣人著學習「用笑容來款待這個世間」。台灣人是苦難e5民族，歷史以來咱攏學到目屎吞落去腹肚底e5工夫，學著韌命勇敢e5精神。但是咱真少學著用笑容、用唱歌(台南音「笑歌」)去看世間。有一句話講：
	When you work hard, God smiles to you.
		When you start singing, God loves you! 
	會曉唱歌e5人生，才是勝利e5人生。Kan-taN 受苦be7解決問題。只有ti7受苦中或受苦後、會曉用唱歌、用笑面，來看透咱e5苦難，看透人生e5全部，才是解決問題e5高段。新世代e5台灣人一定著把握這個變數，將「雨夜花」、「山伯英台」、「望春風」、「補破網」攏ka7鋛請請去歷史博物館去歇睏。
「千禧年」( Millennium) 是一個「祝福」，一個「免債」，一個「再出發」e5時點; 伊m7是一個時間e5觀念。伊是一個事物進化過程中e5一個kham2-cham7 (階段)。一千年有一千年e5「休止符」，二千年有二千年e5「休止符」，進入三千年e5時ma7有第三千年e5試練kap考驗。休止是為著再出發。未來e5世界應該是「天人合一」，「天地合一」，「時間」kap「空間」合一，無天亦無地e5世界。人間有限e5生涯，瞬間中有永恒，脆弱中有力量，平凡中有偉大，有限中有無限。Chia e5攏是咱未來e5變數，咱e5寶貝，咱e5動力。咱著靠這個變數提起咱戰鬥e5信心，起來起造咱e5國家，互台灣變作一個新閣獨立e5國家。
 


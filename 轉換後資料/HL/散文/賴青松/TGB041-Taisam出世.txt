Tai7-sam出世Hit 1工
賴青松

Chit工, chit-e5 gin2-a2總算平安出世, ka-ti7 ma7真正會tang3 hioh喘--落-來, kap tak8-e5分享chit-chun7 ka-ti7 e5心情, kap chit-e5 gin2-a2出世e5故事.

美虹順月了後goa2 chiah開始sio2-khoa2會緊張. 自今年7月底, 美虹ui3台灣tng2來日本了後就khah boe7病kiaN2--a, Gi5-lian5(宜蓮) ma7 tauh8-tauh8-a2慣勢保育園e5生活, 交tioh8 1-koa2新朋友, hou7 gun2 2 e5做pe7母--e5, 會sai2 khah安心等接第2 e5 gin2-a2來到世間.

時間tauh8-tauh8-a2 oa2近, 美虹e5腹tou2猶原吊koan5-koan5, 1-sut-a2都無chhe7低e5現象, 厝頭家a婆kian3-pai2看tioh8 i, long2會ka7唸--2-句-a2, 講tioh8-ai3 khah kut-lat8行--leh, gin2-a2 chiah會khah好生; 保育園hit-koa2 chhoa7 gin2-a2 chhoa7出趣味e5 oubahsang, koh-khah對i e5腹tou2有趣味, tak8-pai2若看tioh8美虹, 一定會問講, iau2-koh joa7久chiah boeh生, 續--落-來, koh來ka7美虹e5腹tou2摸摸so-so--leh chiah甘願, 連hit kui2-e5老師ma7 kang7款, 害goa2 tiaN7-tiaN7 khia7 ti7邊--a2, m7知是ai3 chhap嘴ah是mai3 chiah好.

Koh khah an2-choaN2 講, chit-kai2 m7是ti7 ka-ti7 e5所在生kiaN2, 厝--nih e5人無法tou7 tau3-saN-kang7, in tiaN7-tiaN7會kha3電話來問情形siaN2款, 是生--a iah是iau2-be7. 結果, 等a2等, 預產日12月18到--a, 猶原tiam7-chhuh-chhuh, 「Chiah過1工nia5, 無要緊!」Goa2 an2-ne ka7美虹講, ma7 ka7 ka-ti7安慰.

M7-koh 1工過1工, soah感覺時間過kah愈來愈慢. 本底若等goa2暗時下課tng2--來, 就算半暝冷ki-ki e5霜風teh吹, i ma7願意kap goa2去外口bong2散步, 2 e5人na2行na2 pho3-tau7, 看an2-ne是m7是真正會khah好生? Siang2知時間拖1-e7久--來, i連che最後e5手段ma7放棄, 等預產日過boeh oa2 1禮拜--a, goa2 soah看tioh8 i kui-khi3 to2 ti7眠床頂看電視, 表情看--來lan2-lan2-a2, 頂pai2產檢e5時, 病院e5先生有交帶, 後禮拜若koh iau2-be7生, tioh8-ai3直接toa3院, 用催生--e5 chiah有法tou7--a. 聽人講, 用催生--e5會ke khah艱苦, 美虹驚疼, 一定真無願意變做chit種結局.

12月25到--a, 美虹e5腹tou2 iau2-koh tiam7-tiam7, hou7 gun2有1-e5 chiok平安e5平安暝. 想boe7到, hit暝3更半暝chiah睏, tng好眠soah hou7人hiong5-hiong5搖cheng-sin5, 目chiu bui-bui看--1-e7, 美虹teh ka7 goa2 chhong3-ti7? Iau2 boe7赴開嘴叫i mai3鬧--a, i顛倒先ka7 goa2講時間差不多--a, ai3準備出門--a. Goa2頭殼hoe-sa3-sa3, 1時m7知i e5意思, 看tioh8 i teh款toa3院e5衫a2褲, chiah知iaN2是gin2-a2 teh ka7 i催--a.

I講2點起來ka7 a妹a2 kah被了後就無koh睏, 腹tou2開始1-chun7 1-chun7 teh抽疼, ma7有出血, 莫怪hit工chai2起i就感覺sian7-sian7. 為beh爭取時間, 無顧外口koaN5 kah tit-boeh結冰, 人na2 chun3 na2洗身軀, 等到頭鬃洗好吹ta, kap病院護士站e5小姐連絡, 確定催chun7 na2來na2 chiap--a, i chiah ka7 goa2叫cheng-sin5, 算--來對goa2 iau2-koh boe7-bai2.

Chit 2工tu2好是入冬以來siong7 kai3 koaN5 e5日子, 北方e5 koaN5-liu5 piaN3落南, 半田山kha附近, tak8工差不多食暗飽, 氣溫就降到零度頂e7-a2. 半暝4點, 2 e5人koaN7 1-kha khabang, 頭kap am7-kun2 kiu kah kiong7-boeh無路--去, 手牽手, na2行na2 ha3燒氣, koaN5-liu5逼近e5關係, 天--nih e5星真明, 連1片雲都無, goa2 koaN5--人taN-a2會hiau2認e5『獵戶星座』, chit時早就m7知走tah位去, kan-taN hng7-hng7看tioh8西peng5天頂有1粒閃sih-sih e5星, ka-ti7 ti7心肝頭細細聲ka7講, 拜託tioh8保庇gun2大han3細han3 long2平安--oeh!

Siang2知tu2出門就tu2-tioh8困難, kui台車e5外殼早就結1-ian5霜冰, 坐入去車內, 頭前siaN2都看無, ham7洗車窗a2 e5 phun3水孔都kian凍, 落車用巾a2 luh-luh--leh, chiah會tang3順利起行. 心內chiah teh怪奇, kam2講chit-e5猴gin2-a2 iau2-be7出世, 就chiah gau5蹧躂老pe7老母?

來到病院, 值班e5護士小姐看--來等gun2有--1-khun3-a, 隨ka7美虹liah8入去做檢查, chiah知i seN-mng5開4 chaiN2--a, i隨ka7美虹安排ti7 1間產房, 叫i先ti7產台面頂to2 leh hioh-khun3, na2 ka7做催chun7 kap gin2-a2心跳e5超音波測定, goa2 chit-chun7 chiah頭1-pai2知iaN2, tang時a2 gin2-a2 e5心跳hiah-ni7緊, 1分鐘tit-boeh到180 e7. 美虹e5催chun7 na2來na2 bat8, chit-chun7 goa2 kan-taN會tang3 ui3 i面容e5表情, 加減知iaN2 i有joa7艱苦.

雖bong2 tak8-e5 long2講第2 e5 gin2-a2會khah好生, m7-koh若to3-tng2來想beh生Gi5-lian5 hit當chun7, 美虹ti7婦產科long2總疼boeh 1工tah-tah, chit-kai2 e5情形到底會an2-choaN2? Ka-ti7心內iau2是半猜疑. 顛倒是美虹看--起-來老神在在, 都拖過hiah choe7工--a, i知iaN2 che是最後階段--a, koh拚--1-e7, 就會tang3結束10月日來, 2人3 kha相依oa2 e5艱苦日子. Goa2看tioh8 i e5面lioh8-lioh8-a2反紅, 雖bong2有時a2嘴齒根硬咬--leh, 忍耐1-chun7 koh 1-chun7 na2海湧tiN7-lau5 hit款苦疼, i看--來soah特別sui2.

護士小姐開始ti7隔piah準備ke-si, 無joa7久就走入來看美虹e5情形, 催chun7確實na2來na2緊, 美虹e5表情ma7 na2來na2痛苦. 過無joa7久, 護士小姐來ka7 gun2問1-koa2問題, koh替美虹填產婦toa3院e5基本資料, lou7尾問goa2 kam2有boeh「立會」? Chit句日語e5意思是講kam2有boeh「陪同在場」, 講khah白--e5就是「陪bou2生gin2-a2」!

想boe7到i話尾iau2-be7講煞, 美虹就應講:「無--lah!」Kui2-a7月日前, i就bat問goa2 kang7款e5問題, goa2就是an2-ne應--e5. Goa2 bat 2-pai2捐血, 捐kah ti7現場昏--去, 實在m7知iaN2 chit-chun7若看tioh8流血流滴, kam2會害人1-peng5 ai3顧老母kap gin2-a2, 另外1-peng5 soah tioh8-ai3 koh救老pe7? 準講hou7 li2行遍五湖四海, 生--來是1-e5 phiau-phiat e5 cha-pou-kiaN2, m7-koh對cha-pou人來講, cha-bou2人生kiaN2 chit-chan5 tai7-chi3, 永遠oh理解, he是未知e5世界, 對人來講, 未知是siong7驚惶--e5, siong7無, goa2是an2-ne認為.

翻頭看piah--nih e5時鐘, chit-chun7是thau3早7點左右, 本chiaN5護士小姐想講美虹隨時會生, 叫i若有ke khah疼e5感覺, tioh8-ai3趕緊ka7叫, 無想tioh8美虹催chun7 ui3 5分鐘變做7~8分, 連護士ma7 leh hoah怪奇, kui-khi3問i有想boeh食飯--無, hoan7-se3是美虹cha暝無食e5關係, chit-chun7 ma7擋kah大腸ko3小腸, 護士就ka7安排到隔piah e5催chun7室hioh-khun3, 食飯ma7 khah好勢, goa2 koh ka7虧講「lan2去hou7人降級--a!」

美虹e5正手大筒射tu2注了, 食飯khah無方便, 換過來chit-peng5暫時hioh-khun3了後, 催chun7 soah ka2-na2愈chiap, 美虹pe kui2嘴a2飯就hioh--1-e7, goa2想i一定食kah真無爽快. Chit-chun7 tu2好是日夜班護士交接e5時間, 另外1-e5 khah細han3 e5護士小姐來接班, i看美虹ka2-na2愈來愈艱苦, 就撥手來替i thui腰chiah骨, 等khah boe7疼了後, chiah離開去產房chhoan5 mih8-kiaN7.

Goa2 ma7趁機會theh8 phiat-a2碗a2去茶水間khng3. 其實chit-chun7 goa2心肝頭iau2-koh teh tiuN-tu5講, 到底boeh陪美虹「立會」--無? 總--是知iaN2 ka-ti7天生gau5 tun3-teN, ti7 chit-e5時chun7特別明顯, 有時soah會害ka-ti7 to3起chheh, hiah簡單e5 tai7-chi3, chit粒想siuN choe7 koh siuN過無eng5 e5頭殼, soah ka7 tai7-chi3想kah kui百lian3-tng2, "Yes" e5理由有50 e5, "No" e5原因ma7有50 e5, 到尾--a2 tai7-chi3 iau2是boe7解決!

「到底boeh陪lin2 bou2生kiaN2--無?」連ka-ti7 ma7對ka-ti7 tu7-lan7--起-來, 心肝頭猶原無答案. 人tng teh gong7神gong7神, 行to3-tng2來催chun7室, 美虹e5表情看--來koh-khah痛苦--a, i開始haiN出聲, goa2 e5神經線ma7 toe3 i 1聲khah緊1聲e5 haiN-chhan3催an5起--來, iau2 boe7赴想講beh an2-choaN2, 1雙手tah起lih美虹kha-chiah-phiaN, chheN-kha笨手teh學護士小姐, 到底有效ah無效ka-ti7 ma7 soah狂--起-來! Chit-chun7美虹soah hiong5-hiong5 hoah講:「A松! 緊去叫護士小姐, 講水phe3破--a!」Goa2 soah sin5--去, 隨走去產房chhoe7護士, siuN過緊張e5款, 看著護士小姐, 1句「水phe3」e5日本話來到嘴--nih, soah tiau5 ti7 na5喉講boe7出--來, ti7-ti7 tu7-tu7有2~3秒, chiah puh 1句講「水走--出-來-a」, 對方hoan7-se3 ma7 boe7赴愛笑, 隨phiaN來chit-peng5.

Chit-chun7美虹chih-chan3 boe7 tiau5--a, 1聲續1聲teh haiN疼, 護士小姐叫i khah忍耐--leh, khoaN-khoaN-a2行過產房chiah講, siang2知美虹khok-khok hiu講無法tou7--a, be7-su gin2-a2隨時會ui3腹tou2底chong5--出-來, kap chin3前tiam7-tiam7 toa3 ti7美虹腹tou2內, 三不5時chiah peng2-peng5 e5溫馴感覺完全無kang5. TiaN7-tiaN7聽人teh講性命力, m7-koh goa2 koh-khah an2-choaN2 ma7想boe7到, 是gun2 kiaN2 ka7 goa2教siaN2-mih是真正e5性命力, ti7 che面頭前, 人e5心思會真自然集中意志, kui-e5心臟ka2-na2 hou7 chit-e5無形e5力量拖leh一直去.

護士小姐隨變khiau3, i mouh美虹e5 kha, goa2 lam2美虹e5身軀, koh有另外1-e5護士ma7趕來tau3 chhah大筒ko-a2, 3-e5人就an2-ne ka7硬徙過來產房. Chit時chun7 koh來2-e5護士, tak8-e5 long2 ka7手long5掛--起-來, 進入最後決戰e5準備, 連本來準備交班e5夜班護士小姐, ma7留落來tau3無eng5, 看i e5表情, hoan7-se3對ka-ti7 tu2-chiah siuN過大主大意, ka7美虹留ti7催chun7室e5決定, ma7感覺sio2-khoa2 phaiN2-se3 e5款.

現場e5氣氛na2來na2緊張, goa2 ka2-na2 m7-bat有chit種經驗. 無joa7久, 少年cha-bou2醫生ma7到位--a, 全場taN-a2 goa2是cha-pou--e5, che ka2-na2是1場cha-bou2人面對性命考驗e5嚴酷戰爭. Chhoa7頭e5護士小姐一直提醒美虹注意喘khui3, 叫i催chun7 1-chun7 koh 1-chun7來e5時, 出力ka7拚--落-去. 看tioh8美虹痛苦e5表情, kui面出力kek kah紅ki3-ki3. Goa2無tiuN無ti5 soah teh烏白想, 人講cha-bou2人生kiaN2是1 kha踏入去棺材內, 「美虹kap gin2-a2 m7知有要緊--無?」Goa2 kui粒頭腦全全是1-koa2 siong7無應該有e5想法, m7-koh soah koh愈來愈choe7, na2像熱--人尾暗a2, 大雨來chin3前hit-koa2 ti7燈火kha iah8-iah8飛e5大水kau2-hia7.

一直到美虹an5-an5 khiu2 goa2 e5外衫, 摸goa2 e5身軀, goa2 chiah回神--tng2-來, 護士小姐ka7 i e5手徙tui3大腿邊e5手hoaN7-a2, an2-ne美虹chiah有法tou7 ban2 an5出力. Goa2 e5頭腦soah hiong5-hiong5燒phoah8--去, 目chiu前chit-e5 chiah-ni7拚se3, chiah-ni7堅心kap ka-ti7性命奮鬥e5 cha-bou2人, kam2是goa2熟sai7 e5 hit-e5美虹? I kam2正經是hit-e5不管時lan2-lan2散散, siaN2-mih tai7-chi3都boeh行pun7-toaN7步, 行輕鬆路e5 hit-e5美虹? Ka-ti7心內soah有1-e5體會, 原來i是ka7 chit世人所有e5忍耐kap phah拚, long2用tui3 chia來--a.

護士小姐聲聲teh催hoah kap鼓勵, 美虹ma7 1-pai2 koh 1-pai2禁khui3逼力, 看i拚kah kui身軀汗e5形, goa2 soah siaN2-mih苦ma7 boe7-tang3 tau3分擔, kan-taN會tang3 ka7 i e5頂身lam2 tiau5-tiau5, 2-e5人面chhih8相oa2, 注神望i 1-kai2 koh 1-kai2出力, 致使giong7-boeh無神--去e5目chiu, 心內teh懷疑i是m7是會tang3看tioh8 goa2 ti7 i身軀邊.

M7知an2-choaN2, ka-ti7 soah回想tioh8 10外年前, 2-e5人long2 iau2少年e5時, 頭1-pai2 tau3-tin7相好e5 tai7-chi3, nah會hit-chun7 e5感覺會ti7 chit-ma2 ui3心肝底溢--起-來? 會記得hit-pai2 tai7-chi3 taN-a2煞e5時, ka-ti7 kui身軀汗流san滴, 分boe7清楚到底是haN3燒流e5汗, ah是piaN3 chhin3汗? 對hit當時iau2-koh 20 thong2歲a2 e5 ka-ti7來講, he是過去m7-bat tam--過e5滋味, 有經驗e5人long2知iaN2, he kap爽快差真hng7, 老實講, 心肝底有初bat e5驚惶, he m7-taN7是人kap人身軀e5糾纏, koh-khah是性命kap性命teh衝激, teh正面對chhiang3 e5熱kap Energy, goa2 m7-bat經驗--過, 講khah明--e5, 確實有tam7-poh8-a2 chih-chan3 boe7 tiau5, kui粒頭殼na2像poah8落大海e5電腦隨siouhtouh--去, 1-e5人to2 ti7客廳phong3椅頂, 頭殼內be7-su ko7-ko7-lin3 e5走馬燈, hit-chun7, goa2頭1-pai2感覺看tioh8性命源頭e5光.

Koh-khah an2-choaN2 ma7想boe7到, 過10外年了後, ti7外國e5土地--nih, ti7 gun2 2-e5人第2-e5 gin2-a2 boeh出世e5 chit-chun7, soah會koh體驗tioh8 kang7款e5光kap熱, che ka2-na2 teh ka7 goa2暗示: goa2猶原koh行ti7 hit條初發心e5路途頂面, 就像10外年前hit-e5少年家kang7款.

M7知拚si3出力kui2-pai2--a, ka-ti7 e5意志na2像tit-boeh崩盤e5時, soah聽tioh8護士小姐e5鼓勵:「真好! 真好! 就是an2-ne, 來! Koh喘2 kai2大khui3! 等後1 pai2疼e5時chun7, lan2就做1-pai2 ka7拚--落-去! Tit-boeh出--來-a!」看tioh8美虹細粒chi2 e5身軀kap i漲紅禁khui3 e5艱苦面容, 心內總--是有講boe7出--來e5 m7甘kap thiaN3-thang3. Siong7尾--a2, 有1-e5 lo3-kha e5護士小姐kui-khi3搬椅頭a2來keh kha, khia7 koan5-koan5雙手chhih8美虹e5腹tou2, 1-e7 koh 1-e7, 1-pai2續接1-pai2, m7知美虹an2-ne會sai2擋joa7久, 心內無tiuN-ti5 soah煩惱--起-來, 美虹e5嘴唇na2開na2合, 喘khui3 ma7 na2來na2出力, kui-e5面看--起-來大粒汗細粒汗, ka2-na2走malasong e5選手tit-boeh衝到終點線hit款. Goa2 kan-taN會tang3 khia7 tiam3邊--a2, 雖bong2講替i chhit汗e5手無1時停hioh, 心內e5祈禱ma7 m7-bat停khun3--過.

Oa5! Oa5! Oa5-a2~~gin2-a2 e5哭聲像tan5雷公傳入到goa2耳孔內, 就ti7 che 1秒內, 所有e5護士小姐緊張e5表情long2做1-e7輕鬆--落-來, 美虹e5眼神ma7 kang7款, 像tu2浮頭e5日頭, 第1線光chhio7入去本chiaN5暗烏沈重e5深kham2內底, 即時光--起-來. Goa2, ma7頭1-pai2看tioh8 hit-e5 gun2望chiaN5久e5 gin2-a2 Tai7-sam(大杉). 雖bong2 i iau2-koh kui身軀血水, m7-koh i是goa2看--過siong7勇敢e5 gin2-a2, goa2 an2-ne ka7美虹講, i陪伴in a母行過chit段性命e5路, ma7 ka7 in老pe7教講siaN2-mih是勇氣. 一直到chit-ma2 goa2 giah8筆e5 chit-chun7, hit種無停khun3 e5熱, na2像iau2-be7 ui3 goa2心內退--去, che會是ka-ti7 chit世人siong7珍貴e5財富.

當然, ka-ti7 ma7 tioh8感謝gun2 e5頭1-e5 gin2-a2----Gi5-lian5, 若m7是i chit 5冬來, hou7 goa2 chit-e5粗魯iu3-chiN2 e5老pe7有試驗e5機會, goa2今a2日ma7無陪伴in小弟出世e5勇氣, 就親像i出世hit當時kang7款, 是i hou7 goa2轉變成長e5機會kap勇氣, 現此時, goa2 kan-taN想boeh hou7 in 2-e5知iaN2, in對goa2有joa7重要, in 2-e5 gin2-a2出世, hou7 1-e5本底m7敢承擔性命重擔e5 cha-pou gin2-a2, tng2骨chiaN5做有勇氣koh敢擔當e5 cha-pou人, ma7用人性e5熱情ka7 hit-pha siong7 sui2 e5火點hou7 toh8.

後記:
2002年12月26 chai2起9點27分, Tai7-sam ti7日本岡山濟生會總合病院8樓婦產部出世, 窗a2外hng7-hng7 hia, 有gun2熟sai7 e5半田山sio陪伴.

Che應該是goa2頭1-pai2用ka-ti7 e5母語----Ho7-lo2台灣話, 寫chiah-ni7長e5故事, giah8筆e5衝動是ui3 Tai7-sam出世hit 1刻開始, goa2真ng3望有1工i會tang3看tioh8 chit篇文章, 用ka-ti7 siong7親e5話語, 理解i出世e5時, in a-pa3 siong7 kai3真實無隱瞞e5心情, 知iaN2 i e5出世, hou7 in老pe7體驗tioh8性命內底siong7直接e5感動!

				 真古錐e5真實故事
施明雄

台灣美麗島事件後，施明德走路28工，ma7無法度閃避國民黨特務e5魔手，ti7台北西門町許晴富e5厝內落網。
無外久，台灣基督長老教會e5高俊明牧師kap九位義人ma7攏hou7特務sa-sa去。其中包括現任e5台中市長張溫鷹，彼時攏hou7軍法官死刑起訴。
	張溫鷹e5阿母黃琇花，人稱呼伊五娘，真相信相命kap改運e5代誌。伊真好做伙，人ma7真好額，m7-ku2真趣味，伊意識下攏認定伊e5查某囝溫鷹是hou7明德所陷害e5。有時透早就拍電話來阮厝，講啥物所在有真厲害e5相命仙，真準ma7會hou7人改運。伊e5意思是愛我出錢替溫鷹kap明德改運命，看會判輕罪無。伊是阮e5長輩，抑是阮小弟害人e5,每擺攏ai3順伊e5意。
	有一工五娘阿sang2 koh拍電話來，講嘉義民雄有一位目睭青瞑e5相命仙真厲害，希望阮kap伊做伙去相命兼改運。阮因為家己兄弟害人e5查某囝坐牢受苦，所以be7 tang3推辭就做伙去。
	民雄這位柳姓e5相命仙。Ka7人相命講話時，人搖頭kah規身軀全振動。彼時陣，全台灣攏ma7知影施明德e5名，所以阮無講出姓名，獨獨講明德出生e5時辰。Ma7真奇怪，伊teh ka7人相命e5時，突然大聲講：『Tu2-tu2彼位30年1月15日出生e5人，犯kap施明德仝款e5大罪！』
	話驚四圍，全房間e5人客聽著相命仙講出施明德，大家攏靜靜無聲，相命仙繼續講：『這個人命中犯大沖，這幾年會受真che7苦，m7-ku2幾年後，蔣總統beh大赦，伊會做台灣e5大官。』
	敢有影?!到後來，伊講：『張溫鷹kap這個1月15日生e5人，攏ai3改運，恁有帶二個人e5衫褲來無？』
	『仙a，改運ai3外che7錢？』五娘阿sang2問。
	『二個人攏總一萬khou 。』講來真輕鬆。
	我kap牽手阿招聽著這個錢數，擋be7 tiau5,吐嘴舌，五娘阿sang2 liah8阮翁仔某金金看，表現著m7是in兜e5代誌。
	『仙a，今仔日阮無帶in e5衫褲來，錢ma7無夠額，m7知按怎辦？』我問。
	『無關係，恁轉去厝了後才寄來，我接著就作法事改運。』
	我轉頭看五娘阿sang2黃琇花，伊竟然攏無表示，這條錢看來攏ai3我出啦?!真正衰運kap明德作兄弟，無一項好代誌。
	騎虎難下，按褲袋仔提出五千khou，好禮a好禮hou7相命仙，ma7著ai3 ka7伊說多謝：『仙a，真感謝，這五千khou先hou7你，欠你e5,等幾日後才寄來hou7你。』
	這種改運錢，阮m7敢欠，轉去高雄第三工，隨時lian7明德e5舊衫褲，用快速郵包寄hou7相命仙。
	替明德算命e5時陣，阿招ma7將阮e5生日hou7相命仙做參考，真古錐e5代誌，伊講：
	『這位查某人，伊ti7街路teh行e5時，遇著烏狗仔一名，ma7免媒人ma7無嫁妝，有二個後生，你頭家23歲到28歲，ma7 ai3 kap施明德仝款去食無錢飯！』
	信m7信隨在你！Che是我kap阿招真實e5故事，大家攏知影，張溫鷹hou7國民黨用叛亂條例四條起訴，應該判十年以上到死刑，後來輕判二年。施明德是起訴死刑，ma7無死.
	我e5牽手王麗招，伊十八歲e5時，有一日ti7高雄橋仔頭街路teh行，我看著na2有hiah sui2 e5姑娘。我就勇敢ka7伊追去，追到伊e5厝。一年後，阮就結婚，ma7真正生二個查甫囝，真正是命運安排好e5?


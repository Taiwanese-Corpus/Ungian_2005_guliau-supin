台灣語言文化         喇叭花

　　陳總統無外久以前ti7清華大學kap學生座談，有一位學生問伊講台灣文化e5特色是啥物？總統回答講，台灣文化e5特色to7是海洋文化，包容tak8所在來e5無仝款文化，亦包含無仝款時代e5 tak8種文化。台灣文化beh toe3海洋帶到世界各地，心胸是闊--e5，眼光是遠--e5。我看著這個新聞有一個感想。
　　台灣語言to7是台灣文化beh行--出-去e5重要關鍵。咱來到加拿大，除了ai3融入本地社會，學習本地文化以外，ma7 ai3 ka7台灣文化帶到加拿大，保存台灣人e5特色，建立自信kap尊嚴，免得失迷家己。比如講，世界tak8所在e5人食Pizza，攏知影he是義大利人e5食物，食壽司to7知影he是日本人e5食物。Ti7台灣你若是ka7 Pizza講做麵餅，ka7壽司講做飯捲，soah無人知影你teh講啥物。Tui3這個簡單e5代誌講起，咱若無愛ka7粽ka7大家講he to7是叫做chang3，咱ka7別人講he是rice ball ，講粿是rice cake，無愛講koe2，按呢人na2會認bat台灣文化？我呼籲大家teh向外國人介紹台灣食物e5時陣，勇敢有自信，用台灣話講出伊e5正名，客家e5食物to7用客話發音，原住民e5食物to7叫出伊原來e5名。　
　　真che7外國人愛食台灣食物，咱若用台灣語言直接介紹台灣e5食物，m7免勉強用英語來講。相信in會歡喜接受台灣食物e5名稱。特別是做飲食業e5朋友，希望恁ka7 Menu加註台灣正名，無外久全世界e5人攏會講粽、粿、潤餅，to7是台灣e5食物，代表台灣。咱大家做伙來拍拚，台灣beh行--出-去，ai3先建立自信！
                                                                                                

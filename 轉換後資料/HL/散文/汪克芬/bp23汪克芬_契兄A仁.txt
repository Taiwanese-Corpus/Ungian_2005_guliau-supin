A仁小說集廣場
契兄A仁

汪克芬
Ti7 目前台文界專門寫小說、劇本--e5,有2 人，1 個是陳雷；1 個是A 仁。
若beh 講著契兄A 仁，先ai3 紹介gun2 契pe7 陳雷。ChiaN5 久chin3 前，就 bat 聽過陳雷e5 名，對i e5 文采chiok 欣賞。舊年（1997）8--月，我去台南參加第3 屆世界台灣語文營，熟sai7 陳雷，i  e5 年歲kap gun2 老pe7 差無joa7 che7,我就厚面皮beh 認i 做契pe7,陳雷隨就答應。Ah 是an2-choaN2 講A 仁是契兄--le？A 仁ham7 陳雷long2 是專門寫台文小說kap 劇本--e5。I 講陳雷是前輩，m7 敢 kap i kang7 輩份，自動lak 1 輩，就an2-ni，A 仁變做gun2 契兄。
熟sai7 A 仁也有幾na7 冬，i m7-na7 是gun2 朋友、契兄，ma7 是我e5 台文老師。A 仁做人好，tak8-e5 ma7 知，i e5 文章chan2,免我來加話，我kan-taN beh 講我心內對 i  e5 佩服。
A 仁歲數40 thong2,結婚 6 冬--a，我一直有1 個疑問，na2 會無beh 生kiaN2--le？Kam2 講身體……？舊年8--月ti7 台南，我好膽問i 這個問題。I 講無愛生kiaN2 是為著台文。I kap A 惠翁a2-bou2 2 個beh 生活khah 簡單，3 頓chhin3-chhai2 long2 be7 去hou7 iau--死；若生kiaN2 了後，tioh8-ai3 為kiaN2 e5 教育費、尿chu7-a2 錢……走chong5。若an2-ni，i 就無法tou7 專心台文e5 創作，ma7 可能ai3 為趁錢去寫作，che m7 是i 所愛--e5。就an2-ni，kui-khi3 mai3 生，專心為台文。聽A 仁e5 解說，真hou7 我欽服。大部分e5 人，結婚是beh 生kiaN2，傳後嗣。A 仁講生thoaN3 後代有別人會做，m7-koh 台文若無人去創作，就giong7-beh 死--去。所以i 結婚e5 目的是為著beh chham A 惠共同為台文phah 拚。
我對A 仁上感心--e5,m7 是i 文章e5 好，是i 為台文teh chhia 拚e5 hit 份心。Ng3 望tak8-e5 向i 學習，手牽手共同為台文phah 拚。
【Soah】


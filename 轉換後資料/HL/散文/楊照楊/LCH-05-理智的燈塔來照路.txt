

理智的燈塔來照路

楊照陽

台灣文學的重點，走對鄉土文學來，欲豐富鄉土文學，愛趕緊推廣各種的母語文學。以佛教：謙卑、眾生平等，抱著懺悔的悲願，以及耶穌教：博愛，有原罪、愛贖罪的心情，做理智的燈塔；來走找創作性的題材，以省時省力的多面性思考路向，行出母語文學，多彩多姿的各種跳舞花樣。親像用「恰恰」高頻率、多變化的舞步，來編寫出現代詩，用「倫巴」目標單純、腳尾真在的舞步，來編寫出散文；用「探戈」豐富、有深度閣鋩鋩角角的舞步，來編寫出小說，以各種有感情的文學型式，來反應現實、做社會的目珠和耳孔。

用特定的時間、地點、人物、劇情、景物做燈塔來照路，以大多數善良人，咧生活的共同經驗和理想，以及民族發展的歷史記智，來寫出主流文化的文學。不以色情、同性戀、黑金政治、暴力（䊵翁䊵某）、星座等次文化，以及流行文學做看板，來將眾人的眼光，移轉做歹模樣、歹𤤳頭。

任何話題，攏有咱家己的看法和想法欲表達。會用先有主題才落筆，才那寫那整理靈感，也會使先寫好內容，才重新定主題，對起頭先，簡單的一句話、一段落來慢慢累積起來，等作品的初稿完成，才閣調整題目抑是內容，透過活靈靈的智慧做燈塔，帶領家己行出開闊的寫作路途。

寫作不是少數人的專利，是全民性的一種腦智運動，用上簡單、上直接、上省氣力的型式來表達。寫作的時間、地點、氣氛等，愛家己調配出上適當的創作條件，也愛有法度激出欲寫作的意念，是最起碼的要求，互作品內容的敏感度，先來感動家己，才閣去感動別人。

讀大量的書，是準備欲寫作的原始祖，先有豐富的語言材料（基礎）做肥底，即時舉筆行動，較贏在思考中浪費時間，而一事無成；也愛家己培養氣氛，轉化做寫作的心情，將所有的意念，化做文字的心情故事。

用無壓力的心情做起步，以及無型式、無主題限制的表達方法，用真自然的口語，寫出文字來表達心頭願，嘛莫責備家己，未當寫出世界水準的文學作品。橫直咱無想欲做：當今社會的民族代言人，時代的檢驗師、觀察家、啟蒙者、領導者、讀者的大腦等，……。寫作嘛毋是咱所想的：顯 (hiah) 偉大、顯艱難、做未到的超智能的代誌；咱干那欲將寫作，當做生活的一部份，親像咧寫日記仝款。

有活靈靈的心智，才有活跳跳的文學作品來出現，雖然真粗淺的文學表達，嘛會當替彼個時代的社會，留下口語的活化石。咱嘛愛鼓勵大家，儘量寫創作性的文學。因為一篇創作的短文，伊文學的價值性，勝過 100 篇長篇的評論性文章。而且咱愛互寫作的堅持者，真濟溫暖鼓勵的打噗仔聲。因為寫作的過程，個人會隨著內容的結合、走閃的影響，情緒未當平靜，內心定定充滿鬱卒、衝突，若無真堅強的意志，就無法度堅持一世人。咱嘛愛向寫無出好作品的失敗者鼓勵，感謝伊對文學的真情付出。

對母語文學水準的提昇，是咱共同愛打拚的目標，為伊付出的愛是無停止的，咱願意承擔重擔，佮享受甘甜的成果。理智的燈塔親像是在天頂，上界光彼粒閃爍的明星，指點咱欲做的、欲行的、欲思考的去路，閣提供咱做代誌的決心和信心。

理智的燈塔，伊遠在天邊，近在目珠前佮腦智中，在伊的照路引領下，互咱真有活力，去行咱所選擇欲行的路，也就是推動母語文學的路。
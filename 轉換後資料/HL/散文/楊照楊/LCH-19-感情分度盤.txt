感情分度盤
楊照陽


阿湳出世佇台東的山區，會曉講阿美族的族話，佇國校畢業後，to7來台中chit踏，學黑手仔的功夫，後來入伍、退伍，感情方面攏像白紙一張，無啥物大風搖。
後來伊向食頭路的頭家講：「伊足想欲家己出來做加工。」頭家阿貴真有度量，閣帶念阿湳佇做兵的前後，攏佇伊彼真拍拚做khang課。to7講欲將部份鐵鉗仔的鉆孔，ah佮銑床銑平面的khang課，互伊鬥加工，阿湳當時感動到目屎giong7欲輪落來。
大約經過半年，阿湳to7娶美鶴仔，雖然是相親的，不過兩個人的門扇板，嘛鬥陣到密sng sng。到第四年生兩個囝了後，乖巧的美鶴續來破病過身去。
閣過無半年，阿湳的大兄阿松嘛破病死去，伊的大嫂無法度照顧兩個gin2仔，to7將兩個gin2仔撣咧互阿湳的老母阿年𤤳。阿湳真不忍心，to7叫老母ham7兩個囝來滯做夥。
後來熟識烏來泰雅族的阿梅，阿湳照山頂的風俗送禮，阿梅的老父阿敦嘛隨去山頂，打獵掠一隻山豬轉來，閣叫阿湳愛隨生食豬肝，來表達真情真意欲娶阿梅。阿湳佇咧張弛想講：「我細漢to7定定和序大人，去台東的內山打獵，嘛捌生食飛鼠的腸仔佮彼腹肚內的藥材。但是，欲生食豬肝，......。」
阿敦講：「阮佇山內，若掠著魚仔佮水蛙，攏隨生食落去。你愛知影，這踏的水質是無污染的，這踏的生物攏是勇健的，無，活未落來，......。」
阿湳聽未來的丈人爸講了後，to7真正生食豬肝。後來伊講，伊去外口面吐到規土腳，嘛娶阿梅轉來做家後。
阿梅猶原保持原住民的天性，做代誌拍拚，未kheng5分計較，佮厝邊頭尾未bai2,無人捌講伊的閒仔話，抑是棄嫌伊。尤其是伊家己未生，閣真疼惜彼四個gin2仔，互伊過著無任何缺乏的生活。
二十年真緊to7過去也。佇這段中間，阿湳的老母月桃仔嘛過身去，阿梅的老母鳥子仝款過身去。看著至親的親人，一個一個徙腳離開。有的人，真緊to7恢復現實的生活態度，親像阿湳攏生活到好過好過－總是好歹日攏愛過。
阿梅to7無仝款，伊的性情大變！伊開始恢復原住民愛飲酒的歹習慣，伊chhoe7盡會當飲酒的機會，ah佮愛飲酒的朋友。初開始是chhoe7仝族的酒伴，後來熟識無仝族的酒伴，閣來是平地的新酒伴，只要是酒國的to7好，毋管是查pou抑查某。
阿湳再三苦勸阿梅，叫伊燒酒節節也飲，若欲飲酒滯厝飲，莫去外口烏白chhoe7人飲。阿梅愈陷愈深，甚至每擺若提著買菜的錢，to7去外口滯幾落工，飲到無錢才轉來。
阿湳開始控制伊的錢銀了後，伊仝款去向厝邊隔壁，四界去討酒飲，連尾ham7人欲煮菜的酒嘛討去飲，酒毒愈中愈深。到路尾缺乏到擋未稠，to7開嘴向阿湳講：「你定定拍我，我今也日若離開這踏，to7永遠無欲閣倒轉來。」
阿湳回應講：「我毋是無理由，烏白拍你，是你烏白飲酒無正經無準則，我才修理你，而且你嘛攏有拍我。」阿湳講煞就無愛插伊，繼續去做家己的khang課。
阿梅無話無句，to7包袱a2款款咧，皮箱koaN7咧做伊出去。大概是經過四個月，有一日的中晝，阿梅敲電話互阿湳，講伊欲ham7阿湳離婚，從此田無溝、水無流，嘛無欲閣相觸纏。阿湳應講：「好。」to7家己一個駛車去烏來，大約四點半才駛到位。
阿湳to7 ham7阿梅、老父佮兩個小弟會談，除了阿梅以外，伊厝內的人攏反對，...講到暗時八點，才有結論：to7是隔轉工去法院辦離婚。
阿湳就離開去阿梅的阿叔阿辛in兜滯。閣過一點鐘，阿湳駛車去阿梅in兜，向伊的細漢小弟講：「我即馬薰食了也！你𤤳我去山腳買。」阿梅的小弟阿瓦to7坐入阿湳的車內。
到了半山坪。阿湳向阿瓦講：「阿梅下暗佇叨位睏，你敢會知？」阿瓦講：「我會知也，有兩位。一位較近，有一位較遠一點也。」
阿湳講：「你敢會知影，伊較有可能滯叨位？」阿瓦講：「知影！」to7𤤳伊去。
到山內的一間竹管仔厝，阿湳to7叫阿瓦去撞門，叫伊騙阿姊講：「老父欲chhoe7伊，叫伊轉去一choa7。家己to7匿佇孤塊厝的壁邊。阿瓦to7真正照呼照行。
阿瓦撞一下也門了後，阿梅to7穿睏衫出來，知影老父欲chhoe7伊，to7閣入去穿衫，...後來有一位查pou人，陪伊行出來，才閣行入去。
阿瓦ham7阿梅行二十外公尺，去到阿湳停車的所在，阿湳才toe3後壁行來。...阿梅雄雄看著阿湳to7 chhoah一tio5,三個人to7 peh入去車內。...阿敦佮大漢小弟呼拉，知影阿湳已經知影內情了後，to7完全毋敢閣有莫離婚的念頭。
阿湳另外向阿敦講：「這層代誌，我無欲閣追求。但是，早當初你向我借的十萬箍銀，你愛開一張三個月的本票還我。」阿敦看著證據充份，to7隨簽名tng3印a2開本票互伊。
坐佇邊仔，阿梅的阿姑to7開嘴講：「阮阿梅已經變另外一個人也！你離開伊，對你嘛是無歹處。」阿梅to7家己開嘴講：「這個ham7伊鬥陣的阿博是一個啞口仔，雖然伊有掠一隻山豬來送訂，我嘛是ham7伊鬥陣假的；另外一個阿尊，我嘛是ham7伊鬥陣假的，我只要有酒通飲to7好，我未閣真心去愛任何一個查pou人。」
講煞兼處理好勢，阿湳to7仝款閣去阿梅的阿叔阿辛彼踏隔暝。伊講in原住民，講按怎to7按怎，一條腸仔thang3尻川，毋免驚伊會偷用暗步，伊講雖然離婚三年外，伊若閣去彼踏，in任何人會仝款真好禮款待伊，未抾(khioh)恨。
伊閣講：「這款對待人的態度，並毋是因為伊丈人爸欠伊三萬箍銀無還，才會表現按呢！這是族群天性所致，永遠存在的一部份。」
阿湳的黑手仔加工廠，雖然後來有增加單味的專用機來加工。但是面對東南亞的低工資壓力，伊的頂手所落的訂單，to7一年一年來減少。伊to7規氣收收起來。換去做進口新娘的牽勾仔。
這種頭路輕可，閣定定有外路仔通孝孤免驚的，所以伊愈做愈熟手。有一擺，佇一批進口的中國婆仔內底，伊抾(khioh)一個上好食款的金鳳仔，娶來做牽手，雖然伊嘛知影彼大學學歷是假的。
阿湳講：「欲娶這種外國婆仔，愛有三種條件。」第一個條件to7是愛毋驚死，因為伊大部份攏會帶來各種傳染病，伊的檢驗報告，真濟用錢買來。
第二個條件，to7是隨時面對外國婆仔落跑的心理準備，千萬毋通siau3想，伊會ham7你博感情規世人，伊的心理攏當做嫁來這踏，是暫時出租。
第三個條件，to7是財產愛先處理好勢。若無，萬不幸查pou若有意外，全部財產會變伊的，而且伊對台灣無啥感情，越咧款款咧轉去外國，毋通夢想伊會滯台灣守一世人。
阿湳伊講：「我的感情分度盤，已經切做三規。即馬這規是上無真實感的。但是，親像阮這款斷線的風吹，只好四界飛佮四界歇，啥人會體諒阮的需要佮苦楚。」
阿湳目眶濕澹濕澹，peh起去車頂，連頭嘛無回，駛車做伊去，互我未赴問講：「彼個中國婆a2有落性否？有想欲將台灣當做第二個故鄉否？」



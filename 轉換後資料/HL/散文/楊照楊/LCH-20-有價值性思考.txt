有價值性思考──台語文明聖典「台語字」
楊照陽

80年元旦在台中商專的發明展內底，看著陳慶洲醫師咧擺擔仔位。面頂有囥兩項發明的物件：一項是伊做齒科醫生咧than3食的專業發明，to7是咧勾嘴齒松的嘴齒線。另外一項to7是伊的志業所在－台語字。伊全心認為一個文明的人，伊的用語，一定真精密準確的；所以愛用科學的角度來分析、分類來處置，未使佮低等動物仝款，凊彩講講的、喵喵的、咩咩的、哞哞的、吼吼的．．．。
彼當陣我買著「漢台語文科根化」彼本書，我to7用真濟時間去了解，伊所用的符號佮音標，家己一字一字分析佮註解。看著頭昏目腫，想講台語敢著hiah麻煩按呢創！若按呢創，咱的台語敢有啥前途佮未來的ng3望。
經過chit十外年來的寫作、編雜誌、學校教學...等，推動台語文學運動後，有真深的體會。to7是人性的弱點，未受著經濟的發展佮智識的增加來減少，有當時反倒轉感覺人的弱點，加增加真濟種類。有的人佇台文運動內底，借著神聖使命感的名號。
但是，互我真斟酌去看著，一位有偉大心靈，真值得咱學習佮尊敬的獨行者－陳慶洲教授。伊m7管透風落雨，不斷咧南北二路奔波走chong5。當伊的小弟川崎兄當面向伊講：「恁做彼無路用的，hiah e5錢留咧做「老禪佬(本)」較實在。」慶洲教授回應一句話：「我是為台灣人好，為咱的子孫咧設想chhoe7出路。」彼當陣，聽著彼一句話了後，我的目屎隨降目墘。我咧想：伊是偉大的台灣人，這是愛台灣的千萬種步數之一。
我定定咧想，每一個天才的發明家佮科學家，攏是提早出生半世紀。伊的想法佮做法是無罪的。但若是佇古早帝王時代，會互獨裁者判終身坐監牢，甚至提早去見閻羅王。所以現代人愛會曉冷靜思考，有真濟超現代的思考路向，佇古早的當下是被排避的。親像：民主、自由、人權、環保、...等。攏變做後來人類，所共同欲維護實踐的價值觀(惡質的中國人，有無仝款的霸權思想，是人類的特例)。
掀開語言文字的演變史，嘛是仝款變來變去。通常大多數人，攏會選擇好學佮好用。但是，無代表to7是合理、應該的、著的。早期發明鐵馬的人，伊敢想會著：高速鐵路、飛行機、太空船、...等新產物、世間事真難料，尤其知識膨脹的年代，親像早期欲算微分、積分、三角函數，是真深的統計學基礎，即馬一個高中生to7嚇嚇叫，因為了解to7變做簡單的常識。
可見台灣語言文字的趨向，可能有兩種極端化。一種是簡單普遍、好學好用的。一種是行向嚴密準確的科學化根本化，來處置混亂的各種腔口、暗語、術語、各年齡層、古早話...等、當然字型佮實踐的結果，猶會有各種演變的可能性，佮思考空間。
仝款的道理，咱看著台語文明聖典的台語字，咱感覺he to7 hiah費氣，將語言文字分到hiah幼膩。但是，對一種追求語言文明的準確性，無按呢做是未使的。我嘛漸漸咧致覺著，愈來愈濟人咧研究「台語科根化」的必要性，這是台語字寶貴的價值性，也是台灣人，唯一會當戰贏全人類現有所使用的歸類原則。
咱愛有開闊的肚量佮眼光，接受無敗害的思考空間，互多元化的思想，真自然來縛死獨尊的死路。

衰尾道人有撇步
楊照陽

秀子見擺參別人講話，講無三句話，to7將話頭話尾，攏牽對伊過去不幸貫心槽的遭遇 ...。
彼一日，碰著禮拜日歇睏，阿仕駛自家用的轎車，載丈人爸阿重和丈姆月裏佮某姨阿芬仔，ah佮伊的某阿貞和後生阿健仔等五個人，欲去國家美術館看油彩圖，兼消磨時間，真正是「一兼二顧，摸蜊仔兼洗褲」。
阿仕將車駛對仁和路，閣越對國光路行無 200公尺。阿重to7開嘴講：「我有一個遠親的叔伯小妹秀子，伊的日本名叫西叩，伊搬來大里杙的十九甲滯有 三冬，三不五時to7交待講：「若有來台中，無論如何！一定愛去伊的徛家彼踏，行行咧！」
阿芬問講：「恁敢有紮伊的電話，我給伊請安問好一下。」阿重講：「有啊！我寫佇手誌簿仔。」to7即時伸手落去褲袋仔，gim5出來手誌簿仔，掀開閣比講to7是這支電話。
阿芬to7敲手機仔互秀子姑仔，等電話敲通以後。阿芬to7問講：「給您借問一下，西叩敢有佇咧？」彼個接電話的猴gin2仔，大約是八、 九歲的阿成，應講：「阮兜，無這個名叫西叩的人！」阿芬to7講：「你慢且掛電話。」to7緊向老爸問講：「阿姑的台灣名，叫做啥物？」老爸應講：「to7是詹秀子啦！」
阿芬將手機仔舉來嘴邊講：「我欲找詹秀子啦！」彼位猴gin2仔講：「伊to7是阮阿媽啦！」阿芬講：「你緊去，叫恁阿媽來聽電話。」to7將電話舉互阿重。秀子行來聽電話，阿重to7向伊講：「我即馬人來佇台中，我的囝婿招阮欲去美術館行行咧，即馬已經tit欲到位啊！」
秀子激動閣大嚨喉孔講：「大兄仔，我定定咧數念您，您一定愛來我這踏，而且中晝頓愛互我請客。你今也日若無來阮兜，to7真無夠意思，也代表看阮無起，我嘛會看您霧霧！我會咸恁斷路，這點我是講會到，to7做會到的。」
阿重回應講：「按呢好啦！我會測時間去行踏一choa7。」阿重閣向車頂的人，問講：「恁阿姑真好禮，招逐家去伊的兜坐一下，毋知逐家意下如何？」逐家無異議，合齊贊聲講：「好」。
阿仕仔即時將車踅翻頭，對來哩的國光路駛去，才khau對十九甲的好萊新村。這個里是台灣上大的里，伊的人口有 兩萬外人，比世界上17個小國家的人口，也濟真濟，所以巷管真細條，厝宅起到滿滿是。
阿仕駛車鑽入去親像蜂巢的巷仔內，旋來旋去旋十八輪通，才去找著秀子阿姑的厝兜。在眾人的尻川猶未坐燒的進前，阿姑人真心適，to7招逐家去餐廳互伊請。
in一陣人親像肉粽一𣳈，to7閣叮叮咚咚坐車去到餐廳。秀子阿姑人佇樓腳叫十外項料理。有雞卵炒飯、蕹菜、鱸魚、三杯水蛙、烏骨雞lan7核、 ...，閣peh起樓頂，欲問看有欲加點啥物菜色否？大家攏出主意講：「有夠吃to7好，毋通點siuN 濟較未拍損。而且有殼的海產毋通點，因為在坐的，有人年紀較濟，何況阿仕仔真hang3奶，尿酸又閣超磅實在真食力。」
阿姑點菜點好了後，to7來咸逐家坐咧開講，伊先向大兄阿重開嘴講：「大兄佮大嫂，在這兩三年來，我面對著外濟後頭厝的不幸，ah佮家己的苦難，恁敢知？」阿重回應講：「ah妳那攏無通報，互我知咧？」秀子講：「我to想講毋通增加您的麻煩，佮互您加操勞，毋才毋敢向您說分明。」
往事親像電影齣，一幕一幕走出來。秀子的面腔，即時表現哀愁佮恨命。伊講：「我的親大兄、二兄、二嫂相做陣，toe3前toe3後相招來無去。尤其是我的二嫂，伊的過身我上界毋甘丟丟，伊照顧我彼個中風的二兄十外冬，逐工照起工lak8屎lak8尿，佇我的二兄死彼年，伊的責任會使較輕，佮較清閒來調養一下身體，soah佇彼個年底去互車撞死去。」
秀子看著料理，一盤一盤捧來桌頂，to7向在座的人講：「我看恁已經差不多，大腸告小肚也！恁先動手，阮欲繼續開講。」
秀子繼續向阿重兄咸月裏嫂講：「ah我的大查某囝阿苑，佇猶未嫁翁進前，做人普士遍未曉博筊。伊嫁的翁婿是無受教的阿武仔，逐工ku佇博筊間，伊的父母看未使得起慼心，將錢關縮起來，錢半角銀嘛毋互伊，阿武無錢to7變無輪，to7三工兩工叫阿苑轉來向我敲油。」
初開始逐擺我有提濟少錢互伊，到路尾我看毋是辦勢，像彼種無底深坑永遠坉(thun7)未滇，我家己嘛愛留一寡棺材本。若無，有一日，假使我未賺錢欲按怎！那會知影，阿苑若無提錢轉去，to7會互阿武摃。阿苑不得己答應將厝當做博筊間，而且供應博筊徒的煮食，閣講欲請我鬥顧gin2仔，我才毋睬伊咧！
後來，阿武咸阿苑兩個人，做東仔兼欠博筊腳的時陣，to7落去插一腳，佇欠錢周轉的情形下破場。阿苑無得提著錢，閣驚互阿武打，to7走去匿佇姨表小妹阿足的厝兜。
有一日，阿武去到阿足的厝欲討人，阿苑毋咸伊轉去。伊to7去加油站𣳈一桶油來，講欲放火燒厝，厝邊的人看著，驚被連累著，緊走來給伊搶走。阿武to7閣仝款去買一桶汽油，對門的下腳縫灌入去，才將火點互toh8對內底入去。
阿苑走到人客廳to7燒死，阿苑的表姊阿滿，去匿滯浴間仔，匿siuN 久無夠空氣通吸也死去。阿苑的表妹阿足，上可憐喔我上毋甘，伊掀一領棉被衝對門口出去，規個人攏toh8火，干那面容互棉chioh被包咧無燒著，偆的規身軀燒到反黑碳。
厝邊的人真好心，緊將伊送去醫生館，醫生講偆喘氣絲也，伊活的機會是十分之一。後來救有活，阮阿足上悲傷的，to7是規身軀攏愛換皮膚，閣換足濟擺，目前已經有較好勢。但是，咱虧欠伊足濟的，自頭到尾伊是上界無辜的 。
月裏向秀子問講：「阿滿敢是已經嫁翁，伊的家境按怎。」秀子應講：「阮阿滿的身世嘛真坎坷，to7親像人講的紅顏薄命，伊的人sui2、腹腸闊、性地好，閣真骨力做khang-khoe3。嘛去嫁著愛博筊的阿守仔，叫伊辭頭路去煙花界than3食。」
阮阿滿為著家庭的和好，氣心魯命甘願犧牲家己，真正去做than3食查某，互人黑白損等，後來有than3著 兩間樓仔厝，不過到路尾，嘛是互伊的翁婿，將彼兩間樓仔厝博輸賣了了。
秀子的第二囝，頭毛留海結仔頭，閣有染淺紅色的阿棋仔，本來咸孫仔阿成，佇桌邊仔咧飆，阿成後來走去隔壁桌，chhoe7著一個無熟識的猴gin2仔咧公家耍。
阿棋來坐落椅a2才想著。to7向老母講：「阿母也欲笑破人的嘴，您按呢直直講東講西，逐家聽到起雞母皮，欲那食會落去。」阿貞緊插嘴，會話講：「未要緊啦！互阿姑總講講出來，較未鬱卒佇心肝內底。」
月裏仔閣問講：「ah您的囝婿判刑外重，關幾年久？」秀子應講：「是判無期徒刑，而且受害人佮家屬若不服，會使閣上訴的。但是對方的父母閣歹嗆嗆，講若互伊的囝判死刑來無去，伊未放恬恬欲閣找人算帳。」
所以代誌才準煞去，親像啞口硩死囝，有真濟代誌按怎處置攏毋著。to7是咱有考慮著手內抱的孫仔，後日家庭若零零落落，四四散散等等受害者的問題。
秀子閣開嘴謳咾，坐佇伊邊a2位的大新婦阿甘仔，伊講阿甘真捌事閣真會曉想，比伊五個查某囝較讚；伊是我的換帖大姊做媒人紹介的，我頭一句話to7贊聲講好，袛要我的大漢囝若看恰意to7好，後來阿貢和伊行了後，to7決定欲娶伊做牽手。
講著咸我上界好的結拜大姊阿婷仔，伊的處境嘛真不幸，伊佇娛樂界咧than3食，真𣘀唱古早歌，親像：「勸世歌」、「玉女歌」、「蘋果花」、「四季紅」、「桃花過渡」等，一個人四界走跳，無囝無女等到生活較安定，soah去車禍來過身，本來阮定定咧相chhoe7,即馬已經無機會囉！我實在真數念伊，因為伊真照顧阮規家口人。
秀子叫阿甘敲手機仔，問看阿貢有欲來餐廳食飯否？電話敲通後，阿貢講伊在賣麵的朋友兜，佇咧結豬肉帳，等咧欲直接去電動豬屠仔場喊（買）豬，所以趕未赴轉來食飯，嘛無欲撥工轉來，叫逐家免相等，做恁先食飯。
秀子向阿仕講：「你敢知？我是按怎hiah尊重恁丈人爸，是因為阮大兄，to7親像一座燈塔，我個人咸家庭若碰著任何問題，去找伊解答，伊攏給我鬥相工，找出解決的路向。
譬論講：「大約佇20年前，我買著一間日本宿舍的古厝，因為咱台灣人，未慣習兩支腳坐咧閣相疊，我to7請裝潢的木匠師傅，將榻榻米總舖的中央挖一孔，中央擱一塊食飯兼泡茶的桌仔，按咧兩支腳好穿徙，攏總開掉兩萬外箍銀。」
我彼箍憨翁，給我歹聲嗽，講「錢奧than3,囝細漢」，講我猶閣黑白濫擅開錢。ah我的翁婿確實真可取，伊是山頂gin2仔大漢的，伊去互人請做刺土工仔，一工所刺的土，比三個工人，刺閣較濟，是真𣘀做田，也真勤儉。但是，一直佮我番，番到互我擋未稠，一直想未出好辦法。
我to7去找阮大兄，阮大兄才去解破互聽，講我嘛是真𣘀理家，將厝內整理互好勢，人滯to嘛較清爽快活。伊才聽會入耳。若無阮大兄出面，我互伊茹到厝內giong7欲滯未稠，一直想欲離家出走，去外口靜養一暫也。
我閣講一層好笑的代誌互恁聽，恁姑丈阿佬仔，人是刻苦耐勞，細漢佇山頂無得than3食，一領衫褲若破去，to7 鉸一塊無仝色水的布thiN7起來，一直穿到破破爛爛才撣掉。
有一kai2,我彼個上搭心的，細漢查某囝阿浮仔，去買一舒sui2衫仔褲，阮阿佬叫伊新衫褲愛收去囥，舊衫仔褲罔穿，按咧若要出外𣿅蕌，才有新衫仔褲通穿。實在毋知，gin2仔人十八變，也真𣘀大漢。
有一日，阿浮仔欲提出來穿，soah siuN細領穿未落去，伊人氣著去舉一支鉸刀，佇伊的老父的面頭前，鉸鉸互破兼互伊看。閣講：「攏嘛是老爸您，hiah孤僻兼古老，叫阮著舊衫扱起來罔穿，新衫提去囥。若欲出門才有sui2噹噹的衫通穿，即馬已經siuN細領，穿未落去嘛退時行，閣是加鎮位無路用的廢物，加看是加傷心，不如鉸鉸互破通撣掉。」
阮彼箍大箍呆阿佬仔，真正是一世人較業命，人是飯桶掛車輪較頇顢，伊未堪得等gin2仔大漢，to7毋知走到第幾殿去，不過伊早過身也好，毋免像我面對著chiah呢a2濟的不幸。
ah我雖然是較清閒，但嘛是鬢邊嗄嗄叫，閣未使憂頭結面，而且拖老命落去一項一項排解互好勢，人總是食一點志氣，未使認輸嘛毋互人講後壁話。阿兄阿嫂恁敢知！秀子的目眶含著目屎，吐大氣講：「我是外呢硬正，有韌性，犯勢主角若換別人，別人的頭殼早to7歹去囉！」
秀子向逐家講：「行，食飽做咱走，因為阮有生理上的往來，伊這踏消磨的豬肉，攏向阮的豬肉砧叫貨的，所以免算帳未要緊，後滿才會帳(hoe7 siau3) to7會使得。行，來阮兜，我繼續講足濟的代誌，互恁聽。」
阿仕仔對餐廳行出來，欲閣行去大里杙溪的堤岸邊，駛車轉來。佇翻頭的越角間，看著一間咧賣日頭餅，to7入去買 3盒做等路兼伴手，出來的時陣續行毋著巷仔，踅入去一片封死的社區內，踅欲規半晡才找著車，才駛車轉來厝內，害大家佇竹腳等足久的。
眾人佇人客廳坐好勢。阿貞洶洶看著阿甘的手是富貴手，to7講伊另工要提一罐，專門咧治富貴手的藥仔互伊。秀子向逐家講：「恁遐坐一下，我來切水果。」 ...逐家講毋免閣麻煩，欲來轉去也！秀子趕緊對冰庫搬出真濟的豬心、排骨、粉腸等，欲送互逐家做藝量，閣講這食物是粗俗物，叫逐家莫棄嫌。
秀子閣大出手，包紅包互兄嫂一人一大包，講希望兄嫂攏平安吃百二。毋通參伊仝款，永遠是衰尾道人。行到轎車的邊a，秀子講：「人總是按怎來，to7按怎去。阿佬仔是頂港人，伊佇頂港往生。阿苑佇頂港出世，也佇頂港無去。我咸貢仔佮棋仔ah佮阿浮仔，攏佇下港出世，經過一百輪通，閣莫名其妙搬轉來血跡地落土求生活，這敢是阮這家人，互無形的命運鎖鏈咧牽行 ...。」
等阿仕的車欲駛離開。秀子雜雜唸講：「即馬！閣發生任何天大地大的代誌，我攏有辦法應付嘛毋驚。逐家毋免替我操心，歡迎閣來坐。再會！」


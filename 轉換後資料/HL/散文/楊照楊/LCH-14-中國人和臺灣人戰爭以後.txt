

中國人和臺灣人戰爭以後
楊照陽
阿興佇咧讀大專的時陣，有一日伊和三個同窗，騎兩臺 ou-to-bai往北屏，去西海岸的三條崙海水浴場耍水，在中途去到一間廟埕歇睏，去看著一位老阿公，咧做乞食仔咧分錢。
鋛四個人，就討論講一人出十箍銀，kheng5四十箍銀互老阿公，等耍到食中晝的時陣，鋛一人叫一碗三箍半的切仔麵來食，等鋛坐好勢以後，看著隔壁桌做乞食仔的彼位老阿公，伊一個人叫一碗20箍銀的海鮮麵，食到sih8-suh8 叫，害伊四個人那食麵，滋味和氣氛直直bai2 起來，互鋛體會著代誌的準則問題。
彼學期開課了後，政府規定學校佇每一個禮拜內，愛安排兩點鐘，互政府派來的時事評論專家，向學生做國際局勢分析。彼當陣，中東爆發六日以阿戰爭，政府因為和沙烏地阿拉比亞有邦交，所以立場徛佇阿拉比亞這屏。但是阿興個人卻是徛佇以色列彼屏。
後來，以色列攻打手無寸鐵的巴勒斯坦的人。對阿興的影響上深，伊心內真同情巴勒斯坦的人。為著表示支持，伊就寄一張批信，寄互佇南非咧賣電器的親堂叔，拜託伊想辦法，轉寄互法塔游擊隊的大頭目阿拉法特，害彼位親堂叔阿方，毋敢和伊閣通批來往。
到了60年代，阿興慢慢看著文星、大學、公政會、編聯會， ...等等雜誌。伊發覺關心外國的代誌無睬工，上重要的是國內愛開放言論自由，ah佮政治民主，伊就一直參與社會改造的街頭運動，欲想盡辦法揠倒外來政權。
講起來伊也真好運，伊出社會的第一個頭路，就做了未bai2,伊先做的播稻仔機，去包著農村子弟大量外移，需要機械化的好時機。伊有賺一寡錢，伊發覺臺灣民主成功，但是臺灣的敵人中國人一直惡質兼橫逆起來，伊一直想欲做一寡代誌，來教示「驚硬不驚軟，軟土深掘」的中國人。
等伊佇中國出入十外擺，去了解情勢了後，伊才和阿知仔，公家佇廈門開一間化學原料店。伊也定定去中國的少數民族區，去實際了解了後，發覺中國的種族問題，好額和散赤差距的問題，四億人毋知三、二的文盲問題，毋免外口人去做搧風點火的工課，伊早慢就會自然爆發，分裂做十個國家，甚至二十個國家，所以伊真濟計劃，攏按下無動手。
阿興在第三冬，閣和阿熙公家開一間，咧賣塑膠皮的材料，也兼賣耐熱的塑膠料。佇中國投資的第四冬，有一日，在東方紅的 KTV的店頭內，伊欲去便所放尿的巷管仔，去看著伊國小仔的同窗阿墩，兩個人真歡喜在外國相tng7著。
後來三不五時會相chhoe7,但是因為生理上無啥牽礙，所以鬥陣純粹是朋友的盤撋(noa2)，來消磨時間。
時間大概閣過去半冬久，在1999年年尾彼腳兜，中國向臺灣的北海，攻打三粒無擱(kheh8)炸藥的飛彈。阿興和阿墩佮五、六個臺商照常佇東方紅做陣唱歌，伊仝款唱到足歡喜，無感覺中國和臺灣國，有欲發生大戰爭的款，眾人照飲二鍋頭的燒酒。
講著燒酒，阿興本來無半撇，為著欲和阿墩有較濟理由合做夥，伊才開始對醇酒、杜康酒、 ...逐項試飲，嘴口也愈來愈bai2,也愈來愈會飲酗酒。
一直到中國的飛彈，第二次拍臺灣的沿海，兩個人攏有敲電話轉去臺灣家鄉，問家屬看佇臺灣，敢有感覺各樣各樣否？家屬攏講仝款咧！干那股票直直落，偆的生活攏照常，無感覺按怎。
隔轉暗兩個人同款作陣唱歌飲酒。煞攤後，阿墩叫伊公司的司機，載伊到離厝 500公尺的所在，照慣例落車了後，在原地巷仔飛(hui)二、三輪了後，確定無中國人跟蹤和注意了後， 兩個人才閣去阿墩的厝內續燒酒攤。　
阿墩先將窗仔門關好勢以後，才向阿興講，老兄弟我給你講：「我彼間翻砂間（工廠）有請 100人，頂一日中國給咱台灣拍飛彈，彼一日有五個工人隨辭頭路，昨方攻打飛彈去臺灣，即時閣有六個人辭頭路，欲趕緊轉去內地。」
我叫小組長阿東來問，是按怎伊直直拜託咱倩伊，是按怎無代無誌，喊一聲欲辭，包袱款款咧，走像飛咧就無看影，伊欲閣chhoe7著頭路敢hiah簡單，伊的心內到底是咧想啥？
彼位小組長阿東給我講：「頭家恁臺灣人敢攏毋知影，恁敢無感覺街仔路，加真濟moh 棉chioh被和掠雞鴨的人。彼就是阮驚講得欲發生大戰爭啊！也就是阮得欲換朝代，阮即嘛無趕緊逃走欲等當時，時到欲走就未赴啊！」
我佮伊問講：「恁中國人向阮臺灣人攻打飛彈，緊張應該是阮臺灣人，那會顛倒恁中國人，驚到hiah嚴重的程度咧？」
阿東給我分析講：「根據數字統計，中國欲毀滅臺灣，愛用兩萬粒的傳統飛彈,恁臺灣人退無退路，一定真合作攻打阮，ah 阮中國人每一擺的對外戰爭，『日頭赤炎炎，隨人顧生命』，隨四分五裂，這是歷史的經驗談。」
Ah恁臺灣人，無可能佇遐等死，佇遐目珠金金等阮，弄（擲）一萬粒飛彈了後才回手，等恁臺灣人掠狂回手了後，祇要恁擲二千粒的傳統爆彈，佇沿海的都市，阮滯佇沿海的人，一定穩死莫生，阮即嘛毋走，等恁大出手的時陣，彼時陣有將近四億人至五億人的盲流欲趕轉去內地。
你想看覓？那有hiah 濟交通工具，干那人踏死人就不計其數，彼種恐怖的影幕，恁捌想過否？何況阮佇這個庄頭，去到別個庄頭，攏有世仇的生命危險！而且閣較緊張的，是恁臺灣若出手，米國敢有可能無出手，日本敢有可能無代誌，雖然俄羅斯有可能幫忙阮，但是伊家己食飯都有問題，會當幫忙到啥程度，嘛是真大的疑問。
較嚴重的，就是阮必然會發生內戰，恁看阮表面上真安定，彼攏是假的，如果若是安定，自然會放鬆開放，這是阮的歷史經驗。阮中國人佇平靜中，上有危機感，彼表示歡喜的日子得欲結束仔，愛先有心理準備。
阿興和阿墩剖心肝討論以後。阿興講：「臺灣人過去一向，恬恬食三碗公半，等互逼到走投無路以後，一定會互咱的敵人，無hiah好食睏。」
阿墩講：「你看世界上的戰爭，九成是細國先發動的。親像以色列，伊無可能恬恬不出手等死，戰場也真自然爆發佇細國的境外作戰。」
兩個人私下許一個心願，無欲閣替咱的仇人賺錢，欲轉來故鄉拍拚。佇半冬後，阿興就結束中國的事業，轉來臺灣，加開一間做絕緣軟管的公司，以及擴大農業機器的產量。阿墩大約過了冬半，才結束佇中國的翻砂間工廠，轉來神岡開業翻砂的生理。
鋛兩個人知影和體驗著，為著咱囝囝孫孫的幸福，咱甘願犧牲一代、二代的生命，攏總未要緊，為著建立臺灣國，一定愛和中國人拚生死以後，才有可能達成。所以愛有犧牲、拚命開活路的拍算。



憨土仔伯

楊照國

有時政府做啥代誌攏有人咧罵，其實咱攏有義務幫政府鬥想辦法解決。互咱總統較有好心情去拍高爾夫球，莫替人助選的時，心情無好就講這個人若沒選著欲切腹自殺。互咱副總統較有時間管顧濟到算未清楚的不動產，莫佇無小心的時出租互黑道做色情，抑是無小心寄幾千萬新台幣去互澤元耍耍，閣互人誤會伊佮黑道掛勾。互咱阿長伯較有時間去台北，替毋是黑道頭的天道盟精神領袖福助徛台，助講泡茶。莫互羅大哥閒閒無代誌做將人關佇狗籠的遊戲耍到過癮。

用嘴講不如行動，趕緊去問憨土仔伯看伊有啥好撇步？先介紹憨土伯這個人：鋛阿公互清朝管，鋛老爸互日本仔管，伊互國民黨管，較早總統講伊是悲哀的台灣人，無久前煞講伊變做幸福的台灣人。伊雖然毋捌字，不過伊食過的鹽和行過的橋攏比我食的米，行過的路猶較濟，問伊一定未毋著。佮伊開講無偌久，所有的問題攏有答案，我趕緊返來將伊的撇步分享咱讀者朋友。

憨土仔伯講真簡單。人民若講治安無好，咱就換羅大哥做內政部長，伍先生做法務部長，因為鋛上了解法律縫，鋛講當時的管訓，或是被叛無期徒刑是受著政治迫害，但是鋛照常有辦法閃過，又高票當選立委，猶差一點就做司法改革委員會的委員，可見互鋛兩人來管台灣治安保證妥當。不過愛規定到時包括五院院長八部會首長出門不准帶保鏢，若是按呢，保證台灣百姓無人敢講治安敗壞。

讀者朋友你是毋是驚核電廠糞埽掩埋場，焚化爐設在厝邊無安全！其實憨土仔伯嘛有辦法。像經濟部或台電的大官常常講咱的核能發電廠是世界安全，環境評估符合國際標準，佇美國的三哩島，咸蘇俄的車諾比爾核電廠爆炸案，一定未佇咱台灣發生，核廢料處理嘛是世界讚，絕對無可能發生像日本輻射外洩事件。若按呢？咱就在電廠、廢料廠內面起上四序的別莊，規定經濟部長佮台電總經理滯佇彼踏。仝款的道理焚化爐石油瓦斯……人民有意見的，也愛請相關的首長佮環境評估的學者專家，滯佇鋛講保證妥當的所在，莫互人誤會鋛有別人的囝仔死未了的心態，互圍廠抗議變做歷史名詞，互賣白布條的行業蕭條失業去。

看倌你講憨土仔伯的撇步有夠讚否？
駛向台語e5航路        李啟明

       	光陰na2流水，一目nih-a2就kap台語文結緣超過10外冬，當初向「台文通訊」投稿，受著真che7朋友鼓勵，尤其是鄭良光兄kap林洪權兄，ui3美國轉來e5時，特別phah電話來我e5厝，甚至洪權兄親身來探訪，hou7 tiam3 ti7庄腳上班小小e5我，加交一koa2好朋友，實在一生難忘。
       	過去hit段日子，不時留ti7我e5頭殼內，暗時ma7會夢去ti7台北抑是ti7台中開台文座談會，kap明仁兄、豐惠妹鬥陣討論一koa2台語e5問題，也kap其他台語界e5前輩討論一koa2咱台文未來應該行e5路線。這個夢kap事實並無精差，希望將來會tang3變成我e5航路，對台語文這條phaiN2行e5航路，本chiaN5我就真趣味愛做koh愛行。
可惜，天不從人願，m7是上班e5時，時間趕be7出--來，抑無，就是心臟故障入病院。尤其ti7過年前hit段時間，上愛出毛病，無開一koa2錢看醫生就be7爽，實在氣死人。
	所以ti7這段久長e5日子攏無法度寫文章投稿，心內感覺真chiuN7。因為我有心beh投入台語文e5航路，時時刻刻攏有teh注意各種台語刊物。每個月若有寄來hou7--我，我攏ka7伊詳詳細細讀一遍，享受精華e5文章，欣賞tak8人辛苦所寫出e5作品，親像teh品賞花蕾e5芳味。Ti7這個中間，也hou7我吸收be7少甜水kap芳蜜，真感謝。
	這擺咱台灣舉辦有史以來第一擺e5台語師資考試，實在真難得。有這個機會，會使講是tak8-e5拍拚爭取--來-e5。我也ti7一年前就有計畫，想beh ka7鐵路局e5金飯碗提早2~3年辭掉，規心liau5落去台語這條航路，來積我後半生e5公德。
	結果，後來有聽人teh講，可能無joa7久就beh師資考試。Tu2好阮e5單位beh縮小編制人員，我向頂司提出辭職。無疑誤，in soah一直ka7我留。過無幾工，透過幾lo7個同事來kap我交談，問東問西。In一方面關心我e5身體，一方面問我退休了後beh chhong3啥……種種e5問題。我就ka7 in講，以後我beh去做一koa2我想beh做e5代誌，來消化以後e5日子，做khah有意義e5 khang-khoe3。續--落in攏恬恬無出聲，有e5知影我e5意向是台語寫作(因為我平常ti7上班時，規個頭殼底攏teh想台語e5文章。有時暗瞑寫到2~3點，in攏有看見，真了解)，所以in無koh繼續問--落-去。不管in按怎想，認為我是頭殼phaiN2--去，好好e5頭路無愛，偏偏去愛hit種無路用e5 khang-khoe3，我已經決定beh辭。做一個語言使命者，真僥倖--loh。
	M7-koh，過二工，我soah一直心悶--起-來，m7知我按呢做決定，是tioh8抑m7-tioh8？一時無法度控制家己e5理智，心頭soah悶悶，頭殼gang7 gang7，是beh如何排解chiah好？Tiam3眠床翻來翻去，一直自我安慰，不管--伊-a，等退休了後chiah koh做拍算。看會thang有親像舊年宜蘭生命線，聘請我去教外籍新娘台語hit種khang-khoe3--無？若無，ma7 ai3為著明年e5師資考試，預先來準備。按呢我心情就khah平靜--落-來。日子真緊，一日一日過--去，到報名前三工，我去宜蘭e5光復國小，提報名單chiah知22日hit日報名。看報名e5名額有到200名--無，若無--者，就算會tang3全部初試通過。
	結果到下晡5點結束，kan-na 100外人報名。真可惜，soah hou7我失去一擺初試e5經驗，只好等第2擺chiah去新竹師院復試，若入選chiah算正式師資通過。Hit日tak8-e5真歡喜，規陣結伴轉--去，其中有2位女性行來我身軀邊，問我將來beh去新竹有啥物準備--無？Tu2好我手koaN7一kha烏皮箱，內底khng3一koa2台語冊，phah開hou7 in一人提一份去看。結果看kah霧sa3 sa3，因為in本chiaN5就無台文e5基礎，koh再羅馬拼音法全是英文字母，愈增加in e5困難。
然後我ka7 in解說，hou7 in知影按怎讀、按怎發音，in頭殼內底若一張白紙。一時soah講beh拜我為師，叫我ka7 in教，真phaiN2勢，我m7敢接受。但是in急beh chhoe7一位老師，thang來ka7 in指導第二擺e5考試。若無，到時會驚場，應付hit關真困難。我想--一-下，二位是beh按怎教，規氣叫in koh 再去招幾個a2。
	過2工chhoe7無人，in講beh刊報紙hou7報名e5人知，然後chiah來聘請我去教--in。我 ka7 in講，mai3--a，規氣lin2去台北補習好--a，免去開hiah-e5錢來chhoe7麻煩，橫直我這段期間ma7 ai3 ka-ti7準備考試。我就按呢ka7辭掉。續--落，in soah來 一招褒獎e5話，講我是老師，一定會通過。若無--者，in beh 招一陣人向考試官報告，講我是一位會曉教台語文e5老師。Hit時我叫in m7好按呢講，會hou7人笑。考試是ai3靠實力--e5，我本身ma7無自信，因為到taN我ma7 m7知影試題是啥款。
	In一直講老師會通--lah。我一時面帶笑容，ka7 in回答，希望上天保庇，hit日會thang hou7我靈感kap實力，順利來應付hit場考試。Hou7我kap lin2同齊考tiau5，得著未來教下一代e5學生gin2-a2 e5機會。Thang hou7 in每一個攏會曉嘴唸台語、手寫台文，che是我上大e5寄望，期待美夢成真。


春天ti7教室內       
  彰化市大竹國小六年級 陳姿妙
       
上樓梯，轉一個seh8，我三步做二步行，行入阮四年五班e5教室。一個外表看起來並無啥影目e5班級，m7-koh教室內卻有一個恬恬認真teh經營e5好老師kap三十六粒溫暖e5心。
婉婷今a2日又koh siuN oaN3--lah！伊e5面充滿著目屎e5跡(jiah)，頭le5-le5，恬恬a2行去椅a2位坐--落-來。自從婉婷in媽媽破病入院了後，原本個性活潑活跳e5人，soah變成一個面憂面結e5人。下課e5時陣，家己一個留tiam3教室leh哭，chiaN5 che7同學看著隨oa2去ka7安慰講：「婉婷mai3哭！恁媽媽真緊著會出院轉--來-lah！」這個時陣看著曉文提出手巾a2拭婉婷e5目屎，牽著伊e5手行出教室。看著同學chiah-nih a2有愛心，我深深受著感動，嚨喉tiN起來話講be7出--來。        
看著老師桌a2頂hit一隻一隻充滿著愛心e5細隻紙船a2，我又koh想起九月三十日教師節後hit幕情景。因為九月二十一咱台灣中部發生百外年來上大e5地動，學校為著安全e5顧慮，連續停課幾a7工。雖然教師節已經過--去-a，m7-koh hit工chiaN5 che7同學相爭ka7家己苦心製作e5卡片送hou7老師。Chia e5卡片雖然無像市面賣e5 hiah sui2，m7-koh伊有阮感恩e5心。老師接著chia e5卡片e5時，真親切ka7阮講：「其實，恁chiah-nih a2乖巧古錐，就是送hou7老師上蓋好e5禮物--lah ！」老師！你hou7阮足che7足che7課本內底chhoe7 be7著e5寶物，阮m7知beh按怎報答你，kan-taN會tang3用阮家己做e5教師卡來代表阮e5心意。
我定定leh想，減採四年五班若是一個溫暖甜蜜e5家庭，按呢老師就是這個家庭裡上偉大e5母親。
       「我beh捐款！我beh捐款！」為著配合九二一全國震災救濟活動，學校特別發起全校師生震災捐款。這擺e5捐款活動ti7阮班裡攪(ka2)起了一陣e5熱情，因為相爭beh捐款，我hong5 kheh kah差一點a2就四腳翹上天。一粒一粒e5愛心親像漆著七彩e5色料，畫出--來一幅上sui2 e5圖面。是--lah！「Sui2，就是心中有愛」，「會tang3幫贊別人，就是上幸福e5人」，我一點a2都無躊躇，快速行向前去，一khun2 a2將我錢筒內e5私khia錢攏總捐--出-來。
        「鐺！鐺-----」上課e5鐘a2聲tan5，教室內又koh恢復平靜，一choa日頭光ui3窗a2門照--入-來，這時我感覺足溫暖，足溫暖--leh！
        我感覺春天一直攏ti7阮e5教室內。


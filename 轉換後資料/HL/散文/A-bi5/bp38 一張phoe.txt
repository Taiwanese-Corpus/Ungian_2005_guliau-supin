∮心內話
一張phoe
A-bi5
Hit 工，kap gun2 弟弟講電話，i問我到底ti7 phoe 內寫siaN2 ，nah 會爸爸媽媽看了氣氛soah 怪怪?
Teh 寫phoe e5 時，我就知影 in看著phoe 了，的確會有kap eng2-koe3 無仝 e5感受，因為這遍我寫--e5 ，m7 是最近走幾 lin3 運動場，ma7 m7 是近來toeh 1種果子a2 當著時；phoe 是ti7 "心理衛生"e5 課後寫--e5 ，讀過心理學 e5人long2知影：有真 che7學派long2 有講--過，成長 e5 過程對每 1個人所產生 e5 影響long2 不止a2大，我回想厝--ni kap我這20年來 e5 關係，基本上我感覺ka-ki7 是幸運--e5,出身ti7 和樂 e5 家庭，老pe7 老母雖bong2 冊讀無koan5 ，錢ma7 趁無che7 ，m7-koh，in hou7  我無煩無惱 e5讀冊環境，hou7我自由自在 e5 發揮空間，kan-taN che，我就報答be7 了--a，kam2 講koh有什麼thang 不滿--e5 ? 
Ti7 phoe 內，我頭pai2  an2-ne表達：我 ng3 望會tang3 得著爸爸媽媽更加清楚表示e5 關懷，因為欠缺溝通，我罕得了解in心內對我 e5 看法，o-lo2 也好，責備也好，總--是想beh知影in上真e5 感受。
自高中離開厝，我ti7 外口所經過 e5一切，已經hou7我改變不止a2 che7,離開chhiaN5 養我 e5 pe7 母愈來愈hng7 ，kian3 若想著che，我 e5 目-chiu-kiN5 long2 會溼溼，1方面是替in m7值，1方面是艱苦ka-ki7 e5 孤單，活ti7 世間，有什麼人會比厝--ni e5 人khah親?是an2-choaN2 gun2 除了日常生活 e5 食kap睏，soah 無話thang講?自讀幼稚園，我就罕得hou7 pe7 母操煩，讀冊、做人、社團活動……tak8 項long2 靠ka-ki7 ，會sai2 講是1個真獨立e5  gin2-a2 ，愛hau2 e5 我罕得hou7 pe7 母看著我 e5 目屎，恬靜 e5 pe7 母 m7 bat hou7 我聽著in e5  鼓勵kap贊聲，以早靠學校e5 "獎狀"，in知影我ti7 學校有be7-bai2 e5 表現，我ma7 lioh8-a2 知影我hou7 in感覺安慰，chit-ma2--leh?
來台北3年外，m7-bat提過什麼獎，成績紙ui3 80幾分lak到70幾分，ham7 1個a2 cha-pou朋友都交無，我到底 tak8 工long2 ti7 chia chhong3 siaN2 ? 我kam2 iau2 koh是in所熟sai7 e5 hit個cha-bou2 kiaN2 ? In 對我有siaN2-mih 款e5 ng3 夢iah 是失望? 我 m7 知影，我chiok 想beh 知影！因為in是我上親e5 人，是我性命意義重要e5 1部分。
活到22歲，我感覺ka-ki7 堅強獨立gah chiok thiam2--e5,我需要親情來排解心肝內e5 孤單……。弟弟無諒解我e5 做法，i感覺我無應該想beh改變siaN2-mih ，人e5 孤單是註定--e5 ，kap pe7母愈離愈hng7 ma7 是無法度改變--e5,我e5 phoe kan-taN會引起pe7 母e5 驚惶nia7-tiaN7， in會當做我發生siaN2-mih 嚴重e5 tai7-chi3 ;我m7 知影寫hit 張phoe 是tioh8 iah m7 tioh8 ，有可能是我koh 想了過頭，ma7 有可能是弟弟iau2 無法tou7 體會身在他鄉e5 這種心情……。
今a2 日，我收到1張phoe ，phoe-long5 是"標準信封"，頂面有國校學生寫--e5,歪歪chhoah8-chhoah8 e5字，斟酌看寄phoe e5 住址，我soah gang7--去，是gun2 tau寄--來，媽媽寫--來e5 phoe，我un-na2笑，目屎un-na2滴，che是我頭pai2 收著媽媽寫e5 phoe ，恐驚ma7 是媽媽頭pai2寫e5 phoe ……平常時若去郵局iah 是戶政事務所，ai3 寫住址e5 時，媽媽long2 嫌ka-ki7字bai2,sak hou7 gun2 寫，今a2 日為著cha-bou2 kiaN2 e5 1句『希望收到爸爸媽媽的信，三兩句也好』，就真正giah8 筆拆紙，用i生疏e5 語言寫phoe，phoe 尾koh 寫講『你知道媽媽不會寫信，請不要見笑。媽媽敬上。』看著這句話，我e5 心肝頭結an5-an5 ，歡喜、自責、感動、感激……chiau5 變做chhap8-chhap8 滴e5 目屎kap鼻水。


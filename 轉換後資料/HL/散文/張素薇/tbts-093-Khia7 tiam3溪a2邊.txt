Khia7 tiam3溪a2邊		
伸東國小 張素薇

今a2日早起，chhoa7小弟e5 gin2-a2去外口chhit-tho5散步，四界行行看看--leh。行到厝頭前無外遠e5溪埔a2，突然間in看著兩隻白鴒鷥飛來歇ti7 hia，soah hou7 in歡喜喝kah大細聲，足心適--e5 。
一時間hou7我想起hit當時，猶是gin2-a2 e5時代，ti7 chia khia7 tiam3這個溪a2 kiN5， chhit-tho5看景致e5過去。這條溪a2叫做貓羅溪（ba5-lo5-khe），溪埔a2真闊，風景真sui2，所以阮chiaN5 chiap8來。
Gin2-a2時代，序大人為著顧三頓，生活攏真艱苦。每工拍拼作穡，飼gin2-a2 kap飼精牲a2差無外che7。Na2有閒不時顧tiau5-tiau5，姑不將只好chhin3-chhin3-chhai2-chhai2，就是按呢gin2-a2人會tang3厝前後壁烏白走，真自由。
每一工透早，hou7人叫起床，一溜落眠床腳著慣習褪赤腳，m7免穿木屐。有時陣講beh去peh厝後e5 hit 支山坪khioh柴，soah iau鬼走去ka7人偷挽na2-poat8-a2、soaiN7 a2，抑是黏田嬰、掠鳥a2。有時toe3阿母去圳溝洗衫，著順續褪（thng3）剝theh潦水，挽水蓮花，hou5 tou7-koai-a2（蝌蚪），抑是挽林投葉，捲捲leh做鼓吹pun5，ma7真好sng2。
心內家己按呢想，三、四十年前hit當時，咱台灣e5庄腳，好額人真少。一個庄頭大概kan- na一、兩口灶khah好過nia7-nia7，大部分猶原是散phi2-phi2。做序大--e5真罕得買chhit-tho5物a2 hou7 gin2-a2，m7-koh gin2-a2攏be7感覺無聊。Tng7著歇睏免讀冊時，gin2-a2攏是規晡規日ti7外頭山，四界loa7-loa7-so5，long7-long7-seh8。無著厝前厝後滾地龍，掩咯雞bih相chhoe7，抑是toa3門口庭拍kan-lok8、跳草索a2，按呢ma7會tang3學真che7。
Chit-mai2 e5 gin2-a2著無仝--a，in一日到暗，kan - na會曉讀冊，放學後koh著去補習，目睭chin5 kah 二蕾變四十蕾。ChiaN5 gau5考試，見擺著考100分。可惜是讀死冊，看著五穀soah m7知影beh按怎分？芋a2、番薯生做啥款，kan-na會曉用北京語講：『真搞不耶！』實在無伊法。
西洋教育家盧梭講：「教育ai3 ti7大自然中學習。」有人開一、二十萬khou送gin2-a2去森林小學讀冊，為著--e5 to7是beh回歸大自然。想起細漢ti7貓羅溪chhit-tho5 e5 過去，m7 to7是kap 讀森林小學仝一樣。Khia7 tiam3溪a2邊，貓羅溪水猶原流向天邊，童年！童年！實在幸福無邊。

（彰化縣大竹國小舉辦國民中小學教師母語研習成果：1995年）

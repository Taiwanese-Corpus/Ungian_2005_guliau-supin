小封神
阿 旭 

阮台南老前輩許丙丁先生ti71930年代寫e5小封神，ti71950年代再版。所以我ti7讀初中e5時tioh8有讀過。我細漢e5時，真愛看小說，koh愛去廟埕聽講古。所以這本冊對我真有吸引力。寫姜子牙e5封神榜我也有看過，卻無小封神hou7我e5印象深。因為彼陣阮幾e5朋友tiaN2 tiaN2去走chhoe7台南e5廟仔。小封神hou7阮有“印証”e5機會。特別親切。

許丙丁先生是一位飽學e5漢文先生。伊寫小說、散 文、詩。有一首真出名e5台灣歌“菅芒花” e5歌詞to7是伊e5作品。伊講伊beh寫這本冊e5用意是beh破除迷信。因為伊看tioh8一寡所謂e5“ 社會賢達”，攏ti7teh歹鬼chhoa7頭，利用神權萬能，騙khah無知識e5大眾，替家己than3大錢，起大厝。阻礙社會e5進步。伊ti7五十年前講e5話，咱今仔日來ka看，ma7是猶仝款。實在真傷心。

Ti7這本冊內底，伊將一寡廟裡e5神明，用借古諷今e5手筆寫出來，to7是beh hou7大家知影，這e5土翁仔神像，m7是loa7gau5，ma7有落難e5時，ma7會用小人步。有一寡南台灣e5民俗典故，兜起來koh真有影，真趣味。

有幾段khah趣味e5，講出來kap大家分享。伊罔講，咱罔聽。

大道公（吳真人) e5生日tiaN7 tiaN7攏會起大風，這是按怎來e5，你敢知?原來兩派teh相鬥，這旁小上帝爺e5康、趙二元帥輸kiau2m7甘願，錯掠魁星爺來tu7siau3。縛ti7樹仔頂，koh有天兵天將teh巡邏。彼旁孔子公kap關老爺，家己chhoe7無步，請tioh8龜靈聖母來相助。愈鬥愈鬧熱，愈請愈大陣。到khah中毒e5天兵天將去hou7吳真人救醒，龜靈聖母就去尋天上聖母（媽祖婆），用話激伊出來替伊報冤仇。所以巡海媽祖就ti7每年大道公生日e5彼日，ka7伊掃一陣大風，hou7伊歹看。

台灣有一句話講:“損五穀，會hou7雷公kong3死”，這ma7是有原因e5。龜靈聖母e5龜族，臭腥龜，膨風龜， 屁龜，牛屎龜，粗皮龜，雙平龜，落水金龜，米糕龜，聚產龜hou7雷震子e5黃金棍拍kah龜殼破裂，流血流滴，全盤大輸。落難去霞海城煌廟e5龍虎池受著龜囝龜孫e5正摳(khou)倒削，愈想愈凝心，煞來跳安平港自殺。伊e5四e5好朋友，鹿角大仙，金魚大仙，烏皮將軍kap緣投魔王接ti7 伊e5遺書，下山來替伊報仇。這時四個圍一個ti7小北門e5五穀王廟前戰kah難分難解。將五穀王廟也拍kah東倒西歪。五穀王ti7內底召集各地農會理事主席teh討論beh按怎hou7人m7通phaN3損五穀。出外一看，看著四個拍一個，擱四個內底，有一個拍破伊e5厝頂，未堪得氣，gia5起降魔槌，加入戰陣，替雷震子解危。雷震子為著報答相助之情，奏請玉皇大帝以後若有人phaN3損五穀，就hou7雷公kong3死。 

囝仔歹育飼，人講做 “著猴 ”。著猴 to7愛備辦三牲酒禮去萬福庵大聖廟去燒香保庇。 這本來是齊天大 聖看凡間好欺負，為著beh hou7人來孝敬，變猴變弄變出來e5把戲。後來因為伊ti7這場神魔大決戰e5中間，伊抵好徛ti7旁，有功受賞。李老君封神 e5時，正正堂堂賞伊掌理人間e5“著猴”症。  

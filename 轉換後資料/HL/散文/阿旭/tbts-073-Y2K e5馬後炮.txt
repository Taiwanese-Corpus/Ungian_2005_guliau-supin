Y2K e5馬後炮
阿旭
	Y2K e5 hit e5時刻已經過去ah。阮辦公室e5每一個人也攏有khah輕鬆啦。Ti7 hit幾日我ham另外一位同事輪流值班24小時，teh監看有啥物問題會發生。實在講，電腦軟體系統上e5千年蟲，真久以前就有teh注意、修護、測試，做真che7 khang-khoe3。特別是保險業、銀行界、航空公司做了真好。大家攏講“準備好ah”，但是無人敢寫“保證書”。阮公司ma7是這種情形。
	阮公司e5電腦軟體系統ti7 30外年前開始運作。主要是用來支持業務e5操作。雖然我hit時猶m7是參與設計e5人，我感覺這個系統e5效率相當好。後來為著業務上e5擴展，加添一寡新e5部份kap技術，hou7這個系統漸漸變作雜菜麵，愈來愈phaiN2處理。有e5電腦程式e5 Sourc-code根本m7知走去to2位。每一擺，新e5計劃攏是teh趕時間，所以上線以後問題真che7。每一個攏是可能e5定時炸彈。公司為著所謂服務顧客e5形象，大部份經費攏用ti7新系統e5開發，hou7人看會著e5包裝。現在teh用e5內面基礎部份，只有真少e5經費teh維護，有經驗e5人攏因為待遇低，無受重視，走了了。
	Y2K e5問題hou7鋛清醒起來，驚講ti7時鐘kong3 12下hit陣，逐項攏可能會停落來。高級主管開始緊張，成立應變委員會，一層一層開錢買安心。會使講最後這半年，大家有影真拍拚teh做。有一寡以前用服務顧客至上e5大帽仔teh排斥正常系統維修e5小計劃，有法度暫時ka7伊khng3一邊。
	另外一項收成就是這擺有機會將軟體系統作一擺大清倉。可能出問題e5部份攏記錄起來thang好修正。久久無用e5部份也會tang3掃hiah-kak8。 


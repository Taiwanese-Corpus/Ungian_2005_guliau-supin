
請m7 thang侮辱台灣人	阿旭

Ti7五月中旬，多倫多星報有刊出我寄去ka7 in抗議e5短文。因為in常常無用心，將咱台灣人歸做「中國人」。咱有必要出聲，才會tang3得著應該有e5尊嚴。編者甚至用真強e5標題「Don’t  Insult  Taiwanese」來刊。 Chit-ma2，將這篇短文譯寫做台文，來kap大家分享。 

編者先生，
我想beh ti7 chia 向你指出，恁1999年五月初十e5彼篇「中國社區感受歧視」e5文章犯著一個通病：無慎重思考，就chhin3-chhin3-chhai2-chhai2將台灣人當做是中國人。Che那親像leh講，加拿大人就是英國人。無m7 tioh8，真che7台灣人e5祖先是tui3中國彼旁來e5。但是，ti7 阮台灣有一句古早話leh講：「有唐山公，無唐山媽」。唐山是ti7中國，公是阿公抑是查甫祖先，媽是阿媽抑是查某祖先。事實上，ti7明朝kap清朝e5時陣，攏有訂真嚴e5海禁令，只有查甫人才有法度拚過烏水溝(台灣海峽)，來到這個新世界。就按呢kap當地e5原住民查某結親。In來台灣是beh走避貪污專制e5中國政府e5統治，為囝孫拍拚出新生命kap新天地。M7是beh親像中華人民共和國家己講e5，將台灣開墾做中國e5殖民地。
所以，將台灣人當做是中國人是無正確e5。將阮kap彼個屠殺in家己e5青年人，並且不時威脅beh用武力拍台灣e5政權牽黏作伙，是對阮e5侮辱。


大嫂
								/多名谷
大兄離開厝e5中間，二兄志願考入空軍，四姊入去護士學校，tak8個toa3分開，阮定定收tioh8大嫂e5 phoe信，阮e生日亦m7 bat be7記得，phoe內無悲傷，無消極，long2是安慰，肯定kap鼓勵e5話，tak8句都充滿tioh8長嫂如母e5疼kap關心，tak8-pai2若收tioh8大嫂e5 phoe,讀了koh再讀，ju2讀hu2感動，oan7-na7讀oan7-na7嚎，chiah-nih8 sui2 e5文筆，充滿tioh8母愛，感動人e5話句，無一個字句be7 hou7人流目屎，無kap別人分享真phah損，若有年歲kap程度相當e5朋友抑是長輩，tak8個讀了long2真受感動o-lo2  koh敬佩。有日本朋友讀了講，親像大嫂e5年歲受過高等教育e5日本人，亦真少人e7-tang3當寫chiah-nih8有水準e5文筆，二兄ka7大嫂寄hou7伊e5 phoe信整理，合做一本厚厚e5 phoe冊做記念。大嫂一直有寫日記e5習慣，有人建議大嫂用伊親手文筆e5日記kap寄hou7人e5 phoe來出版，對少年人會有好e5示範，可惜現此時讀日文e5人少數。有某大學e5日文教授theh8大嫂為高女同窗好友告別式，ti7計程車內臨時寫e5悼文去做參考教材。
枉獄七冬期滿，大兄回鄉，加添一個後生、兩個cha-bou2囝。外科診所開業，大嫂ai3做手術e5助手，別項工課亦tioh8做，tioh8 koh煮三頓kap照顧細囝e5教育，tak8日真無閒，另外亦tioh8關心猶未嫁娶e5小姑小叔；尤其是我，個性內向孤癖，條件差，自卑感重，大嫂對我用心特別濟。拜託親友替我chhoe7親，亦委託好友紹介我入去in e5船公司上班，hia是我一生中上心適e5頭路。自細漢我就乖koh儉，be7黑白開；台灣重工業初期，一般做工than3少錢，有一個朋友有bou2囝，tak8月日領錢無夠用，我e5月給大部分分(pun)伊用，長期ka7伊幫贊，若有朋友ka7我借錢，我有be7討錢e5個性，做工十外冬，到beh娶bou2 e5年歲猶原褲袋仔空空，真見笑，一直m7敢答應大嫂向我談起e5婚事，拜託人chhoe7 tioh8對象有一工，大嫂講：「三叔，只要你點頭，一切交大嫂。」自從委託好友chhoe7親，定tioh8到結婚所有e5代誌，包括買訂婚手指、訂做西裝、印請帖，ai3請joa7濟親chiaN5朋友，ai3請幾桌，beh定toh一間菜館，一切e5一切，long2是大兄鬥phah算，大嫂一手包辦，猶有新娘房e5新囍家具亦long2齊備，我干單出一個空身人等做便囝婿。婚事辦了，所有e5開銷當然long2是大嫂去付清，隔轉日koh送阮一個大紅包，阮用來做錢母，後來儉到買頭一間厝。
大嫂kap大兄ka7三個cha-bou2囝kap一個後生栽培到真出脫，亦ka7 in選配真理想e5對象，三個囝婿kap一個新婦long2是上帝特別e5恩賜，分別對台灣、美國kap日本e5名校畢業，大cha-bou2囝ti7故鄉上好e5大學畢業來美深造。kap故鄉校友結婚了，陪翁婿留toa3美國行醫栽培囡仔。一面積極參與各種台美人團體活動，用真濟時間貢獻才華，領導社團為台灣國民主phah拚；有時邀請美籍主流人士，國會議員參加咱社團e5活動，亦向in紹介hou7 in加了解一寡台美人在美國e5種種，為咱故鄉台灣國做真濟真好e5國民外交e5工課，無論幕前抑是幕後，出錢出力，翁婿m7 bat欠席。後生對故鄉名校畢業了，服務e5中間受選派來美國做研究，後來受國內kap外國有關學術機構邀請，做學術性專題演講，現此時是國內一間大病院成人精神科e5副主任兼某醫學院e5講師，現時繼續深造中。新婦是無仝科e5醫師，一面顧囝一面受聘ti7大病院診療患者。大嫂kap大兄對音樂有共同e5趣味，栽培天才兒童e5第二cha-bou2囝，送來美國上好e5音樂學校完成學業，taN ti7美國是一位優秀e5鋼琴演奏家，開幾若pai2演奏會真成功，亦bat為故鄉名作曲家蕭泰然先生，郭芝苑先生優美e5作品演奏，ka7美國人士宣揚紹介咱故鄉台灣國e5曲是chiah-nih8 sui2 koh chiah-nih8有水準。為提高咱台灣ti7國際上e5知名度，ti7音樂外交貢獻心力，翁婿是一位真優秀koh醫術高明e5專科醫生，牽手ti7音樂方面e5成就kap貢獻，伊是最主要上大e5支持。尾女自故鄉名校大學畢業，無joa7久就結婚，去日本toa3幾若冬，一面陪翁婿一面為beh進修e5日籍醫師kap教授開課，替in補習英文，後來返台幫贊翁婿開業診所，為鄉親kap日僑患者服務，翁婿e5醫術得tioh8患者e5肯定，親切待人，真受歡迎，是一位非常愛台灣e5正港台灣人；翁婿全力支持下，牽手顧囝真無閒，亦撥出真濟時間為故鄉民主運動真積極參與，前台南市長張燦弘先生成功當選，伊是熱心第一線助選員之一。
有一位hou7人派駐印尼e5玻璃製造工程師e5朋友來批，講伊選清明節歇睏，請朋友陪伊駛車，一百外公里沿路問，chhoe7去到阮老母e墓地獻花敬拜，對顧墓園e5人得tioh8真重要e5通知，新e5都市重劃，無joa7久這個墓區政府會廢除。Hia是阮多數兄弟姊妹出世e5所在，是阮e5第二個故鄉，接tioh8 chit-e5要緊e5消息，大嫂代表阮家族，飛往長途遠洋生疏地e5印尼爪哇，請人工ka7阮阿母e5骨頭kap墓碑抭起來打包運轉來，hit時是1977年。親愛e5阿母，孤單無伴家己一個靜靜ti7 hia安眠40冬，過身e5時35歲。
上帝e5恩賜，大兄退休前做一件大工課。開始e5時，有人潑冷水講，這是無可能完成e戇代誌，大兄利用看患者以外e5時間，tak8日做無停，終歸尾用六冬e5時間完成此件，對教會、對全國台灣人真有意義koh有路用e5偉大工程，而且亦創作真濟首優美動人e5歌曲，有幾首是獻hou7教會。大兄e5恆心，m7驚艱苦，堅持到底e5精神，真使人敬佩。1996年，受伊卒業e5中學甄選為傑出校友，亦受台美兩地教會kap醫師公會邀請去做二個主題e5演講──「台語e5?」kap「白色恐怖」。E7-tang3 順利完成chiah-e5大事業，有一個上重要e5動力，全心全力鼓勵kap支持e5、就是時時陪伴ti7身軀邊，關心、扶持kap照顧e5心愛e5牽手──阮e5大嫂。
小姑小叔成家立業，完成栽培囝兒e5責任了後，大嫂才答應受聘為松年大學校長，大兄亦奉獻ti7 hia擔當台語kap日文班e5教學先生。
囝孫成群分toa3台美兩地發展，大嫂kap大兄退休後，toa3 ti7故鄉北部一個鄉村e5安養中心，對房間e5窗仔e7-tang3欣賞tioh8黃昏前日頭落山kap海平線相黏真sui2 e5景色，有真濟老人伴朋友作伙生活，親像一個大家庭，大家和親相愛，tak8日過tioh8歡喜快樂e5日子。
因為大嫂，才有今仔日e5我一個美滿e5家庭，平安歡喜e5心，hou7我非常滿足。
「我最敬愛e5大嫂平安！您是全世界上偉大e5大嫂，此世人long2 be7曉ka7您報答e5戇三叔，只有內心永遠充滿對大嫂無限e5感恩kap敬意！敬祝  大嫂大兄身體健康，tak8日歡喜。」 2003年10月4日			三弟敬上


台灣大地動hou7我e5感想		陳義達

921台灣集集大地動才無外久，koh來是嘉義100年來e5 6.4級大地動。才一個外月e5時間，台灣因為大地動，四界真混亂，災情嚴重，人人充滿驚惶，死傷人數日日增加！咱逐日為咱故鄉台灣懇求創造生命e5主，憐憫、赦免咱百姓活ti7『功利社會』中所做e5 che7 che7得罪違背天理良心e5歹代誌。最近有一項調查講：台灣目前宗教信仰充滿功利色彩，人人食齋拜神佛，是有條件e5。換一句話講，宗教信仰e5行為是祈望『神佛保庇』，hou7伊升官抑是發財，m7是單純尋求『人生道理，生命e5意義』，抑是實踐真理kap求精神上e5寄託。咱詳細來看che7 che7人in拜神明e5動機，實在也有按呢！
	台灣ti7大地動前，大官、小官四界拜票，去到大間細間廟寺，想beh做官than3不義之財e5人，toe3戇百姓e5勢，也去燒香拜拜（若是虔誠為全民e5福益來拜是好代誌），無真正用全部精神拍拚關心台灣，解決根本問題，思考台灣e5前途kap集中良善e5智慧。莫怪隔壁國e5江敵民講話無知。in明明知影國民黨逃閃去台灣，in也明知台灣真久以來to7是一個主權獨立e5國家，一點點a2 ma7攏kapin無關係，nge7 au2蠻講台灣是ine5，實在真壓霸!!
	為著大地動所造成e5災難，咱ti7海外e5台灣人kap各國有良心e5人(除去隔壁講話大te3 e5國以外)攏伸手用愛心拍拚，利用社團、合作社、宗教團體、服務中心、台灣音樂會等來做che7 che7募捐活動，疼惜台灣骨肉同胞e5心，攏總仝款！
	想到咱破碎e5家鄉，ti7海外e5台灣人，心疼痛koh常常流目屎。阮beh呼叫創作天地宇宙、掌管世界、也掌管咱寶島e5上帝施恩、憐憫，hou7地動e5大災難緊緊過去，也hou7咱e5家鄉重建e5日子早早實現！
	大地動也是hou7咱台灣百姓徹底睏醒e5時陣。 隔壁國e5 teh看輕咱台灣人，是m7是靠in彼te3 khah大？親像聖經內所講e5大漢、大te3 koh好看頭e5非利士人歌利亞，看輕少年e5大衛仝款。靠in大te3好看頭，無想講一個囝仔phi2 e5大衛有得著上帝hou7伊e5氣力，ti7伊e5心內有信心，會tang3贏過歌利亞e5攻擊！今仔日台灣e5大地動，一切重建e5工程，除了攏ai3有計劃，無偷工減料以外，上蓋重要e5，是ai3建立tui3頂面(天)來e5永遠be7搖chhoah8 e5信心！你有同意我這種e5看法無？  

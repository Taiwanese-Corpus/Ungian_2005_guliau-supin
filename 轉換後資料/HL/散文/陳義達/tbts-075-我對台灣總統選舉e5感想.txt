
我對台灣總統選舉e5感想			陳義達											
國民黨政權ti7台灣統治e5 55年，是台灣百姓受苦e5時期。Che7 che7愛台灣e5菁英，為著beh hou7台灣成(chiaN5)做公義、仁愛、和平kap真理e5理想，犧牲生命，喪死e5文化先人算be7了。今仔日咱所等待kap向天頂e5上帝哀叫e5聲音終得回應。雖然有人認為陳水扁先生當選39.3%e5高票，是伊個人e5實力。我想不可否認，水扁先生雖然是有實力，但是操作宇宙kap台灣歷史e5上帝憐憫咱e5台灣百姓，beh解救特權國民黨體制下所建立e5黑道文化、黑金政治、政治理念含糊(不獨不統)蹧躂百姓e5單純天性，莫怪咱Nobel Prize得主中央研究院院長李遠哲先生對學術e5圍牆跳出來關心台灣社會上、政治上、經濟上、教育上e5污染。咱著瞭解受國民黨特權培養e5宋楚瑜雖然情勢強烈，真che7單純老百姓無認識伊受特務系統訓練e5底 ti3,當伊做新聞局長e5時如何阻擋教會印閩南語注音e5台語聖經，對教會公報e5文宣迫害，干涉台灣人信仰e5自由。另外伊藉著做省主席e5時，無經過正當e5程序動用國家e5金庫向鄉村地方做寡建設，原來是beh建立個人聲勢kap跳入khah koan5政權e5野望心，是典型e5政客，心並m7是真正愛台灣百姓kap台灣寶島這塊土地。
	今仔日中國恐嚇台灣，ti7 選舉中間用文宣來恐嚇台灣人，ka7陳水扁先生定罪審判e5恐怖行為。美國e5 Time magazine稱朱總理親像黑黨e5頭目。當世界潮流teh向民主e5路走e5時陣，惡霸e5行為，全世界e5人攏teh觀察，中國人過去ti7共產體制下thai5死家己e5百姓一千萬人。今仔日e5台灣，國民黨逃閃來台灣55年內底，e5污穢、腐爛歷史kap中國仝款，是16兩kap一斤e5差別na7-nia7。報紙講李登輝斷送國民黨政權，不如改講是台灣百姓民主潮流得勝，kap李先生無關係，che是55年來國民黨最後該行e5路！
	咱e5陳水扁先生為不義e5審判出來講話，成做國民黨怨恨e5根源。伊可愛e5太太差一點ti7國民黨慘忍e5手下被殺死，今仔日陳太太(第一夫人)實在是一位偉大正港e5台灣人女性，無為家己e5私心，歡喜將家己e5翁婿獻hou7台灣人，從事民主運動。呂秀蓮女士ti7 15-16年前，我有機會ti7教會好朋友e5安排中，特別去見伊。看著伊為台灣人e5民主運命所做e5犧牲來受苦關ti7監獄，hit時陳菊女士ma7仝款ti7獄中受冤苦。呂女士因為甲狀腺病危受准出獄就醫，我看著伊e5時，忍be7 tiau5流目屎，這位女性獻hou7台灣人來受苦，感覺非常m7甘。想起國民黨ti7特務系統戒嚴令統治下,害死真che7知識份子，莫怪咱台灣精英e5血kap聲通到上帝e5面前。Ti7這個競選總統e5好機會，用伊憐憫e5手，獻出伊e5愛來操作百姓e5心，將特權、黑金政治e5國民黨脫離。雖然民主進步黨m7是十全十美，但是上帝會看透人e5心，伊選陳水扁先生、呂秀蓮女士來代表台灣近40％e5百姓，khia7起來向將來無好應付e5黑金政治e5國民黨kap一部份人，tiam3 ti7台灣，但是卻無認同愛惜台灣土地kap百姓。用欺詐e5手段來得著一部份百姓e5心e5宋楚瑜先生，伊ti7國民黨特權下受培養得著福益，ti7民主潮流中，當伊做省長e5時，因為簡省政策，失去省長地位，嫁罪hou7培養伊e5國民黨。今仔日，國民黨e5分裂，ma7是權勢鬥爭e5結果。支持宋e5百姓，雖然真熱情，但是ti7民主e5競選，輸30萬外票，m7 koh過頭情緒化，ka7栽培宋e5大漢e5國民黨主席責罵出嘴，罵伊是大罪人！
今仔日，陳水扁先生開始擔當台灣人運命e5大使命，咱海內外攏真歡喜看著咱心中意愛e5人當選做總統，ti7伊當選感言中期望將來以「跨黨派」來組織kap推動對台灣人民有福益e5政策，是一件無容易e5工作。特別是黨派e5複雜理念e5差距大，beh踏入「和解」e5大使命，實在需要透視e5智慧。伊beh kah中國大陸進行和解e5路cham7會tu2著e5艱難，是thang想像e5。真佳哉，咱水扁仔有真che7有智慧e5人做伊e5參謀，另外有 tui3頂面來e5勇氣kap信心來推動政治大改革e5工作。雖然be7-tang3「急」改變，至少伊有智慧e5顧問先生女士e5協助，一定會突破一切e5艱難。咱ti7海外e5台灣人koh khah團結拍拚向國際上做有效e5外交kap宣傳e5工作，hou7無偌久會tang3爭取khah che7人kap khah che7國家e5諒解支持，會tang3脫開強權中國對台灣e5恐嚇壓迫！我做基督徒呼喝每位受主愛惜拯救e5兄弟姐妹，手牽手，心連心，為咱故鄉台灣ti7政治上、經濟上、信仰自由上、教育上、文化上攏會tang3大大復興。求上帝賜咱e5台灣人總統陳水扁先生kap呂秀蓮女士有聰明智慧來完成台灣人tui3祈託e5 ng3望。願上帝大大祝福頭前e5路！



無奈像吐胃酸的酸澀
楊照陽

阿爸ham7阿姨仔恁好，阮chit擺參加東部的團體旅遊，阿暖仔佇台東的高台茶園邊，互一台轎車的正屏前輪，kau3過左屏的腳盤，阿暖當坐佇土腳兜，連正屏彼支腳的腳盤頂嘛互lian3過去，後來去病院照電光片，發覺骨頭跟骨輪無故樣。不過醫生講：根據我的診斷經驗，骨膜較脆一定會斷，... 結果轉來彰化的厝，有找醫生，醫生講烏青跟外傷，愛處理互好勢to7未要緊。到即馬嘛已經第三工也，腳骨無腫無發黃，嘛無出現任何故樣的狀況，可見阿暖仔是有一雙世界勇的勇腳！
會使親像較早的北港六呎四，每擺去各地頭，賣鐵牛運功散，伊攏表演伊彼套絕學。to7是將伊人懸漢草大的身軀倒tiam7土腳，腹肚頂擱一塊長條板仔，才互大貨物仔kau3過去；結果人peh起來，仝款活跳跳無按怎？用chit招來表示，攏是吃伊chit味運功散的功效所致蔭，叫觀眾免張持緊gim5錢出來買，買無著保證心肝會礙逆，閣講吃著藥，9斗較贏1石。阿爸ham7阿姨仔，總講一句：好佳哉阿暖仔有一雙世界勇的勇腳。若無？無知欲加痛外久，兼帶來麻煩佮費氣。即馬完全無代誌也！請恁免掛意將心肝頭放互開。 祝!平安順序吃百二 阿祿仔敬上 
阿祿仔敲電話向老爸老母報告後，閣驚序大人操心煩惱，緊將頂面chit張批，摺摺撣入批囊，寄出去了後，心肝才清清去上班。
阿暖仔的腳骨雖然看起來好勢好勢，伊嘛驚上班的時陣行來行去，若發炎to7 m7好，伊to7倚穩順續將一年的7工特別假請掉，龜滯厝內歇睏。伊的好朋友阿米仔，聽著伊發生車厄真未過心，雖然2個幼嬰仔纏稠稠，伊嘛走來看看的。 
阿暖仔向阿米仔講：「給你講無代誌to7是無代誌，你攏m7相信。」阿米仔應講：「我主要是欲給你講：『昨方阿芬老師有敲電話來，伊講下暗有一場成人教育的招生說明會，希望我鬥招人去聽看bai7!伊講對象是失學的ham7老人佮外籍新娘，愛有13人才會使開班。頂一日，你m7是講恁細叔仔，有娶一個越南新娘？ ...』」 
阿暖仔講：「是啊！確實真頭痛，台語未通兼生活慣習無仝。阿教仔做散工的頭路無穩定，閣一聲兩年生兩個無要緊，即馬閣講有身仔，m7知欲按怎佮伊破脰。」阿暖仔猶未講煞，阿米仔搶咧講：「真正會驚死人，阮隔壁第八間彼個越南婆仔，一捆生5個，拍破規條街20年來生嬰仔的記錄，chiaN5實無拍法。」 
阿米仔閣繼續講：「別人咱關顧未到，家己人卻是無關心未使得，若無早慢會影響著一家人，無咱下暗to7招恁同姒仔，看欲鬥陣來去聽否？」 
阿暖仔講：「事實上，chit款半大人兼台語文盲，來兩冬外，台語學到猶愛用臆的，閣叫伊去學厝內用未著的華語，我看伊一點也興趣to無！對連飯攏吃未飽的環境大漢的人，咱m7免對伊期待siuN濟。... 講罔講吃中晝飯的時間到也，嘛愛吃飯...。」 
阿米仔to7對皮包內底，提手機仔出來敲電話互伊的ta家，講m7免準備伊的中晝頓份額。然後泡兩份牛奶互兩個幼嬰仔飲。兩個人吃飽便菜飯了後，阿暖仔問阿美仔講欲去眠床頂theN一下否？阿米仔回話講：「我是m7免，互阮這兩隻細隻，去借恁總間的眠床寐一下to7好。」 
兩個人款好勢了後，阿暖仔to7去菜廚仔me一大把土豆，兩個人那開講那歇一下。阿米仔to7開嘴向阿暖仔講：「阮隔壁第八間彼個阿庚，聽講是52歲的時陣，用26萬khou銀向仲介買兼娶20歲的阿香，嘛聽講阿香定定吵講欲討錢寄轉去越南，阿庚咧做粗工自身三頓to難保，欲那有量上錢，所以定定冤家閣囝仔大陣，吵死厝邊隔壁，才閣搬徙來chit tah稅厝徛，規個月m7捌看著魔神仔影，干那聽著歸陣囝ka7 ka7滾，講話大細聲那像咧相嚷。」 
阿暖仔講：「你頭抵也講用26萬khou銀，向仲介買兼娶越南新娘，阮細叔仔阿教娶阿娥是開21萬khou。」阿娥講伊的老父才提著3000 khou新台幣，因為鋛兜是滯湄公河的胡志明市（舊名西貢市）的水湳地，一年一作的稻仔收成，無夠規家人吃半冬，其他的時陣烏白吃，有掠著魚to7吃魚。但是，大部份的溪河已經無魚仔，所以攏半枵餓咧渡日子。 
阿娥有講伊的老父是按怎才提著3000 khou。因為各地方攏有烏道開的錢莊，伊真阿沙力付錢，但是利息驚死人，佇無半角銀收入的所在，3000 khou是天文數字。烏道會半硬軟向序大人講：「你隨還錢，抑是查某囝（年歲不足16歲，嘛會使開少錢向戶政機關，變更做22歲。）互阮賣去煙花間，抑是互阮將伊嫁去台灣，做拄帳。」所以大部份的家長會再三姑請拜託債主，將伊的查某囝嫁去台灣，享受榮華富貴。 
阿娥講：「一般的行情是台灣的仲介提10萬元，越南的烏道仲介提10萬元，其他是機票等雜支。連阮翁阿教佮大伯阿祿仔，看著阮的父母親戚散赤可憐未過心，包互一人一包的紅包，oat8一個身嘛互烏道提提去，佇彼種烏社會控制生死的所在，阮無任何選擇的機會。」 
講也講吃暗頓的時間閣到也！阿暖仔仝款招阿米仔凊採吃一個便菜飯。 阿米仔講：「無chah伴手，閣來chak造你兩頓飯。」阿暖仔笑笑講：「不是嘉義（家己），嘛不是台南（別人），免客氣，莫相棄嫌to7好。」吃飽了後，阿米仔緊牽兩個gin2仔轉去洗身軀，通交互伊的翁阿在看顧，伊欲趕場參阿暖仔，招阿娥，去聽阿芬老師下暗6點25分，佇國中禮堂的成人教育的招生說明會。 
阿米仔6點to7到現場親像義工仝款巡頭看尾，到6點20分才真正看著阿暖仔招阿娥仔行入來禮堂，三個人坐落來講無三句話，說明會to7開始也！首先仝款互一寡捌無三字的青面獠牙的政治撈仔，講一寡違背家己良心的話。親像教育互咱了解做人愛講情理、未使做惡做毒教歹gin2仔大細，愛時時刻刻檢討家己，做囝孫的好模樣，咱的社會才會和諧進步。阿暖仔聽這無路廢話，直直欲啄龜去 -好佳哉忍有稠無睏入眠去。 
阿芬老師上台講：成人教育上重要是欲互現代人，有知識有行動力。伊欲分兩部份來說明：一、對老住民來講 u5除了失業、失學的補救教育以外，嘛愛偏向新資訊的教育，佮家庭經營管理的教育。重點是愛有全新的心理建設，未被快速轉變的工商時代，被陶汰佮活佇社會，不如意咧吊車尾，活到真心酸無奈。 
一般來講：佇人文科學的知識淘汰期，對以前十年變做二年，工業科學知識的淘太期對以前二年變做六個月，可見淘太期會愈來愈短，造成新的失業群愛接受新知識的再教育。另外家庭管理經營成功，減免離婚來造成社會單親問題...等等惡性的變種社會問題，而且問題愈複雜，to7愈歹處置。 
二、對新住民方面來講：這28萬人的新國民（買賣式的進口外籍新娘），這ham7白人美國閣20年至30年後，to7變做黑人佔多數的黑人美國仝款，咱的人種血統嘛真緊to7面臨大改變，外籍新娘以後的政治力（公民投票），嘛會隨著人口愈來愈濟而愈有力，因為八分之一的學齡兒童是新住民生的，比率增加的速度會愈來愈明顯，徛佇教育前線的咱，愛緊教育新住民，咱台灣各當地的語言，互伊較緊溶入咱的生活圈，m7通互伊離咱siuN遠。若無，所有的苦果，會變做咱社會的負擔，後果真正不堪設想。當然徛佇文明社會愛鬥保存伊的母文化，這是目前做未到的，當做未來努力的方向指標。
徛佇一個穩定社會的角度來講，外來住民佮移民海外，佇一定比例是好現象，會當注入新的人類優良基因，排避相近族群嫁娶的阿達基因。但是，即時移入28萬人（付錢式販買人口，違背人道佮國際公約）是生產年齡的新娘，佇翁婿有八成的經濟能力是做散工（無固定頭路），兼做粗工所組成的家庭，欲如何具備教育子女的能力，真正令人懷疑。
何況，翁某平均年紀相差10歲∼30歲，而且未曉節育（多胎化），教育知識水平（大多數是華語文盲，台語文盲），一般佇移入到真正同化（文化生活方式）m7是公權力強制的母語轉換，過程愛經過三代，後果使人煩惱，咱未使怠慢，愛即時面對新種族的問題，佮人口比例引起政治權益、社會福利、教育資源分配等新產生的問題。
台灣真無簡單，已經慢慢溶化華語族群新住民的拗蠻問題。哪知影無代無誌，又閣產生一個新聯合國的族群問題，後壁閣有印度工佮孟加拉工ham7中國工等的問題，是台灣未來學第一愛緊處理的代誌。
說明會結束了後，阿暖仔行倚來阿米仔的耳孔邊講：「會暗老師講的攏有影，我生一個查某gin2仔to7 m7敢閣生，而且阮翁a2某攏咧上班，領兩份薪水。阮細叔仔阿教一的人上班，經濟無好續變做阮咧鬥管顧孫仔。」經過這個說明會的證明，阿暖仔有感受著無奈像吐胃酸的酸澀味。
阿米仔講：「彼ham7我無ti7代，當做講話的體外to7準煞。」阿娥m7知阿暖仔ham7阿米仔講啥物，反正有一頓飽to7好，恁若講一項，我to7做一項，若無人講按怎，我to7透早坐到透暗無徙腳。


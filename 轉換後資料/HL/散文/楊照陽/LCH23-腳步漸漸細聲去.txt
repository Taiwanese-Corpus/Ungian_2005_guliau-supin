腳步漸漸細聲去
楊照陽

 今也日對九點到下晡兩點半陪阿錠去送飲料互大甲媽去新港的信徒止嘴礁。
阿錠伊捌佇媽祖面前咒詛：boaih閣買賣股票。因為伊買賣股票一向會than3錢，不過到最後有幾落擺攏走去買投機股，到路尾下市遂將所than3到手的錢，顛倒互總咬咬去。 
後來伊慼心向媽祖婆詛咒：伊歸世人boaih閣買賣股票，經過有半年無佇股市行踏，但是嘛逐工看股市動態，後來無買賣實在擋未稠。to7去媽祖廟許願講：伊市也賣雞肉的生理無好，拜託媽祖婆閣允准伊買賣股票，通than3一寡錢來改善家庭的生活，若有than3淡薄也錢，伊會濟少奉獻一寡。博杯後得著媽祖婆允准的聖杯。 
伊大概保持出入未超過5支。到大甲媽欲進香的時，佇買賣的五、六間公司內底，干那漢康就than3七萬khou銀，to7去媽祖廟還願博杯，問看愛提供啥物飲料，錢額佇八仟khou至萬二khou中間，媽祖婆仝款用聖杯指示伊。伊to7去咧賣雜貨的大批發商、超市等等比價數，希望仝一物的飲料，會當買著上界俗的價數。後來，仝一物一罐佇超市愛八khou才買會著，伊買著六khou半的上低價數，攏總買千二罐，阮to7 tau3陣去到大肚溪橋的北屏橋岸，等信眾到位通分送互伊飲。 
初開始感到無啥人影真怪奇，人那會hiah少？敢是驚防害交通，所以分路段來行。to7問指揮交通的交通警察，伊講攏總才chiah個人數，後來阮to7閣去連絡道路橋腳的大溪地高爾夫球場前吃點心兼歇睏，嘛才確定全部參加的人數，to7是按呢而已。
後來才閣去笳苳路分送飲料一擺，最後佇自強路分送了。佇彰化市內咧seh8街的時，有一擺阿錠看著一排出山的隊伍，伊發覺那會比咱chit陣較濟人，佮十外年前咱參加的挨挨陣陣場面狀況無仝款！阮兩人to7開始開講、講是按怎那會無人欲來行。你看著縣政府開hiah濟錢佇電視、報紙廣告，閣叫學校的老師若來行，會使請錢兼請公假，但是無看著鬧熱的氣氛，干那看著一陣老歐巴桑跟老歐里桑，佇沿路肅穆咧行路。 
阿錠講這可能佮景氣歹，逐家咧拚經濟有關係。我講可能佮少年輩的信仰熱情咧減退有關係。一位過路客感覺khu5路邊無藝量嘛倚來鬥分，伊聽阮咧講chit個話題，to7插嘴講：「伊的大嫂佇三年前去行全路程，有看著黑道保鑣的褲底仔疊槍枝，伊講萬不幸黑道車拚起來，若去承著槍子尾to7壞，閣講彼擺是伊chit世人最後一擺參加，本來伊的大嫂許願想欲行到60歲，欲行互規家口灶平安造化時，彼個願望便消聲失重去，嘛永遠未當達成。這可能佮媽祖婆互黑道控制，逐家未爽來參加...」伊直直講落去，橫直伊講彼理由，我攏無興趣to7無去註文。 
我較關心的是咱的媒體報導的角度佮真實度，ah佮傳承ham7宗教渡人的問題。親像進前日，有一、二十個學生gin2仔佇台北首都的獨裁廟靜坐，媒體24小時轉播，講著台灣親像欲沉落海底仝款。chit擺遶境講著有十幾萬人參加，我咧想：欲出入大甲鎮(城)的時陣，才有可能上萬人，若憑我行街頭欲近三十年的經驗，來估計我所看著的人數，以200公尺的路隊來講，無可能超過一千人，因為人會來來去去，地點無仝所在，嘛未使一概黑白落定論。 
但是，提供互咱愛思考的問題，to7是這對咱台灣人來講，是一種真有價值性兼重要歷史意義的文化活動，伊提供咱台灣人共同的成長記智，所以欲按怎轉型保存落去，比批評、膨風、逃避等等較重要。
另外一方面咱嘛期待過海無回頭的媽祖婆，會當多多保庇因為社會速度演變siuN緊，互真濟適應未赴的人，未驚嚇反常抑是閃避隱遁，互伊的心靈得著thau2放。


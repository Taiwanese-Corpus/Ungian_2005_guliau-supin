A仁小說集廣場
有仁有惠的心情

楊照陽
甚麼款的人，講甚麼款的話，做甚麼款的代誌；以及甚麼款的作者，會寫出甚麼款的作品，這攏那親像有一定的「譜脈」仔，通互咱去智覺著，相精差未界遠。
若是要深深了解作者的作品，咱會使對作者的出生地，生長環境和伊平常所致接的親戚好友，跟處事的態度等。落去斟酌分析作品，比較較容易去推測互正確，以及掌握伊的思考模式和路向。
對A 仁，伊早期的作品，咱看會出來，大多數攏是反抗意識真重的作品，這和伊所行過的路，對不公不義的喊呼和呼籲真適拍。上重要的特色，是伊有真齊的心聲，要吐露出來，同時也著熱狂彼款，寫了真大量的詩和散文。
這對伊家己的作品，是一種真好的磨練，會用培養家己的風格，甚至互各種的創作理論和模式實踐，親像不是一條鞭式的多線並行表達等，攏在作品內底出現。
一直到路尾這當陣，伊真親像脫胎換骨彼款，寫出未少的小說作品，彼主角攏是社會底層的四散人（普羅大眾），包括伊的生命觀念、討吃觀念、情愛觀念、以及按怎盤揉和滾絞等。
將文學和文化，做真適當兼密切閣深沉的結合，看未著虛花的語詞，無八卦搖、行路扭腳倉花的做假內容，互人有一種樸實甘甜的滋味，也會使算是一種真成熟的寫作手法。
換一個角度來講，A 仁所寫作的題材，若是全然改做描述都市型的工商社會做主體，彼種充滿講求效率和利益，也是接受外來國際文化的拖磨，改變做現代人，一致性的生活型態和思考模式，較無法度突顯出台灣人特殊的思考模式，以及按怎咧過一生。
咱知影，要了解一篇文章的深度及闊度，以及評論作者的一篇文章，伊的表達程度和能力（是真讚的、抑是普通的）是真簡單。但是，若要叫家己寫出一篇會「踩街」的好文章，確實是比登天較難。
不過，看著A 仁的作品水準，以及寫出作品的速度，這對我來講，是一項刺激真深的代誌。互我認為伊莫非是無吃無睏，將全部的時間和生命力，全部投入去寫作。
若無？那會有顯齊的作品來出現。因為一篇文章，對有意念產生，一直到結構形成的思考，步步攏愛足齊時間來配合。而且照我所知影的，A 仁還有真齊工課愛做，包括四街去做台語文的推展義工。後來，我對伊觀察的判斷，A 仁除了本身骨力和打拚以外，有一點仔半天成的天才性。
可能我的個性屬於「避思」型的，逐擺若握著A 仁兄和A 惠嫂的手，心內就有足齊講未出來的話。彼是一種真罕有特殊的感覺，包涵有目框紅紅、心內痠痠，有5 種氣味綜合的心適滋味。
這應該對每一個人的心內，在咧走找理想中的世界講起，也是每一擺互我想著伊兩個人，為著「走找流浪的台灣」，無顧慮著未來的幸福前程會烏有去，甘願純死純折，遼落去做全面性的義工，憑這種敢付出的氣魄，就互我感動到流目屎，因為這點是我無可能做會落身的。
有人講：「咱這平埔仔的遺傳基因內底，包涵有人生海海、無要無緊、善良純潔、輕輕採採，順其自然等的天性。不管任何人來將咱吞踏，攏未要緊，干那閃較開就好。」
但是好佳哉，這種特質無在伊兩個人的身上出現，伊不但寫出「許家的運命」，也要做一個全面性的革命者，包括「Alamo 獨立的戰士」的倡聲和咒詛。
每一擺和交纏做一體的A 仁兄和A 惠嫂開講，攏有互我刺著心肝嬰仔的反應。有一擺我問A 惠嫂：「恁咁有生幾個囝仔？」A 惠嫂應我講：「阮不生子兒！」
我閣講：「恁不生子兒，那會使咧！咱愛將咱這代，要建立台灣國的遺傳基因，遺傳和掖種子，互咱下一代的子子孫孫。」
A 惠嫂應我講：「阮按咧一日到暗，趴趴蹤做社會改革運動者，無一個安定的巢，就無法度全心力照顧子兒，阮要全心全力奉獻出來。」
雖然講無3 分鐘的話，又閣互我艱苦幾落個月，因為我的思考模式內底，若是子兒生未出來，彼都無話講，總是「時也、命也、非我所不能也乎。」伊竟然是為著理念的推動，甘願絕後嗣也無怨無嗟。
伊兩個人，決志要將家己當做蠟燭。祇要有光，心中有溫暖就好，著完就準煞，總是要將角色扮演互溜掠，當然在無形中，也會賺著眾人的目屎。
心中有A 仁兄和A 惠嫂的心情，確實是無同款。每一擺，若有任何半滴的消息，互我知影伊兩人平平穩穩咧生活，我的心內就足歡喜，閣互我滿心的祝福。
【Soah】

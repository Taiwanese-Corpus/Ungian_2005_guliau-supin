十全十美臺文通訊             楊照陽
 
        
臺  灣民族有擋頭
        	文  化傳承世界寶
        	通  血打脈全步數
        	訊  息報馬動良知
    
10年有3652工半，ti7 chiah長e5歲月內底，母語文學成長e5變化真激烈，尤其「臺文通訊」，是一份堅持消滅母語文盲理想e5雜誌，伊所行e5路，必然更加艱難困苦。
    	這choa7路beh行會平安順序，ai3主頭e5人，龍體有康健，財務無問題，同仁事工無意見be7合， ...等等數千、數萬個e5夭壽理由攏無。也ai3包括有母語文盲，佔99.99% e5天時地利，以及有消滅母語文盲e5人kap決志，才會tang3早一日，來擦掉人類唯一e5不幸恥辱。
    	小弟真榮幸ti7 1992年，去參加TBTS讀者聯誼會、寫作會、 ...，一choa7路一直直弄過來無停止，tui3臺中臺灣研究雜誌、蓮蕉花臺文雜誌、臺灣E文藝，一直liau5落去，愈liau5愈深愈m7干休。
        
十年擂　臺　眾人打
        	現出良　文　真紅聲
        	玄關一　通　人謳佬
        	好行資　訊　報知影

雖然儘拚力付出，但是也無滿意，因為感覺參與e5寫作群kap讀者群，大家無合作夥，無法度發揮應該有e5氣力，就是臺灣民族國人e5韌性kap特質，無發揮來表露出來。
    	小弟一向真感恩TBTS，將我引進臺語文學e5大功德，hou7我墨著文學以後，心靈充滿法喜無邊。但也發覺咱e5臺文界刊物，有一項共通e5大頭病，就是讀者kap作家（演員kap觀眾朋友）攏固定落來，無啥增加新人才，也變無啥新撇步，攏訂根ti7原所在。
    	雖然按呢！對雜誌khah有向心力，但是文學性e5空闊度，資源e5再生運用，必然會khah無夠，是真拍損e5魔神a2障礙，ai3趕緊想辦法來打破。若無？be7超生了死。

        臺灣文學找舞　臺
        責任交重創美　文
        開路先鋒真理　通
        日日精進靠資　訊

    	譬論講：如果咱若將刊物，寄hou7別個刊物e5讀者群。我e5心肝內真自然相信，大多數e5新刊物會消失ti7回收e5桶內。所以目前雜誌上重要e5任務，除了提昇文學性素質以外，也ai3教育咱e5讀者群，團結比啥物真理koh khah重要。何況！咱是一家人，互相心胸ai3闊兼有疼心。
    	來想辦法加了解別種e5思考空間，加拍開較齊臺灣母語文學e5窗a2門，在了解e5路中，走chhoe7新營養份kap眼界。

        臺　灣種族有影齊
        有時展武有時　文
        通　通優秀眾人褒
        臺灣民族國國　訊

    	Che是小弟目前極力推sak e5方向，會一直堅持到斷氣為止，ma7希望TBTS e5大兄大姐先進，m7 thang放棄帶領向前行e5責任，繼續擔當重擔。也期待心靈偉大e5創作者（作家），以及文學e5觀察家（讀者群），抱著追求永遠e5物件e5真理kap良知，全部合齊勇敢踏出來，m7 thang祇顧家己得救就好，也ai3救眾生，hou7臺灣民族e5各種族e5族語，攏出頭天，kap天地同歲壽，攏會tang3萬歲！萬萬歲！


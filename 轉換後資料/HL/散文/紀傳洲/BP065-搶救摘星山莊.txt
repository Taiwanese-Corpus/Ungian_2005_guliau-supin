搶救摘星山莊行動記
紀傳洲
摘星山莊ti7 台中縣潭子鄉潭富路2段88號，oa2 潭子加工區，山莊4周圍long2 是加工廠kap 販厝。Chhun 1條細細e5 巷路a2 kap 外口相通。大路頭.大路尾無siaN2 指示e5 標誌，無thang 好chhoe7。
古宅是林其中ti7 1871年開始起造，到1879年完工，占地2，500外坪，四合院式e5 格局，有3進4護龍，門樓、月眉池、日月井，4周圍是刺竹節包tiau5--leh，像1座城堡，是台灣10大名宅之一。門樓e5 橫聯「九天星斗煥文章」，2-peng5 e5 對聯「江山獻秀明新景，樓閣增輝壯巨觀」，顯然點出山莊e5 雅緻壯麗。
踏入門樓，鋪泉州石e5大埕，ti7 日頭光kha leh 閃熾，半月形e5 水池聚氣納財，假山假水na2 桃源良景。Beh 行入大廳，廳門2-peng5，豔麗e5 交趾燒，捏出八仙過海大展神通，對山莊e5 事事項項會永遠保佑。水車堵ma7 是交趾燒--e5，有亭台、樓閣、古早人物、花鳥山水、日月山川立體e5 圖像。順大廳kap 護龍e5 厝頂下kha，na2 1條幾a2 10丈e5 畫廊，講古早古早e5 故事。

正廳名叫「樹德堂」，掛1-te3 「進士」e5 牌匾，壁堵是石彫、木刻kap 字畫，ui3 天pong5 到塗kha處處是美景。Lan2 斟酌看，山色水景內有美女天仙，亭台樓閣中有名士凡夫，無kang5 e5 角色，穿chhah、動作ka7 古早e5 故事long2 搬來chia 演，厝內厝外，厝前厝後，正是「無處不書，無處不畫，無處不彫」e5 意境。
行踏ti7 古宅，lan2 想起過去，大富人家生活e5 情景。看雕刻，體會過去e5 藝師ui3 選材料、畫形圖、phah 粗胚幼胚、修飾、食色……等等真了工、真細膩e5 khang-khoe3。Lan2 na2 像koh 看著老師傅真認真、專心ti7 hia 用斧頭、鑿a2、槌a2，1刀1刀koaN7.流koaN7.滴teh 做khang-khoe3，lan2 na2 像koh 聽著槌a2、鑿a2 相khok8 e5 聲，聲音實飽清亮，老師傅半做半講笑e5 聲，ti7 goan2 耳孔邊--a2 出現。In 用ka-ti7 e5 心血phah 造出來1-te3 1-te3 e5 藝術品，留hou7 kiaN2 孫做見本。
130年來，古宅toe3 主人e5 運命leh 起落，「一代興，二代gau5，三代落面」，家道落落了後，kiaN2 孫出外求財利，人去樓空，歲月流轉，古宅也漸漸廢--去。
Iau2 toa3 ti7 內底e5 1個老a太吐1口氣chiah 講：
「Aih！厝. in 是無法tou7 thang 修理--a，無人有hit-lo7 技術，也無hit-lo7 mih8-kiaN7。」
「Goan2 chia tiaN7 有1大tin7 人來參觀，結果，內底e5 mih8-kiaN7 一直phang3 見，連goan2 服侍e5 a太公都去hong5. 偷請--去。」
「A太公是起摘星山莊e5 老太祖，m7 是普通e5 神明，賊a2 無目chiu，m7 知tai7，到taN iau2 行方不明，beh 100~200年e5 紅keh 桌神龕a2 頂，kan-taN chhun 1-te3 神主牌，神明long2 hong5.偷請請--去-a。」
老a太e5 口氣有無奈，有怨嘆，50~60冬前，i 嫁到林--家，he 厝壁 iau2 光彩奪人，木彫iau2 金hiam3-hiam3，眼前soah 是繁華落盡，in kiaN2 講：
「橫直是廢--loh。」
I 出手ui3 窗leng7內theh8 出1蕊木彫e5 蓮花，koh 重ka7 khng3--入-去，che 花窗相接，無用kah 1支釘a2，話語中半驕傲.半感慨，天井e5 光線透過蓮花窗，ka7 正廳chhio7 kah bong5-bong5-a2 光，有1種肅穆e5 感覺。
拆厝賣地，che tai7-chi3講--來話頭長。
建商黃維南講：
當初時beh 買地，有先請示省文化處kap 台中縣政府等有關單位。Hit 當時e5 答覆是「摘星山莊m7 是古蹟，業主買賣，政府無權干涉。」因為an2-ne，in chiah 用2億1千外萬e5 價siau3 來買這te3 地。
建商決定ti7 1997年 9月11 拆古厝，起粉鳥a2 厝，這個消息傳--出-去，驚動文化界kap 古蹟維護團體緊出面阻擋，koh 聯絡民意代表、文建會官員、建築師、學者親身拜訪建商，呼請政府ai3 有魄力保留古宅，趕緊編經費來買這te3 地，iah 是用「地換地」e5 方式，ka7 古宅保存--落-來。

政府官僚代表先講無法可用、無法可管，m7-koh 根據 1997年5--月修正公佈e5 「文化資產保存法」第27條應該會tang3 引用，是執政者m7 願去解決，無重視文化資產e5 心態。
後--來輿論e5 壓力、文化學者e5 走chong5，發起「搶救摘星山莊行動」，爭取各級政府協助，經過幾na7 pai2 協商，最後，省政府kap 建商決定ti7 12月26 定案。
料想be7 到，建商kap 地主提早ti7 12月初1 chhiaN3 怪手來拆厝，古宅管理人林勝雄出面阻擋，民意代表也速速趕到現場，通知警方以「毀損罪」逮捕工頭許春宏。
12月24，林--氏kiaN2 孫koh 再chhiaN3 怪手來強力破壞，西廂房已經化做塗灰，半月形水池邊--a2 e5 林木造景2下手就iuN5-iuN5 碎碎--去。

搶救行動e5 成員用肉身去阻擋怪手，這chun7，原本同意古宅列入古蹟e5 管理人林勝雄soah「日--時食西瓜，半暝反症」，反面無常，顛倒beh 控告政府kap 文化工作者妨礙in e5 私有權、自由權，場面真激烈、真phaiN2 看。主動beh 保護祖產e5 林垂照kap 葫蘆墩文教協會理事長羅隆錚ti7 怪手頭前跪--落懇求，目屎.流目屎.滴，拜託司機「手下留情」。
12月27，東海大學建築系教授洪文雄kap 10個學者，來到摘星山莊會勘，隨後，到台中縣政府召開緊急會議，通過認定摘星山莊是3級古蹟。了後，台中地檢署檢察官吳文忠到現場表示：假使有任何人破壞古蹟，就是違法行為，指示警方24點鐘巡查看守。
建商講i 買地拆厝是合情、合理koh 合法，政府做tai7-chi3 無魄力，1拖幾na7 年，害i 錢無法tou7 周轉，已經傾家蕩產--a。I 去台中縣政府理論，ti7 公務員面頭前beh 死hou7 in 看，giah8 刀自盡，koh 食鎮靜劑，嘴.吐白波noa7，i 傷心koh 無奈講：
「Goan2 e5 權益siaN2 人beh ka7 保護？」
古蹟e5 維護對權利者是真大e5 惡夢，beh an2-choaN2 維護是1個大問題。用霧峰林--家花園來做例，大花廳因為發包延chhian5，建築物kiong7-beh倒--去，遺族ka-ti7 khai 錢chhiaN3 工人修理，hou7 政府告講「破壞古蹟」。Beh 維護古蹟，一--來財力有限，二--來chhoe7 無師傅，ma7 無適當e5 材料，真che7 所在害了了，be7-tang3 改建，變做「危險房屋」，toa3 tiam3 內底thau3 風落雨無法tou7 安居，風颱地動恐驚連命也會休--去。
Beh an2-choaN2 維護古蹟是1個真重大e5 問題，修復包商無夠，維護技術人才koh 欠缺，政府無培養人才e5 所在，有心beh 學e5 人，ma7 m7 知beh 去toh 學習。保障維修師傅e5 工作，chiah 會tang3 hou7 台灣e5 古蹟保存留1條生路。

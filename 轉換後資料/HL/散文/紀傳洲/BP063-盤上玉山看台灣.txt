盤上玉山看台灣
紀傳洲
Ti7 2001年11月19到11月22，1 陣愛文化、愛山水e5 同志，總共90名，做陣去peh台灣e5 最高峰－玉山。
19 e5 暗時8點半ti7台大校門口集合，hit 工烏koaN5 天tu2 過，天氣反燒熱。Ti7 11月初8 e5 行前說明會領隊一直交帶，山頂溫度真ke7，早暗天氣gau5變化，大家一定ai3 加chah koaN5--人e5 衫a2 褲、雨衣、水、中晝tng3(3份）、睏被、睏蓆a2 等等。我照領隊e5 吩咐，物件款款--leh有10外公斤，想講有原住民thang 好chhiaN3，siang2.知講ai3 先注文，臨時臨iau7 無地chhiaN3，taN揹chiah重beh an2-choaN2，害我聽1下kha 尾chiau5冷--去！
出發chin3 前，吳三連文教基金會董事長吳樹民先生授旗，對這pai2 活動e5意義做簡單e5介紹，是beh 記念80冬前台灣文化協會成立，其中有1項in iau2 未完成e5 khang-khoe3 ~『攀登玉山，放眼台灣』。今a2 日beh ka7這個任務交hou7 lin2去完成，對眾山友充滿祝福kap 期待！
暗時10點，遊覽車ui3 台北出發，上高速公路了後，大家tiam7-chih-chih。Eng暗ai3 tiam3 車內hioh-khun3，明a2-chai3 1落車，tioh8-ai3 開始lan2 e5行程。11月20 thau3 早4點，車.真準時到上東埔停車場。有人隨拚落車走便所，oah8！外口nah 會 hiah 冷，人sih-sih-chun3，phih8-phih8-chhoah，kui 身軀na2童乩leh起童，na2放尿na2 tio5，無khoa3放了趕緊拚tng2 來車內。Ka7大裘穿--起-來，手long5 掛--le、「阿扁帽」戴--le，人chiah 感覺燒loh8 爽快，食到chiah老，第1 pai2 tu2 著chiah冷e5天。
Hit 時天頂e5星.金sih-sih像鑽石，chin3 前1、2暗是獅a2 座流星雨大量出現e5時chun7，有真che7 人來chia顧暝看天星。Gun2 若好運，hoan7-se3 會hou7 gun2看--著ma7無一定。
個人裝備chah 好，向玉山登山口出發，chhim2頭a2，tak8-e5 有講有笑，過1-cham7-a2 peh 崎，笑聲無--去-a，有聽著像牛leh喘e5聲，像暗時行軍e5軍隊，重重e5 kha 步聲kap 裝備khin-khin khiang-khiang e5 聲，thau3-lam7 chai2 起e5鳥a2 聲，秋風吹樹葉，合奏1首「登山曲」。
到登山口天phah-phu2-光，登山口是ti7 『塔塔加鞍部』，chia是阿里山山脈 kap 玉山山脈相kap e5所在，中央naih--落-去，像馬鞍an2-ne。Hip 幾張團體像，隊伍即時向排雲山莊出發。山路像人ha5 ti7 身軀頂e5褲帶，細細板a2，kan-taN 1個人會tang3 行，koan5-koan5 ke7-ke7、坎坎坷坷，ai3 真細膩，若無.會poah8 落去萬丈深坑。90人e5 隊伍khun5 ti7山腰像1尾龍，真chhiaN-iaN7，che是玉山有史以來上che7人e5登山隊伍。
山路phaiN2 行，大家un5-un5-a2 行，山頂e5空氣薄，行無joa7 久就開始頂氣be7接下氣，慢慢有人toe3 be7 著。勇kha--e5 繼續向前行，lam2--e5 半行半hioh-khun3，領隊一直 ka7 tak8-e5    加油，i 講：
「Kan-taN 驚你m7行，若肯行.一定會到。」
我行無1半路，人感覺真thiam2，揹e5行李na2 來na2重，實在是「路頭擔燈心，路尾擔鐵錘」。苦be7-tang3緊ka7物件thau2--落-來，tu2 著peh 崎，peh 無3步，心臟像水車葉a2 phit8-phok8-chhaiN2。Sio2 停喘--1-下，等精神khah好chiah-koh繼續行，原來peh koan5 山kap peh厝邊e5 ke7 山無siang7 款，身軀這粒mouh-tah ai3 強koh有力chiah 會sai2。
Ui3 thau3 早行到中晝，koh 行到半pou，路頭斜(chhia5) tu2天，sian 行.行be7到。Kha 像千斤錘，心像紡車輪，人一直beh phih--落-去。路中tng7 著--e5，tak8-e5 ka7你hoah 加油。上尾1公里，明明有聽著山莊人leh講話e5聲，m7-koh 偏偏a2 行be7到，1階1階peh 崎 e5石khiat-a2，na2像leh上刀山，全然無1絲a2 氣力thang peh。為著beh完成心願，khah艱苦ma7 ai3嘴齒根咬--le，像龜an2-ne tauh8-tauh8-a2 1步1步.慢慢a2 so5，m7信我行be7到。
排雲山莊ti7海拔3402公尺，設備真簡單，無套房、浴間、電力、電信。Tiam3 chia na2 像.4、50冬前siang7款，無現代化e5設備，生活有khah無利便；m7-koh 無文明e5攪吵，無複雜e5社會，日子過了簡單koh 無煩無惱，ma7是快樂逍遙na2神仙。
因為山莊e5眠床位早就客滿，eng暗ai3 睏外口，4個人khun3 1領thian3-touh，kheh kah be7-tang3 翻身。日頭落山了後，溫度leh 降.真緊，ui3 20 外度降到半暝變零下5度。塗kha 底e5冷氣，ui3 kha-chiah-phiaN kng3--入-來，冷kah睏be7去。Thian3-touh 外口koh 冷sih-sih，kui 暝無睏，m7知beh an2-choaN2 chiah 好？有聽外口人leh講看著流星，kui-khi3起來看流星，看會tang3好運看著流星雨--無？無joa7 久，真正有1粒尾溜長長、金sih-sih e5流星，iau2 be7赴下願，siuh--1-下就無看--著。隔差不多10外分，koh有1粒，緊下1個願，一、願國泰民安，koh有第2粒，二、願台灣獨立，三、願世界太平，四、願…，流星1粒koh 1粒tauh8-tauh8-a2 出現，ti7台灣上koan5 e5所在，ti7靜靜e5山頂暗暝，ti7 gun2 千辛萬苦chiah 到e5所在，ng3 望gun2 下e5願會變做真--e5。
三更時，山頂溫度零下5度，等1 khun3 無koh看著流星，so5 tng2 去thian3-touh  kiu燒，坐無joa7 久，有人beh去玉山看日出，khi-khi khok8-khok8，khun3 ma7 khun3 be7 去，kui-khi3起床準備~這choa7路.上重要e5任務~攻玉山e5山頭。
Chai2 時六點，山--nih 已經普普a2 光，1行87名，總領隊chhoa7頭，大家慢慢向主峰出發。今a2 日天氣真好，萬里無雲，肩胛無koh揹重khoaiN5-khoaiN5 e5行李，行路加真輕鬆。領隊做頭前慢慢a2 行，這choa7路2.4公里，ui3 海拔3402公尺peh到3952公尺，講起來不只a2 崎。路.是之字形，ui3 頂ui3 下long2 會tang3看著這陣人，像beh去朝聖，心肝不只a2 歡喜，心情不只a2 平靜嚴肅。路中tu2 著食山頭（『攻頂』）to3-tng2--來-e5，ka7 tak8-e5 加油。有1陣日本人，見面互相「ou-hai-i2？」、「gan-ba-te」，long2 真歡喜。日本人對這座山~新高山，有特殊e5政治意義，i比富士山khah koan5，是in南進e5最高目標，ma7是偷襲珍珠港e5暗號.。
台灣是日本所統轄--過對in上客氣善意e5國家，kam2講台灣人無骨氣？我想m7是an2-ne，lan2 是有受著「祖國」來e5政府對lan2 e5迫害凌遲，chiah 知hit-lo7嘴講ka-ki7 人.其實是比外人khah害。Lan2 有經過比較chiah 知日本人對這te3 土地e5種種建設，long2 比嘴hoah 反攻e5走路政府khah用心。
山路彎彎khiau-khiau 又koh崎，到上尾4百公尺long2 是碎石a2 地段。碎碎 e5 石頭隨時會ui3 頂頭lak--落-來，路崎.石頭會chhu，順山壁有釘鐵鏈a2，手ai3 giu2鐵鏈a2 chiah 有才tiau7 行，這節路.危險koh硬tau2，peh kah真thiam2。停幾na7 tau2，chiah peh到位。到山頂喘1個大氣，嘴hoah 「ban-sai2」，所有e5艱苦long2 無--去-a，我已經成功食山頭，達成我e5心願，ma7同齊完成80冬前e5 先輩心願。
山頂看台灣加真清楚，主峰4周圍是khah ke7 e5山 tauh8-tauh8 ka7 i khun5--起-來。1支1支e5山峰像theN3 天 e5大筍，山kap 山相黏，像1 te3 翠玉色e5屏風，1 te3 1 te3 e5玉屏ka7玉山包ti7中央，像眾人扶e5首領，ka7 i theN3 koan5-koan5，ka7 i 圍kah密密密。
山脈kap 山脈中間是深深深e5山谷，是溪e5源頭，流向東是秀姑巒溪，上北是濁水溪，落南是荖濃溪。溪水流kui年thang3天，流過山、流過平洋、流入大海。有水chiah 有性命，飲水思源頭，玉山~是台灣所有性命e5源頭。
雲ui3山kha 飛--起-來，1粒山頭飛過1粒山頭，望我會tang3 像雲an2-ne si3-koe3 飛，ka7台灣看hou7詳細。
食山頭了後，大家saN-kap hip相，ti7台灣新文化運動e5旗a2 頂面簽名做記念。做夥hip 團體相，大家笑bi-bi，領隊真歡喜，i 講：
「Lan2 90人來，食山頭成功--e5 有87人(有3個人tioh8 高山症)，是破記錄--e5，這tau2會tang3 chiah-nih8平安順si7，tai7 先ai3 感謝天公伯--a2，hou7 lan2 chiah 好e5天氣。感謝tak8-e5 真合齊，互相幫忙，雖bong2 真che7 人是第1 pai2 peh koan5 山，m7-koh tak8-e5 long2 m7驚艱苦，完成lan2 e5任務。」
E-pou 無安排行程，體力khah好--e5 koh 去peh北峰、西峰。我2暝無khun3，緊chhoe7所在thang補眠。
隔tng2 工thau3 早，打道回府。Ka7行李交hou7 山青，kha 鬆手鬆心也鬆，落山e5路行著心神爽，chiah 發現沿路e5 山景迷人，石壁、斷崖、古木、森林，隨你e5路程，tng2一個彎、oat一個oat，就有無siang7款e5美景。Na2行na2開講，真緊就tng2 來到停車場。
Ti7 leh等山青ka7行李揹落山e5時chun7，集合點名，總領隊講：
「為著beh 慶祝lan2 成功食山頭，beh tiam3 中正大學e5餐廳舉辦慶功宴。」
順續介紹國史館館長張炎憲先生kap 台灣歷史學會會長戴寶村教授hou7 tak8-e5 熟sai7，in 2人真客氣，這choa7路tak8-e5 做夥食，做夥khun3，做夥peh山，hou7人感心。若kap 舊政府大官比較--起-來真正是天差leh地。
Hit 暗tak8-e5 食kah嘴笑目笑，ti7山頂物件三不便，食khah be7落，eng暗long2 ka7補to3-tng2--來。
感謝主辦單位~吳三連文教基金會、台灣國家山岳協會e5用心，hou7 tak8-e5有機會參加這個真有意義koh 1世人long2 be7去hou7 be7記--得e5活動。

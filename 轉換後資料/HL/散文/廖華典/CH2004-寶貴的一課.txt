教師組散文 第三名

寶貴e5一課－阿婆e5故事 
湖西國小 廖華典

有一工中晝，我kap我e5學生當leh享受芳kong3-kong3 e5中晝頓，忽然間有一個學生hoah講:「老師，外面有人。」我giah8頭看mai7,ka2 -na2看到一個婦jin5人行落去樓腳，我kan-na看會著伊e5 胛脊phiaN，kap伊e5 koe笠仔，並無看著伊e5面。我就想講m7知叨一個囝仔物件koh未記得chah,所以叫厝內e5人theh8--來。因為這種代誌tiaN7-tiaN7有，我ma7 boe7感覺奇怪，就繼續轉來我e5位食飯。
過無外久，koh聽著囝仔leh叫：
「阿州！Lin2阿媽來chhoe7你--ah!」
「He m7是gun2阿媽，你m7-thang烏白講。」阿州趕緊澄清。這個時陣，這個婦jin5人就行向阮e5後尾門入--來，我就peh--起-來，行向這位阿婆，我問講：
「阿婆！你beh尋啥人?」
「無--lah!少年--e5,我是想講lin2逐家應該食飽--ah ，我來ka7 lin2討一碗飯食。」
聽著這句話，我e5心肝就ka2-na2 hou7針鑿--著仝款，有一種chiok酸e5感覺：「這個老大人e5年歲，kap我e5阿媽差不多，為啥物m7是kap 阿媽仝款，ti7厝內享福，竟然出來外口ka7人討飯食--ne?」我e5心內有真濟e5疑問。忽然間有一個囝仔，行來我e5身邊講：
「老師，伊抑無納錢，na2會使ka7咱挖飯。」
「恬恬!」
我驚阿婆聽--著，緊叫這個囝仔嘴塞--起-來。我緊續落去講：
「阿婆！這個肉boe7 phaiN2食，你加khat--一寡無要緊，囝仔都食飽--lou」，就按呢阿婆就na2 tim3頭na2多謝，行出去教室外面。
等阿婆走了後，有真濟學生圍ti7我e5身邊，一句來一句去，問我hit個人是啥人？koh是為按怎會入來咱教室te2飯？我就趁這個機會ka7囝仔講:「貫宏，像你tu2-chiah chiah-ni7 chhap嘴真無禮貌，若hou7阿婆聽--著，伊e5心肝會有外艱苦。不管這個阿婆是啥人，伊既然來到咱教室討一碗飯食，一定有伊不得已e5苦衷，可能是伊e5囝kap新婦出去外面趁錢，無人thang好煮飯；ma7有可能是孤單老人，hou7伊一寡尊嚴，互伊一碗飯食，是咱做會到--e5;既然咱做會到，就愛盡量鬥相共。」
其實hit一工，所有e5學生long2目睭金金看我按怎處理這件代誌，我若阻擋這位阿婆，我e5學生可能就會有樣看樣，用冷淡表情kap態度來對待每一個人。我真歡喜我家己按呢做，因為我愛我e5學生知影，不管阿婆是m7是真正像咱想--e5 hiah-ni7苦憐，或者是leh騙--咱-e5,我long2 m7管，因為我beh hou7囝仔知影，慈悲心是非常e5重要，如果連in chiah十出頭歲e5 囝仔都chiah-ni7無情，咱社會koh有啥物溫暖咧！是這個阿婆hou7阮有學習「慈悲」e5機會，伊就是阮e5老師，用伊e5人生教阮上寶貴e5一課。


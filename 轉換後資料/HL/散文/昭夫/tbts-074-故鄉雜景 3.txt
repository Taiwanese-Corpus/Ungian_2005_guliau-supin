故鄉雜景 (三)		昭夫

(五) 狀元學生

應東海大學林清祥教授e5安排，ti7伊e5台語課頂做一場演講。我用無北港腔e5台語介紹『海外台語教學經驗談』kap我e5『理想e5台文文字 - 白話字』。隨我特製e5三十片幻燈片詳細說明一點外鐘久。學生差不多有二、三十位，大家聽kah耳仔phak phak ，最後ti7發問討論e5時陣，有一位查某學生用北京語問講：『若有一天採用羅馬字做標準台文的文字，那四書五經怎麼讀？』
	
(六) 上高速公路才用安全帶

	咱ti7北美州toa3慣習e5人，出門駛車攏真自然用安全帶來保護家己e5安全。Ti7台灣旅行中間，差不多有百分之九十九e5親成朋友攏無beh用安全帶。干單上高速公路e5時才臨時沿路駛車沿路掛。大家攏嫌費氣，將生命拍sng2笑。莫怪厝邊巷尾真che7人斷腳斷手，也有人車禍死去。
	台灣人駛車技術講是世界排有名。聽講台北市自阿扁仔執政了，大家加khah有守規矩。每遍我若出門坐人e5車，攏真緊張。不時看人『無孔不入』chhng來chhng去，Nai2有可能無帶安全帶。
	上好笑e5代誌，就是若出車禍攏是比拳頭母大，實在無法無天了。

(七) 一墓一墓滿野是

	經濟發展，錢水充足。連辦喪事也beh排場面。不但聘請脫衣舞女ti7電子車表演，講是beh引人來鬥鬧熱，表示主家有人望。又koh用幾na7千萬台幣ti7金山起大厝，來表示出好囝孫，有chai-tiau7 。Ti7庄腳所在，可能為著有孝，也為著方便隨時掃墓，做田人攏為親人葬ti7家己e5田園內。你若tui3公路頂看去，chia一墓hia一墓，分散ti7四界，變成是六大奇觀。

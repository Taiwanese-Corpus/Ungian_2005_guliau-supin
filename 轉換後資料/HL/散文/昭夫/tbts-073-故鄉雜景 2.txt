故鄉雜景 ( 續)		昭夫

亭仔腳無去了
亭仔腳是台灣街景e5特色。對一般人來講是安全seh8街、避風避雨e5好所在。Ti7台中車頭附近我beh用電話，我看一個免用電話卡會tang3用e5電話。我ai3爬過幾若台e5機車ti7機車頂kha3電話。
規e5亭仔腳hou7機車that了了。Ti7庄腳所在e5北港，以前阮若對學校轉來，驚曝日，避西北雨e5時，攏是一個亭仔腳走過一個亭仔腳，相續會tang3轉來到厝。Chit-ma2 m7是點心擔，就是機車that kah be7行路。尤其是流行用鐵門封起來，土地加真闊，又koh好存貨。行路人chit-ma2有夠無方便，出門攏ai3提心吊膽kap汽車相閃，落雨天時，又koh無所在好bih了。

北港媽祖迎鬧熱
北港媽祖迎鬧熱也真現代化了，我無看著弄獅，也看無弄龍。所有e5鑼鼓陣攏坐ti7車頂頭，連千里眼kap萬里耳二仙大爺也攏chhai7 ti7車頂seh8街。上好笑e5就是扛轎e5也輕鬆起來，媽祖婆kap伊e5姊妹六媽e5轎攏裝車輪。放炮e5時，將轎車到炮仔堆e5頂頭隨在伊放。講著放炮，過去北港媽祖e5放炮仔是台灣上出名e5,由家家戶戶誠心誠意買炮來放。現在聽講一切由烏道包辦，一放攏是幾千萬e5台幣。迎鬧熱e5風俗攏被破壞了。
	過去e5月閣攏是由人扛由人sak，chit-ma2也攏親像北美洲e5 Parade仝款用車載。Ti月閣頂e5 sui2查某囝仔清一色是五六歲仔。無人koh表演彈月琴，唱南曲，干單加一步擲糖仔hou7街路人搶。聽講坐月閣e5查某囝仔是由父母自動奉獻出來。尤其是若無好搖飼e5時，經過這種e5奉獻受媽祖e5保庇，以後攏會平安大漢。
	請人客已經m7 免家庭主婦來操煩，一律由人來辦。看是beh辦一桌二千抑是三千由你講。 

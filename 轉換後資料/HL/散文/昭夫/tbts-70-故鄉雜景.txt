故鄉雜景
昭夫

離開故鄉e5時間，無張持soah比toa3 ti7 hia e5 khah久長。經過32年e5流浪，罕得幾時tng2去探親。這二年來才khah接續tng2去，才發覺心目中e5故鄉已經消失無存在了。今仔日隨筆將最新e5雜景介紹hou7大家參考。
(一)	嘉義公車頂有神明-王爺車

有一日去採訪我小學時代e5老師了後，本來若坐計程車，一百khou就解決。為著beh試過去30年前e5公車滋味，ti7就近e5公車站等候。本來講二十分會來e5車，結果等又koh等，等到差不多一點鐘，才由老師kap老師娘鬥giah8手chah8車。因為公車停ti7路中央，ai3經過機車道去坐車。對出外久e5我來講，beh chong5過機車道也是真緊張驚險e5代誌。Na2知影一上車，司機先生開嘴歹聲sau3:『干單你一個人beh坐是無？你有夠偉大，ai3二個人來送！』『歹勢！歹勢！』我按呢回答伊。車ui3舊沿河街(現垂陽路)一路親像王爺車無停，會使講是『橫衝直闖』駛到嘉義車頭。以我在北美洲駛車25年e5經驗，幾若遍攏險險去kau3著騎鐵馬e5女學生。原來司機先生e5頭前窗仔門邊有chhai7神明就近保庇。

(二)	勇敢e5台灣人
經過驚險e5公車來到車頭前，想beh轉嘉義客運轉去北港。嘉義車頭前本來交通就真雜亂，幾若條路(我路名攏be7記得了)攏做伙通到車頭。現在人人又koh是有車階級，行路e5人若beh行過二條路口去對面e5亭仔腳，實在比我讀高中時代e550年代khah困難。我徛ti7路口看著學生囝仔逐位攏真自然閃來閃去，大方大方行過路去。我實在真m7敢行過。突然間看見著有地下道，才問人講地下道有通過彼旁街。我就真放心行落去。結果發現地下道不但設備標準，光線真好真清氣。一路行過竟然無遇著半個人，實在有夠奇怪。原來風聲講，地下道無安全，會去hou7人搶，去hou7人thai5,無人敢行。干單我這位勇敢e5台灣人敢行。
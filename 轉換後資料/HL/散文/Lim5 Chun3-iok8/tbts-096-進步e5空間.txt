進步e5空間                Lim5 Chun3-Iok8

講著golf，大家一定攏會想著Tiger Woods e5球技；但是，電視中看伊比賽，攏ai3替伊緊張，煩惱伊會輸--去，ka2-na2比伊本人koh khah緊張。
 	年紀輕輕e5 Tiger已經拍破hiah8-nih8-a2 che7 e5記錄，ka2-na2 hou7人真欣羨；但是我替伊擔心，伊e5進步空間猶有外che7？看伊kong3出無滿意e5球時，hit種家己怨嘆e5表情，我替伊可惜，也替伊可憐。
人人攏有好勝心，但是siuN早登峰造極，無一定有好過e5日子。人向高處peh e5毅力kap成就感成正比，但是真少有「水向低處流」hit種e5心胸。外che7英雄好漢無法度承受「不進則退」e5悲情，ti7家己達到最高峰了後就去自殺，hou7人為伊怨嘆be7 soah。
    	1996年我ti7 golf球場tu2著一位台灣中央大學來哈佛大學e5企管客座教授林明杰博士，了後阮定定相約同齊拍球。伊tu2開始拍球無外久，但是認真e5程度是罕得看--著-e5。上hou7我欣賞--e5是，伊加（ ke） 拍幾桿ma7 be7怨天怨地，反倒轉笑笑a2講:「留hou7家己一點-a2進步e5空間」，何等phiau-phiat e5人生觀！
    	台灣有e5學校m7-taN頒獎hou7成績好e5頭幾名學生，ma7有頒獎hou7成績大進步e5學生；就是講，最後一名e5若進步到倒算第十名，ma7會得著頒獎。這種對「進步空間」e5鼓勵，我感覺真有意思。Golf e5比賽，除了頒獎hou7淨桿kap總桿e5冠軍，ma7有頒獎hou7大進步e5人，就是前九洞kap後九洞相差進步上大e5人。所以，留hou7家己「進步e5空間」ma7是真快樂e5代誌。
    	咱人做事、作人攏仝款，kan-na ai3有「求完美、盡力做」e5精神就會使。Tu2著萬事不如人意e5時陣，學習hit種「留hou7家己一點-a2進步e5空間」e5心胸，你會感覺人生koh khah歡喜、koh khah有意義。

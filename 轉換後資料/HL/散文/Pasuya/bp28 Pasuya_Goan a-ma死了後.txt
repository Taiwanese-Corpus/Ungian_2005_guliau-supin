巢窟散文
Goan2 a-ma2 死了後

Pasuya
Gun2 a-ma2 無joa7 久chin3 前過身。
處理後事e5 時chun7,kap 一般台灣人e5 慣勢kang7 款，chhiaN3 道士、菜姑來念經，做法事，燒紙厝。
念經、做法事、燒紙厝是為著siaN2-mih？Beh hou7 死--去e5 親人會tang3 安心離--開？Iah 是beh 替死--去e5 人安排，hou7 i 去到hit 個「lan2 m7 知影e5 世界」，m7 免煩惱生活？Iah 是kong，che 是beh 做hou7 活--le e5 人「心安」--e5?
告別式hit 工，m7-na7 有chiok choe7 親chiaN5 朋友來，koh 有chiok choe7 立法委員、縣市議員派in e5 秘書來祭拜，念祭文，連新竹縣、市長kap『章孝嚴』ma7 long2 有派人來。
我問gun2 papa 講：
「A-ma2 e5 人面na2 會hiah 闊，都m7-bat 看i kap hit koa2 有頭面e5 人leh chih 接--le？」
Koh 問講：「A-ma2 在生e5 時chun7,都m7-bat 看著這koa2 有頭面e5 人行kha 到，in na2 會long2 知影a-ma2『勤儉持家、相夫教子、鄰里傳頌』？In 用China 話念祭文，a-ma2 m7 知影kam2 聽有？」
人e5 價值kam2 就kan-taN an2-ne？1 個人死--去，hou7 活--le e5 人e5 意義，ti7 告別式了後就結束--a？
Gun2 a-ma2 在生e5 時chun7,是1 個傳統e5 台灣庄kha 人，1 世人作sit，這koa2 有頭面e5「政治人」kam2 有真正照顧著像gun2 a-ma2 這款e5 台灣人？
Kam2 講「死」ma7 會tang3 hou7 活人消費？活--le e5 時chun7 hou7 人蹧躂，死了後koh ai3 hou7 in 蹧躂1 pai2!
Ah 我--le？我ti7 gun2 a-ma2 心目中，是1 個gau5 讀書e5 gin2-a2,m7-koh，讀hiah-ni7 choe7 書，看著像gun2 a-ma2 這款e5 台灣人，in 1 世人e5 奴隸a2 命，我kam2 真正會艱苦？我kam2 真正知影疼惜？對hit koa2 政治人，對這個社會，我kam2 真正會感覺siuN7-khi3?準講會siuN7-khi3,siuN7-khi3 了後，koh 續--落去le？


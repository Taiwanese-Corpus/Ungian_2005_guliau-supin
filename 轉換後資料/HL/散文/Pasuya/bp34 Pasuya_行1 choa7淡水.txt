∮光景bong2 oe7
行1 choa7 淡水
Pasuya
今a2 日去淡水。
Ti7 淡水toa3 過hiah choe7 年，今a2 日koh是我第一pai2 ka7 淡水舊街a2 (老街)ui3 頭行到尾。Ti7 淡水尾--a2 這2年，罕得有hiah-ni7 輕鬆e5 時間。
今a2 日ti7 hia5 beh 1點鐘，無趕時間，就un5-un5-a2 行，na2 行na2 看。
看著生理人為生活趁食teh無閒，phah 拚koh phah拚，m7-koh 體制資源e5 分配，soah long2 pun boe7著，公共工程hiah au3-kou2,環境koh破壞了了，若是tu2 著破病iah是phaiN2 時機，beh 哭都無目屎......。
淡水河邊，『淡水環河快速道路』e5 『探勘』機器猶原chhai7 ti7 hia5,雖然講淡水人反kah 真厲害，m7 -koh無起就boe7-sai2 --得，因為人有權有勢--e5,土地都炒kah起大價--a，路若無起，in kam2 會堪得了大錢?
淡水，北台灣進入世界史e5 空嘴，有joa7 choe7 故事bat ti7 chia5 發生......。祖先ti7 chia5 phah 拚，beh為生活、為kiaN2 孫開拓土地，有siang2 會記--e5?1947年，淡水河--ni，密chiuh-chiuh e5 "228"浮屍，有siang2 koh會khng3 ti7 心肝內? 1895年, 中國官唐景崧 "放sak"台灣人，ui3 chia5 [漏跑] tng2 唐山，有siang2 koh會憤慨? 世界強國為beh爭奪台灣，ti7 chia5 1 pai2 koh 1 pai2 相戰，koh有siang2 知影?
過去e5 tai7-chi3 都過去--a，人來來去去，留--落來e5,是觀光客來chia5 thit-tho5 消費e5 kha跡kap pun3-so3,koh有，就是財團大發展下e5 犧牲者!詹益樺講: 我甘願kap上帝做夥，無愛屈ti7 豬tiau5 內底tau3 陣吃phun，做1個快樂e5 豬。

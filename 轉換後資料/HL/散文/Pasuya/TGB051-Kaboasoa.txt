是Kaboasoa, m7是『吉貝耍』?
Pasuya

「Goan2 chia是Kaboasoa, m7是『吉貝耍』!」「Tu2-chiah是學者e5觀點, chit-ma2 goa2來強調goan2在地e5觀點!」

9月底, TGB走去台南Tong-san(東山) e5 Kaboasoa, 參加Siraya部落體驗營. 營隊第1節課e5講師beh koh趕tng2台北開會, 時間koh chhun半點鐘, 換營隊負責人段--e5來chhoa7 tak8-e5討論, goan2本chiaN5 kiong7 beh tuh-ku--去, 聽tioh8段--e5 an2-ne chhiang3, 目chiu隨金--起-來

「SiaN2-mih是『公界』? Goa2聽無. "Kong-kai3"? Che是lin2講--e5, goan2是叫做"Khuboa"!」簡單1句話, 表達--e5是明確e5意識.

「Kaboasoa to7是lin2講e5 pan-chi.」段--e5講in部落以早si3-ke3 long2是pan-chi, hng7-hng7看--來to7知iaN2 chia是Kaboasoa部落. 尾--a2驚hong5笑講是番, 樹a2 hou7 in ka-ti7 chho3 kah chhun無kui2欉--a.

段--e5 ka7 goan2講, i自細han3去學校讀冊to7 hong5笑是「番」, m7-koh i一直到16歲chiah知iaN2 ka-ti7是Siraya; in厝--nih long2講段--家祖先ti7中國是武秀才, hou7官府派來台灣......「M7-koh che是統派觀點, 聽聽--leh準soah. Goa2是台獨--e5, goa2認為goan2 kap中國無關係, goan2本底to7是番!」

「Goan2 kui世人hong5笑是番, chit-ma2 beh做番, 政府soah m7承認goan2是番!」以早若ti7 Kaboasoa部落講tioh8「番」, 穩hou7 in cham3--出-去, chit-ma2 in beh正名, 政府soah一直m7接受, 認為「平埔」to漢化--a, 是an2-choaN2 beh hiah hui3-khi3 beh變做「原住民」.

「Goan2是Kaboasoa, m7是平埔族! Goan2是siaN2-mih人, m7免別人來ka7 goan2界定!」段--e5特別強調講in是Kaboasoa, 是Siraya,「平埔族」chit-e5名對in無意義. I koh強調, Siraya運動m7是beh爭取考試加分, ma7 m7是beh討利益, in是為tioh8尊嚴, 為tioh8 beh追求自我e5認同.

「Siraya運動m7是beh to3-tng2去古早e5生活, goan2是beh走chhoe7自我認同, kap goan2 ti7 chit-e5社會beh重頭khia7起e5基礎!」雖bong2學術界iah是一般人long2加減e7嫌Siraya漢化kah無seng5平埔--a, m7-koh段--e5認為文化to7是in e5生活, 世界teh進步, kam2講Siraya tioh8-ai3 tng2去到古早e5生活模式? Siraya有權利決定ka-ti7 e5生活/文化, Ho7-lo2人iah是Hak-ngin3 e5生活/文化kam2 m7是toe3時代teh改變, 是an2-choaN2 soah用ka-ti7 e5價值觀, teh怪罪原住民各族群hong5同化是m7-tioh8--e5-leh? Tak8-e5族群e5生活/文化beh an2-choaN2改變, 決定權是ka-ti7, che chiah是尊重文化自主性e5態度!

段--e5 koh強調: 文化e5自主權ai3尊重, m7-koh造chiaN5文化改變e5結構性原因be7-tang3 chhin3-chhai2 to7放水流, 若無, lan2 to7無才tiau7了解歷史e5經驗kap教示, ma7無可能chhoe7-tioh8重頭khia7起e5基礎!

「是m7是番, kap血統無關係, che是主觀認同e5問題!」段--e5認為若ham7 ka-ti7是siang2 to m7知, beh an2-choaN2有尊嚴? 台灣社會若無beh知iaN2 ka-ti7到底是siang2 ma7無要緊, i beh ui3 in ka-ti7開始做, i想beh改變--e5 m7是外口人ma7 m7是學者, koh khah m7是部落內底e5老人, i beh he7 khui3力--e5 是in部落e5少年輩, i講, 少年輩是社會未來e5 ng3望, i beh強調--e5 m7是chit-ma2 ma7 m7是過去, 重要--e5是未來!

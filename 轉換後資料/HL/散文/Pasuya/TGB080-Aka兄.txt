A-ka兄
Pasuya
Hit e5出日頭e5 e-pou時a2, 燒joah8燒joah8, kap朋友sio招, 走去新竹Hiong-san e5 Chim3-chui2庄chhoe7 A-ka兄, 聽i講參與運動e5過程ham7思考.

A-ka兄ti7 Toa7-chng出世, toa3過Sam-sin3-kio5, 尾--a2 chiah搬到Hou2-a2-soann e5 Chim3-chui2庄.

讀二專e5時, 學校社團去五峰辦活動, A-ka兄ti7 hia熟sai7 Tayal e5朋友, 了解台灣原住民e5處境, 路見不平e5性格, hou7 i自an2-ne熱phut-phut開始關心kap投入,『還我土地』『破除吳鳳神話』『東埔挖墳事件』 i long2參與有tioh8, ma7 kap Tayal朋友深談kui2 na7點鐘, 決定運動e5方向kap策略. I iau2 e7記得hit當時去到南投東埔e5時, 財團nge7 ti7 Bunun e5祖墓頂--a2起觀光飯店, 骨頭挖--出-來, to7 chhin3-chhai2 tan3 ti7路邊, 心肝底艱苦koh憤慨.

退伍了後i允過kui2 na7 e5頭路, ti7霧峰做代課老師e5時, chiok認真ham7人phang2教權會, 尾--a2 i建議ai3 ng3工會e5方向發展, kap in be7 hah8, hoann7頭--e5統派思想ma7 chiann5重, choann-a2無koh kap in cho3-hoe2活動--落-去. 對chit-ma2全教會teh hoah beh組工會, i無反對, m7-koh i認為1句話to7破--a: kam2 beh放棄公保換用勞保?

後--來A-ka兄去到華夏玻璃, 是新竹土財主開設e5工場, ti7 hia toa3 4冬, 一直為tioh8爭取改善勞動條件kap福利, ham7資方teh oan-ke, 續--落koh招不滿資方e5勞動者tau3-tin7組工會, soah hou7資方資遣, i kut-lat8 teh chhoe7勞動法令, ka-ti7學寫訴狀kap證據狀, 抗爭真久, 資方pang3 chiok che7條件beh ka7 so, i long2 m7願妥協.

Ti7戒嚴時代bu2工會抗爭, kam2 be7煩惱後果? A-ka兄講hit chun7 long2無想hiah che7, kan-tann單純認為無合理--e5 be7-sai2 pang3 hou7 soah, ma7 m7知thang驚, 橫直ka-ti7 e5能力無khah輸--人, 頭路koh chhoe7 to7有; koh, 厝--nih e5人ma7 be7 ka7 i擋, hit chun7厝邊隔壁看tioh8報紙teh寫, ma7 long2來teh問, in pa-pa顛倒ka7人安tah講:「1枝草, 1點露, 免煩惱--lah.」

離開華夏玻璃了後, A-ka兄koh toa3過kui2 na7 e5所在, 像ti7科學園區, 做百外工超過試用期--a iau2無thang轉做正式員工, ti3覺tioh8 ka-ti7 hong5列做烏名單, choann-a2自動離職. I強調講, mai3 kioh-si7勞基法有teh保障勞動者, 事實上解說權是ti7資方手頭, m7是勞動者.

Koh來, 去報名民眾日報e5記者招考, 順利錄取, chhim2頭a2有走台北e5政治新聞, 了解真che7政治運作kap政治生態. 了後to7 tng2到新竹做地方線記者, ti7新竹e5運動khou-a2真活動. 1988年新竹遠東化纖罷工, i用記者e5身份去到現場, 看chit8-e7 soah kui腹tou2火, kap現場e5警察指揮官起衝突.

Koh 1 pai2 i寫1篇報導, 得失tioh8民進黨, 民進黨beh ka7 i告, koh hou7報社壓力beh ka7 i調走, in丈人想beh用關係來化解, A-ka兄soah直接ka7拒絕, i自認報導是事實, m7驚人ka7 pinn3, i對ka-ti7 e5能力chiann5有自信, 調to7調, siong7慢1冬內一定thang tng2--來, 結果去到南投9月日後to7 koh tng2來新竹, 堅持事理e5性格ma7無為tioh8 an2-ne來改變.

Koh來, i主動轉調做專題記者, 用筆做武器, 寫出1篇koh 1篇政商勾結e5真相, beh ka7烏烏臭臭挖挖--出-來, 雖bong2承受e5壓力ju2來ju2大, iau2是無逼i妥協, beh刊boai3刊hou7報社去操煩, beh叫i mai3寫chiah-e5, 免講.

I ma7 bat真積極參與建國黨, 到尾--a2發現hiah-e5教授學者嘴e7講, m7-koh in e5思考kap行動soah kap基層離1 e5坎ti7--leh, 總--是in有太che7選擇ham7退路. 講bong2講, i iau2是真樂天, 認為基層hit股力量e7一直ti7--leh, 若有機會koh組織--起-來, i tiann7-tioh8 e7 koh liau5--落-去.

整理ka-ti7 e5經驗, i認為階級kap民族e5問題無可能拆開來看; 過去ti7運動--nih tu2 tioh8 be7 chio2統派, 知iann2 in e5想法ham7做法kap lan2真無kang5, e7離in khah hng7--leh, m7-koh i ma7認為in總--是有對社會正義e5追求, 少年--e5 m7免排斥對話e5機會, siong7無, chih接e7-tang3累積真che7經驗; 所謂e5外省人khah團結, ma7無iann2是「民族性」e5關係, 應當是in ti7軍隊ham7眷村e5生活慣勢形成--e5, lan2 ai3去理解.

對民進黨執政到tann e5表現, A-ka兄真失望, 對資源合理分配iah是本土化, 行政權有真che7落實執行e5空間,「立法院無過半」tai7-chi3 to7 sak be7 tin2動, che是借口. M7-koh i無絕望, 台灣人beh出頭天, beh追求社會公平正義e5 ng3望be7無--去, 對未來, lan2應當ai3重視意識, 教育kap思想e5 khang-khoe3, lan2活ti7 chia, beh nah e7-tang3對無公義e5 tai7-chi3 tinn3 tiam7-tiam7--leh?

2006.03.10.

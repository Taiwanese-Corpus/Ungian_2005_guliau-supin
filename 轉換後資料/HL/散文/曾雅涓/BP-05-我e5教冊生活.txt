台語新選組
我e5教冊生活

福德國小曾雅涓老師
我是今年參加「台灣區國小教師甄試」taN5 考tiau5 e5 新老師。自細漢，我頭一個志願是做老師，所以tng我知影考tiau5 e5 時陣，心內感覺chiaN5 歡喜，自 an2-ni 我e5 頭路ui3 大學soa2 到小學來。雖然long2 是ti7學校服務，m7-koh感覺上有chiaN5 大e5 無kang7 ，ti7 大學我是一個助教，chit-ma2 是真真正正e5 老師，hou7 人khah有ka-ki7 e5 主張，可惜目前只是科任老師，無ka-ki7   e5班thang chhoa7,kap學生總是khah無tah-su。
這學期long2 總教五班e5 學生，ti7 教學過程中，會tang3 了解學生gin2-a2 e5 kou2-chui、可愛，kap in開講交陪中，koh khah知影gin2-a2 對生活e5 想法實在真天真趣味。做老師有輕鬆e5 一面，ma7 有嚴肅e5 一面，做老師ai3 有責任，家長將gin2-a2 送來學校，就是ng3 望gin2-a2 得著好e5 教育kap照顧，所以lan2 做老師--e5 一定ai3 憑良心來教冊，來疼惜學生，千萬m7-thang ka7 in放牛食草。做老師實在無比別項頭路khah輕鬆，顛倒是責任比別人khah重；好ka-chai3這項頭路比較khah趣味，tak8工看著一大陣天真活潑e5 gin2-a2 ，一日一日大漢，一日一日bat tai7-chi3 ，真正hou7 人歡喜。Chiah教冊無joa7 久，beh學e5 物件iau2 chiaN5 che7 ，應該好好a2 phah拚，充實ka-ki7 ，認真做一個好老師。

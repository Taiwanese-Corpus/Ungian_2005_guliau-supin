Hou7慕光盲人重建中心畢業生e5祝福(下)
/賴其萬 Loa7 Ki5-ban7

另外我beh koh kap大家分享海倫凱勒e5文章，我相信大家long2 bat chit位廿世紀初影響視障朋友非常大e5大人物，伊ti7 1933年寫一篇文章 “Three days to see”（Hou7我有三天e7-tang看tioh8物件），伊寫講：「Chit世間如果每個人long2有幾工a2 e5時間看be7-tioh8影像，抑是幾工a2 e5時間聽be7-tioh8聲音，事實上這對伊是非常好e5經驗。因為當你看be7-tioh8 e5時，四周圍暗bin5-bong,你chiah會koh khah欣賞看會tioh8 e5物件；當你聽be7-tioh8聲音e5時，你chiah會聽tioh8你心靈快樂e5聲音。」伊真感慨teh講：「當我因為看be7-tioh8、聽be7-tioh8 teh傷心啼哭、大聲hiu e5時，心內kan-taN teh想，假使我若看會tioh8物件，我用觸覺得tioh8 e5快樂toh8會加倍！」但是事實並m7是an2-ni,因為有一工伊問朋友：「你kam2有看tioh8啥麼？」因為伊真想beh分享一下，但是朋友應講：「無啥麼好看e5(nothing to see）」。伊想，na2有可能an2-ni leh?Hiah-e5飛鳥kap昆蟲e5鳴叫聲，摸會tioh8 e5樹皮、花瓣，應該tak8項long2充滿大自然e5奇妙ah!所以講，大多數e5人long2因為真簡單toh8得tioh8,soah顛倒m7知去欣賞。海倫凱樂寫講，若是hou7伊有三日e5時間e7-tang看tioh8,第一日伊希望beh看多年來teh照顧伊e5朋友e5面，包括親人、老師kap周遭e5人；第二日beh看自然界e5事物，日出、日落、紐約博物館e5藝術品，自然sui2 kap歷史文物e5 sui2;第三日伊想beh看每一個人the an3怎過生活，紐約人無閒e5步調到底是啥款。Tui3伊chit篇非常感動e5文章裡，咱會koh-khah珍惜家己e7-tang自由自在做che7-che7 tai7-chi3。我本身是研究腦功能e5學者，腦e5某區域若失去功能e5時，往往其他區域e5功能就會變khah強。所以世間每項tai7-chi3並m7是完全好，抑是完全m7好，phaiN2運往往ma7會去帶來好tai7-chi3。Siong7-kai3重要e5是ai3珍惜你所有e5,無需要因為家己有啥麼欠缺soah來傷神失志。
最後我想用一句話，是我e5大漢kiaN2 ti7史丹佛大學e5畢業典禮暗會裡，in請一位寫美國百老匯舞台劇，知名e5年輕劇作家David Henry Hwang(黃哲倫）來演講，伊ma7是史丹佛校友，致詞中有一段話特別hou7我非常感動，伊講：「不管你有joa7 koan5 e5天分，有joa7好e5能力，總是，有一工你ma7有可能會失敗，人生就是成功、失敗，失敗、成功，然後tui3 hia學tioh8經驗。成功e5時，周遭會充滿phou5-phou5 thaN2 -thaN2 e5話，顛倒聽be7-tioh8家己e5聲音。有一工失敗e5時，因為無人來看你，你chiah聽會tioh8家己e5聲音。所以，失敗對我來講，是我重新出發最好e5機會。」我想大家踏出chit-e5學府後，be7-tang3永遠順利，但是若失敗e5時，我希望lin2 e7-tang安靜落來，學黃先生聽家己內心e5話。我感覺人生本來toh8無公平e5,有時當你tak8項看起來long2真成功e5時，事實上ma7有悲慘e5一面，反倒tng2,假使你項項long2感覺無如意e5時，仝時卻有真che7人teh羨慕你。一個人siong7-kai3重要e5,絕對be7-sai2放棄希望。只有希望，你就永遠是成功e5人，準講chit-mai2看起來親像是失敗，但是將來總是會成功lah。M7管是joa7幸福、joa7成功e5人，若放棄希望，就無thang比現在koh khah好。
今a2日我利用chit-e5緣分kap大家見面，希望大家會記得一句話，人生海海，無如意e5 tai7-chi3,往往會tu2-tioh8,總是，千萬m7-thang放棄希望，若有希望，啥麼tai7-chi3 long2有可能發生。最後敬祝大家畢業後一切順利，多謝大家。（感謝我e5秘書詹碧雲小姐將我e5演講錄音寫稿）（原文華語刊ti7「健康世界」 ，賴柏年翻譯作漢羅台語。）

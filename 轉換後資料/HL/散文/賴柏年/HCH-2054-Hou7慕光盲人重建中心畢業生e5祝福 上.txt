Hou7慕光盲人重建中心畢業生e5祝福(上)
/賴其萬 Loa7 Ki5-ban7

林逸民醫師，陳董事長、陳五福夫人，各位貴賓，以及今a2日畢業e5學生kap驕傲e5家長：大家好。
今a2日真榮幸有chit-e5機會來chia kap大家見面。林醫師是我ti7美國多年e5好朋友，透過伊，我有機會認識陳五福醫師所創辦e5慕光盲人重建中心，ma7有讀be7少有關陳五福醫師e5事蹟，非常佩服。六年前回國，我就一直希望有機會來參觀貴院，總是，一直無法度chhiau5出共同e5時間。今a2日有chit-e5機會ti7諸位e5畢業典禮講話，我想講家己也m7是啥麼名人，ti7 chit款重要e5場合致詞實在感覺不安。答應林醫師e5邀請以後，我toh8開始teh想，過去to無機會kap視障朋友作伙過，ma7無機會照顧in,所以kap視障e5朋友一直無有真深e5接觸，ah到底我kap視障朋友e7-tang3有啥款e5交集neh?突然間，去hou7我發現tioh8一個真大e5共同點。因為我三十年來teh照顧e5大部分患者是癲癇（iuN5-hin5)病病人，chit種病人因為腦裡有無定期e5無正常腦電波，致使引起突然間失去意識，人會chhoah,或是會做一koa2無自覺e5動作，造成周遭環境對in e5誤解kap歧視，甚至無合理e5對待，ah我一直有想beh替chiah-e5 hou7社會歧視e5弱勢族群做淡薄a2 tai7-chi3,無的確toh8是an2-ni我chiah kap視障朋友產生一點a2交集。今a2日我就用我ti7這方面e5經驗kap我看冊e5心得，ti7 chia kap大家分享。
Tai7先我先講一下，ti7 teh照顧癲癇病人朋友e5經驗中間，我發現tioh8真che7無仝款e5文化，long2對癲癇病人有排斥。事實上，ti7 1988年我受tioh8美國癲癇基金會e5資助，去中國教冊一個月，我有做過一個民意調查。Ti7 1992年，我ma7受tioh8相仝e5安排，來台灣做過類似e5民意調查。問卷內面阮問一個問題：「你敢會反對你e5子女kap癲癇病人結婚？」中國百分之87%反對，台灣72%反對。美國ti7 1949年以後，每五年做一pai2蓋洛普民意測驗，到1979年時kan-taN有18%反對。所以講社會文化會改變人對in e5看法。最近我ti7曼谷e5國際癲癇會議時，有遇tioh8一位紐西蘭癲癇專家，伊講in紐西蘭是全世界對癲癇病人siong7-kai3友善e5國家，kan-taN有百分之五反對，我聽tioh8 chit-e5數字了後非常感動。會後阮有koh再談chiaN5久。伊講：「你kam2知這就是是阮四十七年來一直the phah拚推動社會運動e5成果！你千萬m7-thang因為tng2去臺灣看tioh8 lin2 e5數據，toh8感覺頭痛失神。」伊koh講一段值得人深思e5話hou7我聽，伊講beh hou7社會接受chiah-e5病人，siong7-kai3重要e5是hou7社會看tioh8 chiah-e5病人ma7仝款e7-tang3做一般人teh做e5 khang-khoe3。親像ti7社交場合裡，伊強調e5是癲癇病人ma7仝款teh繳稅金。社會若知影in有teh盡所有咱應該盡e5義務，但是卻無享受tioh8所有人teh享受e5權利e5時，社會會感覺欠in一份公道，自然toh8會盡力去替in爭取in應該有e5權利。Ti7社會上或是ti7真che7場合內面，視障朋友確實會hou7人認定in be7-tang3做啥麼，抑是認為某種職業in無法度勝任。但是事實上視障朋友有真che7天分，社會咱若肯hou7 in機會，in可能會比其他e5人做koh-khah好。以上是我將tui3紐西蘭學者hia學tioh8e精神kap大家分享。
Koh來，我想beh kap大家分享視障醫師哈特曼醫師（Dr. David Hartman）e5傳記。《白袍、白杖》chit本冊，m7知lin2大家bat看過無？哈特曼醫師是一位精神科醫生，十幾歲開始就完全看be7-tioh8物件，落尾去讀醫學院，通過精神科e5專科醫師訓練。Chit-e5成功e5例，就是teh教咱講「殘而不廢」，雖然視力無好，但是照常e7-tang3成功。翻譯者林俊育先生是我e5好朋友，伊siong7-kai3佩服e5人就是陳五福醫師。Ti7伊hit本冊e5譯者序裡有一句話，我唸出來hou7大家聽：「陳醫師在世e5時常常講，盲人啥麼long2e-tang3做，除了開車kap做外科醫生以外。」這句話非常好，伊講盲人boe7-tang3做外科醫生，但是並m7是講boe7-tang3做醫生。事實上哈特曼醫師是一位非常好e5精神科醫生，伊家己ti7冊裡有寫講，che7-che7人看tioh8我是盲人，就問：「你chiaN5實e7-tang3看病mah?」等病人hou7伊e5治療照顧以後，chiah知影原來就是因為伊是盲人，所以chiahe7-tang3看tioh8普通人看be7-tioh8 e5物件。哈特曼醫師有講過一句話，我想beh用來kap大家互相勉勵：「為tioh8實現chit-e5理想，我經過che7-che7曲折坎坷e5道路。沿路行過來，我發現tioh8一個理念，he就是每一個人long2有弱點，但是成功e5人e7-tang3將弱點變作優點。」 我想chit句話有夠好，我特別將chit句話送hou7大家。(待續) （感謝我e5秘書詹碧雲小姐將我e5演講錄音寫稿）（原文華語刊ti7「健康世界」 ，賴柏年翻譯作漢羅台語。）

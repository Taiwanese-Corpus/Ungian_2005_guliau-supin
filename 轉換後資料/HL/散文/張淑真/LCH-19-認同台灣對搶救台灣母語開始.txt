			    
認同台灣對搶救台灣母語開始
張淑真                                                                                            
                                                        

因應教育部九年一貫課程的母語教學，看著真濟台灣gin2仔，講家己國家的語言，竟然像講外國話仝款，ngi-ngi ngiauh-ngiauh，離離落落，有夠礙逆(gai7-gioh8)。咱憂心咱的台語若閣佇遮呢漚、遮呢臭的環境內底繼續noa3落，免外久恐驚會像平埔族語按呢消失去。
根據統計台灣母語，每年有5%以上的人口數快速teh流失中，因為現此(chu2)時有不止也(a2)濟40 歲以下的台灣人無teh講台語，毋是歸嘴的北京語，to7是勉強ham7父母講話嘛是台語濫北京語，講台語講未輾轉，講台語講到 hiN- hiN hahN8-hahN8，不答不七。閣較僥倖是一大拖中老年人，煞去予gin2仔同化去，toe3 gin2仔講半生(chheN)熟的北京話，莫怪庄腳的阿公阿媽，一直teh怨嘆in的孫仔毋肯佮伊講台語。
Ah taN，全台灣的人攏感慨萬千講：講台語的環境已經消失去也！干那教育部門的大官大人in毋知影欲自然講母語，上重要的是---環境。救台灣愛靠教育，若欲予台灣人會認同台灣，to7愛ui3文化落根，欲復興台灣文化一定愛ui3救台灣母語開始。教育專家攏知影，嘴講心內話，手寫想欲講的話，想的、講的、寫的攏一致，毋免轉(tng2)換，嘛未錯亂去；偏偏台灣的語文情境就是逼咱心、口、手無一致。可憐台灣母語被壓制到 taN，想欲恢復台灣人的自信心，上簡單上省錢的方法是：予台灣母語口語化、生活化，人人講台語，平常聽有、講會滑溜，讀、寫、作文章，詩詞歌賦才佇學校學，按呢每年會使節省未少的教學經費。
台語的sui2(sui2)是世界有名的，嘛是美國太空總署用來對外廣播的60種語言中間的一種，目前世界上使用的人口超過七千萬人。所謂「生活即教育」，古早的台灣人，根本無學校教育，是按怎會曉唸七字仔歌，會吟詩對唱，猶有歌仔戲、勸世歌等等，可見先人的智慧表現佇生活上、感情上的語言是goa7呢也豐富活潑、多采多姿；ui3日常家庭生活中自然輕鬆-a2學台語、講台語，na2 生活na2教育，推語言sak文化，看卡通na2唱歌na2 ，塑造各種台語環境才是根本之道。
欲營造講台語的環境並無困難，只要規定升學考試、國家考試愛考台語，透過鼓勵企業推sak講台語，就業市場有需要，未曉台語行未通，父母自然會重視；咱所知e5「父母是上好的老師，家庭是上理想的教室」。因為台語的特殊轉音變調和文白音，上好是佇平常的口語話內底自然形成，若無，佇平常聽未著台語，無機會講台語的漚臭環境之下，〈週邊環境佮媒體、卡通攏是北京語發音〉，to7欲叫gin2仔干那去學校每禮拜學40分鐘的課程，to7準算推行台語，這種心態，若毋是騙siau2的就是凊彩(chhin3-chhai2)應付應付咧，藐視台語，糟蹋台語文化tui3台灣的深遠影響力。
逐家攏知影佇台灣講台語to7像佇日本講日語，佇英國講英語仝款自然，現chu2時台灣的老人最少猶有200萬人未曉聽、講北京話，政治人物干那佇需要選票e5時，才想欲講台語；公開場合歸嘴e5北京話，連參濫(lam7)一半句也台語，都未堪哩，這款無尊重、無重視台灣人基本聽的權利的政客，敢毋是真僥倖咧？若數(siau3)想欲要求教育官員落實台語教育，to7若像「差牛逐馬」咧，無khah choa7啦！
恁給看，咱e黃部長嘛講：「母語教學上重要是引起興趣，欲評量to7 mai3用分數、等第作比較；閣講因為有各地腔口e問題，所以教材、師資佮制度等等的配套措施攏無法度即馬上(chiuN7) 軌道。」 敢毋是推卸責任無負責任的藉口咧？台語學科是咱國語文領域，頓腳(tng3-kha)會振動的一科，欲推行全民台語，發揚台灣文化，給台灣魂揣(chhoe7)轉來，避免hong5邊緣化，今也日毋作，明也載會後悔，到時欲哭無目屎，欲講無人知。敢講台語課比美工音樂課較毋值？                                                                                                   
斟酌(chim-chiok)、重視台語佇世界上的地位，有一工犯勢，著(tioh)諾貝爾文學獎的人會是台灣的台語文作家，恁敢知？予台灣母語、台灣語文會tang3佇21世紀初重生，to7是當政者未tang3推(the)的重要課題ham7重大使命，閣較是教育官員ham7咱台灣人為台灣修行的功德，咱佇遮深深的寄望，而且願意佇基層結合有志之士，繼續努力拍拼，為台語掖(iah8)種、灌溉，栽培這塊san3-phi2-phi2 e5台語土地，也祈禱伊會發芽puh穎(iN2)、開花結籽，世代生湠(thoaN3)；台灣語言有生命力，咱台灣人to7有自信心，台灣嘛才會出頭天！


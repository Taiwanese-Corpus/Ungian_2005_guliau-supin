Siau3念 尚五兄
									/連三郎  Lian5 Sam-long5
尚五：無想tioh8你會an2-ne無聲無說，又koh hiah緊來離開牽手、囝兒、親chiaN5 kap朋友，kah-na2親像無ai3 chak-cho7人，beh恬恬離開chit-e5世間。
第一pai2聽tioh8你e5消息是ti7 12/23/03 hit暗，朋友phah電話來，講你已經被送入病院，病情已經chiaN5嚴重，又koh昏迷不醒。第二pai2 e5消息，是講你ti7  12/23/03早起，感覺人無爽快，無ai3去上班，想beh toa3厝內歇睏，落去眠床睏，na2知睏去toh8無醒。Hit下晡，你toh8被送病院。第三pai2聽tioh8 e5消息，是你e5病情非常嚴重，內出血koh腦充血，已經使用機器幫助呼吸。第四pai2 e5消息，是醫生宣布你已經腦死，繼續使用機器幫助呼吸，等到你e5兄哥來。最後一pai2 e5消息，是你家己斷氣，機器已經無法度幫助你呼吸。
Chit中間，我ham5牽手kap吉福兄夫婦去病院看你，你e5後生kap新婦ti7病床邊陪伴你，你靜靜安祥倒ti7病床，若m7是你e5嘴kap鼻孔有插管，我掠準你是teh睏。我牽你e5手，iau2-koh有體溫，看你e5腹肚有teh起落，你有teh呼吸。雖然我bat ti7 Hospice做過四年e5義工，看過無數e5生死，結局我ma7擋be7-tiau5,目屎toh8 lin3落來，緊離開病床，khia7 toa3病房外面冷靜cheh(一下)。Beh離開病院e5時，我koh行去你e5病床邊，牽你e5手，講一聲再會。
尚五：你應該iau2-koh會記得，ti7年goa7前，咱tau3-tin7做六十歲生日。Ti7眾朋友面前，我ka7 “60”e5兩支蠟燭，旋顛倒頭，變成”90” e5數字。我對你講，咱九十歲若iau2-koh活ti7世間e5時，咱koh作伙來做生日，hit-chun7咱兩個iau2-koh會行，tioh8 chhoa7囝孫去一個度假所在，過九十歲生日。若一個人be7行，會行e5 tioh8去be7行hit人e5厝過生日。若兩個人long2 be7行，toh8用傳真電話互相祝福。若有一個先離開世間，toh8用e-mail來聯絡。講了，咱兩個山盟海誓，相約ai3好好照顧身體。為tioh8表示咱兩個e5真心真意，”60” e5兩支蠟燭，一人保留一支，你theh8 “0” e5蠟燭，我theh8 “6” e5蠟燭；等到九十歲相會e5時chun7,你theh8 “0” e5蠟燭，我theh8 “6” ka7旋倒頭，變成  “9” e5蠟燭，合作伙toh8變成 “90” e5一對生日蠟燭。但是無想tioh8,你an2-ne toh8恬恬離開世間；現在我只好等你安定了後，用e-mail通知我，你ti7 toh位，我若離開chit-e5世間，toh8 e7-tang3去chhoe7你。
尚五：你對朋友e5真情，對故鄉e5愛，你留hiah濟歡樂hou7阮，我long2 khng3 ti7心內，ti7 chia按下，m7-ai3 koh講。尚五：你好好仔安息，你永遠活ti7阮e5心中。(12.28.2003)

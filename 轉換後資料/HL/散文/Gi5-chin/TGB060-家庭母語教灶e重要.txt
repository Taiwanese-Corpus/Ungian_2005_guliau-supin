家庭母語教育e5重要
Gi5-chin

「Gun2孫a2 beh來chia toa3, gun2 cha-a2-kiaN2講ai3教英語, 老師講ai3教國語, ah goa2 kan-taN e7-hiau2講台語, 實在m7知iaN2 beh教siaN2-mih?」Che是有1工gun2 a-pah teh送phoe e5時, 聽tioh8 1 e5 a婆講e5話.

其實, m7-taN7是chit e5 a婆有chit方面e5問題, chiok che7做pe7母e5人ma7有chit種困擾. TiaN7-tiaN7 ti7學校kap公園看tioh8 chit8-koa2 pe7母chhoa7 in e5 gin2-a2去sng2. In ang-a2-bou2 teh講話e7用台語, m7-koh若beh kap gin2-a2講話, to7 e7變成怪怪e5北京話, ti7 chit款教育之下e5 gin2-a2雖然台語聽有, m7-koh m7是講be7 lian3-tng2, to7是be7-hiau2講, 問in是an2-choaN2無愛直接kap in講台語, in講驚gin2-a2後pai2讀國小e7聽無老師teh講siaN2, e7 toe3人be7 tioh8, koh有chit8-koa2 pe7母講因為講北京話khah有水準, 所以in無愛講台語.

做pe7母e5人toh 1 e5 m7是「望kiaN2成龍, 望女成鳳」, m7-koh chit-koa2錯誤e5觀念可能e7害gin2-a2減學1種語言. 語言e5本身並無水準e5 koan5 ke7, i kan-taN是人kap人溝通e5工具. Chit-ma2 e5社會kan-taN e7-hiau2講北京話是無夠--e5, ke學1種語言, 以後無論是beh chhoe7頭路, iah是beh kap人接觸long2有幫助. Ma7無需要驚gin2-a2學母語後pai2 e7 toe3人be7 tioh8, 因為gin2-a2學語言e5能力真強, m7管學siaN2-mih語言long2真緊, 而且gin2-a2讀國小了後, e7 khah chiap8講北京話, 所以講m7免驚gin2-a2北京話講be7好, 顛倒是講母語e5時間愈來愈chio2, 到尾--a2母語long2講be7 lian3-tng2.

To7 theh8 gun2小弟來講, e7記得i細han3 e5時, 因為gun2 tau long2講台語, 所以i e7-hiau2講e5北京語無kui2句. 讀幼稚園e5時, 幼稚園e5老師koh ka7 gun2母--a2 tau5講gun2弟long2 be7-hiau2講北京話, 叫gun2母--a2 ai3教i講北京話. Gun2母--a2北京話ma7講be7 lian3-tng2, 所以ma7無特別ka7教, gun2小弟ti7幼稚園hit種環境, 真自然to7 tauh8-tauh8-a2學e7-hiau2講北京話, chit-ma2顛倒是台語講be7 lian3-tng2.

台灣各種母語因為受tioh8過去政府e5壓迫tauh8-tauh8-a2 teh消失, 無論是原住民e5語言, 客語, iah是台語, e7-hiau2講ka-ti7母語e5人愈來愈chio2. 政府為tioh8 beh hou7 lan2 e5母語傳--落-去, chit-ma2國小開始teh推動母語教育, m7-koh母語e5教育kan-taN靠hit kui2節課是無夠--e5, siang7根本e5方法to7是對家庭教育開始教起, hou7 lan2 e5 gin2-a2 ti7平常時e5生活中, 真自然學e7-hiau2講母語, an2-ne lan2 e5 gin2-a2母語khah講e7好, ma7 chiah e7-tang3 ka7 lan2 e5母語好好a2傳--落-去.

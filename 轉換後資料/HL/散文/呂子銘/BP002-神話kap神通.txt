神話kap神通
呂子銘
你若聽著「反攻大陸是lan2神聖e5責任」kap「本尊會放光」這兩句話，有siaN2感想--le？當然，in出現e5年代無kang7款，訴求e5對像ma7無相像，兩項chham做夥比較，na2親像『張飛戰岳飛』，戰gah樹葉a2亂亂飛，無siaN2 thang好感想；m7-koh，lan2若按kang7款是神話、騙術來比pheng7,一koa2把戲to7隨知--a。
先看頭一句「反攻大陸」。為著boeh騎ti7台灣人e5頭殼頂、剝削台灣人e5稅金，早當年國民黨用種種手段，thai5--人、koaiN--人，或者是恐嚇來對付lan2台灣人；koh hoah種種e5口號，欺騙hou7 i統治e5台灣人，像『時代考驗青年、青年創造時代』、『毋忘在莒』、『反攻必勝、建國必成』，chia-e5口號長長短短，long2是ui3「反攻大陸」變--出來e。Hoah一下久，國內e5人麻醉起siau2,國外e5人tak8工tih看笑話。
口號一直演變，「三民主義統一中國」這句話ma7早to7破產--a！An2-choaN2講--le？三民主義是孫文ti7一百年前空思夢想製造出來e5物件，ti7 in hit國會時行be7時行，chham lan2是無干礙--e，你管i變做「ham7眠主義」iah8是「大麵主湯」。但是lan2 chia，大學聯考iau2佔五十分，kam2講「一領破hiu5 m7甘放」？上好改做十分，心適to7好。
講著「統一中國」，che chham lan2 koh khah無關係。In hit國--e，若有法度像歐洲變做幾十國，人民生活to7 khah有機會改善。可惜，一koa2 khah有錢水e5地區像廣東、上海，in-e5稅收long2繳繳去北京，結果家己e5地方建設，幾十年long2無進步；湖南、貴州、遼寧發生水災，中央m7 theh8錢去救助，顛倒叫外國所謂e5「炎黃子孫」出錢救災。實在真好笑，siang2 kap你deh「炎黃子孫」！北京e5統治者，kan-taN想boeh增加軍備、恐嚇別國，kui工做霸權e5夢，這款專門出產乞食、lou5-moa5、奸臣e5國家，koh siau3想boeh用「ham7眠主義」去ka7統一？頭殼phaiN2--去！
Koh來講通靈放光e5仙古。騙術會時行，完全是利用人siau2貪e5心理，貪財、貪色、貪神術種種。Ti7台灣，老實誠懇做tai7-chi3 e5好品行，long2 hou7中國統治術收拾gah boeh無--去a，m7-chiah有hiah-ni7 che7人hong5騙--去。這koa2人，hong5騙koh khah che7遍ma7 be7精，你ka7 tong7破ke-kui，i顛倒無歡喜--le。
Koh來，lan2來檢驗台灣e5傳播媒體。長久以來，台灣e5記者ti7特殊e5環境享受，罕得有人去注重專業知識e5培養，報導tai7-chi3 long2是chhin3-chha2i tau3-tau3--e。中國小說紅樓夢內底有一個cha-bou2-kan2,tak8遍long2 「小khoa-a2 tai7-chi3,大聲hoah-hiu」；台灣e5傳播媒體tu2好kang7款，「小事大報，無事創造」 ，實在chiok無格--e。Lan2舉一koa2例來看。進前ti7板橋地下道有割喉之狼，無joa7久，傳播媒體tak8工「做狼」，公車頂、百貨公司、暗巷a2,tak8位long2有野狼出現。一直到釣魚台有人起燈塔，所有e5 「野狼」隨to7 long2消失--去。這chun7,tak8工看釣魚台，seh8釣魚台，siu5釣魚台，無閒chhih-chhih。我當teh煩惱boeh an2-choaN2收山，tu2好有一間農會理事長倒錢，釣魚台無boeh報--a，換報導地區性e5金融機構，上好tak8間long2出tai7-chi3,無tai7-chi3 ma7 ai3編--出來。這當chun7,宋某人通靈放光，所有農會信用合作社long2無phaN3-siau3,一切正常。
Chia-e5事件，一幕一幕真鬧熱，看long2 be7赴。Kam2講，人生親像一齣戲，社會na2像大戲台，傳播媒體是大導演？這koa2 tai7-chi3,除了直接有牽連e5人以外，大部份e5人long2無chun3-bun7--著。時機chiah-ni7 bai2,tiam7-tiam7-a2看to7好，食hou7飽、穿hou7燒khah實在。
Ui3「反攻大陸」到「本尊放光」，小ka7算--一下，lan2到底聽過joa7-che7神話，看過joa7-che7神通？

都市一角
呂子銘
美雲ti7「好時光旅行社」上班ma7 beh 十外冬--a。當初是透過這間旅行社辦理護照簽證，kap i chih 接--過。愛嬌生張、嘴水koh 甜，kang7 款物件連續hou7 辦過幾na7 pai2。了後koh 有機會參加in 公司e5 旅行團，漸漸熟sai7--起來，一koa2 tai7-chi3 ma7 順續了解。
旅行業ti7 六０年代到七０年代有一段好光景，hit 時chun7，台票對外票iau2真ke7，外國人來台灣khai 錢大pan7。中小學教師月給ti7 兩、三千e5 時chun7(『民國』五十五到六十二年），「Gaidou」chhoa7  團就有兩、三萬--a，辦業務走件ma7 有五千，頭家經理級--e5 koh-khah 免講，外口加減long2 有一、兩個a2 小--e5。
美雲這時tak8 工功課(khang-khoe3)long2 做be7 了，暗時tiaN7-tiaN7 都ai3 ti7 公司bu2 到八、九點，頭家林董--e5 對i 真看重，一koa2  khah 要緊e5 業務long2 派hou7 做。趁這時，i 買落一間「小套房」，另外theh8 tng2 去故鄉e5 錢ma7 增加。
過無幾年，台票漸漸升值，同業愈開愈che7 間，tak8-e5 削價競爭，這時e5 利頭變kah chiok 薄。美雲hit 間旅行社經營be7 落--去，自an2-ni 去「oa2 行」，員工long2 離職，chhun 林董kap 美雲。業務方面ma7 自「in bound」 改做 「out bound」，兩人變做「牛a2 頭」。
Koh-khah 害--e5 是林董in bou2 這時精神小可a2 無正常，暗時tiaN7-tiaN7 三點外起--來，厝內前後loa7-loa7-so5，四點chiah koh 去睏，第二工問long2 m7 知，症頭雖m7 是kai3 嚴重，叫i 去治療，效果ma7 普通，林董tak8 工人都真ut-chut。
美雲真ka7 同情，明知be7-tang3 liau5--落去，偏偏拘束ti7「有福同享、有難同當」e5 觀念，甘願hou7 君插花瓶ma7 無後悔。『巧轉豈能無本意，良辰未必有佳期』是i e5 解說詞。『鶯花最怕春光老』，將來beh an2-choaN2，mai3 ka7 想，chiah  be7 hou7 心肝頭siuN 沉重！


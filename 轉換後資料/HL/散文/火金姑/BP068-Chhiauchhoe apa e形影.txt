Chhiau-chhoe7 a-pa3 e5 形影
火金姑
ui3 學校出業了後，我就ti7 台北食頭路，chun5--年，kap 熟sai7 幾na7 冬e5 Ju7--a2 結婚，本chiaN5 goan2 稅1間細間公寓，tak8 個月付9千khou 厝稅。M7-koh 這chun7 台灣e5 厝.價數直直lak，若買1間3百外萬e5 厝，用銀行e5 『低利貸款』，算算--leh koh-khah 會ho5，goan2 就開始si-ke3 去chhoe7 厝。
Chhoe7 來chhoe7 去long2 be7 kah 意，m7是環境siuN ak-chak，就是厝siuN 大間，價數khah koan5。Goan2 做khang-khoe3 幾na7 冬，若講無儉tam7-poh8-a2 錢是騙--人-e5，只是goan2 su3 常ti7-leh 想，錢beh 用ti7 khah 有意義e5 所在。艱苦gin2-a2 出身，自細han3. goan2 受chiaN5 che7 人照顧，goan2 i--a2 tiaN7 講：「食果子，拜樹頭。」Ai3 隨時感恩、知足，就an2-ni goan2 ti7 世界各地，幫贊1 koa2 san3-chhiah gin2-a2，hou7 in 會tang3 讀冊、bat 字、學專長來改善in e5 家庭。
有1工，goan2 去承天寺peh 山，看著1張「賣厝」e5 廣告，kap 厝主約好去看厝。Hit 個社區環境真清幽，我一看就有kah 意，hit 間厝有20外坪，厝主黃--先-生kap in bou2 iau2 toa3 ti7 hia，in 翁a2 bou2 一看就是有智識e5 讀冊人，真斯文。In e5 客廳chhai7 1尊彌勒佛，我斟酌看，kap goan2 故鄉e5 佛堂kang7 款，chiah 知in ma7 是一貫道e5 道親，kap goan2 平平long 是雲林人，ti7 濁水溪邊大han3 e5 gin2-a2，「人.無親，塗.親」，i 講in tau 是ti7 西螺鎮kang5.剃頭--e5，賴lai3 ou-bah-sang2 是in i--a2，我e5 眼前浮出in i--a2 e5 形影，i chhiang5-chai7 ti7 信義佛堂行踏，我讀國中e5 時chun7，bat ti7 hia toa3 1-cham7，對in i--a2有印象。I 講hoan7-se3 lan2 e5 si7 大人有熟sai7，我報a-pa3 e5 名，i soah chhoah 1 tio5，i e5 表情be7 輸m7 相信，koh 問1遍：「你kam2 chiaN5 實是Iu7--a2 e5 cha-bou2-kiaN2？」天下nah 有chiah-ni7 tu2 好e5 tai7-chi3，i 講a-pa3 是in e5 恩人，in kui 家夥a2 知iaN2 修行，long2 goan2 a-pa3 e5 功勞。

我bat 聽i--a2 講--過，a-pa3 少年e5 時是1個春風少年兄，1粒海kat-a2 頭吹gah 金sih-sih，chiaN5 愛交朋友，惜情、重義氣，bat 駛計程車，toa3 過勝家公司，ma7 bat kap 人chhit-tho5--過，會hiau2 pok 薰、lim 燒酒、poah8-kiau2，m7-koh 信一貫道了後，所有e5 phaiN2 習慣全部改gah 清氣liu-liu。到底是siaN2-mih 力量hou7 a-pa3 行入信仰e5 世界？講--起-來ma7 chiaN5 好笑，i--a2講一貫道tu2 開始ti7 台灣無時行，chiaN5 神秘，a-pa3 houN3-hian5 想講he 是騙--人-e5，beh 去查1個水落石出，尾--a2，soah 變做虔誠e5 信徒。A-pa3 tu2 著人就講道理hong5.聽，為著beh 訓練口才，a-pa3 ti7 thau3 早天未光e5 時，tiaN7-tiaN7 走去墓a2 埔講經說道「吵死人」。Goan2 i--a2 ma7 是虔誠e5 信徒，hou7 a-pa3 e5 精神感動，m7-chiah 嫁hou7 i 做bou2。
I--a2 e5 後頭厝ti7 嘉義市，雖bong2 無講chiaN5 好額，m7-koh goan2 外公有hou7 i--a2 受教育，i--a2 真gau5 讀冊，好性地koh bat tai7-chi3，in pe7 母m7甘cha-bou2-kiaN2 嫁去庄kha 食苦，soah 來反對 a-pa3  kap a母結連理。I--a2 決心beh 嫁goan2 a-pa3，無顧pe7 母阻擋。Ou3 尾，goan2 外ma2 講嫁--出-去e5 cha-bou2-kiaN2 na2 潑--出-去e5 水，好.bai2. long2 是命，後pai2 m7-thang 怨chheh。
Siang2. ma7 想be7 到，kam2 chiaN 實sui2 人無sui2 命？Goan2 a-pa3 ti7 我3歲e5時soah 來過身--去，hit-chun7 goan2 上細han3 e5 妹妹iau2未度che3。I--a2 滿腹心酸無人知ma7 無te3 講。日--時i--a2 ti7 幼稚園教gin2-a2 讀冊，e-pou kap hioh假e5 時，si3-ke3 去hoah-lin2-long、賣雜細，ka7 goan2 央hou7 開kam2-a2 店e5 春生a伯in ang-a2-bou2 照顧，暗時chiah 抱goan2 tng2 去厝，等goan2 khah 大han3--1-點-a，隨個a2 隨個就chhoa7 去幼稚園a2，春生a伯是goan2 a-pa3 e5 叔伯a兄，in ang-a2-bou2 chiaN5 疼惜--goan2。
若beh 問我對a-pa3 有siaN2 印象，論真.想--起-來，無，m7-koh 好笑--e5 是ti7 我成長e5 過程中，m7-bat 停止對a-pa3 e5 si3au 念。
我bat 哭gah 目khou 紅紅，問春生a伯：
「是m7 是我無乖，無，天公伯a2 nah會 hou7 我變做無老pe7 e5 gin2-a2？」
春生a伯chiok m7甘--e5，oan7-na7 ka7 我惜，oan7-na7 講：
「Gong7 gin2-a2，lin2 是我看--過上乖巧、上kou2-chui e5 cha-bou2 gin2-a2！」
I 偷偷ka7 我講：
「Beh 怪tioh8 怪lin2 老pe7 siuN養孝，為著超拔lin2 a公a-ma2，m7-chiah 連命soah 無--去。」I 講goan2 a公khah 早是飼豬--e5，犯殺業、罪重，a-pa3 本底好好1個人，超拔in pe7 母了後，soah 隨帶著末期e5 肺癆。春生a伯ka7 我解說超拔e5 意思，是ka7 功德送hou7 死--去e5 親人，hou7 in 免koh 受苦。春生a伯叫我mai3 煩惱，i 講a-pa3 歸空e5 時，面a2 紅ge5 紅ge5，pheng7 在生koh-khah 好看，身軀坐正正ti7 藤椅a2 頂，be7 輸菩薩坐蓮台，出山hit 1工，chiaN5 che7 道親來相送。
我國校5~6年e5 時，做tai7-chi3 就chiaN5𨍭趙u--a，會hiau2 ka7 i--a2 tau3 做厝內e5 khang-khoe3，洗衫、煮飯、照顧小妹……。Beh暗a2 e5 時，我tiaN7-tiaN7 1個人坐ti7 門口埕，na2 等i--a2 賣雜細tng2--來，na2 看天頂e5 雲彩，有時雲siu5 來siu5 去，有夠sui2，闊闊e5 天，引我siau3 念toa3 ti7 天堂e5 a-pa3。
A-pa3，你ti7 天堂kam2 有想著goan2？國校出業hit 年hioh 熱，a姊ka7 in 老師講我愛畫ang-a2，老師竟然beh 免費ka7 我教，a姊騎鐵馬載我去西螺，theh8 1 khou hou7--我，叫我中tau3 kha3 電話去店a2 頭，i chiah 來ka7 我載，kui chai2 起，我畫gah chiok 歡喜--e5，中tau3--a ma7 無感覺iau，na2 唱歌na2 行--tng2-去，路邊e5 鳳凰花開gah 真豔真紅，鳥a2 chiuh8-chiuh8 叫，na2 teh kap 我合奏，我beh ka7 hit 1 khou 儉起來買紙筆。
M7 知行joa7 久，眼前是1坵1坵 e5 田園kap na2 肚腸e5路a2，厝nah 會hiah-ni7 遠，我kha 酸koh 腹tou2 iau，giong7-beh 暈--去，soah tu2 著1個 ou-bah-sang2，i liah8 我金金相，問講：
「Cha-bou2 gin2-a2，lin2 tau 是m7 是toa3 竹圍a2？」
我tim3 頭，i koh 問：
「你是m7 是Iu7--a2 e5 cha-bou2-kiaN2？」
我m7-bat 看過i，i soah bat--我，我問i nah 知？I 講我kap goan2 a-pa3 生作真sio-siang5，目chiu、鼻a2 long2 kang7 款kang7 款。I 叫in 後生騎ou-tou-bai2 載我tng2--去，a-pa3！Che 是我頭1 pai2 受著你e5 致蔭。細han3 e5 時，a姊tiaN7 展寶講a-pa3 有joa7 疼--i，chhiang5-chai7 theh8 出紅嬰a2 e5 時chun7 a-pa3 抱--i e5 相片，有1張背景是ti7阿里山，a-pa3、a母kap a姊long2 笑gah 嘴a2 lih8-sai-sai。Iah 若我，kan-na 有1 te3 錄音帶，內面是我e5 哭聲。I--a2 講hit 工i chhoa7 a姊tng2 去外家，放我kap a-pa3 toa3 厝，m7 知an2-choaN2，我哭kui 暝，a-pa3 擋be7 tiau5，kui-khi3 theh8 錄音機ka7 錄--起-來，管thai7 我大聲hau2。我真欣羨a姊，有a-pa3 e5 記ti3。我藏1張a-pa3 e5 相片，無人e5 時，我chiah theh8--出-來，有時na2 看na2 生分，問ka-ti7:「Che kam2 是我e5 a-pa3？」受枉屈e5 時，我會chhoe7 1個無人e5 所在，對a-pa3 e5 相片大聲哭。有1 pai2，我kap a姊oan-ke，i 罵我愛哭，莫怪a-pa3 上討厭--我，害我bih ti7 棉chioh 被內，偷偷hau2 幾na7 工。
A-pa3！你kam2 正港m7-bat 疼惜--我？這個疑問，一直khng3 ti7 我e5 心肝底。Tak8 年清明，goan2 kui 家夥a2 long2 會去poe7 墓，goan2 khia7 ti7 a-pa3 e5 墓前，無聲無說。M7 知ui3 tang 時開始，a-pa3 做忌hit 日kap 清明，a姊long2 poah8-poe ka7 a-pa3 報告厝內底大大細細e5 tai7-chi3，了後tak8-e5 輪流講，有笑khoe、有目屎、有對未來e5 ng3 望，ma7 有綿綿e5 相思，i--a2 kap 我long2 kan -na tiam7-tiam7 看，無講半句話。有幾na7 pai2，我ma7 真想beh kap a-pa3 講話，尾--a2，猶原tiam7-chih-chih khia7 ti7 邊--a2。
目1下nih，20冬e5 時間過--去-a，庄a2 內e5 旺叔a2 來ka7 a-pa3 khioh 骨，hit 1工.日頭chiaN5 炎，棺材phah 開e5 時，我be7 輸看著1個ian-tau5  e5 cha-pou 人對我笑，a-pa3！Lan2 終其尾見面--a，我1等20冬，久久長長e5 等待。旺叔a2 ka7 阿爸e5 骨頭清gah chiaN5 chheng-khi3，khng3 ti7 金斗甕a2 內，a-pa3！我知iaN2 goan2 long2 是a-pa3 你e5 心肝kiaN2，a-pa3！再會--lah！後pai2 lan2 ti7 天堂相會，我會對你講出ti7 人間對你深深e5 思慕，大聲叫你「a-pa3」！1聲koh 1聲。

Goa2 e5電話簿a2
Gi5-hui7

有人講goa2真惜情, 看tioh8 goa2 e5電話簿a2 long2有1-koa2意見kap問題:「Li2 kam2會記得chiah-ni7 che7人?」「Li2 kham in kam2 long2有teh聯絡?」

自細han3, goa2有1種慣勢, 就是m7管kap goa2是siaN2-mih關係e5人, goa2 long2會盡量記ti7簿a2, 而且ka7對tak8-e5人e5感覺寫--起-lih.

M7-koh人teh大han3人數增加, 內容ma7會tiaN7-tiaN7換, tak8-kai2重寫重抄long2真費氣, 有人換電話番號, e-mail, 手機a2 e5時, goa2就會去想這個人teh做siaN2-mih, 就親像teh看ka-ti7 e5成長過程.

以前goa2 teh分類, 是ui3國小, 國中, 高中, 音樂班, 毛筆班, 英語班……到大學了後, 參加社團, 讀冊會kap營隊, bat e5人加chiok che7, 年歲ma7差真che7, 有gin2-a2 ma7有老人.

有人笑goa2講:「Li2人面真闊, 以後出來選代表--lah!」Che m7是goa2 e5目的, kan-taN是beh用ka-ti7 e5能力去做tai7-chi3 nia7-tiaN7, 做siaN2-mih並無重要.

朋友就是ai3互相tau3-saN-kang7, 雖然離真hng7, m7-koh m7管siaN2-mih時間iah是siaN2-mih所在，goa2 long2真熱心, 真心teh交朋友. 熟sai7無一定久長, ma7有可能是『過客』nia7-tiaN7, m7-koh goa2 tu2-tioh8真che7貴人.

有時chun7, 對方hoan7-se3 m7知iaN2 goa2 bat--i, iah是i已經be7記得goa2--a, m7-koh goa2認人認路e5能力koh be7 bai2. Goa2 e5個性khah雞婆, 國小, 國中, 高中e5同窗會long2是goa2 teh辦, 連搬厝e5同學ma7 hou7 goa2 chhoe7--tioh8, m7-chiah in long2叫goa2『阿亮慧』.

Goa2 bat想--過, goa2 e5名是m7是ti7別人e5性命中Delete--去-a? 真感謝tak8-e5 ti7 goa2性命中出現--過e5人, tak8-e5事件kap故事, long2會kam這本電話簿a2記錄--起-來.

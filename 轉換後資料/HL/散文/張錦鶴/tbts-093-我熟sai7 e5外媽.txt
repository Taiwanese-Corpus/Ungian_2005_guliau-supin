    我熟sai7 e5外媽	彰化縣寶山國小 張錦鶴

外媽過身beh 20冬，雖然講時間會消失人e5記池，m7-koh對外媽e5 siau3念，猶原常常出現ti7阮e5頭殼內，不時都會想起細漢時kap外媽鬥陣e5日子。
	外媽是一個作穡人，因為外公少年時代操勞過度，所以田裡e5穡頭攏是外媽一人發落khah che7 。其中有一區田是ti7溪a2邊，外媽tio7 ti7 oa2溪a2 kiN5 e5所在，整理一塊a2菜園，thang種一koa2青菜。每一擺，我若去外媽兜，攏愛toe3外媽去hit區菜園，幫外媽tau3 ak水。有時a2外媽會chhoa7我去溪邊sng2水、摸蜊a2，順續利用清氣e5溪a2水洗頭毛，m7-na7一兼二顧，阮是一兼幾na7顧，亦beh chhit-tho5，亦beh摸蜊a2，koh beh洗頭毛洗褲。聽候菜ak好，頭毛洗清氣，阮媽孫a2 chiah歡歡喜喜手牽手轉--去。
	外媽真疼孫，家己是儉腸neh肚，食am2糜a2配菜脯。孫--e5若來，一定買kah tak8項有，si3-siu3 a2、柑a2糖，三頓有魚有肉，kan-na beh儉hou7孫--e5食。
	外媽攏總生7個查某kiaN2 4個後生，厝內雖然散赤，m7-koh伊相信，「每一個gin2-a2，出世家己會chah 糧食來」。伊定定按呢講：「一支草，一點露。」11個gin2-a2 ti7大--e5 chhoa7細--e5 e5情形下，攏平安chhiaN5 kah大漢。外媽教阮做人ai3有肚量，m7-thang「雞a2腸，鳥a2肚。」凡事m7免kap人siuN計較，「有量chiah有福。」Che是伊e5人生觀，m7-chiah kap厝邊頭尾攏真合真好做夥。
	外媽真gau5炊碗粿kap liap肉丸a2，炊好e5碗粿kap liap好e5肉丸a2，攏提去庄頭庄尾賣，生理be7-bai2。Tng7著khah散赤e5人客，外媽真慈悲，攏會半買半相送，甚至免錢招待。會記得細漢e5時，阿爸本成beh kap外媽學做肉丸a2，thang去台中做生理，後來因為顧阮chia-e5 gin2-a2，chiah學無成。
	外媽做人仁慈善良，平平實實過一世人。60幾歲e5時陣，有一擺去台東遊覽，突然中風，soah來過身。無病無痛e5人，雄雄來離開阮，有影hou7阮真m7甘。咱若用另外一個角度來看外媽e5一生，伊e5善終，ma7是一項福報。

（靜宜大學台語文讀寫彰化班學員作品：2001年）

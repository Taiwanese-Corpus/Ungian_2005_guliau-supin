西螺采風行踏記事
Sin3-chi3

西螺充滿傳統產業kap人文特色. Chit 5工e5農村體驗營, hou7 goa2看tioh8真che7都市已經消失--去e5 mih8件.

Goan2有去參觀米ka2廠, 做豆皮kap豆油e5工場, 了解lan2 tak8工食e5米, 豆皮kap豆油是an2-choaN2產生--e5; goan2 koh有去khau菜, 體驗農民e5辛苦, toa3 ti7都市e5 lan2, 應該ai3用「食果子拜樹頭」e5心來感謝農民e5辛勞.

Ti7 WTO e5衝擊之下, lan2台灣傳統產業受tioh8真大e5影響, 農產品ti7市場e5價siau3 ma7直直lak, hiah-e5農民tak8工bu2 kah大粒koaN7細粒koaN7, 為--e5是beh顧3 tng3粗飽nia7-nia7, chit-ma2 soah ai3 ka7米價, 菜價ah kah比外國進口e5農產品koh khah ke7, an2-ne chiah有人beh買, an2-ne落--去, 農民e5生活to7 koh khah艱苦過--a. 雖然有農民真樂觀, 感覺無siaN2-mih影響, m7-koh in e5心酸是m7免講to7 e7知iaN2--e5.

Ti7西螺, goan2 koh去延平老街行踏, 了解in hia e5厝e5建築風格, kap台灣其他老街無kang7款e5所在, m7-taN7 an2-ne, chiah-e5厝koh long2有1段故事, 西螺其他e5景觀, 像西螺大橋, 振文書院, 西螺7崁......等等, ma7 long2有故事ti7--leh, chiah-e5故事long2是ui3「人」產生--e5,「人」ti7早期e5西螺創造故事, 流傳到現代, hou7人回想kap追思. Chiah-e5故事ma7 e7-tang3講是台灣早期e5 sok影, 故事展現--出-來-e5, 是台灣人hit當時e5價值觀kap生活型態.

營隊期間, 有林--先-生e5引chhoa7, goan2差不多ka7 Pi5-thau5-poe3 seh8透透--a, i ma7 ka7 goan2講真che7故事, 像「3粒e7 oan-ke e5石頭」,「毛蟹穴」,「百年鐵樹」......等等, 想be7到風水地理e7-tang3影響hiah che7人e5生活kap思想, hou7 goa2感覺真phaiN2相信.

另外, 林--先-生有ka7 goan2講tioh8 i ti7 Pi-thau5-poe3 chhong3社區營造e5過程kap感觸, koh講社區運動to7是ai3 ka7問題複雜化, 雖bong2做e5過程e7 kap人發生衝突, e7發現人e5自私, m7-koh, che long2是做社區運動必要--e5.

有chit8-koa2人toa3 ti7 kang7 chit8-khou-le5-a2, 發現問題e5時chun7, chit tin7人e7-tang3產生kang7款e5意志, 共同來解決問題, chit tin7人組成e5範圍to7是1 e5社區, 講khah簡單--e5, to7是ai3 hou7 tak8 e5人感覺ka-ti7有尊嚴, 有存在e5價值, an2-ne, 社區意識kap社區運動chiah推廣e7起--來.

Chit-ma2林--先-生已經ka7 Pi-thau5-poe3真che7所在piN3 kah chiok sui2, m7-koh i講社區運動chit條路, i koh beh拚20冬--leh! 希望台灣各地e5人long2 e7-tang3有社區e5意識, ka7 ka-ti7 toa3 e5所在好好a2整理, 用lan2 e5雙手去thiaN3惜lan2 e5土地.

最後, 真感謝TGB e5成員舉辦chit e5 chiah-ni7有特色e5營隊, hou7 goa2學tioh8 chiah che7, 特別是西螺農村e5景緻kap歷史, Pi-thau5-poe3 e5故事kap文化, koh有kap a伯, a-m2 e5對話, goa2 e7 ka7 in當做goa2 siong7美麗e5記ti3!



二分鐘的感人故事

林天從

鹿港普渡歌

詳讀本刊第四期黃傳家先生大作「舊曆七月普渡歌」。無疑誤這個時陣也有人會記得順口唸出「鹿港普渡歌」，引人十分的懷念。或是年久月深，難免記憶有誤，其中「阮遮 e5 gin2 仔，逐工腥臊食到笑咪咪」與史實頗有出入。如黃先生所言「按順序分區普渡。」假設以台中市為例，即初二公館仔、初三牛埔仔、初四後龍仔、初五樹仔腳……，不親像現在統一在十五一日普渡，一日一角頭輪流祭拜好兄弟，所以逐工食腥臊的是好兄弟，毋是 gin2 仔人，除非你也枵鬼，逐工去巡視每角頭找親戚、朋友請客才有可能。

引起我想起一個故事，辜顯榮世居鹿港，據傳少年時也是𣿅蕌人，為求發展才背井離鄉遠赴艋舺。發跡之後仍不忘故鄉，若有失意鄉親流落台北街頭，無不伸手援助，護伊回轉故鄉。不過為確認是毋是正港的鹿港鄉親，必定考伊背念「鹿港普渡歌」，若會得滑溜背誦，問答如流，不無資助回鄉的所費。

難免也有空手好閒的少年人，想要騙食，假冒流浪的鹿港人，但是經過嚴格的考驗，差不多龜腳攏會趖出來，顛倒被訓斥一番後，溜之大吉者為數不少。

大學大不孝，……小學小不孝

台中縣的某鄉鎮有一位老醫師，養有五個囝兒，個個天資聰慧，又受過良好的教育，無一個例外，均是留美的醫學博士，也攏留在美國發展。

老醫師已經八十外囉，想也應該退休，赴美依靠囝兒享受晚年。上頭先去 chhoe7 大囝，無想著經過一禮拜了後，老大竟然開嘴愛老父也該去看老二，滯一段時間，就如此這般。老三、老四椾來椾去，最後椾到老五的所在。大約一禮拜了後，這個屘仔囝竟然婉轉勸老父應該返去台灣照顧田園厝宅。老醫師雖然十分痛心，卻一言不發毅然決然倒返預定永別的故鄉──台灣。

經過數日後，老醫師的厝頭前圍了一大堆人，議論紛紛，原來是在伊的門口，貼著一大張直聯，頂面寫：「大學大不孝，中學中不孝，小學小不孝。」

　
M7是夢e5「望」(Bang7)
/陳清俊Tan5 Chheng-Chun3

昨晚我ti7路nih8 teh行e5時，突然看tioh8一個老人，對土牆bun3出來。因為身軀kou5 kah全土了了，就一面poaN7土粉，一面行出來路nih8。m7知a3 tang時伊牽一台鐵馬，一路牽，一路行。當我倚近ka7看khah清楚，才知伊正正就是ti7二年外前這個時陣過身e5老父──陳振和。
伊e5面容是hiah-nih8清楚koh慈祥。我一面kap伊行，一面ka7叫阿爸。伊也oat8頭看我。我講：「阿爸，你na2會ti7 chia?」。伊講伊二年前都無死，na2會知影人就用土ka7伊kham3-kham3 khit來。害伊趕緊對別位爬出來。就一直ti7路nih8流浪。我講：「阿爸，阮大家long2一直teh思念你。阿母kap阿姊若知你猶ti7 teh,一定會歡喜死！!」
本來我想用鐵馬載伊轉來，但是一方面驚講he lok-khok馬仔會phaiN2 ti7半路;又一方面擔心我會無夠體力。進退兩難e5時，才想tioh8有一位朋友e5厝ti7附近。就chhoa7阿爸到hia，交待朋友講：「請你siaN kap伊作伴一下，我轉來駛車，就會koh來載伊。」我就用chong5-e5 beh轉來牽車。M7知是因為歡喜抑是緊張，soahti7半路sa無方向轉來。Lu2急beh找路，lu2找無路。心內一直對家己講：「這m7是做夢，是真正阿爸猶ti7-teh,tioh8緊來駛車載伊轉來」。Ti7徨狂e5瞬間，踢tioh8一粒石頭，就an2-ni跋倒，soah m7知人去---。
以上情景是真真正正，確確實實，有聲有色，出現ti7我e5腦內，而且持續beh規點鐘。到底阿爸是死去lah?抑是阿爸猶活teh?一時soah分boe7清楚。
這位bat ti7彰化田中平凡teh開百貨店e5 seng-li2人，就是bat親目看見二二八慘忍e5事件；亦親嘴對我講出蔣介石政權e5鴨霸、恐怖、獨裁、剝削、無理、奸詐、腐敗；koh用伊e5一生見證台灣人e5悲慘、委屈，無奈e5我e5老父，伊對社會kap政治e5關心，基督信仰e5實踐，深深印ti7我e5腦nih8。歷史e5傷痕是hiah-nih8-a2深刻，阿爸e5聲、阿爸e5影亦永遠boe7 be7記得。
Ti7強烈對阿爸來e5召喚之下，hou7我重新對台灣人e5時代使命，就是建立一e5新koh獨立e5國家，koh-khah堅持。雖然阿爸心中e5台灣國，ti7中國武力e5威脅、國際政治e5歧視、國內統派e5么飽吵之下，猶boe7真正正式，望(看)tioh8;卻是ti7大多數疼台灣、擁護台灣e5人群中，thang望(希望)tioh8。
只要tiam3 ti7台灣所有(不管早來，慢來，講什麼語言)e5人，心連心，手牽手，共同承認台灣是一個自由民主、獨立e5國家，koh為beh來e5「正式號國家e名」「制訂一本符合實際,閣新e憲法」運動打拚、努力。
台灣人所期待，oe7-tang3 ti7國際社會獨立自主，平起平坐，ti7國內政治重新制憲，貫徹民主e5台灣國，就m7管是「望」(看)，抑是「望」(希望)，照我所知，干單m7是「夢」。

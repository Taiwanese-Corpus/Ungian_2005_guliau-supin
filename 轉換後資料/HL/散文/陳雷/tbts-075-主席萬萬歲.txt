
主席萬萬歲			陳雷

這個人口真che7 e5國家有一個大獨裁者，一人統治已經20外年。Ti7國內，伊e5地位be7輸人間e5神明，講烏to7烏，講白to7白，全國攏無人kap伊有無仝款e5意見。伊e5正式稱呼簡單叫做“偉大e5主席革命e5舵手萬歲萬萬歲”。
這個國家ti7伊統治之下，社會改制作像軍隊hit樣e5組織。中央命令落來，上下一致，一通電話，全國動員，beh拍hou5-sin5 to7拍hou5-sin5,beh掠niau2鼠to7掠niau2鼠，會使講，全國e5精牲鳥蟲kap百姓仝款，攏管kah好勢溜溜。其他e5國家大事，親像工業增產、農業大產種種，隨時beh外che7 to7外che7,be7輸用hoah e5 to7 有按呢。
這個偉大e5主席革命e5舵手雖然講是看起來若神，事實是人，年歲大來，身體也會有無tu2好e5所在。特別是規日薰suh無停，肺部傷害，不時khuh-khuh喀，大khui3喘be7 li7,造成一個全國憂心e5問題。Tu2好hit年大水災，死人幾偌十萬。He百姓知影，自古以來e5傳說，凡是遇著這款百年天災，m7是gau5人ai3死，to7是朝代ai3換。所以謠言四界，講主席病勢傷重( siong-tiong7) ，m7知tiang5時to7會死。總是主席kap鋛某toa3 ti7皇帝城內面，四圍koan5城，警察衛兵，五步十步，m7是bang2-a hou5-sin5會tang3烏白出入e5所在。關於這項代誌，一切消息封鎖，be7-tang3進一步證實，也無人知影詳細內容。
TaN這個主席e5某比伊少年20外外歲，以前是作戲a，chit ma2是革命同志。雖然伊ti7政府內面無正式e5職位，總是有組織一個四人幫，靠鋛翁e5勢，利用主席e5名義控制權力，把握一切。He四人幫知影主席病重，會議決定，偉大e5主席絕對be7使死。所以全國四界派人chhoe7奇巧(kha2)e5藥草、祕方仙丹來hou7伊食，to也無彩工。到尾無法度，叫留美e5專科醫生來看。鋛某ka7留美醫生講：“偉大e5主席革命e5舵手絕對be7使死。”Koh ka7伊警告：“主席若be7講話，你to7死; 主席若會講話，你to7活。”
這個醫生詳細檢查診斷，taN苦ah，he主席現現肺癌尾期，thoaN3 kah規身軀，心肝pak內攏phaiN2 去，明明作人到chia盡磅ah，taN beh按怎？橫直拚也死，無拚也死，ka7主席鋛某講：“Kan-na這個辦法。”結果手術大開刀，死牛作活馬醫，用最新e5科技，nge7救才救起來。
過來無外久，全國新聞電視報真che7消息，偉大e5主席身體真勇健( kiaN7)。Liam5 mih去海邊phak日，liam5 mih跳大河siu5水，比全國選手代表siu5 khah緊koh khah hng7。按呢人心才安定落來，革命又koh充滿光iaN3 iaN3 e5前途。  
這個以後，佳哉主席真緊精神恢復，比以前重倍獨裁。國內年年革命，國外到處戰爭。Ti7西南有一個已經受鋛軍事征服e5國家，主席講he蕃a人種，文化攏m7好，soa2百萬e5移民入去佔領，beh ka7蕃a改作像鋛按呢。又koh南旁e5隔壁國，講是無禮得失著主席，出兵beh ka7鋛教示，顛倒hou7人修理轉來。連hit個海峽外旁e5島國Hok-lu-mou-sah，講是鋛e5,自古以來kap鋛分be7開。後來全國發動文化大革命，教百姓相鬥爭，作革命。有讀冊e5就是phaiN2人，送去作sit；作sit e5 to7是好人，送去讀冊。按呢舞過來舞過去，連續舞幾偌冬，舞死幾百萬人。到尾a舞一下siuN大場，soah be7收腳。He反對派聯合起來，組織一個五人幫，姓鄧e5 chhoa7頭，用軍隊包圍皇帝城。
	五人幫ka7四人幫攏總掠起來關。姓鄧e5 kap劉司令同志入來皇帝城見主席。主席四四正正坐ti7大交椅頂，四圍有槍子toaN7 be7過e5玻璃圍leh。看鋛入來大聲to7罵：“恁chia e5反革命e5走資派！出賣無產階級革命e5罪人！美國帝國主義e5走狗！…”目睭gin5 ouN3 ouN3 ，一支嘴一直罵，大聲hoah：“劉司令！你chit ma2馬上ka7我拍原子彈！美國炸掉！…”一時siuN 過激動，m7知啥物原因，雄雄pong5一下一聲，主席e5面kap嘴soah歪一旁。過來又koh pong5一聲，主席e5頭soah khi去，目睭chhauh chhauh nih，kan-na hit支大嘴ki-ki kiauh8-kiauh8猶teh罵。姓鄧e5驚一tio5,趕緊拍開玻璃chong5 oa2去扶主席e5頭殼。Na2知taN苦ah，摸一下he頭soah lok8 lok8 hian2,強beh落去。僥倖ah，to7是he am7-kun2早to7切斷ah，下面接幾偌條塑膠kong2 kap一大堆電線，通tui3身軀後面去。斟酌ka7看，taN慘ah，he身軀有腳有手，原來是假e5,作來chhai7 hit粒頭殼用e5 nia7-nia7 。
 	這時隔壁khin-khin-khong-khong，走去看，規房間e5儀器kap機器，幾偌排e5開關，一大堆紅紅綠綠e5電火閃閃sih sih，明明是電腦控制e5先進e5科技品，攏無人teh顧。原來偉大e5主席肺癌尾期，thoaN3 kah規身軀，kan-na頭頭殼猶未有。He留美醫生ka7伊手術大開刀，規個身軀切掉tan3 tho2-kak，留hit粒頭，用塑膠kong2 kap電線接電腦kap機器，所以猶活leh bo5死。因為當時主席鋛某有講：“主席若be7講話，你to7死; 主席若會講話，你to7活。”所以留美醫生有專工另外裝一台le-soh(laser) hip相機，主席e5嘴na7振動講話，le-soh hip相傳去電腦，照he嘴形換作人工發聲，所以會講話，會罵人，koh會hoah號令。鋛某問主席：“你按呢有舒是無？”主席應：“我beh suh薰。”真實會講話。醫生theh nih-kou-tin (nicotine) e5 射注入去塑膠kong2內面，按呢to7是hou7伊suh薰。主席e5某問醫生：“按呢會tang3擋外久？”醫生講：“若照起工保養照顧，一百年無問題。”鋛某真歡喜，hoah：“主席萬萬歲！”
	TaN 這個姓鄧e5 khia7 ti7 hia 看kah gang5-gang5,he 主席e5二粒目睭chhauh-chhauh nih，ka7伊看，明明嘴to歪一旁ah，猶koh teh罵：“原子彈！原子彈！美國炸掉！…”伊雙手phong2 hit 粒頭，想著chiah che7冬來，天下大亂，liam5 mih戰爭，liam5 mih革命，hoah起hoah落，攏是手裡這粒圓圓e5物件teh作怪，chit ma2 koh命令拍原子彈…心肝會chhoah，m7知beh如何處理？雄雄這時主席e5面色作一下變無去，目睭kheh 去，he嘴才tiam7去…To7是劉司令ti7隔壁出手ka7先進e5機器e5開關攏總關hoa去。He姓鄧e5這時才決定，雙手ka7 hit粒頭抱leh ，ka7伊koh chhai7轉去大交椅頂坐。
	無外久政府宣佈，偉大e5主席革命e5舵手萬歲萬萬歲過身去。He百姓若像有預料著，無啥意外e5反應。因為hit時國內有發生大地動，強力八級，死四、五十萬人。He百姓知影，自古以來，不管有百年e5天災抑是無，一個國家見若經過這款chiah nih久人造e5苦難，m7是gau5人ai3死to7是差不多朝代ai3換lah。
	五人幫ka7主席e5遺体khng3 ti7水晶e5棺材內面，四圍kham3鮮花，排ti7紀念館hou7人敬看。He百姓看了，有人流目屎懷念主席e5偉大，總是攏無人知影，革命e5舵手頭殼已經切斷去ah，he am7-kun2以下e5身軀是假e5。   


Cha-bou2 人e5 心內話

一koa2體會，一koa2祝福─Hou7 A-hui7 e5 phoe
Nga2-ki5
A-hui7平安：
真感謝lin2一直teh關心--我kap鼓勵--我。
離開台文通訊了後，我本chiaN5 想beh培養完全獨立做生理e5 勇氣kap本領，beh去排taN3-a2 ，無排成；去做SALES，做一個月to7 無soa3--落去，kan-taN ka7 ka-ki7 bu2 kah thiam2-thiam2-thiam2,本底to7 chiaN5 消san2 e5 身軀，soah koh ui3骨頭mau--入去，想beh eng5 e5 我to7 ka7 這個計畫緩--落來。
有一cham7,ti7 「何嘉仁」做PART TIME—教gin2-a2 ，本底對這款khang-khoe3真排斥，感覺siuN 死板 ，去做了後，上be7 放心--e5 是對gin2-a2 e5 責任，A2-koh這項khang-khoe3 hou7 我注意著教育，ma7 khah會曉用gin2-a2 e5 觀點來看tai7-chi3 ，對生活加一koa2無kang7 款e5 敏感性。
Chit-ma2 chai2起ti7 超級市場做臨時工，另外ma7 有ti7 leh 學戲劇內底肢體開發e5 部份，ti7 差事劇團，導演是C.K.，i e5 人be7  bai2,A2-koh我目前m7 是chiaN5 kah-i3 這個人，tak8-e5 做夥學經驗，無定後pai2 ka-ki7 會sai2組一個劇團來sng2。
個外月前，我去電影資料館看電影，ti7 立法院附近有看著一台hou7 標語糊--起來e5 OTO BAI  ，我ioh是你e5 ， tu2 好停ti7 我e5 國民車邊--a ，beh走e5 時，我有留一張條a2 ti7 車頂，m7 知你有收--著無 ？是你e5 車--houN3 ！
最近hou7 我khah氣e5 tai7 -chi3 ，是前幾工，想beh查二重疏洪道e5 資料，目的kan-taN 想beh對ka-ki7 khia7   起e5 所在e5 歷史有khah深e5 了解，ma7 chiah對i khah有感情，ti7 圖書館查無beh愛 e5 資料，查--著 e5 long2是無完整e5 二手報導，m7-chiah beh去三重埔市公所查，kha3 電話去檔案室，in講資料是無對外開放--e5  ，to7 是講，我be7-sai2查，che是lan2去行政機關tiaN7-tiaN7 tu2 --著e5 , 感覺政府真愛 ka7 原理chiok簡單e5 法律，變 kah真複雜，ma7 無親切e5 管道來溝通。ka2 -na2起一個幾na7 chan3樓e5 戶teng7 擋ti7 頭前，koh加上行政無通光，全力阻止全民參政，實在hou7 人siuN7 氣。另外koh因為ka-ki7  烏白想：tui3專制生出民主e5 教育、慣性起造無慣性，看出原來是媒體塑造流行文化e5 思考，long2 tui3  頭殼phah--入去，hou7 心情像海湧，ek來ek去。
這兩期e5 台文BONG報，我long2有收--著，想beh寄創刊賀禮，soah一直ian5-chhian5無行動，BONG報編排hou7 人chiaN5 清爽，ti7 頭期，我有看你e5 「Chia是toh-ui7」，過去你發表e5 時，我有在場，但是hit-chun7                            我無用心，見pai2若文章讀soah，long2無去思考，kan-taN 影--過，m7 知內容。Chit-ma2 有khah用心，感覺你實在對畫面、色彩有真好e5敏感度，應該ai3加畫有色彩e5 畫，我知影he是你e5 世界。
畫圖ma7 是一種e5表達方式，這段時間我ka7 「有效」兩字theh8掉，愈來愈體會過去一koa2無了解e5 tai7-chi3 ，表達有幾na7 種，對個人來講，上重要--e5 是表達，m7 是有效e5 影響，ma7 m7 是表達對事e5 結果。
有chia- e5體會，我想是ti7 台文通訊e5時偷偷a2 ia7--落來e5 種，過去我一直相信ka-ki7 be7 受人影響，對ka-ki7 e5 固執ma7 chiaN5 o-lo2 ，A2-koh我發現我已經ui3嘉義人變做三重埔人、民國變西元，chit-ma2 koh感覺警察無適合出現ti7 我e5 世界，青紅燈也m7 是人e5 思想.......
新年到--a，1996 beh過--去a，明年二--月，我會去chhoe7頭路，無koh堅持學獨立做生理e5 khang- khoe3,ma7 無thiau-ti5 beh  phah破死板e5 印象，這kai2應該be7  koh teng5-taN5--a , 經濟、生活kap慾念完全e5 獨立，是koh一pai2 e5 脫胎換骨。今年媒體teh炒台語劇，炒kah鬧熱滾滾，看--來台文運動e5 未來是愈來愈好，ma7 相信TBTS kap TBBP會有koh khah che7 人來支持、推sak。
Hit日看著報紙寫講高雄e5 文學台灣基金會beh徵選長篇小說，有一百萬e5 獎金--neh！叫A仁khah phah拚寫--leh，另外想beh問Babuja A.Sidaia kam2是A仁e5 筆名？
這張phoe主要想beh祝福lin2: 
A-hui7 、A-jin5 、 Sou3-hoa5 、 Ka-hui7 、Le7-soat、  Gan7-kun 、 Ui5-bun5 、 Liau7老師 、Sui5-iong5兄 、 Hui7-peng5 兄、文彩姊 、 Loonng  tak8-e5 過年歡喜，百願達成。
                     12.30.1996



阮兜e選舉
王媄玲

講選舉、話選舉，選舉實在是真要緊呀真要緊。佇民主政治e社會，若欲做官就愛人民予伊機會，台灣二千年e大代誌，選舉總統是頭一層。為著欲選台灣e總統，人民同胞齊(chiau5)出動呀齊出動。講天講地講e話題，也是離未開這個問題。有e愛人啊意見未合，打來打去打到散散去；有e翁仔某理念無仝，冤來冤去冤到分開去。全民政治沖沖滾， 連阮兜厝內嘛鬧熱滾滾，佇遮講予逐家聽，講了若好，請恁拍噗仔給阮呵咾；講了若無好，請恁批評佮指導呀，批評佮指導。
講著欲選台灣二千年e大總統，阮兜就親像一個小戰場，啥物黨派攏有。阮阿公是支持民進黨e，伊定定咧講：「有chiah呢嚴重嗎？」阿扁做代誌，咱逐家愛有信心，啥物雞嘴變鴨嘴，猶原胡lui3 lui3,彼攏嘛是佇咧「抹黑」，咱台灣人就愛選咱台灣人e總統，阿扁當選！阿扁當選！
Ah若阮阿媽，伊定定佮人出去活動，參加婦女會、家政班，嘛時常去跳舞比賽，伊e朋友攏是國民黨e，伊給阮講：國家欲安全、社會欲安定、人民欲安心，就毋通分芋仔咸蕃藷，逐家攏是徛佇台灣這塊土地，共同為台灣來拍拚，按呢毋才著！
猶閣有阮阿叔，伊攏是講華語，開嘴就是道理。伊講：國民黨已經爛到可以，若欲改革就愛換人來處理。民進黨做代誌就愛照順序，市長的資格就想欲做總統，世界上那有這款e道理？
逐家攏講到嘴角全波，哩哩囉囉，竹篙鬥菜刀，阮嘛毋知影鋛咧講啥物碗糕。真正是食家己e米，teh煩惱別人e代誌，厝內歸工攏有人teh講政治，吵吵鬧鬧，無一時閒e。處理無好勢，只好家己先來辦一件選舉。
講著阮兜欲選舉，連阮阿爸、阿母嘛親身出馬呢！選舉上重要e就是抽鬮囉。阮阿爸抽著1號，伊講：爽！阮阿媽抽著2號，伊講：讚！阮阿叔抽著3號，伊講：lan lan san san e啦！阮阿母抽著4號，伊講：YA！YA！阮阿公抽著5號，伊講：五番e啦！
叫阮chia e5 囡仔就來做選民，想予詳細來tng3予鋛。講實在e，這真正是真歹選。阿媽時常予阮錢買糖仔餅，考試有一百分閣有獎勵金，算起來，阿媽做人是較慷慨。ah若阿公常常𤤳阮四界去𣿅蕌，閣會講故事予阮聽，而且，伊閣講：較按怎講嘛是仝字姓，當然嘛愛tng3予伊。不過，看起來也是阮阿爸較贏面呢，因為大伯、二伯、阿叔、阿姑，鋛hiah e5 兄弟姊妹逐家攏嘛thin7伊。
緊張、緊張、緊張！刺激、刺激、刺激！三月十八彼工透早，阮兜大大細細，逐家紮著印仔咸身分證，就欲來選出阮兜理想e總統囉！每一個人攏有伊e擁護者，三分天下是未太平。
恁敢知影是啥物人當選？毋知影喔！就是五番e啦，阮阿公啦！當選e人是真歡喜，彼晚，伊歡喜到攏未睏哩！伊講：啥物天理、地理，不如了解人e心理。龍穴、虎穴，就是無人算著我一穴啦！
阮阿媽足鬱卒，伊叫是會贏，會佮阮阿公拚一個懸低，無疑，遂來輸hiah呢濟，連阮阿爸e票都比伊較濟，予伊想著就怨慼。伊真受氣，給阿公講：當選就當選，有啥物通稀罕，以後阮若攏莫給你管，看你有才調變啥魍(bang2)。
阮阿爸較理智，伊講：當選、落選攏是一擺經驗，選無嘛免怨嘆。
阮阿叔伊講：毋是我咧愛選，阮若無出來給阮大e鬥相工這件代誌，恁毋知欲舞外大孔？
Ah若阮阿母早就知影伊無希望，伊講：啥物人做總統毋是攏仝款，三頓阮嘛猶原愛照款。
當選的人免臭屁，落選的人嘛免傷悲。代誌是即馬才開始，煩惱會隨時toe3你來呀，toe3你來。若咸阮囡仔有關係，麻煩你隨時鬥注意，若無啥物大代誌，就予你家己去處理。阮欲轉來去讀冊咸寫字，準備考試嘛較要緊。明年若有機會阮才閣再來，即馬佇遮佮恁講再會咸ByeBye，再會。




屘仔囝－阿進
王媄玲

來來來，看看看，先來先看，慢來你就減看一半。今仔日小妹來到這，毋是欲賣膏藥，毋是欲展工夫，嘛毋是欲來扮歌仔戲啦！哈！啊你問我來這是欲做啥物？哦！我是聽講今仔日台南高工teh比賽，我來鬥鬧熱的啦！毋是只有我來爾爾，我把親戚五十，朋友六十，厝邊隔壁、三叔公、九嬸婆，大家攏相招來啊！嘿！阮樓腳彼個阿好嬸那猶未來？阿好嬸，阿好嬸，你嘛腳手較緊咧！
唉！講到這個阿好嬸，he to7 hah8 be2可憐喔！歲頭食到七十外，後生、查某囝一大𣳈(koaN7)，娶了、嫁煞攏完成，想欲清閒過好日，偏偏閣來生著一個屘仔囝，只好做牛做馬繼續拖磨。
阿好嬸這個屘仔囝叫阿進，阿進細漢的時陣生做是真古錐，頭大大，目睭大大，連腹肚嘛大大。人說：頭大面四方，肚大棋財王，大漢一定有出脫的啦！大家攏講阿好嬸是黑矸仔貯豆油－無得看，歹竹出好筍哦！阿好嬸聽著是笑到嘴仔離塞塞。無疑gin2仔一日一日大，歸日愛𣿅蕌，走拋拋，你兄我弟是一大攤，出去若拍毋見，轉來若khioh著。佮伊講話嘛無teh聽，這耳入，彼耳出，親像teh對牛講心聲。三十外歲人，無某無猴，真是使人煩惱啊！
「娶某心頭定」、「成家立業」，先成家才立業。阿好嬸想想，就來給伊相一個親，揀一個𡧛姑娘轉來做新婦。阿進生做嘛真將才，若欲娶某就干那桌頂拎(ni)柑hiah呢簡單才著也！阿進知影鋛老母欲給伊娶某，歡喜到攏未睏。阿進欲娶某，無某真艱苦。半暝睏未去，peh起來摸並猴弄，聽人講：「偷挽蔥嫁好翁，跳菜園娶𡧛某。」就去揀一個𡧛𡧛的菜園加減teh跳看覓。唉喲！真是笑詼到跋跋倒。
過幾囉工，媒人婆chhoe7著一個黑魯咪斯，講是佇縣政府食頭路。「喲！足賢的呢！家己儉錢買一間厝，私敧(khia)錢閣有一塊，只是年歲小寡有淡薄，澀澀爾爾。娶某大姐坐金交椅，無要緊！聽著澀澀，阿進是嘴翹面翹，目睭閣吊吊。「阿母啊！上卌就未攝了啦！」阿好嬸想想嘛有影，四十四歲若欲叫伊生一個，彼真正就是阿婆生囝－真拚咧！只好拜託媒人婆閣斟酌看覓！
過幾工，媒人婆閣來也！這擺看恰(kah)意著一個查某gin2仔，生做是白拋拋幼綿綿，幼綿綿白拋拋，目睭大大蕊，閣有二個酒窟仔，看起來是足甜，足有人緣的啦！ah毋過，細漢的時陣去得著小兒麻痺，二支腳散未行咧！「阿母喲！作著歹田望後冬，娶著歹某一世人。」「憨gin2仔，娶某娶德，人伊身軀雖然有破相，無一定心肝就歹啊！無定著，性地好，足好鬥陣的哦！」「噯喲！人著愛照顧伊一世人呢！」媒人婆聽著是真受氣，伊講：「毋是我咧愛講你，你看人普普，人閣看你霧霧咧！你知影我是了外濟精神、費外濟功夫，有嘴講到無瀾，人才勉強來答應。家己也毋先照鏡看覓，四兩ng仔無除，枵狗閣數想欲食豬肝骨。哼！」就按呢，一去無回頭，真是使人傷心也．．．
媒人婆講的是真實在，阿進歸工放放，無半撇，嘛無一個固定的頭路，若欲飼某囝，敢會飽？阿進受著媒人婆的刺激嘛決心欲打拚，愛拚才會贏，ah毋過，欲做啥物工課較好咧？
阿進冊讀無外濟，做工可能較會使，無就佮隔壁阿土伯去做小工，擔磚仔角，扛紅毛土粉。啥知影，做一工轉來，遂佇厝躺三工，予人笑是軟腳蝦，講伊是大箍，好看頭爾爾。阿好嬸是毋甘丟丟哦！
做工做事無了時，a7是學工夫較有底。今馬的人出門攏騎 ou-toh-bai2,來學修理ou-toh-bai2應該是未bai2。阿好嬸四界去央人，找著一間ou-toh-bai2店予阿進去學司仔。頭一工，阿進歡頭喜面出去，第二工，伊憂頭結面出門，到第三工，隨在阿好嬸按怎姑成，按怎苦勸，伊就毋去做工課。伊講：「阿母也！恨我佇落土時抵著歹八字，人是好命囝，阮teh做黑手。boaih啦！做彼足thiam2,歸身軀閣thai2 ko襤褸，佮我的氣質欲那會合啦！你閣找看有別款的否！」
這也艱苦，彼嘛歹趁，粗重又閣無才調，是欲做啥較好咧？啊！著啦！阿進嘴花較有，來做SALES應該會合。就來麻煩三叔公鋛後生阿義，𤤳去鋛公司做看覓。真無簡單哦！做一個月呢，雖然業績無講介好，只有領著上萬箍爾爾，ah毋過，萬事起頭難，tau7 tau7 a2來，一定會出頭天的啦！只是，這個阿進閣感覺，食人頭路，看人面色，足閒！想講看鋛老母會當提二、三十萬箍出來給伊做生理，家己做頭家未？真正是無三寸水就想欲划龍船，連鋛阿母的棺柴本嘛想欲給挖出來！
ah逐家知影伊欲做啥物生理否？講叫做「調牌」。ah恁敢知影啥物叫做「調牌」？講較白咧，就是「大家樂」的組仔頭。噯喲！真是夭壽兼失德喔！豬刀利利趁錢是未過後代，痟貪你就戴雞籠，趁這囉錢，暗時敢會睏？
三十外歲人，阿好嬸欲那管伊有法，只好隨在伊去囉！人講：會生得兒身，未生得兒心。伊若歡喜就好啦！無外久，有一暗，阿好嬸鋛兜來五、六個戴帽也的，給歸間厝敲了了，連人嘛散去給扣去，這聲阿進是欲哭無目屎囉！歹囝浪蕩，歹囝浪蕩，父母養你啥路用？！
嘿！阿好嬸，你那行到這陣才到位？人戲to7得欲散棚啊！「嗯！恁做戲的欲煞，阮看戲的就毋散咧！」ah你是閣欲做啥物？「彼旁戲棚腳，阮一寡老同事teh開講，阮嘛欲來去罔答嘴鼓。」哦！有teh落下頦喔！阮嘛欲緊來去。逐家啊，歹勢喔，無閒做恁，我先來去。咻，阿好嬸，你嘛稍等我一下！‾

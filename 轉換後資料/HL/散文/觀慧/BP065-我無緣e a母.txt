我無緣e5 a母
觀慧
我 e5 a母生做幼秀幼秀，面肉白，有氣質。自細漢我就認為i上sui2，無人會比--得。
我 e5 a母真少年就守（chiu2)寡。我iau2 未度晬（che3)，老pe7 就 gia5 he-ku過身--去。A母 io我到 3歲外，決定 beh離開厝，去台南in a舅 (我 e5 舅公) e5 韓內科診所做護士，than3 錢ka-ki7 獨立生活。聽a母講，i 本chiaN5有想 beh chhoa7 我做tin7 離開，是a公m7肯。因為我 e5 老pe7 是大kiaN2，我算是陳--家 e5 大cha-bou2 孫，也是hit-chun7厝--nih8 唯一 e5 gin2-a2 kiaN2。我koh 生做kou2-chui 得人疼，厝--nih8 tak8-e5 惜命命 na2 寶貝--leh。A公開嘴 ka7 a母留，講i 若留 ti7 厝，ka7 我 chhiaN5 大han3，日後店面財產beh 1半分--i，hou7 i 1世人m7免煩惱食穿。M7 知siaN2 原因，a母無接受，就an2-ni ka7 我放--leh，ka-ki7 離開。
Chiah 3歲外 e5 幼 gin2-a2，siaN2-mih8 long2 m7-bat，a母離開hit 工是siaN2-mih 情景，我完全無記池。M7 知kam2 有 ka7 a母 mouh tiau5-tiau5，hou7 a母 m7 甘，心肝結kui 球，行be7 開kha--無？Ah8 是m7 知半項 e5 我，無任何反應，hou7 a母就an2-ni chheh 心來離開？
我大han3 結婚了，bat聽a母講起，i beh離開hit chai2 起，無人相送，kan-ta 二姑--a2 ka7 i tau3 koaN7 kha5-bang2，送i 到車頭。惜情 e5 二姑--a2 koh na2 行 na2 流目屎。A母無講著我，我 ma7 m7 敢 ka7 i 問，雖然我真想 beh 知iaN2 hit 當時 e5 情形。我驚a母回想著過去hit 種母 a2 kiaN2 beh 分開，感情 beh割離 e5 無奈 kap心疼！我koh-khah 驚..e5是，萬一若發現a母hit 時對我1點 a2 long2 無要意，我是 beh an2-choaN2 面對？
A母離開了後，我 kap a母就罕得做夥。我會記得tak8 冬 e5 過年時 a2，a母long2 會來 chhoa7 tng2 去i e5 外家厝過年。這chun7 回想--起-來，我並無感受著外公外ma2 e5 thiaN3-thang3，kan-ta 會記得有食be7 完 e5 果子：soaiN7-a2、龍眼捧kui 面桶 chhai7 ti7 塗kha，據在你食。大人若 m7 是無閒 teh做穡，就是顧開講。我long2 ka-ki7 走去 chhoe7 厝邊 e5 gin2-a2 伴 chhit-tho5。年.1下過，a母就送我tng2 去a公a-ma2 tau，i koh tng2 去台南韓內科上班。
我一直long2 kap a公a-ma2 toa3，厝--nih8 iau2 有 3個a叔 kap 2個a姑。A公開1間針車店兼賣 tong7-lian2 車（腳踏車），生li2 真 ka-iah8，店頭真無閒。我 5歲 e5 時，a-ma2 就送我去讀幼稚園。Hit 時讀幼稚園是真 iang7氣 e5 tai7-chi3！我iau2 會記得頭 1工去幼稚園報到是 3叔--a2 騎 tong7-lian2 車載我去..e5。Hit chai2 起，我坐 ti7 tong7-lian2 車 e5 橫 koaiN (杆)頂，3叔--a2 騎慢慢，騎過新化國小，tauh8-tauh8-a2 oat tui3 國小後壁hit 條小路入--去。小路雙peng5 邊--a2 種kui choa7 e5 燈a2 花，花 1蕊 1蕊開到紅 ki3-ki3，像 teh對我笑！小路盡尾有 1 phian3 壙闊 e5 khang3 (空)地a2，chiaN3 手peng5 有 1間khah 早 e5 大禮堂，用來做幼稚園 e5 教室，to3 手peng5 有 1個司令台。教室非常大，1 liau5 1 liau5 e5 竹椅a2 1 列 1列排到整齊整齊。老師分 hou7 goan2 1人 1領白 siak-siak e5「E-put-long2」 kap 1盒臘筆。「E-put-long2」頂面繡紅色 e5 「新化幼稚園」5字大字。厝--nih8無兄弟姊妹 e5 我，看著幼稚園有hiah-nih8 che7 gin2-a2 伴，心內真歡喜。就an2-ni，我tak8 工 ha5 hit 條“E-put-long2"，用 pin2針 pin2 1條棉紗 e5 手巾a2，歡歡喜喜去幼稚園讀冊。Ti7 幼稚園，老師教goan2 唱歌、跳舞，koh 有點心thang 食，有 gin2-a2 伴thang sng2，hou7 我感覺讀幼稚園真趣味、真快樂！Hit-tang-chun7，我應該算是 1個無煩無惱 e5 好命gin2-a2！
會記得幼稚園 beh舉辦 1冬 1 pai2 e5 「遊藝會 」e5 時，我 hou7 老師選著 beh上台表演 1 個跳舞 e5 節目。A-ma2 真歡喜，早早就通知a母一定ai3 tng2 來參觀遊藝會，看我表演。Beh 表演hit 1工，kui 家夥a2 無閒 chhih-chhih、鬧熱滾滾：a母 ka7 我畫妝，大姑 ka7 我梳頭換衫 (衫是大姑親手做..e5)。Hit 領跳舞衫是牛奶色..e5，肩頭 2 條細細條 e5 帶a2，裙 e5 後壁縛 1個「chiou5-chiou2」，穿 ti7 身軀頂 hou7 我 1 時感覺ka-ki7 be7 輸是 1個公主！手--nih8 koh giah8 1枝白色 kun2 「leh-suh」邊 e5 細枝雨傘，看--起-來實在有夠sui2，koh 真kou2-chui。厝--nih8大大細細為著我 beh表演，long2 替我歡喜，ti7 我身邊 ka7 我加油，比我khah 緊張。人生na2 親像 1齣電影，這 1幕 hou7 我 hiah-nih8 幸福 e5 感覺，刻畫 ti7 我 e5 頭殼底，hiah-nih8 深刻，hiah-nih8 真；我永遠記 ti7 心內，無法tou7 放be7 記--得。
讀小學了後，學校若hioh 熱，a-ma2 有時會 chhoa7 我去台南，hou7 我 kap a母 toa3--幾-工-a。舅公 ti7 台南是真出名 e5 內科醫生，i e5 患者真che7，真好額。診所樓a2 厝起幾 na7 chan3，chiaN5 深落，大間koh su3-si7。妗（kim7)婆 chhiaN3 1個專門 teh煮飯 e5 Ou-ba2-sang2，tak8 工煮好食 e5 料理。A母tak8 工 ti7 樓kha 無閒 teh ka7患者包藥a2、注射，放我孤 1個 ti7 樓頂看表舅看過--e5、tun2 ti7 樓梯 e5 舊雜誌 「小王子」 kap 1-koa2-a2 尪a2 冊。Hiah-e5 雜誌雖然long2 是過期..e5，m7-ku2 hit-chun7 厝--nih8無這款趣味koh 彩色 e5 gin2-a2 冊thang 看，所以我 hou7 hiah-e5 冊siaN5 到tak8 工long2 屈 ti7 樓梯頭拚命看，1看就 1晡久。有時看到入迷，連飯 ma7 無想 beh食！
M7-ku2 尪a2 冊看久ma7會sian7，診所--nih8 koh 無gin2-a2 伴thang sng2，我就開始感覺有tam7-poh8-a2 無聊，會落去樓kha chhoe7 a母，a母會 jim5 錢 hou7 我去隔壁 kam2-a2 店買嘴食物。嘴食物食了，冊又koh看到sian7--lah，我就koh 落去 chhoe7 a母。A母liam5-mi 就對我失去耐性，面色真phaiN2看，ti7 眾人 e5 面前罵我無 tiam7-chai5，be7 tiaN7-tioh8，hou7 我感覺真委屈、be7 自在。我就開始 ng3-tng3，1個面 au3-tu7-tu7，suh8-suh8 m7 講話，hou7 a母真無面子；a母就緊 ka7 我送tng2 去新化。
Ti7 我 e5 印象--nih8，做 gin2-a2 e5 時，a母na2 像 m7-bat牽過我 e5手，對我真冷淡，無siaN2-mih 笑容，m7-bat kap 我講過母a2 kiaN2 貼心 e5 話。我無感受著hit 種老母對kiaN2 e5溫柔 kap親情，有..e5 kan-ta 是我單方面對i e5 思慕。我 kap a母 2人sio-tu2 e5 時，我long2 是tiam7-tiam7 ti7 i e5 邊--a，m7 敢oa2 近..i，ka7 i sai-nai。這種情份到taN我iau2 無法tou7 面對 kap接受，猶原會怨嘆運命創治..人，hou7 goan2 母a2 kiaN2 chiaN5 做這款關係！
我 e5腦海內，iau2 有 1幕 na2 像電影 e5 畫面，不時會浮 ti7 眼前。He 是 1個熱天時a2，我tu2 hioh 暑假，toe3 a母 beh tng2 去外ma2 tau，ti7 路--nih8 行 e5 情景。Hit 工chai2 起，落過 1 chun7 大雨。草地 e5 石頭a2 路全大粒細粒 e5 石頭a2 kap 1窟 1窟 e5 lok8-kou5-a2-moai5。A母做i 行 ti7 頭前，我 toe3 ti7 後面，1下無 tiuN-ti5 就會 lap 著 lok8-kou5-moai5-a2，若無，就是會去 hou7 石頭a2 tak著kha。我kui 路long2 頭 le5-le5，看a母 e5 koan5-tah鞋，he 比cheng2 頭a2 koh-khah 細枝，2 寸 koan5 e5 kiah8-a2，ti7 石頭a2 路lap--過，留落 1 孔 1 孔圓圓深深 e5 窟a2。我 toe3 ti7 a母 e5 後壁tiam7-tiam7 直直行，像 1 個新婦a2。A母long2 無行oa2 來牽我 e5 手！
另外iau2 有 1幕，我 ma7 一直記 tiau5-tiau5，an2-choaN2 .都 hu2 be7 掉。我讀小學五年 e5 時，1 個禮拜日 e5 暗時，a母來相 chhoe7。A母 beh離開 e5 時，我 ka7 a母tau5 講，班上有cha-pou 同學tiaN7-tiaN7 long2 欺負..我，我 m7愛去學校--lah！我 na2 講 na2 hau2。路尾手，a-ma2 看 m7是勢，為著 beh ka7 我安tah，就答應我隨去 chhoe7 toa3 ti7 對面 e5 林老師，ka7 i講，請i 隔工去學校tioh8-ai3 替我排解。A-ma2 tng2--來，我chiah tiam7--去。這chun7 想--起-來，其實同學之間並無siaN2-mih 大不了 e5 tai7-chi3，kan-ta 是我想孔想縫 teh ka7 a母 sai-nai nia7-nia7。無奈--e5 是，終其尾，我 ma7 無才tiau7 ka7 a母留--落-來，a母猶原tioh8-ai3 離開。Hou7 同學欺負 e5 tai7-chi3 就an2-ni 煞--去，無人koh 再提起，ma7 無人知iaN2 a-ma2 是 m7是有去chhoe7 林老師講。
Goan2 母a2 kiaN2 e5情份就是an2-ni，緣份淺薄，一直無法tou7 培養感情，總--是保持1段距離，m7-na7 be7 親密，koh 有tam7-poh8-a2 生疏，soah 血脈相黏切be7 斷，實在是真無奈 e5 tai7-chi3。M7-ku2，雖bong2 goan2 母a2 kiaN2 2人 chiah-nih8無緣，a母iau2 是我心肝底上思慕 e5人。自細漢.我就立志 beh做護士，kap a母kang7 款。我甚至暗中ng3望有 1 日a母會接我去 kap i 做夥 toa3，母a2 kiaN2 2人相依為命，我就be7 koh hou7 人欺負，看我無現；hou7人笑我是孤兒，是 1個無pe7 母疼惜 e5 phaiN2 命 gin2-a2。
想be7 到我心內 e5 ng3望無joa7 久就因為a母koh 嫁--人來破碎，我純真 e5 gin2-a2 時代，ma7 toe3 leh提早來結束。Ti7 我小學 6年 e5 時，韓內科 e5 妗婆開始苦勸a母koh 再嫁，將來chiah 有oa2 靠。妗婆 ka7 a母做媒（hm5)人，做 hou7 1個bou2 死、留 3個kiaN2 e5 公務人員。A母受著眾人 e5 鼓勵，koh 貪著對方 e5 家世be7 bai2，去kah 意著hit 3個生做白肉koh sui2 e5 gin2-a2 (che 是後--來a母親嘴對我講..e5)，就答應這層親事來改嫁.姓「莊」。
知iaN2 a母 beh嫁--人hit 1日 e5 情景，ti7 我 e5 記池--nih8 iau2 koh 活 leng3-leng3，親像cha-hng tu2 發生 e5 tai7-chi3 kang7 款。He 是 1個落毛毛a2 雨 e5 暗頭a2，二嬸--a2去 hou7 醫生看，ui3 台南tng2--來，ti7 店口落車，1 踏入門就大聲hoah：
「Khah-chiang3，goan2嫂--a2 beh嫁--人 ah neh！」
I 話講到 chia，看著我khia7 ti7 邊--a，隨tiam7--去；ui3 手koaN7 袋a2 jim5 2粒 「iou5-kang2」（『羊羹』） 出--來，theh8 beh hou7 我食。在來就真敏感 e5 我，心內已經知iaN2 發生siaN2-mih tai7-chi3--lah！我kui 個人na2 像去 hou7 電.電--著kang7 款，1 時感覺真 gong5-ngiah8，心肝頭亂chhau-chhau。我 ka7 「iou5-kang2」接過手，幾本a2 冊 mouh--leh，無講半句話，oat8 頭做我出門，無食暗頓就 beh去補習。
我行到白凰in tau，想beh 招i 做夥去。白凰iau2 teh食飯，in a母 ti7 邊--a na2 ka7 i 編（piN）頭毛na2 交tai3，ai3 加穿 1領衫koh giah8 雨傘chiah thang 出門。看著白凰 chiah-nih8 幸福，有a母疼惜 e5 情景，我感覺chiaN5心酸，滿腹 e5 悲哀na2 海湧kang7 款，做 1下hiong5-hiong5 溢--過-來，強 beh ka7 我淹--去；目屎 ti7 目kiN5 ko7-ko7-lin3，強beh流--出-來。我無等白凰食飽就做我先行。我愈行愈緊，強忍耐，m7 願 hou7 路--nih8 e5人看著我這款可憐koh 狼狽 e5 模樣。
來到Ma2-lih in tau，時間iau2 早，補習班 e5 教室空 lo-so，同學long2 iau2 未來。我 ui3 後尾門 chong5--出-去，後壁巷a2 暗 bong-bong，四邊long2 無人。這時，我 e5 心已經碎，雙kha軟 ko5-ko5，kui 身軀long2 無氣力。我 the ti7 圍牆a2，放聲開始 hau2。耳孔邊又koh 傳來補習班樓頂 Ma2-lih in 1家夥a2 做tin7 食飯、看電視輕鬆快樂 e5 笑聲，hou7 我愈想愈悲哀，愈hau2 愈大聲，心肝頭iah8 愈絞愈 an5，1 chun7 1 chun7 teh 做痛。我giah8 頭問天，是an2-choaN2 beh an2-ni 對待..我？我nah 會生做這款命，m7-na7 無老pe7，老母也無愛 tih8..我，beh放我做i 去？雨愈落愈粗，na2 親像天公伯--a2 聽著我絕望無助 e5 哭聲，teh苦憐..我，toe3 我目屎流be7 離。雨水大滴細滴滴 ti7 我 e5 面--nih8，我kui 個面tam5 糊糊，分be7 清是雨水iah 是目屎。Hau2到尾--a2，kui 個人soah un落去塗kha。
同學 1個 1個來--lah，白凰聽著我 ti7 外面 teh 哭 e5 聲，走出來 chhoe7..我，大家long2 toe3 i 走--出-來。In看我hau2 到目屎流目屎滴，long2 驚 1下。白凰問我是怎樣nah 會 teh哭，koh 哭到 chiah-nih8 淒慘。我一直haiN3 頭long2 無 ka7 應。我心內想講，in long2 有a母疼惜，beh nah 會了解我 e5 心情--leh？這種天.差地 e5 遭遇in 絕對無法tou7 體會..e5。過 1下a2，林老師來--lah，tak8-e5 緊 ka7 我牽入去教室。林老師看我哭到目chiu 紅 kong3-kong3 koh 直直 teh chheh-khui3，真關心，行oa2 來坐 tiam3 我 e5 身邊，aN3 頭細細聲 ka7 我問。看我long2 m7 應，就giah8 筆用寫..e5，繼續追問。話講be7 出嘴 e5 我，choaN-a2 寫 ti7 紙--nih8 ka7林老師講：
「我 e5 ma-ma beh嫁--人-lah，無愛 tih8--我-lah！」
林老師khoaN-khoaN-a2 ka7 我款勸，安慰我講：
「老母絕對be7 無愛 tih8 i 親生 e5 kiaN2，lin2 ma-ma 一定有i 不得已 e5 苦衷。將來等你大han3，你一定會了解。」 
林老師真有耐心，苦勸我真久，雖然hit 時我iau2 是無法tou7 諒解我 e5 a母，m7-ku2看著老師 kap同學long2 chiah-nih8 關心..我，我感覺ka-ki7 並無孤單，就an2-ni 目屎拭拭--leh，無koh 再哭。停 1下a2，我就theh8「iou5-kang2」 出來分tak8-e5 食，開始koh 有講有笑--lah！林老師笑我變面 na2 teh掀冊--leh！罩 ti7 我心頭 e5 烏雲就an2-ni 散--去，liam5-mi 變好天--lah！

自a母改嫁了後，我無koh 寄望a母愛..我、痛惜..我、關心..我。我知iaN2 我已經無資格koh 做 kap a母團圓 e5 美夢。表面上，我 e5 生活真正常，na2 親像無siaN2-mih tai7-chi3 發生；事實上，hou7 老母放sak、悲哀e5 種子已經tiam7-tiam7 ti7 我e5 潛意識內底，漸漸teh puh-iN2 釘根。真長 e5 1段時間，我 e5 心內真ut-chut，面long2 失去笑容。純真 e5 童年已經不知不覺離我愈來愈遠--去。
我小學畢業 e5 時得著縣長賞，代表全體畢業生上台領畢業證書。Chiah-nih8 榮光 e5 畢業典禮，a母無來參加。Che 是我料想會到..e5，我並無感覺意外，ma7 無期待i 會出現；因為 ti7 我幼 chiN2 e5 gin2-a2 時代，畢竟i 總--是欠席 e5 時chun7 khah che7--lah！M7-ku2，a母雖然人.無來，soah 寄金美阿姨代替i 買1 粒 Seko e5 錶a2，theh8 來送..我。經過 30外年--louh，到taN 我iau2 會記得hit 粒錶a2 e5 款式──圓形白底 e5 錶a2 面、白金 e5 錶a2 鍊。我非常寶惜hit 粒錶a2，因為 he 是我 e5 頭 1粒錶a2;除了洗面、洗浴驚 tu7 著水會bak tam5--去 ka7 剝--落-來以外，我long2 ka7 掛 ti7 手--nih8無離身。Hit 粒錶a2 hou7 我感受著a母對我 e5 關心，na2 親像a母 ti7 身邊陪--我kang7 款，我 e5 心肝頭感覺加真燒 lo7，加真溫暖。
我 e5 人生. 1 路行--來，雖然a母無陪伴 ti7 我 e5 身邊，a母猶原是我上愛、上關心 e5 親人。我會永遠永遠誠心祝福..i，祝i 幸福快樂！無煩無惱koh 自在！

追想四二四事件
kap gun tau e 故事 (第5 pha)
黃晴美
四二四事件

四二四刺蔣計畫ti7 聯盟內部討論到siaN2-mih8 程度我無清楚。我同意a 兄文雄kap 自財e5 看法，認為有值leh 去做，我tioh8 盡量去配合。我想，1 個人若投入去做1 項 i 認為是有意義e5 tai7-chi3 e5 時chun7，i 根本都boe7 去想hiah-nih8 choe7 個人e5 安全kap 利益。人若想siuN choe7 就會kiu-kha。Hit 個時chun7，我信任in 2人e5 判斷，ma7 有自信：無管結果如何，我有能力照顧我ka-ki7 kap 2 個gin2-a2。
1970 年，知iaN2 蔣經國boeh 去美國訪問，聯盟開始計畫，boeh ti7 Washington D.C. kap NewYork 示威遊行。4 月20 hit 日，gun2 ui3 NewYork 駛車去D.C.，先去White House 頭前giah8 牌a2、分傳單，呼籲美國停止供給用來製造恐怖e5 武器hou7 國民黨政權。續--落koh 去D.C.郊外e5 Andrew軍事機場，giah8 頂頭寫台灣人意願e5 大旗示威，迎接--i，ka7 i 提醒：「台灣人無boeh koh kek tiam7-tiam7」。
4月24 hit 日chiu7 2 個gin2-a2 安排去hou7 1 位女同志照顧以後，我kap自財、a兄做1個坐車去蔣經國boeh 向美國工商協進會e5 會員演講e5 Plaza Hotel大門前廣場kap 其他示威盟員、同鄉會合。12點左右、蔣經國e5 車隊到…銃聲發--出，1 chun7 混亂…。
我衝出人牆，先看著自財hou7 大欉e5 警察壓ti7 塗kha，頭hia hou7 警察kong3 tioh8 傷，血直直流。我e5 身軀開始boeh 向前衝--去，同時.頭殼內突然間hou7 身軀1 個命令：「Boe7-eng7--le！厝--ni 有2 個細漢gin2-a2！」
Oat8 頭看著我e5 Nichiang hou7 sang7款大欉e5 警察押--le，頭giah8 kah koan5-koan5，身軀theng5 kah 直直…。
Ti7 幾10秒鐘內，我ka2-na2 hong5 “點穴”sang7 款，khia7 ti7 hia，boe7 tin2 動，kan-ta 用目chiu leh 看無聲e5 電影。
我tiam7-tiam7 te3 ti7 後壁，行去警察車hia，看in hong5 載走--去……。


【Iau2 未煞】


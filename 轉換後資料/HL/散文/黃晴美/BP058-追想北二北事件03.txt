追想四二四事件
kap gun tau e 故事 (第3 pha)
黃晴美

3分鐘e2-kau2 e5 衝擊

申請著獎學金，意外受著pa-pa、ma-ma kap a 兄e5 贊成kap 鼓勵出國。因為事先並無準備，突然間有boe7 算leh choe7 e5 tai7-chi3 ai3 ti7 短期內處理好；kap 學校連絡，chhe7 資料，初步了解Pittsburgh 這個城市，美國這個國家、社會，申請護照、簽證，考TOEFL，lui2 機票錢，kap a公、a-ma2 1-koa2 親chiaN5告別等等，koh 有做衫a2 褲……。
Ma-ma 煩惱我人chiah-nih8 細漢，去hit 個“巨人國”一定買boe7 著適當e5 衫thang 穿。I chhoa7 我去布店a姨hia peng2 時裝雜誌、揀衫形、買布、量寸尺、剪裁；我tau3 chhia、tau3 thiN7。做好試穿e5 時，感覺ka2-na2 teh 時裝表演，真心適。Ma-ma chiu7 我出國以後可能tu2--著e5 場合long2 去想--著，做好e5 衫1 類 1 堆，排1 排ti7 地板，ma-ma e5 朋友來，看--著笑講：「Boe7-su teh 辦嫁妝--le！」。
Chiah-nih8 choe7 tai7-chi3 積ti7 短短1個暑假內面發生，尤其是其中大部分long2 是這世人第1 遍tu2--著-e5。Kui 個人ka2-na2 hou7 人liah8 leh seh8-lin-long，long2 boe7 赴去想、去感覺，一直到chhe7 著飛機頂e5 座位，安全帶縛好，tui3 細個玻璃窗a2 看--出-去，想beh ti7 1 大堆leh iat8 手e5人群中chhe7 出pa-pa、ma-ma kap 兄弟小妹，chiah hiong5-hiong5 醒--起-來，心肝頭疼1 下。我這choa7 路hiah-nih8  hng7，旅費hiah-nih8 貴，m7 知siaN2-mih 時chun7 chiah 會得koh 看著in ，也 chiah想著ma-ma 這3 個月是用siaN2-mih 款e5 心情leh 趕做hit 箱衫hou7--我；想beh走tng2 去ka7 ma-ma mouh--le，可惜已經boe7 赴--a，目屎boe7 停，直直流--落-來。

飛機飛koan5--去，第1 遍tui3 天頂看台灣島，hiah-nih8 sui2 e5 島，透過目屎看，sio2-khoa2 霧霧，ka2- na2 圖中e5 仙境。我kam2 真正beh 離開這個所在？Ti7 飛機頂哭joa7 久已經boe7 記--得-lou。M7-koh iau2 會記得ti7 Pittsburgh大學e5 第1 學期，尤其是tu2 開始hit-cham7，teh 看冊e5 時chun7，tiaN7-tiaN7看無幾頁，紙頂面e5字就會hiong5-hiong5 消失--去，換做gun2 tau 1家夥a2 生活中e5 某1 個鏡頭。
雖然ti7 師大英語中心讀4年英語，上課long2 用英語，教師群內面ma7 有幾na7 位是美國人，ka-ki7 認為英語聽、講e5 能力算boe7 bai2，無想到去到美國ti7 學校內聽課iau2 無siaN2 問題，m7-koh 課外，尤其是校外，kap 人接觸，有時a2 會kui 句long2 聽無。有1 遍，我請1 個人ka7 i tu2-chiah 講--過e5 hit 2 字慢慢a2 koh 講--1-遍，chiah 聽出i 講--e5 原來是1 句真簡單e5 話。I chiu7 前1 字e5 最後1 音（準做子音）kap 續--落-去hit 字e5頭1 音（準做母音）連起來講，就an2-ni 幾個短字連做1 個長字。聽bat 以後ka-ki7 大聲笑--出-來。這個語言現象ti7 英語中心有讀過，也有聽過幾個a2 例句，m7-koh 可能因為hit 幾個美國老師ti7 台灣toa3 久--lou，koh 遷就學生聽英語e5 能力，自然就ka7 講話e5 速度放慢--去，發音也講khah 清楚。Gun2 無機會ti7 實在e5 生活中去練習聽kap 講，讀--著e5 hit-koa2 智識ti7 需要e5 時soah boe7-hiau2 用。
開始hit 月日，我kap 2 個“外省”cha-bou2 gin2-a2 做夥稅厝，kui 日long2 講華語。以後搬入去學生宿舍kap 2 個美國女學生toa3 ，就long2 講英語。Kap 台灣厝--nih e5 人連絡，無錢thang kha3 電話，寫phoe tng2--去ma7 是用華語想，用華語寫，toa3 ti7 台灣e5 時用e5 40% 台語就an2-ni tui3 我e5 生活中消失--去，一直到去參加新留學生歡迎會hit 暗。
歡迎會ti7 1 個老資格留學生e5 厝--nih 舉行。我到.以後kap tak8-e5 sang7款用華語交談。Ti7 beh 去灶kha e5 路--nih tu2 著1 對tu2-chiah 到e5 翁bou2，主人替gun2 紹介了後，in 開嘴用台語kap 我講話。我聽有in 問e5 簡單問題，我e5 回答ma7 清清楚楚ti7 頭殼內，我嘴開--起-來，想beh 用台語回答e5 時，hit-koa2 話nah 會soah ke5-tiau5--le，講boe7 出--來，ka2-na2 e2-kau2-a2。實際上可能kan-taN chhian5 3 秒鐘就chhe7 出hit-koa2 台語字來，感覺上ka2-na2 有3分鐘hiah-nih8 久。Hit 暗，我就thiau-kang 去chhe7 會講台語e5 人講話，雖然講話中tiaN7-tiaN7 摻1-koa2 華語。
照我hit 暗所受著“竟然講boe7 出ka-ki7 e5 母語”這個衝擊來看，自財kha3 電話來邀請e5 時，短短1、2 句是講華語。Hit 暗e5 『長談』應該是台語為主、用台語講boe7 出--來e5 時，chiah 摻英語kap 華語。自財（台南人，加我3 歲）e5 台語比我好chiok choe7。Kap i 來往，我e5 台語m7-na7 tiaN7-tiaN7 用e5 40%真緊就koh 走to3-tng2--來，因為phaiN2 習慣無leh 講e5 hit 40% ma7 慢慢a2 直直tng2--來。參加台獨運動以後，tak8-e5 見面、開會long2 講台語，「收復失土（台語）」e5 速度變koh-khah 緊，可惜真choe7 學術性e5 語詞因為當初是用華語學--e5，beh 學用台語講，進度khah 慢，大部分e5 台語諺語ma7 iau2 停ti7 看bat、boe7-hiau2 講e5 程度，寫phoe、寫文章iau2 是繼續用華語文。

【Iau2 未煞，chiah-koh 繼續】

追想四二四事件
kap gun tau e 故事 (第2 pha)
黃晴美

Kap 「同志翁婿」自財相bat

To3-tng2 去想1963年開始kap 自財結e5 夫妻姻緣，感覺一切long2 真自然，ka2-na2 早就注定--a。
1個散赤公務員e5 cha-bou2-kiaN2，去讀師大就是為著畢業後有教書e5 頭路，thang 趁錢去tau3 chhiaN5 小弟小妹，ma7 接受命運e5 安排，m7 敢siau3 想會得出國留學。我te3 同學去申請獎學金，下意識可能是boeh hou7 ka-ki7 會得死心：若申請無著是我ka-ki7 m7 是出國e5 材料；若申請--著，會得安慰ka-ki7 講「我並無比別人khah 差」。會去美國是當初想boe7 著e5 發展。
美國hiah-nih8大，我申請--著e5 Pittsburgh大學偏偏a2 kap自財讀e5 Cornegie Institute of Technology相隔壁。Pittsburgh 城e5 台灣留學生聯誼會辦新生歡迎會，我是自財負責聯絡邀請e5 新生之一。Hit 暗ti7 同樂會中，自財就ka7 我提起台灣獨立運動e5 tai7-chi3，我也無感覺有siaN2-mih 奇怪，真自然就談--落-去。
50年代、60年代ti7 台灣看--著、聽--著、經驗--過e5 無正常e5 tai7-chi3，long2 kan-taN 是hong5 收壓ti7 頭殼內上底--a2 hit 層，來到美國以後，無當時台灣hit 種政治壓力kap 氣氛e5 束縛，hiong5-hiong5 1件1 件浮--出-來，tui3 我e5 嘴內boe7-su 放送機an2-ni 一直送--出-來。
親像：二二八事件hit-ma2 我tu2-a2 開始讀一年，有1 日，ma-ma hiong5-hiong5 去學校ka7 我chhoa7 tng2 去厝--nih，叫gun2 boe7-eng-leh 出--去。Gun2 這幾個gin2-a2 就khia7 ti7 日本宿舍e5 走廊，看厝後壁桃園縣長公館花園內hit 堆慢慢a2、直直koan5--起-來e5 「財產山」，火點toh8 ，變做火山燒--起-來。Hit-ma2 iau2 細漢，m7 bat tai7-chi3，看kah 真心適。大han3 以後chiah 知影，國民黨派任e5 桃園縣長大貪污，幾na7 個月無發薪水，tak8-e5 chiok 憤慨。Hit-ma2 e5 人有夠純真，雖然生活困苦，ma7 無人chiu7 縣長公館hit 堆用in e5 薪水去買--來e5 貪污財搬tng2 去ka-ki7 厝--nih。
M7 知看「火燒山」幾工後，聽大人講隔壁日本宿舍e5 「塌塌米」下面e5 柴枋hou7 人kiau7--起-來，bih ti7 內面e5 台灣人long2 hong5 liah8--去。
Ti7 頂pha 提起e5 50年代新竹女中e5 老師hong5 liah8--去hit 項 tai7-chi3。
我e5 工程師老pe7 拚全力為新竹市建設、開路，建立現代化e5 交通網，不得不拆除ka7 重要交通路口塞tiau5 e5 違章建築，soah 受恐嚇。Tak8 暝 i  若無特別原因oaN3 tng2--來，ma-ma kap gun2  chiah-e5 gin2-a2就坐leh khok8-khok8 等，khok8-khok8 煩惱。
我高中beh 畢業以前，an2-choaN2 kap beh liah8 我入國民黨e5 訓導主任走相liah8，hit 遍hou7 in liah8 無著。後--來，師大畢業，tng2 去母校實習，教務主任boeh 介紹我入國民黨，我用「Pa-pa 是國民黨員，我若boeh 加入，會chhe7 pa-pa 介紹。」做藉口逃--過。（Pa-pa 因為是做水廠廠長，不得已ai3 入國民黨。I真m7 情願。入黨kan-taN 掛名na7-nia7，無想著iau2-koh 有這個功能。）
Bat 聽a兄講外島老兵e5 故事，in 講：「毛澤東e5 共產黨害gun2 失去pe7 母；蔣介石e5 國民黨害gun2 無kiaN2 孫」。……
會記得，hit 暗自財kap 我2個人談kah chiok 投緣。我感覺 i是1 個chiaN5 樸實、有正義感、做tai7-chi3 頂真e5 青年，讀建築，gun2 對文學、藝術有共同e5 興趣，就自然接近--起-來。

【Iau2 未煞，chiah-koh 繼續】

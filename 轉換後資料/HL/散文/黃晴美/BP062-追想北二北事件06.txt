追想四二四事件
kap gun tau e 故事 (第6 pha)
黃晴美
1聲銃聲，phah 出1 個新e5 
戰場~法院審判

出國以前雖然toa3 ti7 受蔣--家極權控制e5 國家，因為是cha-bou2 gin2-a2 學生，乖乖ti7 學校讀書，pa-pa koh 是「為公盡忠」拚命建設新竹市e5 工程師，我e5 生活long2 無kap 法院、警察、監獄e5 世界交chhap--過。 Pa-pa hong5. 陷害liah8 去關e5 時，我已經出國--lou，雖然有boe7 得講e5 氣憤ma7 無親身去經驗--著。四二四hit e-pou tiam7-tiam7 看身邊上親e5 2個人~翁婿kap a 兄~hou7 警察車載走以後，我是an2-choaN2 tng2 去ti7 Queens區e5 厝，chit-ma2 已經boe7 記得--lou。天.暗以後，我駛車去Queens區附近e5 1座大橋頂chiu7 厝--nih hit 支銃tan3 落去河底。我當時e5 想法是：這2 支銃long2 是無牌--e5，因為是beh 做地下革命運動用--e5，ai3 盡量減chio2 kap 組織e5 關係，chiu7 銃tan3 掉會得減chio2 1 分這款e5 可能性。
對hong5.關ti7 監獄內失去自由e5 人來講，若同時koh 完全失去kap 外口世界e5 接觸，是真大e5 痛苦。無管想beh 做siaN2-mih tai7-chi3 long2 tioh8-ai3 靠別人。我是唯一會得做in 2 個人e5 kha 手、耳、嘴e5 人物，1時之間，老母、牽手、小妹、同志以外、iau2 koh ai3 做in e5 代理人、傳話人、保護人…。突然間，1身ai3 變做幾na7 個人用，根本都無時間thang 去做軟chiaN2、phaiN2-se3 e5 cha-bou2 人。
我心內真清楚，文雄、自財2人坐監m7 是因為普通e5 犯罪案。Che 是1個政治行動，1個政治案件，是台灣人反蔣政權、建立獨立台灣e5 過程中e5 1 chat。Tui3 海外台灣人e5 反應kap in hou7 我e5 支持會得看出in ma7 有sang7 款e5 看法：Che m7 是個人e5 事件，刺蔣案e5 被審判主角是蔣政權，m7 是黃、鄭2 人。
2個gin2-a2 雖然iau2 細漢，ma7 有親近e5 朋友kap 同志tau3 照顧，hou7 我無感覺孤單，會得奮鬥--落-去，全心chiu7 我會得做e5 部分做hou7 好。
自財kap a兄2 人hong5.關ti7 NewYork市Manhattan南區e5 拘留所，一般人ka7 i  叫做「大墓」（The Tombs）。去面會e5 手續真複雜，守衛kap 管理員大欉koh 橫，排隊排kah 長lo2-lo2。Tioh8 lan2 講話e5 時koh ai3 通過電話線，線e5 另外1頭有人leh 監聽。
第一遍去這款所在，心肝tam2-tam2。我ka7 ka-ki7 講：
「頭giah8 hou7 koan5！A兄kap自財是為台灣人入監！」
心頭liah8 在，守衛kap 管理員soah ka2-na2 變khah 細格--去，khah 無hiah 驚--人，頭腦隨變khah 清楚，好好a2 控制時間，chiu7 需要問--e5、討論--e5、交帶--e5 long2 講完，面會e5 時間也完--lou。無時間thang 哭，ma7 boe7 得講心內話，tioh8 ka7 感情暫時鎖ti7-leh 心內e5 1 角，ka7 目屎e5 門嘴塞（that）--起-來。人實在是真可愛e5 動物，做這個決定以後，我kan-taN 會感覺著台灣人支持e5 力量，1-koa2 tai7-chi3 差不多long2 會得冷靜去應付。
有2 位真出色e5 律師thang 參詳，當然oan-na是1個重要e5 因素。派hou7 自財e5 律師V. Rabinowitz 是1個真有國際經驗e5 猶太人，了解也同情台灣人e5 追求。A兄e5 律師N. Scoppetta 是Italy e5 第二代移民。Hit 個時chun7，New York e5 警察界相當烏暗，相當爛。1972~73年N.Y.法院開始ti7 警察界大拚掃，就是派這位律師去負責調查工作。有機會kap 這2位優秀e5 律師接觸，hou7 我對美國hit 個社會koh 增加1-koa2 認識。
海外e5 台灣人m7 甘放這2個替in 發出hiah che7 年來ke7 ti7 na5 喉、hoah boe7 得出--來e5 聲音e5 台灣青年hou7 人liah8 去關ti7-leh 監獄內，in 盡各人e5 能力，出錢出力，用20 萬美金ti7 1個月thong2 kap 2月半日內、就分別chiu7 自財kap 文雄保--出-來。20萬美金ti7 70年代初期m7 是細條錢，hit 時ti7 美國e5 台灣人人數無像chit-ma2 chiah choe7，而且大多數iau2 koh 是散赤e5 留學生，會得hiah-nih8 緊就ka7 自財kap 文雄2人保--出-來，hou7 美國人chhoah 1 tio5。
保--出-來以後，自財koh tng2去建築公司上班，a兄Peter koh tng2 去Cornell 大學繼續讀博士班。Gun2 繼續參與台獨運動，同時ma7 積極teh kap 律師參詳討論辯護e5 策略：Che 是1個政治事件，tioh8-ai3 防止hou7 人有意chiong7 i 當作一般e5 銃殺案處理。美國政府並m7 是m7 知影蔣--家pe7-a2-kiaN2 國民黨政權e5 獨裁kap 無人道，m7-koh 若tu2 著kap 美國自身e5 利益有衝突e5 時，i 就目chiu kheh 1 蕊，耳孔kham3--leh 假m7 知。
審四二四案，蔣政權tui3 頭到尾積極teh 參與：向美國國務院施壓力；供給N.Y. e5檢察官「資料」；chhiaN3 1個老美國律師，tui3 開始聽審就te3 ti7 檢察官邊--a boe7-su 是助手，去坐ti7 除了法官、記錄官、檢察官、被告kap 辯護律師以外--e5 不准進入hit 區，經過lan2 激烈e5 抗議以後，chiah 停止出現。另外hit 3 個國民黨派--去e5 特務，tui3 頭到尾long2 坐ti7 hia 旁聽、做記錄。雖然an2-ne，iau2-koh 是有幾位台灣人敢去旁聽，敢去做證。有關心lan2 e5 美國朋友bat 問講：Lin2 e5 組織這遍nah 無想著koh koa3 siau2 鬼a2 殼，利用這個機會去法庭外口訴求，我m7 知boeh an2-choaN2 回答。
Tu2 ti7 自財kap 文雄保--出-來hit 時，我收著Montessori 教師訓練班e5 錄取通知，koh 是我揀e5 夜間班。我歡喜kah kiong7-boeh 相信真實有神teh 保庇。Beh 做Montessori 老師本來就是我個人性命中e5 1 個理想，這個機會ti7 這個時chun7 來，soah 增加1 個意義。將來e5 發展boe7 得按定，我需要khah 緊有1 個職業thang 維持我ka-ki7 kap 日青、日傑e5 生活。Tui3 一年讀到大學、留學，雖然相當順利，有時a2 iau2 有theh8 著獎學金thang 減chio2 pa-pa ma-ma e5 經濟壓力，總--是無親像這個時chun7 an2-ne 讀kah hiah-nih8 積極，hiah-nih8有目的，ti7 hia leh kap 時間相拚。
1971年8--月寫phoe ka7 pa-pa ma-ma 報告自財kap a兄行入地下，ti7 sang7 1段，我ka7 in 報告1 個好消息：
「……我已經kap 學校講好--lou，9 月中boeh 開始試教。2個gin2-a2 long2 免學費。6 月初考試煞，主持訓練課程e5 主任ka7 校長講『Terrific』（註）。因為an2-ne ，安排教職e5 時，1點a2 問題都無…。」戰贏kap 「時間e5 『巨人』」這個小戰，對我ti7 續- -落-去e5 瑞典、英國kap 美國e5 「四二四續戰」中會得khia7 真在.來講，是1 個重要e5 因素。
審訊結束，法官判文雄、自財2 人有罪。Lan2 有chiu7 蔣--家pe7-a2-kiaN2 政權e5 惡質koh 1 遍thian2 開hou7 世間人看，m7-koh 美國ti7 hit 個時chun7 iau2 koh chiu7 蔣--家國民黨e5 利益看做kap in ka-ki7 e5 利益kap-oa2。法官宣佈文雄、自財2 人ai3 ti7 7 月初6出庭接受判刑。根據美國法律e5 規定，這款罪，2 人ai3 坐監e5 年數合--起-來是7年到32年。
Tui3 各角度慎重討論了後，自財kap 文雄決定boeh 行入地下，繼續用無sang7 e5 方式、管道去奮鬥。
對我來講，事實上，ti7 四二四以前，就已經做好選擇--lou。Chit-ma2 有這款e5 演變，in ti7 監獄外比ti7 監獄內對台灣會得做koh-khah 大e5 貢獻。

【猶未煞，chiah-koh 繼續】
註：Terrific：非常好！無an2-ne nah 會eng7--le？我是kap 『巨人』teh 相拚！


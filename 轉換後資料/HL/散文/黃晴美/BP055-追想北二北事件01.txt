追想四二四事件
kap gun tau e 故事 (第1 pha)
黃晴美

追想   hou7 人瞭解這世人
  an2-choaN2 行--過-來
追想   hou7 親情、友情kap
  人道情e5 溫暖
  koh 1 pai2 煦（u3)燒 心肝
追想   幫助人看khah 清楚
  續--落-來e5路beh an2-choaN2行

我kap a 兄文雄

我有1個快樂e5 gin2-a2 時代，雖然gun2 老pe7 是1個庄kha 出世、ham-ban7 趁錢e5 工程師。I全心為桃園縣kap 新竹市e5 建設phah 拚，無時間kap 我thit-tho5，m7-koh i 「為公忘私」e5 精神hou7 我chiok 敬佩，i e5 精神加加減減有傳ti7-leh gun2 這koa2 gin2-a2 e5 血管內。
Gun2 tau 會hou7 人選做新竹市e5 模範家庭，是因為gun2 老pe7 有1個賢慧、gau5 變奇術e5 bou2-—我1997年ti7 台北耕莘病院見最後1 面e5 老母。I 是林占梅e5 後代，hou7 人公認e5 新竹西門林公館美人。第二次世界大戰結束，老pe7 hong5 派去桃園縣e5 建設課工作，phah 輸走贏e5 國民黨政府幾na7 個月薪水發boe7 出--來，公務員家庭e5 生活非常困苦。無錢thang 買布做衫hou7 gun2 這5個tng-leh 大e5 gin2-a2 穿，ma--ma就ka7 ka-ki7 kap pa--pa e5 衫拆--起-來，改做gun2 e5 衫a2 褲。Pa--pa e5 薪水無夠thang 飼飽5個gin2-a2，ma--ma就chhoa7 gun2 ti7 日本宿舍牆圍內e5 空地a2 種菜。沃肥e5 柴桶真重，若無1個會得te3-leh 食苦e5 小助手──kan-taN 8歲e5 大kiaN2，我e5 a兄（文雄）──ni3-chiang3，ma-ma ma7 無可能會得ka7 肥桶a2 kap 其他需要e5 ke-si ui3 新竹庄kha theh8 來桃園。 Ni3-chiang3 kap ma-ma用心辛苦經營e5 菜園是我kap 下kha 3個小弟小妹心目中上sui2、上好食e5 "花"園a2，雖然ni3-chiang3 hit-ma2 kan-ta 加我2 歲，m7-koh，gun2 tau 大人kap gin2-a2 e5 分界線畫ti7 i kap 我e5 中間，有i 擔--leh，我chiah 會得繼續享受gin2-a2 生活e5 幸福。
I 教gun2 an2-choaN2 去過接觸大自然e5 生活。I chhoa7 gun2 tui3 新竹市內沿縱貫大路向北行去頭前溪，教gun2 an2-choaN2 釣魚a2、liah8 蝦a2，chah tng2 去hou7 身體lam2 e5 ma-ma補。I chhoa7 gun2 去庄kha 用ka-ki7 做e5 鳥phiak8-a2 phiak8 鳥a2，toa3 溪a2 邊烘鳥a2 pa 食，boe7 輸teh 過年。熱天日頭大，i驚我曝破病，tiaN7-tiaN7 削樹枝iah 是大葉a2 做世界上好sng2 e5 傘hou7 我遮日。讀師大e5 時，我乖乖ti7 學校內讀冊，兼做家教趁所費，m7 敢也無經濟能力kap 同學出去thit-tho5，a 兄三不五時就來招我用免開錢e5 方式去郊遊。有1個禮拜日，i ti7 政大宿舍煮燒糜，用滾水罐toe2--le，chhoa7 我去陽明山水chhiang5 （『瀑布』）頭前坐ti7 細個亭a2 下kha lim 燒糜，聽雨聲kap 水聲，欣賞四周圍kap 沿路hou7 水chhiang5 噴--出-來e5 水ham7 雨水ak 到青 leng3-leng3、紅ki3-ki3 e5 花草。
其實，我這個gong7 小妹若m7 是好運有這個tui3 tai7-chi3 gau5 觀察、分析清楚e5 好a兄、真可能就無今a2 日e5 我。新竹女中初中部畢業e5 時，照公務員家庭e5 經濟能力來講，kan-taN有可能去讀師範學校，m7-koh ma-ma嘴齒根咬--le，照我e5 希望，hou7 我繼續讀高中部。我也認真讀冊爭取獎學金，thang 減chio2 pe7母e5 負擔。高3 e5 時，開始思考畢業後e5 出路。學校當局是ka7 我算做一定會考tiau5 台大e5 學生，鼓勵我第一志願填台大。我心內知影照厝--nih e5 經濟狀況看--起-來，tioh8-ai3 去食頭路tau3 趁錢，無thang 去讀台灣大學外文系，tiaN7-tiaN7 ti7 2個極端中間teh chhia-poaN5，心理soah 變無平衡，開始反抗，認為ma-ma對我khah bai2，家事long2 boeh 叫我做，認定ka-ki7 m7 是ma-ma親生e5 cha-bou2-kiaN2。想愈che7，soah 愈鑽愈深，甚至想beh 離家出走。Ka-chai3 有1日，ni3-chiang3 tui3 政大tng2--來，發見我寫e5 日記，kap 我談真久，真有耐性分析hou7 我聽，我chiah hiong5-hiong5 tui3 1 個惡夢清醒--起-來。I ka7 我tau3 chhe7 出 1 條路來，填師範大學英語系，會得讀英文koh m7 免用錢。
師大英語中心讀4年畢業後，tng2 去渡過6年快樂學生生活e5 母校新竹女中實習，負責高一學生e5 英語教學。以前thiaN3--我e5 老師變做同事；校長、教務主任long2 信任--我，hou7 我空間去自由發揮我e5 教學方法；學生ka2-na2 我e5 大han3 小妹。每日早早去上班，boeh 暗a2 chiah 離開學校；tak8 月日e5 薪水long2 原封theh8 tng2 去厝交hou7 ma-ma。有需要e5 時chiah ka7 ma-ma領零用金。總講--1-句，過--e5 iau2-koh m7 是真正進入社會e5 生活。幾na7 個家境好--e5、親近 e5 同學long2 teh 申請出國。雖然我知影恨貪污e5 老pe7 經濟上是絕對無可能hou7 我出國去留學，厝--nih 需要我e5 薪水來補貼，m7-koh 我iau2-koh 是擋 boe7 tiau5 toe3 in去申請sng2--e5(beh 證明我無比in khah 差？）。結果soah hou7 我請著Pittsburgh 大學社會研究所e5 獎學金。申請著獎學金，kui 家人long2 替我歡喜。續--落-來soah 是心內boe7 講--leh e5 大衝突：我kam2 chiaN5實boeh 放棄這個機會？我kam2 chiaN5 實會用得ka7 厝--nih e5 人放--le 做我出國--去？去Pittsburgh e5 旅費boeh tui3 toh 位去theh8？
Ka-chai3 有a 兄thang 討論。台灣chiah-nih8 細，i 鼓勵我把握這個好機會出去看外面e5 世界，hou7 眼光開闊，無一定ai3 theh8 著學位chiah tng2--來。我ka7 pa-pa、ma-ma講我上che7 出去3 年就會tng2 來好好a2 養孝--in。無想到1去28年boe7 得tng2--來，koh hou7 in 食hiah-nih8 choe7 苦。A兄驚這個單純koh ham5-ban7 kap 人爭 e5 小妹出國去會食虧，tak8 遍tui3 台北tng2 來新竹long2 了真che7 時間kap 我“開講”，教我ti7 外國ka-ki7 1 人ai3 an2-choaN2 對待--人、an2-choaN2 處理tai7-chi3。我記上tiau5 e5 2 句話是：「M7-thang 驚去問--人，m7 知tioh8-ai3 問」kap 「出外靠朋友，ai3 好好a2 交朋友」。
Ti7 Pittsburgh 大學領e5 助教獎學金，我儉儉a2 用，1 學期後就ka7 借來買飛機票e5 債還清，第2學期儉--落-來e5 錢tu2 好有夠買a兄來Pittsburgh 大學e5 飛機票。I 來到te3，我chiah 知影我出國了後hit年厝--nih 發生1層驚天動地e5 大tai7-chi3。厝e5 人驚我煩惱，一直無hou7 我知影。原來，pa-pa幾na7 年來用全力去救活e5 新竹市自來水廠e5 財政tui3 赤字變烏字了後，有1 koa2 人目孔赤，beh 搶廠長職位。In 買收pa-pa hit 個官派e5 祕書來陷害--i。我所敬愛e5 pa-pa，一生為公phah 拚e5 模範公務員，soah也會hou7 人liah8 去關！
A 兄si3-ke3 去走chong5，pa-pa ti7 a兄出國1禮拜以後chiah hong5 放--出-來。pa-pa決定m7 koh tng2 去hit 個廠長職位，離開奉獻一生e5 公職。
雖然申請著Pittsburgh大學社會研究所e5 獎學金，a兄並無chiok 想boeh出國，這項tai7-chi3 hou7 i 決定出國去讀冊，chiu7 獎學金儉--落-來，兼做工趁美金，chiu7 錢寄tng2 台北幫助pa-pa、ma-ma kap 小弟小妹。真ka-chai3，a兄做這個決定。I 到Pittsburgh 大學2 禮拜了後，i e5 好朋友謝聰敏先生kap 魏廷朝先生hou7 國民黨liah8 去關。
若準ka7 這個家庭看做1 間隨時ai3 面對經濟危機e5 工廠，pa-pa是kan-taN想著生產優等產品e5 廠長，ma-ma是tak8 項long2 ai3 想e5 總管，a兄就是總管e5 軍師kap chhoa7 頭示範e5 總工頭。厝內e5 khang-khe3，i chhoa7 頭，無分ta-pou、cha-bou2，kan-ta 看大細，5 個兄弟姊妹分工做家事。A兄tui3 真細漢就知影ma-ma e5 苦thang3，翁婿tiaN7-tiaN7 為公出差，無ti7 厝--nih，gin2-a2 直直生，生了後無thang 調養身體，對健康真損。A兄自細漢就是ma-ma boe7 得無e5 助手。
Gun2 這家並boe7 kan-taN因為某1個人是所謂e5 “外省人”就用另外1個眼光去看--i。我chiaN5 親e5 3姨就嫁hou7 “外省人”。我上接近kap 尊敬e5 老師有1半是“外省人”，接近e5 同學ma7 kang7 款。A兄ma7 bat 1 koa2 我e5 同學kap 老師。I kap ti7 新竹女中1 位chiok 受學生愛戴e5 “外省”地理老師──陳偉老師真熟，50年代蔣政權起siau2，用匪諜e5 名義liah8 大批人去關hit chun7，陳偉老師ma7 hong5 liah8--去。Gun2 這大tin7 同學m7 相信陳老師是phaiN2 人，傷心、siu7 氣koh 驚hiaN5，雖然關心，m7-koh m7 敢去看老師娘。A兄例外，i無像chiaN5 choe7 人驚受拖累--著，tiaN7-tiaN7去看老師娘。
A兄無注重物質享受，有錢一定先去買書。書讀choe7，面闊koh 深，有技巧，ma7 真"ke-po5"，ai3 chiu7 ka-ki7 e5 技巧kap 人分享。尤其是i 自修英語hit 套方法，幫助boe7 chio2為beh 出國考TOEFL e5 人。我這個小妹加加減減ma7 有受著i e5 影響。1991 年底我用瑞典(Sweden)翁婿做保鏢，順利ti7 中正機場成功入關了後，開始每年tng2 去思念28年e5 母國。當然，一定去大書店seh8-seh8--le， 也一定去台大邊--a2 e5 “台灣e5 店”買幾本a2 有關台灣e5 書。96年知影a兄返台成功，公開出面，boe7 等--le，趕緊請假tng2--去。Hiah-nih8 che7 年無見面，1 chun7 興奮過去了後，I kap 我koh 親像出國以前，hioh 熱坐ti7 亭a2 kha 開講 kang7 款，坐 ti7 塗kha 講--起-來：
我講chiah-nih8 choe7 年來，ti7 瑞典學校教書，受政府聘請做母語教師，tiaN7-tiaN7 安排機會向學校請假去Stockholms大學修語言學，無想到a兄m7-na7 知影語言大師 Chomsky e5 語言理論，iau2-koh 介紹大師所寫e5 社會、政治、哲學方面e5 書hou7--我。講著婦女運動，i 紹介我iau2-koh m7 知影e5 “女書店”。I 關心環保，已經去看過台灣pun3-so3 污染上kai3 嚴重e5 地區。Gun2 ma7 談著弱勢團體（像工人）、族群（像原住民）kap 對in e5 關心。
個半月以後，我koh 再離開台灣tng2 來瑞典。Ti7 飛機頂，ka-ki7 1 個人chiah 有時間去整理這段團圓e5 過程所得--著e5 印象。我真歡喜a兄iau2-koh 是我會記--得e5 hit 個 Ni3-chiang3。Gun2 雖然分開hiah-nih8 久，m7-koh 並無因為an2-ni 行2 條無siang7 方向e5 路。我ma7發見，雖然chiah-nih8 choe7 年來e5 經驗hou7 我真choe7 機會去學習boe7 chio2 tai7-chi3，m7-koh kap i比--起-來，iau2-koh 是差1 大chat。I 三不五時iau2-koh 是tioh8-ai3 親像古早an2-ni 停落來ka7 我牽--1-下。我ma7 知影i iau2-koh 有耐性kap 愛心來繼續an2-ni 做。想到chia，目chiu 前浮出1 個畫面：

Tu2 落過1 chun7 雨，
藏ti7 烏雲後壁e5 日頭
      koh 探頭出--來，
新店溪邊e5 溪埔頂
有3、4個人teh 行。
Tu2 著1 窟水，人群中e5 
      少年a公a2 khu5--落-來，
chiu7 hit 個少年a婆a2 
      aiN7--起-來，潦過水窟。
Hit 個少年a公a2 是我e5 a兄，
hit 個少年a婆a2      是我。

後記：1997年4--月，民視電視台新聞部蔡先生為boeh 做〈四二四刺蔣案〉節目，寄採訪重點hou7--我，委託美國1間電視台派攝影記者來瑞典採訪。我根據採訪重點事先準備回答e5 材料。我決定boeh 用台語講。因為台文iau2 m7-bat 寫--過，就用我讀語言學學--來e5 代表語音通用e5 記號，chiu7 我boeh 講e5 話記--落-來。
幾na7 遍，有同鄉關心、好意beh 替我寫傳，我long2 因為感覺m7 是時chun7，無去進行這項tai7-chi3，同時，ka-ki7 ma7 boe7 得確定是an2-choaN2 nah 會m7 是時chun7。一直到接觸著台語文chiah 知影，我下意識中一直teh chhe7 1 個適合e5 寫作工具──我e5 母語。
Chit-ma2雖然已經自學，學讀kap 寫漢羅合用e5 台語文，m7-koh iau2 未出師，一定有真choe7 所在lau3-kau iah 是m7-tioh8。真感謝A惠姐替我修補。

Lan2 lang5
A-jin5
這篇文章m7是beh討論lan2人類e5 tai7-chi3,台灣話講＜Lan2-lang5>是＜舊曆＞e5意思；舊曆是相對＜新曆＞來講--e5,ma7有人講是＜農曆＞，民間老一輩--e5,iau2是講做＜Lan2-lang5>khah che7。
現代人long2知影新曆e5一年是地球khou日頭seh8一lin3-tng2,China人ka7日頭叫『太陽』，in ka7新曆叫做『太陽曆』，簡稱『陽曆』。舊曆是khou月娘tng2-seh8算--e5,月娘ti7 China古文寫做『太陰』，m7-chiah這種曆法也簡稱『陰曆』。
台灣自古ka2-na2無一套系統e5曆法，China人來了後，ka7這套月娘曆引--入來，hit當時台灣主要是農業社會，做sit人利用這套曆法配合kang7款China製e5二十四節氣(1)來決定農事時間表，＜農曆＞這個稱呼也就an2-ni流傳--落來。
台灣人khah早聽著『陰曆』這個講法e5時chun7,m7知影『陰』是deh講月娘e5『太陰』，liah8做是＜陰間＞，ka7『陰曆』當做＜陰間鬼a2 deh過e5曆法＞，也就是＜鬼a2曆＞。台灣人自古驚鬼驚神，事事項項驚去沖犯、沖煞著，拜孤魂野鬼講是拜＜好兄弟a2>；驚phah官司、犯官符，監獄m7敢講，講＜siau2貪nng3雞lam(2)＞；＜蛇＞就講做＜liu＞；＜鬼a2曆＞m7敢講，就講＜Lan2-lang5>，an2-ni khah be7得失著鬼a2,總--是保平安，＜Lan2-lang5>soah變做『陰曆』e5專用詞。
另外有一款講法，Han3人自古phaiN2心heng7,na7 kap in無kang7族--e5,long2 keng5-the2人是＜番＞、＜鬼＞、＜蠻＞…，尤其kap in無kang7膚色--e5,long2是＜鬼＞、[鬼子]；『陽曆』是西方人提倡--e5,所以是[鬼子]deh用--e5,『陰曆』是Han3人khah慣si3--e5,所以是＜Lan2-lang5>deh用--e5,這種解說ma7有理。
Lan2-lang5 e5算法真奇怪，講--來，一年kang7款十二個月，ma7有分大小月，大月三十工，小月二十九日，an2-ni一年long2總chiah三百五十幾工nia5,過一年就減新曆十一、二工。為beh補差額，每五年有兩閏，閏是閏月m7是閏日，也就是五年就加兩個月，an2-ni就ka7 beh六十工e5日子追--tng2來。大部份人long2知影lang3一年iah是兩年就會閏雙三月、雙四月、雙五月、雙六月、雙七kap雙八，m7-koh罕得人去研究確實是an2-choaN2deh閏--e5。
Na7講農事，新曆實在比Lan2-lang5 khah準、khah好用，kui個社會，Lan2-lang5對討海--e5 khah有路用；海水lam7流、kho2流kap月娘khah有關係。台灣人自來帶著Han3人e5價值觀，真固執、反動，拒絕西方e5科學、人文、宗教，舊曆抱tiau5-tiau5,過年過節iau2是deh算Lan2-lang5,生日ma7 ka2-na2過舊曆--e5 khah che7。
Lan2-lang5 e5節日ui3 China傳--來e5 khah che7,＜端午＞、＜中元＞、＜元宵＞、＜清明＞、＜中秋＞、＜過年＞…long2是，一冬過兩個年e5國家，ka2 - na2 chhun台灣kap China，舊曆年ma7有人講是China年，台灣人有夠soe。
講著過生日，現代人真che7分Lan2-lang5 e5生日kap身份證e5生日，Lan2-lang5生日ti7厝--nih kap父母食豬kha麵線做夥過，新曆生日ti7外口hou7朋友弟兄同窗--e唱『HAPPY BIRTHDAY』切雞卵糕，賀禮收雙份。
你kam2知影Lan2-lang5生日kap新曆生日kang7一工joa7久會tu2一pai2？你出世hit工e5新舊曆koh幾年chiah會koh再相tu2頭？你na7無注意，我報hou7你知，滿19歲38歲57歲…e5生日，新舊曆是kang7一工，也就是十九年會循環一lin3,na7 beh算日就365x19+4=6939日。
現代人去hou7 China語影響，講日子會講『幾號』；日子m7是號碼，應該講『今a2日tang時？』、『今a2日Lan2-lang5 tang時？』九月初二、九月初九、九月十六，無deh講九月十六號iah是九月十六日。講著九月十六，這工對我來講意義重大，goan2 A-hui7新曆e5生日，我無錢買禮物hou7--i，用這篇文做一個表示。

註(1)：二十四節氣是China傳--來e5,台灣並無合時。
入春 驚蟄 雨水 春分 清明 穀雨
入夏 芒種 小滿 夏至 小暑 大暑
入秋 白露 處夏 秋分 霜降 寒露
入冬 小雪 大雪 冬至 小寒 大寒
註(2)：雞lam也有人講lang，外形na2像鐵窗，表示監獄。

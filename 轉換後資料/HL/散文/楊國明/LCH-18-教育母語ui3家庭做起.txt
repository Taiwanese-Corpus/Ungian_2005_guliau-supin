
教育母語ui3家庭做起
楊國明


母語的教學政策，佇學校實施，已經踏入第二年囉，一來感謝政府會當予咱的下一代，有較濟的時間佮空間來學母語，二來感謝熱愛母語的學者佮工作者，多年來的拍拚佮努力，才有今也日的一屑也成果。論真「欲講母語，to7愛入去學校內學」恐驚世界上干那咱台灣有這咧怪現象爾爾，這to7是因為咱台灣人，將近一百年來長期受著外來政權的壓制，未使講母語所致，相對的即馬想欲將母語扱倒轉來，to7必須付出相當大的「國家資源」佮「社會成本」，算來嘛是台灣人的悲哀，佇遮咱無愛追究責任，總是有teh做，比無較好。
人講：「三日無餾to7 peh上樹」，這句俗語所指的to7是「語言」，因為語言是一種真「活」的物件，一段時間若無提來講，等伊peh起去樹仔頂了後，想欲愛的時已經提未著囉！由此可見，若無定定teh講的「話」，是會隨著時間漸漸流失一寡也掉的，所以咱若無趕緊給chiah個peh起去樹仔頂的「語言」趕緊扱轉來，to7會無形中造成了咱「文化資產」的遺失。拍毋見的物件欲給chhoe7倒轉來，是一件真困難的代誌，但願每一個台灣人攏愛有這咧「危機意識」才好。
咱定定佇電視頂，會當看著真濟官員佮政治人物teh「作秀」的時，攏會挑故意，講幾句當地的「母語」，來表示伊真愛台灣，認同「本土」，但是背後卻無欲推行台語，顛倒講：「欲佮世界接軌」，gin2仔自細漢to7愛予學英語，使人感覺真「矛盾」，請問chiah個人物：「敢講佮鬼講話，干那英語才會通？」政府雖然有佇學校內實施母語教育，但是一禮拜四十分鐘是無夠的，今也日ui3「這耳入」，明也載ui3「彼耳出」，閣再講，真正欲叫gin2仔講台語，干那靠「台語老師」的力量是有限，甚至有真濟父母認為，佇學校內也欲學國語，也欲學英語，即馬閣欲叫in學台語，是增加gin2仔的負擔爾爾，所以父母若無認同，無形to7會造成gin2仔學台語的一層障礙。
我是一個母語教師，佇這段無算長的教學中，我猶是認為「父母才是上好的老師，家庭才是上好的教室」，但是偏偏to7有真濟台灣人的家庭，佇厝內底毋捌teh講台語，嘛無想欲叫gin2仔講台語，使人感覺真無奈，更加憤慨的，有真濟知識份子，因為細漢to7受「華語」的教育，加上「西風」的影響追求新潮，in攏認為「外國的月較圓，外國水準較懸」，所以in的gin2仔自細漢to7予伊入補習班補「英語」，卻無欲教in「台語」，予家己的「母語」講到不答不七，甚至真濟父母，驚in的gin2仔聽無台語，歸氣連大人，佇厝內底嘛toe3 gin2仔講華語、講英語，這種現象根本to7是「顛倒扳」「捨近求遠」，甘願先放棄家己的「肥底」，而來「盲目」追求別人的物件，真是一件不可思議的代誌。
ui3歷史會當證明，一個民族若無家己的語言，這咧民族to7真歹繼續生存落去。慢慢變成「少數民族」，甚至真緊to7會被別的民族「同化」掉，咱台灣的「平埔族」to7是一個真好的例，假使咱若無好好推行、保存咱e5台語，有一工嘛會去予華語「同化」去，to7失去咱的文化。
俗語講：「寧賣祖先田，不失祖先言」，由此看會出咱的先人自古早to7有傳承「家己語言」的觀念，是按怎咱這代有chiah濟人，未曉愛家己的母語咧？所以佇遮欲呼籲少年輩的「台灣人」，若欲予gin2仔學「華語、外語」進前，愛先將家己的「母語」學予好，而且愛先將母語當作「肥底」，大漢才有「本土意識」，ui3接觸母語，進一步才有法度慢慢也了解咱的「民族性」，反倒轉，無teh講母語的gin2仔，in的頭殼內，充滿著外國文化的色彩，大漢了後自然未愛家己的國家佮文化，甚至嫌家己的族群「toe3未著時代、無水準」，若真正是按呢，毋但是台灣人的悲哀，連外國人嘛會笑咱台灣人，連一屑也「民族觀念」to無。
身為台灣一份子的你，恁敢忍心看著咱的台語佇咱這代去予華語「同化」去？若按呢！咱to7來響應「教育母語，ui3家庭做起」的運動，ui3本身做起，以家庭為單位，提供閣較濟的學習時間佮空間，予咱的gin2仔佇無壓力的自然環境中學台語，按呢！效果一定會閣較好，若無，干若ng3望政府來推行母語，毋知欲等到「當時」，才有法度看著成果，恁講著否？





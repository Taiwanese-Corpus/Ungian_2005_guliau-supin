無患子
楊國明

隨著時代的進步，日常用品不斷咧更新，尤其清潔劑，嘛一代一代改革，細漢的時，干但知影有「茶箍」好用，慢慢才有「雪文粉」，閣來「濃縮洗衫粉」有較好，「一匙靈」是一匙仔to7會tang3洗一桶的衫，「洗衫精」嘛未bai2用，演變到尾也「洗衫膏」、 「濃縮洗衫精」、「超濃縮」「超強效」的洗衣精，一大堆捌未了，但是佇一連串的清潔劑大改革中，有一項物件可能早to7予人未記得也，he to7是「無患子」，嘛有人講「黃目子」，啥物是無患子？犯勢嘛猶真濟人毋捌chit三字，毋過對我來講，印象卻真深。
無患子是植物的學名，佮龍眼仝款，屬於「無患子科」，伊是一種低海拔的落葉喬木，大欉的懸有十外公尺，葉互生，長卵型，熱天開淡黃色的花，開花結籽的季節，攏佮龍眼差不多，果子to7無仝款囉，形體雖然嘛是圓形，毋過成熟時果肉臘黃，皮金滑，內面有一粒種籽，色水烏閣碇，會使抾來做成歸摜的念珠，果子肉苦澀未使食，因為含有「鉀」的成分，洗起來有泡，會tang3去除la sam5物件，所以咱的祖先真巧，會曉給伊提來做洗滌用，是一種天然的「清潔劑」，講到遮，老一輩的人可能to7有人想起來。
毋知是以前的人毋捌字，將「無患子」唸siuN緊，讀做「磨子」，抑是號樹仔名的人，將「磨子」美化成「無患子」，這to7有待專家來考證，毋過一般攏講「磨子」較濟。會記得細漢的時，滯佇山頂，阿母若欲去溪仔洗衫，攏會叫我幫伊tau3摜茶箍籃仔，順續予我去溪裡掠蝦仔，茶箍籃仔內面to7貯兩丸的「磨子箍」，我沿路行延路haiN3，等我摜到位的時，定定chit兩丸的磨子箍，散做真濟丸，to7予人罵。到溪仔了後，我看阿母將la-sam5衫仔褲搵澹，然後提磨子箍，佇頂頭鑢鑢、撋撋咧，較la-sam5的才用擣衣桿，撼撼咧，攏毋免用著雪文，to7將衫仔褲洗到清氣溜溜，使人感覺真神奇。
五十年代雖然有雪文佮雪文粉，毋過勤儉的山頂人，洗tng7卻猶佇依賴用磨子，因為磨子毋免錢，只要去樹仔腳抾to7有，所以生產期若到，大人攏會叫阮摜布袋，去無患子的樹仔腳抾tng2來用，抾tng2來阿媽to7給伊的「果子肉」佮「籽」擘分開，chit時成熟的果子肉內面有黏黏的漿，he to7是「鉀」，果子肉集中後，用刀tok予碎，然後閣給伊掟(teN7)做歸丸，曝予礁，囥起來慢慢也用。有一遍，厝內攏無磨子通用，阿母摜來一腳布袋，叫阮兄弟仔先去厝邊，竹仔林底彼欉磨子樹腳，抾一寡也tng2來用，去到位，一看！樹仔腳空空，偆無幾粒，可能拄好去予厝邊的gin2仔抾了了，taN頭看樹仔尾頂，一葩一葩的磨子結滿歸欉，既然阿母無通用也，我to7 peh起去用挽的較緊，好佳哉，chit欉樹仔無外大欉，我用著平常peh菁仔欉的功夫，suh起去樹頂，毋過看看咧！無鉤仔嘛是挽未著，因為樹椏siuN細枝真危險，阿兄叫我歸氣用搖的，予磨子落落來土腳，in才來抾to7好，我to7攬稠一椏較細椏的，親像猴山仔，佇樹尾頂受氣仝款，大力給伊搖落去，土腳未輸一粒一粒的銃子，一直滴落來，in抾到真歡喜，毋過我卻歡喜過頭，搖了siuN大力，樹仔椏遂斷去，chit聲慘也，歸個人失去「重心」，toe3彼椏樹椏，佇三四丈懸的所在，跋落去樹腳，真好運，樹椏先著地，我有驚無險，軟勢軟勢頓lap坐佇樹椏頂頭，若無後果不堪設想，peh起來了後，一個面仔驚到青恂恂，gang7 gang7徛佇遐，tng2去攏毋敢講予大人聽，恐驚予人罵，經過chit kai2的教訓，阿母若閣叫我去抾磨子，我攏毋敢閣去彼咧「著驚」所在抾。
其實「磨子」的功用，毋但會使做清潔劑爾爾，以前看過阮阿媽攏用磨子洗頭，伊用一條巾仔，將磨子包歸丸，佇搵澹的頭毛頂鑢來鑢去，自然to7生真濟波出來，聽講洗了頭攏未癢，無頭pho，尤其細漢阮若欲去釣魚仔，嘛攏用磨子水，來灌肚猴佮肚蚓，因為磨子苦閣澀，孔內的動物若食著，to7擋未稠趕緊旋(soan)出來，除了這以外，做穡人嘛會提磨子來使用佇農作物，當作農藥使用，因為伊嘛有殺菌的作用，好額人的gin2仔有錢通買玻璃珠來𣿅蕌，阮散赤人的gin2仔，若將磨子核當作玻璃珠，嘛會耍到真歡喜。
經過chiah濟年的時空變化，無彼陣gin2仔去抾磨子來用，自私的人類嘛貧憚閣揭起彼枝「擣衣桿」用無患子來洗衫，家家戶戶依賴chiah e5化學清潔劑，致使河川污染，魚仔、蝦仔死了了，溪裡連欲看一尾肚koaiN7仔to無，看著真痛心，雖然定定teh看政府宣導「環保概念」，講啥物「磷」「螢光劑」，對人體無好，毋過卻無法度禁止使用chiah e5化學清潔劑，使人感覺真無奈。
今年入秋時節，我tng2去故鄉，無意中行到彼咧「著過驚」的所在，彼遍竹仔林已經無去也，但是彼欉無患子變到真大欉，樹箍kham3過其他的雜樹，真是「葉茂參天，果碩壓枝」，徛佇樹仔腳，雖然chhoe7未著我「頓lap坐」的痕跡，毋過taN頭詳細給看，不覺有「懷古幽情」的感覺，chit幾十年來，伊猶恬恬也徛佇遐，毋驚風、毋驚雨，tauh8 tauh8 a2大欉，雖然無孽siau5的gin2仔欲peh起去給伊搖，雖然落落來土腳的磨子已經無人欲挃(tih8)，毋過伊嘛是逐年隨著時來節去，結滿歸欉的磨子，看著樹仔腳，發滿真濟新栽，我to7 teh想！為著欲保護自然生態、保護台灣chit塊土地，咱愛來推廣使用上天賜予咱的「天然清潔劑」，假使chit遍山若會tang3攏種無患子，等伊大欉成林，有一工，人類一定會拒用化學的清潔劑，改用無患子，若按呢，溪裡to7閣會tang3看著魚仔佮蝦仔，予in安心滯佇溪溝仔內「永無後患」，而且人類的囝囝孫孫嘛攏是「無患之子」，每工生活佇無憂無患、美麗、無污染的「台灣」，毋知外好咧？

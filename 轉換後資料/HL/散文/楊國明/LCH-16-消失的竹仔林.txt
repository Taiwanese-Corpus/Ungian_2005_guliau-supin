消失的竹仔林
楊 國 明

逐年五月節若欲到，大人攏會叫阮去厝邊的桂竹林扱竹仔笚(hah8)，好縛肉粽佮做葵笠仔，順續拖一寡仔竹仔尾轉來縛掃梳(sau3 se)好用。曾經有一陣人滯佇彼片竹仔林邊，每工過著勤儉樸實的日子，查甫人透早就出門做穡，查某人嘛愛洗衫、煮三頓、飼猙牲、𤤳gin2仔無閒到暗，但是按呢拍拚，生活猶閣真歹過日，因為in土地真隘，又閣滯佇交通無方便的內山兜底，每口灶攏生有一大陣的gin2仔愛chhiaN5養，所以in就利用山頂的桂竹仔做資源「就地取糧」，提來加工做出各種樣體、真實用、真𡧛的手工藝品，擔落來平地賣，靠著in家己的雙手，編織出人生另外一條路出來，彼個所在就是阮的故鄉，梅山鄉安靖村。
安靖村有分，南靖寮、柿仔寮、詔安寮、樟浦寮等幾落個庄頭，祖先攏各來自福建省的漳州府南靖縣、詔安縣、漳浦縣，為著懷念家己的故鄉，in將庄名號佮唐山的縣名仝款。毋知是祖先留落來的智慧，或者是家己創造發明的，in利用滿山坪的桂竹仔做材料，靠著雙手會曉編織出真濟農器具出來，包括米籮、畚箕、刺(chhiah)箕、籗(khah)仔、謝籃等真濟實用的物件來賣。
會記得細漢的時，放學轉來，就會予大人叫來做工課，in將一枝對山頂剉落來長long3 long3的桂竹仔，剖做真濟條細條的篾絲佮篾捻好來做加工的材料，這時陣真驚佇這個修整過程中，細條篾絲會拗斷去，所以佇剖篾絲的時就叫gin2仔來tau3腳手，將篾絲扭懸，對頭至尾輕輕也囥落來土腳排整齊，一枝竹仔剖好，阮gin2仔人差不多愛行來行去往復十外choa7,雖然真輕可，但卻是真無聊，等一把竹仔全部剖好了後，才將所有的篾絲拖出去門口埕曝日頭，偆落來無用的篾nng，嘛愛提去厝後壁溝曝予礁好hiaN5火，留一寡仔提去便所底做屎pe用。編pin2過程中大部份的工課，攏靠查某人一khun5一絲無晝無暗慢慢編織成型，做到雙手結趼(lan)，查甫人干礁會利用工頭工尾或者暗時tau3腳手，起籮底、修籮墘爾爾，最後閣負責擔出來街仔未，出貨一擺，歸傢伙仔就愛無暝無日，無閒一禮拜至十工，才會當賺淡薄仔工錢維持家用。
米籮佇以前農庄來講，是一項真捷(chiap8)使用的農具，會使用來貯粟仔、貯土豆、貯青菜、貯果子等，是銷路上好的產品，畚箕佮刺箕更加是田園必備，貯糞埽、柫(put)粟仔、物件搬徙非它不可，另外佇漁村上需要的籗仔，用來貯老蟹仔、蟳仔、蝦仔、魚仔等，謝籃嘛是喜慶拜拜貯禮品、牲禮需要用著的，遮的攏是用桂竹仔加工做出來的物件。
除了以上介紹過銷路較好的手工藝品外，猶有一項是老人的專利品「火籠(lang)」，火籠是老人寒天的至寶，「一腳火籠koaN7佇手，勝lim三罐補藥酒」，伊是一種用竹篾落去pin3的保溫器具，型體親像細腳的銅鐘，頂懸做一個耳通好koaN7，內面會使貯火碳、火芽，寒天欲予老人保暖的物件。天氣若冷，驚寒的老大人只要將內面的火碳點予toh8,將伊帶佇身邊，就會當保持身體的溫暖，暗時欲睏進前，先囥入棉被內烘予燒，烏陰天gin2仔的尿chu7仔若曝未礁，會使囥佇頂懸烘，小小一腳火籠用途真濟。Gin2仔時代阮真孽siau5,有一擺將阿公的火籠偷提來炰土豆，可能火芽傷濟，加上土豆無擘殼，忽然間歸腳火籠toh8火起來，害阮驚一趒，就趕緊koaN7去水漕仔沖水，結果猶是將彼腳火籠燒一爿去，好哩佳哉，阮阿媽家己會曉做。閣有一擺，嘛將火籠koaN7去房間烘棉被，無細膩將內面的火芽chhia倒歸眠床，薰到歸房間，我大聲喝咻，大人才來tau3腳手拍火，差一點就火燒厝，結果嘛將彼領被單燒到遮一孔、遐一孔，害阮彼個暗頓驚到毋敢出來食飯。
隨著時代的變化進步、農業機械化、塑膠、電器產品的興起，竹器產品漸漸去予塑膠取代，回想彼陣人為著生活，將一枝一枝的桂竹仔剉倒，用in彼雙結lan的手編織出人生，佇這個過程中將囝孫一個一個chhiaN5養大漢，彼坪竹仔林嘛已經剉了了，變成另外一片的果子園，雖然即馬in的序細各有成就，但是毋知有幾個會去想起故鄉彼片「消失的竹仔林」佮感念父母彼段曾經無暝無日、艱辛拍拚過的日子咧？這門功夫無人來傳承，嘛真少人閣佇teh使用遮的老家俬，編pin3的行業遂隨著這陣老人，慢慢行向夕陽的路途，最後只有無奈的等待伊，無疾而終，行入歷史。

 
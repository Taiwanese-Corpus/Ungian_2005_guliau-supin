從「放屁安狗心」來講起
楊國明

　　　
　　最近連續(soa3 )有人問我講：「放屁安狗心」是啥意思？尤其選舉期間定定聽著chit句話，「放屁」kah「狗」之間又有啥牽連le7？Che實在是一句真歹勢解說e5「粗俗語」，就愛先ui3台灣e5「狗文化」來講起，我就按呢共伊解說：『因為台灣人較早生活困苦散赤(貧窮)，猙牲(cheng-seN) e5頭喙(chhui3)註解1飼真che7，糧食缺乏，百姓只有蕃薯通食，狗遂無啥物件來飼「牠」，所以若有囡仔(gin2-a2)放屎了後，m7甘拍損掉，就呼(khou) in兜e5狗來將「它」收「食」掉，一來省拚掃，二來省飼狗，真是「摸蜊(la7)仔兼洗褲」，久來，自然養成狗仔「食屎成性」e5歹習慣，致使「牠」若鼻著「人」放屁e5臭味，就會佇身邊，安心聽候看有「米田共」好食否，所以本話是佇leh暗示百姓，m7通予候選人e5好聽話騙去，因為鼻會著，無一定食會著，有可能是一張空殼支票爾爾(nia7-nia7)』。
　　
　　「狗」是十二生相中，排行第十一位，地支屬「戌」e5動物，可見kah「人」e5關係，由來已久，根據專家e5考據，佇一萬兩千年以前e5舊石器時代，ui3原始e5人類遺物中就有發現，狗kah人就已經生活湊陣了，中國佇三千外年前e5甲骨文中就有「犬」e5象形文字，到周代更設有「狗監」e5官位，專門負責飼狗，管理狗，「義犬救主」是中國有名e5民間故事，唐太宗、元世祖，真愛拍獵，聽講飼了上萬隻e5狗，「里見八犬傳」是日本民間故事，拍做電影，轟動一時，所以佇人類e5歷史上或生活中一定ma7有狗e5跤(kha)跡。
　　
　　時代進步，現代人飼狗e5意義kah以前完全無kang5，較早飼狗是為著boeh替人拍獵、顧厝，但是即馬是，「人」無聊，飼「狗」tiam3厝內做「寵物」，相對e5隨著數量e5增加，「牠」ma7帶動了真che7商機，包括狗冊、狗飼料、狗美容店、狗病院、狗訓練中心、狗旅館、甚至koh有狗e5靈骨塔攏有人leh經營，提高了「台灣狗」e5生活品質，狗食不乏，好額人e5狗，會當經常去狗餐廳享受狗餐，食kah狗仔高血壓、糖尿病，甚至主人若無閒ma7還會使送去「寵物安親班」，若kah阮囡(gin2)仔時代佇庄跤飼狗比起來，即馬e5狗真正是「好狗命」。
　　
　　印象中細漢e5時，阮兜有來一隻狗，阿公講：「狗來富，貓來起大厝」就共「牠」收留起來，因為牠是一隻純種烏色e5台灣土狗仔，阿公共牠號做「khu2-louh」，khu2-louh是一句日本話，意思是烏色e5，人講：「san2狗削(siah)主人」，可能hit陣阮兜真散赤，將khu2-louh飼kah san2-pi-pa，營養不良，m7過「狗無嫌主人散(窮)」，「牠」ma7是真愛toa3阮兜，不但gau5顧厝，koh經常會kah阿爸亦是阿叔，出去山頂逐(jiok) phong3鼠，騰(theng5)註解2竹雞仔，咬山兔仔，若有出門，加減攏有收穫，是一隻伴我成長e5好狗。有一遍，我放學tu2好轉來，m7知啥mih原因，我看牠倒佇門口埕，翻來翻去，身軀phih8-phih8掣(chuah)，ui3喙(chhui3)內流出白色e5喙瀾波(chhui3-noa7-pho)，敢若(ka2-na2)真艱苦e5款，厝內無半兮大人，我ma7 m7知boeh按怎chiah好？忽然間牠雄雄peh起來，癲來倒去，稠稠(tiu3-tiu3)註解3行ui3厝後壁e5草埔仔去，揣(chhoe7)著一種，葉真大皮，藤thoaN3藤e5草藥佇leh食，koh一時仔，阿公tu2好轉來，我趕緊叫伊來看，伊講牠可能中毒了，叫我趕緊共牠mouh轉去，阿公ma7隨手挽(ban2)真che7 hit種草藥仔轉來，khng3佇舂臼(cheng-khu7)註解4內底，共伊舂予出汁，然後koh將汁灌入去khu7-louh e5喙內，我看牠歸身軀軟kauh-kauh，無力倒佇hia，存範(chun5-pan7)註解5會死，m7過經過三、四點鐘後，不可思議e5，khu7-louh竟然家己peh起來，身軀ma7 be7 koh掣，事後阿公解說講：khu7-louh可能食著伊前幾工所thau7 e5死鳥鼠，chiah會中毒，hit種thoaN3藤e5草藥叫做「蘆藤」，它是一種剋毒e5藥草，好佳哉，khu7-louh家己會曉先去chhoe7蘆藤來食，chiah會救家己一條命。雖然事隔三十幾年，但是為啥mih，khu7-louh會知影好去食蘆藤葉來解毒，夠今(taN)，佇我心內ma7 iau2-koh是一兮謎？
　　
　　狗e5品種真che7，ui3一公斤e5吉娃娃到一百公斤e5大丹狗，攏有人愜意飼，隨著時代e5趨勢，台灣不斷引進真che7外國e5狗種，如杜賓狗、馬爾濟斯、約克夏、狼犬(軍用狗)、洛威拿犬、黃金獵犬、日本秋田犬等等，種類bat boe7了(liau2)。除了以上看會著「有形」e5狗以外，台灣iau2-koh有真che7「隱形」e5狗存在佇社會裡，譬如：有一種是專門行後尾門，替人傳話，做無正當e5代誌叫做「走狗」。「青瞑狗」，因為傷閒，電視看傷che7，目睭霧霧，分be7出是外人iah是自己人，若看著一兮影就烏白吠(pui7)，失去牠顧厝e5本能。「陰沉狗」平常be7吠人，m7過若予牠咬著，聽講會衰一世人。亦若選舉期間，有一種政客，予人鄙相做「政治狗」，m7若會烏白吠，對國家kah主人不忠，經常有「烏狗」偷食，「白狗」受罪e5情形，而且koh會咬人，定定共chit兮社會咬kah chia一孔，hia一孔，無法度來收山，我特別為政治狗做了一首七字仔詩，希望逐家目睭愛擘(peh)予金。

　　
　　政治e5走狗：
　　
　　台灣真che7政治狗
　　身軀已經烏koh臭
　　好bai2朋友真廣交
　　後尾門仔走透透
　　挨錢外國買大樓
　　每kai3選舉若koh到
　　四界用錢買人頭
　　唱衰台灣伊上gau5
　　chit種政客m7通投
　　若無國家亂糟糟
　　
　　
　　雖然有人講：「會咬人e5狗，be7吠」，m7過我看in不但會咬人、烏白吠，佇吠e5時koh會噴喙瀾水，噴kah牠身軀邊e5人，四界臭彌毛，其實chit種現象，老百姓ma7已經看慣勢矣，畢竟「iau狗數(siau3)想豬肝骨」，m7若想著有好食e5豬肝骨，會流喙瀾水ma7是真正常e5代誌，但是佇chia只會當奉勸chia兮「政客」，希望小撙節le7，若無，是會「大狗peh牆，細狗看樣」，國家就害了了，而且m7通食緊弄破碗，寬寬仔來就好，因為「青狂狗是食無屎」，終期尾變成「狗咬鳥鼠，徒勞無功」，就無彩in逐工佇台頂佇leh「吠」。
　　
　　以上言論，講了可能有較鹹，但並m7是政治人物攏按呢，有風度、清廉問政e5 ma7是真che7，只是藉此提醒每一兮政客，m7通，khap8未著註解6就佇台頂動肝火，為著boeh達kah當選e5目的，狂言亂吠、不實指控、互相抹烏、出賣朋友，舞kah尾仔，連最基本e5「國民尊嚴kah國際形象」都予in削了了，像chit種e5「政客」，真正連「狗」都不如，畢竟做狗ma7還有「狗格」，因為一兮上好e5朋友，有可能背叛你，成為敵人，你e5某囝，ma7有可能對你忘恩背義，但是只有「狗」才有法度對你忠心耿耿，m7管你是好額散，得意落魄，或是瘸跤破相(khoe5-kha phoa3-siuN3)註解7，m7管食好食bai2，只要你bat飼過牠，牠永遠感念在心，對你死忠一世人。
　　
　　Chit兮國家kah社會已經有夠亂了，boeh呼籲所有e5台灣主人，選舉固然攸關國家e5前途，但是畢竟是一時e5，佇激情e5選後，每一兮國民愛冷靜落來，接受民主e5事實，予政黨e5對立慢慢坐底(che7-te2)注釋8，化激動為團結e5力量，千萬be7使像「siau2狗舂(cheng)墓壙註解9」，按呢四界烏白chong5，烏白撞，人若chho3註解10，你就咬，淪為「政客」手下hit隻「走狗」，共無應該看著e5物件攏挖挖出來予外國人看，chiah予人笑咱是一陣烏合之眾，按呢台灣就輸去了。
　　
　　人講：「家己e5狗，咬著無?(hong5)」註解11，就算講，予對方咬著傷，傷口自然真緊就會好，千萬m7通koh佇孔喙頂，掖(ia7)鹽作文章，若按呢就是佇民主e5路上「倒退lu」，台灣真正就無救了。最後ma7-boeh請諸位「政客」，若tng7著選舉e5時，m7通為著個人亦是政黨e5利益來「放屁安狗心」，烏白講話，開空殼支票，製造是非，欺負阮chia兮老百姓，共阮拖leh戇戇seh8、聽kah霧sa3-sa3，恁若koh逼阮，繼續鬧落去，予阮感覺生活浱安定，真歹「做人」e5時，阮ma7會去總統府面頭前，揭(giah8)著「願做太平犬，不做亂世民」e5牌仔，來表達阮e5心聲，拒絕恁e5「喙瀾水」，看會當予恁chia兮「政客」有自省e5機會否。
　　
                
　　華語註解：
     
1. 猙牲的頭喙：牲畜的頭(隻)數。猙牲：家禽家畜之類。
2. 騰(theng5)：尋找蛛絲馬跡。
3. 稠稠(tiu3-tiu3)：直接 不停的。
4. 舂臼(cheng-khu7)：搗米的石臼。
5. 存範(chun5-pan7)：做最壞的打算。
6. 磕(khap8)未著：動不動就…… 。
7. 瘸跤破相(khoe5-kha phoa3-siuN3)：殘廢。
8. 坐底(che7-te2)：沉澱。
9. siau2狗舂(cheng)墓壙：瘋狗撞進墓穴中，喻急瘋了而亂闖亂撞。
10.嗾(chho3)：指使。
11.家己e5狗，咬著無?(hong5)：喻被自家的狗咬到，不會發炎。

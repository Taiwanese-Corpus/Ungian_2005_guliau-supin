談「豬」
楊國明


定定佇電視頂看人䊵豬公，來佇咧敬神明拜天公，看著hiah大隻的「豬」予「人」囥佇遐做「祭品」，謝神了後肉to7閣予「人」lio5去食，做料理，算來做豬的下場實在真悲慘，敢講「豬to7是出世欲來予人食的？」
佇台灣的俗語中，有真濟攏提「豬」做話題來供體人，譬如：「死豬鎮砧」「豬母牽去牛墟」「盛豬夯灶，盛囝不孝」，亦嘛有提「豬」來佮「狗」做比較，譬如：「呼(khou)豬呼狗，毋值得家己走」「豬毋肥，肥ui3狗去」「豬來散，狗來富，貓來起大厝」「豬毋食，狗毋哺」「豬欠狗債」「豬岫毋值狗岫穩」......等等，chiah e5俗語攏將豬形容到真無地位，佇人心目中一sut也尊嚴to無，所以佇遮我欲來替「豬」講幾句也公道話。
細漢的時，阮兜飼真濟豬，豬椆(tiau5)是遮一間，遐一間，豬母hoan7豬母，豬舖(phou) hoan7豬舖，豬胚(phoe)佮豬仔囝，大細隻攏分開飼，豬仔囝若關無好勢，定定走出來厝前後壁ngiauh8 ngiauh8 nng3,放到四界全豬屎，真是齪(chak)死人，逐工若學校放學，to7會予阿母叫去湊扭蕃藷藤、掘蕃藷、chhoe7豬菜，chhoe7轉來了後愛閣將蕃藷藤斬斬咧，幫老母扛落去大鼎煠(sah8)，才會使去𣿅蕌，豬若飼愈濟，阮to7愈無閒，因為彼陣的豬，無飼料通食，完全是食蕃藷、蕃藷葉摻清米潘大隻的。干若大到豬胚的時，才有買豆箍轉來給弓(keng)予較肥通好賣。賣豬的時陣，大人嘛真辛苦，因為阮兜滯佇山頂，交通無利便，雖然有牛車路，但是kham kham khiat8 khiat8的路，車根本to7未行哩，若有賣豬，只好將豬縛起來，倒吊用扛的，兩個大人扛一隻豬落山去街仔賣，聽阿爸講：扛了若忝，to7將豬放開，歸氣用趕的，予豬行路，毋過，逐工食飽睏睏飽食的豬是「軟腳蝦」，伊毋知死活閣真「天體」，行無外久，to7欲ng3望予「人」扛，毋行路，有tang時也大路毋行，遂(soah)行ui3小路去，人佮豬to7按呢佇半路逐來逐去。
雖然即馬看未著chiah e5人、事、物，但是記憶中猶定定想起，彼個阿伯仔，正手摜(koaN7)一腳旋管(soan7 kong2)，倒手揭(giah8)一枝箠仔，趕一隻花瓏仔色翹嘴管，純種的????豬哥，上山欲chhoe7豬母「嘿咻配種」的情景，天氣若熱，阿伯仔to7沿路佇豬哥的腳脊骿漩水，替伊降火，稍歇睏一時也，箠仔若摔落去了後to7閣趕路，「人」佮「豬」to7若行若開講，豬哥仔伯to7給豬哥交待講：「對方是一隻內山『閨中豬』，在室的，從來毋捌看過豬哥，到位了後，你著愛好好侍候伊，未駛予伊失望。」聽著chiah e5話，豬哥to7閣停落來歇睏，若像咧對主人抱怨講：「想是想啦！毋過等我行到山頂的時，已經攏軟去也，敢猶有法度辦代誌？」豬哥仔伯to7閣講：「無nou3!你若代誌辦未成，我to7提無錢，咱chit choa7路to7白行囉。」即馬我才知影，原來這咧行業「軟仔錢」，是永遠賺未著的，一定愛「拚硬仔」才提有錢，想真做豬哥嘛實在真忝。人講：「牽豬哥賺暢」，毋知豬哥仔伯，到底是為著「錢」亦是為著欲賺「暢」才去牽豬哥？有一句謎猜題講：「身穿一領黑袈裟，盤山過領去chhoe7妻」，答案應該to7是欲起去山頂拚硬仔彼隻「豬哥」。
阿公定定teh講，阮兜是豬來起家的，因為阿公相豬，阿爸嘛相豬，一世人佮豬有密切的關係，彼陣阮兜飼真濟隻豬母，一隻豬母一年大約生兩番豬仔囝，一番攏十一、二隻，豬仔囝若斷奶，經過給伊閹了後，阿爸to7擔豬仔囝，一庄過一庄去賣，賣無完的，to7留起來家己飼予較大隻才賣。
印象上深的to7是逐年，阮阿公攏會佇過年彼工，家己䊵一隻豬來過年，因為阮兜將近欲到二十個人，過一個年，豬肉若用買的是買無通食，所以透早天未光，阿爸佮阿叔to7去豬椆，掠一隻上肥的，偷偷仔扛去厝後壁溝䊵，人講：「家己䊵，賺腹內」，一隻豬䊵落來，包括豬肉、五臟六腑、豬腹內，攏總是過年請人客的好料理，彼陣我上愛食的是彼鍋摻鹹菜的豬血湯，我看大人將豬腹內處理好了後，將豬油分開，提豬腸仔來灌醃腸，偆落來e5肉，切做一條一條，肉骨剁做一塊一塊，用粗鹽佮五香粉給伊豉佇一腳大醃缸內，才慢慢提來食，有這隻豬阮這口灶，to7會當過一個真豐沛、油洗洗的正月時，家己䊵豬to7是chiah呢好空，莫怪人愛講：「䊵豬無相請，嫁查某囝heng7大餅。」
「豬」除了ui3細隻飼到大隻，賣人賺錢以外，其實勤儉的台灣人，若家己䊵一隻豬，ui3豬頭、豬頭髓、豬肉、五臟六腑、肉骨、大骨、豬油、豬皮、豬血、大腸、屎管，算算咧，ui3頭至尾除了豬膽、豬毛佮豬屎未使食以外，其他攏無通拍損掉，食食入去腹肚底，但是豬膽有人抾來做藥用，以前豬毛嘛有人抾來做chhe3仔，豬屎更加是田庄人，天然的有機肥料，有豬屎免驚提無路，所以嘛有一句「毋捌抾豬屎，tng7著豬漏屎」的俗語出現。從遮，會當看出這隻「豬」對台灣人的貢獻有goa7大，有chiah濟利用價值，所以庄腳人只要佇伊的土地，加種一寡蕃藷，to7有法度飼豬賺錢，省本多利，莫怪阿公定定講是「豬」來給咱起家的。
「豬」為著欲滿足「人」的口慾，佇伊的豬椆內憨憨也食，恬恬也大，雖然頭腦較bai2,未替人做工課，但是伊真認份，明知影伊是「菜刀仔命」，嘛是認真thui，無嫌蕃藷葉歹食，「食予肥肥，激予槌槌」來替主人賺錢，毋閣咱「人」卻毋知通感謝伊，顛倒給伊恥笑，最後連「豬」的名，嘛欲給伊提來「罵人」，實在不應該。尤其gin2仔時代，若予人罵阮是「豬」「豬腦」「豬脾氣」的時，阮攏足受氣，但是即馬想起來，總比予人罵「狗」較好，因為即馬的狗，予人寵盛慣勢，雖然頭腦較巧會曉顧厝，但是齣頭一大堆，加上真濟攏近視，眼前看未清，分未出是外人抑是家己人，見著人to7烏白吠，尤其電視頂的「政治狗」，毋但會烏白吠，對國家佮主人不忠，經常有「烏狗」偷食「白狗」來受罪的情形，而且閣會咬人，定定給chiah e5社會咬到遮一孔，遐一孔無法度收山，若到歹運予彼種「未吠的陰沉狗」咬著，閣會衰一世人。若佮「狗」比起來，「豬」加真溫純，無聲無說，隨在人罵伊攏無要緊。所以，以後咱人愛對豬較好咧，加尊重伊一sut a3,好好對待伊才應該。
隨著時代的進步，飼豬變成企業化，豬的品種、食食(chiah8 sit8)佮管理方法攏無仝，飼出來的豬，不但肉品無仝，頭腦嘛加真巧，較早咱干那知影一句俗語講的：「滯佇戲管邊的豬，未曉歕phin2仔嘛會曉拍拍(phek)」，但是即馬的豬，有teh運動，食三頓攏愛音樂相伴才食會落去，in毋但會曉聽拍拍爾爾，嘛閣會跳舞，可見in的智商有進步，所以咱未使閣罵伊「憨豬」囉。
以前阮山頂gin2仔可能有較倯，毋捌看過場面，所以嘛定定予人罵阮講：「毋捌食過豬肉，嘛捌看過豬行路」，假使講即馬若閣有人按呢罵阮，可能我會給糾正，愛講：「毋捌看過豬行路，嘛捌食過豬肉」，確實即馬的人，莫講gin2仔，連大人毋捌看過豬行路的人足濟，所以若欲提這句話來「恥笑人」的人，愛改囉！若無，你顛倒會予人笑講你才是「毋捌看過豬行路，嘛捌食過豬肉」的人。


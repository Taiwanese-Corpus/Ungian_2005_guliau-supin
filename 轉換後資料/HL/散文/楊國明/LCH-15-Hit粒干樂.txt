Hit粒干樂
楊國明

逐年e5元宵節，佇咧臆燈謎e5時陣，定定聽著一個謎題講：「無腳會走，無嘴會吼」，相信猶閣真濟人毋知影答案是啥！或者是形容一個人teh逐(jiok)三點半，講伊是「佇海沙埔拍干樂」，週轉不靈。
講著干樂，相信即馬e5 gin2,無幾個會曉耍(sng2)，實在嘛未使怪鋛，尤其滯tiam7都市e5 gin2仔，放學了後，毋是去補習班，就是父母直接去學仔載轉去，就按呢乖乖也關佇厝內teh讀冊，攏無穿開腳褲仔e5童伴通好做陣𣿅蕌，準備欲耍嘛無hit個場所佮空間予鋛𣿅蕌，莫講拍干樂，連欲耍一下掩咯雞to7無teh bih，陪伴鋛e5只有電視機佮遊樂器爾爾，假使講，鋛若較濟歲以後，欲叫鋛回憶細漢e5時陣上趣味e5代誌佮童玩e5時，毋知鋛頭殼內浮出來是啥物碗糕？這嘛是值得予教育單位去思考e5問題。
Ah若阮就無仝款囉！無論是駛車輪仔箍、扭樹奶phiak仔、做竹田嬰、拍磅仔銃、刻布袋戲尪仔，逐項耍透透，毋但會曉耍爾爾，連遐e5 gin2仔物，攏會曉家己做，按呢毋chiah有𣘀，其中印象上深e5就是拍干樂。會記得較早學仔內面e5福利社有teh賣干樂，一粒幾角銀我未記得a3,毋過就是無賣干樂索仔，纏tiam7干樂頂hit條索仔攏愛家己想辦法。看人teh耍，家己無錢通買，心內真礙逆(ngai7 gioh8)，有當時會給同學借來拍幾擺，過隱一下，hit時陣差不多每個人手頭攏有一粒干樂，有e5人甚至有兩三粒。
拍干樂不止會曉拍乎peh起來轉就好也！上趣味就是「相釘(teng3)」，你e5釘我e5,我e5釘伊e5,有插佇土腳咧釘、倒咧釘，或者拄咧轉當中嘛teh釘，方法是百百種，目的就是欲予對方e5干樂著傷閣開花。佇對方e5干樂頂頭，留落來家己干樂釘e5記號，表示咱e5功夫真正是一流e5。
會記得細漢時陣，上𣘀拍干樂e5就是阮屘叔，伊大我五歲爾爾，阮厝邊e5 gin2仔逐家攏拍輸伊，因為伊干樂真濟粒，大粒、細粒、懸e5、矮e5、大箍e5、san2 e5、啥物型體攏總有，對方若提大粒e5出來，伊就提大粒e5佮伊輸贏，因為伊家己會曉刻干樂。
有一擺，我拜託伊刻一粒送我，彼粒干樂刻e5型體真古錐，拍起來轉e5時閣會吼，我真愜意，因為是手工刻e5,外表看起來有較粗氣，我就用水漆給伊加工漆到真sui2,提去學仔攏真細膩，囥置冊包仔內毋甘提出來佮人相釘。有一工，放學a，我佇運動埕耍到歸身軀重汗，趕緊欲轉去，就按呢！將hit粒干樂囥落去白衫頭前e5橐袋仔內，用走e5轉去，一入門就乎阮老母大寫罵！原來汗水佮干樂，將hit領白衫tou3到花pa ni 貓，阿母趁我佇洗身軀e5時陣，將hit粒干樂撣去厝後壁溝仔，就提白衫去洗，na2洗na2罵，罵到我hit頓暗頓soah毋敢出來佮逐家同齊食，天已經暗也，無當chhoe7著干樂，歸暗為著hit粒干樂睏未去，隔轉早，天才拍普也光，就趕緊去後壁溝給伊chhoe7轉來，好得佳哉！無去予狗咬去。
提轉來了後，才知影，原來干樂頂頭未使使用水漆，水漆遇著水就會落掉，我那會遐爾仔戇咧！歸氣將水漆洗洗掉，就逐工提出去佮人「相釘」，雖然我e5技術無外好，定定拍未轉，就愛恬恬囥佇土腳予人釘無討，但是我意外發現著，我e5干樂雖然予逐家圍咧釘，外表卻是無啥受傷，嘛無留著予別人e5干樂釘到外深e5釘仔跡，只有相硞(khok)留落來e5油漆爾爾，鋛逐家攏講，我這粒是日本製e5較勇，就因為家己e5毋驚別人來釘，所以我e5技術嘛按呢學到真老練。
了後我才去問屘叔，是按怎我e5干樂毋驚人釘，伊講我hit粒是用上碇(teng7)e5九層仔柴落去刻e5,我才知影原來佮柴質有關係，一般e5干樂攏用相思仔、樟仔柴或者柿仔柴刻e5,這種柴質自然較冇(phaN3)無耐耍。
定定看屘叔刻干樂，到了國校仔五六年e5時，我嘛會曉刻囉！雖然會曉刻出家己想欲愛e5型體，但是拍干樂hit條干樂索仔才是問題，因為較早真少有細條索仔，縛物件毋是大條e5草索，就是細條e5鹹草，欲佗chhoe7有黃麻索仔好用咧，欲愛只有自己搔(so)囉！Gin2仔未曉搔，就拜託大人搔，我看阿爸將一欉e5黃麻絲，擘(peh)做幾落條細條e5,然後兩條一組，先用雙手撚撚(lian2)咧予伊軟勢了後，佇頭這爿打一個死結，閣來兩條平衡囥tiam7後肚，用正手ui3頭至尾兩條給伊搔做一條，最後才將索仔尾拍一個死結，如此便成一條頭大溜尾e5干樂索仔，大約三尺外長，交過我e5手中才chhoe7來一個中央有空e5銅sian2錢仔，給伊貫(kng3)tiam7索仔頭，方便拍干樂e5時，通好夾佇尾掌指仔未落(lak8)去。
想起阿爸定定攏替阮兄弟仔搔干樂索仔，伊正腳e5腳毛予黃麻絲扭到光光光，攏無一點怨言，這咧記憶永遠佇我腦海中。斡頭來看這個時代，做老父e5人，有耐心會當替家己e5 gin2仔，製造𣿅蕌物仔e5有幾個？攏嘛是「錢提去、愜意啥物，叫恁老母去買，莫來煩我就好」，這種人上濟，所以我真希望有人佇學仔內亦是社區內，提倡一寡也以前流行過e5童玩，來教即馬e5 gin2仔耍，然後利用學仔內「美勞」e5課程，予學生親手落去做鋛e5𣿅蕌物仔，未曉做e5就提轉去厝內底，佮老父老母同齊研究，這嘛是一項真有意義親子e5工課，何樂而不為咧？若無，以後e5 gin2仔恐驚連欲削一支鉛筆來用，刀仔都未曉舉，更加莫講叫鋛親手刻干樂囉！恁認為著否？



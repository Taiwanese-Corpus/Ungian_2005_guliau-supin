三     姑
楊國明

彼工伊𤤳小弟佮小妹，去chhoe7著一欉山菝仔，看著歸欉紅貢貢，兩三姊弟仔雖然食到真歡喜，做阿姊的想講，阿母嘛一定真久毋捌食著chiah大粒koh紅的山菝仔，伊to7偷揜二粒上大粒的，毋甘食，嘛毋敢予小弟小妹看著，偷偷也紮落橐袋仔底，家己才食細粒的，tng2去了後，tiu tiu提入去房間叫阿母食，想未到koh無外久，小弟提兩粒菝仔來佇伊的面頭前展講：「阿姊你看！阿母挽的菝仔比妳挽的較大粒koh較紅。」看著chit個情形，佇伊的心內嘛只會當家己想講：「猶是小弟仔較有食福。」伊to7是我的「三姑」。
較早的人攏真𣘀生，阿爸的兄弟姊妹有八、九個，所以三姑才加我九歲，等我到捌代誌的時，伊已經是一個「山中閨秀，待嫁佳人」，毋過印象中，伊未出嫁的時，真愛𤤳阮兄弟仔去山裡chhoe7野味予阮食，真濟採野味的步數，攏是伊先去佮別人學來，才koh傳授予阮的，像講挽檨仔青啦！香果、牛屎芋仔、at酸埔鹽仔，chhoe7刺波、挽樹莓等等。尤其伊攏習慣將上大粒的刺波，貫做phoa7鍊，掛佇胸前毋甘食，扱tng2來騙阮chit陣枵饞的孫仔。
閒的時，伊嘛真愛去山頭嶺尾，chhoe7山菜tng2來予阿媽煮，chhoe7過貓、剝菅筍、挽烏子仔菜，伊講伊上愛出去桂竹仔腳，扱hah8仔、chhoe7 sio5仔筍，別人chhoe7過的所在，伊若koh巡一遍仝款猶koh at有才有厲害，雖然即馬做阿媽也，彼工tng2來外頭厝，猶koh給我講最近猶捌眠夢著，去chhoe7真濟sio5仔筍，濟到食未去的代誌，我笑伊講，彼遍桂竹仔林，妳嫁了無幾年to7剉到無半欉也，欲佗位koh生竹仔筍，真正是「思鄉情切」。
三姑自細漢to7真巧，真𣘀讀冊，是阮安靖國小第一屆的優秀學生，猶teh讀國校的時，toa3隔壁的屘叔公是受日本教育的，伊雖然四、五十歲人，毋過真愛學北京話，知影伊讀冊𣘀，定定利用暗時來叫伊教北京話，伊嘛真𣘀畫圖，物件若予看過，過目不忘，未輸影印機咧，畫出來to7若像原物重現仝款，真可惜細漢失栽培，因為較早的查某gin2仔若有通讀六年畢業捌字to7未bai2,所以阿公to7無koh繼續予讀落去，to7留tiam7厝內幫阿爸鋛tau3作穡，十五、六歲才去學裁縫、針繡、刺胖紗，等待如意郎君來追求。
會記得細漢伊上愛掠蠶予阮飼，山頂雖然有真濟鹽桑仔葉，食的無問題，毋過蠶若飼大尾，貯的soah有問題，以前無紙箱，貯佇kam2壺仔，又koh驚暗時去予別項物仔食去。有一遍我感冒，聽講阮莊裡最近ui3海口來一個少年的「密醫」醫術未bai2,阿母𤤳我去遐注射食藥仔，欲tng2來的時看著鋛厝邊的糞埽堆，有真濟鋛貯藥品、射藥、射筒的碇紙盒仔，無愛撣佇遐，我to7給鋛扱幾個a2 tng2來貯蠶，三不五時，歸盒將蠶貯去學校展寶，感覺真好勢，以後伊攏會專工為我留起來，我攏提去學校送同學。
Koh有一遍，我chit個三寶的身體，又koh寒著，仝款koh去予注射，毋知是佇咧起歹運抑是按怎？隔轉工雖然感冒好也，但是予注射彼肢手股頭soah發?，腫到若麵龜咧，而且痛到tiu3 tiu3彈，阿母歹勢koh𤤳我去予伊看，to7去街仔chhoe7別的醫生，三醫四醫愈醫愈大肢，隔幾工，伊知影chit個情形了後，專工來阮兜看我，一直會失禮，koh講我腫的部位已經lok膿也，愛當作爛粒仔醫，伊欲負責給我開刀，將膿chek出來，免費醫到好，阿好啊！既然伊to有誠意，我嘛戇膽戇膽，阿母to7答應欲予伊給我開刀，隔轉工透早伊to7給我操刀，伊將患部消毒後，趁我無注意，雄雄一刀to7 ui3手股頭給我tuh8落去，我一時痛到哀哀叫，伊安慰講，連鞭to7好，那講koh那給我chek膿，我是目屎含咧痛到強欲滲屎滲尿，看我hiah艱苦，伊嘛真謹慎，大粒汗細粒汗將內面的膿攏chek出來，處理了後，好佳哉歸肢手攏快活起來。
最後阿母才問講：「先生！拄才我恰若無看你注麻射？」
伊笑笑對我講：「gin2仔兄！歹勢啦！我因為siuN緊張，未記哩給你注麻射才會害你chiah痛！歹勢啦！歹勢啦！」
了後伊雖然真關心我，逐工來阮兜替我換藥仔，十外工to7好也，但是這筆痛帳，看佇遐個紙盒仔的份上，我暫時給伊記佇頭殼內。
雖然是生佇保守的年代，毋過三姑的條件未bai2,𡧛koh賢慧，加上阮的家世佇莊內風評真好，所以十七、八歲仔to7定定有查埔gin2仔暗中寫批欲追求伊，但是阿公的家教較嚴，三姑嘛攏毋敢烏白交查埔gin2仔。有一工彼個密醫的厝頭家娘，來阮兜講欲給三姑做媒人，對象to7是toa3佇鋛兜彼個醫生。可能定定為著我的手來阮兜的款，所以阮厝內的人，對伊的印象攏未bai2,逐家攏真贊成，毋過鋛倆個卻無真熟似，所以阿媽講，嘛是愛照古例安排來阮兜相親，想未到相落到te3,倆人攏有kah意，無外久to7掛手指囉，那會chiah拄好，即馬soah變親成，chit聲我chit筆痛帳只好恬恬也佇頭殼底給伊劃掉無當討囉！
三姑講：予伊掛手指了後，互相猶毋敢交往約會，有一遍佇莊內明明to7欲相tng7,倆人卻無意無意koh閃ui3邊a去，真正是：「倆人意愛在心頭，神魂迷落佇娘兜，情意雖有九分九，路邊相tng7頭勾勾。」chit首詩寫出彼個年代，已經訂婚的青年男女，猶koh受著保守民風的約束，毋敢公開見面to7是這般的情境，好佳哉，無外久鋛to7結婚也。結婚了後無外久鋛to7搬去水裏的車埕繼續「行醫濟世」換飯食，koh無幾年因為有牌的醫生真濟，無牌的密醫to7歹生存，所以姑丈to7改行tng2去鋛的故鄉金湖，從事水產的事業。
金湖是佇雲林縣口湖鄉一個真倚海墘的漁村，人講：「嫁雞toe3雞飛，嫁狗toe3狗走」逐家想未到原本的「先生娘」，會koh倒tng2去toa3漁村。但是當時台灣的鰻業興起，外銷日本的鰻價真懸，姑丈一方面tng2去繼續經營家己的魚塭仔，一方面買地，鑿井興建鰻池，想未到踏著時機，無幾年to7趁著錢，比佇咧行醫加真好過，阮厝內逐家攏替鋛歡喜。三姑tng2去toa3漁村了後，上好孔的to7是阮chit家外家厝，chit陣「內山倯」佮彼陣「海口戇」開始交往頻繁，to7有真趣味的代誌發生。
每年八月半，是阮莊裡土地公生日大拜拜的日子，三姑𤤳姑丈鋛的厝邊兜、親族十外個人，tng2來山頂𣿅蕌，海口人毋捌看過柑仔欉，所以柑仔、柳丁、桶柑分未清楚，我佮阿公𤤳鋛去到阮的柑仔園，看著柑仔欉有柑仔，挽咧就食，首先嫌講：那會chiah呢酸，koh看著土腳有真濟粒予果蠅釘著、皮紅紅、lut蒂的，to7講可能彼種才會甜，抾起來剝開to7食，我看鋛佇阿公面頭前食到面憂面結，歹勢koh嫌酸，強強給彼粒害柑仔食完，了後才偷偷也給三姑講，恁兜的柑仔那會hiah酸，三姑才給鋛解說講，柑仔愛等到九月尾才會夠分，八月時當然嘛酸，真正是「海口戇，to7是海口戇」。
每年六月初八，是金湖一年一度大拜拜，阮嘛𤤳一陣內山倯去海口𣿅蕌食拜拜，山頂人去到海口，未輸一陣鴨仔放落lom3田仝款「毋是池to7是窟，四界魚蝦在你sut」，來溝仔釣to7有魚仔，凊彩tng網仔，摜起來to7是魚蝦，落去窟仔底摸粉蟯仔，上好耍to7是海水退潮的時，去抾燒酒螺挖赤嘴仔、挖公大，有的人去掠一大堆老蟹仔，想講富死也，tng2來山裡煮醬筍湯一定真讚，那會知影彼是未食得的「招潮蟹」，才佇咧予人笑講：「內山倯，to7是內山倯。」
三姑佮姑丈真顧外家，不但對阿公阿媽真有孝，對外家大大細細攏真好、真甘得，伊若空手戽蝦絕對毋敢tng2來，自從鋛搬tng2去海口了後，每kai2若tng2來，to7是載歸台的海產，魚仔、蝦仔、蚵仔、粉蟯仔，連上有價值的外銷日本的鰻，會使講每kai2 tng2來to7是歸台車滇滇搬tng2來外家，阿叔、阿嬸、其他的阿姑嘛攏有份，有當時也koh有通分厝邊隔壁，若是拄著鋛賣鰻抑是大鰻分級換鰻池的時，無閒tng2來，to7叫阮駛貨車去海口載歸台的魚仔tng2來莊內分，彼當陣我猶toa3佇莊腳，我上愛去，每kai2我攏主動講欲去。
人講：「近山食野草，近海食魚臊」，阿公阿媽真巧，家己toa3佇山裡，給一個查某囝嫁予海口人做新婦，一世人to7有食未完的「山珍佮海味」，抑阮chiah個孫仔嘛受著致蔭，有一個海口阿姑，to7有食未了的海產真好。會當做親成嘛是愛靠緣份，有chiah好的阿姑嫁予chiah好的姑丈，是阮楊家的福氣。最近我定定佇咧想，犯勢我彼肢lok膿的手，才是牽成chit段姻緣的紅線，若按呢我chit肢手痛了嘛真有價值，毋過有當時也koh會懷疑，彼當陣姑丈親身去到阮兜，毋知到底是真正伊的誠心欲幫我換藥仔抑是看著阮三姑𡧛才欲去？有機會無來給問清楚那會使？
三姑的名叫桂花，雖然chit幾年較無通定定去海口𣿅蕌，毋過阮無論去到佗位，若有看著桂花欉的桂花開，鼻著桂花的芳味，to7一定會想起海口chit個阿姑，雖然即馬伊已經是做幾落任的阿媽囉，但是chit蕊桂花，開佇阮的心目中永遠攏是清芳美麗的。


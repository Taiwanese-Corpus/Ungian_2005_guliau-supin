雞年談雞－「無雞不成家」
楊國明

今仔日是庄內四叔公a鋛兜佇咧入厝大請客的日子，我佮阿水嬸a3 siuN慢來，chhoe7無位，只好坐佇鋛囝chit桌gin2仔桌，我看桌頂猶未出菜，chit陣gin2仔已經lim去四、五罐的汽水，阿水嬸a3 to7 teh hoah鋛囝講：「阿凱，你毋通閣lim也，你上愛食的土雞仔肉to7 tit欲出來也，若無，你等一下to7食未落去」，真正閣兩分鐘，to7捧來一大碗公的人蔘雞，我to7問阿水嬸仔：「你若會知影第一巡菜to7是雞肉？」伊講：「恁chiah e5少年e5攏毋捌，用腳頭u想嘛知，入厝請人客，第一巡菜一定是出雞肉」，我閣問：「是按怎講咧？」伊講：「代表『起家(雞)』的意思，入新厝欲求好頭彩，好吉利，第一巡出『雞』，代表主人欲佇遮『起家』，以後毋chiah會佇遮than3大錢。」我聽了感覺真有道理，雖然事隔二十幾年，但是到今台灣人入厝請客，嘛猶保留chit個有意義的風俗。
「雞」是十二生相中，排行第十位的，地支屬「酉」，嘛是人類所飼的六畜之一，所以雞肉一向是人類桌頂上的佳餚。佇台灣，雞的種類有真濟，包括土雞、肉雞、生卵雞、仿仔雞、相拍雞、閹雞等等，隨著品種、肉質的無仝，所料理出來的口味嘛無仝，尤其放山的土雞仔肉，真正是上桌少人嫌，毋管家常便飯或筵席請客，桌頂攏看會著雞肉，而且雞卵更加是補充人體蛋白質上重要的來源，也因此「人」佮「雞」to7產生真密切、微妙的關係。
雞肉毋只是桌頂的佳餚，嘛是產婦上好的補品，查某人生囝了後攏用「麻油雞」來補母體增加奶水，所以人講：「年頭飼雞栽，年尾做月內」。會記得細漢toa3佇山頂，每kai2阿嬸若「有身」的時，阿媽to7開始飼真濟土雞仔來等「月內」通好䊵，雞椆搭佇離厝大約一百公尺的龍眼樹腳，每工透早阿媽、阿母to7提一寡也番麥籽佮麥片去給鋛飼，食飽鋛to7歸陣chhoa7去果子園、樹仔腳四界討食𣿅蕌，等日頭落山鋛自然to7閣轉來歇雞椆，chit陣雞逐工to7佇固定的區域內，用鋛的爪，佇土腳筅(chheng2)來筅去，chhoe7物件食，那運動那討食，鋛的肉才會chiah好食，所以有一句俗語講：「做雞著筅，做人to7扳(peng2)」，to7是佇咧講，做雞雖然有人給鋛飼，鋛嘛是猶真骨力四界chhoe7食，勸人嘛愛學雞，認真拍拚才應該。
土雞仔若飼夠水(chui2)，雞noa2仔to7開始生卵，但是放山雞有野性，無愛將卵生佇雞椆內，鋛to7去山頭嶺尾，四界草埔a2內烏白生，為著欲知影鋛生卵的位置，阿媽攏叫我做偵探，大約佇早時十點左右，鎖定一隻雞母來跟蹤，一旦發現伊脫離雞群的時，to7是生卵的時間到也，我to7慢慢toe3伊的後尾行，詳細看伊藏入去草埔a2內，大概to7是生卵的所在，每一kai2攏有成功chhoe7著巢穴，知影位置了後，每一工to7會使去扱一粒卵轉來，因為彼咧位置，干taN我知影爾爾，所以若放學我to7真歡喜去做chit個khang-khoe3。
雞母生卵期間，一工生一粒，一期大約生十五至二十粒左右，所以若無給伊跟蹤，將伊生的卵扱轉來，等生了，雞母to7開始孵卵，閣經過一段時間，雞母自然to7會𤤳一水(chui2) taN a2孵出來的雞仔囝，轉來chhoe7主人，真心適。會記得有一年，因為無閒去跟蹤扱卵，四、五隻的雞母陸陸續續𤤳雞仔囝轉來，阿媽佮阿母辛辛苦苦將鋛飼大隻，大約有五、六十隻，tit欲會使䊵的時，忽然間全庄的雞，開始著雞che，逐家束手無策，佇一禮拜內全庄的雞死到無半隻，彼段期間，gin2仔人歡喜逐頓食雞肉，毋過大人卻因為投落的心血，一時化為烏有，傷心幾落工，只怪以前毋知通做防疫措施所致。
家己有飼雞，若有人客來，to7隨時掠來䊵真方便，而且閣「家己䊵，than3腹內」，話雖然按呢講，除非年a2節a2,若無，平常時無菜的時，大人嘛毋甘䊵來食，所以阮gin2仔人，上期待的to7是阿姑轉來做客，每kai2厝邊兜若看著阿姑轉來，to7給阮消遣講：「恁阿姑今仔日轉來，閣踏死一隻雞也」，因為自細漢到今，toa3佇山頂，雞肉to7是請阿姑上方便、上好的佳餚，阿姑若較捷(chiap8)轉來，阮chiah個枵饞(iau sai5) gin2仔，嘛才較有機會食著雞肉。chit段飼雞的經過，如今回憶起來嘛真趣味。
「雞」除了伊肉質鮮美，供人享受「口腹之樂」以外，自古以來伊對「人」嘛有真大的貢獻，古早人無時鐘，每工黎明時分，雞公就「喔！喔！喔！」啼三聲，叫醒teh睏的人起床，所以有「雞報寅」之說，若聽著雞啼的聲，佇眠床底的人to7愛知影起床囉，閣有晉書 祖逖傳記載：『祖逖與司空劉琨，共被同寢，中夜聞荒雞鳴，蹴琨覺曰：「此非惡聲也」因起舞』，後世以稱有志之士即時奮發者「聞雞起舞」，藉此警惕今人愛早起奮發。世界各國嘛有真濟鬥雞場，掠「相拍雞」來相鬥比賽，藉此吸取彩金博筊為樂，淪為博筊的工具，台灣的文人學者更以「雞」相關為題，留下真濟醒世的俗語，譬如：恥笑人的「閹雞 趁鳳飛」「無毛雞 假大格」「心貪 戴雞籠」「枵雞毋驚箠，散人無惜面底皮」「歪嘴雞 想欲食好米」，亦有比喻人成事不足，敗事有餘的「生雞卵無 放雞屎有」，勸人毋通作歹代誌的「雞卵密密 亦有縫」，另外有安天命的「嫁雞toe3雞飛，嫁狗toe3狗走」「雞屎落土 亦有三寸煙」等等語句來教育下一代。由以上種種，咱看會出，「人」的生活中，離開不了「雞」，「雞」若無「人」來飼，嘛無法度家己去討食生存落去，因此互相依賴生存，可見人佮雞經過幾世紀來的tau3陣，已經達到「無雞不成家」的地步，莫怪貪口慾的人，總會自圓其說講：「雞」註定是菜刀仔命，是出世欲來予「人」食的。
隨著社會進步，人口的增加，空間的縮小，飼雞變成企業化，市面上的雞肉攏是雞籠仔內的「飼料雞」，若欲食著真正放山的土雞仔真困難，尤其定定看電視報導，有不肖的雞農為著欲提早出售than3錢，攏佇肉雞的身上注射「抗生素」，佇飼料中加真濟「生長激素」，chiah個化學物件若用量不當或過量，to7造成殘留佇雞的體內，人若食著chiah個雞肉，嘛會產生不良的後遺症，真是令人擔憂！尤其前一站仔電視咧報導「禽流感」的代誌，無經驗的少年人，講著「雞」未輸閣teh流行SARS仝款，驚到欲死，毋敢食雞肉，害hiah個雞農叫苦連天。
古早人講：「斤雞斗米」，食一斗米，才有法度生出一斤雞肉，這種雞肉才會好食，所以我定定teh想，假使咱的農政單位，若有法度為雞肉的「品質」來把關，徹底要求咱的雞農，佇飼雞的過程中，兼顧利益的同時，嘛愛提出「良心」，雖然即馬攏改食飼料，但是飼雞上好選擇空闊的場所，放鋛出椆，佇大自然的環境中，討食運動一下，而且「毛雞」一定愛等「夠水」才會使出售，亦to7是雞角仔愛等會啼，雞noa2仔愛等會生卵的時才來賣，若按呢！咱雖然無法度食著真正的土雞仔肉，嘛猶有成熟、優質的雞肉好食，若無，咱to7會真正一世人，攏佇咧食「童子雞」按呢敢好？


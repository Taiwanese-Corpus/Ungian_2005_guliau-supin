對下一代的ng3望
楊國明

前幾工也佇電視頂，看著一條新聞報導，有一個少年人，佮大陸的女朋友分手，因為講未好勢，國際電話講siuN久，序大人叫伊mai3閣講，彼個少年e5,事後不滿父母的勸止，竟然夯刀仔將雙親䊵重傷，性命垂危，送入病院急救中。嘛有看過，平平少年人，佇街仔路行，為著加看伊一目，無順眼，西瓜刀仔夯出來to7將對方phut倒在地，真緊to7旋咧走，亦嘛有欲食毋討趁的少年人，欲給父母提錢，提無to7將父母䊵死的案件，一件閣一件，不覺令人感嘆！chit個社會，那會變到按呢咧？
會記得無外久以前，報紙頂有一份痛苦指數調查，報告中顯示當今佇學校內的青少年，對家己「未來期望」的痛苦指數上懸，因為chit幾年不斷變動的教育政策，ah佮高額的就學貸款，加上「畢業to7是失業」的傳言種種，無形中予鋛帶來沉重的壓力佮痛苦不安，甚至夯旗仔抗議「拒絕畢業」，嘛有真濟研究所的學生，to7是因為驚大學畢業無頭路，不得已才閣讀二年，但是畢業了後亦是「一職難求」，顛倒增加了幾落十萬的學費貸款，才咧後悔，欲知嘛mai3閣讀。雖然對chiah個少年人的處境佮鋛對家己的前途的迷惘，感覺同情，毋過反觀社會，話講倒轉來，無欲拍拚，自甘墮落的人嘛真濟，所以佇遮欲給chit種少年人講，希望恁愛堅強，愛有自省之力，毋通將一切的責任攏sak予父母佮chit個社會，按呢是毋著的。
有人講E世代是一個獨立、自主有家己思維的新世代，不畏權威，敢直言大聲講話的世代，毋過有獨立、自主、新思維又閣會tang3代表啥？並毋是頭殼內底有chiah個物件，鋛to7肯食苦、敢擔當有作為，會曉電腦只是一個時代的趨勢，會tang3佮世界接軌而已，我看真濟新世代，父母無惜金錢予鋛買電腦學電腦，毋過，好的毋學，卻利用電腦做娛樂博筊之用，走火入魔，上網站交朋友開講，援交做出違法的代誌，放學tng2來一入門，功課毋讀，就是拍開電腦，一坐to7歸暝，廢寢忘食，叨一位明星移情別戀？新歡是啥物人？叨一位偶像的三圍外濟？啥物星座？甚至凊彩puh一位離天無雲的「目毛鼻屎形」的外國明星，何時欲來台灣訪問？啥物時間愛去機場給接機等等代誌，鋛上窗光，但是若問鋛，行政院長、教育部長或是鋛學校的校長啥物名，鋛攏講未出來，一旦有「偶像」若欲開演唱會、簽名會的時，竟然會堪得，佇幾工前to7佇會場門口，搭布蓬隔暝，開始排隊，為著是欲買一張門票。看著chiah個現象，不覺令人感嘆！敢講，少年人to7無其他的生活方式？
佇chit個通訊發達的時代，高中以上的學生，會使講「人手一機」，甚至有e5兩三支，讀冊毋讀冊，佇學校內有閒to7是講手機，開講交朋友，佇工作場所的少年人，一入公司to7是，那做khang課那開講，歸工無閒chhih chhih咧講電話，無法度將心囥佇公司，鋛真無願意因為工作，來失去鋛的生活方式，卻無意中將糜爛的生活方式帶入去工作崗位，造成事業體的干擾，tng2去厝內to7是上網收批，每工門腳口，批筒內面擠滿鋛一大堆的廣告傳單佮無路用的糞埽郵件，信用卡的刷卡費、電話錢、網路費一個月上萬，少的嘛愛幾落仟箍，父母是納到哀哀叫，但是chiah個人，大部分攏猶未曉than3錢，序大人若加講鋛兩句，to7離家出走，無尊重倫理道德佮社會秩序，你若給伊講：「無付出to7無回報」的道理，伊to7應你講：「得未著回報to7免想欲付出」，無耐性聽序大人講鋛的奮鬥經驗，學位懸的人，濟錢艱苦的屈未落去，少錢快活的毋願趁，才來「失業怨政府，無錢怨父母」，只要手中有手機，厝內有電腦鋛to7會得過日，若佮阮chit代比起來，鋛真正是一隻「軟腳蝦」，莫怪勞工界需要政府引進外勞，來替台灣人做chiah個粗重khang課。
前暫也總統選舉，聽著某黨提出「募兵制」的方案，真濟驚死閣驚艱苦的大學生，to7主動拚做頭前，趕緊衝入去立法院要求委員愛連署，趕緊予方案通過，看會赴鋛的年次to7免做兵，是求之不得的代誌，順續拜託親成朋友一定愛選予彼個政黨，閣來替鋛佇咧giu2票，選了to7煞，讀冊人毋讀冊，歸陣去某某紀念堂頭前，toe3人參加絕食靜坐，閣向總統嗆聲，限咱e5總統愛佇？？小時內出來向伊「說清楚，講明白，若無to7......」講出chit種無知的話，淪為政黨鬥爭的工具，「父母講的毋聽，鬼牽to7 toe3咧行」to7是chit種gin2仔。
以上種種現象，真擔心咱的國家的前途，將會毀佇chit代「好逸惡勞」的少年人手頭，chit個社會到底叨位出問題？是教育失敗？是法律縱容？抑是身為父母的人，siuN寵盛gin2仔的關係咧？
當然以上的指責，未必逐家會認同，也未必代表E世代的全貌，安天命，肯拍拚的人嘛是真濟，只是社會型態，行到chit個地步，實在看未落去，藉此呼籲，有關心社會問題的人士來重視。古有明訓：一個人「從儉入奢易，從奢入儉難」，佇金錢上過度的供應序細使用，無欲站節，會造成鋛依賴父母成性，鋛認為，開父母的錢是理所當然的，to7因為無欲than3錢，永遠無法度去體會父母than3錢的辛苦，一旦有一工，死窟水若舀礁的時，才來叫鋛節約生活，是真困難的代誌，無錢歸氣用搶的較緊，真濟社會問題to7是按呢產生的。
所以藉著本文欲來呼籲天下的父母，予咱的囝食一寡也苦，對你咱ah佮社會攏有幫助的，古有名言：「賜子千金，不如教子一藝」「予伊魚食，不如送伊釣竿」，若無，過度的am護gin2仔，大漢永遠是一隻「軟腳蝦」，同時嘛ng3望tng咧埋怨政府社會的新世代，予鋛有自省的機會，知影家己應有正確的社會價值觀佮時代應負起的使命，若無台灣的經濟奇蹟，將會隨著頂一輩的老化而漸漸褪色凋零去。

〤〥〦〧〨〩佮檳榔
楊國明

看著標題這排符號，相信有真che7人真好奇，想欲知影代表啥物意思，佇都市可能真少人知，但是佇台灣的南投、嘉義、屏東縣的山區庄腳，你若問老一輩，種過菁仔的人攏知影，伊是先人用來代表數目的符號，阮共(ka7)伊叫做「菁仔碼」，𠕇(boe7)講伊進前，咱愛先ui3「檳榔」來講起，可能比較容易了解。
七二水災後，逐家佇咧檢討山坡地受危害的代誌，我看真che7報紙雜誌攏寫講：「南投山區大量種植檳榔......」等字眼，無了解的人，攏會將「檳榔」佮「菁仔」濫做伙，其實是有差別的，正確是愛寫講：「大量種植菁仔欉......」才著，根據老一輩的解說，「菁仔」是樹仔名稱，「檳榔」是食物名稱，因為檳榔包括「菁仔、荖花(或荖葉)、石灰」三種物件的合稱名詞，「菁仔」是單純的植物名稱而已。
菁仔欉屬棕櫚科植物，常綠喬木，羽狀複葉，分佈佇印度、馬來西亞、菲律賓、東南亞熱帶國家，相傳台灣是佇十七世紀由荷蘭人引進來種作。所以日本人將「檳榔」號做「南洋ガム(ga2-muh)」，意思是「南洋的樹奶糖(口香糖)」。
曾經有一個傳言講：有一位日本大頭家(社長)，第一kai2來台灣分公司考察，落松山機場後叫一台三輪車來坐，一入車內就看著車伕，面仔紅紅，吐一堆血佇土腳，三輪車踏咧馬上就行，伊問車伕講：「だいじょぶですか？(無要緊吧)」車伕回答：「だいじょぶ。(無問題)」繼續擱踏半點外鐘的路途才來到日本人的分公司，一落車，伊就向鋛公司的員工講：「公司選擇來台灣投資是正確的，因為台灣人比日本人擱較拍拚，看彼咧三輪車伕就知影，無顧身體，已經做到吐血，iau2閣咧踏三輪車賺錢......」，幾工後，伊才發現，原來是台灣人食檳榔。
咱人類的嘴除了以食為目的以外，閒的時真愛將物件囥入嘴內罔哺、罔mauh的習慣，這種習慣存在佇世界各民族由來已久，就假若牛食草後「翻草」的習慣，所以外國人就發明「樹奶糖(口香糖)」，嘛有人講：「美國檳榔」，相信世界每一個角落攏有人食這種物件，但是偏偏台灣人食的卻是真奇怪的本土的「檳榔」。雖然「紅唇族」看起來對台灣的國際形象有損，但是這種上百萬人靠伊維生的農作物，政府一時欲叫逐家𠗟食，恐驚也真困難，目前也是採用三不政策，「不鼓勵、不禁止、不輔導」，食檳榔影響身體的好壞，消費者自有評斷。
毋知是啥物人發明這種三合一的食物？予人感覺好奇的，佇用菁仔、荖葉、石灰所kauh出來的檳榔中，本來只有綠色佮白色爾爾，為何經過用嘴哺過了後，會變成紅色？使人感覺真神奇，以即馬的科學角度分析，真有可能就是一種的「化學變化」而已，但是會記得細漢聽過一個有關檳榔的故事，我感覺值得提出來討論。
「古早佇南洋有一對兄弟仔，鋛蹛佇內山兜底，父母早就過身，大兄叫菁仔，小弟叫花石，鋛倆兄弟仔以拍獵為生，相依為命，有一工，鋛佇山裡拍獵的時，無小心用銃(chheng3)去拍著一個青春美麗的查某囡仔，名叫蔓藤，好佳哉，干但傷著她的腳爾爾，她無法度行路，鋛倆兄弟仔非常著急，就輪流共蔓藤揹(aiN7)轉去鋛厝裡糊藥仔療傷，三個人自然蹛做伙，講話真會投機，經過一段時間，日久生情，倆兄弟仔煞同齊去愛著蔓藤，蔓藤嘛對鋛倆兄弟攏有好感，蹛佇鋛兜幫鋛洗衫煮飯無想欲轉去，恨𠕇得會當拆做兩身來嫁予鋛倆兄弟仔，但是這是無可能的，她嘛毋知欲按怎才好？」
有一工，大兄佮蔓藤佇厝內參詳，想欲處理鋛的三角關係，大兄就主動講：「......我看，我iau2是退出......成全妳佮小弟的愛情......」，想𠕇到小弟拄好行到門邊，去予聽著，非常感動，想講伊若先死，就等於成全阿兄佮蔓藤，自按呢！家己先chong5出去厝前一粒大石頭前，磕頭自殺，這時鋛倆人聽著外口有聲音，緊逐出去看，驚一趒(tio5)，已經傷(siuN)慢啊，才知影一定是鋛的對話，已經去予小弟聽著，伊才會自殺，鋛非常自責，雙雙嘛佇彼粒石頭面前，磕頭自殺，最後鋛三個人的血，流流做伙，血流成河。好心的厝邊自按呢將鋛三人，就地掩埋(bai5)，埋(tai5)做堆，經過幾年後，彼咧所在，生出一欉，真直擱懸，每年會落笚(lak hah8)的樹仔欉，另外佇彼欉直樹仔腳，發一欉樹藤仔，號做「荖藤」，伊的藤真旺，thoaN7起去到彼欉直樹，擱將土腳彼粒石頭霸kah歸個攏是荖藤，經過一段時間，彼欉直樹每年開花結果，彼粒大石慢慢變質，變成一粒真冇(phaN3)的石灰石，附近的人就議論紛紛，講彼欉直樹就是大兄變的，共伊號做菁仔欉，荖藤可能就是蔓藤變的，彼粒石灰石就是小弟花石的化石，更加不可思議的，就是鋛將菁仔和荖藤以及石灰合(kap)做伙食的時，竟然變成紅色的漿汁，莊裡人就講，he是鋛三人所染成的血，起先莊裡人為著一時的好奇，欲證實這三項物件合做伙食會有血漿出來，每經過彼咧所在的人就挽來食看覓咧，想𠕇到食的人愈來愈che7,伊煞成做請賓客的珍品，後來的人才共伊號做「檳榔」，菁仔樹嘛愈湠愈che7,遍及南洋地區，再傳入台灣。因為是傳說，所以嘛有人講chit個故事是發生佇南台灣，但是若以日本人稱它是「南洋ガム」來講，發生佇南洋的可能性較懸。
種菁仔雖然經濟利益好，毋過以前收成檳榔是一件非常艱苦的代誌，會記得有一首「採檳榔」的歌詞講：「高高的樹上結檳榔，誰先爬上誰先裝......」可見較早的人挽檳榔，是人peh起去頂懸挽的，會記得佇五、六十年代，菁仔的品質iau2𠕇改良以前，老菁仔欉是四、五層樓仔厝赫呢(hiah nih)懸，一欉比一欉懸，使用上界長的竹篙iau2割𠕇著，所以人就愛親身peh起去到位才割會著，我曾經看過老一輩的「割手」，學了一把好功夫，親像孫悟空按呢，空手ui3 chit爿(peng5)面選一欉peh起去，這欉割了，用sim3的輕功，盤過隔壁欉割完擱再換欉割，一欉盤過一欉，一直到拄著距離傷遠，無法度安全盤過欉的時，才落來土腳歇睏，擱換欉，重新開始奮鬥，歸片菁仔林，就靠chit-e5「空中超人」盤來盤去採收，土腳的人嘛頭仔擔擔，目睭toe3伊將割落來的菁仔承(sin5)起來。隨著chit批人漸漸年老，下一代的人驚危險，無欲傳承，採收困難，所以才慢慢改良，重新種植新栽，慢慢矮化。
菁仔的買賣是算粒的，以「粒」為單位來論價錢，但是佇買賣菁仔的時，為著欲計算一弓(keng)菁仔的數量，鋛用一種數字碼，阮叫做「菁仔碼」，咱依下面的對照表的順序，就會當真清楚了解，咱的祖先嘛是有智慧的。

十位數
菁仔碼	一	二	三	〤	〥	〦	〧	〨	〩	十位數
菁仔碼	〡	〢	〣	〤	〥	〦	〧	〨	〩
十位數
阿拉伯數	10	20	30	40	50	60	70	80	90	十位數
阿拉伯數	100	200	300	400	500	600	700	800	900

有可能是用這種「菁仔碼」的時，台灣人iau2未引用阿拉伯數字，嘛有可能阿拉伯數字歹用，當欲出售一堆的菁仔的時，每一弓攏愛分別算，算好了後才將數量寫起去弓頭的所在，然後再統計，因為寫這種菁仔碼毋免用筆寫，是直接用指頭拇的指甲，刻佇每一弓菁仔的弓頭頂，譬如：『有一弓的總數是454粒就愛刻「〤〥」，〤是代表百位，〥是代表十位數，個位數則採五捨六入，所以〤〥是450粒，又如另外一弓是287粒，就愛刻「〢〩」，代表290粒』。
菁仔的生產期一年中大約只有八個月爾爾，但是有食檳榔的人，偆的四個月若叫鋛𠗟食，可能也真艱苦，毋過佇六、七十年代以前，業者就會將大出期的菁仔，共伊焙(poe7)起來，叫做「菁仔乾」，這種菁仔乾欲焙進前愛sah8過，才用一種叫做「焙灶」的大型灶，hiaN5竹仔火慢慢烘乎焦，等青黃不接的時才提出來賣，欲食的時仝款嘛愛閣sah8過。但是隨著農業栽培技術的提昇，即馬調節到一年四季攏有菁仔好食，雖然其中有一兩個月，產量真少，但是量少的時iau2會使ui3泰國進口入來。
台灣檳榔文化，這幾十年來演變真大，會記得囡仔時代，較老一輩的人才有佇咧食檳榔，隨著經濟起飛，即馬無論男女、老的少年的攏真che7人佇咧食，尤其庄腳更加普遍，但是這幾年又因為景氣衰退，加上產量過多，除了要求品質以外，販賣檳榔的方法嘛大不相同，為了促銷，路邊檳榔擔排歸排，「檳榔西施」穿kah一個比一個較清涼，踮街仔路咧賣，予外國人看起來堪稱是「奇觀」。
我是一個蹛佇菁仔腳大漢的囡仔，阮的學費、家庭費用，會使講是靠菁仔共阮成養大漢的，雖然出來都市奮鬥已經多年，菁仔猶是一項真有經濟利益的農產品，但是畢竟食檳榔是一種「不良的風俗」有礙觀瞻，影響台灣人的國際形象，而且食檳榔嘛真容易得著「口腔癌」拍歹身體，咱看這遍的七二水災，南投縣的山坡地大部分是因為種植菁仔，才會予農民烏白墾發闢地，造成山河變色、大自然反撲的災害。藉著本文希望政府當局會當重視chia e5危害，提出魄力，研擬相關措施佮時間表，逐年慢慢輔導業者轉業，也向望隨著生活水準、智識的提昇，有食檳榔的消費者應該將「伊」改掉，予「檳榔西施」「紅唇族」佮彼組「菁仔碼」慢慢行入歷史，還予台灣一塊清氣擱清新的土地才應該。

（編者註：「菁仔碼」源於蘇州，正名「蘇州碼字」）



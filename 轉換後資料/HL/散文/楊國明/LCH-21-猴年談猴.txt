

猴年談「猴」
楊國明

每 kai2 小安安，若看我佇咧食芎蕉，to7倚來問我：「阿叔，你是毋是猴山仔？若無，你若會 hiah 愛食芎蕉咧！」，天真的問話，予我聽著真愛笑，因為佇 gin 2 仔的心目中，猴佮芎蕉，就敢若(ka2 na2)兔仔佮紅菜頭仝款，是連做夥的，莫怪伊會按呢問。隨著「猴」年的來臨，咱嘛來講一寡仔有關「猴」的代誌，看會當佇「猴年」行大運否。
「猴」是中國十二生相中，排行第九位的動物，地支屬「申」，佇動物學裡「猴」是屬靈長類，靈長類猶閣包括人猿、烏猩猩、大猩猩、獼(mi5)猴等，當然嘛包括人類，所以「猴」的外貌看起來佮「人」真相像，頭圓面扁，五官類似人類，體重大約5至12公斤左右，四肢腳手攏有十指，會當靈活提物件，真愛佇珊瑚礁岩、大粒石頭頂或者樹仔頂𣿅蕌活動，有警覺性佮聰敏的智慧，無仝的是牠全身披毛，長尾紅尻川，頷頸邊有猴袋子(猴囊)，貪食的時會使先將食物貯(te2)佇遐，有閒才去揜貼(iap thiap)的所在，慢慢仔提出來哺，佇野外以昆蟲、水果、露螺、鳥仔卵等雜食維生。
佇台灣，「猴」的種類干但有「台灣獼猴」一種爾爾，因為生活佇山頂，所以台灣人攏共伊號做「猴山仔」，大部份分佈佇海拔3000公尺以下的山頂較濟。大舅公蹛佇阿里山，會記得細漢的時，伊掠著一隻母的猴仔囝，送予阮飼，阿公共伊號做「沙魯」，因為日本話「沙魯??」是指「猴」的意思，像兔仔hiah大隻仔的猴仔囝， taN a2來的時，愛閣給伊飼牛奶，幾個月後，阿母為伊量身定做一軀(su)衫穿咧，非常e5古錐，學校的同學，定定來阮兜佮牠耍，毋過沓沓(tauh8 tauh8)仔大隻了後，因為牠愛偷peh起去樹仔欉𣿅蕌，拋拋走，所以阿公就用一條鏈仔給伊縛稠咧，經過兩三年了後，牠變成一隻婀娜多姿、刺耙耙、大夠在的猴母，to7無夠外好耍a3。有一遍，一個無熟悉的人客，倚去給牠戲弄，煞給人咬傷，阿公氣到欲死，當機立斷，無經過阮的同意，to7按呢無條件送予(嫁去)「梅花莊動物園」佮遐e5猴陣做夥，予阮遮e5 gin 2仔，毋甘足久，畢竟佮牠做夥chiah濟年有感情a。此事閣經過年外，有一遍，我chhoa7朋友去參觀該動物園，想講順煞來看「沙魯」，去到位才知，真闊的籠仔內面的猴山仔有二十外隻，我已經認未出「沙魯」是叨一隻，毋過，忽然間牠走過來我的面頭前認我，牙仔ngi ngi吱吱叫，做出真歡喜的動作，來引起我的注意，我一看to7予我認著囉，彼時我嘛未輸見著親人仝款，趕緊伸手入去籠仔內，給共牠的頭殼摸摸挲挲(so)咧，閣較歡喜的就是看著牠的腹下，加揹了一隻猴仔囝，我大聲給阮朋友講：「沙魯做媽媽a」，即個場面實在真感動，轉來了後我給即件代誌講予厝內底的人知影，阿公，阿媽in 嘛攏有去給牠看，聽阿公講，去到位的時，莊主to7給伊消遣講：「楊先生，恭喜！你已經做阿祖a」，逐家是笑到欲死。因為有這段故事，所以我一直感覺，「猴」真正是有「人性」的。
「猴」是一種群居，有社會組織的動物，人類早就發現了，咱從「西遊記」中的齊天大聖孫悟空，稱花果山的「sui2猴王」就會當證明，in 嘛是有領導者的，所以in 若團結起來，力量是不可忽視的，俗語講：「猛虎難敵猴群」就是這個道理。佇台灣嘛有一個傳說講：國民政府taN a2來台， hiah e5外省官兵，佇咧開闢中橫公路，佇太魯閣長春祠附近，欲挖磅空的時，有真濟的猴陣佇遐出入，in 為著欲保護牠的地盤，經常提石頭 khian hiah e5工人，來表示抗議，可見「猴」嘛是未容允「人」給伊侵犯的，後來官兵才用銃聲佮炮仔共in 驚走。
「猴」因為腳手敏捷，狡怪、齣頭真濟，所以「人」就定定愛提牠做話題，來形容或者keng體人，譬如：牠是群居生活，佇山頂討食攏歸陣，所以咱人若歸家伙仔行動就講「猴囝猴孫，歸大拖」，一個人做khang課腳手緊，動作敏捷，講伊是「猴腳猴手」，五官生做歹看奇怪講：「猴頭鳥鼠耳」，買物件siuN𣘀揀，做代誌未乾脆，講這個人「真猴繃(peN)」，大人輕視gin 2仔的能力，卻有好的表現的時，歇後語講：「貓peh樹──毋成猴」，若欲處罰一個人，來警戒其他的人講：「䊵雞教猴」，頂司對頂司相鬥，波及下屬講：「仙拼仙，害死猴齊天」，一個人若定定動作各鱉(kop pih)，無正經，愛做出好笑的齣頭，講彼個人愛「變猴弄」，老某鄙稱老尪叫「老猴」，查埔人佇外口偷食，予查某人掠著講：「掠猴」等等，真濟佮猴有關的俗語。
傳說中「猴」佮「人」較早是仝祖先的，尤其佇台灣這粒島，「台灣獼猴」比「人」較早來，聽講佇四萬外年前，是由大陸的「恆河獼猴」，遷徙來台所演化出來的品種，所以論真，in 才是正港的，台灣森林中的「原住民」，但是in 的棲息環境，因為人類登陸，漸漸受著破壞，而且族群嘛遭受人的獵殺，慢慢減少到即馬，已經面臨保護的地步。目前高雄柴山to7是台灣獼猴保育的天堂，電視定定咧報導，彼陣獼猴，損斷農作物，主動攻擊遊客的事件發生，媒體攏指責、罵in 是一陣，恩將仇報，毋知好歹的「潑猴」，而且批評保育單位，不該縱容in 佇遐，耀武揚威傷害人，但是佇遮我欲依個人觀點，替「猴」講幾句公道話：其實這是「人」的行為偏差去，應該教育「人」才對，而不該怪「猴」，因為是「人」侵佔了in 的棲息地，如今咱人雖然有心「縱猴歸山」但是in 卻面臨無地討食的困境，加上遮e5愛「耍猴」的人客，偏偏愛提物件「誘引戲弄」牠，才會致使in 愛依賴人，變成「半野生的動物」，腹肚若枵的時就得寸進尺來侵害人，我想，凡勢這種行為，就是「in 」一種無言的報復手段吧！所以佇遮我欲建議政府當局，歸氣趕緊佇「猴年」，策動立法通過，承認in 嘛是台灣的原住民之一，列為新增的「獼猴族」，並編出經費來，規劃保留較闊的生存空間，來保護in 的權益，若按呢！可能就會平息這場「人」佮「猴」的紛爭，以後才有法度好好佮咱，佇這粒島上和諧相處，共生共存，若無，有一工，in 若發動台灣五大山脈中，所有的猴群，落山來立法院前示威抗議，彼時陣，代誌就大條囉！

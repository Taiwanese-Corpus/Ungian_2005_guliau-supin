斑鴿記
楊國明

佇庄腳逐早也起猶佇眠床底e5時，就會予咕咕咕e5聲音吵起來洗面洗嘴，徛佇洗面台e5時有當時也，忽然間會看著彼隻公e5直直ui3樹頂衝起去半空中展一個威風，然後像lai7 hioh8仔夾雞仔囝仝款180度滴落來原位，恰若像teh佮另外彼半表示愛意，而且表現出chhio kiak kiak e5氣慨，閣一時也就會聽著咕──咕──真溫柔求愛聲音，he就是阮故鄉彼陣可愛的斑鴿。
斑鴿佇本島算是一種真普遍e5野生動物，大約分有三種類，細號斑鴿、中斑鴿佮大號斑鴿，細號斑鴿大部份是佇平地e5田園、土豆園生活較濟，中斑鴿是佇低海拔e5淺山討食，大號斑鴿佇愈懸e5山頂出入。斑鴿佮粉鳥屬仝科類，是一種未曉做岫e5鳥類，以雜榖為食。毋知是啥研究出來e5,gin2仔若飼未大漢，著猴著猴毋食糜飯彼種e5,若用斑鴿tim7四物仔予伊食，自然𣘀大漢，發育好，我細漢可能嘛有欠營養e5款，所以這味e5我定定食著，而且閣食到咸大兄小弟冤家勞債。
二姑婆e5後生滯佇大南村e5大片田，阮攏叫伊添伯仔，伊若閒e5時上𣘀掠chiah e5野生動物，無論溪裡掠鱉、電蝦仔，田裡釣四腳仔掠鰗鰡，或者土豆園張(tng)斑鴿，每擺出巡攏掠著真濟e5數量，專工𣳈去嘉義市賣予山產行佮點心擔，有當時也數量若掠較少e5時，就歸氣𣳈來阮兜，有孝阮阿公阮阿媽佮阮chiah e5 gin2仔，一般溪鱉是予阿公tim7補e5,四腳仔佮蝦仔是全家人公家食，若斑鴿就是欲tim7四物仔予阮chiah e5 猴gin2仔食e5,一帖四物仔大約tim7兩三隻斑鴿，彼當時我較巧，嫌四物仔湯會苦，予阿兄lim，我干礁欲食斑鴿e5肉爾爾，毋過即馬才知影，食肉e5人才是憨gin2仔，莫怪阿兄e5體格比我較懸大勇壯。
會記得細漢e5時有一遍e5風颱天，透風閣落雨，佇門口埕發現一隻斑鴿佇遐行來行去，毋知通bih雨，看著我嘛無想欲飛走，我掠準是破病斑鴿就欲去給伊掠，但是閣予我掠未著，到尾也才佇土腳發現著一個岫佮兩隻翅股尾猶未長，猶未曉飛e5斑鴿囝，佇遐予雨渥到歸個毛澹糊糊，我才知影，原來彼隻毋驚我e5是斑鴿母，因為伊e5岫佮囝予風吹落落來土腳兜，伊佇遐寸步不離欲保護伊e5囝，閣詳細給看，才知有一隻斑鴿囝已經寒死囉，我趕緊將另外一隻掠起來涼亭仔腳，用礁布仔給伊e5毛拭乎礁，將伊囥落去一腳籃仔內，因為伊猶未曉飛，只驚予狗亦是貓仔咬去，所以我真放心給籃仔吊佇涼亭仔彼枝橫樑仔頂，那看那古錐，決定欲給飼予閣較大隻，天色已經暗囉，我無問伊腹肚會枵否，嘛毋知伊是食奶亦是食泔糜仔大漢e5,就按呢，欲予tiam7籃仔底隔暝。隔轉早也起來，已經無雨囉，我e5目睭猶沙bui沙bui,未洗面就趕緊去給拜訪，看伊毋知有死去否？不可思議，予我驚一趒，遠遠看著伊竟然peh起來歇佇籃仔墘，看我倚去，遂飛走去，一時予我徛佇遐gang7 gang7毋知欲如何？毋閣想倒轉來，無可能e5代誌，明明昨昏猶未曉飛，那有可能隔一暝就會飛e5理由，等行閣較倚去看，竟然發現著原來e5伊猶佇籃仔底，我才知影拄才彼隻有可能是伊e5老母，來給探望。食飽了後阿公看著這個情形，就緊用竹篾仔pin2一腳鳥籠仔將伊關入去，閣教我講：飼斑鴿囝愛做米包予伊lo，因為伊猶未曉thong2,無會枵死，而且米愛先浸呼澹，若無會哽歸未消化死去。
一切我攏按照阿公所講e5去做，但是可能伊心內teh驚我給伊掠去tim7四物e5款，看著我真生驚，一率也都無予我面子，竟然絕食抗議，無彩工我做這個米包，啊好啊！毋食準拄好，我嘛貧憚插伊a，隔轉工早也，一起床，伊e5老母閣來囉，竟然看著伊頷頸長長，伸出去鳥籠仔外口，teh予in老母飼，斑鴿母e5嘴，peh到真大e5,斑鴿囝將伊e5嘴pe穿入去嘴底lo物件，一下出力將物件吐出來，一下拚性命食，忽然間，我佇遐看著母愛e5偉大使人感動，無疑這個畫面卻因為我e5到位遂來停止。原來阿公叫我做米包e5原理，就是欲予斑鴿囝將彼個米包當做是in老母e5嘴，莫怪無欲插我，後來我才將米包e5型體，改較細、較長篙形，然後伊才慢慢接受我這個奶母，大概閣經過一禮拜，in老母可能想講有我佇照顧就會使，或者是連伊嘛驚予我掠去tim7四物仔，遂毋敢閣來看in囝。
失去母愛e5伊，佇我這個奶母e5照顧之下一工一工大隻，看著人攏未生驚，家己已經會曉thong2囉，翅股尾嘛長a，有一工透早，阿爸看我佇給伊飼e5時就講：若自細隻就掠來飼e5斑鴿會乖，你若給放開伊未飛走去，我就想欲試看覓，就給伊放出籠，想未到伊竟然phut8一下就飛起去樹仔頂，無愛插我，一時也遂無看影，我去予阿爸騙去a，一時間形容未出失去伊彼種無彩e5感覺，歸工頭殼taN taN看彼欉樹仔頂，期待伊會當閣出現，想伊想到飯食未落、睏未去，一直到隔轉工下晡我放學e5時忽然間伊出現佇門口埕，佇土腳行來行去，我真歡喜，阿公講伊腹肚枵a，叫我趕緊將鳥籠仔e5米提來掖予伊食，看著土腳e5米，伊毋知是會認得我亦是「枵雞無惜箠」，伊慢慢也將一粒一粒e5米撿起來食，等伊食飽了後，我想欲給掠入去籠仔內，毋過伊遂毋予我掠，阿公笑我講：「莫憨啊啦！」即馬伊已經自由囉，翅股尾嘛礁a無欲插你囉，想來嘛有影，外口e5世界是hiah ni a2闊，那有可能轉來滯鳥籠仔內咧。從此以後，伊腹肚若枵e5時，一工大約轉來兩擺，轉來e5時攏歇佇土腳chhoe7食，毋敢倚去鳥籠仔邊，厝內e5人若看著伊轉來攏會掖米予食，經過一段時間只偆兩三工轉來一遍，後來回歸大自然，將我這個奶母放未記a。
斑鴿佇厝邊出入愈來愈捷，尤其佇開春以後攏集中佇厝邊彼幾落欉樹仔頂，定定透早到睏中晝，攏會予in求愛e5呼聲吵著。人講「榖雨鳥上肥」，因為春天e5蟲特別濟有teh討食，百鳥都選佇即陣準備傳宗接代，想著以前所飼彼隻hiah呢古錐e5斑鴿，阮真希望風颱趕緊閣來，看有通閣撿一隻來飼否，毋過大人講春天是無風颱e5,所以阮嘛毋敢閣憨想，看著in成雙成對佇樹仔頂這欉飛過彼欉，連鞭衝起去半空中閣栽落來，消遙自在，忽然間我看著有一隻斑鴿，嘴咬一枝樹仔枝，飛入去厝後壁彼欉大欉龍眼樹也底，聽屘叔講斑鴿上愛做岫佇龍眼欉，真有可能彼隻佇遐做岫，我就偷偷也行到樹仔腳，taN頭斟酌給看！「果然歸欉好好」無錯，即聲予我tng7著a，佇樹仔腳大約坐半點鐘久，我看斑鴿有兩隻，一出一入真無閒，而且入內e5時，嘴內攏咬有一枝樹枝，真正teh做岫，因為樹仔siuN大欉，看未著正確做岫e5位置，我將這個消息轉來給屘叔講，伊叫我毋通給攪擾，閣給我講若想欲飼斑鴿囝，就等伊生卵孵出，較大隻e5時才去給掠落來飼，我想嘛有道理，所以我就無插ina，日子一工一工過去，大約經過半個月，有一工屘叔給我講，伊有peh起去樹頂看斑鴿岫，已經有生兩粒卵佇遐孵囉，我聽著真歡喜，心內teh算，老師教阮雞卵愛孵三禮拜才會出，斑鴿可能嘛差不多！大概閣隔半個月，有一工放學了後為著好奇，我𤤳三弟行到彼欉大樹仔腳，決定欲peh起去給偷看，是毋是已經孵出囝囉，彼欉龍眼實在真大欉，佇丈外懸e5所在才開叉，gin2仔人欲peh起去到開叉e5五總頭嘛有問題，我就佇樹腳撿來一枝樹椏來疊腳，才順利peh起去，佇樹頂一椏攀過一椏，我慢慢欲chhoe7ine5岫，一定是做佇真揜貼(iap thiap)安全e5所在，結果猶是chhoe7無，佇樹頂看對土腳落去真深，有一點也驚，忽然間有一隻斑鴿ui3外口飛入來，直接歇佇我e5面頭前大約一丈遠爾爾，看著我閣未生驚，一時我毋敢喘氣，看一下真，原來in腳踏e5所在就是伊e5岫，岫底閣有兩隻頭haiN3咧haiN3咧，嘴仔開開，拄仔出世無幾工e5斑鴿囝，我毋敢給伊拍著驚，心想，原來斑鴿岫竟然hiah呢簡單，幾落枝樹枝，凊彩給伊khe5佇開叉e5所在爾爾，莫怪透較大e5風就會落落來土腳。今仔日有chiah呢重大e5發現，我真歡喜，毋敢攪擾siuN久，愛趕緊落來，但是落來到五總頭，看來看去遂毋知拄才是按怎peh起來e5,我即馬竟然未曉落去，若用跳落去，siuN深，萬一跋斷腳骨就一世人抾角，若用攬e5落去，樹頭又閣hiah大箍若是攬無好摔落去，無死嘛半條命，若欲大聲叫大人來，這聲一定hong5罵死，最後才交待樹仔腳e5三弟，轉去chhoe7大兄來tau3相共，好哩佳哉in兩人扛來一支大約十坎e5長梯，將所有e5食奶仔力攏用出來，才將彼支梯撐起去五總頭，謝天謝地我就按呢得救也，落彼支梯e5時我歸身軀phih8 phih8 chhoah，咒誓後擺絕對未閣自作孽。轉來了後三兄弟仔假做無發生過下晡e5代誌，閣較毋敢去給in攪擾，事隔半個月我提醒屘叔講：大概斑鴿囝會使起去給掠落來飼a，屘叔馬上𤤳我去，叫我佇樹仔腳等，伊家己peh起去看，結果落來伊講竟然「鳥去岫空」，留下一個空岫佮幾垺e5斑鴿屎爾爾，使人真失望，根據屘叔所臆，in可能被lai7 hioh8所害，或者被人類發現了後，棄舊岫，另築新岫。
大約佇七、八年前我轉去故鄉e5時，發現著厝邊e5斑鴿愈來愈少，三弟給我講：最近有兩三個外地人經常入庄拍獵，因為in有一枝雙管散子e5獵銃，in食飽無代誌，一工到晚銃夯咧四界拍獵，山頂e5膨鼠、飛鼠、蛇、竹雞仔佮斑鴿，攏予in拍到強欲斷種，最後真濟庄裡人反應，才佇村長伯仔勸解之下停止拍獵，經過chiah濟年政府e5宣導之下，國民對野生動物保育觀念e5提昇，加上這個時代食食充足，無著猴、發育bai2 e5 gin2仔，需要tim7斑鴿，所以即馬無人會去傷害ina，反倒轉是in已經無生活空間佇咧煩惱。目前台灣有真濟面臨絕種e5野生動物，因為人類過度e5開發土地，致使ine5土地空間縮小無得討食，有當時咱嘛會為著欲愛in，卻無意中破壞ine5生態，引起in對人類產生戒心，所以佇遮欲呼籲逐家，保護野生動物進前愛先保護大自然，予in有充足e5生活空間，回歸大自然，活著才會消遙自在，像彼隻斑鴿囝，我若為著欲愛伊，一直給關佇籠仔內，伊敢會快樂？龍眼欉頂懸彼兩隻斑鴿囝，嘛有可能因為人類定定去給看，攪擾著in，致使「棄岫夭折」，若真正是按呢，我就是無形e5殺手。所以萬物之延續絕不能脫離「自然生存e5法則」，一旦法則被破壞將面臨滅亡，我嘛真擔心，人類若無好好規劃佮保護這粒地球e5大自然，有一工生存e5環境遭受破壞，生活空間愈來愈狹，咱e5未來將斷送佇家己e5手頭，若按呢，咱只有「自食其果」等待滅亡囉！

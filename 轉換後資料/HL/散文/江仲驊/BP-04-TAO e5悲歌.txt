台語網bong2報
TAO e5悲歌
Jeff
最近為著反核廢料廠擴建e5 tai7-chi3,去蘭嶼kap in hia e5 反核兄弟討論。有1暗，goan2 去紅頭村1間餐廳食飯，有真choe7 雅美族e5 原住民(正確講應該是“TAO”) ti7 hia 唱Khalaokhe，大部份唱--e5 是北京語e5 流行歌，m7-koh ma7 真gau5 唱Holo話e5 流行歌，唱了真標準koh 好聽，無輸職業--e5,long2 無“外省人” e5 腔口，真好笑--e5 是in 並be7-hiau2 講Holo話，ma7 聽無siaN2 有。
餐廳kap 旅社long2 是Han3 人經營--e5,大部份long2 是做觀光客kap 台電公務人員e5 生理，價siau3 chiaN5 貴，TAO真chio2 人有能力thang 消費，chit-ma2 koaN5--人無觀光客，TAO chiah有法tou7 去餐廳lim 酒、唱歌。Han3 人頭家真惡質，對TAO真無禮貌，態度真bai2。IN 講e5 理由是chia e5 原住民long2 真愛lim 酒，lim 了會起酒siau2 鬧tai7-chi3,long3 破物件(我所知影--e5 是in lim 酒了，有時唱歌、講話khah 大聲，有kap lim 酒醉e5 觀光客起衝突，an2-ne nia7-tiaN7，頭家無管siang2 m7-tioh8,long2 賴hou7 in 原住民)。
TAO講--來是真善良e5 原住民，Han3 人來chia 霸佔in e5 土地，than3 錢無in e5 份，台電核能廢料污染long2 in e5。Ut-chut e5 生活，致使in 興lim 酒，lim hou7 ma2-se-ma2-se。Han3 文化bai2 e5 部份繼續teh 破壞原來單純、樸食e5 生活、Han3 人真正是「乞食趕廟公」。
其實台電最後核能廢料廠e5 目標ma7 是想beh 繼續擴建現有e5 存倉。Chit-ma2 台電提出40億e5 基金beh 來買通所有e5 TAO。San3-chiah e5 TAO m7 知會hou7錢siaN5--去、拐--去iah be7?面對Han3 人ti7 經濟、文化上無情e5 壓迫，TAO beh an2-choaN2 抵抗？Che 真正是弱勢族群e5 悲歌，ma7 是蘭嶼e5 悲歌。

Pe7母話，chan2!
黃惠琴
我買1本台語字典khng3 ti7 辦公室，有eng5 就theh8 出來看，同事看--著就問講這本是siaN2-mih，in e5 眼神chiok 奇怪，怪奇lan2 nah tioh8 koh 學siaN2-mih 台語，雖然in 字典long2 看無，ma7 無人想beh 買來學，chiok che7 人koh kioh-si7 台語會hiau2 講就好--a，nah 有必要學？ 
我ti7 1959年出世，會記得細han3-a2 e5 時，kap a姨、a伯、a-m2 ham7 叔伯a兄、叔伯小妹，toa3 ti7 大瓦厝e5 時long2 ma7 講台語，連相罵e5 話ma7 hou7 人「o-lo2 kah 會tak舌」，m7-koh mai3 誤會，m7 是o-lo2 我kap 人相罵，是講相罵long2 be7 跳針，lin2 講，我是m7 是「無2步7--a2,m7 敢過虎尾溪」？Hit-chun7,厝--nih 有電視--e5 chiok chio2,講台語是chiok 自然e5 tai7-chi3。
Ti7 我7歲e5 時，全家搬去左營煉油廠宿舍toa3,開始讀國校a2 一年。Hit-chun7 是國民黨執政，上課be7-tang3 講台語，若講台語，會hou7 老師罰錢，na2 像人teh 講--e5:「賊 khah 惡人！」
下課kap 同學sng2 ma7 chiok 自然就講『國語』，致使經過幾年e5 禁止了後，原來chiok 好講e5 台語m7-taN7 退步--去，ma7 be7 標準--a。俗語講：「龍交龍，鳳交鳳，un2-ku--e5 交tong3-gong7。」講kah 真正無m7-tioh8。雖bong2 這句話是teh 講交朋友，相信用ti7 chia ma7 會通。台語koh 有1句chiok sui2 e5 俗語：「3日無餾peh 上樹。」Che koh-khah seng5 我e5 情形--lah。
小學出業了後，我是國中第4屆，免考試，會tang3 直接讀初中。Hit 個時chun7 e5 同學long2 無慣勢講台語，甚至感覺講『國語』khah 高尚、水準khah koan5,所以ti7 厝--nih pe7 母講台語，我用『國語』應。Lin2 想，goan2 是會hiau2聽be7-hiau2 講台語e5 台灣人，kam2 m7 是真ham3?Hit-chun7,雖bong2 用北京語比賽演講，得著kang7 年級e5 第1名，若hit-chun7 老師規定用台語來演講比賽，就漏氣漏tak。老實講，hit-chun7 根本iau2 無這個氣氛。
做學生e5 10幾冬，long2無慣勢講台語。後--來出社會，身驅邊e5 聚會long2 m7-bat 參加，kan-taN 參加tak8 禮拜安歇日e5 主日禮拜，發現牧師e5 講道聽無siaN2 有，chiah 深深了解ka-ti7 e5 台語程度m7 是差nia5,是chiok 差--e5,真慘！
Ka-chai3,我無koh beh 去『國語』禮拜堂。若無，我e5 台語永遠be7 進步，ti7 長老教會e5 好--處，就是會tang3 講台語，hou7 台語一直傳--落-去。
有幾冬，我chiaN5 做教會e5 執事，牧師排我司會，規定一定ai3 講台語。長老教會--mah，kui 個程序，包括祈禱，long2 是講台語，lin2 kam2 知iaN2，che 對我這個半桶師（sai ）來講，chiok 困難--e5。第1 pai2 負責司會e5 前1暝，我kui 暝long2 無睏，ui3 祈禱文、宣召、啟應文到聖經e5 內容，ui3 頭唸到尾，一直唸、一直唸，唸到ka-ti7 滿意chiah 煞。
老實講，到taN iau2 m7-bat 滿意--過，可見我對ka-ti7 e5 要求chiok koan5,就是an2-ne，台語e5 文雅kap 內涵深深吸引--我，我ka-ti7 下願，一定ai3 ka7 台語學hou7 好，koh ai3 有寫e5 能力，chiah 會報名chiaN5 做台語初級班e5 1份子。
其實，ti7 我開始接觸羅馬字hit-chun7,發見台語比英語koh-khah 困難，我tiaN7- tiaN7 分be7 清楚，ka-chai3 陳敏聰牧師無棄嫌，hou7 我做第2 pai2 負責e5 學生，有i 認真teh 教學，chiah ka7 台語kap 英語無kang5 e5 所在做1個了解，若tiaN7 ka7 看是看有，m7-koh 寫kap 讀koh chiaN5 有問題，koh 需要用功，chiah 有可能達到某1個標準。
對台語文化e5 推展，我有1份責任感，聽、講、讀、寫long2 tioh8 齊備chiah 是完全。我今a2 日就是ng3 這個目標teh phah 拚，拜師學藝，希望推廣lan2 e5 pe7 母話，hou7 i koh-khah chan2,hou7 眾人會tang3 接受，歡歡喜喜來學這個sui2 koh 高尚e5 台語。
古早人講：「有心開埔埔成園，有心phah 石石成chhng。」Lan2 e5 心願，上帝一定會應允，箴言10章22節講：「耶和華e5 賜福，hou7 人好額，也無 chham 憂悶ti7 內面。」希望這個福氣，lan2 tak8-e5 long2 領受--過，我e5 演講就到chia，多謝各位捧場。

【這篇文是參加長老教會2002年母語演講比賽決賽tioh8 獎e5 演講稿】

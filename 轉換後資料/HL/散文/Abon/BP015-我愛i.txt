我愛--i！
Abon
我愛--i！為著i我會sai2 付出我e5一切，kan-taN beh 愛--i！
第一pai2 看著i是ti7下課時間e5校園內。I   e5 出現，hou7我e5目chiu重新看著世界。幾na7 千人e5校園內，kan-taN  i  e5身軀深深印ti7  我記憶e5網頂，我e5新性命ti7 看著i e5時活--起來。我toe3 ti7 i e5 後壁，想beh 知影  i e5 生活；我toe3  i行，想beh 入去i e5性命。
一台車ui3黑暗e5巷a2內，chiok緊駛--出來，駛向我愛e5  i。I ti7 我目chiu 前倒--落來，魂魄四散e5 身軀，倒ti7 烏烏冷冷e5 塗kha 。燒滾赤紅e5血，ui3   i e5心臟phah --出來，ti7 塗kha si3-koe3流。 一支刀a2 大力插我e5 心肉，我體內流e5 血無比i  khah chio2。I 喘氣愈來愈食力，愈來愈 短，愈來愈細。我落車，跪ti7  i e5 身邊，無人e5巷a2底，kan-taN 我kap hou7 車long3--著e5  i。我無機會thang 問i，i lian7  我是sia2！g long2 m7知，ma7 m7 知影我會付出一切來愛--i。
送i去病院，一tin7 穿白衫褲、無表情e5 人，用chiok 緊e5 速度ka7 i sak入去急診室急救，我ui3窗a2看著tu2 -a2 hit tin7  人，ti7  i e5身軀頂插管注射，有一個cha -bou2 手koaN7血一直ka7灌，koh一個cha-pou teh大力chhih8 i e5胸kham2。m7 知i會thiaN3--無，我chiok thiaN3--e，因為我愛--i。
有一個白衫cha -bou2  ka7我叫去櫃台thiN 資料。看到一格一格e5 空白，kap 我對i e5 了解kang7款，我m7敢ka7 白衫cha-bou2講，i e5 tai7 -chi3我siaN2-mih long2 m7知，我kan -taN 知影一項，就是我愛--i。白衫cha -bou2看我無teh寫就出聲對我hoah ：「是寫你e5 資料！緊寫！寫了去chhoe7  i e5 證件chiah會sai2 辦…」聽著證件，我隨向急診室走去，心內na2 teh想i身軀頂一定有證件。
走到位，i已經hou7白衫褲--e5 sak入去開刀房內底。i  e5 衫a2 褲hou7我peng2  gah像鼎內煎花--去e5 魚。我愛e5  i是siaN2-mih 名，chhoe7 著證件就知--a。Ti7 開刀房外口，我拳頭母tiN7 an5- an5 ，汗一直流。一個青衫cha -bou2  ui3內底行--出來，我出嘴問i chit -ma2 e5 狀況，青衫cha -bou2 無siaN2 beh chhap --我，「無性命危險--a……。」我iau2未反應--過來，就聽著另外幾na7 個人ti7 邊--a哭，「無要緊--a！」「救--tng2來a ！」無joa7久hiah-e5人行來我身邊，「就是i送lan2 cha-bou2-kiaN2  來病院--e5  …！」「是i救--e5  …！」「恩情人ti7  hia …！」。
雖然進步e5外科醫術ka7  i美麗e5 雙kha修理gah像無發生過這件悲劇，m7-koh 斷做兩koeh8  koh接--tng2來e5  kha，已經失去天生e5活動力，無法tou7正常行動。我tak8工long2來病房陪--i，陪i看書，陪 i 開講，陪i每一分每一秒復元e5 日子。漸漸我了解i，伊ma7知影我e5 部分。送i來病院所建立初步e5  關係，koh 向前進一步。I kap i e5朋友、親chia5？  kan-taN 知影我是送i來病院e5 恩情人，一個普通人，無人知影我愛--i，會sai2 付出一切來愛--i，
久病會拖磨親chiaN5 e5愛，殘障會吃朋友e5 義，我愛--i，無siaN2-mih 會sai2 改變我對i e5 愛。來看--i e5朋友愈來愈chio2 ，親chiaN5照顧--i e5 時間ma7一工比一工khah 短。我tak8 工long2 來看--i，tak8 工kap i去做復健。看著i ui3車輪椅a2 peh--起來e5 時，無人比我khah 歡喜。Kap i thuh枴a2 ti7草埔頂試khia7，我e5 心像Mota phok8 -phok8 跳，驚i會跋倒，驚i會koh 受傷。
Ti7  kap我做夥e5時間內，i慢慢建立ka -ki7 e5 信心kap 對我e5 信任。到taN  i ma7 是m7知我愛--i，只是感覺這個救--i e5  人實在對i真好，實在是一個會sai2 hou7人信任e5 cha-pou 人。Kap i做夥有幸福e5  感覺。我愛--i，i oa2靠--我、信任--我。過二個月，i出院。朋友、親chiaN5  tak8 -e5 kek好面chhiuN 接i出院，i ka7 我講：「In long2  chiok假--e5 」我心內想：「無m7 -tioh8！」m7 -koh嘴--ni  ka7  i講別句：「Be7 --la ！in 是真心來接--你e5！」i聽了真歡喜，對我加一層e5 信任。
親chiaN5接i tng2 去厝--ni ，i ma7 開始tng2去學校上課，我tak8工早半點鐘起床，去in  tau 接i去上課。Tu2 tng2--去e5 幾個月，tak8 遍beh 出門long2  有笑容，koh來i e5笑容就無hiah-ni7 自然--a，我本來ma7 m7  知是an2 mch3oaN 會an2 -ne。有一工復健e5 時，i真phah拚                                                          ui3 車輪椅a2 beh khia7--起來，手chiok 出力thuh枴a2，叫我閃去邊--a。我聽i e5話khia7  ti7兩步khah加e5所在看i試khia7，大聲細聲hoah 加油。I khia7--起來a，i chiok 想beh 向前行--出去，像以前kang7  款。I想beh  ka7 kha-tou2       giah8--起來，我有看著i teh出力。I  kha giah8  iau2未起--來，身軀向正手peng5   跋--落去。我緊走--過去，i跋 ti7 我e5身軀，我ka7 i幼枝e5 身軀攬--le ，聽著i細細聲a2  hau2。我坐--落來，hou7  i pheng7   我e5 身軀頂hau2 。
I講厝內e5 人long2 嫌i  kha無法tou7 行，朋友ma7  long2用奇怪e5 眼光看--i，無人真心對待--i，除了我。I koh 講i chit -ma2 kan-taN 相信我，因為i知影 kan-taN  我真心kap i做tin7 。上尾i ka7 我講i想beh 永遠kap 我做夥，m7 -koh i驚我嫌i be7 行路。我無ka7  講我一開始就愛--i，ma7無講我會付出一切來愛--i，而且做夥一世人，因為i感覺會著。我ma7 絕對be7   ka7 i講，自開始e5 車禍就是我為beh 愛--i所計劃--e5 。

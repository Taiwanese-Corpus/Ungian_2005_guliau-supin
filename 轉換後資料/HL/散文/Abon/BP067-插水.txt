插  水
A-bong
Truku e5 gin2-a2 ui3 3米koan5 e5 石頭壁頂跳--落-來，「chhok8！」1聲就鑽入去水--nih。Kha落--來，頭落--來，ng3 頭前seh8 1-lian3，後kha 跟出力ng3 kha 脊後peng2 1-lian3 落水，身軀kiu做1丸 khian--落-來，siaN2-mih 姿勢都有，ka2-na2 Olympic e5 跳水比賽，m7-koh che m7 是跳水，ti7 Truku e5 山溪，人long2 講gun2 teh 插水，kap Olympic 無kang5--e5，就是chia 無phah 分數e5 評審，ma7 無kek 屎面e5 教練，歡喜就跳，thiam2 就hioh ti7 溪邊e5 石頭頂，kan-taN 歡喜kap 快活。
「是命運iah 是運命？ 無人hoe 會清，靠ka-ki7 iah 是靠別人ma7 sa 無siaN2 有，是an2-choaN2 beh 活--落-去，為著siaN2-mih 活--落-去，kam2 ai3 poah8-poe 問神？Kam2 是正peng5 腦髓（chhoe2)kap to3 手peng5 腦髓 e5 戰爭？」
頂個月看著有人寫1篇「出海」，講i 看著海就想beh ui3 湧e5 中央插--落-去，koh 講i an2-choaN2 ka7 衫褪了了，插入去湧內底。頭1-pai2 ti7 Truku 人e5 溪a2 插水ka2-na2 khah 趣味，hia e5 水無海hiah-ni7 深，m7-koh 若是ka7 我講水底有1個水底庄頭，我一定beh 信，ti7 水邊會sai2 看著水底有幾間厝，水底人teh chhong3 siaN2。泅ti7 空氣中(水底人應該會想講溪a2 水kap空氣相接e5 所在就是天頂) e5 苦花(1種真sui2 真好食e5 溪魚)，是水底人tak8 工sng2 boe7 了e5 chhek 鳥a2。
Truku e5 gin2-a2 相爭ui3 石頭頂插入去水底，tak8個人e5 角度long2 hou7 你想boe7 到。我e5 身軀na2 有蟲teh ngiau-ngiau-soan，想beh 做gong7 tai7-chi3 e5 感覺開始teh ka2。Kam2 講人出世ti7 塗kha 就na2 像電線插頭插m7-tioh8 插座。
「講是ka-ki7 決定e5 目標，做e5 時chun7 long2 oa2 靠眾人e5 力; 是1個人e5 理想，iah 是眾人e5 ng3 望？ 是ka-ki7 teh 行iah 是toe3 人e5 kha 脊後？」
Truku e5 朋友teh 招講做夥插水，嘴--nih 應好，身軀khia7 ti7 石頭kiN5，目chiu 仁釘入去水底，kha 盤ma7 釘ti7 石頭頂，kha 頭u 彎khiau-khiau ku--落-來：
「緊落--去-lah！」
「Teh 孵（pu7)卵sioh？」
嘴--nih 應講：
「等--1-下！」
「你koh 無愛落--去，我beh 先插--a！」
「Ka7 cham3--落-去-lah！」
有聲ui3 耳孔出--來：
「Mai3 sak！Liam-mi 就beh 落--去-a！」
「無，你是beh 等水ta--去chiah beh 跳sioh？」
「緊--lah，日頭beh 落山--a-lah！」
有1雙手大力tah 我kha-chiah-phiaN，出力sak 進前，身軀khi 進前，kha 盤無法tou7 chih 力，ui3 石頭頂挽--出-來，目chiu 前金siak-siak，正手lap 入去冷冷濕濕e5 mngh8-kiaN7，身軀、頭、胸坎、腰、大腿、kha 頭u、kha 目、kha 盤long2 浸--入-去。1 kang2 冷氣tui3 鼻孔入--來，thang3 到嘴--nih，灌入去na5 喉。目chiu kheh an5-an5，正手chhun 出去beh giu2，to3 手ma7 chhun 去tau3 giu2，long2 sa 無mngh8-kiaN7 會sai2 chih 力。
「死水！我ti7 水--nih，kui 身軀hou7 水包tiau5--leh……冷koh 冰e5 溪a2 水……我hou7 人ui3 石頭頂sak--落-來……我ti7 Truku e5 溪a2 插水……我頭1-pai2 插水……我會hiau2 泅水……Tioh8！我會hiau2 泅水，我boe7 死--lah！」
正kha 出力，to3-kha chih 力，一直踢，chiok 出力踢。2支手chhun 平，大力ng3 下kha poe2--落-去，na2 鳥a2 e5 翅股teh poe2。身軀邊e5水long2 流tui3 下kha 去，頭ui3 水--nih bun3--出-來，頭毛、額頭、目chiu、鼻a2、鼻孔出水現suh 1嘴這世人上大嘴e5 khui3。嘴出水，ka7 chek ti7 na5 喉e5 溪a2 水做1下亂phui3 還Truku e5 溪a2，kha koh teh 踢水，嘴繼續poe2 水。
「我koh teh 喘氣，我koh 活--leh！」

「死無去e5 人kam2 會khah 好命？有joa7-choe7活--落-來？是toh 位死--去？正手死--去koh有to3 手，to3-kha 死--去koh 有正kha，正手peng5 e5 腦髓死--去，to3 手peng5 kam2 koh 活會落--去？死--去-e5 是siaN2？是ka-ki7？Ka-ki7 kam2 是ka-ki7？有幾個ka-ki7？Toh 1個ka-ki7 chiah 是ka-ki7？」

有1-pai2 看著Truku 人ui3 3米koan5 e5 石頭壁頂插--落-來，我想講我插beh kui 個熱--人-a，siaN2-mih 姿勢long2 試--過，khah koan5 e5 石頭ma7 敢跳--a，應該有法tou7 去試3米e5 石頭壁。Liau5 過去石頭kha，cheng2 頭a2 ti7 na2 田kap-a2 皮e5 石頭頂koan5 chhoe7 會sai2 chih 力e5 孔縫，摸著1-gam2，ka7 kui 身軀e5 力long2 chek 去5支cheng2 頭a2 頂面，手肉出力，ka7 身軀phak ti7 石頭邊，kha cheng2 頭a2 ti7 水--nih e5 石頭peh 幾na7 10下，chiah chhoe7 著1縫會sai2 ka7 kha cheng2 頭a2 chiN--入-去，kha 目出力釘ti7 hit 縫，2支kha 出力ka7 身軀chheng3 koan5，1-sian na2 sian7-ang5-a2 吸ti7 石頭頂，kha chih 力chheng3 koan5，手出力挽--起-lih，peh 到石壁頂已經喘phiN7-pheN7--a。
Khia7 ti7 3米koan5 e5 石壁頂，眾人e5 目chiu long2 相tui3 我chia 來，tak8個人long2 teh 等我插--落-去，我khu5 ti7 石gam2 teh 想beh an2-choaN2 落--去，beh nih kha 尾出力跳--出-去，iah 是beh khu5--leh 大腿出力hou7 身軀先出--去，ng3 頭前peng2 1-lian3 chiah 落--去ma7 boe7-bai2，ui3 後壁peng5 落溪ma7 好--a，ui3 邊--a2 落--去ma7 boe7-bai2，想真choe7 koh 看溪a2，水e5 色chiok暗chiok 冷，水面na2 玻璃hiah-ni7硬。頭殼內底有幾na7 個我teh 相chiN……
「Beh 跳！」
「跳--落-去會真爽快！」
「眾人teh 看，boe7-sai2 無跳！」
「Phah 著水會chiok 疼--e5！」
「水無夠深，會tng3 著kha！」
「跳無出--去會kong3 著石頭！」
「Hou7 水chak--著會boe7 喘氣！」
上尾--a2，有1個我講：
「我決定beh 跳，beh插水！」
「1…2…3…插！」
Kha ka-ki7 ka7 神經線切斷，我koh khu5 ti7 石gam2，頭殼內e5 戰爭koh 開始--a。CheN 1-khun3 koh 決定beh 插，身軀khia7--起-來，手haiN3 幾na7下。
「1…2…3…插！」
Kha e5 神經線koh 斷--去。
「是an2-choaN2 m7 敢插--落-去？」
「Kam2 是驚死？」
「我boe7-sai2 驚死！」
「是an2-choaN2 會驚死？」
「Koh插！1…2…3…插！」
Kang7 款khu5 ti7 石gam2，天teh 暗--a，開始灌冷風，ti7 溪a2 邊e5 朋友開始擋boe7 tiau5。
「緊落--來-lah！」
「Ai3 幫我叫救護車--ou5！」
「叫海鳥直昇機來ka7 你救--lah！」
「Koh 無beh 落--來？ Gun2 beh 先來tng2--a！」
 
目chiu 前hiong5-hiong5 暗bong-bong，耳孔聽無聲，身軀皮long2 無感覺，ka2-na2 kui 身軀e5 神經線hong5 做1-khun3 chhoah--起-來，過beh 半秒，神經線koh 接--tng2-來，上先接著耳a2 筋，聽著有人哀kah m7 是聲調，chiok 出力teh hoah，ka-chai3 山崁無hou7 i hoah 崩--去。
目chiu 筋1接--起-來，就看著koh 1世人chiah 會到溪a2水面，1世人chiok 久chiok 久neh！ Kha 盤uh 著水，chiah 知iaN2 ui3 腹tou2 底哀--出-來e5 聲一直long2 無停，kui 身軀hou7 冷水包oa2--來，手chhun 平beh 擋.擋boe7 tiau5，肉身沉--落-去，一直沉，一直沉--落-去，腳底tu2著溪底e5 石a2，kha-chhng luh 著溪底，kha- chiah-phiaN ma7 luh--過。Kha 趕緊ti7 溪底khia7 在，出力tng3--落-去，身軀bun3 出水面，手ka7 鼻孔poe2 3~4下chiah 喘著氣。
「Tai7-chi3 m7 是gong7 人想--e5 hiah-ni7 簡單，是gong7 人tu2 著khiau2 tai7-chi3，iah 是khiau2 人tu2 著gong7 tai7-chi3？Tu2 開始kam2 有人會知？知--e5 是khiau2 人iah 是gong7 人？做--e5 是khiau2 tai7-chi3 iah 是gong7 tai7-chi3？」
我phih ti7 溪kiN5 沙埔喘，我m7 知ka-ki7 是an2-choaN2 落--來-e5，kan-taN 知iaN2 我落--來已經ti7 半空中，kiong7-beh 1世人chiah 到水面，出世到taN chiah 知iaN2 徙3米ai3 chiah 久，是toh 1個我決定beh 落--來？是an2-choaN2 駛行我e5 kha 手身軀？Kam2 是kha 手身軀ka-ki7 講好？我真正m7 知，看Truku e5 祖公祖ma2 會知--無？

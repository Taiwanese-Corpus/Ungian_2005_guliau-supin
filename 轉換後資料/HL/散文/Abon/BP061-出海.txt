出  海
A-bong
Tak8-pai2 khia7 ti7 七星潭海kiN5，看海湧ui3 Pacific 海溢來我kha 邊，有1個「我」會ui3 chiok 深chiok 深e5 腦髓（chhe2) 內底走--出-來：
「跳--入-去，tui3 海湧e5 腰插--入-去，就會sai2 tng2 去自由e5 海底！」
Khia7 ti7 海kiN5 e5 hit 個我，kha 釘ti7 砂--nih boe7 tin2 boe7 動，koh 有1個我ui3 對面e5 腦髓 soan--出-來：
「衫會tam5--去-ou5，有人teh 看neh，會死--去kong！」
Na2 海鳥hiah 緊e5 海風搧我e5 面，kap 燒王船e5 天頂kang7 色e5 鹹水淹到kha 盤，行boe7 進前，ma7 無法tou7 tng2--來。
「1-te3 枋a2 就會sai2 出海，是teh 驚siaN2？台灣人就是hou7 a山a2 教kah 驚山koh 驚水，an2-ne beh an2-choaN2 chiaN5 做1個海洋國家？」
海水chng3 入去鞋a2 內，水--nih e5 鹹teh 咬kha 底e5 破孔，siN7-siN7 chhak8-chhak8，頭殼內茫茫，beh 跳--落-去e5 我kap m7 敢跳e5 我koh teh 相戰，kan-taN chhun kha 底爛粒a2 內e5 膿teh 哀哀叫，puh 膿若用鹹水洗，hong5.應該會khah 退，m7-koh 若無koh 糊藥a2，會腫koh khah 大丸。
日頭ti7 頭殼頂phah 拚放送i e5 火氣，chiok 驚世間long2 koaN5--著e5 款，頭殼內戰kah chhiang7-chhiang7滾，天頂e5 日頭曝kah 頭殼皮ma7 chhiang7-chhiang7滾，臭酸鹹水ui3 毛管孔chek--出-來，boe7 赴流入大海就滾ta 做幼鹽粒a2，頭殼皮、面皮、手皮、身軀皮kap kha 皮chiaN5 做鹹份chek oa2 e5 所在，phong3--起-來-e5 是鹹山，nah--落-去-e5 是鹹窟a2，幼毛發做鹹草， 平平e5 所在出鹹埕，手搓--過就有幾na7 丸臭koaN7 酸e5 鹹份文學。
「古早e5 台灣人long2 是用船a2 ti7 Pacific 海划（ko3)來划去，chai2 起ui3 屏東出海，e-pou 就到花蓮(Hoa-lian)溪口，庄a2 內mngh8-kiaN7 無夠食，就叫上勇e5 人chhoa7 1-tin7 khah 勇e5 人划船a2出海，ti7 新所在起造新庄頭。」
正kha 徙tin2 動，尾椎出力，to3-kha haN7--出-去，1步1步行去頂砂埔，腰aN3--落，正kha giah8--起-來，正手hoaN7 正kha鞋a2 底，to3 手kap 肩kah 頭giah8 平koan5，身軀輕輕a2 chhoah，正手chih 力，正kha kha 盤ui3 鞋a2--nih chhun--出-來，正手ka7 鞋a2 haiN3--出-去，haiN3 chiok koan5，正kha 踏to3-kha e5 鞋a2 尾，to3-kha ui3 鞋a2 內giu2--出-來，鞋a2 埋ti7 有kha盤hiah 深e5 砂--nih。
大腿chih 力，身軀pheng7 tui3 kha-chiah後，kha-chhng-phoe2 tu 塗kha，砂hou7 kha-chhng chek 散--開，kha cheng2 頭a2 向天，kha 盤尾溜tu砂，tam5 糊糊na2 liu5魚e5 尾a2 ka7 kha 盤吸tiau5-tiau5，手ui3 尾a2 e5 liu5 魚鬚慢慢a2 peh，ka7 2尾大尾liu5 魚剝(pak)--落-來，tan3 去puh 煙e5 砂頂曝liu5 魚干。
「台灣會有hiah choe7 種話，海線平埔--e5 有hiah-ni7 choe7 族，就是an2-ne 划船a2 徙來徙去，m7-taN7 台灣，kui Pacific 海e5 人long2 an2-ne 徙，若是出世ti7 hit-chun7，你可能會ka7 lin2 母a2 講：「I--a2，我beh 來去Philippines (菲律賓) chhoe7 a姨，後--日就tng2--來。」無，就是「我beh theh8南投e5 豬肉去Oukhinaoa 換大粒珍珠tng2--來。」Tui3 海出--去就會sai2 kap kui Pacific e5 人kap 相oa2。
To3 手hoaN7 褲頭，正手thoah jiah-khuh，kha 頭u 彎khiau-khiau，褲頭開開liu 過kha-chhng-phoe2，kha khia7 直，phah 鐵a2 褲2管1孔teng7-teng7 khia7 ti7 砂埔，正kha 先chhun--出-來，kha 盤插落去砂--nih chhai7 在在，to3-kha ma7 chhun--出-來。
2枝手ka7 狗牌公學校e5 T-shirt ui3 腹tou2 底1下giu2 到頷頸，第2下就一直giu2 kah 天頂，頭先oat to3-peng5，koh oat 正peng5，頷領ui3 2個耳a2 hoe5--過，腰aN3 落向塗kha，手先ka7 狗牌公學校e5 T-shirt keng an5-an5 chiah 放leng7，狗牌公學校thian2 ti7 塗kha kap 日頭相(sio)對相(siong3)。
「M7-koh chit-ma2 e5 台灣人看著水就驚kah phih8-phih8-chhoah，boe7-hiau2 泅水--e5 kui Thou-la2-khuh，聽著坐船就想beh 吐，應該m7 是thau3-lam7 Chi-na phaiN2 種，是港kiN5-a2番liah8入去菜籃a2 變閹雞。」
身軀頂e5 鹹粒a2 ui3鹹山、鹹窟a2、鹹埕噴--出-來，散落去塗kha，kap 海砂lam7 做kui 遍砂埔，無人知iaN2 toh 1-tah 是鹹粒a2，toh 1位是砂粒a2，身軀chhu進前，kui 身軀會sai2 chih 力--e5 long2 chih 力，chhun頭殼內底hit 2個我koh teh相chiN3：
「Beh 落--去！」
「無愛落--去！」
Kha 盤踏e5 砂噴tui3 kha-chiah 後，砂噴到崎頂e5 檳榔欉，檳榔葉哀soa3-soa3 e5 聲teh boe7 爽。
Kap 海鳥比緊e5 Pacific 海風，hiong5-hiong5 催kah 比F16 koh khah 緊，頭毛chhoah-an5-an5，我身軀e5 皮hou7 風sut kah 1-choa7 1-choa7，kha 底tng3--落-去m7 是軟軟e5 海砂，是王爺乩身teh 倒e5 釘床，跳過砂埔，就na2 像飛行機飛過chiok choe7 粒2~3千米e5 koan5 山，身軀chhu 進前，2手拜海ti7 頭殼頂相kap。
「若是beh 知iaN2 古早台灣人an2-choaN2 kap kui Pacific kap 相oa2，ai3 去拜lan2 身軀邊e5 水做師父，tioh8 kap 水好、tioh8-ai3 愛水。水若知iaN2，就會thiaN3 台灣人，ma7 會教台灣人知iaN2 古早e5 台灣人an2-choaN2 kap 水做夥。」
湧，ui3 Hawaii ka2 力行幾na7月日，來到花蓮外海，湧頭giah8 koan5-koan5，羊a2 雲、兔a2 雲看著湧.來long2 趕緊閃hng7-hng7，湧ka7 力kek-tiau5-tiau5，到海kiN5 bak 著砂埔chin3 前boe7 破ma7 boe7 碎，湧頭愈來愈koan5，日頭hou7 湧kham3 半peng5 chhun 半粒，顛倒koh khah phah 拚ka7 i e5 火氣放送--出-來，湧kha e5 海水愈來愈淺，湧ai3 nih kha 尾chiah 有法tou7 khia7 在在，i beh keng 到上尾。
Kha 底用ui3 出世到taN long2 m7-bat 用--過e5 上大力，ui3 水線e5 砂cham3--落，塗kha 險a2 pit 做2-peng5，kha 頭u 彎khiau-khiau，大腿肉keng an5，kha cheng2 頭a2 浮--起-來，手插入去海湧e5 腰，頭tng3 著水壁，身軀、kha-chhng、大腿、kha 頭u、kha 盤、kha cheng2 頭a2 long2 chng3 入去湧內底，無風、無日頭、無鹹，long2 是水。Chhun 頭殼內hit 2個我koh ti7 砂埔頂teh 相chiN3。

1粒人形e5 飛彈ui3 岸頂彈--出-來，tui3 腰chng3--入-去，海湧e5 腰lih8--去，水piak 破做幾na7 萬te3 水粒a2，湧kha 無水khia7 boe7 在，湧頭aN3 頭看著腹tou2 邊hit-sian 人嘴開kah lih8-sai-sai m7 知teh 笑siaN2，頭aN3--落就giah8 boe7起--來，湧ui3 腰開始崩，湧頭無愛chit-ma2 崩，無phah 著海kiN5 boe7 煞，頭直直tui3 岸頂phih--過-去。
目chiu peh--開，海水溢入去目chiu 仁，siN7 kah 想beh khoeh--起-來，m7-koh khoeh boe7 起--來，目chiu 仁e5 神經線已經kap 海e5 神經線kap 做夥，海底e5 mngh8-kiaN7 phah 入去腦髓，腦髓像食著上好食e5 mngh8-kiaN7，一直suh 一直suh，kui Pacific long2 suh 入去頭殼內。
湧崩--落，nah 會phah boe7 去--lih？湧頭驚--著想beh kiu--tng2-去，chiah koh ui3 Hawaii 重來，m7-koh 已經無法tou7--a，湧e5 力出了就ai3 ti7 花蓮e5 海kiN5 無--去，湧頭kiu--入-去，湧腰想beh ka7 chhun e5 力long2 收--tng2，湧頭seh8 湧腰絞做捲螺a2 形，砂、石、魚a2、蝦a2 long2 絞絞--入-去，碎糊糊chhun 鹽粒a2。身軀long2 絞入去湧內底，kap 砂、石、魚a2、蝦a2 絞做夥，絞入去Pacific 海底！

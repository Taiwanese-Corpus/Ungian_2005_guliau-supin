雜 菜 湯
Abon 
「牧師cha 暗koh theh8 1堆菜來--a，m7 知ai3 joa7 久chiah 食會了？」A-leng5 teh 問。
「Ah！Hit 個sam-pat牧師，tak8-pai2 都theh8 theh8 hiah choe7，khng3 久食boe7 了koh 會phaiN2--去。」
「An2-ne beh an2-choaN2？我今a2 日無eng5 thang 煮neh，若無緊銷銷--leh，hiah-e5 菜koh beh 爛爛--去-a！」
「好--lah！我來處理，你緊去上班，中tau3 kam2 有beh tng2 來食？」
「無法tou7--lah，月底e5 khang-khoe3 long2 iau2-boe7 做煞，到月初--a chiah teh 收尾，in hiah-e5 死豬公long2 出1支嘴，tai7-chi3 long2 無愛做，nah 有像你chiah kut-lat8！」
「免講hiah 好聽，人我chit-ma2 是無嘴齒e5 人，kiu ti7 厝內siaN2-mih long2 畫boe7 出--來，siaN2-mih 時chun7 teh kut-lat8--a？」
「有a！你是無kut-lat8--lah，m7-koh lin2 小弟a2 chiok phah 拚--e5 kong。」
「Gun2 tau kan-taN 2個cha-pou，1個cha-bou2，gun2 a兄koh 來就我--a，beh toh. 生小弟a2？」
「Ou5！ 30外--e5 koh teh 假在室！和尚頭hit 個"弟弟"--lah，無愛kap 你sng2--a，gun2 beh 來去公司騙別個弟弟--a。」
「好--lah！去hou7 人惜惜--leh-lah，勇敢e5 男性boe7 為著薄情e5 女性流落悲傷e5 目屎--lah！」
「你mai3 koh 學文夏--lah！學ah8無成--a，無愛chhap--你-a，bye bye！」A-leng5 講了koan5 踏鞋long--入-去，kha-bang2 phaiN7--leh 就出門--a，tak8 chai2 都ai3 ti7 hia 18相送。
真害！Hiah choe7 菜，tak8 tng3 食菜ma7 tioh8 1禮拜chiah 銷會了，牧師是看著我e5 ang-a2 書講beh 學Ho7-lo2 話chiah 熟sai7--e5，m7 知總會teh chhong3 siaN2，派1個Truku e5 牧師去Ho7-lo2 庄，牧師講i 母語真gau5 講，m7-koh 若真正beh 用Ho7-lo2 話傳教，會khah 輸Be2-eng-kau2(『馬英九』) 講，chiah 會臨時臨iau7 走去神學院chhoe7 看有Ho7-lo2 話e5 冊--無，ti7 圖書館看著我chu5--年畫e5 bang2-kah真歡喜，kha3 電話叫我教i Ho7-lo2 話。本來i ai3 頭疼--e5，soah 換我ai3 頭殼大，尾--a2 ka7 推(the) 講koh teh 畫新書，tng 無eng5，無法tou7 ka7 教，i chiah 放我煞。尾--a2 i 若想--著就theh8 i ka-ki7 種e5 菜kap 肉來，有tang 時a2 koh 有山豬iah 是羌a2 肉thang 食。
我無像1個寫小說--e5 講in 細han3 走去教會pun 麵粉pun kah 落教，m7-koh 我ma7 無teh 信China 佛教hit 套。講實--e5，若kui 禮拜an2-ne 銷hiah-e5 菜，真正會食kah chhoah 菜面，就像A-leng5 講--e5，ah8 無錢kap 人去買慈誠隊e5 門票，ah ma7 beh te3 人食kah 變慈濟面，i 講i chiah無愛--leh。
Kui chai2 起teh 想講beh an2-choaN2 ka7 1禮拜e5 菜ti7 1半時間內銷了。來花蓮幾na7 冬，朋友hia m7 是無灶kha 就是幸福e5 家庭，無1個teh 欠菜--e5，hiong5-hiong5 看1粒高麗菜koh 1把韭菜koah 2粒菜頭，1 te3 羌肉，人koh kioh-si7 我是tu2-a2 買菜買好勢順續去坐--1-下，想著an2-ne，我就m7 敢siau3 想有人會sai2 tau3 銷--a。
想kah 頭殼chiok 大粒，腦chhe2 kah-kah 滾，比電腦內底e5 CPU khah 燒，可能hiah-e5 菜tok-tok 切切--leh，chiN 入去頭殼內就隨熟thau3，na2 tu2 ui3 快速爐chhah--起-來--e5，beh an2-choaN2 銷hiah choe7 菜？
Tok-tok--leh 飼我e5 樹a2 kiaN2！Boe7-sai2！花khaN hiah 細kha，chiN boe7 入--去滿kah kui si3-koe3，隔壁hit 個老柴耙就koh beh seh8-seh8 唸--a。
Ou2 1 窟深深，ka7 菜long2 埋--起-來！Aih，無法tou7--lah！後壁會sai2 埋e5 空地a2 chit-ma2 kauh 路--e5 e5 鐵管車tng teh ka7 塗geng7 平，我ma7 無ke-si thang ou2 1孔hiah 大孔。上要緊--e5 是boe7-sai2 tho2-che3 食物。Beh an2-choaN2--leh？
尾--a2 我放棄--a，圖ma7 無畫，故事ma7 無寫，坐ti7 電腦頭前kap AI軍隊chhia 拚到e-pou，中tau3-tng3 soah 無食，1個人ma7 無法tou7 銷1粒高麗菜，我ma7  boe7 giah8 1條超過30 CM e5 菜頭，na2 phah 電腦na2 khoeh。Iau 1 tng3 boe7 死koh 會變san2 kong！Kap AI軍隊chhia 拚了，我上贏，我chhoa7 1營e5 台灣革命軍，ka7 beh 來phah 台灣e5 AI China 軍，long2 phah 死ti7 台灣海峽kap Pacific Ocean，真正chiok 爽--e5，koh ti7 電腦內底保護台灣boe7 hou7 China au3 人佔--去-a！
Phah 了.目chiu 酸.頭殼疼，chiok 想beh bi--1-下，走去phi3 ti7 tha-tha2-mih 頂，4枝kha 手chhng 開開，清明e5 日頭ka7 厝內曝kah 燒hut-hut，ka-chai3 有1 kang2 涼風ui3 隔壁老柴耙 e5 菜園a2 灌tui3 窗a2 入--來，吹kah 茫su-su。
「|12345-5-|  |66665--| |66665--|  |4-4-3-3-2-2-1---|」，是siaN2-mih 歌？TiaN7-tiaN7 聽--著neh，ah！是手機a2--lah！自Loonng 發明hit 條字母歌了後，我e5 手機a2 就一直long2 是hit 個Melody。
我目chiu kheh-kheh，正手ti7 tha-tha2-mih 頂頭so，摸著手機a2，tauh ti7 耳孔聽。
「Oe5...…siaN2……人……？」
「我就知iaN2，你koh teh 睏--a！」A-leng5 e5 聲ui3 手機a2 chhak8 入來耳孔內。
「Chit-ma2...…幾……點--a……？你……」
「點你e5 頭--lah！已經4點--a-lah！」
「SiaN2……？我……chiah……tu2...…a2...…睏……nia5...…」
「緊起--來-lah！我tng2--去會ui3 菜市a2 過，beh 買siaN2-mih 配e5 菜？緊起--來-lah！無，我今a2 日beh tng2 gun2 tau--ou！」A-leng5 tak8-pai2 ma7 an2-ne ka7 我威脅。
「好……lah……老....大....e5.......」
「緊起--來！」A-leng5 講kah 氣phut-phut，boe7 輸隔壁hit 個老柴耙。
「好...lah...我....起.....來.....a......lah......，你....買.....半......斤......絞....肉.....tng2....來.....lah.........」我ma7 m7 知買絞肉beh chhong3 siaN2，chhin3-chhai2 ka7 應就好。
「好--lah！An2-ne m7-chiah 有乖，我tng2--去chiah ka7 你thiaN3，半斤絞肉就好hoNh？」
「Ah...mai3.....lah......」
「無，是beh 買siaN2--lah！緊講--lah，無，我koh beh hou7 gun2 頭家唸--a。」
「買......8......兩.....就.....好.....lah！」
「你去死--lah！無愛kap 你講--a！Bye bye！」A-leng5 hou7 我lang7 1 個氣phut-phut。
我想講我chiah tu2 睏nia5 kong，nah 會bi--1-下就2點鐘，kam2 會siuN 熱koh sian3 涼風，hah kah 人昏昏--去？2支手ka7 身軀thuh--起-來，kha kiu oa2--來，跪ti7 tha-tha2-mih 頂，seh8 90度，面ng3 壁，手thuh ti7 壁頂peh--起-來，手ka-ki7 chhun 去so 面，khau3-iau，nah 會chiah-ni7 油？真正熱--1-下koaN7 boe7 出--來long2 出油，嘴.ta kah na2 烘爐--leh。Ka-chai3 gun2 kou2-chui Leng5--a2 有kha3 電話tng2--來，若無，保證會tioh8-soa 反感冒。
我na2 行na2 褪衫a2 褲，行到洗身軀間已經kui 隻光光，ti7 厝--nih 不時ma7 an2-ne，想--著就褪褲lan7 走來走去，是講m7-bat 走去外口分(pun) 人看--lah。A-leng5 有tang 時a2 ma7 會an2-ne，2個sam-pat--e5 做夥就會做1-koa2 sam-pat tai7。水道頭chun7--開，冷水chiok 大kang2 tui3 頭殼頂chhiang5--落-來，冷1下phih8-phok8 跳，tak8-pai2 chhiang5 冷水long2 an2-ne，無.會熱kah 擋boe7 tiau5。冷水ui3 頭殼頂落--來，流到kha 頭u 就變燒--a，khia7 ti7 hia chhiang5 beh 5分鐘，ka7 3--月e5 燒日頭chhiang5 入去水孔。Chhiang5 了，kui 身軀chiok 爽快--e5，等A-leng5 禮拜hioh-khun3 chiah chhoa7 i 去牧師in hia chhah 水，若無，tak8-e5 long2 熱kah 火氣gia5--起-來，koh tu2 好這禮拜chhiang3-suh，無hou7 A-leng5 冷靜--1-下， liam-mi ma7 hou7 i 繡面鐵嘴phe2。
冰箱門giu2--開，1條刺瓜a2 ui3 第1格lian3--落-來，khu5--落beh khioh，第2 chan3 e5 高麗菜ma7 lian3--落-來，正手接刺瓜a2，to3 手hoaN7 高麗菜，第1 格hit-kha 包薑母e5 lok-a2 leng7--去，kui 堆薑母na2 崩山long2 lu--落-來，菜花ma7 toe3 薑母piaN3--落-來，菜lak kah kui 塗kha koh tng3 kah 碎ko5-ko5，aih！Kam2 講牧師種e5 菜long2 有牧師性，知iaN2 我有分(pun) 著麵粉koh 無愛落教，chiah 會chiah kau2 怪？
Ah！Geng5--著！愛houNh！我就hou7 lin2 好看，tok hou7 lin2 碎ko5-ko5。1條木瓜，1條刺瓜a2，1粒高麗菜，1把(pe2) lou7-kio5，1 蕊 菜花，5粒tha-ma2-touh，7 te3 蒜ban7，1把bin2豆a2。
先ka7 大鼎te2 7分水，開大kang2 Gas 落去hiaN5，牛奶粉khat 100 cc 落去khong3 湯。菜花tui3 分叉切，花kap 枝khng3 落水槽a2 浸水，心.切hou7 幼，khng3 ti7 碗公hou7 我e5 酒a2 kiaN2 食。tha-ma2-touh對切，籽kap 肉溜入去鼎底，外口肉皮切細te3，1 CM 4方。木瓜削皮，籽khau 落碗公kap 菜花心做夥，肉切細te3，kap tha-ma2-touh kang7 款。刺瓜a2 lio5 對半，切細te3，bin2 豆a2 liam3 頭尾，切細te3。Peh 半粒高麗菜落去浸水，高麗菜葉e5 粗li2 用菜刀揀--出-來，tok幼，put 入去碗公，葉a2 切幼絲，chiah koh seh8 90度koh 切變幼高麗菜。用菜刀柄ka7 蒜ban7 phah 碎，seh8 90度切做幼粒a2。Lou7-kio5 皮liu3 1-ian5 起--來，根tok tan3-sak，切做幼粒。
水.滾，牛奶粉散ti7 滾水內，tu2-a2 切好--e5 long2 put 入去鼎--nih，鼎koa3 kham3 起來hou7 滾，滾10分鐘試鹹chiaN2，加鹽kap 湯，koh 試1 pai2 鹹chiaN2。
「Tu2-a2 好！木瓜e5 味long2 出--來-a，hiah choe7 款菜e5 味long2 絞做1味，食會著木瓜kap 牛奶e5 phang，鹹chiaN2 tu2-a2 好，boe7 siuN 甜ma7 boe7 siuN 鹹。」Koh khng3--leh 滾半點鐘，就會chiok 好食。
5點--a，chit-ma2 食上好食，木瓜kap 牛奶phang tu2-a2 到分，新鮮野菜e5 清phang 味ma7 boe7 hou7 kham3--過-去，koh phang koh 清e5 雜菜湯煮好--a，用超過1工e5 額煮1鼎雜菜湯，若這鼎.今a2 日食有了，1禮拜e5 菜就chhun 無kah 5工額--a！
用beh kah 2工額e5 雜菜湯煮好，我ka-ki7 坐ti7 灶kha 享受幸福e5 雜菜湯，食到第2碗chiah 想著A-leng5 e5 8兩絞肉iau2未 tng2--來。走去tha-tha2-mih hit 間giah8 我e5 手機a2 起來kou2。
「TouN…touN…touN…你kha3 e5 號碼chit-ma2 收boe7 著信號，請你liam-mi chiah koh kha3，若是你beh 留話，請你ti7 "touN" 1 聲了後開始留話……」我ka7 手機a2 切hoa，koh 走去灶kha lim 幸福e5 雜菜湯，一直lim。
10點半，鎖匙chun7 鎖匙孔，A-leng5 裝ti7 門頂e5 門鈴(無插電--e5 hit 款) liang-liang 叫，A-leng5 正手koaN7 半斤絞 肉，to3 手koaN7 2包chhek8-a2 麵，tui3 巷路行--來。
「食chhek8-a2 麵--ou！」
A-leng5 開灶kha e5 火，看著我坐ti7 灶kha，soah驚1 tio5。
「你是beh ka7 人驚--死-ou？你坐joa7 久--a？」
有聲ui3 我e5 肺kng2 出--來，曲盤28 tng2 hit 款鬼a2 聲：
「無幸福e5 人ka7 幸福e5 雜菜湯lim kah chhun 1碗，我幫你thng7 hou7 燒。」
Chhek8-a2 麵、8兩絞肉koh 有A-leng5 e5 目屎lak 落去塗kha、lok-a2 破--去，麵、絞肉、目屎na2 像無幸福e5 雜菜麵，chhia 倒ti7 塗kha。

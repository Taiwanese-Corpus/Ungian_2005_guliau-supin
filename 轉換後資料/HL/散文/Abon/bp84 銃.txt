∮Abon thih8-siong5
銃
Abon Lais 
身軀頂moa 1領兵a2 衫，phi3 ti7 路邊亭a2-kha，驚hou7 銃子彈--著，心肝頭be7 驚，kan-taN 知iaN2 be7-sai2 hou7 銃子khap8 著身軀皮。
Hit 年軍隊放棄市內，chiok che7 兵a2 ui3 市內走--出-來，na2 走na2 開銃，無分大細han3、有番無番，死chiok che7 人。Hit 工上尾1 tin7 兵a2 走--去，我愛e5 人ti7 窗a2 門邊hou7 銃子彈著胸坎，2支手ti7 i 軟軟e5 胸坎chhih8 gah 麻--去，i e5 心肝ma7 麻--去，kui 個面青sun2-sun2,我koh hou7 我愛e5 人放sak。我ka7 i 扛去gun2 相愛e5 眠床頂，i 倒ti7 眠床頂，tiam7-tiam7 e5 身軀，血kong3-kong3 流，我kan-taN e7記得我愛e5 人講--過：「我先去，你m7-thang siuN 早來，ai3 活--落-去。」
我bih ti7 亭a2-kha 看車路，路--nih 無半個人，kan-taN 聽著銃子捲風sng3-sng3 叫，我m7 敢ka7 頭chhun 出去看，我知iaN2，ti7 幾na7 層樓頂e5 窗a2 門邊有兵a2 chhoan5 好beh 開銃，看著人to7 開銃。
1粒烏so5-so5 e5 鵝卵lak ti7 我目chiu 前e5 路中ng。Kan2!Hit 粒m7 是鵝卵，是「pat8-a2」！「Pat8-a2」pong7--去，我hou7 pong7 1下飛--出-去，kui 隻人黏ti7 壁頂chiah koh siak--落-來，疼gah 無感覺，身軀kap 我愛e5 人死--去kang7 款long2 麻--去，我目chiu tauh8-tauh8-a2 kheh--起-來，嘴--nih 哀be7 出聲。
「Chia 有1個人koh teh 喘！」
「Chit個m7 是兵a2,緊拖--tng2-去。」
2個人拖我e5 kha，kha-chiah-phiaN ti7 塗kha 拖，頭不時khok8著石頭a2,我chiah 想著tu2-a2 hou7「pat8-a2」pong7--著，我目chiu 皮tauh8-tauh8-a2 peh--開，kui 個烏so5-so5 看無mih8-kiaN7，我koh ka7 目chiu kheh 起來hioh--1-khun3 koh peh--開，看著火母teh iaN7，有人行來行去，tak8 個long2 giah8 1枝銃，有e5 phaiN7 ti7 肩kah 頭，有e5 thuh ti7 塗kha，koh 有mouh ti7 胸坎teh 顧門--e5。
「I cheng-sin5--a！緊來看。」
「是cha-pou--e5 neh！」
「Cha-pou--e5 kam2 有siaN2 thang 奇怪--e5? 」
「Oeh！你是siaN2-mih 名？Toh 位人？Chhong3 siaN2--e5?」
「緊講！你kam2 是兵a2?」
「Ouh……」我kan-taN 應1聲，目chiu 皮thuh be7 tiau5,koh kham3--起-來，kui 身軀麻麻。
「緊--leh！Ka7 注射！」
「Ka-chai3 兵a2 long2 走ka2-na2 飛--leh，藥房kap 病院long2 好勢好勢。」
「10 c.c. 注--落，緊！」
「Ah……ah……ah……」Kui 身軀na2 火teh 燒，kha 手kiuh an5-an5。
「有效，tng2--來-a！Ka7 包--起-來！」
「Ah……ah……ah……」
「是siaN2 人teh 哀？哀gah hiah-ni7 疼？」
「是我！是我teh 哀！我e5 身軀chiok 疼--e5!」
「乖！已經好--a，be7 疼--a！」有1雙手teh ka7 我hu，軟軟燒燒，kap 我愛e5 人kang7 款e5 手。
「你來chhoa7 我去siouh？」我問我愛e5 人。
「已經好--a，be7 疼--a，來食藥a2。」I e5 聲na2 kau7-kau7 e5 雲捲1 pha 日頭落來塗kha，tak8欉樹a2、草a2 long2 phah 拚teh 大欉。
「我beh kap 你去，你m7-thang 放我1個。」
「你免驚，gun2 long2 e7 kap 你做夥。」聽著i e5 聲，我人na2 浸ti7 磺水--nih，kui 身軀long2 燒lo7 燒lo7。
「Ah……ah……」我出力ka7 目chiu 皮peh--開，疼gah 哀出聲。
「Tauh8-tauh8-a2 來，mai3 tioh8 急……」
「你m7 是我愛e5 人！你是siaN2 人？」Kui 肺管e5 khui3 long2 piaN3--出-來。
「我是……」I e5 聲比銃聲、炮a2 聲軟幾na7 萬倍，m7-koh i m7 是我愛e5 人。
Chit世紀m7 知toh 1年，兵a2 放棄市內，市區cha-pou 人long2 hong5 thai5了了，cha-bou2 人giah8銃phah 兵a2,kan-taN 1個cha-pou 註死無hong5 thai5。

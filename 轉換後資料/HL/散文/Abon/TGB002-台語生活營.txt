台語生活營
Abon

台語生活營是siaN2? 招1 tin7高中生來chhit-tho5, ka7 i講台語真重要, ai3好好a2愛惜?

"愛惜"kam2有法tou7改變台語chit-ma2 kiong7 beh hong5 teN7--死e5狀況?

Goa2認為, kan-taN用o5愛惜o7無可能ka7這個kiong7 beh死--去e5語言救hou7活--起-來!

台語生活營是beh解救台語性命e5 hiong5步, ka7 beh死--去e5母語電hou7活跳跳!

台語生活營ti7 chit-ma2 e5社會內底, beh創造1個用台語做主體e5空間, tak8-e5人ti7 chia攏用母語建立ka-ki7獨立e5思考, 用ka-ki7 e5目chiu看世界, 看社會.

Ti7 chia, tak8-e5人koh ai3思考: ka-ki7 khia7(站) ti7社會kap國家(雖然講lan2 tng teh起國)e5 siaN2-mih位? Beh做siaN2-mih代誌? 

上重要--e5, 是去思考ka-ki7存在e5事實, chhoe7著ka-ki7是siaN2-mih人, 續了chiah koh用chia--e5 mih8-kiaN7(物件)鬥陣創造ka-ki7 e5世界.

等lan2營隊e5朋友建立ka-ki7 e5主體意識了後, lan2 chiah鬥陣來思考社會kap國家e5問題, ham7大家理想e5世界.

Ti7 chia, 台語m7是『異類』ma7 m7是『小眾』, tak8-e5人建立主體性, 就是teh建立有意識e5社會力. 累積這款社會力是為著beh準備來面對台灣e5大危機(親像這pian3大地動).

Lan2 chia--e5人ti7危機發生e5時chun7, ai3會sai2真緊就ka7 beh崩--去e5社會keng(撐)--起-來, hou7台灣會sai2真安全解決危機.

若是無發生危機, lan2 ma7會sai2改造社會bai2(歹)e5部份, hou7美麗島真正美麗.

Lan2是台灣社會真正e5主體!

Che就是台語生活營beh做--e5, lan2 ai3用ka-ki7 e5母語建立ka-ki7 e5主體意識, chiaN5做台灣e5主體, 建立lan2 ka-ki7 e5國家!

語言kam2是1種工具？
Abon

講tioh8台語, tak8-e5 long2有ka-ki7 e5 1套, in會ka7 li2講siaN2-mih字ai3 an2-choaN2寫, 台語有幾聲, 台語有joa7 sui2.

M7-koh若講tioh8堅持講台語, 來ka7台語文運動鬥出力, in to7會chin緊改嘴講:"語言kan-taN是 1種工具".

無m7-tioh8, 語言是 1種工具, m7-koh ai3看li2 beh提chit種工具做siaN2-mih代誌?

Goa2做工tu2-tioh8 1-e5韓國人, i是Sumsung(三星)公司派來台灣起發電廠e5監工. Goa2 ka7講, 學台語會使kap台灣工人講khah清楚, i用Chi-na話講:『你們台灣的工作那麼小, 大陸(Chi-na國)的工作那麼大, 我學國語(Chi-na話)就好了, 學台語做什麼.』

Goa2 ka7 i講goa2 m7是Chi-na人, i soah講Chi-na人chin好--a. Goa2 koh強調goa2 m7是Chi-na人, i koh問goa2是m7是原住民, goa2 講m7是, i koh問goa2是an2-choaN2 m7是Chi-na人, goa2講m7是to7 m7是, kam2 koh ai3 siaN2-mih理由. I to7比goa2 e5頭, chin siuN7-khi3講:『你們年輕人只要錢, 台灣和大陸就跟南韓和北韓一樣, 你們錢多就不要大陸, 血統最重要!』

Goa2 hiong7-hiong7 gang7--去, m7知影beh講siaN2. Che to7是in對台灣e5了解, goa2 ma7無想beh koh講siaN2, to7緊tng2去做工.

原本感覺chin tu7-lan7,"Kan2! Lin2 chia--e5 死韓國a2, 來賺台灣人e5 錢, koh看台灣人chiah無, 無了解台灣kap Chi-na國e5 問題, koh beh叫台灣去hou7 Chi-na國統."

尾--a2, 想講, 像in看血統hiah-nih重e5民族, kam2會ka7 in韓國話當作工具來用? 台語kap Chi-na話對 i來講long2是外國話, long2是in賺錢e5工具.

台語是siaN2? 台語是goa2 e5母語, ti7 gun2母--a2 腹tou2內to7 teh聽e5話, ma7是goa2第 1種學會曉e5話, 是goa2熟識mih8-kiaN7 kap世界e5話, 是goa2 beh ka7想--e5講--出-來e5話.

台語ma7是goa2上好用e5 ke-si. 用台語, goa2上會使清楚siaN2-mih mih8-kiaN7是siaN2-mih, 用台語, goa2會使sui7知影別人講--e5是siaN2-mih; 台語是goa2 kap chit-e5世界連做伙上好用e5 ke-si.

In講--e5-le? 台語是siaN2-mih工具? In講是溝通e5工具, in無用台語想代誌, in無用台語熟識世界.


Beh用台語kap siaN2人溝通? In會講:"Goa2 kap gun2 a公 a-ma2(a嬤)講話long2講台語." Kap朋友, kap pe7母, kap社會, kap gin2-a2--le?

有人khia7 ti7選舉台a2頂會講台語, 落台-a2-kha to7 be7 koh講, 台語是kap選票溝通e5工具?

In koh會講, be7曉台語to7無法tou7做生理, 做生理to7是beh賺錢, in講台語是beh賺錢, 台語是賺錢e5工具?

台語ti7台灣有chiah che7人用, teh思考, teh講話, teh看世界, in用台語ka7人講in e5愛, soah hou7 1-koa2無認同chit-e5語言e5人當作外國話, in講"台語是 1種工具", koh講chit-e5工具"無好用; 無市場; gin2-a2無beh講; 無法tou7 kap Chi-na話競爭?"

Kam2有影是an2-ne?

Chin清楚, "台語是 1種工具", 這句話ma7 是 1-e5工具, 是 1-koa2 be7見笑e5台灣人, 為tioh8 beh ka7 be7曉講母語chit-e5原罪當作無看--tioh8 e5工具!

Chi-na人ma7 ka7 語言當作工具, 是in beh ka7台灣e5語言, 文化, 族群問題hoe kah無人sa有e5工具, ma7是支持in「共通語」鬼a2故e5工具.

Che7 che7台灣人soah hou7 Chi-na人pian2(騙)--去, 相信講, 文學, 藝術, 音樂, 流行, ham7世界溝通, long2 ai3用「共通語」chiah有法tou7, 造chiaN5台灣人無法tou7用ka-ki7 e5母語去做chia--e5代誌, 靈魂kap人無法tou7做伙.

若照in講--e5, chit種症頭應該號做『精神分裂』. Chiok che7人long2得tioh8 chit-e5症頭, ma7 m7知影beh an2-choaN2, kan-taN會使te3(跟) ti7「共通語----Chi-na話」後piah, koh khah jiok(追)都jiok be7 tioh8.

其實, 台灣無需要共通語, 台灣原本to7有"chiok che7語言鬥陣生活"e5環境. Goa2講Ho-lo2 話, Hak-ngin3(客家人)聽有, in講Hak-fa goa2 ma7聽有; 原住民各族群ma7是an2-ne.

Goa2 ti7花蓮bat tng7-tioh 1-e5 Pang-chah(Amis--e5 long2講ka-ki7是Pang-chah, to7是"人"e5意思) a-ma2, i會曉講 6種話, m7-taN會曉2~3個詞, kap人講話, 開講ma7 long2 chin順, 有i ka-ki7族e5 Pang-chah話, 有Ho-lo2話, 有Hak-fa,有Truku(有人講是『東賽德克』, 外國人類學者ka7當作Tayal--e5), koh有日本話, Chi-na話 6種.

Chit款--e5, chit-ma2有幾-e5人有才調? Ti7台灣, chit種--e5是無法tou7 hong5肯定--e5!

I會曉chiah-nih che7種話, kan-taN 2種是hong5教育--出-來-e5, chhun--e5(剩--e5)long2是ti7台灣社會本底to7有e5語言環境內底, chin自然to7學會曉--e5.

Koh再講, hit 2種hong5教--出-來e5語言, long2是外來統治者殖民政策規定e5『國語』, m7是台灣本土e5語言.

語言是 1種工具? 台灣e5語言kam2真正khah phaiN2用? 全台灣e5人, 為tioh8 1世人tu2 be7 tioh8 10-pai2 e5外國人teh打拚學外國話, ka7 ka-ki7 e5母語藏ti7箱a2底, 有心beh提來用e5人ka7 peng2(翻)--出-來, soah hou7 in le3-le3叫, 講teh製造問題, teh製造『社會矛盾』!

是siaN2人khah『矛盾』, 應該是chin清楚chiah tioh8!

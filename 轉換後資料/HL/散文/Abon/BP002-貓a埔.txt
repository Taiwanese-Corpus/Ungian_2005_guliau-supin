貓a2 埔

Abon
Hit工，隔壁e5草埔有kui大陣貓a2 deh miau-miau叫，厝內e5人hou7 in-e5叫聲吵gah睏be7去，kui家khau2-a2坐ti7客廳，有e5唸，有e5罵，有e5 tuh-ku；到半暝，a公擋be7-tiau5--a，to7 so5出去外口坐，坐無joa7久，i出聲喝講：「Lin2 kam2知影，為siaN2-mih hia-e5貓a2會ti7 hia哀gah m7是聲調？」
Tak8個應講：「M7知！」
「好，我to7講一個a2古hou7 lin2鼻phang--一下。」a公續落講：「差不多goan2 a公hit個時chun7,lan2厝邊toa3一戶姓陳--e5，in有一塊地，比lan2-e5 khah大--一點a，m7-koh ma7是種be7赴飼，厝內e5 si7-se3 long2 ai3去外口食thau5-lou7，三tng3 chiah有夠食。In總共有三個兄弟a2,大--e5、二--e5 long2已經娶bou2生kiaN2，kan-taN chhun hit個第三--e5 iau2是羅漢kha-a2，ka-ti7一個。
這個第三--e5生了真斯文，做tai7-chi3 koh kut力，庄內真che7 cha-bou2-gin2-a2 long2有deh ka7注意。奇怪--e5是，i食到二五、六歲--a，koh一直無想beh成家，tak8工khang-khoe3做煞，to7 koaN7一包工廠食chhun e5肉骨a2來lan2隔壁hit個草埔；便若i行oa2--來，to7有kui陣貓a2圍過來討食，i一隻一隻分，分到日頭落山！」
講到chia，a公hiong5-hiong5 tiam7--去。這chun7,tak8個人e5睏蟲long2 hou7 a公趕走--a，a妹講：「A公，你緊koh講--落去，續--落來是an2-choaN2？」
「吵siaN2，我be7-sai2 hioh一下a2喘--e是bo5！」a公清一下a2 na5喉繼續講：「庄a2內有真che7 cha-bou2-gin2-a2 kah意這個少年a2,ma7有幾lo7家來講親chiaN5，m7-koh i long2無意思。Tak8工日頭beh落山e5時，long2會看著i tiam3草埔飼貓a2,kap貓a2 sng2。
過無joa7久，hit塊草埔hong5買--去，講是庄內e5林a2舍beh翻大厝。聽著這個消息，第三陳--e5隨to7走去林--家大細聲嚷；林a2舍錢che7,人大尾，chiah無驚這個san3-chhiah gin2-a2,chhin3-chhai2叫兩個長工to7 ka7 hou3--出去。續--落，i tak8工去人e5門kha口chho3-kan3-lak8-kiau7,tak8-pai2 to7 hou7人cheng gah烏青凝血；in厝--nih e5人真著驚，趕緊chhoan5物件去ka7林--家會失禮，koh ka7 i關ti7厝內，連thau5-lou7 to7辭掉。
大厝開始deh起--a，工人ti7草埔chho3柴、phut草。開工第三工，in父母ui3田--nih轉--來，看無in後生，頭一個想--著e5,to7是林a2舍hia。老翁婆物件be7赴chhoan5,hiong5-hiong5-kong5-kong5 to7走去林a2舍in tau，厝內厝外kang chhoe7透透。尾--a，in看著用磚a2角刻ti7壁頂e5字『Lin2若翻厝，我to7死hou7 lin2看，hou7 lin2-e5大厝永遠long2 be7 toa3人--e ！』兩個人看一下險險hun7--去，開始ti7庄內四界走chhoe7 kiaN2兒。一直到天光，翻厝e5工人來in tau通知，講in kiaN2 ti7草埔邊--a e5樹a2弔tau7死--去。
Hit陣我koh chiok細漢--e，m7-koh膽ka2-na2比別人khah大粒，ma7 toe3去草埔看。In老爸、老母kap兩個大兄long2跪deh hia哭，邊--a圍四、五十隻貓a2,ma7 teh hia hau2 gah m7是聲調。後事辦好，人埋ti7別位，m7-koh tak8暗long2有四、五十隻貓a2 ti7 hia hau2,幾lo7個月以後，in chiah 無koh叫。
陳--家第三--e5死了無joa7久，庄內to7有一koa2 kau7話e5 ou-ba-sang2風聲講：『草埔hia有一隻貓a2精練到變人形，ka7陳--家第三--e5迷--去；聽講hia-e5四、五十隻貓a2,long2是i kap貓a2精生--e。貓a2精生做真sui2,連庄內上sui2 e5 A芳--a ma7 toe3 i be7著！』
陳--家e5人去媽祖宮問媽祖婆，媽祖婆附ti7童乩身軀頂ka7陳--家e5人講：『Hou7 in去--la！Hou7 in兩個去過in-e5日子！Lin2 m7-thang怨嘆hit隻貓a2,兩個有相愛to7好。』媽祖婆koh ka7 in講：『Lin2後生kap貓a2精已經搬去別位山內，免koh ka7 i招魂--a，hou7 in兩個去過ka-ti7 e5日子！』」
A妹ka2-na2聽了無夠khui3,隨to7問講：「Kam2講了--a？林a2舍e5大厝--le，有翻--bo5？」
A公講：「你這個gong7 gin2-a2！發生這款tai7-chi3,siang2 koh敢翻厝；而且自從陳--家第三--e5死了後，hia-e5工人soan gah無半隻，林a2舍to7 ka7厝地賣人播稻a2,hit塊草埔變成貓a2 e5地頭，m7-chiah chit-ma2庄內e5人long2講hit塊號做『陳三e5貓a2埔』。」
讀chiah che7冊，ti7我身軀邊發生e5 tai7-chi3顛倒m7知。雖然陳三無hoat-tou7 kap i-e5貓a2 kiaN2、貓a2孫做夥生活，但是i kap貓a2精e5故事，永遠會kap貓a2埔hia-e5貓a2繼續活--落去！

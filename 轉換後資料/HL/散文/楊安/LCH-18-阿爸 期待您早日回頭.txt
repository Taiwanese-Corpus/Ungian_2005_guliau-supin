阿爸！期待您早日回頭
楊安
有一寡話真久to7足想欲對您講囉！趁今也日無代誌to7對您坦白講啦！我感覺您已經變也，您以前所「追求永遠的物件」，即馬已經變到虛虛無實的股票，這是阮上無愛見著的代誌，可能咱的觀念無仝！ 
但是您以前用您一生所累積的錢去買股票，到即馬敢有得著回報？即馬上恐怖的是，您若用阿公佮阿媽辛辛苦苦50幾年的成果，攏擱入去股票，我想這是一個真大的冒險！我足想欲先勸您量早回頭，毋管您有外濟錢，股票攏是無底深坑，永遠填未滿.... ，這是逐家攏知影的事實。
我最近定定去學校的圖書館，我感覺您會使將錢閣起一間圖書館，會使設佇溪湖國小，互溪湖人攏知影阿公佮阿媽的辛勞，有人講：「虎死留皮，人死留名」，我想這是一件可行的代誌，您以前講若有錢欲起學校，我感覺這個夢太遙遠囉，捐錢去起一間圖書館猶比較較實際。 
阮學校的圖書館，會當讀書、看電影。這祇是我的建議，因為我無想欲閣再看著，您貪得無厭的陷落去，您每工在he7力佇投票，您敢感覺真正有路用？您家己斟酌想to7好啦！如果一間您完全無了解的上市公司，伊投票率是第一，您敢敢買伊的股票？我想可能無人會做這種代誌！ 
我咧想，如果我無緊給您講，以後可能to7未赴也，聽我的話，將錢留落來去達成您以前的夢想，畢竟您也欲半百囉，毋免閣去追求財富也，您已經辛苦hiah呢久也，也應該規劃下半世人的生活，我無愛看著一個每工顧股票的老人...。 
去chhoe7一點也有意義的代誌來做！您欲將錢用佇叨位是您的權利，但是我希望您欲用阿公佮阿媽的錢的時陣，愛將伊用佇有意義的所在，to7算講設立一個獎學金，這種小小的代誌也會使哩！
唉！...講chiah呢濟希望您會當冷靜想看maih，我每次想著這種悲哀的代誌，攏會想欲哭，您甘願將錢損失佇股票，也毋敲一通電話關心我佮姊也，每次敲電話轉厝的壓力超大的，我也知影長話短講，但祇要是您接的，我to7會想如果是阿母接的毋知有外好。 
...咱的親情也值未過萬有紙廠互您的傷害，...人愛了解去珍惜現在所有的，100個人看著您，我想應該最少有80個人會講您好命，您何必閣再一直去追求金錢，我佮姊也也毋是無腳無手，無需要您留互阮。阮也會當自力更生，如果您若是為了欲互阮過好日子，阮即馬to7已經真滿足囉，...最少我是！ 
我看著您為了錢，咸姊姊關係變到hiah呢怪奇，我也感覺真毋值，人活佇世界上，敢毋是欲貪圖一個快樂？您的快樂是啥物，好親像攏無人知影。
阿爸，這是我的勸勸，您會使轉寄互逐家看，如果感覺好意思，to7寄...！最後祝你早日回頭，身體健康！ 

台語新選組
注 意
戴雅玲
我已經注意i chiok 久--a，m7 -na7 因為kap i 1禮拜有7節課ti7 kang7教室上，khah 要緊--e5 是：我對i 有1種特別e5 感覺。
I kap 以往kang7 款，坐ti7 oa2 窗a2 e5 hit 位，我想，i 應該是學姐，雖然我無kap i 講話--過，但是我一直an2-ne 想。I是1個真有氣質e5 cha-bou2 gin2-a2,看--起來真溫純，m7 是真sui2,但是會hou7 人1種講be7 出來e5 爽快e5 感覺。
我有偷看i 寫e5 字，kap 我想e5 kang7 款，秀氣、整齊，細細字a2,親像 i e5 人。I  long2 ka-ki7 1人上下課，中間歇khun3 e5 時chun7 ma7 是孤1人，m7 是teh  整理上課抄e5 講義，就是phak ti7 桌頂睏iah 是去買物件、去便所---che 是我觀察beh 1個月e5 結果。
I這種獨來獨往e5 情形hou7 我有1款chiok 熟sai7 e5 感覺，因為我ka-ki7 ma7 是an2-ne。自我轉來法律系了後，就是過這款生活，同學long2 無siaN2 bat，ma7 無主動去kap 人熟sai7,tak8 kai3 上課long2 ka-ki7 做ka-ki7 e5 tai7-chi3,歇khun3 e5 時be7 chhoe7 人開講（其實是m7 知beh chhoe7 siaN2 人）。可能因為感覺gun2 2人ti7 chia long2 是孤單--e5,chiah 會hiah-ni7 注意--i，想beh kap i 講幾句話，互相熟sai7 --1下。
Beh an2-choaN2 開嘴--le？心內一直teh  phah 算講：是ai3  先假做beh ka7 i 借上課抄e5 重點來看，chhoe7 機會kap i 開講，iah 是就直接ka7 i 講---你看--起來真面熟，lan2 na2 像有見過面--ne……。Chiah 想到chia，下課e5 鐘聲就響--a，想beh 做e5 tai7-chi3 iau2 be7 開始就結束--a，i 已經ka7 物件 long2 收ti7 冊phaiN7-a2 內底，我kan-taN 目chiu 金金看i 行出教室，物件m7 知thang 收……。

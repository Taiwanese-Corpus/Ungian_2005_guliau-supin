台灣，印ti7咱心肝底。
──記2003.9.6正名遊行
舊年五月e5第二e5禮拜，台灣人相招去總統府頭前，用咱e5聲音kap行動，還咱母親e5本名。台灣，總算beh用家己e5本名khia7 ti7地球，這是一個時代e5大轉變、台灣人大覺醒kap團結e5見證；ui3 koh khah大e5角度來看，亦是一個新e5民族國家出世真久，重新beh紹介hou7世界熟悉e5大動作。因為中國肺炎SARS攪擾台灣e5關係，島嶼受tioh8重傷，致使今年chit場美麗e5約會，拖kau3九月才進行，雖然孔嘴iah8 boe7 chiau5好，咱e5期待koh延後，總是，chit次e5遊行，比起舊年，台灣人e5心是koh khah合齊，koh khah粘作伙。
我kap我一寡朋友，無參加任何團體，只有是一陣認同台灣e5少年人，先有in幾個有心e5學生，出錢出力兼出頭殼，做幾落條布條，寫tioh8「愛、自由、人權、建國」、「用公義憐憫　實踐台灣正名」、「包容建國　謙卑昂頭」；in koh家己寫幾落篇文章，印一份號作「正名街頭游擊論壇」e5小報紙，分hou7來作伙參加遊行e5人。阮tioh8二、三十個人，真平靜理性，遵照所規劃e5路線來行，向總統府前進。In講舊年kan-taN in幾e5少年人來參加正名，所看tioh8 e5 long2是中年人、老伙仔人khah濟，今年加真濟少年人，這是一個真好e5現象，表示社會kap教育已經有teh改變。前幾工，一寡前輩才ka7我講，看tioh8 chit-ma2 e5囡仔，chiah-nih8無國家觀念，無關心公共事務e5態度，實在hou7 in感覺心寒？我tioh8 ka7 in講正名e5情形，in tioh8加khah樂觀。（beh叫當青春少年e5囡仔，逐工「愛國」，ma7真奇怪！）
台灣是一個真自然e5名稱kap觀念，應該是無分族群、大細、政黨才對，竟然「舞」kah tioh8 ai3發動十外萬人來遊行？koh，chiah-nih8嚴肅、正義e5代誌，hou7真濟人看作無聊、吃飽siuN閒、政黨e5「馬前卒」，或則是台獨份子e5再一次動亂，更加離譜e5是，將正名比作中國「文化大革命」，這long2 kap台灣扭曲e5歷史、錯亂e5教育有真大e5關係。尤其台灣無真正e5自由觀念，媒體無法度自愛自制，不斷對台灣正名誤解兼khau洗，致使ti7社會教育無落實e5情形下，真濟正面e5觀點出來，亦hou7人甘願去看「八卦新聞」，ma7無願意了解chiah e5有意義e5代誌，tioh8算是正名了後，亦有人冷冷淡淡看待。
Chit擺，我一個學歷史e5同學亦作陣來遊行。伊e5父母long2福佬人，m7-koh，ti7成功e5國語政策之下，伊boe7曉講台語，伊kun2-sng2笑問我：「妳會因為這個人不會說台語，而不跟他作朋友嗎？」我知伊e5意思，因真濟人對「台灣人」或則是「台灣意識」無hiah-nih8了解，甚至有所誤解。台灣是一個移民國家，本來to存在真濟無仝族群，理論上應該toh8愛和平共處。真不幸，台灣亦是一個一直被殖民e5國家，殖民者為tioh8「同化」所有e5族群，用盡殘酷e5辦法，使弄、壓制、屠殺．．．種種無平等、無尊重、無現代性e5三流撇步，hou7台灣民族家己人拍家己人，拍kah身軀缺角、心肝重傷。
黃昏e5時，我kap朋友當beh行向中正廟e5站，準備轉去家己e5城市，無tiuN-ti5 夯頭竟然看tioh8 高高掛ti7天頂，一半e5月娘。Ti7異鄉（台北確實hou7我有異鄉e5感覺）看tioh8月娘，一時我e5鄉愁chheng3起來，我放聲大喊：「哇！月亮出來了耶！」我e5朋友soah亦認真問我：「月亮代表什麼？」我無啥神經tioh8 ka7伊應講：「月亮代表我的心。」阮兩個人因為chit句無頭緒e5話笑kah peng2過。我心內想tioh8林央敏e5一首台語詩＜福摩沙悲歌＞：「．．．古早彼粒月娘猶原真孤單，／掛置天尾頂金金看，／看咱台灣人的英雄義俠，／夆宰夆關互人追趕。有厝無國若孤兒，／可恨朝代底時換？月光澹澹流落土跤直直湠，湠甲月娘目屎像水泉！．．．」我想，月娘真正會tang3了解咱e5心ah！台灣ti7幾落擺被殖民e5經驗了後，台灣人e5 hong5刁kah心愈來愈軟，韌性漸漸無去，對自由國度e5追求卻是無改變，不二過咱無想beh看tioh8為獨立來戰爭流血、家破人亡，所以咱用「喊」（hoah) e5,用理性行動來向所有e5人宣誓台灣是咱國家e5名。咱無孤單，月娘金金ka7咱看，黑暗將近，月光早早tioh8照ti7 chit塊土地，光明每一個人。
「正名」遊行，hou7真濟統派，或則是無了解正名意義e5談話性節目講kah無一塊好，hou7人想tioh8厭氣，總是，未來教育慢慢會將台灣囥ti7本位，chia「不達不七」e5言論，只不過是貼ti7便所門邊，hou7人看tioh8會影一下準tu2 soah e5笑詼。你若有kap我仝款定定看「公共電視」，你toh8會看tioh8一個廣告，he是一個老人kap一個囡仔teh製磁仔（hui5-a2)，製造e5過程看起來簡單，卻是經過一番琢磨燒煉e5;最後，出現一句唯一e5 koh真感動e5口白：「公共電視，印ti7咱心肝底。」
阮chit世代e5人，無經過日本人e5剝削，無經過戒嚴時代e5白色恐怖，卻是kap阿公阿媽、爸爸媽媽仝款，細漢hong5教育作別國e5人。TaN有前輩ti7頭前做開路軍chhoa7咱行，民主自由boe7 koh退後，相信咱亦無啥物好驚，每一人long2會勇敢向前行踏，將台灣，印ti7咱心肝底。

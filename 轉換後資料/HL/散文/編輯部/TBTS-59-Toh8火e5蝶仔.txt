Toh8火e5蝶仔
曾心儀
中文原作：曾心儀(1989.11.2)
全羅翻譯： Loonng X(1998.8.5)
本刊改作漢羅， ti7詹益樺自焚十週年(1999.5.19)進前刊登，來紀念伊。 

<封面>
一個草根工作者,
519 tiam3總督府廣場獻身來死
表達對台灣e5大愛!
<前言>
咱定定「聽著」,ma7定定「講著」公義, 愛kap及尊嚴, m7-koh咱敢有落實? 台灣社會上,弱勢者e5權益咱敢有落實去替 in 爭取？ 
我這陣giah8鋤頭，擔擔e5時，定定teh思考這寡問題。台灣社會e5弱勢者ti7 叨位？ in 是按怎會變做弱勢者？Che是啥物人造成e5?是按怎會演變到按呢？Chit-ma2我m7敢有啥物結論。我家己訂一個方向，seh8倒來成做弱勢e5人，我 khi a7 tiam3 hia kap in 鬥saN-kang7。
---按詹益樺寫互監獄內蔡有全e5批引出來。
<簡介>
阿樺，本名詹益樺，32歲，無娶，1957年2月22生。囝仔時代ti7嘉義縣竹崎大漢。 
少年e5時，來台北讀冊，龍華工專讀無畢業。伊短短e5生命內底，人生上尾仔e5四冬全部奉獻hou7反對運動，經過許信良接機事件hou7軍人、警察來拍著傷。Ti7 黨外公政會tiam7-tiam7-a2奉獻家己。參與民進黨建黨，bat ka7 尤清、謝長廷助選。Ma7 bat ti7 許英淑kap鄭南榕所辦e5雜誌社擔任發行e5工課。伊全心投入「許曹德、蔡有全台獨案」全島聲援e5活動。520農民請願事件中，thiah立法院e5 khan-pang2。四月初七, 伊ti高雄縣農權會知影鄭南榕自焚,連鞭上北，切斷伊心內所 kah-i3 e5南台灣農運e5草根工作。四,五月e5時準備獻身來死。519 hit工,身軀頂phaiN7事先chhoan5好e5汽油，陪鄭南榕喪禮e5隊伍，行完全程。總督府頭前e5鎮暴部隊向和平e5民眾噴水, 引起憤怒。阿樺引火自焚，phak tiam3刺生kah密密e5鐵線網仔頂。自hit個時陣開始，伊e5生命已經延續ti7咱每一個人e5心肝內。
按南台灣轉來到台北城，toh8 ka2-na2行入去沙漠共款。
Tiam3台北，看boe7 tioh8阿樺ekha5跡，感覺boe7 tioh8阿樺e5精神kap行蹤。感覺家己toh8 chhan像活tiam3無水e5埤仔內e5魚chhoan2 leh chhoan2 leh，強欲死去。
Siau3念南台灣，hia e5山，hiae5水，hia e5花草，田園kap古意e5作穡人。我向望會凍koh看tioh8青翠e5樹林，向望會凍koh鼻tioh8土地e5氣味。Ti7南台灣，定定感受tioh8阿樺kap大自然e5靈氣是hiah-nih-a2 sio-oa2。che hou7我按燒乾e5柴灰內底koh看tioh8生命，hou7我猶原會凍感受tioh8快樂。
我叫我家己愛相信。台北ma7有阿樺e5行soa2過ekha5跡，ma7有伊 e5精神留落來。Kan-taN是去hou7沙漠內e5 eng-ia遮起來niaN7-tiaN7。我叫我家己愛按呢相信，阿樺ti7台北e5朋友，攏ka7痛苦掩ti7家己e5心肝底。台北e5人是 chiah-nih-a2 choe7,koh chiah-nih-a2無閒。欲聽tioh8人講tioh8阿樺m7是hiah簡單e5代誌。
我teh想，這個現實e5社會，hong5拆做hiah-nih choe7層次，無形中ma7已經kah碎碎爛爛。這款e5生活真乾躁，ma7真無感情。無情，無血，無目屎是伊e5一切。Ti7 chia，阿樺早toh8已chhan像hun煙消失ti7空氣內底。Kan-taN ti7經過總督府e5時，心肝內e5疼hou7我感覺kap 伊猶真近。
轉來到台北，是為tioh8欲編阿樺e5冊，有一部份e5工課需要ti7台北來做。M7-koh，來到台北了後，soah一直無法度來展開。Thi2開目睭，看boe7 tioh8南台灣kap阿樺氣質仝款e5景致。看tioh8台北無血，無目屎e5繁華soah gang7去，toh8 chhan像看tioh8沙漠仝款。若無疼kap誠意，生命ma7會pha-hng。Ti7這個pha-hng e5環境內底，是欲用啥物力量內展現阿樺e5生死內底 hiah-nih-a2豐富e5意義leh？
我想tioh8阿樺在生e5時，ti7台北toa3 siong7久e5所在--有全，慧瑛 in 尪仔某ti7新北投e5厝。Hia有真am7 e5樹仔，有花草，ma7有土e5芳味。我向望會凍倒tiam3彼間恬靜e5舊厝內底，hou7四peng5邊e5花草，土e5氣味內恢復我e5生命。有全kap慧瑛e5厝已經有大學生借toa3 ti7 hia，我會tang3去隔壁e5阿達，阿娟猶是阿堂e5厝nih去睏。我toh8按呢坐計程車過去。
往新北投e5路，ti7阿樺tu2過身e5時來過幾kai2。心肝toh8親像hou7人拆 kah 碎去。後來，chhan 像路仝款，一kai2 koh一kai2 hong7 kau3過變kah真teng7。心 be7 koh痛無表示講傷toh8已經好。我敢m7是koh轉來到519彼kang仝款，面對阿樺e5死，想欲哭koh哭 be7 出目屎。519彼kang，真choe7代誌猶long3  be7 清楚，歸個人攏gang7去，哭 be7 出來。經過幾koh月內e5走 chhoe7,大概了解幾個代誌。這幾個月，m7知已經哭過幾kai2,這陣soah koh哭 be7 出來ah!
阿樺在生e5時，我kap伊並無熟，鬥陣做代誌e5時間ma7無choe7。伊 過身了後，我m7願 伊 死 kah chiah-nih孤單。我略略仔知影伊 e5死有真深e5意義存在。我將我所有e5時間kap精神tau5入去。用生命去接近 伊 死亡e5黑影。走chhoe7 伊留落來e5 kha跡，真choe7 kap 伊 生死有關e5關鍵所在，攏是ti7 一段平凡koh神祕e5走chhoe7了後，入去到一片恬靜，chhan像世外桃園e5所在。Ti7 hia，一個無人知影e5,屬於阿樺e5世界。
歸個走chhoe7 e5過程，toh8是一 kai2 koh一kai2e去體會:見山是山，見山m7是山，見山是山。
Ma7是一kai2 koh 一kai2e去感念tioh8 伊面對生死e5衝突kap躊躇，toh8 koh chhan 像看tioh8 伊teh自焚，一kai2 koh 一kai2。無形中，我ma7 chhan 像蠟燭仝款燒起來，toh8欲燒kah到底ah。這款e5感覺，並m7是我家己teh燒，是深深e5體會tioh8世間e5無情，無血對人所造成e5毀滅。
彼個時陣，我行過阿樺行過e5山kap田，接觸過伊tu2過e5作穡人。我捌hiah-nih-a2歡喜，阿樺chhoa7我到這個 chiah-nih sui2 e5所在。我真歡喜，感覺阿樺猶ti7咱e5身軀邊，ka2-na2變做一隻小精靈。M7-koh，一轉來到台北，我親像按夢中醒過來，面對殘酷e5現實。彼款sui2 kap快樂e5感覺，變kah無聲無影。凡勢， in 猶留ti7屬於 in e5所在。
Ti7南台灣，我真愛hia，ma7想欲一直留tiam3 hia，老死tiam3 hia。M7-koh 我知影，我ti7台北猶有一寡代誌猶 be7 處理好勢。Ka7台北e5代誌處理好了後，我toh8會tang3看清楚，會tang3來面對我ti7台北e5困擾，然後才來做決定。若無按呢，我留tiam3南台灣toh8 kan-taN是一種逃避。
阿樺死了後，我bat想過，愛按怎才會凍hou7阿樺e5死有價值？我會tang3按真choe7方面開始來做。我想，其中有一項，至少愛ti7生活頂面khah落實一寡。Ka7家己e5生命去接近kap阿樺sio-siang5 e5群眾，打破人kap人之間e5阻礙。每一個人e5生命攏有仝款e5價值。一個hou7社會上當做無路用e5人，願意為tioh8伊 e5理想，信念來死。猶活leh e5人應koh khah 謙卑來發揚伊 e5精神。我teh想，這m7是我一個人做會到e5代誌。我會盡我e5力量，向望會tang3做到。
為啥麼做一項有意義e5代誌，會hou7我變kah按呢欲死欲死強強欲 be7 喘氣？我chhoe7無答案。我 kan-taN知影愛緊chhoe7一個有花草，有土味e5所在倒落來。
我到新北投了後，ti7阿樺朋友e5所在倒落來。我感覺家己ma7變做一 chang5花草，接近土來得tioh8生命。519彼kang 透早，阿樺bat來long3門，khok8一leh toh8走。Khok8門e5聲toh8是伊 siong7尾仔留落來e5話。
目睭khap起來，想tioh8 519暗--a，ti7台大病院e5太平間看tioh8阿樺自焚了後e5屍體。我感覺誠淒慘。我m7知影 伊e5死到底有啥價值？
我koh teh哭ah，愈哭愈傷心。突然間koh發現，我按呢傷心teh哭，真seng5阿樺 in  媽媽 teh 哭。七月19，ti7朋友e5幫贊下，我ti7嘉義縣chhoe7 tioh8阿樺e5 hong5金甕仔。Che是519看tioh8阿樺e5屍體了後，經過二個月e5走chhoe7 ，才koh chhoe7 tioh8阿樺。伊已經變作骨灰hong5 khng3 tiam3甕仔內。隔kang，20，我轉來到台北。心內一直想欲去看阿樺 in 母仔。進前，我m7-bat去過阿樺ti7台北e5厝，ma7 m7-bat tu2過 in 老母。我theh8出勇氣，按地址chhoe7到hia。彼 kang，阿樺 in 母仔一直哭，哭kah足傷心。
歸個走chhoe7阿樺kha跡e5過程，是 hiah-nih-a2豐富！我真向望會tang3 chhoe7 tioh8一個拍記錄電影e5好kha手，會tang3 ka7歸個過程全部攏展現出來hou7 大家看。
以我真有限e5能力，做這分專冊kan-taN會tang3表現關係阿樺生死真小e5一部份。這本冊，真有可能，我刁故意boai3做出來。Che是一種真深沈koh艱苦e5抗議，抗議這個世間e5無情，無血。這本冊ma7有可能屬於我，siong7自然e5,對生命e5態度。阿樺e5代誌，hou7我深深e5體會tioh8為啥麼有一寡代誌，無法度ka7天下e5人講。為啥麼有人ti7經過大風大湧了後，恬靜，e2-kau2是伊 siong7尾仔e5選擇。
最後，我猶是m7願阿樺成做一個寂寞e5自焚者。以我真有限e5能力，ka7我所知影e5,伊彼寡真少人知，生活中真豐富e5世界，chah一點仔出來hou7大家siau3念。Ma7 hou7對阿樺有誠懇感情e5朋友，會tang3透過文字kap相片內siau3念 伊。
歸個走chhoe7阿樺e5過程，ti7艱苦中思考，ti7艱苦中chhoe7線索。面對死者有形，無形e5 kha跡，我定定有碰壁後koh chhoe7 tioh8活路e5感受。每一個痛苦e5經過，腦海中閃過清楚e5意識，ka7我按困境內底giu2出來。彼e5意識ka7我講，我是一個平凡e5人。阿樺e5,我e5憤怒 kan-taN會hou7我愈內愈消沈。ti7天父e5面前，我應該謙卑，hou7天父來做最後e5審判。我祈求天父賜福，hou7彼寡受苦e5靈魂得tioh8安歇。期求天父賜福hou7猶活lehe5人，有koh khah大e5勇氣來面對家己，hou7 in 有智慧來選擇應該行e5路。


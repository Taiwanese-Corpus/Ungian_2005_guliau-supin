國中學生組散文 第二名

阮e5校園   

陽明國中 郭琇瑩
指導 林佩菁老師

踏入校園，微風著陣陣吹--過-來，透早就有chiok濟同學ti7 leh掃土腳，所以阮e5學校tiaN7-tiaN7 long2真清氣。
阮e5學校有四棟相連e5大樓，分別是一年仔、二年仔、三年仔kap科任教室，這四棟大樓，拄拄仔好連成一個四角形，中央就是阮e5運動埕kap辦公大樓。阮e5學校雖然無闊，但是設備long2真齊全，ti7辦公大樓e5三樓有一座大禮堂，地下室koh有一個罕leh有人有e5游泳池，而且阮學校e5人數iau2真驚--人，平均一個年級就有一千一百個學生仔，che m7是逐家long2有--e5-喔！
阮學校e5環境真sui2,因為有真濟樹仔、花蕊kap青翠e5草埔仔，而且chiok濟教室e5外口long2有koh種一寡花草。Ti7下課e5時陣，有熱鬧e5開講聲、笑聲，上課e5時，koh有學生e5讀冊聲、老師心適e5講課聲，有時陣ma7 koh有鳥隻e5歌聲來做伴。
Ti7阮e5學校，有美麗e5環境，陣陣花e5清香；ma7有古錐e5學生仔，認真e5老師，hou7阮e5學習koh-khah有趣味，所以阮真愛阮e5學校，ma7真歡喜tiam3 chia讀冊。

避雨e5瞬間  		廖碧玉

Ti7今年八月初，有一暝黃昏時，也就是中國e5頭一隻船登陸加拿大溫哥華，約略一禮拜e5時，我kap先生ti7暗頓食飽了後，出去附近行行，無拍算，行到一半e5時，突然間，狂風暴雨，阮無giah8雨傘，就bih ti7一位賣車e5亭仔腳。雨漸漸變細，m7-koh，猶koh會hou7衫褲ak8 tam5 e5程度，我就決定繼續等; ti7等e5中間，有一個查某人，遠遠行oa2來，目睭tui3阮kim-kim看，伊一手koaN7一個袋仔，另外一手soah雄雄tui3我ki2來，用真怨恨e5聲音講：「恁chia e5 be7見笑e5中國人，恁是teh想啥物？阮加拿大人飼恁，猶無夠額嗎？恁可憐，阮加拿大人猶koh khah可憐，恁來，攏免做代誌，就有好車thang駛，大間厝thang toa3;阮呢？逐工拚暝拚日，猶koh食be7飽，你想，敢有公平？阮納hiah che7 e5稅金，就是攏teh飼恁chia e5難民啦，恁敢有資格去教堂ka7上帝懺悔嗎？」 講到chia，伊無koh繼續行，停ti7阮面頭前，罵kah嘴角全波。我tu-tu2想beh辯解，講：「阮m7是中國人，阮e5祖先是古早ti7中國thai3散赤，才tui3中國移民去e5台灣人」，先生ka7我sai2 一個目色叫我m7免kap伊辯。因為，注意一看，看著伊穿e5兩腳襪仔無仝色，頭毛koh結kui7球，手所theh8 e5袋仔有酒矸，近oa2 e5時，koh有酒味，若kap伊加講話，恐驚會be7 tang3收soah。伊看阮攏無反應，就慢慢na2退去，na2罵「連一句英語ia7 be7曉，真正枉費。無彩，阮加拿大開傢伙出hiah che7錢來訓練恁，實在有夠lou2。」伊e5英語有真重e5東歐e5口音，m7-koh字句真順，速度真緊，好親像英語就是伊e5母語一樣。
這位食酒醉e5查某人，雖然講話thian-thian thoh8-thoh8，偏見真深，m7-koh 也有淡薄道理。確實，過去這十年來e5中國人，hou7人e5印象就是m7免拍拚就食好、穿好、toa3好。那是親像che一批一批來e5船民，按呢拚死拚活也beh來北美洲求生存e5例，伊大概m7-bat看過;chia e5人付三萬至五萬美金e5費用，千里迢迢，冒險坐hiah-nih破爛e5船，白人形容是”Unseaworth”，就是非常無安全，無適合kiaN5船e5意思;ti7 船頂食e5 ，是無營養，無變化e5糜飯; 幾百人kheh-kheh ti7非常la3-sap e5船艙; ti7航海將近兩個月了後，將in tan3 ti7離Queen Charlette島上近e5海中，然後，hou7伊泅水登陸彼個無人e5岩島，雖然是八月e5熱天，A2-koh彼所在茫霧真大，氣溫也低。最後，加拿大出動軍隊來救援，發落。
為著這幾台陸續開來e5漁船，運送chiah-nih che7中國人來登陸e5事件，已經引起加拿大全國e5關心，辯論，人民對加拿大移民法種種e5議題，法律kap議會e5程序重新檢討。Chia e5，我be7曉也無絕對e5答案。總是，心肝底，難免有一個小小e5疑問，一直teh ka7 我攪擾，照咱古早所讀e5冊，中國地大物博，歷史文化悠久，傳統優秀，二十一世紀是中國人e5世紀，台灣生理人也紛紛去投資、發展; 是按怎，chia e5年輕有為e5青年人，甘願冒hiah-nih大e5風湧，開hiah-nih che7 e5錢，tioh8 koh忍受拘留，公聽審判e5侮辱，甚至作廉價勞工了後，koh脫離be7開蛇頭e5控制;千辛萬苦beh來這個語言、文化、習慣、完全無仝e5國家呢？


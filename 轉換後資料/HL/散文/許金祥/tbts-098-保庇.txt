保庇		許金祥

       Hit年，我tu2好滿20歲，鄉公所寄來紅單，tioh8 ai3去做兵，隔轉工阿母chhoa7我去鹿港媽祖宮燒香，求媽祖婆保庇。我giah8香toe3阿母chia拜hia拜，看著阿母目頭結結，嘴裡seh8-seh8唸，一直ka7媽祖婆下願，我知影阿母是足煩惱--e5。
       真正有影，有燒香有保庇，媽祖婆為著beh保庇我，抽khou a2 hit工，hou7我抽著海軍艦艇（lam7-theng2）兵---tioh8-ai3去行船--loh。猶會記得khou a2 taN5抽起來hit時，台腳phok8-a2聲piak-piak叫，聽著外爽你敢知？
       中心訓練chiaN5 nge7-tau2，炎天赤日頭，規工出操，有汗流kah無汗。上艱苦--e5 tio7是無水thang lim，hou7人kiong7-beh擋be7-tiau5。日子過著chiaN5慢，m7知食過外che7苦，chiah等到第一擺e5面會。食著阿母koaN7 來e5五日節粽，感動kah kiong7-beh hau2--出-來。
       做海軍，當然tioh8坐船。為著beh hou7阮chia-e5新兵適應海洋生活，第一擺坐船出帆，就是三暝三日。Ti7船頂toe3海湧haiN3來haiN3去，規個頭殼gong5-chhia-chhia，差一suh a2 tio7 poah8一下險險死，m7-koh看著海豬a2 ti7船頭跳來跳去，實在真趣味。
       中心訓練了後，正式上( chiuN7)船派去澎湖。去澎湖tioh8駛過黑水溝，黑水溝e5風湧特別chhoah流，有真che7人攏吐kah chiaN5淒慘。講--起-來chiaN5好運，這擺吐無成，以後e5三冬，m7管風湧外大，船外hian2，我攏m7-bat koh暈船吐--過。
       阮e5船，載貨也載人。載著空軍a2，攏是斯斯文文。載著陸軍，全是thai2-ko noa7-lo5，垃圾koh臭汗酸。若是載著阮這款e5海軍a2，tio7粗腳重蹄若莽夫，莫怪人按呢講：「空軍少爺，陸軍a2乞食，海軍a2 lou5-moa5 」。m7管少爺、乞食抑lou5-moa5，攏是父母e5心肝gin2-a2，希望tak8家做兵會tang3順序勇健。
       三年e5海裡生活，定定tng7著phaiN2風湧，ma7 bat走hou7風颱jiok。有一擺無小心，險險poah8落海。好佳哉，總--是hou7我平平安安倒轉--來。退伍了後，bat聽人講起，阮坐hit隻船，ti7 我退伍仝hit冬e5寒天，soah tiau5-ti7 野柳附近e5海kiN5。
       感謝媽祖婆保庇，hou7我平平安安倒轉來阿母e5身邊。
（靜宜大學台語文讀寫彰化班學員作品：2001年）

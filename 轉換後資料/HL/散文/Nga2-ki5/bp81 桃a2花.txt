∮台灣人寫真
桃 a2 花 (1/4)
A 桃  口述
Nga-ki 整理
做gin2-a2

A-pa tu2 tng2--來，外口pin3-piang3 叫，擔水聲hngh-hngh叫，我有聽著i 直直喘、直直喘e5 聲。I tu2-chiah chhia 黃麻tng2--來，長工牽車a2 toe3 ti7 後piah iau2-boe7 踏入門。Chit個時chun7,beh 滿3歲e5 小妹──A票iau2 leh 學行路。
我看著a-pa beh ka7 kui 桶水piaN3 入去am 缸底，pin7-toaN7 用舀--e5,an2-ne khah 緊。A母驚am 缸e7 kong3 破，oa2 去ka7 tau3 leng5--leh，a-pa soah choaN-a2 ka7 a母cheng 倒ti7 am 缸kha，hou7 a母na2 氣na2 哭，衫a2 褲款款--leh，to7 beh chong5 tng2 去外家。聽著大人leh ka7 我hoah：「Iah8 m7 去jiok lin2 a母，kan-taN chhai7 ti7 hia 看！」
我真驚in oan-ke，連chiah 細han3-a2-kiaN2 e5 tai7-chi3 都記tiau5-tiau5。Hit-pai2 可能是a-pa 做了起thiam2--a。Eng2-pai2 i bat ti7 糖廠駛火車，ma7 bat 講beh 做seng-li2,a母都m7,講：「百般seng-li2,m7 值得揀草phi2。」A-pa 做kah sian7--a，teh kap a母siuN7-khi3 e5 款。
Khah 大han3,1-pai2 我發燒，hit-chun7 iau2 無孔明車，a-pa ka7 我用aiN7--e5,ui3 頂寮行到民雄hou7 醫生看，tng2--來ma7 是koh aiN7 我行--tng2-來。我人kui 工sian7-sian7 無爽快，a母ka7 我 aiN7 leh in 草 ，去草pu5 kha khioh 稻ko2草  縛甘蔗hah8-a2 ，ti7-teh 無eng5,to7 ka7 我講：「你落去sng2!」我無愛，硬beh ka7 pa3-tiau5--leh，i to7 真siuN7-khi3,hiong5-hiong5 大下ka7 我tng3--落，我驚1下。自hit-pai2--來，m7 敢koh kiap8 --i，若leh in 草，我long2 ai3 去ka7 ng2  草in，an2-ne 開始to7一直做khang-khoe3--a。
細han3 姨我一直long2 e7記--得，到chit-ma2 koh e7 ka7 siau3 念。I bat 來ka7 goan2 tau3 phak8-chhek-a2,koh 擔點心去hou7 割chhek-a2 e5 人食，我真愛jiok i 去田--nih，i ma7 e7 hou7 我toe3。A母in 外家有種田，飼雞koh 飼鴨。若鬧熱，我e7 toe3--去，細han3 姨long2 e7 ham7 我sng2,i 嫁--出-去了後to7換hiah-e5 表姐──Sa2-khouh kap A花--a2,in 是a舅e5 cha-bou2-kiaN2。我若去，in e7來車頭接，ka7 我aiN7 過溪到in tau，koh e7 me koa2 leh 飼鴨e5 塗豆khou-a2  hou7 我食，goan2 chiah-e5 表姐ma7 long2 有去ka7 goan2 tau3 作黃麻、chhoah 蕃薯chhiam……hiah-e5 khang-khoe3。

Gin2-a2 時代e5 khang-khoe3

種瓜a2 tioh8-ai3 eng 火hu，瓜a2 tiam7 籽了，tu2-a2 有2 片葉a2 起--來tioh8-ai3 開始eng--a，theng3 若thau3 早，露水tang3--落-去，葉a2 tam5-tam5,火hu ia7--落tiau5 leh 葉a2 頂面，1種紅紅e5 ku-a2 chiah be7 去食。
差不多我7~ 8歲時e5 tai7-chi3--a，eng 瓜a2 了，tng2 來ti7 廳頭等a-ma2 phang5菜hou7 我配飯，想be7 到a-ma2 phun桶phaiN7--tng2-來，khng3--leh，soah theh8 掃se gim2-a2 ka7 我sut，tu2-a2 chiah 做khang-khoe3 tng2--來，iah8 無an2-choaN2 nah e7 ka7 人kong3?A-ma2 chiah 知iaN2 phah m7-tioh8 gin2-a2--a，本來i 是beh kong3 大姐A-bih--e5,i 無聽a-ma2 e5 話，m7 去扛phun，bih ti7 眠床kha，goan2 2個koh 差不多大han3,老歲a2 目看khah be7 清，我chiah 入--來，i to7 liah8 準我是goan2 大姐，choaN-a2 hmh--落-去。A 姐tu2 好liah8 著機會，緊soan 去學a2 讀冊，我hou7 人phah kah 真冤枉，chiaN5 siuN7-khi3,a-ma2 theh8 2角銀beh ka7 我騙，我be7-gian3 theh8。
Hit-chun7 e5 khang-khoe3 m7 是kan-taN eng 瓜a2 nia5。Goan2 tau 3~ 4甲地，有園ma7 有田，長工kan-taN chhiaN3 1個nia5,做kah beh phun3-keng --去，long2 m7-bat leh eng5--e5。Chai2 起peh--起-來tioh8-ai3 先掃內底，ham7 大姐1人分1間鵝a2 tiau5,pe5 鵝a2 屎iah 是鴨屎，a-ma2 e7 ka7 goan2 haN2 講：「若掃無清khi3,chhin3-chhai2 ia3-ia3--leh，鵝a2 屎beh ka7 lin2 chiN3 。」聽都真驚，壁--lah、壁縫--lah，long2 ma7 清kah chiok 清khi3--e5。
Goan2 ai3 koh 趕鵝a2 去食草、飼鵝a2,若無，tioh8 扛phun 去飼豬，phun long2 是goan2 ka-ti7 hiaN5--e5,koh tioh8 洗米iah 是洗菜e5 水倒倒--leh，ka7 豬菜theh8 落去sah8。若有閒，ma7 ai3 去牽牛、khau 豬菜，1-pian3 是去人e5 瓜a2 園khau 鵝a2 菜，1個20 thong2 歲e5 崙a2 頂人，是守寡--e5 e5 cha-bou2-kiaN2，i giah8 草ko2 chhoe5-a2 beh ka7 我jiok，我真驚--nouh，草kap 畚箕a2 theh8--leh，走tui3 另外1-peng5 田岸，i koh 走輸--我neh。Tng2--來，a-ma2 一直ka7 我看，i m7 知我是an2-choaN2，ma7 無ka7 我問。Hit 暗我khun3 be7 去，驚kui 暝，a-ma2 to7叫婆祖ka7 我收驚。
Goan2 ma7 ai3 toe3 大人作田，in 若教，goan2 to7行，toe3 in 去khau 草 、so 草 、tng2 草心 、thoaN2 田岸草 ，無，to7去園--nih kut 塗hiuN-a2 ，若落雨be7-sai2 作田，ti7 厝--nih 有tang 時a2 tioh8-ai3 kheng5 櫥a2,衫破--e5 tioh8-ai3 補補thiN7-thiN7--leh，tio3-tio3--leh  ma7 好，有孔keN-keN--leh ，無，to7 hit 領ka 來補chit領，kheng5-kheng5 hou7 kui 領，phaiN2--e5 to7 tim3掉。
Tu2-a2 開始作田、khau 豬菜long2 toe3 A秀姑，i 是goan2 thiau7-a2 內e5 a姑，a祖ham7 in a公是兄弟a2,goan2 toa3 做夥，long2 toa3 leh 正身hou7-leng5 ，m7-koh 無kang7 頭，隨人食。I siuN3 牛--e5,加我9歲，我long2 toe3 in hiah-e5 大han3--e5 lam7 ，m7-koh，若lioh8-a2 toe3 in sng2,a母to7直直叫--a，叫東叫西無thang hou7 我ham7 in sng2。
Bat ham7 A秀姑、康平、康順in teh sng2,我aN3--leh，hiong5-hiong5 有人ka7 我phah kha-chhng，我想講是in leh ka7 我tih-tuh ，choaN-a2 hoah 講：「你是beh 死--a hiouh！」Oat8 頭ka7 看是a母，驚kah beh 死，拚leh long7 ，康順kap 康平是ham7 goan2 kang7 a祖--e5。Goan2 koh 有1個a兄叫做「A土」，是ham7 in kang7 a公--e5,m7-koh 分開食、分開toa3。
A公真愛聽歌a2 戲，i bat chhoa7 我去看歌a2 戲，m7-koh lan2 gin2-a2 去是long2 kan-taN 看食--e5,i 有1台lajiouh long2 tan5 歌a2 戲，hit-chun7 頂寮kui 庄lajiouh chiah 3台nia5 neh。Goan2 tiaN7 ham7 i 做夥peh 塗豆，thang 做塗豆chiN3。Goan2 long2 e7-sai2 toe3 i 聽歌a2 戲，聽到尾--a2 我long2 e7-hiau2 唱，做khang-khoe3 e5 時to7 na2 行na2 唱，hou7 a-pa 看--著to7 hmh-hoaiN3-hoaiN3 、面橫橫，i 驚我去作戲，choaN-a2 人leh 踩街beh poaN 歌a2 戲，i long2 m7 hou7 我去看，ham7 he 消防隊pak8  1棚歌a2 戲ti7 民雄戲院，e7-sai2 看免錢--e5,i ma7 m7 hou7 我去。
A-ma2 有teh 食早齋。I 真gau5 講故事，ham7 i 做khang-khoe3 e7-sai2 聽i na2 做na2講「蛇郎君」、「金姑看羊 」hiah-e5 故事，khau 藥草e5 時，i long2 e7 教我認藥草，na2 khau na2 認，講後pai2 ai3 我ka-ti7 來挽藥草。
Koh 來，i 人若無爽快to7 ka7 佛祖poah8 藥草，我chiah 去khau beh ai3--e5,有tang 時是去藥頭a2 店切tng2 來choaN--e5,ma7 bat 去觀音ma2 廟poah8 藥籤，i 身體無好，hoan 咐我去，我to7叫廟公ka7 我poah8,我自chiah-e5 藥籤去民雄e5 藥房thiah，khah 大han3 e7-hiau2 poah8 藥籤--a，to7 long2 派我去。像拜拜iah 是poah8-poe long2 是a-ma2 ka7 我教--e5。4月初8洗佛，a-ma2 e7叫我去觀音ma2 廟koaN7 佛水tng2 來食平安。有1-pai2 洗佛，i 去hia poah8-poe 抽著籤頭，身軀無錢添油香，to7 tng2 去唸，講beh 叫我koaN7 火油(塗豆油) 去添油香，a母看--著to7 ka7 講：「Theh8 番a2 油去to7好--a。」2個to7開始koh leh oan-ke--a。

讀冊

9歲hit 冬，a公chhoa7 我去入民雄國校，我khah oaN3 去，人long2 讀幾na7 禮拜去--a。Hit-chun7 寫字真bai2,無chu7-a2  ，簿a2 long2 luh kah 破--去，我koh-khah 食力，寫字long2 khioh 大姐e5 筆chat-a2,he 字chiaN5 實be7 看--得。去學a2,我真愛穿1-su 洋裝，hit-su 洋裝是嘉義e5 好額a伯買hou7--我-e5。Hit-pai2 好額a伯beh 入厝，a-pa3 to7 ka7 我講：「你khah 乖--leh 去做khang-khoe3,lan2 chiah 去hou7 lin2 a伯in 請，khun3 天光chiah tng2--來。」
隔tng2 工i chiaN5 實chhoa7 我去。E5~奇怪？去，tu2 食飽，i to7拖leh long7--a，iah8 無過暝--a，原來hit工人客真che7,a-m2 大腹tou2 koh koaN7 菜，無kha3 招呼講：「A叔，你來chhit-tho5--ou！」A-pa gau5 khiau5-khi  soah leh siuN7-
khi3。尾--a2,m7 知過joa7 久a伯chiah 知iaN2，m7-chiah chah 3 su 衫來，goan2 姊妹a2 1人1-su，我揀--e5 是洋裝，na2 韓國衫長長落--來，我若穿chit su，人long2 一直ka7 我看，褒講你nah 有chit su 衫chiah sui2!
好額a伯ti7 嘉義做油漆seng-li2,bat ham7 a-pa 做夥做豆油，in a兄ti7 高雄hoaN7 1間油漆工廠，嘉義a伯chiah 去嘉義賣油漆，賣kah 真好，有想講beh 叫a-pa 去台中賣，a母反對，a-pa chiah hou7 in 同窗--e5 A發去台中賣，seng-li2 做kah be7-bai2。A-pa 有hou7 a伯e5 老母收去做契kiaN2，in 感情真好，若8月初二嘉義鬧熱，a-pa long2 e7 chhoa7 goan2 去嘉義chhit-tho5。

休學

M7 知是『雙十節』iah 是『光復節』，人leh 迎鬧熱，kui 班gin2-a2 有e5 peh  牆a2 beh 看外口e5 鬧熱。我無ham7 人去peh，m7-koh 老師soah kui 班總phah，ham7 我chit個無去peh--e5 ma7 phah chham--落，我to7 leh 想講，ti7 厝--nih a公、a-ma2 beh 罵，pa5--a2 kap 母--a2 ma7 beh 罵，nah e7連ti7 學a2 老師ma7 beh phah？An2-ne kui-khi3 tng2 去hou7 厝--nih e5 人phah to7好--a。
Tng2--去to7 ka7 a母講我無愛讀--a，i 無好嘴ka7 我勸，kan-taN 大聲嚷：「你無愛讀，後pai2 是m7-thang kheng-
hun--ou！」我m7 知kheng-hun 是siaN2，看i chiah phaiN2，頭to7 tim3--leh tim3--leh ka7 應好，國校a2 m7-chiah 讀無2個月to7無koh 讀--a。
差不多8~9歲hit-chun7-a2,thau3 早起--來，a母to7 teh 一直罵講：「生kah lin2 chiah-e5 chi-bai gin2-a2,人A豐年--e5 to7 e7煮飯，lin2 long2 be7 煮……」A豐年--e5 是goan2 厝邊a2 1個a姑a2 e5 kiaN2，iau2-koh 減我e5 歲--leh，a母an2-ne 罵，我ham7 a姐choaN-a2 輪流煮，m7-koh A豐年--e5 是煮灶a2 nia5,無像goan2 che 大灶，ai3 koh gia5 大枋a2 來thiap8 kha，chiah 有夠koan5 ti7 灶e5 內底洗鼎，piaN3 am 缸ma7 ai3 thiap8 椅a2 落去khat，ka7 am 缸底清清--leh，chiah koh 叫長工擔水piaN3--入-去。煮到尾--a2 to7 e7-hiau2 煮--a，choaN-a2 ham7 a姐sio 搶beh 煮，a姐偷煮卵chah 便當，是a-ma2 ti7 i e5 菜--nih 看著卵幼a2,goan2 chiah 知iaN2。Koh 來a姐to7 be7-gian3 煮，choaN-a2 long2 我leh 煮--a。
無去讀冊，我ti7 厝內tioh8-ai3 做tai7-chi3,中tau3 koh tioh8 koaN7 便當去學a2 hou7 a姐。
有1-cham7-a2 我聽人講：「古早人，天boe7 光、狗boe7 吠to7 peh--起-來，衫a2 褲to7 chiuN7 竹ko。」我ma7 toe3 leh 衫a2 褲ka7 chiuN7 竹ko。
Hit-cham7-a2 真心適，ham7 in hiah-e5 無讀冊--e5──素卿kap A-khouh--e5──3個long2 pheng7 thau3 早，我2點peh--起-來，煮煮--leh，ham7 A-khouh--e5 走去素卿in 灶前等--i，chiah 做夥phang5 衫去井頭洗，tng2--來koh tioh8 phi 衫。食飯了，ham7 in 做夥牽牛，in long2 牽牛母kiaN2-a2 ，我牽牛kang2 ，中tau3 chiah tng2--來。暗時，goan2 bat 去做麥a2 酒lok-a2,he tioh8-ai3 去鋸kin 蕉khou，phak8-phak8 hou7 ta，kian--去chiah e7-sai2 lih 絲起來做麥a2 酒lok-a2 去交，收20幾khou theng3 好ka 1領衫，hit-chun7 koh gin2-a2,心內long2 ham7 in 2個暗暗a2 拚。

暗學a2

Kang7-thiau7 a姐桃蜜(mi2) kap A-chu2 in姐妹a2 ma7 leh 巡田，in 1個siuN3 虎，1個siuN3 龍，大我8歲kap 6歲，庄--nih tu2 好sio 招beh 辦暗學a2,in to7 想beh 招我去，choaN-a2 ka7 a母講：「賜嬸--a2!賜嬸--a2!你hou7 A桃--a2 ham7 goan2 做夥去讀暗學a2,A桃--a2 無讀冊m7 好--lah！」M7-chiah ham7 in 去讀。
暗學a2 是庄頭3~4個大人招kui-tin7,long2 總30~40個有--ou，ti7 1間姓張--e5 人家厝，請清木伯--a2 來教漢字，是台語--e5,na2 像1個人1個月交30 khou e5 款，tak8 工暗時long2 ai3 去上課。
In long2 khah 大han3,ma7 有人做老pe7--a，我chiah 11~12歲nia5,chai2 時long2 ai3 khah 早起來煮chai2 時飯，koh long2 真oaN3 khun3,天iau2 phah-phu2 光，a母to7直直叫、直直oe2 ，我chih-chai3 be7-tiau5--a，身體be7 堪--得，尾--a2 to7無去--a。A-chu2--a2、麗秀kap 桃蜜--a2 long2 有讀--落-去。
11歲to7有想beh 去讀日--時e5 學a2,hit-chun7 koh e7-sai2 入一年--e5。1工ti7 田--nih 做khang-khoe3,學生gin2-a2 kui-tin7 leh『遠足』，a母to7比hou7 我看：「你都無愛讀，無，ma7 像in kui-tin7 an2-ne 行。」我無ka7 應，m7 敢ka7 講我想beh 讀，i 講話ma7 無愛人ka7 應。
Koh-khah 大han3,khang-khoe3 e7-hiau2 做，to7無chhiaN3 長工--a，kui 個long2 我teh 做，soah kiong7-beh 做tiau5--leh，當然大月e5 時，beh 播田、收黃麻、割chhek-a2,tioh8-ai3 chhiaN3 khah che7 人--a。A母ka7 我講：「你khah e7-hiau2 做了後，lin2 a-pa to7 khah be7 keng7  我做--a。」M7-koh，soah 變做long2 keng7 我做，an2-ne in ma7 khah be7 sio-phah，若無，long2 thai3 gau5 oan-ke--leh。
【後期繼續】
(感謝Bun5-chhai2 姐整理)

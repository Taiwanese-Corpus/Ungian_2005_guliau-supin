Tui3汐止水災講起  		國基

最近咱tui3新聞知影，台灣因有風颱kap忽然間e5大雨，造成基隆汐止，koh一擺e5大水災。規十條人命喪失。Ti7一樓抑是二樓e5厝、財物家伙，一下仔久變作糞埽，khng3 ti7路邊等人來車走。有e5人入去地下室搬物件，一下仔大水沖入來，be7赴走，就去hou7水淹死。咱看土溝仔糜內面有石頭、有樹枝，馬上就知影，che就是因為山坡地過度開發e5緣故。有人講che是921地動了後，土地鬆軟致到e5。Che是原因之一，總是這款現象ti7 921地動以前就存在。
創世紀第一章，上帝創造地面kap水底一切e5生物，以及所有e5大自然，然後造人，叫伊治理這個土地。但是人類野蠻kap自作聰明e5本性，匪類亂作，致到這個土地受傷。人想著平地已經起滿厝ah，無法度發展，真巧，就向山坡地來開發。財團ti7汐止南港e5山頂放生命起大樓，起kah無位ah，就向北ti7五堵、七睹直直起去，造成今仔日e5結果。汐止人只有怨嘆toa3 m7-tioh8位。
台灣e5中南部亦無thang kah外好。森林是前林務局teh保護管理。舊e5省政府時代，因為官商交結，人為破害真嚴重，官員、民意代表以及財團做成一個利益共同体。原來森林法規規定海拔2,500公尺以上e5樹林be7使亂chho3，但是省林務局放hou7 in用機械車將規個山頭lu3 kah光光。照我所知，南投bu-lun2（布農族）山區，3,000公尺koan5 e5丹大林道kap孫海林道，規列e5卡車隊將木材一車一車運落來，遇著落雨，土kap石當然toe3大水沖落來。財團teh than3錢，無辜e5災民哭kah叫天叫地。
人類對大自然e5自私，hou7這個地球受苦。人愛食高山高麗菜，in就ti7高山大開墾。人愛食sui2 koh大粒e5水蜜桃kap梨仔，in就khng3真che7 e5農藥kap化學肥料，致到土地酸化。人講原子能發電khah科學，就不管，人國外漸漸teh關廠，in ma m7知廢料beh按怎處理，就ti7國內直直起核能電廠，整個土地受著污染。咱e5物件用phaiN2去，會使換新e5，但是台灣e5土地敢會使規層khau起來換掉？
92年有一擺，ti7台北參加環保e5街頭運動，聽當時e5東海大學林俊義教授（現在環保署長）講起：「在歷史上，從來無人親像咱這一代e5台灣人，對待大自然hiah-nih仔野蠻。Chit-ma2好ah，人類e5驕傲kah野蠻，反倒轉來傷害家己。」咱ti7電視影聞看著直徑超過一公尺外e5大石頭toe3水teh流。Na2親像phou-li2-long2（保麗龍）ti7水頂流hiah-nih輕。Hit種力量，hou7我感覺著大自然已經對人類e5野蠻開始teh報復。咱ai3怎樣hap大自然相kap和好，值得咱大家深思。Khia7 ti7信仰e5立場，咱ma7 ai3來反省咱kap上帝kap大自然e5關係。
願上帝kap災區受苦e5人同在，幫贊in e5重建。
(本文是作者ti7多倫多關心台灣祈禱會e5講稿)

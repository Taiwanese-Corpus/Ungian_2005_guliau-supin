掃著黃色風
Hong-chhoe 
Beh 冬節--a，天氣iau2 是真燒熱，有時路--nih iau2-koh 有看著人穿短ng2--e5，hoan7-se3 就 是人leh 講e5『溫室效應』。M7 知是m7 是「南北極」e5 冰山溶--去，台灣島toe3 水流，流去「北歐」，海水洗tng7 台灣人pi3-su3 e5 面容。

「Oeh！Lin2 hia 是m7 是有賣『璩美鳳』hit 種雜誌？」
聲音沉沉，m7-bat 聽--過e5 生份聲，我gang7 ti7 hia 1~2秒，用冷冷e5 聲嗽.應：
「你kha3 m7-tioh8！」
緊beh ka7 電話切斷，電話另外hit 頭soah teh 大聲笑，我chiah 致覺著是A芳teh 相chhong3-ti7。
「你7早8早是leh 亂心酸--e5？」
Ti7 電話--nih，i iau2-koh 笑kah khit-khit 叫：
「我都知你穩會gang7--去，你kam2 知新聞出--來，我就kha3 gun2 翁 e5 手機a2，叫i 買『獨家報導』tng2--來，hiah！I m7 知是m7 是貪siok8 買狗鯊，買tui3『時報週刊』，siaN2-mih 『東東』 ma7 無！」
過3工，A芳又koh kha3 電話來，ka7 我講 i 有拜託人去hit 間雜誌社beh買hit 本書，m7-koh 買無。隔tng2 工i 親像in kiaN2 考試theh8 頭等--e5 kang7 款，ka7 我phin2 朋友有燒hit-te3『光碟』hou7--i，thau3 暝i 就ka7 看--過-a，A芳na2 講na2 笑：
「烏矸a2 te2 豆油，男女主角long2 chiok gau5--e5，應該ai3 出國比賽。我有叫人燒1-te3 beh hou7--你，我若tui3 你hia 過.chiah ka7 你theh8--去 。」
我細聲應：
「M7 免--lah！」
「免假仙！」
Oah！我soah 變做愛食假細膩。

無幾工，我koh 接著A芳e5 電話：
「Oe5！人--a！我ka7『光碟』寄ti7 lin2 樓kha 管理員hia，會記得去ka7 theh8--ou！」
「HaN5！你ma7 khah 拜託--leh！我後pai2 m7 就挖地道出入？」
I koh 笑kah 真大聲，親像看著我kian3-siau3 e5 形體：
「無--lah！我用冊店e5 紙袋a2 包好勢，koh 密封，看--起-來be7 輸1本冊。」
「叫你m7 免theh8--來你koh theh8！」
「HeN3！He 是你.chiah 有neh！」
「An2-ne 我m7 就ai3 多謝你e5 照顧--loh！」
講到尾--a2 beh 切電話chin3 前，koh ka7 我講：
「看煞m7 好自卑neh！」

隔tng2 工i 又koh kha3 電話來：
「好看--無？」
我iN-iN ng-ng 講無siaN2 會出嘴。
「有看就有看，無看就無看，是leh eN7 siaN2？」
「我會想著『璩美鳳』in 老母e5 hau2 聲，iau2 koh 我無時間thang 看。」
「假仙！」
我苦！M7 敢看che，ti7 tang 時a2 變做1種罪？

新聞愈炒愈大，目chiu 看--e5、耳孔聽--e5 long2 是hit課--e5，ham7 客戶ma7 leh 探聽toh 位會tang3 買著『光碟』。1工去gun2 大兄hia 食飯，像leh 做連續劇e5 電視新聞，又koh leh 放送上新e5 進展，是『璩美鳳』in 老母leh tau5 hit 個夭壽e5『沈野』，hau2 聲悽慘，聽著心肝會cho，我問讀大學e5 cha-bou2 孫a2，in 學校是m7 是leh 時行。
「『小姑姑』，你實在是過時neh！Gun2真早就看--過-a。」
我金金相gun2 這個看--起-來真kou2意e5 cha-bou2 孫，像gin2-a2 純真e5 面容soah 有koa2 變形。
Toe3 新聞e5 熱度，台灣島變做黃gin3-gin3 e5「A島」，「性」m7 是禁忌--a，「偷看」變做另外1種thau2 放。『璩美鳳』這chan5 tai7-chi3 講是i e5 朋友 leh ka7 piN3-khang--e5，人kap 人中間e5 信任受著嚴重e5 挑戰，kap i 交--過e5 cha-pou 人，tak8-e5 閃kah 無看影，驚hou7 這chun7 黃色風掃倒。Tng-leh 炒kah 熱phut-phut，另外1個選無tiau5 e5 姓黃 e5「立委大人」koh poaN 另外1齣，kam2 是i leh  做好tai7，驚tak8-e5 生活過了siuN 苦悶，beh 娛樂眾人？
我無kah-i3 hit 個姓Ku5--e5用身軀換物件 ，m7-koh 若有人利用kang5. chhong3-khang e5 步數趁錢，koh khah hou7 人感覺會畏koaN5；in kam2 m7 是同志？是an2-choaN2 心肝hiah-nih8 殘（chhan5)，kam2 講「錢」是人.上koan5 e5 價值？
社會.會容允cha-pou 透過「權力」kap「金錢」，有複雜e5「性」關係，m7-koh be7 容允cha-bou2人有kang7 款e5 tai7 chi3 。
M7-chiah kian3-pai2 若有社會地位khah koan5 e5 cha-pou 人出tai7-chi3，看--著-e5，是cha-bou2 人long2 khia7 ti7 thin7 cha-pou 人e5 姿勢，明明心肝流血，iau2-koh ai3 講信用、支持身邊反背--i e5  cha-pou 人，kiam2-chhai2 若無an2-ne 講，人就會講 i 無夠賢慧，會hou7 人離去海口食番薯。
Cha-bou2人ai3 目chiu peh hou7 金，千萬m7-thang 出chhe5，若無，ki2-ki2-tu-tu e5 眼光，會親像萬箭穿心，會ka7 你「phah 入18層阿鼻地獄，萬世不能超生」，hit 個kap 你糖甘甜e5 人，無tiaN7-tioh8 就是叫人射箭e5 人，準無，ma7 是早早就走去藏--a，社會koh 會o-lo2 cha-pou 人『浪子回頭金不換』，m7-koh be7 hou7 cha-bou2 人半tau2 m7-tioh8 e5 機會。
Cha-hng beh 問A芳in tau e5 美術燈去toeh 買--e5，i 詳細ka7 我報，路尾koh 問我『光碟』到底有看iah 是無看，我用ta-so3 e5 笑聲，看khng3 ti7 我桌頂iau2未拆--開e5『光碟』。
「Heh！Heh！有--lah！」
像蠓a2 e5聲應，koh hou7 i khoe『假道學』，haih！講真--e5 是hou7 人khau，講假影.是hou7 人笑！M7 知beh 笑iah是siuN7 氣，掃著黃色風實在有夠衰！

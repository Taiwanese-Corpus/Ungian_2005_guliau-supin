騎Vespa e5 Cha-bou2 人
Po2-hui7
Tak8 工long2 ai3 去郵局寄物件，三陽Tact 50 a2騎--leh, kha前一箱，籃a2 內幾na7 包，hu7-u2,隔壁自助餐leh送便當e5 a伯用笑面ka7 我送，賣果子e5 a-sang2 嘴a2 hi-hi一直iat8 手，我無法tou7停落來kap in 開講，油一直催，若無khah趕緊--leh, liam-mi 郵局就關門--a 。ka-chai3,iau2 會赴，包裹long2 寄了，開信箱巡--一下，koh看口座有錢thang領--無，tai7-chi3 辦soah，好來t鼙--a。心情hiong5-hiong5 放鬆，無siaN2注意路況，邊--a一個cha-bou2 人出聲講：「Hia有警察，mai3 tui3 chia 過。」郵局出--來行幾步紅磚a2 路就會tu2 著"斑馬線"，騎Otobai--e5 longt2ui chia 過車路去對面巷a2,無議誤警察有時a2 起hoan 講beh開"逆向行駛"e5 罰單，m7-chiah tiaN7 leh 走郵局--e5, 目chiu long2   ai3 貓貓相，確定附近安全chiah 過，khah be7 soe。
 我kan-taN lio2--一下，kioh是好勢--a,hit個cha-bou2 人ka7 我提醒，我chiah眼著對面目鏡行e5 teng5-a2-kha bih一個san2 -kau5 警察！Cha-bou2 人kap我無熟sai7,iau2 be7 赴ka7 說謝，i 就先催油beh seh8 一lin3 chiah 過十字路e5 款，我toe3 i 後壁行，tiam7-tiam7 看i e5 形影，40歲kha-tah8 -a2 e5 cha-bou2 人，騎ka2-na2 Vespa hit型e5 Otobai，穿靴管，長ng2 e5 粗布衫，la-sam5 e5長褲，厚厚e5 手long5,戴一頂帽a2 遮日頭，後座兩旁吊兩鐵桶水，籃a2 khng3 一koa2  清潔劑，kha邊--a koh khng3 一堆ke-si，看--起來m7 知是公寓大樓e5 清潔工人，iah是kang5 拚厝內--e5。I long2無koh oat8 頭，愈騎離我愈hng7--a，tng tong i teh beh消失e5 時，天邊紅ge5 紅ge5,sio2-khoa2
leh起風，這個熱情koh 拍phah e5 台灣女性ka2-na2 鑽入我e5 心肝，ka7 我e5 心u3  gah燒-燒-燒，tui3胸坎燒到am7-kun2, 燒到鼻a2 kap目chiu。無張持，雨毛a2 噴來我e5 面，淡薄a2 燒loh8 kap 淡薄a2涼冷，我想著故鄉e5  a母。

商務旅行
胡民祥
這次來去日本，是beh去關西電力公司推銷產品，產品ui3設計到安裝，價格是一千萬美金。 三年前去接談過一屆，三年前無競爭，可惜，彼當時， in e5決策者三心兩意。Chit-ma2, in 決定欲採購，阮西屋愛kap三菱對決，價數低e5人提去食。 標價以日圓算，日圓一直貶值，對阮西屋來講真不利。 三年前，一箍美金換日圓九十左右，現時是一百四，無形中，西屋e5 價數是三菱e5一倍半。 起跑點to7輸一半，真歹拼。
國際出差去遠東，一choa7 飛來十二、三點鐘，公司規定是坐商務倉。 經濟倉座位窄，四肢歹伸展，到出差所在，人會真忝，辦代誌恐驚精神未集中。古早美國景氣好e5 時代，原先商務出差攏是坐頭等倉。這回beh來定票e5 時，課長一看，商務倉機票彼呢貴，ui3 匹茲堡到大阪著愛美金五千三，經濟倉才二千左右。 恁敢知影？伊怎樣講？兩位美國同事kap我是三人作伙行啦。若是三人攏坐經濟倉，每人省三千外，三人總共省一萬。伊講：「恁若是坐經濟倉，我hou7恁每人一千箍。」意思是公司猶省二千。結局三人攏決定買商務倉機票，放棄一千箍美金e5餌，每人理由無相共。Kap阮兩個查某囝講起， in 攏m7相信，「爹地，一千箍呢，」 in 同齊講。
空服人員捧來墨西哥點心，有豆沙、紅茄仔粹、蟹肉、芫荽、酪梨、生柑仔蜜粹醬、洋蔥。 量少，滋味好。 我ti7核羅里達e5天霸市toa3過三年，中晝有時會去食墨西哥料理，印象中墨西哥料理是食粗飽e5。食著飛機頂e5 墨西哥仔點心，煞調整我e5 印象；煞有墨西哥美食e5 感受。墨西哥料理猶有用生菜，取生菜e5新鮮，我想是墨西哥料理e5一項特色。親像處理美洲原產柑仔蜜，義大利料理採取熱處理，製成e5 熟柑仔蜜醬，墨西哥料理是切粹，無煮，純然保留生菜e5 風味。
料理是真趣味e5 文化。東方日本人食生魚片，西方人愛食生菜。生e5 對象無共款：一款是素食，一款是葷腥， in m7知是怎樣發展出來e5?新鮮生魚片無臊腥味，煮過e5魚顛倒有臭臊味，若是處理無好。
主食來，我點一客鴨，心目中我想是夢想香酥鴨。送來一食，是酸甜鴨。美國人興酸甜，食酸甜雞、酸甜豬肉、酸甜魚、酸甜鴨。我真無欣賞酸甜。
飛六點半鐘，向西來到阿拉斯卡，ti7 溪奈半島e5高空三萬英呎，外口是攝氏零下62度。三十一年前來美國，第一站to7是阿拉斯卡e5安克拉治，降落加油。
飛ti7北美洲e5天頂，食飽beh作啥？無偌濟選擇，我選看電影。看著一齣生離死別e5 影片，煞引來強烈e5 情緒。父母已經七、八十，我猶原離家萬里。直直想，著愛轉去，轉來去農村，曾文溪岸e5故鄉。想beh kap父母toa3一站仔，啥物攏免，單單話仙就好。 in e5 時間m7是真濟啦。舊年秋天轉去，木川嬸仔講：「上濟嘛十年爾爾。」
古早人講：「父母ti7厝，聽好 mai3 出外遠遊。」年歲大啦，感受愈深。這擺來去日本出差，是純商務，無法度越去台灣，真是無奈e5。
茉里鄉紀事 (1998-2-19)

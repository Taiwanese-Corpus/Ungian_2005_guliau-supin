 永遠e5 TI夢想家
~參加WTC e5感想            Jiwas Bawan

Che是我第一擺參加「世界台灣人大會」(WTC)，感觸真深，其中有幾項代誌hou7我真感動，ti7 chia kap大家分享。
前總統李登輝先生ti7第一日e5主題演講內面講：「我koh活上加差不多十冬，我beh為台灣奮鬥，che是上要緊e5代誌。」伊這句話hou7我真感動。伊無想beh用可能是伊人生最後e5十冬，輕鬆快樂過日，卻願意為台灣盡伊所有e5心力，che是咱應該學習e5運動精神。
Ti7前總統李登輝先生teh演講e5時，我看著一位老大人hou7人chhah入來會場，真che7人攏teh看--伊，我心內想：「伊到底是啥人？」演講結束了後，主持人陳隆請伊上台講話，我才知影伊就是真有名e5史明先生。伊一手giah8柺a2，一手theh8 mai3-khuh，一直講，伊講「用獨立代替民主」、「咱ai3有國家觀念」、「hou7全台灣e5人知影台灣是一個有主權、有尊嚴e5國家」。雖然伊大部分e5內容我聽無真清楚，但是，看著一個老大人，chiah-nih用心為台灣，我e5目屎差一點a2 lian3--落-來。
另外一個hou7我印象真深e5人是莊秋雄先生。以前bat定定聽人提起莊前輩，但是m7 bat正式見過伊，顛倒是先bat伊e5 kiaN2 Tim 。Tim bat提起伊e5老父為啥物ka7伊號這個名(TIM to7是Taiwan Independent Movement)，我一直teh想這個真特別e5老父是啥款e5人？Hit日ti7 WTC會場中晝頓e5休息時間，我看著桌頂有khng3莊秋雄先生e5作品＜海外遊子台獨夢續＞。我theh8一本kap人排隊等作者簽名，我開始觀察莊--先-生。除了簡單e5自我介紹，我並無kap伊交談，kan-na一直看--伊，看著一個破病e5長輩，tak8工攏真有精神參與WTC e5每一個活動，我感覺真見笑(siau3)(竟然會因為真密e5行程toe3朋友hoah thiam2。)我想che就是做運動e5精神！拜二ti7 tui3台北轉去彰化e5火車頂，我開始讀＜海外遊子台獨夢續＞。我知影頭前後壁e5人，攏teh偷看我看啥物冊？但是我不管！內底e5故事，hou7我幾na7擺差一點a2哭--出-來，也hou7我了解chit-ma2 e5少年人，為啥物無長輩in hit款e5堅持、無怨無悔e5運動精神。因為阮好運出世ti7民主e5時代，無經過白色恐怖，造成阮e5悠哉自在。
Ti7去高雄e5路--裡，阮幾個人先去拜訪一個台獨運動e5英雄：郭倍宏先生。我對郭--先-生初次e5印象是伊親切e5笑容，kap真像原住民e5面。伊kap運動e5前輩、同輩kap晚輩，分享伊過去e5故事、ti7台灣e5經驗，伊也真關心美國台灣人組織e5運作情形。他愛台灣e5心，也ti7伊厝--裡e5設計kap外面e5工程展覽出--來。伊ka7一個原木e5長桌a2中央刻一個台灣，也ka7台灣e5木刻吊做燈飾。伊ti7 in tau附近做一個私人e5休閒中心，大水池內底用石頭做一個台灣，台灣東旁連一個小木橋，台灣西旁e5涼亭無路會tang3到台灣，che表示台灣是kan-na會tang3(hou7中國)遠遠看be7 tang3欺負。伊愛台灣e5心，ui3伊e5設計完完全全表現--出-來。
WTC結束hit下晡，阮一群人(80個左右)去總統府。了後，Bob、若蘭、郭重國、許世模、麗華姐、陳隆、Amy、kap其他e5人(我m7知影名e5同志) kap我，去行政院門口，支持「核四公投」e5行動。Ti7 hia看著另外一陣愛台灣e5「gong7人」，為著台灣恬恬坐ti7 hia，實在感受著做一個台灣人e5驕傲kap無奈。林義雄先生因為知影WTC e5人ma7來支持，伊隨時過來招呼，也ti7郭重國e5身邊靜坐。林--先-生雖然人無爽快，m7-koh 全程參加這個活動。Ti7恬靜e5靜坐者中間，一直聽著伊e5嗽聲，hou7我koh再對林長輩e5精神kap毅力非常敬佩。     
最後一個hou7我印象真深--e5就是王康厚阿伯。這擺e5活動tui3頭到尾，阿伯攏一直帶領這個團隊，我看伊攏真有精神為大家服務，ti7台灣獨立聯盟B車kap大家開講、講笑話，hou7大家ti7這擺e5旅程中，有真趣味e5一日，伊e5精神hou7人真佩服。
 有幾擺參加台灣人e5活動(TC、ITASA、NATSC無算)發現年紀大--e5攏比少年人khah che7。Che是一個危機，若是這批熱情e5同志離開了，是m7是台獨e5活動就會無人繼承？Che是WUFI應該注意kap應該解決e5問題。我發現若是有心e5少年人kap老前輩接觸，不管是看--著抑是聽著老前輩e5故事kap奮鬥史，攏會深深感動，而且鼓勵in為台灣出力。所以，國外kap國內e5長輩，恁會tang3 ti7固定e5時間ti7人tau聚會，邀請少年人去聽，hou7台獨運動加一點a2生力軍。我突然間發現按呢來宣揚台獨精神，真像teh傳道，莫怪阿輝伯--a到今a2日猶hiah有群眾e5吸引力。(伊ti7演講中講國名改做台灣國e5主張，猶ti7台灣e5媒體kap政壇發燒。) WUFI無定會tang3 kap其他e5台灣社團合作，做巡迴演講(出冊e5巡迴演講ma7會使。)抑是舉辦少年人e5訓練營，hou7年輕e5一輩會tang3 ti7 WUFI有歸屬感，koh入去核心幫忙做代誌，按呢無定會tang3縮短長輩kap少年人e5距離，做伙為台灣拍拼，hou7咱建立台灣國e5理想早一日實現。

編註：
1.	TI - Taiwan Independence (台灣獨立)
2.	WUFI - World United Formosans for Independence (台灣獨立建國聯盟) 
3. 本文原文是中文，編輯室翻譯做台文。

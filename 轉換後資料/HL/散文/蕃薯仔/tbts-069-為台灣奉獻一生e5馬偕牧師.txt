為台灣奉獻一生e5
馬偕牧師
蕃薯仔	
	1860年代，基督教開始ti7 台灣傳播教義，引進西方e5新文化。當時以大甲溪為界，有南北教會之分，南部是英國蘇格蘭長老教會e5馬雅各tui3 1865年開始以台南為中心e5傳教事業；北部是加拿大長老教會e5馬偕tui3 1872年開始以淡水為中心所做e5傳教事工。
	馬偕(偕叡理)牧師原名 George Leslie Mackay，父母是蘇格蘭人，1844年ti7加拿大安大略省牛津e5所在出世，家庭環境宗教氣氛真重，10歲e5時to7立志beh做傳教師。伊代先ti7 多倫多大學神學院讀冊，然後轉入美國普林斯頓神學院。畢業了後，申請自願擔任海外傳教師，1871年加拿大長老教會允准伊去外國宣教，選定中國做伊服務e5教區。彼年6月，伊tui3舊金山上船，經過香港、廣州到汕頭，然後，伊ti7 冥冥中決定beh 去台灣，ti7仝年年底去到台灣南部。
	1872年3月，馬偕tui3台南坐「海龍」號船上北，經過兩日e5水路航程，ti7 3月9日進入淡水港，伊隨時hou7「淡水疏煙，青山翠巒」e5環境吸引，決定以淡水做傳教e5基地。馬偕開始對未來e5教區進行探查旅行，前後有一個外月。
	馬偕e5宣教工作，tu2開始因為文化語言e5無仝，遇著真che7困難，伊hou7人phui3嘴瀾，khian石頭，恥笑，亂罵。M7-koh，伊無餒志，用疼心、醫術kap基督教e5精神，吸收真che7信徒。伊kap牽牛gin2-a2學台灣話，也用漢英辭典學習文字，無到五個月就會tang3用台灣話講道。  
	馬偕m7是醫生，m7-koh有基本e5醫療知識，傳教e5時兼替人看病，後來有設立醫館，是台灣北部西方醫術e5倡導者。醫療工作改善伊kap本地人e5關係，對傳教工作有真大e5 幫助。馬偕挽嘴齒e5技術真好，每到一個所在，攏會先替人挽嘴齒，然後才吟詩講道，聽講伊親手替台灣人挽過二萬一千粒以上e5嘴齒。
	馬偕對台灣e5教育事業也有真大貢獻，除了設立「理學堂大書院」(簡稱「牛津學堂」，台灣神學院前身)，也創立台灣第一間女子學校「淡水女學堂」，採取新式教育，傳授基督教教義kap西洋文化，培養真che7人才。
	馬偕是本土化上深e5西洋傳教士，伊融入當地社會，m7-na7講台灣話，娶台灣某，兩個查某囝也嫁hou7台灣人。1901年馬偕ti7淡水破病過身，前後ti7台灣傳教beh有三十冬。馬偕一生奉獻台灣，伊e5傳教事業，醫療工作kap教育事業，對台灣社會有真深真長e5影響。
本文參考資料：	
戴寶村：「燃燒自己奉獻台灣的傳教師 - 馬偕」
莊永明：「台灣北部第一位宣教師」
 
	

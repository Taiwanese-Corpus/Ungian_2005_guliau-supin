行ti7結冰e5湖面
王貞文
破病tu2好了無joa7久，我e5 腳步iau2 無在，行路親像揹重擔e5 驢a2 。我siau3 念hit 個腳步自信、kha 手緊、反應緊e5 ka-ki7。總--是，心內親像有1個深深e5 破孔，將我所有e5 氣力long2 漏無--去，頭殼內不時有長長e5 哨角、嗩吶e5 聲teh 凌遲我e5 靈魂。
外口是 1 個hou7 冰雪封--起-來e5 世界，phu2-phu2 白白。我ka7 ka-ki7 關ti7 na2 山洞e5 房間內，讀1本憂憂愁愁e5 冊。
總--是朋友來招我出去散步。2、3禮拜e5 冷氣團，連大湖long2 結1層厚厚e5 冰，是真oh 有e5 情景。我iau2 畏koaN5，ma7 無法tou7 忍受e-e-kheh-kheh e5 人群。朋友笑kah hiah-ni7 燦爛，用i e5 羊毛圍巾a2 ka7 我e5 頷頸圍--le，khiu2 我出門。
雲漸漸散--去，日光溫柔chhio7 ti7 這個北德e5 大城，真che7 拜堂e5 尖塔，真che7 koan5-koan5 e5 大樓hou7 冬天柔柔e5 日頭攬--le，玻璃窗將日光反射--過-來，我giah8 頭迎接（ngia5-chih）光，得著tam7-poh8 勇氣。紅磚a2 厝e5 工人社區內，有gin2-a2 將雪捏做1丸1丸，tim3來tim3 去。路口有1個雪人，腹肚hou7 人踢--著，變形--去，m7-koh iau2-kuh khia7--teh。
坐ti7 電車頂，我e5 手一直teh liah8 chhio7入來車廂e5 日光。車行了真緊，日光變化多端。
細漢e5 時，ti7 教會學著：上帝是無形無影--e5、無所不在--e5 ，lan2 看be7 著祂，總--是祂一直存在。我be7-tang3明白這個無形e5 上帝，只有想像祂親像tui3 網a2 窗chhio7--入-來e5 日光。
「Che光be7 暗，久久長長。」我輕聲對ka-ki7 唱。我想，我若有liah8 著這個光，我e5身軀就會完全好--起-來。
車駛入去暗暗e5 地道。光消失--去。朋友khia7 起來chhih8 鈴，gun2 ti7 湖邊e5 1站落車。I真有耐性，等我慢慢a2 用我e5 驢a2 步，躊躊躇躇1層1層peh 樓梯，peh 出地下e5 車站。外面e5 天是清清爽爽e5 藍色，空氣冷kah na2 冰。I牽我e5 手，行過街路，來到湖邊。
湖面chiau5 人：kui 大隊穿冰鞋e5 青少年，ti7 湖頂seh8來seh8去，像燕a2 teh剪白雲；長毛e5 大隻狗a2、穿phong3紗衫e5 細隻狗a2，long2 hou7 主人牽--le，ti7 湖頂散步。有細漢gin2--a2 穿kah 親像熊a2 kiaN2，1 sian 圓lian3-lian3 坐ti7 冰頂，用好玄e5 手beh 去挖結ti7 冰內e5 1粒樹籽。
Gun2 chhoe7 著1個khah 平坦e5 所在，行到結冰e5 湖頂。我驚會滑--倒，kha 頭u 彎彎，m7 敢吐大氣，慢慢工a2踏ti7 冰頂koan5。經過1、2分鐘，gun2 互相扶持，開始行ti7 結冰e5 湖面，行到湖e5 中心。我e5 腰theN2--起-來，目chiu 看tui3 曠闊e5 湖面，看tui3 無像款e5岸邊，無像款e5 風景。
我m7-bat 對這款e5 角度看過這個城市。大湖ti7 城e5 中心，鐵枝路kap 大車路ka7 湖分切做內湖kap 外湖。Ti7 湖邊有市政府e5 大廳，有鬧熱e5 街市，ma7 有安靜e5 社區。Khia7 ti7 湖心，我會tang3 看著車頭附近e5 劇場，看著1個瘦瘦長長e5 鐘塔，hia 是散赤、苦憐、敗壞e5 所在，食毒e5 人聚集ti7 hia，買賣毒品，出賣肉體。
Sio2-khoa2 oat8 頭，我就會看著這個大城繁華e5 街市，白色e5 樓a2 厝，有真好看e5 窗a2 ，有雕刻了sui2-sui2 e5 正面，高級e5 大飯店，真有氣味e5 咖啡廳，hia 是旅客聚集e5 所在。
順kang7 1個方向koh 繼續seh8，我看著對面有錢人e5 社區，有kui 排大叢樹a2，厝hou7 雪kap 霜kham3--teh，只有看著1 koa2 裝飾（thaN7）phong5-phai3 e5 大厝頂。
有錢人e5 社區koh 再過--去，是過去城外e5 庄kha 所在，chit-ma2已經併入來ti7 城內，hit-tah 圍a2 就無幾人teh 散步--a。遠遠e5 湖面有1點a2 霧，看be7 著hit-peng5 岸。Hit-peng5 看be7 著e5「草埔」岸，對我來講，有奇妙e5 吸引力，我開始行向遠遠e5 岸。
雖然湖面人真che7，總--是湖面開闊，be7 有e-kheh e5 感覺，大人gin2-a2 hoah 來hoah 去，狗a2 teh 吠，m7-koh in e5 聲hou7 冰kap 雪吸收--去，親像hou7 牆隔ti7 遠遠e5 所在。日頭tui3 「草埔」hit 岸chhio7--過-來，親像溫柔e5 邀請，我1步1步，行ti7 冰e5 頂頭，有時會滑--1-下，ai3 出力hou7 kha 步tiaN7-tioh8，soah 有1點a2 出汗。冰結了真正有厚，氣phok-a2 kap 樹葉樹枝凍ti7 冰內，hou7 人看be7 著水。有人chhak8 1個孔，teh 量冰e5 厚度。
真che7 鴨a2 kap 天鵝聚集ti7 我面頭前，kah8-kah8 叫teh 搶位。原來，頭前有1窟活水，1條溝a2 e5 水流(liu5 )真緊，kou2-lok8 kou2-lok8 注入湖，ti7 hia，冰結be7 起--來。所有e5 鴨a2 long2 kheh ti7 hia，輪番跳入水中，整理毛，藏水bih，liah8 魚a2。這窟活水真大窟，邊--a2 e5 冰iau2 薄，我seh8 be7 過--去，kan-taN 會tang3 khia7 ti7 hia，kap 朋友做夥看鴨a2。
鴨a2 無飛去溫暖e5 所在過冬，因為i 已經慣勢人theh8 phang2 來ka7 i飼。1代過1代，i無需要追求南國e5 日頭，城市e5 燒氣kap 熱心飼鴨a2 e5 人，hou7 i會tang3 生活了快樂滿足，南國e5 日頭變成做傳說kap 幻影，m7 值得i用hiah-ni7 che7 氣力去就近。I ma7 可能完全be7 記得beh an2-choaN2 飛ti7 雲頂，看星定方向。
有1 tin7 少年gin2-a2 行--過-來，將細te3 e5 phang2 tan3 ti7 鴨a2 面頭前，che7-che7 鴨a2 圍--過-來，giah8頭目chiu 金金teh 看gin2-a2 e5 手，等beh 食phang2。少年gin2-a2 真得意，kui 群hoah8-hoah8笑，thiau工比賽sim2-mih 人會tang3 ka7 phang2 tan3 hou7 thong7 遠，hou7 鴨群亂紛紛teh 奔走。Che 是人對已經無法tou7 獨立生活e5 動物teh 展威。
冷氣tui3 我e5 鞋底chheng3--起-來，一直冷到心肝。我講：「Tioh8-ai3 來tng2--a！」
我並無be7 記南國e5 日光。大koh 強e5 日頭，中晝時熱到毒毒毒，一直到日頭落山--去，土地、石頭、圍牆、厝壁long2 iau2 保存che7-che7 e5 燒氣。我無be7 記ti7 日光下面青翠e5 山坪kap 藍色e5 大海。我iau2 知影通向日頭故鄉e5 路。
雖然我e5 腳步搖chhoah，ti7 結冰e5 湖頂tioh8 細勢teh chhoe7 平衡點，雖然我kan-taN 會thang 慢慢a2 1步1步行，m7 知ti7 時chiah 會tang3 chhoe7 著我所beh 去e5 岸，我知影我無beh kan-taN 守ti7 1窟水邊，等人來飼。我繼續用iau2 無恢復氣力e5 kha 步，用日光做路標，行ti7 開闊、結冰e5 湖。
我e5 kha 步艱難，親像1隻失去kha 爪e5 鵝，總--是朋友e5 手將我扶--teh，耳孔aN3--落-來，聽我講日頭e5 故鄉e5 故事。

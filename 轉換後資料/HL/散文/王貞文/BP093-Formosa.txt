Formosa，台灣
王貞文

有1 te3 土地，hou7 人號幾na7 pai2 名。歷史leh 變，民眾遷徙。土地無變，只是一再改名。名m7 是空虛e5 記號。名有性命，e7 成長，e7 死亡。
土地e5 名kap 土地e5 人民結oa2-oa2，土地e5 名，是生活ti7 chit phian3 土地頂e5 人e5 認同，土地e5 名，由住民e5 故事發展--出-來，ti7 人e5 嘴--nih、心內puh-iN2 soan藤。1個名，e7 因為受人thiaN3-thang3來活，ma7 e7 因為hou7 人民棄sak，soah 來死--去，無hou7 人記念。
Chit-ma2 lan2 歡喜稱呼chit te3 土地做「台灣」，i bat 有che7-che7 e5 名。歷史e5 溪流，ti7 chia 留落1 ian5 1 ian5 e5 塗沙。無kang5 e5 時代，無kang5 e5 族群，ka7 in e5 記ti5 tai5 ti7 chia，1 ian5 1 ian5 e5 塗沙--nih，隱藏che7-che7 e5 名。
有時a2，ti7 我e5 心頭，歷史e5 溪水攪la7 塗沙粉，我to7 親像teh 唸歌，唸出台灣che7-che7 e5 名：流求、大灣、大員、Formosa、台灣、台灣府、埋冤、台灣民主國、中華民國台灣省、美麗島、中華民國、Taiwan、Republic of China、Republic of Taiwan、Tai5-oan5。
台灣是「埋冤」之地。台灣是美麗島。歷史溪底e5 lok8-kou5-a2-moe5--nih，孕藏m7 甘願e5 心kap 自求多福e5 意，kaN5 著正義，ma7 kaN5 著出賣kap 奸巧﹔有自由歌聲響起，ma7 有冤屈e5 靈魂leh hau2 e5 聲。
台灣e5 外國名「Formosa」，親像1粒砂金，沉ti7 歷史e5 溪底，溪水chhoah流e5 時，時代e5 lian2-a2 緊緊轉，攪la7 塗沙粉，chit 粒砂金to7 ti7 我心內發出微微e5 光。Formosa，美麗島，che 是外國人對chit te3 島嶼發出e5 欣慕e5 聲。
Ti7 德國tu2 著真che7 老1輩e5 人，in 無問我台灣kap 中國e5 關係，是問台灣kap Formosa e5 關係。因為，一直到20世紀70年代，ti7 外國地圖頂面，台灣long2 是叫做「Formosa」。人問講：「台灣，本來m7 是叫做Formosa？70年代以後chiah 變做台灣--e5?」
「台灣，一直long2 叫做台灣。Formosa 是歐洲人號--e5。」
有e5 人聽著我chit 款回答，iau2 e7 ka-ti7 加1句話：「Formosa是西方帝國主義殖民者號e5 名，台灣有自主意識了後，to7 用原住民e5 話來號名，是m7 是an2-ne？」
我e5 心思飛tng2 去台灣自主意識puh-iN2 e5 年代。
我m7 知iaN2 是m7 是tioh8 ka7 in 講明：「西方帝國主義殖民者」號e5 名「Formosa」，ti7 kan-taN 容允有『堂堂正正的中國人』e5 身份認同e5 時代，bat 親像受阻擋e5 戀人之間e5 暗號，ti7 goan2 心內激出對chit te3 土地酸酸甜甜e5 情愛？女詩人陳秀喜e5<美麗島〉hit 首詩，用少年歌手李雙澤e5 歌聲做翅a2，飛ti7 20世紀70年代，飛ti7 越南戰爭e5 暗影內底，飛過『十大建設』e5 無數工地，飛過kap 美國斷交e5 驚惶煩惱--nih，飛入去軍事教官teh 管理e5 校園--nih，飛入去無暝無日teh 運轉e5 工廠--nih，un5-un5-a2 ka7 眠夢中e5 台灣唱--出-來：台灣是有水牛、keng蕉、玉蘭花e5 美麗島。
Formosa，對che7-che7 行過hit 段日子e5 台灣人來講，是台灣浪漫e5 名，名e5 後面，是『中華民國台灣省』以外e5 另外1個台灣：ti7 世界地圖頂面，自由自在e5 美麗島。I 是1個無受蔣家政權管理e5 台灣，1個kap 美國艦隊無關係e5 台灣，m7 是咬牙切齒、軍國主義e5『反共復興基地』，是1個太平洋--nih 來往e5 船隻teh o-lo2 e5 翠青島嶼，是tak8 時代、tak8 所在e5 移民者thang 實現in e5 夢e5 美麗島。Formosa chit 個名，代表--e5 是1個美麗e5 夢，是烏天暗地e5 時代，1扇有光chhio7--入-來e5 窗a2 門。
台灣e5 自主意識行過「美麗島」e5 浪漫，行入「大聲講出愛台灣」e5 時代。Ti7 外國e5 世界地圖頂頭，Taiwan取代Formosa。Chit-ma2，人beh 用台灣人ka-ti7 土地e5 名，來認識chit te3 土地。
21世紀，經過真che7 pai2 奮鬥，血kap 目屎tha3鬆人e5 心田，台灣意識e5 番藷藤e7-tang3 si3-ke3 thoaN3，tak8-e5 thang 光明正大叫出「台灣」e5 名。台灣「埋冤」e5 歷史，ma7 1點1滴浮現。受1 pai2 koh 1 pai2 暴力殘害--過e5 台灣，無koh 是1個「美麗島」，i e5 傷跡1 tah 1 tah 看現現：漢人kap 原住民e5 爭戰、漢人kap 漢人e5 鬥爭、Holland kap Spain e5 統治、國姓爺kap 清朝e5 交戰、日本e5 殖民政府、世界大戰kap 國民政府……long2 ti7 i e5 身軀頂留落痛苦e5 痕跡kap 傷心e5 記ti5。
Ti7 chit 個台灣e5 名漸漸響亮--起-來e5 時代，熱情e5 un3-chiang3 先生王文德創作1首真感動--人e5 歌：〈母親e5 名叫台灣〉，呼叫：「2千萬粒e5 番藷a2 kiaN2，m7-thang tiam7-tiam7 無出聲，勇敢叫出母親e5 名，台灣a7!台灣a7!你是母親e5 名。」充滿深情e5 勇壯歌聲，唱出熱情kap 尊嚴。tak8 pai2 若聽，鼻頭to7 e7 酸，目屎to7 e7 lian3--落-來。台灣e5 性命力a7!出頭天e5 意願a7!Ti7 台灣tak8 si3-ke3，有che7-che7 人認真phah拚，為著叫醒台灣人e5 意識，為著ka7 chit te3 受傷thiam2-thiam2 e5 土地，建設做人人欣羨e5 美麗島。
「台灣」m7 是太平洋頂koan5 大帆船發出--e5 欣慕e5 叫聲，ui3 Formosa 到台灣，是浪漫到現實e5 進展。「台灣」e5 名，有歷史kap 現實e5 重擔。I 無koh 是1個hou7 人hng7-hng7 觀看e5 翠青高山島，是充滿人e5 故事，有血、有目屎、有重擔e5 性命共同體。總--是，我願意去擔chit 個擔。我願意toe3 che7-che7 祖先叫chit phian3 土地「台灣」。
我無beh 為著「台灣」誇口，因為有真che7 傷跡iau2 看現現。我無beh ka7 目屎滴落i 胸前，過去積--落-來e5 目屎已經siuN che7。總--是我beh ti7 chia khia7 hou7 直直直，ka7 沉底ti7 歷史溪流e5 lok8-kou5-a2-moe5，抹ti7 身軀頂，hou7 我kap 台灣合做一體。Ti7 我身軀頂e7 留落埋冤、血水、目屎、爭鬥e5 痕跡，總--是，ma7 e7 有自由、活力kap 寄望，直直chheng3--出-來。       □




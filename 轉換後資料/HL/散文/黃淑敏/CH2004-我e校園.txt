教師組散文 第二名

我e5「學校」
伸港國中 黃淑敏

『青青校樹，萋萋庭草』，七年前，我抱著希望，親像一個青瞑m7驚大銃
e5猴囝仔，一點躊躇ma7無e5行出校園，行向我所認定e5人生之路。人講hong5-hiaN2少年時，我並m7是m7-bat懷疑，m7-koh我猶原真努力e5向家己所定下e5目標去行。
只是我實在m7-bat想--過，家己會tang3以一個實習老師e5身分koh再轉來這個校園。報到hit一日，我帶著一點點仔熟似、一點點仔生分e5心情ham5眼神行入校園。人講『景物依舊，人事已非』，m7-koh用我印象中e5校園kap眼前--e5相比，恐驚是long2無仝--a。
Chiah七年nia7-nia7,雖然iau2是ti7仝款e5所在，m7-koh好親像變化真choe7。我記憶中e5校園，m7管是ti7熱氣蒸騰e5熱--人，抑是ti7寒風凜凜e5寒--人，m7管是校舍、操場、樹仔抑是人，總是罩著一層宛如面紗e5土粉，無tiaN7是因為做學生e5我m7-bat 認真來看學校，所以對校園無啥物特殊印象；ma7無的確是因為我e5記憶出了啥物問題，chiah會hou7所有e5回憶long2變成泛黃e5相片。
Chit-ma2 e5校園ti7 我e5眼中，已經變kah chiok無仝款--e5。一踏入校門，看--著-e5是細細塊仔e5空地仔，中央e5校徽，設計感十足；蓮花池當做門簾，ka7操場ham7大門前庭隔開；校門to3手旁是籃球場，邊--a種著真choe7樹仔，使得籃球場自成一區，講--來見笑，自國中畢業了後到這陣，han-ban運動e5我iau2 m7-bat行入去籃球場過。Koh ui3學校內底行，東旁是通往校舍e5榕樹道，ah西旁就是大操場。榕樹道東旁e5地以前是做啥物用--e5,我ma7無啥印象，na2親像是充作童軍區e5黃土地，m7-koh chit-ma2這塊地變kah親像小公園，m7-na7 有小橋流水，koh有舖步道，熱天ti7 chia歇睏，一定真su3-si7。早起時對榕樹道看向操場，中央青草真艷，織做一張青色e5地毯，四周PU跑道就親像紅色e5緞帶，將地毯箍--起-來，日頭iah8落金粉，kui-e5 操場色彩真正鮮明。校舍就ti7校園e5上內面，行政大樓kap教室大樓無仝棟，m7-koh有相通，有所分別ma7非常方便。
「景物」已經變--a,昔日教過我e5師長，雖然大部分long2 iau2 ti7學校教冊，m7-koh 這個「人事」ma7是已經無仝--囉－以前我是學生，現在我e5身分變成實習老師；以前我ti7 chia 學讀冊，現在我ti7 chia學教冊。雖然是學無仝e5物件，但是long2是學，我看校園e5方式已經無仝--囉，但是chia iau2是我e5「學校」。

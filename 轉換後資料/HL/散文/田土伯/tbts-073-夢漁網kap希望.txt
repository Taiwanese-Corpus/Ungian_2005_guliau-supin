夢、漁網、kap希望		田土伯

	夢是平常時teh想e5代誌，ti7睏眠中顯現。有人會ti7夢中看見死去e5親人，ma7有hou7人謀殺e5死者轉來向親人托夢，後來真正破案。
	夢有真che7種：長夢、短夢、淺夢、深夢、美夢、kap惡夢。Khah嚴重會ham7眠，ham7眠e5時會大聲烏白叫，koh khah嚴重會夢遊，夢遊會peh起來一四界行。一般美夢攏真短，惡夢攏真長。譬如夢見kap愛人相會，攏ti7上蓋精彩e5時就雄雄醒起來，感覺真無彩，趕緊koh倒轉去睏，但是khah夢to無be7 koh再夢著。若夢著惡夢，攏牽kah一大堆，夢未了，夢kah走頭無路才會醒起來。醒起來soah m7敢koh再睏，驚koh再夢著。
	夢e5真正原因kap現象，自古以來就有真che7人teh研究。民間ma7有半仙、算命仙、kap騙仙替人解夢。農民曆有一篇周公夢解，專門teh講解夢e5代誌。一般攏講夢著好夢是好歹預兆，夢著歹夢才是好預兆。譬如，夢見poah落屎礐(hak8)仔坑講是會大發財。台灣e5廟寺有e5設有房間beh hou7人歇睏過暝，求神明來托夢用。聽講木柵e5仙公廟這方面上蓋有名。
台灣這幾年來因為經濟發展真緊，社會e5結構變化ma7真大，台灣人過去勤儉拍拚e5精神soah漸漸失落，眠夢beh ti7一夜之間than3大錢e5人soah愈來愈che7。譬如，chit-ma2 e5討海人，掠魚soah免用漁網，是用手錶、電子kap電腦產品kap大陸e5漁船ti7海上交易，比掠魚khah好khang。甚至若走私一棟a2毒品，to7 than3幾na7千萬，等於掠著一尾大尾魚，一世人食未了。
	最後 我beh講一個故事hou7大家來參考。我e5故鄉是ti7雲林近海邊e5漁村，阮厝邊有一個討海人，伊姓萬名叫無夢，人攏叫伊網無望。網無望愛食m7討than3,一日到暗倒ti7眠床m7振動，kan-na愛做夢，大夢做了做小夢，小夢做了做無夢。姑不將著去chhoe7仙公托夢，仙公教伊手提新漁網，心抱大希望，出海去pha網(撒網)。果然pha著一尾大海翁(鯨魚)，無望歡喜kah醉茫茫，無疑誤，海翁一下動，魚網(希望)soah破kah一大空，beh補又koh無半項。無望著驚hoah救人，醒來才知是眠夢。無望坐ti7床頭心茫茫，只好koh倒落眠床koh再夢。這回夢著一蕊大牡丹，牡丹花sui2又koh芳。無望想坑想縫挽轉去藏，隔日soah變做一尾虫，詳細一下看，原來是gia5-kang(蜈蚣)，無望著驚soah摔落屎礐坑 ，規身軀臭hiam-hiam，茶箍(肥皂) khah洗to無採工，芳水khah抹to抹無芳。各位兄弟kap同工，做人m7-thang貪，食貪著bun2雞籠。做賊害人仙m7-thang，名聲拍歹是一世人，世間e5榮華富貴，金銀財寶歸尾攏是空，獨獨積聚米糧ti7天國e5粟(chhek)倉才是永遠食未空！

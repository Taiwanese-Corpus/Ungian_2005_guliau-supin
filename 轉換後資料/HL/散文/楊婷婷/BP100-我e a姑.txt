我e5 A姑
楊婷婷

上尾1 pai2 看著a姑是ti7 ban叔a2 娶新婦e5 時，a姑kap 外省a2 姑丈叫goan2 ang-a2-bou2 去ka7 載，goan2 想講駛箱a2車khah 大隻，起落khah 利便，nah 知iaN2 a姑soah peh be7 起--lih，ai3 人ka7 chhah。Ui3 彰化坐到員林，ti7 餐廳門口beh 落車e5 時，a姑e5 雙kha soah thi3腿，be7 tin2 be7 動，kui sian na2 柴頭--leh，害我驚chit8 tio5，a姑輕聲細說ka7 我講︰「A婷--a2，免緊張！我sio2 hioh--chit8-下to7 好--a，老症頭--a，soah m7 知iaN2 kui 身軀e5 骨頭leh 退化，be7 chih力，去hong5 看，講是ai3 換人工e5 關節，我to7 想講e7 lun2 bong2 lun2，想著beh 開刀我ma7 e7 驚neh！」
Ui3 a姑e5 嘴--nih 講出chiah che7 話，koh 講kah chiah-ni7 清楚，講正經--e5 真正是頭1 pai2 tu2--著。自細han3 到taN，a姑kap goan2 講話be7 超過3句，有tang時a2 leh ham7 i 講話，i 連應ma7 boai3 應，kan-taN e7 ka7 你笑笑--leh nia5。
A姑嫁hou7 外省a2 姑丈是i e5 第2 pai2 婚姻，媒人紹介e5 時無講明a姑有ti3 siau2病，結婚無joa7 久，姑丈to7 真m7 願，kiong7-beh 離緣，到尾--a2，是chit8-koa2 親chiaN5 一直ka7苦勸chiah 勉強做夥。生第一胎e5 時是1 個cha-bou2--e5，hit chun7 我bat tai7-chi3--a，看e7 出來hit 個gin2-a2 無正常，m7-taN7 gong7-gong7，koh是軟骨--e5，坐to 坐be7 在，飼iau2-boe7 tou7-che3 to7 phaiN2--去-a！Hit時chun7 a姑oan-na che7 歲--a，老產婆講m7-thang koh 生--a！自an2-ne 去ka7 人抱1個偷生e5 cha-pou gin2-a2 tng2 來io，入in e5 戶口，今a2日m7-chiah 有人thang phang5 斗。
Chit 個gin2-a2 叫做A國--a2，今年28歲iau2-boe7 娶，ti7 i 17~18歲a2 hit tang-chun7，厝邊隔壁hiah-e5 kau7話e5 cha-bou2 人ka7 thok 頭講i m7 是姑丈in 2個親生--e5，A國--a2 擋be7 tiau5 soah 起liah8狂，講be7 chhun-chhia，鬧chiok 久long2 m7 煞。姑丈tau5 kah 目屎流目屎滴，怨嘆chit 個gin2-a2 白飼--a；a姑半句long2 boai3 講，目屎吞腹內，真認命。Goan2 long2 ka7 in ang-a2-bou2 安tah講theng3候i khah 大han3 to7 e7-hiau2 想--lah，勸in mai3煩惱hiah che7。講na2 leh 講--leh，我看e7 出來a姑一定e7 tui5 心肝，想講命運thah e7 chiah-ni7 chhong3-ti7--人，害i 食老無kah 半個kiaN2兒si7細thang ti7 身軀邊iuN2孝，koh tioh8-ai3 hou7 chit個養--e5 來chau-that，m7 知iaN2 beh ka7 siaN2人討公道。I e5 心已經冷1 khoeh8，m7 知thang koaN5。
Ka-chai3，A國--a2 是a姑thiaN3有落心，到尾有想通，厝--nih chiah koh 回復平靜。Chit pian3，a姑過身beh khai--e5，外省a2 姑丈講e7 省--e5 儘量省，顧活人m7-thang 顧死人，tak8項long2 boai3 khai，連告別式e5 式壇2萬5 ma7 beh 省--起-來；是A國--a2 開嘴講beh khai--e5，講老母kui 世人long2 無享受--著，m7-bat chhit-tho5--過，chit-ma2 人死--a，上無，ma7 ai3 hou7 chhiaN-iaN7--chit8-下。Chit個A國--a2 真正有ka7 a姑當做親生--e5 teh看待，可惜有khah 慢--tam7-poh8-a2。
出山hit 工來liam香--e5 long2 是外省a2 姑丈khah 早戶政e5 同事ham7 做兵a2 伴，無kah 半個a姑e5 朋友，che ma7 莫怪--lah，a姑kui 世人long2 teh 醫病，kan-taN 糖尿病e5 症頭to7 tai3 30~40年，tak8 工一定ai3 1支射，若是藥a2 to koh-khah 免講，long2 無斷--e5;a叔對i 死e5 看法，講he 是1種解脫。
家祭e5 時，我看著1個生hun7 e5 cha-bou2人，我liah8 準是姑丈河北hit peng5 e5 親chiaN5--leh，問--起-來chiah 知iaN2 是chin3前有來kap a姑sio認e5 cha-bou2-kiaN2；chit 個cha-bou-kiaN2 人toa3 kap a姑cheng差無2里遠，母a2-kiaN2 soah分開40~50年chiah sio認，che實在kap a姑bat 起siau2--過有真大e5 牽連。
A姑e5 性地siuN tiam7 koh siuN 軟chiaN2，30 thong2 歲a2 to7 因為耳khang輕，聽別人teh han2講in ang ti7 外面chhoa7 cha-bou2，chit8時精神chih-chai3 be7 tiau5，a-ma2 koh 堅持in ai3 離緣，ka7 ang-a2-bou2 kiong7-kiong7 拆散無--taN2-kin2，連kap 前ang 生e5 2 個後生2 個cha-bou2-kiaN2 ma7 hou7 前ang chhoa7 走，m7 hou7 in 母a2-kiaN2 sio chhoe7，斷kah 離離。A姑受真大e5 刺激m7-chiah e7 起siau2。
A姑離緣了後ma7 bat 自殺--過，有chit8-cham7-a2 hou7 a-ma2 ka7 關去siau2病院；我細han3 e5 時bat kap a母去ka7 看。I 1隻手hong5 用aiN7 巾縛ti7 眠床頭，人好好，看--起-來正常正常，ma7 e7 kap goan2 sio借問，叫goan2 椅a2 hia坐。雖bong2 我看著siau2 a姑e7 驚驚，m7-koh 我ma7 e7 問a母是an2-choaN2 beh ka7 a姑關ti7 siau2病院，an2-ne chiok 可憐--e5!A母應講：「Lin2 gin2-a2人m7 知半項，lin2小弟tu2 出世無幾工，lin2 a姑oa2 來看，1雙手teN7 ti7 lin2 小弟e5 am7-kun2，ka7 我講ka7 teN7--死好--無？我驚chit8下緊走tng2 去lin2外ma2 hia做月內，驚to 驚--死-a，nah thang hou7 i tng2來chham lan2 toa3!」
Hit 個無緣e5 姑丈一定真chheh心chiah e7 chiah chhan5，聽講一直到死ma7 無koh 娶，an2-ne kam2 是chhoa7 cha-bou2 e5 關係？應該是oan-ke e5 時，phaiN2聽話講siuN 滿，soah be7收山。問--起-來chiah 知iaN2 chit 個姑丈khah早是ti7 美軍e5 單位食頭路，人生做phiau-phiat、ian-tau5，嘴koh 甜，tu2--著e5 小姐人a2、cha-bou2同事long2 真gau5 妝，生活hoe-ko5-ko5，e7 cham3 酒家、行茶店a2。A姑tiaN7-tiaN7 jiok 無ang，kan-taN geng5，無i e5 法tou7;姑不二chiong a-ma2 出來chhap，nge7 ka7 拆散，1個家庭soah ou-iu2--去。
式壇頂koan5 1張a姑e5 相片，看--起-來kap i 本人chiaN5 seng5。我問姑丈che 是tang時hip--e5，i 講是beh 請健保IC卡chiah 去hip--e5。Aih！Me5年正月初一IC卡chiah beh開始用，a姑是用be7著--a！Chit張相片soah kan-taN 用1 pai2 nia5。
E7 記得外省a2 姑丈chun5--年tng2 去河北探親，上be7 放心--e5 to7是a姑e5 糖尿病tak8 工ai3 注射e5 tai7-chi3。一直long2 是姑丈teh 替i 注，注kah 無位連腹tou2 皮ma7 拖起來注。姑丈去to 無1禮拜，a姑to7 血糖siuN ke7，昏迷不醒，送去加護病房soah m7 知人。到kah 姑丈chong5--tng2-來，無分暝日ka7 照顧，a姑chiah tauh8-tauh8-a2 醒--過-來，hit chun7 姑丈to7 講--過：『你姑姑不能比我晚死，要不然誰來照顧她？』Chit-ma2 a姑先去--a！真正是人leh 講--e5，先死先贏。姑丈哭kah 腸a2肚碎碎--去，m7甘a姑離開，in 真正有用真感情leh tau3-tin7 neh。
我知iaN2 a姑到kah 死chin3前，iau2-koh leh siau3念另外hiah-e5 gin2-a2，想beh kap in sio 認。Hit 個大han3 後生ti7 美國，第二後生ti7 台中開委託行，a姑kap 姑丈bat 撥工坐火車koh poaN5 車去chhoe7，無tu2 著人。A姑有留住所kap 電話番khng3--leh，m7-koh long2 無得著回應，連大han3 cha-bou2-kiaN2 ma7 sio-siang5。A姑心肝底知知--leh，chiah-e5 kiaN2 到taN iau2 m7 肯認i chit 個siau2老母，到kah 死long2 無koh 見過面。
是an2-choaN2 khah早e5 cha-bou2 若hou7 ang婿離緣，long2 e7 hong5講是phaiN2 cha-bou2，koh e7 ka7 gin2-a2 教講是phaiN2老母，chiah 放ang 放kiaN2？Gin2-a2人be7-hiau2--得，long2 ma7 信信信。其實ang kap kiaN2 是cha-bou2人kui 世人e5 ng3望，nah有像chit-ma2 e5 cha-bou2。想想--leh，hit當時a姑嘴齒筋若sio咬--leh，lun2--chit8-下to7 過--去-a，今a2日ma7 be7 行到chit款地步。Aih！人生na2 teh poaN戲，chit-ma2 kam2 iau2 有chiah-ni7 癡情e5 人？少年--e5 若lioh8-lioh8-a2 be7 爽，oat--leh to7 beh 走，cha-bou2 soah 比cha-pou--e5 khah chhan5，放ang 放kiaN2--e5 kui堆，thah e7 an2-ne-siN--leh﹖
A姑是讀彰化女中畢業--e5，照理講日子應該真好過chiah tioh8。Beh 講生m7-tioh8 時代也好，無夠活骨也好，總--是目chiu 若kheh--去，4支釘a2 若釘--落-去，所有e5 無奈kap 遺憾ma7 同齊tai5落塗kha kham3-kham3--去，m7 免koh 艱苦--a！
新時代e5 女性ai3 知iaN2，愛情kap 家庭m7 是lan2 e5 全部--lah。Ka-ti7 ai3 學著1把功夫thang 好飼ka-ti7，千萬m7-thang ham7 社會脫節。人生e5 甘、甜、苦、澀，tak8個人long2 e7 tu2--著，生活e5 磨練若有夠，to7 be7 去hou7 打擊phah kah 倒翹翹，peh be7 起--來。萬項tai7-chi3 ai3 隨時做上bai2 e5 phah算，天地chiah-ni7 闊，一定有hou7 lan2 e7-tang3 khia7 起e5 所在。         □




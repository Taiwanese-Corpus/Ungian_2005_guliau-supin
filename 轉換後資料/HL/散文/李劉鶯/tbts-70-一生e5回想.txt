一生e5回想				李劉鸞

	我ti7 1904年出生ti7台南市元月境街，我今年已經滿90歲，感謝上帝特別e5祝福kap照顧，hou7我心神健康。
	我e5阿爹是劉大粒，阿母葉巧，我九歲e5時老母去世，我是排行第三e5女兒。父母真早to7信主，是一個基督教e5家庭，我只有一個兄哥，細漢e5時kap小妹去太平境教會讀主日學，老師是高候清連，就是高俊明牧師e5母親。後來，我讀東門女學校，koh進入新樓女學校，就是現今e5長榮女中。我四年畢業後，就幫忙父親e5店務一直到媒人來提親。
	Hit時我已經二十歲了，對方是一位讀台南師範第一屆e5畢業生，是屏東萬丹e5人李志傳。因為伊在學e5時成績優秀，所以留ti7本校附屬公學校擔任教學。我e5父親疼愛女兒也有去探聽，媒人chiap8-chiap8來講，tui3年頭提到年末，就成了。一方面志傳也去請問伊e5老師林茂生先生，伊e5老師ka7伊贊成講：『這隻鹿仔m7-thang hou7走去』，伊就安心了，按呢有緣就成婚，ti7 1924年12月30日結婚。婚禮是萬丹教會e5高篤行牧師主持e5。
	婚後，阮有真美滿e5家庭，志傳ti7附屬任教六年滿，就去日本深造，讀東京帝國音樂學院。伊非常愛音樂koh有天份，畢業後，hou7教授留ti7本校做助教，然後昇做副教授，暑假e5時轉來台灣，chhoa7阮母子去日本世田谷中原，住kui2-na7年。
	在異地想起故鄉有年老e5母親需要有孝kap照顧，所以就回台，對hit時開始，ti7屏東高等女學校教學，總共有十六年久，也昇做高等官，亦有做真che7曲。光復後，伊擔任屏東高女e5校長有三年久。然後去台北市政府擔任督學。Ti7台北e5時，特別組織教師交響樂團，熱心教育。伊ti7教育界五十外年e5貢獻，到65歲退休後，ti7台北嶺頭台灣神學院擔任音樂主任。
	阮攏總有四男六女。大kiaN2 ti7日本橫濱讀醫大，現在ti7東京自由丘開業婦產科醫院，ti7東京神教會事奉。二子ti7台北一銀總行就職30外年，差不多beh退休了，現在ti7台北仁愛教會。三kiaN2是日本福島讀醫大，現在ti7福島開業外科、胃腸科醫院，亦ti7福島市基督教會做執事。五kiaN2 ti7多倫多SPAR公司就職20外年，現在ti7多倫多基督徒之家事奉。大女兒以前ti7台北和平國中教28年，現在已經退休ti7 多倫多。二女以前ti7屏東女中就職真che7年，現在住多倫多，ti7聯合教會事奉。三女師大畢業後ti7大同中學教音樂，現在ti7美國印地安那州e5白人教會事奉。四女兒師大美術科畢業，ti7台北市女中教美術，現在ti7明尼蘇達雙城教會事奉。五女銘傳高商畢業，前在育達商業專科教銀行會計，現在住多倫多，ti7聯合教聖歌隊。六女台灣大學醫學院畢業後，去美國羅鎮市，前在梅友醫院就職九年，現在夫婦ti7查經班及白人教會事奉。
	 Ti7第二次世界戰爭e5時，物質欠缺，疏開去舊寮鄉下，我hou7毒蛇咬tioh8，生命危險，佳哉無死，感謝上主e5保護。我也勤種菜、果子、木瓜、kin-chio、han-chu5等等攏有，當時是何等辛苦，但是總講一句，感謝上帝e5照顧阮攏平安。
	阮注重子兒e5教育，tui3細漢來認bat主，大漢chhoa7弟妹去hu3主日學，有相疼，有規矩，因為主e5教示，勝過一切，阮心就平安，現今每家庭e5人攏khin5-tiau5 ti7主，這是上帝特別e5祝福kap恩典，阮感謝無盡。 Ti7 18年前，我e5丈夫忽然心臟發作去世離開阮，我非常傷心，不知如何。但是一切攏是主e5旨意，我beh拿出勇氣，有主e5安慰。聖經教示咱，你若憂悶，著愛祈禱，你若歡喜，著愛吟詩，萬事交託主，愛用誠實e5心，主會替咱開路。
	這次聯合教會tui3 94年1月30日開始成人台文班及羅馬字來學習台灣語言，特別請吳醫師ti7百忙中，tui3漢米頓來指導大家。雖然我對羅馬字是本行，但是我beh率先做青年人e5榜樣，我也參加。咱應該熱心來學習，m7-thong hou7 be7記tit8咱e5母話，做一個台灣人be7-hiau2講台灣話，kiam2-m7是真lau3-khui3,我簡單想起一點a2來寫，道謝，大家平安。
 	
編註：本文原刊ti7 1994年6月多倫多台灣同鄉會會刊「多城通訊」；李劉鸞女士是台灣民謠「咱台灣」作曲者李志傳先生e5夫人。伊對人親切溫柔，記持真好，是咱台灣人典型e5母親，ti7多倫多真受大家e5敬疼，攏叫伊「阿母仔」。阿母仔今年已經滿九十五歲，猶原認真teh用台文寫文章，實在是咱大家e5好模樣。


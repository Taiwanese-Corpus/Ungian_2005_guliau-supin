光景bong2 oe7
黃昏再會
Phu5-long7-kong3
Hit一日, beh暗a2時，kap i約ti7 T市街a2見面，因為是頭一遍無特別節目, 有tam7 - poh8-a2 緊張，驚會無話題thang講。Ka -chai3 我有駛車，就提議趁天iau2 be7暗去市外庄kha seh8 -seh8--leh。無意中，hou7北臺灣e5 農村暮色siaN5 --著，soah be7  記得thang緊張，而且koh共同享受一pai2難忘e5經驗。
早前，台灣農村hou7 我e5印象，long2是像嘉南平原hit款一phian3闊bong2 -bong2、青leng3- leng3透天邊e5稻a2田，景色khah單調、無變化。這回看--著e5 是北台灣台地式e5 農村，田khah細phian3,無規則，田岸邊有純樸e5 農宅，作田人kap田地khah接近，田m7- na7 是作sit e5 場所，ma7 是日常生活e5 一部分，因為an2 -ne，kui e5 農村景色khah有人味，畫面ma7 khah豐富，kap我以前e5 農村印象無siang7款，看著真hou7 人心花開。
已經是Lan2 -lang5 11月尾--a，田--ni收割了--a，除了一chhok一chhok e5 稻草以外，kui phian3禿禿，人ma7 long2 bih ti7 厝內，koaN5 天e5 冷空氣將畫面e5 色水吹gah phu2 phu2,thang講是一幅清氣koh帶稀微e5 油畫。若無i沿路紹介景色做配音，ui3車內看--出去 ，ma7   ka2 -na2 leh看一支無聲e5 記錄片。
我是一個都市song5,對農村e5 事物m7-bat半項，i是真好e5 GAIDO，沿路紹介光景、講i gin2 - a2 時代e5 故事，聲真好聽，tam7 - poh8-a2 客人腔，特別親切。坐i邊--a，配合好光景，是一種享受。
自從恢復單身生活，我就真驚ka7 -ti7 面對sui2 e5 光景，尤其是黃昏時，會koh khah感覺孤單。這pian3 e5 黃昏相會會sai2 講治好我e5 症頭。
有車，chiaN5 好! 
台灣，chiaN5  sui2!
我開始teh眠夢kap i做夥駛車去走chhoe7 台灣e5 愛kap sui2。

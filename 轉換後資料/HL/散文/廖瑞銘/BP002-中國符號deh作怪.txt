中國符號deh作怪

廖瑞銘

這二個月，台灣發生幾lo7件大新聞，像中台禪寺e5集體制度，中國宋七力顯相館風波，以及妙天禪師e5內幕大公開等等。表面上看--起來，這koa2事件na2像kan-taN kap宗教有關係，事實上，有中國符號deh作怪e5因素，但是到taN，台灣社會iau2無人ui3這個角度提出來討論，ui3 chia，lan2就e7-tang3了解台灣中國化e5程度有joa7-ni7-a2深。
Chia-e5新聞事件有一個共同點，就是in long2運用中國符號deh說教。宋七力顯相協會頂頭加兩字『中國』，講e5內容是siaN2-mih『陽明哲學』、『天人合一』，用靜坐e5方式達到開天眼、看tioh8宇宙發光體e5境界；妙天禪師是講圓--la、覺--la，用一koa2 mih8--a pa3--e5中國抽象字，來描寫『禪』e5境界；中台禪寺唯覺法師表面上ka2-na2 khah正派，用正統佛經e5道理deh開示，m7-koh是真少人警覺tioh8 he ma7是另外一種中國符號e5化妝，kap『佛教』原義koh差一大ba7--le。總講一句，in所賣--e5 m7是siaN2-mih人生道理，不而過是中國符號na7-tiaN7。中國符號上重要e5部份就是漢字，若對漢字e5特色有警覺，相信chiaN5 che7中國價值就會破功。
漢字有兩項特色，一項是單音節，無字形變化，用字形表現字意；另外一項是be7-tang3用來表達抽象觀念，所有e5抽象觀念long2是按『字面上』做解說，親像一字『道』，就有幾lo7種意義—方法、原則、道路、真理…。就因為an2-ne，漢字經典有真大e5解說空間，加上中國人e5威權主義，一切相信聖人、法師e5講法，完全失去純粹學理討論e5可能性，be7-tang3有精確e5研究，chiah會不時出現一koa2 ou-lok-bok8-che3 e5法師、上師deh欺騙社會。
若對佛教史有淡薄a2了解e5人long2知影，佛教ui3印度傳入中國了後，就完全變形--去a。因為對漢字e5優越感kap驕傲e5中華意識，中國人將所有傳入e5佛教經典long2 ka7翻做漢語，用中國人e5理解kap方式來解釋佛理，e7-sai2講kui個東亞佛教khou-a2,long2是kap漢字文化khou-a2相結合--e。米國人、日本人對這khoan2歷史事實long2有警覺，研究漢語佛經e5時long2真小心，驚去hou7中國文化價值觀chhoa7歪--去。台灣人欠缺這款警覺，che是真危險e5 tai7-chi3。
Khia7 ti7台語文運動e5角度，我認為有需要借這波新聞記事，提出『另類』e5看法，提醒台灣人若beh有清醒e5台灣意識，應該ai3想辦法早一日脫離漢字e5危害，上無ma7 ai3了解漢字文化e5舞台，若無警覺，lan2就會tiaN7-tiaN7看著中國符號deh作怪。


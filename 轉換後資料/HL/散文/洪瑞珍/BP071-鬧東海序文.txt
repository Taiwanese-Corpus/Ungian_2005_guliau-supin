哪吒鬧東海（序文）
洪瑞珍
Ti7我接觸民間音樂10幾年中間，對1個完全外行、咬字be7 清、唱唸be7 明，到chit-ma2 會tang3 寫曲、自彈自唱，可能有人會欣羨，m7-koh 我iau2 是感覺我的功力無唸歌老藝人e5 5分之一，非常kian3-siau3。有iaN2 冊讀愈che7，頭殼愈花。
時代一直進步，民俗藝術soah teh退步；教育愈koan5，家庭倫理ma7是一直退步，媒體新聞報e5 消息，負面--e5 比正面--e5 khah che7。人kap 人做夥be7-tang3真心相處，我teh 想：現代化到底是好iah 是bai2？
其實已經有真che7 先知先覺早就回歸傳統，做有機e5 肥料，種有機e5 菜蔬、水果過生活，漸漸ma7 受著真che7 人e5 肯定。台灣文化ma7 是kang7款，tai7先hou7 人打壓輕視，m7敢提出去kap 人比 pheng7。但是ma7 有先知先覺早就tiam7-tiam7-a2 teh 做栽根thoaN3 iN2 e5 khang-khoe3，所以文化e5 根ma7 開始teh 生thoaN3--a！
Lan2知iaN2 歌a2 戲已經有國立傳統戲劇專科學校teh 栽培，今年ma7 有第一屆e5 畢業生出業--a，但是唸歌就無歌a2 戲chiah-nih8 幸運，會tang3 踏入去正統e5 教育體系內底。舊年開始，我就鼓勵鄭來好、陳草、呂清深、王玉川、陳美珠唸歌老藝人出來表演，起先in long2是拒絕，原因是年歲大，目chiu koh 無看--見，真久無唸--a，be7 記--得-a，kiaN2 孫反對in食kah chiah老koh 出去than3 錢。我就有嘴講到無noa7，講「唸歌這項藝術真正是lin2 tng2--去，就再見bye-bye，趁lin2 chit-ma2 身體勇勇，出來唱hou7人聽，若有真che7人愛聽，就代表這項藝術e5 價值be7-sai2 去hou7 斷--去。」chit-ma2 tak8-e5 ma7 long2 真感謝我hou7 in有機會出來演唱。
台灣唸歌斷層非常嚴重，最主要e5 原因有5點：一、老藝人m7 bat 字，無.就目chiu 無看--見。二、唱唸形式單調。三、故事題材舊。四、語言失落。五、無學習e5 管道。致使唸歌這個行業，ti7 現此時kiong7-kiong7 beh 消失--去，會sai2講這項藝術m7免joa7 久，lan2 kan-taN 會tang3 tiam3 錄音帶、CD、VCD e5播送當中chiah 聽會著、看會著。
這遍用「哪吒鬧東海」做故事e5 題材，是因為我kap 楊秀卿、楊再興老師，做夥ti7 綠色和平電台主持「古月琴聲」e5 時，真che7 聽友愛聽e5 故事，而且第二章大鬧東海hit 段，每1種海底e5 動物型態、性情long2 寫kah 真tu2 真，活leng3-leng3。內面所唸e5 魚a2 名加加--1下，有40外種，其中有真che7 種魚a2 我m7-bat 聽--過、看--過，譬如：鱙a2、獺魦、水尖、丁挽、烏喉、春子、獅刀...等，我想，比我khah 少年e5 人一定ma7 m7-bat，為著beh hou7 台灣e5 魚a2 名繼續流傳，我出這本冊，ka7 魚a2 e5 圖片、台灣本土名kap 學術名稱long2 chhoe7--出-來，an2-ne tak8-e5 看著圖，知iaN2 是什麼魚，後pai2 去菜市a2 買菜就叫會出來魚a2 名。
感謝台北市文化局對楊秀卿老師唸歌藝術e5 肯定，hou7 我有機會koh 1 pai2 ka7 goan2老師出冊kap CD(第一本是2001年出版e5 《廖添丁傳奇》)。感謝邱文錫老師ka7 我tau3 編這本冊，邱老師對古早的語詞有了解，聽真che7，ma7 看真che7，所以請i 註解是萬無一失，be7 走cheng--去。感謝國立海洋大學曾子良教授、國立中正大學歷史系博士班三年級e5 王俊昌先生，辛辛苦苦替我chhoe7 出chiah-nih8 che7 e5 圖片，hou7 這本冊會tang3 順利完成。

【參考資料】
徐麗紗著-台灣歌仔戲唱曲來源的分類研究。

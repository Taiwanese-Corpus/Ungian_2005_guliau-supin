A仁小說集廣場
阿仁--a e5 台語小說

陳憲國
講 tioh8  阿仁就 be7 sai2 得無講起阿惠， 因為阿仁是嫁  hou7 阿惠、toe3 阿惠姓陳 e5,阿仁講 i 是正港 e5 BABUZA 族 e5 台灣人，m7 是 hit 款雄介介、koh 無水準 e5 漢人； in e5 人重名無重姓，所以 i m7 知 i ka-ti7 姓啥，嫁 hou7 阿惠了後，toe3 阿惠姓陳； 其實論真講起來，阿惠是 m7 是姓陳， tioh8 愛 koh chiaN5 可慮咧，因為咱 ma7 m7-bat 聽阿惠講起 i 是漢人姓陳 e5 後代；所以阿仁應該姓啥，到 taN 猶 koh 是一 e5 疑問。
Ti7 台灣台語文 khou 仔內講起阿仁 in 翁仔某，是頂港有名聲，下港有出名； in 漢人話講是『有口皆碑』，咱人講是「通人 o-lo2 無人嫌」；m7-nia7 是按呢， 連 hit e5 出產足 che7 米 e5 米國、日頭逐日 long2 對 in hia 出來 e5 日本， 阿 tok-a2 toa7  e5 北美洲 KHA-NA-TAH、歐洲 e5 德國、iah 是其他 che7 che7 e5 國家，便若有踏入台語 khou 仔內 e5 人，m7-bat 阿仁in 翁仔某 e5 人，有可能飼 be7 活啦， 因為阿仁 in 翁仔某一、二十年來對台語文運動 e5 拍拚 kap 堅持，hou7 che7 che7 人long2 chiaN5 感心，ma7 hou7 koh khah che7 e5 人，ka7 in 肯定。
Kap 阿仁 in 翁仔某熟似幾若冬 --a0， 知影講阿惠 e5 歌喉 chiaN5 好、gau5 唱歌， 阿仁 khah 無 kang5, 我 m7 bat 聽過 i 唱歌， m7 koh 知影i  gau5 牽詩， chit 款詩 m7 是 hit 款 e7-sai2 牽長長 e5 絲， 詩大概 long2 是 ter2-ter2 --a0、無偌長； 素素 --a0 幾 choa7  a2, 內容 chiaN5 豐富，koh e7-sai2 隨在人去想。 koh 聽講牽詩 khah 簡單，m7 koh tioh8 愛 e7 曉想才牽 e7 出來， ma7 tioh8 愛 e7 曉看 e5 人 chiah 看有， chiaN5 可惜，chit 兩項我 long2 chiaN5 欠缺，所以我 be7 曉牽詩，ma7 看無啥有；m7 koh看過 be7 少阿仁所牽 -- 出來 e5 詩，感覺 chiaN5 心適，kap 別人比起來，i 牽 e5 詩， 比別人 khah 白、khah 活掠、 ma7 khah chhio-tio5,bat 字(無一定漢字chiah 是字) e5 人 long2 讀有，是 m7 是 long2 看有，he 就可能是「一人想一樣，無兩人親像」--啦。
若講阿仁 e7 曉寫台語 e5 詩 kap 散文， 可能 tak8-e5 long2 e7 講「七月半 thai5 鴨仔──鬼 ma7 知」； m7 koh 講阿仁 beh 寫台語小說，he 就親像是「天落紅雨馬發角」─ chin-han2-iu2--e0。E7 記得 ti7 1996 年 9 月中，一寡朋友 kap 阿仁、阿惠做伙，討論講 beh tiam3 咱台灣出版一份真真正正e5 台文雜誌，ng3 望 tak8-ke e7-tang3 出錢出力來 tau3 saN-keng7,hit 一暗就決定雜誌 e5 名──台文罔報，請台語文界 e5 朋友，tak8-ke long2 共同來參予； 台文罔報社 e5 宗旨是「 Goan2, bong2 報， bong2 想， bong2 寫；lin2, bong2 讀，bong2 嫌，bong2 捐」! 由阿仁負責編輯 e5 khang-khoe3。In ang-a2-bou2 chiaN5 熱心，講到做到，chit 本台文雜誌就 ti7 1996 年 10月來出世，tak8 月日 15 定期出刊，到 taN 已經出 23 期 --a0。
台文罔報自頭一期開始，就 long2 有一篇BONG報小說，頭一篇是「詩人e5 戀愛古」， 真 che7  人對 chit  篇 chiah  有水準 e5 台語文小說真迷，long2 teh ioh 講 siang2 e5 大作，看作者 e5 名是 Babuja A. Sidaia，我有 teh 懷疑是阿仁寫 -- e0， ma7 有人 ka7 i 問， i long2 無講是抑毋是，M7-koh goan2 ma7 想 be7 出有 siang2 e7-tang3 寫出 chiah -ni0 有水準 e5 台文小說，chit 篇「詩人 e5 戀愛古」連續刊三期，soa3  落來 e5 台文小說是「 A-chhun5 」、「二二八事件」、「二二八新娘」 (廣播劇 )、「 BABUJA 」、「 Ip a2 伯 e5 價值觀」、「番婆命案」、「 Ia- sou 榮 --a0 」、「海口故鄉」及 17 期 e5 「老歲 a2 人」。 tak8 篇都攏真精彩，每 kai2 都 long2 對頭到尾做一 pai2 看 kah soah； 內容有歷史性、政治性、社會性、時代性，另外嘛有親像「番婆命案」 chit 款探偵性 e5 小說，koh 有趣味性 e5 「老歲a2 人」，當然 m7 管是小說抑是廣播劇，攏是 kap 咱台灣 chit 塊土地牽做伙、連相倚 e5。
Bat接著麗雪 e5 電話，講阿仁兄有 beh 出版台語小說集， 叫阮對BONG報小說 e5 看法提出一寡意見，chiah 知影講原來以前罔報內底濟濟 e5、有水準 e5 台文小說 kap 廣播劇攏是阿仁兄寫 e5。 chit-ma2 應該有濟濟人攏知影原來阿仁 --a0 除了 gau5 牽詩、寫台文散文以外，i e5 台文小說嘛是一流水準 e5;當今台語文界， 講著台文小說，阿仁兄 e-sai2 講是一粒一 e5。 ke 話 mai3 講siuN che7,咱台灣有一句俗語講：「瞞者瞞不識， 識者不能瞞」， beh 信 m7 信，恁 ka-ti7 買一本去看就知 --la0。
【Soah】


Lim--1-杯
Abon Lais 
想beh hou7 你了解，m7 是我愛lim，實在是無lim m7 知beh an2-choaN2 活--落-去，bi3-luh 2罐kha 浮koan5，siaN2-mih tai7-chi3 long2 飛hng7-hng7，神經尾e5 感覺e7 ti7 身軀加seh8 2~3 lian3 chiah 到頭殼，頭殼內e5 tai7-chi3 ma7 toe3 神經線出去seh8 大路，等到酒退chiah e7 koh tng2--來。
Mai3 講我teh 起酒khong，我是有品有格e5 人，lim 燒酒有酒品、有酒格，be7 lian7 siau2 話be7 kap 人ju5，kan-taN e7 講比普通時a2 khah 老實e5 話，kah意to7 講kah意，be7 爽隨講hou7 你聽，全照我做人e5 原則行。
你講我m7 知人？Be7，我知iaN2 你是我e5 好朋友，我chiah e7 kap 你茫茫到深更，lim khah che7 我ma7 知iaN2 你是siaN2 人，an2-ne 你to7 e7 了解，講酒lim--落m7 知人、ka7 人亂su2 來--e5 long2 是teh 騙khong--e5，tak8-e5 lim--落long2 知知，lim 愈che7 e7 愈老實，be7 m7 知人。
我茫--a，我無愛lim--a，lim 到茫，人chiah e7 爽快，kui 個人浮koan5-koan5，m7 是神ma7 m7 是人，是mou5-sin5-a2，7月半chiah 有好料thang 食e5 台灣mou5-sin5-a2。
你講siaN2？我聽無你講siaN2，m7-koh 你e5 聲實在chiok 好聽，真正--e5，我知iaN2，lim--落-去我to7 e7 聽著上好聽e5 聲，to7 是你講話e5 聲。PhaiN2-se3，我ma7 是m7 知你teh 講siaN2！
來lim--1-杯，khang-khoe3 ma7 是ai3 做，sit頭ma7 是ai3 拚，m7-koh chit-ma2 若無爽快，bin5-a2-chai3 e5 khui3 力beh ui3 toh 位來？Chit-ma2 無歡喜，日子to7 無福氣--lah！

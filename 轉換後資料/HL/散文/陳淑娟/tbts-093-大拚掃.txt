大拚掃	
彰師大附工 陳淑娟（筆名：陳潔民）

這幾工e5歇睏日，攏tiam3-ti7阮兜無出--去，到底是ti7厝裡leh無閒啥物？講實在--e5，無啥物了不起，只不過是leh拚掃房間nia7-nia7。按算beh將房間重新裝潢，thang做我e5書房兼睏房。
愛讀冊e5人，上困擾ma7上hou7厝裡e5人怨嘆e5代誌，tio7是冊買che7，無teh khng3，真hou7人嫌。厝裡e5人看著冊chiah-nih che7，in to7會講：「你e5冊真tin3位」「看冊、看冊，愈看愈chheh！」Ah若無，tio7是用懷疑e5口氣ka7你問：「你敢有每一本攏看過？」續--落-去to7要求我mai3買hiah呢che7冊，抑是ka7無leh 看e5冊tan3掉。
講實在--e5，厝內e5冊有影be7少，上無ma7有幾na7千本。規個客廳，除了出入口以外，攏hou7我e5冊架a2 tin3了了。冊架a2頂攏是冊，一層tin3無夠，koh加疊一層來tau3，看--起-來，規個客廳be7輸攏是冊。有當時a2人客來阮兜坐，攏會講：「恁兜是m7是leh開冊店ti7-leh賣冊，冊na2會chiah-nih-a2 che7 ？」害我聽著不止a2  phaiN2勢。
日子一下久，冊是愈來愈che7。我猶原照常買冊，全無準節。路尾阿母實在lun2 be7-tiau5，希望我會tang3整理一個書房，專門khng3冊，mai3 koh將冊tin3 kah一四界， hou7客廳chhoe7無一位thang坐。我只好ka7家己e5房間重新整理，beh做睏房，ma7 beh做書房，按呢hiah-e5寶貝a2 冊chiah有厝thang toa3。
	整理開始，頭先，將房間本來tio7有e5冊kap冊架a2搬出來外口，chiah koh 將hit頂舊眠床搬出去hou7 收買phaiN2銅舊錫--e5。續--落-去to7開始拚掃，天房、4面壁堵、窗a2門、房間門，攏清清洗洗--leh，chiah koh 掃土腳、lu3地板；另外房間內附設e5便所，ma7 tioh8洗hou7伊清氣清氣。了後，tio7 chhiaN3師傅來裝潢。特別吩咐tioh8用櫻花木來釘地板kap冊架a2，房間四箍lian2邊攏ai3釘，按呢to7會使tit khng3真che7冊。暗時beh 睏，chhin3-chhai2倒--leh tio7會使睏，方便koh好勢。
想著過--兩三工a3，等待師傅若釘好，就會tang3 ka7冊搬搬入去toa3，心內to7一直歡喜--起-來。大拚掃e5 khang-khoe3雖然無閒koh thiam2，m7-koh想著寶貝冊有所在thang toa3，免koh hou7厝裡e5人嫌，心情自然輕鬆，be7 koh鬱卒。

（靜宜大學台語文讀寫彰化班學員作品：2001年）

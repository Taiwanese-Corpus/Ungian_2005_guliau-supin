228和平日，傳代問答				
/鄭良偉 TeN7 Liong5-ui2

幼問﹕咱為啥物tioh8 ai3來紀念57年前e5 228？
長答﹕為tioh8性命e5尊貴，咱beh紀念。
咱一人一人
Long2有父母kap囝兒，
Long2有前途kap ng3望，
咱kam2無ai3設法來保護、來尊重？
幼問﹕人死to死ah,咱kam2是tioh8 ai3看頭前？Na2 tioh8 ai3 koh紀念228？ 
長答﹕為tioh8國內共同e5記憶，咱beh來紀念。
咱一代一代
Long2有耳koh有嘴，
Long2會曉計畫kap phah算，
咱kam2無ai3為家己kap後代，防止不幸e5代誌koh再發生？
幼問﹕咱紀念228，kam2 m7是會加強族群分裂？
長答﹕為tioh8國內e5團結kap安全，咱beh紀念。
受tioh8 飛彈威脅，仝船內e5,一個一個
Long2會同齊浮、會同齊沉，
Long2會作伙活、作伙死。
咱kam2無ai3 無分你我，來保惜仝chit一隻船？
幼問﹕咱紀念228，kam2 m7是會phah生驚大陸籍e5新移民？
長答﹕為tioh8早來、oaN3來e5移民e5團結，咱beh來紀念。
無beh定居，beh征服台灣e5外來軍隊，一pai2 koh一pai2,
Long2是胡白掠人、亂su2 thai5人，
Long2是為tioh8 in荷蘭、in日本、in中國來盡忠，beh消滅咱e5菁英，

共聲﹕若是beh定居e5新移民，long2是食台灣米，
khia7台灣地，khah久就做台灣在地人。
咱kam2無ai3 相信咱long2認同台灣、long2疼台灣？

長問﹕咱紀念228，kam2 tioh8 ai3 tak8-e5族群long2作伙來？
幼答﹕為tioh8 tak8-e5族群e5和諧，咱beh紀念。
咱一族一族，
Long2有語言kap文化，
Long2有人才kap本事。
咱kam2無ai3 hou7 tak8族
發出光彩、發揮才能，建造咱e5國土？
長問﹕若紀念228，你kam2會曉悟﹕是按怎咱e5幼年人kap頂輩講話講be7通？
幼答﹕為tioh8追回人類e5本性kap台灣人e5尊嚴，咱ai3紀念228。
Ti7白色恐怖e5中國教育下面，阮一年一年，
Long2愈讀愈be7曉父母話，
Long2愈讀愈想講家己e5人無水準。
咱kam2無ai3拚勢瞭解咱e5父母，咱e5做人？
長問﹕若紀念228，你kam2會瞭解是按怎，對家己e5所在hiah-nih8 無智識？
幼答﹕為tioh8檢驗社會e5病因，回復正常e5教育，咱ai3紀念228。
Ti7反攻大陸，收復國土e5神話騙局下面，一個一個，
準備考試準備kah黃酸搭命，
上重要e5代誌學無半項，中華民國才是中國正統hit種e5學kah一大堆。
咱kam2無ai3學習按怎做一個台灣人、按怎做一個現代文明社會e5公民？
長問﹕咱beh發揚世界觀，半世紀前e5族群衝突，kam2 tioh8 ai3來紀念台灣e5 228？
幼答﹕為tioh8了解人類文化自尊kap忠誠e5本性，咱beh來紀念。
人類一族一族，
Long2有文化、語言、記憶、習慣kap權益，
Long2有族群e5自義kap自衛本能
咱kam2無ai3探討人類e5共性kap各族群e5時空特性？
長問﹕咱beh台灣各族群long2來贊成公投，因為族群文化對立所發生e5事件，
咱kam2 tioh8 ai3來紀念文化衝突悲劇e5 228？
幼答﹕為tioh8世界e5和平kap公義，咱beh來紀念。
文明國家一國一國，
Long2贊成和平、公義kap法治，long2認為飛彈威脅安全
Long2贊成一人一票表達國家主人e5決心kap意願
咱kam2無ai3追求文明人e5願望kap法度？
長問﹕咱beh推動關懷異己，疼惜個人，無自律攻擊對方e5流血事件，
咱kam2 tioh8 ai3來紀念集體性攻擊事件e5 228？
幼答﹕為tioh8反省kap檢討，咱beh來紀念。
有台灣人修理外省人，phaiN2 e5也phah,好e5也phah;
台灣人na2無阻擋hiah -e5無分是非e5台灣人？，
中國兵槍殺台灣人，phaiN2 e5也thai5,好e5也thai5;
外省人na2無去阻擋hiah e5無分是非e5中國兵？
咱e7-tang3赦免對方，ma7需要反省家己e5人，有人無分是非。
外省人會得赦免當時台灣人無阻擋hiah-e5無分是非e5台灣人。
台灣人會得赦免當時e5外省人無去阻擋hiah-e5無分是非e5中國兵。
互相需要赦免對方，但是互相long2 ai3反省家己。
總是beh赦免， beh反省，long2需要有記憶。
咱紀念228 對生命、族群、記憶、反省、赦免e5意義。
感謝咱人類有紀念e5天份kap體制。

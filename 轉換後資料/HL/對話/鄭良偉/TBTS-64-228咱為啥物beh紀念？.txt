228咱為啥物beh紀念？
鄭良偉  1999.2

少問﹕咱為啥物著愛來紀念52年前e5 228？
老答﹕為著性命e5尊貴，咱beh紀念。
咱一人一人
攏有爸母kap囝兒，
攏有前途kap向望，
咱敢無愛設法來保護、來尊重？

少問﹕人死都死啊，咱敢是著愛看頭前？哪著愛koh紀念228？
老答﹕為著島內共同e5記憶，咱beh來紀念。
咱一代一代
攏有耳koh有嘴，
攏會曉計畫kap拍算，
咱敢無愛為家己kap後代，防止不幸e5代誌koh再發生？

少問﹕咱紀念228，敢呣是會加強族群分裂？
老答﹕為著國內e5團結kap安全，咱beh紀念。
受著飛彈威脅仝船內e5一個一個，
攏會同齊浮、會同齊沉，
攏會做夥活、做夥死。
咱敢無愛無分你我，來保惜仝這隻船？

少問﹕咱紀念228，敢呣是會拍生驚大陸籍e5新移民？
老答﹕為著早來、晏來e5移民e5團結，咱beh來紀念。
無beh定居，beh征服台灣e5外來軍隊，一擺koh一擺，
攏是胡白掠人、亂使thai5人，
攏是為著in荷蘭，in日本，in中國來盡忠，beh消滅咱e5菁英，
           共聲﹕若是beh定居e5新移民，攏是食台灣米，khia7台灣地，卡久就做台灣在地人。
咱敢無愛相信 咱攏認同台灣、攏愛台灣？

老問﹕咱紀念228，敢著愛逐個族群攏做夥來？
少答﹕為著逐個族群e5和諧，咱beh紀念。
咱一族一族，
攏有語言kap文化，
攏有人才kap本事。
咱敢無愛互逐族發出光彩、發揮才能，建造咱e5國土？

老問﹕若紀念228, 你敢會曉悟﹕是按怎咱e5少年人kap頂輩講話講be7通？
少答﹕為著追回人類e5本性kap台灣人e5尊嚴，咱愛紀念228。
ti7白色恐怖e5中國教育下面，阮一年一年，
攏愈讀愈be7曉爸母話，
攏愈讀愈掠準家己e5人無水準。
咱敢無愛拚勢瞭解咱e5爸母，咱e5做人？

老問﹕若紀念228, 你敢會瞭解是按怎，對家己e5所在許hiah-nih無智識？
少答﹕為著檢驗社會e5病因，回復正常e5教育，咱愛紀念228。
ti7反攻大陸e5騙局下面，一個一個，
考試考試考kah黃酸搭命，
本鄉本土無半撇，外國e5中國史地學kah歸牛車。
咱敢無愛學習按怎做一個腳踏實地e5台灣人
敢無愛學習按怎做一個文明社會e5現代公民？

老問﹕咱人ti7國外，敢著愛來紀念台灣e5 228？
少答﹕為著世界e5和平kap公義，咱beh來紀念。
文明國家一國一國，
攏贊成和平kap人民自決，
攏贊成民主kap公民投票。
咱敢無愛追求文明人e5願望kap法度？


訪問西藏朋友Phuntsok Jordhen

Phuntsok Jordhen 是Canada Tibet Committee（加拿大西藏委員會）多倫多分會e5前任會長。伊kap伊e5太太Pema攏真積極參與西藏人e5運動。Ti7多倫多e5西藏人雖然無真che7，m7-koh in非常團結，非常拍拚，得著真che7加拿大人e5支持。In有真che7值得咱台灣人學習e5所在。
訪問是ti7今年1月初6進行。訪問者：吳景裕，陳星旭，羅益世，蘇正玄。訪問用英文交談，由編輯室整理做台文。

問：	請介紹你家己kap你ti7印度時e5情形。
答：	我是ti7印度出世。我e5家庭ti7 1959年離開西藏，我ti7 印度大漢，10歲e5時搬來加拿大。Ti7印度有一個真大e5西藏人社區，流亡ti7 hia e5西藏人差不多有10萬人。 Hia有西藏流亡政府設立e5學校，西藏e5寺院，病院kap其他e5服務機關。Ti7學校教e5語言有英語、西藏話kap Hindi（印度語e5一種），攏總有12個年級。我個人是去讀英語e5寄宿學校，m7-koh大部份e5西藏人e5 gin2-a2是讀西藏學校。
問：印度政府對西藏流亡政府e5態度是啥款？
答：印度事實上幫忙西藏人真che7，比如講幫助設立西藏e5流亡政府，支持西藏人e5學校，提供真che7土地hou7西藏人設立營區等等。但是in e5幫助會使講是私下e5，in並無正式承認西藏是一個獨立國家。因為in kap中國交界，所以情形真特殊。但是in所做e5是無其他任何國家會tang3做到e5，所以阮對印度非常感激。特別是印度是一個真散鄉e5國家，有hiah-nih che7 e5人口，m7-koh ti7 西藏人上需要人幫忙e5時，in非常慷慨。 
問：請介紹西藏ti7中國猶未入去以前e5社會情形。
答：西藏是以農業為主。有農民、地主kap牧人，是一個實際上受宗教統治e5國家，宗教領袖親像是教皇，是一個佛教e5社會。Che雖然m7是一個真完美e5制度，m7-koh ma7 m7是外bai2，百姓也快快樂樂。當然若是kap今a2日e5現代社會比較，咱會感覺hit個社會無啥公平，無啥公義。
問：	中國對西藏迫害e5情形按怎？
答：	1948、49年，中國開始進入西藏，in講是和平e5解放，m7-koh阮m7知影，in到底是beh ka7阮tui3啥人解放出來。文化革命e5時，情形變kah真bai2，西藏人e5生活m7 bat chiah-nih 悽慘過。Ti7中國人入來以前，西藏人m7 bat iau餓過，m7-koh 1960年代西藏有一個大饑荒。真che7人受掠，受酷刑。In講宗教是毒素，百姓be7使公開信教，所以tioh8-ai3偷偷a2崇拜。大部份e5人被迫去勞動營勞動，一直到死去為止。中國講in ti7西藏開道路、起學校，但是chia e5道路為著beh派兵、送戰車入來khah方便。學校內教e5是中文，主要是beh教搬入來西藏e5中國人e5子弟，西藏人並無真正得著利益。做父母e5若送gin2-a2去西藏學校，ti7 hia會tang3保持西藏e5文化，m7-koh無學中文，離開學校了後to7 chhoe7無頭路。
問：	中國對西藏語言e5迫害情形按怎？
答：	你若是ti7政府機關工作，你一定ai3講中國話。Ti7 hia有講西藏話e5廣播電台kap電視，但是in刁工ka7片名抑是西藏人名用怪調e5中文發音。所以當送西藏e5舞藝團去西方表演，你注意ka7聽e5時，真seng5中文音。In koh ka7西藏傳統e5服裝刁工改kah真seng5中國服裝，所以人看著to7會講西藏kap中國並無啥物無仝。
問：大部份e5 gin2-a2敢會曉講西藏話？抑是會曉講兩種語言？
答：	我相信大部份e5 gin2-a2攏會曉講兩種語言，m7-koh be7曉讀，be7曉寫西藏文。有真che7 gin2-a2自細漢to7 hou7人送去中國讀冊。Ti7 中國，in有感覺受著歧視，講in是野蠻e5人，in才瞭解家己確實kap中國人無仝款，所以變kah真反中國。 
問：	請簡單介紹Dalai Lama（達賴喇嘛）e5中國政策。
答：	目前Dalai Lama e5中國政策是伊所講e5「中間路線」（Middle Road Approach），伊希望kap中國談判，因為鄧小平bat講過，咱除了獨立以外任何e5議題攏會使談，所以Dalai Lama講伊願意kap中國談判西藏實際e5自治，m7-koh中國攏無答覆。Dalai Lama希望hou7西藏e5文化有機會thang生存落去，因為以目前e5人口大移動，伊感覺若是koh等10冬、20冬可能會siuN慢ah，所以伊真心想beh kap中國談判。M7-koh有一時中國講，be7使，你一定ai3講西藏已經是中國e5一部份，koh ai3講台灣是中國e5一部份，咱才會tang3坐落來談。Dalai Lama e5回答是：我會使kap恁談判西藏e5未來，但是我是一個和尚，我be7 tang3講過去歷史e5白賊話。Dalai Lama ti7世界上真受尊敬，阮有得著真che7 e5支持，阮儘量beh用和平e5方法來解決這項代誌。Ti7 西藏人e5心底，我會使講100% e5人攏愛beh西藏獨立。但是西藏人對Dalai Lama非常尊重，也尊重伊對西藏未來e5觀點（vision），阮會照伊所講e5去做。雖然是按呢，西藏人會永遠向獨立e5目標去拍拚。
問：	我所瞭解e5是，真che7西藏e5少年人對Dalai Lama 非暴力e5方法感覺無奈失望，你e5看法按怎？
答：	整個來講，我be7 tang3講真che7少年人對Dalai Lama 感覺失望。實際上，阮若是真正想beh 用暴力來對付中國，阮實在無法度對中國政府造成啥物傷害。你若是想beh達到獨立e5目標，你tioh8–ai3使用所有e5方法去達成，目前阮根本無人力、財力去做炸彈。Khia7 ti7佛教教理e5立場，阮若是beh 用暴力e5方法，Dalai Lama一定會真受氣。但是若是有機會真正會tang3達成獨立e5目的，按呢任何人攏會去考慮。比如講，ti7佛教，阮ka7自殺當做是一個人會tang3做e5上bai2 e5暴力行為，上大e5罪惡，會落地獄，但是為著西藏e5獨立，ma7有和尚自焚。大部份西藏人是願意為著獨立來犧牲家己。
問：西藏人ti7海外e5情形按怎？
答：	西藏人e5人口無真che7，可能差不多有10外萬人，分散ti7西藏以外e5世界各地，包括美國、加拿大、瑞士、法國kap其他歐洲國家，大部份e5人是toa3 ti7印度，ti7多倫多差不多有一千人。阮雖然人少，m7-koh 中國官員若去到to2位阮攏會去示威，hou7 in真大e5壓力，ti7這方面阮做了相當成功。阮ti7海外主要e5組織，「Tibetan Youth Congress（西藏青年大會）」是主張西藏獨立e5上大e5組織之一；「Students for Free Tibet」e5成員大部份是美國kap加拿大e5公民，ti7美國差不多每一間大學攏有設支部，ti7中學也有，ti7加拿大、印度、香港也攏有支部。In  bat真成功抵制ti7西藏e5 Holiday Inn，迫kah hou7 in ka7門關起來，而且也bat阻擋世界銀行貸款hou7中國。「Rangzen Alliance」（Rangzen是西藏語，獨立e5意思）主要是幫助解說西藏獨立e5爭論kap是按怎獨立是有可能e5，in也有發動對中國物e5抵制。
問：	你bat擔任過Canada Tibet Committee多倫多分會e5會長，請你介紹恁teh 做e5 khang-khoe3。
答：	阮tu2開始主要是beh ka7西藏e5歷史、文化介紹hou7加拿大人，希望得著加拿大人e5支持。Ti7美國ma7有仝款e5組織teh做這種e5 khang-khoe3。另外也有對加拿大政府做遊說e5工作，阮有成立「Parliamentary Friends of Tibet」e5組織；舊年阮有推動「Campaign 2000」，發動國會議員簽署寫hou7加拿大總理Jean Chretien e5批，請伊要求中國kap Dalai Lama談判。Canada Tibet Committee有幾na7千個加拿大人e5會員，雖然m7是每一個人攏是積極參與e5會員，m7-koh in攏有寄會費來，阮也有寄通訊hou7 in，ka7 in通知西藏人e5示威、義賣、文化表演等等e5活動。加拿大人支持西藏人e5活動主要是受著Dalai Lama e5影響。
問：	你對西藏流亡政府e5看法按怎？
答：	阮尊重西藏流亡政府，因為che是阮唯一e5政府。In有teh做in應該做e5代誌，to7是儘量設法kap中國談判，追求國際e5支持。M7-koh做一個西藏人，阮應該繼續推sak阮e5獨立運動，阮be7使靠流亡政府來做這項代誌。阮需要隨時準備。阮kap 西藏流亡政府雖然有共同e5目標，m7-koh 做e5方法是無仝款。目前流亡政府是beh kap中國談判實際e5自治。阮知影中國e5方法是beh拖到Dalai Lama過身，in想講到時西藏e5問題to7會無去，因為西藏人to7無領袖ah。但是阮也是teh 等候中國緊緊崩落去，hit一日來到e5時，阮一定已經準備好勢ah。
問：	過去ti7多倫多，西藏人無啥愛kap台灣來e5人相交插，是啥物原因？後來是按怎改變？
答：	過去是因為國民黨政府e5「蒙藏委員會」e5關係。In講西藏、蒙古是國民黨中國e5一部份，阮本來想講台灣是西藏e5盟友，因為咱有一個共同e5敵人。M7-koh 國民黨講，無，恁是屬ti7阮e5，所以引起真大e5反感。而且過去ti7印度，國民黨有提錢收買一koa2西藏人，ti7西藏人社區中間引起真大e5困擾，所以真che7人對台灣無歡喜。以前阮對台灣e5歷史無真瞭解，m7-koh 經過熟sai7羅益世kap恁所有e5人，阮才知影有真正e5台灣人，in支持台灣獨立，也知影恁攏支持西藏獨立。M7-koh ti7西藏人中間，hit種誤會kap無信任是猶koh存在。Ti7台灣新政府成立了後，Dalai Lama有受邀請去台灣方問，台灣新政府也有kap西藏流亡政府接觸，ma7有teh 提去beh廢除「蒙藏委員會」，情形有teh 改進。西藏人雖然無一定信任台灣e5政府，但是阮kap台灣獨立運動e5人士有建立真好e5友誼，阮完全信任台灣獨立運動e5朋友，咱有相仝e5目標kap相仝e5 ng3望。
問：	你感覺台灣人kap西藏人應該按怎合作？
答：	西藏kap台灣beh獨立是有真大e5機會，咱應該互相幫助，互相學習，互相交換經驗kap方法，改進過去e5錯誤。
問：最後你猶有啥物話beh講e5 ？
答：	我真歡喜kap ti7 chia e5台灣獨立運動e5朋友熟sai7，che對阮來講是真大e5鼓舞。當我聽著台灣通過民主e5選舉改換政府e5時，一方面阮期待有一日阮也會tang3達成這個目標，另外一方面也有一點a2怨妒，哈哈...我應該be7使按呢講，實在是替恁真歡喜，恁已經完成一個階段，開始koh beh進入另外一個階段。阮猶差真遠leh。
問：請Pema也講幾句話。
答：我e5名是Pema Letsog，我參與Canada Tibet Committee e5工作已經有7冬，主要是做媒體聯絡人，我e5工作包括寫新聞稿，聯絡媒體，儘量hou7阮e5活動受著媒體e5報導。阮e5活動大部份是政治活動，若是有中國e5領導者來，阮會利用機會去示威。阮e5人真少，無錢thang買公告，所以阮儘量chhoe7機會利用媒體來宣傳。外面對阮e5看法是，阮是非暴力e5組織，所以會tang3得著in e5共鳴，得著真che7 e5支持。幾年來，阮得著e5支持一直teh增加，主要也是Dalai Lama e5關係，伊是一位國際有名e5人，得著1989年e5 Nobel和平獎，當然對阮ti7國際社會e5訴求有真大e5幫贊 。另外to7是因為影片「Seven Years in Tibet」kap「Kundu」e5關係，這兩片雖然是Hollywood e5電影，m7-koh也ka7西藏e5問題介紹hou7無仝層次e5人，特別是少年人。阮希望加拿大人會tang3 向加拿大政府施壓力，承認Dalai Lama是一位世界領袖，幫忙促成Dalai Lama kap中國政府e5談判，che是阮短期e5目標，當然長期e5目標是西藏e5獨立。


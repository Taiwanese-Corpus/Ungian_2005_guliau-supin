呆胞
溫惠雄

A.	你敢bat去中國？
B.	有啊！逐kai攏受氣轉來。
A.	是按怎？
B.	中國人攏叫台灣人作『呆胞』
A.	啥物呆胞？是菜包抑是肉包？
B.	是戇呆e5呆，庫呆e5呆，孝呆e5呆，大箍呆e5呆！
A.	是按怎按呢？
B.	台灣人親像暴發戶，去中國觀光買玉環，一個20箍人民幣。台灣人講按怎會chiah俗？中國人就一個賣200箍人民幣， koh 用假e5賣你。買虎骨酒、虎鞭，那有chiah濟真虎骨、虎鞭。攏嘛是假e5。台灣人買了真歡喜？去觀光穿足sui2 e5名牌衫仔褲，金手錶，金手指，鑽石手指，金環，玉環…珍珠旆鍊，鑽石耳鉤，金腳環，歸身軀金閃閃，水噹噹，金鑠鑠，手掛Lo2-Li2，紅蟳！
A.	Lo2-le2紅蟳愛按怎掛ti7手？
B.	啊！你真正toe3無著時代，有夠song5。Lo2-Le2是ROLEX瑞士世界名錶e5簡稱，伊e5象徵記號：皇冠，若親像紅蟳。台灣人叫Lo2-Le2紅蟳，在手錶上有鑽石，紅寶石，綠寶石，一粒幾百萬箍。你敢知？
A.	哦，我知影了。1994年千島湖事件，24個台灣人坐船互人搶劫koh放火，燒謀財害命，䊵人滅屍。台灣人真正戇呆，『財不露眼』，台灣人愛揚，揚一下連生命倒無去了…李登輝總統講：“中國是土匪e5國家”。
B.	到taN你才知！
A.	我最近看報紙，ti7中國坐公共汽車攏會遇著土匪搶劫。公安攏掠be7著，土匪真厲害。
B.	二位蔣總統叫土匪，李總統叫土匪攏無m7著。
A.	我be7瞭解台灣人thai2會愛去中國投資，連許信良著teh講：『大膽西進』。
B.	閻羅王開酒店---m7驚死e5作你來。
A.	閻羅王開酒店---m7驚死e5作你來…che是啥物意思？
B.	閻羅王是ti7陰間，伊若開酒店，愛去伊e5酒店e5，一定是愛死去e5人才會tang3去，所以講愛死e5、m7驚死e5作你來。
A.	我teh想講台灣人可能想中國十三億人口。人工俗，市場大， 語言會通， 眠夢想欲趁大錢。
B.	十個九個了錢，了錢e5『啞口teh  死囝---無話講』， 是家己愛e5，假使有趁錢，愈卡危險。
A.	按怎講？！
B.	你若趁錢，別人目睭赤，台灣俗語講：『笑人窮怨人富』，中國想講敢會使互呆胞趁錢。政府官員想空想縫chhoe7麻煩。紅包送無到，就查稅，思想有問題，間諜，欲加之罪何患無辭。 黑道綁票真濟人放棄事業逃命台灣。 足濟互人謀殺、 失蹤到目前已經一百五十外人，連屍體著chhoe7攏無。
A.	敢有影？
B.	我講幾個實例：92年3月林智賢一家三口，ti7南海全家互人滅門慘案，攏hou7人䊵死; 94年8月侯武勝在廈門收錢hou7人用土製手槍拍死; 94年9月黃欽土佇廣州hou7人入房內殺死。搶去鑽石手錶，金鏈仔; 95年7月民進黨高雄市議員林滴娟hou7人綁票koh強注射而死; 98年9月鄭志成在廈門拉鍊工場宿舍hou7人䊵死。實在真濟，講be7了啦。
A.	真正chiah可怕！
B.	真正， 那有假影， 你可能m7 bat聽見有人佇中國旅館房間內，互人giah8刀搶錢koh割『腰子』。
A.	割『腰子』欲作啥物路用？
B.	提去賣， 病院有足濟人欲換『腰子』，所以足值錢， 特別青少 年ai3卡小心。
A.	按呢中國chiah危險，台灣人愛錢m7驚死， 真正呆胞。
B.	『趁錢有數，生命著顧』。聖經講：『得著全世界，來喪失你e5生命有啥物路用？』
A.	我佇電視中天頻道看著，台商佇北京賣牛肉麵，一碗8箍半人民幣，好食koh衛生，大碗koh滿kiN5。生理非常好，四年趁四千多萬人民幣，互北京政府查封罰錢四千多萬，理由是趁錢趁傷濟。
B.	這種政府有夠gau5趁錢。98年8月7日報紙報導，台灣人許進興五冬前用一千萬美金佇北京興建高爾夫俱樂部，是北京上大規模e5球場。一冬前互北京人民檢查院用『黑se』罪受掠關一冬，連家屬攏無法度會面，球場產權互人強迫移轉。 『掠賊哭無爸』。
A.	可憐e5呆胞有夠濟，聽說王永慶去漳州投資發電廠。
B.	講著王永慶面著黑一半。
A.	是按怎，伊是台灣經營之神，事業是成功，眼光有夠好，頂港有名聲，下港有出名。
B.	若講than2錢，伊錢有夠濟，十三代人攏ma7食be7了。總是『山高未是高，人心節節高』; 『人心那牛肺』，than3錢無嫌濟。台灣、美國than3無夠，想欲去中國than3 來tau3。
A.	總是有一項我真煩惱，投資發電廠，hou7中國國力加強。中國一直beh用武力霸佔台灣。若按呢是『飼老鼠咬布袋』。
B.	M7-nia7是『飼老鼠咬布袋』， 是『送肉飼虎』才著，害死台灣二千一百萬人e5前途。
A.	生理人攏嘛是有錢thang趁著好，管待台灣人死了了。
B.	按呢m7著呢？M7-nia7-tiaN7是呆胞，koh是台奸呢，出賣台灣，害死台灣人。
A.	『死死道友，m7是死貧道』。別人e5囝死be7了，有錢thang趁著好，管你啥物貨。
B.	一寡台灣人攏只有顧家己，有錢thang趁著好，『日頭赤炎炎， 隨人顧性命』。『一人一家代，公媽隨人祀』，四百冬來互人統治， 家己有錢thang趁著好，m7管別人死活，傷過自私自利了，真正是呆胞呆胞，該死該死！
A.	聽說最近中國長江，東北水災連連，慈濟功德會派人去瞭解，準備欲救災。
B.	啊！慈濟功德會做真濟好事，真感心！總是若koh再用台灣人e5錢去中國救災著大m7著。
A.	是按怎m7著，人道主義水災真 可憐 a！
B.	台灣猶koh外濟可憐e5人，hia原住民，討海人，作穡人，殘障囝仔，妓女，散鄉e5老人…等等外濟人需要救濟，慈濟為啥物無先救家己可憐e5台灣人。常常提真濟錢去救逐日攏teh作眠夢，用武力攻打台灣人e5中國人。真不應該！
A.	中國政府kap中國老百姓ia3分開講，中國老百姓可憐啊！
B.	M7是按呢講，政府對人民e5水災社會福利是應該做e5代誌。親像這擺e5水災，中國將佇福建e5軍隊，本來是準備對付kap侵略台灣e5軍隊，為這次水災，包括陸戰隊攏調回東北、長江去救災。那慈濟功德會去救濟，中國將錢省起來去買飛行機，潛水艦，大炮飛彈拍台灣。用錢買kap台灣有建交e5中南美，非洲小國，hou7台灣無國際活動e5空間。李總統、連副總統連出國訪問攏受禁止，『有手伸無路，有腳行無步』，寸步難行，『你用腳頭u想嘛知』，若繼續救濟中國水災，等於害台灣。
A.	台灣人若家己欲做呆胞『三八』， 無藥醫啦。
B.	呆胞真正是呆胞，自作孽(giat)。

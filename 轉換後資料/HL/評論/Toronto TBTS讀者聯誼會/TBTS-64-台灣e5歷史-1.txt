台灣e5歷史(一)
許文龍
資料來源：BBS 網站，觀念---許文龍kap奇美王國，
原作用中文寫，漢羅翻譯：Toronto台文通訊讀者聯誼會
序言：許先生ti7 1993年，用『奇美e5歷史kap我』作題目向公司從業員發表12擺e5演講，本文是其中e5一擺講稿。第二次世界大戰後，台灣e5少年一代接受著徹底e5反日教育，kap過分e5鄭成功英雄論。這篇講稿e5目的是beh來糾正這種扭曲歷史e5事實。

台灣e5歷史會使分做：荷蘭人時代，鄭成功時代，清朝時代，日本統治時代，國民黨政府時代，五個階段。
歷史上e5記載，可能是用無相像e5角度去看，產生無仝e5見解。咱過去所讀e5歷史，攏是徛ti7權力者e5立場，寫這個歷史e5人其實是權力者本身。一般來講，歷史干單teh強調國家、民族e5代誌、真少講著kap老百姓有關係e5代誌。Ti7這款情形下底，國家版圖koh khah大、民族koh khah強盛，人民e5生活無一定會幸福，常常一個國家國土e5擴張，是經過戰爭kap人民流血所得來e5，但是歷史be7 去講著戰爭e5悽慘。莊子bat 講：『國家m7免大。』咱講e5民族這句話，往往會hou7權力者利用來作獨裁專制e5道具。比喻講，『為民族救國家』式e5口號，我個人e5看法，是一種自欺欺人e5手法。
一般來講，咱所知e5強盛國家e5歷史，be7牽涉著當時人民e5生活情形。舉一個例，hou7人崇拜作民族英雄e5南宋岳飛，伊是主戰派者，秦檜是漢奸，ka7皇帝使弄講岳飛準備beh造反，因為按呢，岳飛to7去hong5斬頭。
但是，根據客觀史料，南宋時代e5經濟bai2 kah強欲破產，根本無法度負擔戰爭。當時e5人真正希望是和平、討厭戰爭，若會tang3求和，用美女抑是寶物進貢，甚至割土地hou7人，in ma7甘願。所以，強調忠君愛國e5主戰派，親像岳飛，伊e5主張無tu2-tu2是tioh8 e5。我個人對『忠』這個字眼並無關心。若ka7研究起來，到底ai3向啥人盡忠？連對家己to be7盡忠e5人，無理由會對家庭、國家盡忠。
一般人，上蓋重要也是為著家己，然後才為國家kap周圍e5人，但是差不多所有e5冊，攏是teh 呵咾國家至上、民族至上。
用這款e5觀點來看歷史，我認為荷蘭人e5統治台灣，會使講真有功績。雖然是異族，為著beh than3台灣人e5錢，ti7 台灣推行一寡建設kap制度e5確立。人若mi7-noa7 than3錢，M7-koh個人e5生命be7 tang3 得著保障，所than3 e5到尾ma7會變kah烏有去。Ti7 二、三年前，台灣治安變kah真bai2，就有一寡有錢e5人，考慮beh移民去外國。荷蘭人統治時代，老百姓ti7好e5治安社會teh生活，koh 有好e5制度thang 遵守。咱會使講真正ti7台灣開始實施有系統統治者，實在是荷蘭人。台灣e5水牛是荷蘭人引進來e5，其他親像農具、番薯苗種等，ma7攏是荷蘭人按外地引進台灣e5。台灣e5製糖業，ma7有經過荷蘭人e5改進過。當時台灣e5原住民使用數十種語言，荷蘭人將hia e5語言統一。荷蘭人來台灣，上蓋先接觸e5是新港社e5平埔族，就採用新港語作共同語，kap政府機關之間e5契約，所使用e5是新港語。Chia e5資料，到taN攏猶khng3 ti7延平郡王祠e5民俗文物館內底。荷蘭人確實重視台灣e5治安問題，也建立新制度、新技術。
荷蘭人為著beh建設，需要徵收各種e5稅。當時台灣是貿易e5中繼站，tui3各種e5船隻攏徵收關稅。聽講，當時ti7台灣e5日本人，主張優先權，反對這種課稅，爭紛無停。鄭成功e5老父鄭芝龍kap伊e5首領顏思齊等三人，甘願接受課稅，採取kap荷蘭人共存e5態度。荷蘭人ti7台灣經營三角貿易，就是將台灣e5產物輸出去日本，然後將日本e5產物經由台灣賣去大陸，荷蘭人自來mbat7將台灣e5產物運去in本國。
Ti7荷蘭人統治期間，台灣人會得通過著有制度e5和平日子，m7免親像以前hit款，受著土匪e5搶劫威脅，kap受新權力者e5侵略。荷蘭人tui3台灣人有hiah nih濟e5貢獻，但是ti7歷史冊內，m7 bat有人提起過。
荷蘭人統治了，續落來是鄭成功e5時代。鄭成功雖然hou7人當作民族英雄，但是，真正e5境遇是啥款neh？天下出版社e5『發現台灣』這本冊，將伊看做是驅逐異族，立志『反清復明』、忠孝攏有e5人物。鄭成功來台灣e5目的，kap國民黨仝款，beh『光復大陸』。人民e5幸福kap生活水準e5提高等e5代誌，對伊講是次要e5。咱teh讀冊e5時代，經常被迫喝『反共大陸，以三民主義統一中國』e5口號。咱是台灣人，為何beh收回大陸，咱無真清楚。當然，台灣人也屬中華民族，這是be7 tang3否認e5代誌，但是，咱已經長期toa3 ti7台灣。假使ti7新加坡，tui3當地人講『咱仝是中國人』，一定會hou7當地人糾正講，in是新加坡人。仝款道理，ti7美國若問按英國來e5移民，是m7是英國人，伊e5回答一定是『M7是英國人，是美國人』。
當時鄭成功帶領二萬五千人來佔領台灣。伊e5最後目的是『復明』，m7是好好經營台灣。 Tui3原住民來講，鄭成功to7是giah8武器e5侵略者，in強奪原住民e5土地，將in趕走。這種做法抵好親像國民黨政府來台灣接收時e5情況仝款。用無仝e5角度來看，歷史會出現無仝e5記載。Ti7學校裡，咱硬hong5教講鄭成功是民族英雄，但是真相如何？真有疑問。根據連雅堂所作e5『台灣通史』，經營台灣e5是陳永華，咱所讀過e5資料ma7顯示，伊真有經營手腕，對人民非常保護，也有完成一寡基礎建設。結果呢，伊hong5祭祀ti7孔子廟對面小巷仔e5廟裡。
最近有冊裡將清朝時代e5劉銘傳，叫作台灣近代化之父。伊e5施政目標，hou7台灣成做全中國e5模範省。伊也有新e5思想，ti7台灣建設全中國第一條鐵路，A2-koh，伊是一個例外。清朝時代統治，干單是點，m7是面，真注重固守城廊，無beh關心大眾e5代誌。根據家母所講，ti7日本統治前e5清朝時代，若是拄著飢荒，農民to7變成土匪，成群到城內搶劫，所以暗時一定ai3關城門。到taN，ti7 廟會時，猶有『宋江陣』沿街遊行。當時e5『宋江陣』實際上是各部落e5自衛隊，廟寺自然成做指揮中心，來補全政府不足e5防衛力。當時人民e5安全，一點仔ma7無受著保障，各種基礎建設親像道路、港灣、衛生等e5設施，完全做無夠。
中日甲午戰爭，清朝將台灣割hou7日本，締結講和條約。日本ti7台灣登陸e5時，清朝官吏親像劉永福kap邱逢甲等，to7無顧人民e5死活，代先逃走轉去大陸。這款e5官吏，無理由會tang3經營好台灣。
台灣ti7日本登陸後才近代化，並且開始kap世界各國平等對待。當然，日本人e5經營台灣，並m7是干單beh hou7台灣人幸福， in有目的beh hou7台灣近代化。第一目的是為著本身e5利益，第二目的是beh確立國際形象。當時荷蘭、英國、法國、德國、美國攏有殖民地。日本e5經營台灣，m7-na7是為著經濟上e5利益，猶koh beh hou7台灣成做將來e5南進基地，beh顯示伊e5殖民能力，所以攏派第一流人才來台灣。
 越頭轉去看台灣ti7大戰後hou7中國接收e5情況。派來台灣e5 六十二軍，士兵giah8雨傘，用扁擔擔鍋仔鼎仔，腳穿草鞋，無精無神ti7街路頂遊來遊去。這款景色kap咱想像中e5軍隊，in e5形象完全無仝。外樣看起來親像土匪e5軍隊，腹肚若iau餓，隨時to7變做土匪，che是一定e5道理。
辜振甫e5老父辜顯榮，因為chhoa7日軍入台北城，hou7人當作漢奸，但是我個人e5看法m7是按呢。照當時e5情形來看，假使日軍無早一步進駐台北，老百姓一定會受著koh khah悽慘e5命運。清朝派來e5是雇傭兵，其實就是土匪。日本人來到新地，無理由be7亂thai5當地人。只有內部人e5強盜行為才是驚人。辜氏知影這款危機後，緊急促成日軍進城。Tui3當時e5台北人來講，辜氏應該算是一個功勞者。當然伊按呢做，也m7是完全為台北治安，可能有想beh以後得著啥物特別e5權益。
日本人到底ti7台灣作啥物代誌？代先，抵抗日本接收台灣e5人並m7是劉永福，m7是邱逢甲，實在是一群無名英雄e5台灣人。因為日本軍用壓倒性力量，無經過流血登陸台灣後，無受著任何e5阻擋，順利進入台北，認為會tang3 ti7一禮拜內底將台灣接收好勢。無想到會拄著台灣人頑強e5抵抗。Ti7我讀過日本人所寫e5『台灣研究』內面，有按呢記載：『日本人對身無chah武器，但是猶會tang3 kap日軍激烈作長期抵抗e5台灣人，感覺真著驚』。咱e5祖先是hiah nih勇敢。受派來台灣e5近衛師團長---北白川宮能久親王是皇族，聽講ti7佳里附近hou7人暗殺。可見，台灣人e5抵抗是偌激烈。按登陸到平定全島為止，攏總用去數年e5時間。日本ti7統治初期，ma7採取強硬手段，對百姓雖然be7亂thai5，但是對反抗者，照thai5不誤。
日本派ti7台灣e5總督，按第一任到第七任攏是軍人，以後才是派文官，ti7太平洋戰爭時，按十七任起，又koh開始用武官總督。
國民政府來接收台灣時，ma7是軍人e5陳儀作長官，以後，除了魏道明以外，長期用軍人擔任台灣省主席。
我對軍人無好印象。因為軍人一定ai3用盡忠作本分，be7去考慮輿論抑是其他意見，上戰場做任何代誌，in需要絕對服從頂司。所以軍人無適合執政。Ti7中國歷史，原則上be7hou7軍人參政。比喻，ti7岳飛時代，駐ti7邊疆e5軍隊kap將軍e5力量當強e5時，皇帝會感覺隨時造反e5威脅，所以，一直攏ai3考慮對策。岳飛到底是啥人thai5 e5，到taN猶無清楚，但是根據日本人歷史研究家e5研究，伊是hou7當時e5皇帝thai5死。Koh再講，皇帝若有意思beh thai5伊，秦檜也會為著beh phou5皇帝，hou7岳飛受著無實e5罪過。皇帝永遠會tang3保持伊e5仁慈英明 e5一面，權力者永遠是偉大存在。若照按呢講起來，秦檜to7 m7是歷史上e5歹人，thai5死岳飛e5人，其實是皇帝伊本人。
(編註:本文是轉載，無代表本刊e5立場)  	

落實台灣民族解放運動e5詩篇
序李勤岸台語詩集
《新台灣人三步曲》
胡民祥
 
這是一本台灣民族運動者e5詩作；這是一本見證台灣民族母語文學革命e5詩選；這是一本落實台灣民族解放運動e5詩篇。
1987年來自故鄉e5消息，教師李勤岸中山大學校門示威抗議。後來，知影伊發起成立教師人權促進會，也看著前衛出版社發行李勤岸e5詩集：《一等國民三字經》，特殊e5冊名，也soa3知影抗爭e5人權運動者koh 是一位詩人。四年後，1991年，詩人林宗源來批，拜託我就近照顧伊e5朋友李勤岸，伊beh 來留學。1984年我肯定過林宗源e5台語詩，1989年ti7 日本舉辦台灣文學國際會議，在會場初次kap林宗源見面。
1991年八月李勤岸來到，在匹茲堡機場初次相見。原來是阮嘉南平原故鄉e5詩人，伊是新化人，我是善化人，隔壁莊e5鄉親。為著推展台語文學，伊來攻語言學博士。真合我e5意，我to7是專心一意投入台語文學運動；所以，一見如故交。伊去賓州印地安娜大學，在我e5隔壁縣，阮時常作伙討論詩文學。想講
按呢我有一位詩友lah，真歡喜。
春天來熱天到，伊開始灰狗巴士e5旅遊，去各大學kap台灣學生社交流，演講伊e5社會運動kap文學創作經驗。然後，轉學去夏娃夷大學，主要原因是beh去追隨台語學者鄭良偉教授。失去一個詩友kap社會運動e5朋友，我感覺可惜；但是也替伊歡喜也祝賀伊。
1992年我安排台語詩人林宗源kap黃勁連來美洲訪問交流，推展台語文學。Ti7 美東夏令會辦兩場座談會：台語詩文學e5演講kap台語詩朗誦，李勤岸、黃勁連kap林宗源同場演出，我是主持者。彼年八月我轉去台灣參加鹽份地帶文藝營，越去夏娃夷拜訪伊。
1994年一月koh去看伊一家人，向伊請教詩文學。五月底收
請我寫序，ka7我驚一tio5。因為，就我所知，伊詩作少。收著稿，一方面歡喜，一方面也驚。有詩可以欣賞學習，所以歡喜；寫序愛寫出味寫出實物來，to7下精神時間，所以驚。
我愛李勤岸e5詩，淺白好解讀，而且足有味。事實上，伊e5詩觀抵好是beh互大眾看有e5詩，m7是詩人朋友家己爽e5歹讀e5詩。1991年來e5時，伊送我一本《一等國民三字經》。頂頭to7有伊e5詩觀：詩是寫hou7眾人看，詩m7是挽未著e5仙果，詩愛行落民間。這個詩觀影響伊後來決定用母語台語寫作。
就伊e5《一等國民三字經》詩集我作一個統計，詩集收65首，按1974年到1987年出版算，平均每年才四、五首，產量少。難怪詩人在自序<新居落成>寫：/我是難產e5母親/ 骨盤太小/ 受孕率不大/ 久久，才有一個驚喜/ 呱呱墜地。雖然量少，卻是會當看出詩人e5生活、思想kap社會觀e5演變史。親像<鏡子>kap <湖濱對話錄>二首詩，濟少
 
透漏詩人e5感情風暴e5痕跡。以下咱繼續來看伊e5演變過程，tui3了解伊這新詩集是有幫贊e5。
詩人是先去服兵役，食頭路。1975年24歲入東海大學讀外文系。大度山頂四年e5詩作主要是個人生活詩。1979年春天，beh畢業進前，寫一首 <蝴蝶標本>，控訴大學教育体制謀殺學生獨立思考e5本能，soah想飛koh 是飛未出去，寄望囝孫會飛成功：營造自由自在e5蝴蝶王國。九月上班教冊，年底有一首詩：<熱蘭遮城>，懷念台灣民族英雄郭懷一，詩篇已經有台灣行家己e5路e5思想。 1979年年底美麗島事件發生，1980年單單寫一首：<民主草>，肯定民主化運動鬥士e5貢獻，1984年發表。整代e5文學作家經過美麗島事件e5洗禮，李勤岸仝款受著衝激，1981年詩e5題材踏落社會批判，關懷面投到生態環境kap社會交通。
1984年有16首詩，是上多產e5一年。開始出現政治詩，親像 <認命牛>叫台灣人愛起來抗爭，<現狀豬> 批判台灣人 be7 使干單食，無beh 思考政治民主化運動。 <癡情民>kap<小人國>，思考台灣民族獨立e5路。1985年開始受著國民黨政治迫害，這年無半首詩，失去台南家專教職，秋天來美國攻碩士。1986年春完成碩士，經過夏娃夷，鄭良偉教授建議伊用台語寫作，伊依然寫華文詩。九月入中山大學做外文系講師。
1987年春受政治迫害，koh失教職，khia7起來抗爭，有七首詩，詩e5語言猶原是北京語，其中五首是政治抗爭詩。內底e5<教師人權歌>是ti7台中辦說明會e5宣傳歌詩，說明會是為著籌備教師人權促進會。同時，陳明仁也寫一首
<台灣教師台灣牛>，是一首台語詩，kap李勤岸e5華語詩是強烈e5對比。
街頭運動e5語言是母語才會出頭。只有台語母語才有伊e5力量，才有伊e5親切感，才有伊e5感染力。相信這擺e5台語歌詩經驗對伊真有啟發性kap挑戰，特別伊本身e5詩觀是大眾詩，大眾e5母語是台語。
伊e5詩友林宗源、黃勁連是台語詩e5大作家，來到1987年，台語詩文學e5形勢大好。黃勁連用台語譯伊e5<美麗龍>。李勤岸ui3教師人權積極投入社會運動，也參与政治運動。擔任「教權會」執行委員，「台灣人權會」執行委員，「淨化選舉聯盟」理事，「民主人同盟」理事。1988年歸年chhap社會政治運動，寫無半首詩。
社會運動e5參与是伊詩生命e5泉水，運動e5語言是母語。台語開始beh向伊e5華語革命，質變e5內部因素已經出現，朋友kap台語文學形勢等等e5外因加速這個革命e5腳步。另外一位朋友台語學者洪惟仁用台語譯伊e5<認命牛>，這年是1989年。
每個人行落台語文學e5路無仝款，李勤岸伊文學kap社會運動同時進行，是社會運動e5實踐促使伊踏上台語文學e5路途。
李勤岸e5台語詩出現，ui3社會運動吐出來。第一首<選舉歌>，ti7 1989年8月「淨化選舉聯盟」台南分會成立大會朗誦。第二首 <候選人e5夢> ，1989年10月21日作，是為「和平選舉運動」寫，ti7 魏耀乾競選立委演講台朗誦。兩首攏是歌詩，以社會運動舞台朗誦e5形式出現，相信伊直接感受著台語文e5力量，華語到底是隔一層，那像英語寫未出蕃薯仔味。第三首
<牛頭kap馬面>，是關懷中學生e5詩作。
用文學出發行落社會運動，社會運動轉來推動伊落實台語文學；ui3文學運動來參与台灣民族解放運動，伊認識著愛來加強伊e5語言專業e5能力，希望ti7台語語文運動kap語言政策、語言教育e5方面有所貢獻。
去夏娃夷一年半期間，伊有苦悶，伊也有美夢。學業重，koh急beh創作台語詩，koh積極參与學生運動kap台獨政治運作。來到1994年春天三、四月仔，理想、理論、實踐kap展望e5心靈那火山爆發，詩情燒滾滾，詩篇紅 ki-ki，ui3 伊e5電腦字盤一篇一篇piang3出來。To7是詩人李勤岸家己講e5:詩神降臨。短短五十外日，完成四十外首，差不多一工一首。事實上，有時一日幾偌首，真正詩速驚人。
到底是甚麼款e5詩語言？百分之百攏是台語詩。
到底是甚麼款e5題材？百分之百攏是台灣民族解放運動e5題材。
這本詩集有三步曲，第一步：歹銅舊錫，第二步：出癖，第三步：春仔雨沃過e5草埔。詩人e5自我批判kap社會批判，批判一大堆e5歹銅舊錫，清掃台灣民族解放路頂e5空虛e5中國意識形態。回復健康e5路頂會出癖，出一擺癖，清一擺毒；癖出盡，毒總清，to7是一個新台灣人。新台灣人一個一個出頭e5時陣，to7親像春雨沃過e5草埔，to7是一片青翠e5美麗島嶼。這to7是台灣民族解放運動e5三步曲。
就詩kap詩人來講，第一步伊寫 <出走e5偶像>，將歹銅舊錫e5詩人「現代詩之父」tan3-sat。第二步伊行落 <泡茶e5心情>，感情出癖，仝款泡凍頂烏龍茶，知己詩人出中國茶，伊家己出台灣茶。第三步是伊認識家己e5命運，決心繼續出台灣茶，做一個 <革命詩人>。
《新台灣人三步曲》猶原保留《一等國民三字經》詩篇e5風格：淺白大眾詩，好讀好了解koh有厚厚e5詩味。三步曲是台語詩篇，三字經是華語詩作品，ui3華語行到台語抵好是伊e5大眾詩風格e5必然e5路，因為伊e5大眾是嘴講台語e5台灣人。有覺醒e5作家必然行kau3母語寫作e5路，戰前台灣新文學之父賴和to7是一位台灣民族解放運動者，伊e5文學作品是一個不斷提昇台語寫作e5累積。
賴和e5小說創作最後出現二篇以台語作基調e5台語小說： <一個同志e5批信>kap<富戶人e5故事>，為台語文學開創一時e5高原。用台語作基調e5這二篇小說有留北京語e5痕影，看會出受著早期以北京語作基調寫作e5影響，一時無法度完全改變。仝款，李勤岸e5三步曲無形中也走出北京語e5影。 親像<解嚴以後>這首：/ 呣閣，真奇怪/ 抑無人放炮仔來慶賀/ 「慶賀」是北京語詞，台語可以用「慶祝」或是「祝賀」。親像 <性教育> e5 /通報親朋戚友大家知/ e5「親朋戚友」，台語可以用「親成朋友」。當然，台語書面文一時陣會拄著語彙無夠用e5現象，需要借用外來語。Ti7 這個時陣，華語是外來語，親像中世紀英語借法語kap拉丁語仝款。只要語法保持台語語法，借用免掛慮。  咱看伊e5 <選舉歌> ：/ 結局候選人愛穿防彈衣/ ，借用外來北京語「防彈衣」，防彈衣其實嘛是外來語。<比較語言學> e5/驚無拄好會去著著/「愛滋病」，愛滋病是借用自北京語e5譯英語：AIDS。另外咱koh看一個例，<我e5朋友胡適> e5/閣一面講你最近遇著e5「性騷擾」，性騷擾是借用自北京語e5譯英語：Sexual Harassment。
有日本學者研究台灣文學，伊e5看法是：kau3 taN e5台灣文學是抗爭文學。我想有道理，因為台灣民族猶原ti7 解放路頂找出路，猶原ti7民族國家建成運動中。李勤岸e5《新台灣人三步曲》to7是一本抗爭文學e5見證。
伊這本抗爭詩集真有意義。李勤岸本身用文學作家e5身分參与台灣民族解放運動，伊文學kap政治同時進行。王育德to7是這款人，所以伊有一首詩寫<王育德有兩支腳> ，一支腳行出台獨運動，koh一支腳行台語運動，李勤岸踏著王育德e5腳步，也行出來。
台灣文學界有寡人反對文學kap政治作伙來。但是，ti7 抗爭e5時代，是有需要同時來，李勤岸e5同鄉前輩楊逵to7是這款人物。賴和也是文學kap社會政治運動同時參与e5作家。義大利民族文學e5奠基人物但丁，一般人知影伊是《神曲》作者，世界有名e5文學家。但是，猶koh有濟濟人m7知e5方面；伊是義大利民族解放運動者，是政治家koh是軍事家，是義大利民族母語運動e5宣揚者實踐家。
若有濟濟e5人也行著李勤岸文學kap政治雙線進行，台灣政治運動真緊to7會質變。因為，政治人會有khah深e5文化素養，文化人會有卡深e5政治熱情，台灣民族解放運動會提升kau3另外一個高原，行kau3這個高原才有超越井底水蛙眼界e5機運，才會知影超脫國民黨政權kap北京政權e5迷障，獨立勇健向前行，甚麼攏m7驚。咱to7會有思考解讀迷障，親像詩人e5<解嚴以後>這首詩，名是解嚴，實質猶原是戒嚴。親像<天安門到千島湖>這首詩，咱會解讀中國政權野蠻殘忍e5本質，咱自然 be7 sui5-chai7 in 中國人剝、搶、燒、殺，去做 <無祖國e5冤魂>。咱to7 be7 憨憨做 <現狀豬> ，m7 知政治民主e5重要，干單食飽睏，睏飽食；to7 m7是<認命牛>，咱to7會用天生e5二支角起來反抗。
這本詩集e5題材主要是社會政治運動，伊處理出來e5政治詩力道強烈，讀者唸來心有同感，受著伊e5感染。親像<地球互中國e5批>，以地球是老父e5觀批判中國e5惡霸：/ 偏偏你這個孽子/ 不時都展彼號五千年老鱸鰻e5姿勢/ 做你e5老爸/ 我已經愈來愈替你見笑/ 別e5星球嘛定定teh ka7我恥笑/ 笑講這號世紀啊/ 竟然猶有親像蠻荒時期e5代誌teh發生/這本詩集也有幾首純寫情e5詩，我真kah意。親像<皮帶情>，用皮帶祝人新婚，詩情深，意象鮮明：經過皮帶e5環kap扣，兩位新人相攬歸世人。相攬有柔情，環扣teng7 koh nge7;矛盾e5對立統一形成一首sui2 e5情詩，真有藝術。我感覺政治詩也可以寫到這款境界，政治本身是teng7 koh nge7,滲落柔kap情，伊to7有骨骼koh有血有肉，形成一個對立統一e5美e5境界，提供政治詩e5新e5境界，造成另外一款感染力。李勤岸寫情e5詩真有夠味，可以khng3 落政治詩內底。事實上，伊有e5詩已經有這款藝術美，親像<草根之歌>，<鮭魚>，<第一擺看著妳e5面>，<孤挺花>，<燒肉粽>。一首<鮭魚> ui3 teng7-teng7 e5岩石島嶼海角，寫出對伊e5 sui2,伊e5意志，伊e5情kap伊e5寄託。透過一首<孤挺花>e5柔情kap孤立直liu3-siu3,若有若無浮影tioh7 nge7-nge7 e5政治影像，保持一sut仔距離，間接滲出政治e5氣脈，綿綿不盡。
這本詩集收著台灣民族詩人e5解放運動e5詩篇，詩人寫<有種民族>落海是 <鮭魚>，拼命泅，泅到太平洋西岸e5美麗島嶼；上陸是蕃薯，島上代代生湠；海墘有<孤挺花>直liu3-liu3,挺挺挺，迎風獨立。
我講讚，詩人繼續拼落去，創造台語文學e5春天，行落獨立e5台灣民族文學；咱<燒肉粽>縛縛作一倌，鬥陣拼，咱to7有政治運動koh有文學作品，有硬e5也有柔e5,有骨骼也有血肉；緊緊，咱台灣民族to7會出頭天。
1994年11月13日胡民祥寫ti7北美賓西茉
(編按﹕ 原作是全漢，編者改做漢羅)



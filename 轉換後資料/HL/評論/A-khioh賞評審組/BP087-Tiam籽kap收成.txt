Tiam7籽kap收成
A-khioh賞評審組
李江卻台語文教基金會舉辦e5「A-khioh 賞」徵文比賽，評審結果出--來-a，就得獎者來看，平均年歲pheng7 幾年前辦e5「台文賞」koh-khah ke7。上hou7 人歡喜--e5 是真che7 入選--e5 long2 iau2是學生，be7輸 e7-tang3 看著台語文khah chhiaN5-iaN7 e5 未來，che 應該是台語文先行者kut力tiam7籽、im3肥，chiah 有e5 收成。
台語文e5 近代發展，原本to7 詩khah che7 人寫，che 牽涉著羅馬字e5 使用問題，詩khah e7-tang3 選擇kan-taN 用漢字，久長受漢字教育e5 台灣人對羅馬字本底to7 有koa2 khah be7-tang3 接受e5 心結，chit-pai2 e5「A-khioh賞」規定ai3 用漢羅寫，to7 是想beh 突破chit 種困境，m7-chiah 應徵e5 作品文kap 小說e5 量有加真che7，質ma7 有提升，ui3 chia e7-tang3 證明「台語e5 口語文學需要chham 用羅馬字」。
台語現代文學khah 長e5 文、小說，大多數long2 是有chham 羅馬字--e5，chit 個事實，社會ka2-na2 iau2 無chun3-bun7--著，真che7 強烈主張全漢字e7-tang3 做台語文學創作--e5 long2 無看著in e5 作品。
文學是組合民族性格kap 價值觀e5 主體，ti7 台灣long2 同意獨立自主e5 chit當今，也無看著執政e5 民進黨kap 在野e5 台聯黨對chit方面有表現關心e5 誠意。台文工作者真知iaN2 chit款khang-khoe3 e5 重要性，用真chio2 e5 資源teh 拖命，chiah 有今a2日tam7-poh8 e5 成就。Ti7 chia ma7 ai3 特別感謝贊助e5 有關單位、團體，若無in tau3 kheng5--koa2，kan-taN 靠san3-chiah e5 李江卻基金會是無才tiau7 辦chit 款khai錢e5 活動--e5。
Ma7 beh 鼓勵應徵e5 朋友，lin2 e5 參選，to7 是推動台語文上好e5 行動，有入選iah 無，long2 無影響lin2 對台灣e5 熱情，希望繼續創作，提供《台文BONG 報》kap 其他e5 台語文刊物有khah phong-phai3 e5 內容，an2-ne 台灣to7 有ng3 望。



入選小說簡論

小說評審組：楊嘉芬、陳豐惠、邱文錫、紀傳州、陳明仁

入選作品：頭賞〈反背e5 疼〉、二賞〈消失e5 Apollo 13號〉、二賞〈純真年代〉

Chit 屆參加小說組徵文e5 作品無論量iah 質long2 有成長，在來小說是台語文學上欠--e5，soah 有chiah che7 作品，e7-sai2 講是台語文學有tam7-poh8-a2 進展。
Chit內底beh kan-taN keng2 3篇作品有khah 為難，總--是經過嚴格e5 討論，iau2 是選出以上chit 3篇。
主辦單位kap 評審團long2 歡喜看著chit-pai2 有hiah che7 (9篇)小說來參選，台語文若欠小說創作，to7 be7-tang3 大pak，希望tak8-e5 ka7 in o-lo2。

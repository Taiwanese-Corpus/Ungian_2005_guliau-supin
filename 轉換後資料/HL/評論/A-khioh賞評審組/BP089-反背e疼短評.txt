〈反背e5疼〉短評
A-khioh賞評審組
〈反背e5 疼〉是成功e5 宗教反省小說，對基督信仰有深沉e5 思考。Ti7 西方，chit款作品起步真早，法國浪漫文學e5 代表Victor Hugo (1802~1885) e5 《Notre-dame De Paris》(華文譯《巴黎聖母院》、《鐘樓怪人》) 是lan2 khah 知e5 作品；ti7 美國新大陸ma7 有Nathaniel Hawthorne (1804 ~ 1864) e5《The Scarlet Letter》(華文譯《赤字》、《紅字》)，long2 是寫牧師、神職人員對基督信仰e5 挑戰，Hawthorne 寫1 個牧師hou7 離婚e5 cha-bou2人有身，去hou7 人ti7 衫頂繡「A」--字，代表「adultery」(犯姦淫--e5) e5 紅字，牧師m7 敢承認i e5 kiaN5-cho3，比較--起來，chit篇少年人e5<反背e5 疼〉顛倒khah單純ti7 挑戰信仰e5 部份，chit類e5 作品ti7 台文kap 華文文學long2 iau2 無che7，另外1 篇入選作品〈純真年代〉e5 作者王貞文因為受過完整e5 神學教育，bat 寫--過，Asia Jilimpo ma7 bat 寫過1 篇〈Ia-sou 榮--a2 e5 婚姻〉。
作者是少年輩，借米國e5 九一一事件e5 聯想，創作chit篇深沉e5 小說，提出hou7 人頭殼疼e5 問題，kam2 講疼Ia-sou、疼上帝，的確tioh8-ai3 m7 認--i？Ia-sou e5 門徒3 pai2 m7 認--i，m7 是聖經chiah 有e5 故事nia5，ti7 書寫現實kap 未來e5 時chun7 ma7 有可能一再teh 重演。
Ma7 有評審認為作者ka7 回教徒對米國e5 報冤仇行動講做是「恐怖份子」e5 kiaN5-cho3 表示不滿，chit點，ma7 e7-sai2 hou7 作者做參考，對tai7-chi3 價值觀e5 認定，做1個文學家kiam2-chhai2 tioh8 koh-khah 謹慎，作家本底to7是ai3 khia7 ti7 弱勢者e5 立場講話。
Chit篇作品e5 台語詞真好，無成少年人寫--e5，應該是作者專工去peng2-chhoe7 台語詞--e5，ui3 chia lan2 thang 感受創作者嚴格自我要求e5 苦心，評審團chiah hou7 i 上koan5 e5 分數。

殖民kap同化
Noya
Khang-khoe3 e5關係, chit-cham7-a2 khah chiap8 hian冊. Tng某1本冊tak8-e5時行買來chah ti7身軀邊e5時, li2若無bak--tioh8, ka2-na2 to7 toe3人be7 tioh8. 社會學, 心理學, 後現代主義, 後殖民主義......, goa2險a2 im死ti7五花十色e5冊堆--nih. Ka-chai3, iau2有1本冊hou7 goa2 mouh--leh無沉底.

有1句話講:「重要--e5 m7是了解世界, 是去改變世界.」Frantz Fanon hit本《黑皮膚白面具》to7 ti7 chit e5行動哲學e7-kha, ui3精神醫學e5角度teh寫被殖民社會e5心理狀態. Kah若teh寫被殖民社會, an2-ne sa來看台灣kam2 e7 hah8? I e5理論chham台灣有siaN2 ti7-tai7?

烏人phah拚beh oh8殖民者e5語言, kam2 m7是kap台灣人beh oh8 e7-hiau2捲舌kang7款? Oh8 e7-hiau2捲舌, to7 e7-tang3入去China e5文化ham7世界, to7有資格做統治階層. Koh khah免講hit-koa2無簡單chiah有te3做ROC e5大官小官, iah狗官豬官e5台灣人, sui5-e5-a2 long2變做『國語人』, be7記i bat e7-hiau2講台灣話.

問題是, m7管台灣人an2-choaN2假iaN2 ka-ti7是China人, 人照常be7 ka7 lan2當做是kang7國--e5. Theng3候看tioh8 chit e5悲哀e5事實, li2若無beh kap goa2 cho3-hoe2, goa2 to7 kap li2 chhe2, lan2開始giah8「台獨」e5大旗, 開始主張lan2是台灣人m7是China人, 開始走chhoe7台灣文化. M7-koh soah an2-choaN2 chhoe7 to走be7開China e5暗影: 祖先是ui3 China來--e5, 台灣話是『閩南語』, 台灣文化是『華夏文化』e5 1部份......,有人開始teh ou2死人骨頭, 有人hoah講lan2 chiah是China文化e5正統, chit e5正統lan2 ai3 lak8 hou7 tiau5, be7-tang3 hou7 China人搶--去. Lan2 iau2是逃be7開統治者重重thah8-thah8 e5統治霸權.

為beh反駁統治者講e5「台灣無文化」, lan2想khang想phang7 beh證明台灣m7是中國e5 1部分, 音樂, 戲劇, 廟寺, 建築, 儀式, 文學, 畫圖, 食穿, 講話......lan2用「台灣化」對抗「中國化」, 問題是, lan2 liap8--出-來e5 chit e5「台灣化」, kap現此時台灣人e5生活牽ban2有joa7深?

苦悶, 悲情, piN3-chiaN5台灣人e5性格kap心理狀態, chit-koa2 ut-chut不滿e5情緒若無消thau2, ROC e5統治危機to7 e7一直存在, m7-chiah開放選舉, hou7 tak8-e5 mi-chiN ti7選舉--nih, ka7 lan2反抗e5火母soa2去廢國大, 選民意代表, 選總統, 修憲, koh透過媒體ham7教育e5洗腦, lan2 tauh8-tauh8-a2接受統治者在地化, lan2 tak8-e5 long2 hong5同化做「中華民國人」.

統治者e5代理人換台灣人做了後, tak8-e5歡喜「台獨」chit支旗a2 chhai7在--a, chit te3 khangpang內底te2--e5是siaN2 oaN2-ko先按下mai3談, 政客爭位, 搶資源, pun利益, bau2利頭, 手路無輸eng2-chun7 lan2 teh批判e5國民黨, 民意, to7 hou7放水流, 橫直透過媒體操作--出-來e5「中間選民」to7是民意, 對chiah-e5現象看be7得過e5台灣人, 透過1 pai2 koh 1 pai2 e5選舉, ma7 tauh8-tauh8-a2消風--去, koh ke2-siau2, 是換台灣人ka7 li2 phui3嘴noa7. Lan2開始替代理政府chhoe7理由, 無經驗, 時間無夠, 立委無過半, 藍--e5 iau2 teh chhang3-chhiu......, lan2 theh8 chiah-e5理由安tah ka-ti7 e5不安, ma7 am-kham3 ka-ti7 e5不滿, lan2 ka7反抗e5 chhong2-pong7鎖ti7記ti3內底, lan2放民進黨變做國民黨, lan2吞忍, lan2放hou台灣社會ju2行ju2 chhoah8, lan2 hou7社會矛盾ju2來ju2大, lan2 hou7問題ju2積ju2 che7, lan2 tak8-e5變做hit e5無開槍e5兇手, lan2 tak8-e5 long2縛ti7共犯結構內底, tak8-e5 to有份, 龜笑鱉無尾. Ti7看--起-來開放, 實際soah ju2束ju2 an5 e5社會氣氛--nih, 有主張e5台灣人oh8 e7-hiau2 ka7嘴that--起-來, 頭oat8--過當做無看tioh8問題. 

『成王敗寇』e5價值觀hou7 lan2看be7清歷史現實, lan2 keng--起-來e5民進黨代表成功者, an2-ne lan2 chiah有法tou7交代lan2 eng2過teh phah拚teh堅持--e5, 5冬被出賣e5經驗, iau2無夠thang取代tioh8否定ka-ti7 e5心理驚惶, ma7無夠thang安慰ka-ti7變做失敗者e5心理暗影.

Chit-koa2社會現象反映lan2集體e5心理狀態, chiaN5 che7人phah拚1世人換來--e5是少數政客學者e5 hiau-pai榮華, lan2無勇氣面對ka-ti7 e5失敗, chit e5暗影kan-taN ti7 lan2眠夢e5時, e7走出來咒chhan3 in hiau-pai無落魄e5久.

對kui-e5民族心理扭曲, 社會走cheng e5現象, lan2 beh an2-choaN2? 敢承認chiah e7-hiau2否定, beh解決社會問題kam2 m7是tioh8-ai3先了解社會問題? Beh了解社會問題lan2 tioh8-ai3先面對lan2 ka-ti7, 承認過去e5錯誤, chhoe7出問題e5 chang2頭, lan2 chiah有改變e5機會ham7方向.

2005.02.29

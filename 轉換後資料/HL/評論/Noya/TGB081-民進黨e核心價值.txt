民進黨e5核心價值?
Noya
5月初7民進黨召開「黨務革新研討會」, 針對「黨e5基本價值kap形象」,「黨e5組織發展」kap「黨e5選務改革」3項討論, 想beh借黨員提供e5意見chham建議, 進行黨內改革, 來挽救民進黨ju2來ju2衰bai2 e5聲勢ham7形象.

民進黨theh8 tioh8行政權了後, siong7 hou7支持者kan3-kiau7--e5, 除去chiah8 chinn5 ou-se, koh有kap地方基層脫節, 民進黨ka2-na2 m7是eng2過hou7人寄望e5政黨--a, 顛倒pinn3做財團政黨. 離開人民e5政黨, beh an2-choann2有khia7 ti7人民立場, 維護人民利益e5政策?

台灣經過228, 清鄉, 藍色恐怖了後, ian2倒國民黨, 消滅中華民國外來政權chiann5做台灣人e5核心價值. 80年代以來, 反體制運動tng熱, 1波接1波反獨裁專制, 取消戒嚴, 爭取言論自由......chiah-e5群眾運動, phah開政治空間. 行過黨外運動e5民進黨, 主張「體制內改革」, ui3「群眾路線」轉去「議會路線」, ou-ian2人民送in入去國會, 續--落koh入去總統府. Giah8「議會總路線」大旗e5民進黨, kap人民e7 ju2行ju2開, hoan7-se3早to7看e7出--來.

「台獨」kap「反核」本底是民進黨2支大神主牌a2, m7-koh ui3 in放棄台獨黨綱了後, in e5反核主張ma7 beh準備放棄--a. 堅持改革e5口號hoah kah大細聲, m7-koh執政到tann 6冬, ti7重大議題頂頭soah 1 pai2 koh 1 pai2違背台灣人民e5立場kap期待, 對舊勢力kap財團妥協, 像農漁會金融整頓, 軍教課稅, 特權18%, 核四復建koh追加預算, 媒體改造...... An2-ne來看, 「體制內改革」kam2行e7通? 民進黨e5基本價值到tann koh chhun siann2-mih?

游錫?講tioh8民進黨中常會e5組織結構e5時, i講中常會e5組成結構應該ai3 toe3執政iah是在野來調整, m7-koh看民進黨chit kui2冬teh做--e5, goa2 beh問, 民進黨e5核心價值kam2是ma7 toe3 in執政來改變--a? 民進黨現此時e5核心價值到底是siann2? 游錫?e5致詞稿寫講:『民進黨已經力行了二十年的修正主義, 我們始終站在所堅持的核心價值基礎上, 持續地自我挑戰, 反省, 修正, 再進步.』

放棄台獨kap反核, 政策上koh對既得利益者屈服, 向財團khia7 peng5, 既然核心價值已經修正--a, an2-ne koh beh講siann2-mih核心價值? 修正了後chhun--e5有siann2?

2006.05.10

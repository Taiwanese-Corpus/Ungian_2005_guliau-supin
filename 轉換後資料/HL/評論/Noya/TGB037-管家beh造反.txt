管家beh造反
Noya

Tu2聽tioh8做老師--e5因為ka-ti7 e5權利beh行街頭抗爭, goa2 1時soah gang7--去, m7知比一般人khah好過e5 in是koh beh爭siaN2?

Ti7台灣, 若照3角形e5經濟結構來看, 軍公教階層是踏ti7大多數人民e5頭殼頂, 享受統治者賞賜特權e5管理階層, m7-na7靠台灣人e5稅金teh飼--in, koh替統治者用無形e5思想統治台灣人. Ti7歷史e5水chhiang5--nih, in大多數是替ROC統治台灣奴隸e5管家, m7-bat kap台灣人khia7 cho3-hoe2--過.

Chit-ma2, ROC財政hou7 in ka-ti7 bu2 kah kiong7 beh破產, theh8台灣人e5錢補be7 li7, 就想beh ui3管家e5 lak-te7-a2 jim5--tam7-poh8, soah hou7 chiah-e5做老師--e5 tio5--起-來.

西方進步國家e5社會改革力量, 是靠有自覺e5知識分子引chhoa7人民大眾, 長期kap國家機器鬥爭來--e5, chit e5基礎是吸收進步思想e5知識分子, 透過教育hou7人民有思想武器, kui-e5過程內底, 教育體制是重要koh有力e5工具.

M7-koh ti7台灣, 教育體制hou7--lan2-e5顛倒是保守koh封建e5價值觀, 教lan2 tioh8乖乖a2認份做奴隸, m7-thang想孔想縫beh peng2 beh反. M7-na7思想教育受控制, 連教育預算ham7資源ma7受剝削, 一直hong5 Cancel, 台灣人kan-taN lan7-pha teN7--leh忍--loai3, 若無, 就是ka-ti7想phiat步chhoe7出路.

現此時情勢威脅tioh8管家e5薪水te7-a2, in就跳出來講in是kap奴隸khia7 cho3-hoe2, kang7款hou7 ROC頭家剝削--e5, tak8-e5 ai3 kap in cho3-hoe2爭取勞動權, an2-ne in chiah有法tou7繼續替lan2 e5教育phah拚.

借問, 大多數做老師--e5, tang時kap台灣人民khia7 cho3-hoe2--a? Tang時變做受剝削e5勞工--a? Tang時為台灣e5教育出力--a? Tang時有心beh khia7出來改變社會--a? 台灣人爭取工會組織權e5時, in ti7 toh位? 台灣人要求教科書ai3有台灣歷史地理, ai3有母語教育e5時, in ti7 toh位? 台灣人ti7街頭用血ham7性命kap ROC頭家chhia拚e5時, in koh ti7 toh位?

In kan-taN kiu ti7教育體制e5殼a2內底, 教lan2 e5 gin2-a2 m7-thang想beh做革命者, 行街頭--e5 long2是食飽siuN閑, 擾亂社會治安e5暴民, 乖乖a2做奴隸khah無tai7-chi3. Chit-ma2 ka-ti7 e5利益受威脅, 就翻頭叫tak8-e5 ai3 khia7出來相thin7?

當然, ti7民主國家, 爭取勞動權是值得支持--e5, m7-koh前提是, 做老師--e5是m7是勞工ai3先定義清楚, lan2 be7-sai2單純用「頭家薪勞」e5關係來看, in是chit-e5統治體制執行思想控制e5共犯.

今a2日in若正港覺醒, ai3先檢討ka-ti7是共犯結構, ma7請in cho3-hoe2來爭取勞動條件e5改善kap教育品質e5提升, an2-ne chiah是正港有良心有自覺e5教育家!

民主kap自治?
Ui-chi3
「民進黨kam2是本土派?」Goa2一直認為che是真奇怪e5問題, kan-tann有講台灣認同e5 mih8-kiann7, an2-ne to7算是本土派?

國民黨chit-ma2 kam2 m7是ma7 teh講台灣認同e5論述--a? 雖bong2真che7熱心e5人iah是關心台灣前途--e5, 會ki2出歷史過程m7是an2-ne切, m7-koh goan2 chit代, 1980前後出世e5 chit代, goan2 iau2 sio2-khoa2有印象, 過去iau2-boe7解嚴e5時, 台灣有ta3 1 teng5高壓e5氣氛.

M7-koh ju2少年chit代, in ju2 be7清楚, in出世e5時, 台灣to已經解嚴, 開放黨禁, 報禁, e7-tang3自由選舉e5狀態--a, boai3 ka7歷史談清楚, in若直接sa英國美國的例來比pheng7, 根本to看無, 是an2-choann2 tak8-e5 long2 teh講認同台灣, nah e7拚kah li2死goa2活? Che koh m7是講2 peng5 e5人, 1 peng5是左派1 peng5是右派, 1 peng5保守派1 peng5自由派!

M7-chiah goa2認為民進黨kam2是本土派, 應該ai3 ui3 kui-e5台灣人反抗運動(m7是反對運動) e5歷史過程來談, goa2是講民進黨真明顯是承接台灣民眾黨iah是議會設置請願運動e5自治派, m7是反體制派, to7是因為中華民國體制e5問題iau2-boe7解決, chiah e7有kap國民黨「輪替執政」e5問題.

Ma7莫怪精神錯亂e5所謂「台派」, 1996年批李登輝是台奸, chit-ma2 soah講i是「台獨教父」; chit8-e7-a2講1992年國會全面改選, 台灣已經事實獨立, chit8-e7-a2講1949年後國民黨撤退來台灣, 台灣ui3 hit時獨立, chit8-e7-a2 koh講1996年第1 pai2民選總統, 台灣to7已經獨立......

Hoan7-se3像an2-ne精神錯亂, 思考混亂, chiah是台灣認同ju2來ju2 eh8 e5 key-point. Lan2 beh追求--e5, kam2是中華民國體制下e5台灣認同? 解嚴了後, 中華民國體制承認治權kan-tann chhun台澎金馬, iah8 to7是中華民國kap kui-e5台灣完全重thah8, che是複雜e5 logic問題, 殖民母國失去母國, 直接寄生ti7殖民地台灣, m7-chiah chit-ma2真che7舊體制e5敗害, e7-sai2直接轉換做he to7是台灣e5 mih8-kiann7, 像中華民國外包裝直接換做台灣外包裝, 中華民國文學直接變做台灣文學, 中華民國國語直接變做台灣國語, ma7 m7免koh談過去e5華語霸權--a?

Ma7是an2-ne, soah hou7 goa2 sian7看to看無beh追求民主chiah-e5主張, 中華民國體制e5問題iau2-boe7解決, beh nah e7有民主? 日本時代, 無ka7日本體制趕走, lan2 to7 e7-sai2選議員, an2-ne kam2有算是民主?

台灣到底獨立--a boe7? Ti7 toh 1冬獨立--e5? Iau2-boe7獨立, iau2-boe7瓦解外來e5中華民國體制, beh nah有民主? 國民黨e5台臺灣人若執政(像王金平), kam2 koh算是外來政權? 李登輝e5權力ui3 toh來--e5? 民進黨組政黨是合法--e5, 合siang2 e5法? 陳水扁接續李登輝政府, 李登輝e5權力來自蔣經國, 蔣經國是繼承蔣介石! 民進黨e5路線kam2是本土化? Iah是ka7中華民國合法化?

印度人kam2 e7 ka7英國政府討民主? 印度人, 韓國人e5自治運動是beh包裝民族獨立運動, m7-koh台灣人soah正經kan-tann beh自治, 無beh獨立?

2006.07.16.

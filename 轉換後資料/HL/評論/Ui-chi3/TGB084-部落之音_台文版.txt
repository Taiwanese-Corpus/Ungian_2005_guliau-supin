Ui3《部落之音》看族群衝突
Ui-chi3
1999年9月21, 地牛翻身, 台灣發生百外年來e5大地動, 造成真大e5傷亡, 全景工作室ti7第1時間進入災區, 用鏡頭記錄災情koh追蹤日後e5重建狀況. 2004年出版1系列, long2總6套e5作品. 其中, siang7出名--e5是, 有中華民國總統陳水扁先生強力推薦e5《生命》, 雖然真che7人sio-chenn去看, m7-koh若chun2 li2期待ui3記錄片--nih得tioh8 koh-khah che7思考kap反省, 《生命》雖bong2提供「基本」e5關懷, m7-koh深度明顯無夠. 今a2 beh ham7 tak8-e5分享--e5是chit e5系列e5另外1齣作品, 李中旺先生e5《部落之音》, 記錄原住民智識份子, ti7政治經濟體制因為地動, sio2-khoa2開出chit8-koa2介入空間e5時, tng2去部落組織1 e5『伊甸園』e5過程.

台中縣和平鄉e5雙崎部落, 921大地動了e7-sai2講是真悽慘, 921 1禮拜了koh再tu2 tioh8風颱. Khah少年輩--e5 (ti7片--nih號做中生代)主張先搬離開, 等風颱過chiah tng2去重建家園；老輩m7是an2-ne想, in堅持beh守到底, beh ham7祖靈共存亡.

中生代e5領導者是sio2-khoa2有名氣e5原住民作家Walis kap Awu (2人當初時是ang-a2-bou2), 風颱暝chhoa7族人撤退到中興營區, 了後族--nih e5牧師慷慨捐土地出來hou7 tak8-e5起『伊甸園』組合厝. Walis是作家ma7是國小老師, Awu bat有組織e5經驗, 起組合厝e5經費to7是in寫企劃書募款來--e5.

原本中生代搬--出-去, 已經引起長老無諒解. Chit-ma2 koh用「雙崎部落」名義申請經費, hou7老人koh-khah不滿. 長老擔任政府機制e7-kha e5重建委員會, 對theh8 be7-tioh8救災物資, 對外界kan-tann關心組合厝真不滿. 雙方互相pang3-tiau, chhiang3聲, 互相無信任.

雙崎部落是水源保護區, 自來水公司以成本做理由, 無牽線路到hia, 無供應水道水hou7部落, 水源地供應大眾水源, ka-ti7 soah無水thang用? 雙崎部落khia7-ke e5生活用水long2是ka-ti7去山--nih chhoe7水源, ka-ti7接管. 若tu2 tioh8風颱iah落雨, tiann7-tiann7 chhiang5斷水管, 無to7水質siunn濁, 無法度chiah8.

真che7救災物資入去組合厝, hou7部落--nih議論紛紛. 2000年正月初1 chai2起, 組合厝e5人發現水管hong5切斷. 水kap生活物資e5爭奪, hou7 tak8-e5關係koh-khah bai2, 原底e5親族關係產生變化, 演變到尾--a2水源管理人吳金寶soah因為分配水源e5問題氣死.

組合厝團隊ti7地動後半年成立部落學院, 期待透過開產銷班, 農業班, chhiau5-chhoe7出路. M7-koh外界壓力一直來, soah bu2 be7落, tak8-e5原本對重新調整產業結構, e7-sai2 ti7山--nih ka-ti7種ka-ti7 chiah8有ng3望--e5, soah kan-tann e7-sai2到外地做小工.

組合厝khia7-ke原本to7想beh tng2去部落. M7-koh老人所掌握e5舊村里系統, 組成e5重建委員會, 無納入中生代e5聲. 2000年9月14召開部落會議, 原重建委員會代表吳主任kap khia7-ke起oan-ke, 當場辭主委. 縣政府官員kap地方人士, ai3 Walis cho3-hoe2去慰留. Walis真為難來參加chit場慰留大戲, 對中生代來講, 無改選, 無納入中生代聲音e5重建委員會, 是beh an2-choann2聚集民心? 吳主任接受慰留了, ti7重建委員會內部會議, Walis koh再建議委員會重新改選, 老人m7肯, kan-tann願意增加kui2 e5名額hou7中生代.

改革e5機會be7-su等be7-tioh8--a, tak8-e5精神, 身體long2真thiam2, 組合厝e5人無法tou7 koh keng--落, chit8-e5-a2 chit8-e5搬tng2去部落. 部落--nih iau2是長老講話chun2-sng3, 重建宣佈失敗.

雙崎部落因為救災資源分配無公平, 互相生話, 產生衝突, 甚至有1段時間, 無愛來去. Che hou7 goa2想起台灣歷史上e5『分類械鬥』. 10年來, chit8開始『械鬥』, 原漢矛盾hong5定位做族群衝突, 尾--a2連講tioh8 228, 講tioh8國家認同, ma7 hong5歸做本質上是「族群衝突」(iah是省籍衝突). M7-koh詳細ka7看, 每1 chan5事件e5本質其實無siann2 kang5.

『械鬥』e5本質是資源分配不公! 大清帝國統治台灣e5時, 台灣等於無政府狀態, hit-chun7 e5政府ma7 m7是現代國家e5形式, 無法tou7有效分配社會資源, m7-chiah choh田--e5 tioh8靠ka-ti7 e5 khui3力來chenn水源, ui3中國走路到台灣e5難民, 原本to7以同鄉做單位形成墾戶, chenn水源koh chit8-koa2生存資源, 若kan-tann看表面, e7 kioh是『械鬥』是因為語言, 文化, 原鄉?無kang5造成e5族群問題; 其實是體制問題, 是統治體制失效, 變做「siang2拳頭母大khian, siang2講話to7大聲」e5社會, m7-chiah hit-chun7 ti7每1 e5庄頭組宋江陣, 八家將自我防衛.

《部落之音》hou7 lan2 koh-khah了解chit e5事實, 資源分配不公e5時, 連kang7族to sio-chenn--a, 更何況是無kang7族! M7知iann2雙崎部落以後e7 an2-choann2發展, m7-koh e7-sai2肯定--e5是,「族」e5概念是人類學家定義--e5, 對in ka-ti7來講, 是以部落做單位. 若chun2部落因為地動了, 資源分配e5問題分裂做無kang7部落, 時間久--來, chiann5做無kang7「族」, kam2講後代解說chit-koa2歷史事件, ma7 beh ka7組合厝kap原部落chit 2 tin7人e5紛爭, 解說做族群衝突?

詳細ka7想, 原底kang7 1 e5部落, soah因為信仰e5基督教派無kang5, 尾--a2甚至互相無來去, 甚至分裂做另外1 e5部落, ma7有可能是因為無kang7教派e5母教會chah--來e5資源無kang5所引起.

所謂e5『械鬥』, 若chun2區分e5線是族群(ethnic group), 是因為語言, 文化e5無kang5, an2-ne beh an2-choann2說明所謂e5閩客鬥; 漳泉鬥--nih, koh有漳州人聯合無kang7語言文化e5客人, 來phah kang7語言無kang7腔口e5泉州人? Koh再講, 泉, 漳ma7是互相phah來phah去? Chit款『械鬥』到日本時代to7無--去-a, 是an2-choann2?

Koh來看清國時代e5反抗, 清國徵召義民(無一定每1 kai2 long2是客人)鎮壓暴民. 無去看體制e5機能失效(分配資源iah管理)是造chiann5人民反抗e5主要矛盾點, ka7重點khng3 ti7義民kap暴民e5相殺, 而且ka7被統治階級反抗統治階級解說做族群衝突(台灣本地人VS清國官), 甚至義民kap非義民ma7變做族群問題!?

Lan2 khah意外--e5是2006 e5今a2日, 雙崎部落iau2無法tou7用水道水, 因為民生基本物資來引起紛爭kap衝突, che ham7 kui2百年前e5台灣sio比koh進步joa7 che7? 無效能e5封建型政府kam2結束--a? 透過「改革」iah「議會」kam2 e7-tang3扭轉chit種體質?

另外1 e5值得關注e5問題是, 中生代ti7地動了後, 選擇暫時離開chiah tng2去重建, soah hou7長老講是放棄部落. 中生代接受新式教育, 對祖靈kap部落e5觀念開始轉變, che hou7 goa2想起阿里山Tso e5朋友, a-ma2 beh過身e5時, in chit8-ke-hoe2 ti7山kha大han3, 主張ka7 a-ma2送去病院急救, m7-koh ti7山頂大han3 e5叔伯, soah講m7免, 平靜面對死亡, 認為老人過身只是以另外1種形式陪伴ti7山林部落--nih.

記錄片--nih e5中生代in終其尾是beh tng2部落--e5, 若chun2 in決定無beh koh tng2去部落, kam2 koh e7-sai2講是「原住民」? Che牽涉tioh8 an2-choann2看待原住民自治e5問題.

原住民自治, an2-ne自治區beh畫ti7 toh? Kam2 m7是山--nih e5部落? Ti7山頂無法tou7 ka-ti7種ka-ti7 chiah8, tioh8落來山kha做小工, chit款原住民自治, 除起「好名」以外, koh有siann2-mih實質意義? 經濟be7-tang3獨立, 部落主要經濟來源e5農業產銷通路無thang建立, 有機種choh e5可能性看be7-tioh8, 長期眼光e5觀光經營oh建立, 留ti7部落beh an2-choann2有可能?

1齣記錄片, lan2看tioh8台灣政治經濟結構e5縮影, ma7見證百外年來e5歷史腳jiah.

921大地動, 國民黨e5處理無妥當, 引爆人民50冬來e5憤怒, 促進2000年中華民國體制e7-kha e5政黨輪替, 6年後, 民進黨除起本身e5清廉問題外, m7管ti7各方面ma7 long2顯示無法tou7有效運轉chit e5體制. Ti7 chit e5時chun7, 透過921系列e5記錄片, 重新看kui-e5結構面e5問題, koh來對照今a2日民進黨e5處境, 應該對日後人民運動再起有真大幫chan7.

2006.08.24
??

??

??

??


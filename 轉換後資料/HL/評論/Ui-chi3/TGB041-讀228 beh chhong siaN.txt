讀228 beh chhong3 siaN2?
Ui-chi3

M7知tak8-e5 kam2有ham7 goa2 kang7款e5困擾, 報紙掀--開, kang7 1項tai7-chi3去採訪1-koa2學者專家, tak8-e5 e5看法soah long2無siang5. 若是別國e5 tai7-chi3會tang3 bong2 ka7當做小說看, kiam2-chhai2真趣味koh真刺刻, m7-koh若是ham7 lan2有關係, 發生ti7台灣--e5, 無siaN2-mih想法ka2-na2講無siaN2會過. Beh判斷beh主張e5時, chit-chun7 tak8-e5 beh問--e5是: taN, siaN2-mih人講--e5是真相?

Cheng7到taN看真che7有關228 e5冊, 一直teh想講到底toh 1本寫--e5是真--e5, 到最近chiah知, 會tang3講long2是真--e5, 若ui3無kang7立場來看, 會得tioh8無kang5 e5結果, 就親像ui3飛leng5機頂頭看淡水河, ham7 ti7 pou3岸邊看淡水河, kang7 1條溪水, 看--tioh8-e5 soah chiam2然無kang5. 問題就是beh ui3 toh看? Beh khia7 ti7 siaN2立場看?

Goa2頭1 kai2看tioh8有關228 e5 mih8-kiaN7, 是tam7高中e5課本, 量約a2寫8 choa7, 大概交帶發生siaN2-mih tai7-chi3 nia5, 無講tioh8為choaN2樣會發生, 對現此時e5台灣社會有siaN2影響? 課本m7敢有任何評論.

Koh續--落-來是高中歷史老師e5補充, i有講tioh8 228發生e5背景因素: 台灣ham7 China分開50冬--a, 2 peng5 e5文化kap歷史記ti3無kang5, 陳儀koh實行公賣制度等等暴政, chiah會發生tai7-chi3, goa2尾後chiah知iaN2 che是人teh講e5「台派教授」e5看法.

Koh來是看戴國煇e5冊, i是統派, 認為台灣人是China人, 228雖bong2講國民黨ai3負siang7大e5責任, m7-koh lan2 be7-tang3因為an2-ne來放棄中華民國, 台灣獨立chit-e5政治主張是少數受難家屬情緒性e5表現. Chit-e5事件教示lan2 tioh8思考民主政治e5重要性, lan2 kang7款ai3為tioh8中華民族長久以來受帝國主義壓迫e5情形做反省kap思考, 繼續phah拚.

Goa2慘--a, 看到chia實在hoe-sa3-sa3, 若各別ka7看long2講kah真有道理, an2-ne到底事實是siaN2, goa2到底是台灣人ah是China人?

Koh續--落-去讀tioh8台共蘇新kap林木順e5冊, in long2批判士紳階級(台奸)出賣台灣人, che是頭前hit kui2本無寫--tioh8-e5; 另外, 陳翠蓮ma7寫tioh8 chit部份, i講228事件是派系衝突造chiaN5--e5. 到底是an2-choaN2?

1-e5前提無先處理: 無先了解作者khia7 ti7 siaN2立場?

其實有1-e5重點, 應該ti7歷史課e5第1節tioh8-ai3處理--e5, che7-che7中華民國e5教授soah long2無ka7 lan2教! 就是「歷史觀」e5問題. 看1項tai7-chi3 beh用siaN2觀點iah是立場, 關係tioh8 lan2 an2-choaN2 ka7解說. 是khia7 ti7台灣人iah是China人e5立場? 是khia7 ti7 hong5壓迫階級iah是智識精英e5立場? 若khia7 e5立場無kang5, 就影響tioh8 beh取toh 1部份來寫歷史.

In講--e5 long2是事實, 是外來政權e5問題, ma7是派系e5問題, iah8有China認同e5問題, in long2 ka-ti7 khioh 1角, khioh符合in立場e5 hit角來講. 戴國煇是統派, 自認是China人, 當然會khah強調日本時代智識份子e5 China情結; 台教會是改革派, in當然khah無愛kong2 kang7款是改革派, 妥協派e5士紳階級ka7台灣人出賣; 台共khia7 ti7無產階級e5立場, 當然siang7關心基層人民e5失敗是siaN2人造chiaN5--e5.

其實in無ka7 lan2騙, 戴國煇e5冊--nih, ma7寫tioh8林獻堂開城門hou7中國兵a2入來屠殺台灣人e5 tai7-chi3, 只不過, i認為che是愛國(中華民國) e5表現.

Lan2 chiah-e5讀冊gin2-a2, hou7台灣e5勞動階級chhiaN5養大han3, khia7 ti7 in e5立場來看是真自然--e5, tiaN7 leh講, tioh8避免歷史e5悲劇koh再發生, 若無liah8-tioh8問題出ti7 toh, 就無才tiau7避免. 228是民族鬥爭, 是外來體制e5問題, 是台奸出賣台灣人e5歷史, 歷史e5悲劇一直報ti7被壓迫階級e5身軀, 台灣人e5資產階級theh8-tioh8政權--a, in teh享受oa2-hu3中華民國e5好--處, 為資本家背書大聲hoah三通, lan2是為tioh8產業空洞化來無頭路, 連3 tng3就顧be7飽. 有e5人講228 hit-chun7處理委員會提出e5 42條要求, chit-ma2 long2實現--a, 是a, 魚丸肉丸換台灣人做, m7-koh軍隊特務教育媒體iau2 ti7 in手頭, lan2 soah發現si7細e5樣相愈來愈seng5 hit-chun7 ka7 lan2 chau-that, ka7 lan2 thun2-tah8 e5 China兵?! 話語be7通, 無規矩, 無teh chhap siaN2-mih人情義理.

228 iau2-boe7結束, 當初時出賣台灣人e5半山, 今a2日iau2真hiau-pai. 台灣人內底ma7真che7人siau3想beh做特首ka7 lan2 koh賣hou7另外1-e5外來頭家. 清楚228發生e5原因了後, lan2 tioh8反省, chiah有才tiau7跳脫歷史e5輪迴循環, lan2 tioh8-ai3 khia7 ti7 iau2-boe7翻身做主人, che7-che7基層台灣人e5立場來拚, che是開始, m7是認命, 歷史有清算chiah有可能開創新e5局面!

Cho3-hoe2來鬥爭!
Niu5-a2

Chit kui2禮拜因為928教師beh遊行e5 tai7-chi3, 媒體, 網路kui工吵kah pin3-piang3叫, 有--e5支持, 有--e5反對, long2有in e5看法kap論點. 借chit-e5機會hou7 tak8-e5針對928事件去思考做討論, ti7民主社會是真su3常koh有意義e5 tai7-chi3, ti7 chia, goa2 ma7 beh tan3 kui2-e5想法kap tak8-e5 bong2話.

Ti7 chiah che7贊成ah是反對e5聲--nih, 有1-e5現象是: 反對團體e5聲明往往會hou7支持團體抹烏講有政治陰謀, teh sai2-lang7教師kap勞工團結e5機會, 有--e5 koh hong5講是反動e5右派, ah是直接做人身攻擊. Chit-e5現象證明台灣社會iau2無批評e5文化, 若有人提出無kang7款e5觀點, 就sui5 hou7人ti3帽a2, 批kah連人格都無, 根本無法tou7針對事件本身做討論, koh khah免講對話--a. Lan2 ai3創造批評e5文化, 批評m7是beh破害, 顛倒是提供無kang7角度切入e5觀點, hou7討論koh khah闊面; 有批評chiah有才tiau7對話, 有對話chiah有才tiau7採取行動.

Ti7 lan2 chit-te3土地, 母語消失危機, 環境破害, 勞動條件惡化, 經濟崩盤......chiah-e5問題愈來愈嚴重, ROC e5統治術ma7愈來愈iu3路, lan2 ai3 koh khah teng2-chin, koh khah團結來面對.

教師hoah工作保障變chio2 e5時, 政府sui5 an-tah講會補還--in, che是穩固統治集團e5手路, 若無教師做思想洗腦e5 khang-khoe3, ROC就親像1-chiah椅a2減1枝腳khia7 be7 chai7 kang7款. Chin3前財團吵beh食糖a2, ROC就sui5開放三通, chit-ma2教師ma7吵beh有糖a2食, ROC就sui5 tah胸kham2 koa3保證會hou7 in滿意e5回應, m7-koh是an2-choaN2農民勞工對生活條件kap勞動環境hoah出不滿e5聲音e5時, 顛倒hong5 bok kah半死, koh hong5講是街頭暴民? 公平ti7 toh位? 正義ti7 toh位? 壓迫lan2 e5統治者iau2 koh踏ti7 lan2頭殼頂--leh.

今a2日教師體認tioh8權利受損害, beh行出來抗爭, chit點值得肯定kap鼓勵, m7-koh beh提醒--e5是, ti7訴求chin3前, 教師ai3先看清楚ka-ti7 e5定位, ma7 ai3先批判ka-ti7長久以來享受e5特權, koh有替統治者進行思想控制e5角色. 雖bong2 che m7是教師自願ah是有自覺e5行動, 總--是造chiaN5國家機器有法tou7繼續壓迫台灣人e5步數, chit-e5 me5-kak ai3 看hou7清, m7-thang kan-taN守ti7自身利益出發, 想beh有食koh有liah8, ai3 khah闊面對kui-e5結構ham7教育體制鬥爭.

當然, ma7有be7 chio2教師了解體制e5本質, 跳出來積極參與社會運動, 像台語文運動, 反核運動, 女權運動, 環保運動, long2看會tioh8 chiah-e5有熱情e5教師e5影jiah. Ti7 chia ma7 beh ou-ian2大部分e5教師, kap chiah-e5有志者kang7款, cho3-hoe2為台灣phah拚, m7-thang因為chit部份人e5煽動, 就siau3想beh kap政府hoah pat-a2-kian2, be7記--chit一般台灣人艱苦che7-koah e5生活koh khah需要lan2來解決.

有總結過去, chiah有才tiau7踏出新e5腳步, 歡迎教師kap台灣人民khia7 cho3-hoe2面對國家機器e5壓迫, cho3-hoe2起造有人性有尊嚴e5社會環境.

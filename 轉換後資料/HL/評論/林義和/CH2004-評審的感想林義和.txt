評審e5感想

為咱台灣e5文化生thoaN3、寫歷史

彰化縣台灣語文研究推廣協會 林義和
            
真歡喜有這個機會來參與彰化縣台文徵文e5評審khang-khoe3,今仔日m7-na7會tang3欣賞彰化縣chiah濟愛好台文e5老師kap學生，in用心寫出chiah-ni7-a2 sui2 e5文章以外，koh會tang3藉著這擺e5機會ham7真濟南北二路久長以來關心咱台灣文化e5好朋友koh見面。
這擺，阮這組審--e5是口說藝術，ti7教師組內底，競爭上激烈，入等e5作品，逐家寫了long2真讚，看著台灣人編出chiah濟kap台灣文化有牽連e5劇本，實在真感動，會tang3看出彰化縣e5台文是有希望--e5;因為這擺是彰化縣e5頭一擺比賽，主辦單位無限定用字，所以用字是五花十色，有真濟用漢羅lam7寫，抑是漢字TLPA lam7寫，漢字ㄅㄆㄇlam7寫，聲調m7著，無寫聲調，基本上評審long2無扣分；m7-koh一篇台語文章內底，若全部用漢字來表達，意境感覺khah無夠，ma7加減會影響著排名。Ng3望以後辦e5時陣，用字會tang3統一，參加比賽e5人會koh-khah濟，逐家做夥來為咱台灣e5文化生thoaN3、寫歷史，進一步，hou7咱e5台語文章，chiaN5做逐家long2愛看、愛讀e5熱門文學。

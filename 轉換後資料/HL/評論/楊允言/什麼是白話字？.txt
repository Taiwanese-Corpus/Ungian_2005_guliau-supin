白話字 ( Peh8-oe7-ji7,簡稱 POJ )有幾lo7 個稱呼，有人叫伊「教會羅馬字」，因為伊是教會開始使用e5 ，ma7 有人叫伊「台灣字」。阮khah無贊成使用「教會羅馬字」這個稱呼，按呢會hou7 人聯想著教會，m7 閣實際上，非教會人士使用白話字顛倒khah che7/choe7 過教會人士。

白話字有180冬左右e5 歷史。「白話字」這個詞e5 出現，是beh 分別三種無kang7 e5 漢語書寫法，古早將文言e5 漢詩、漢文書寫e5 用字/用詞叫做「孔子字(Khong2-chu2-ji7 )」，將中國e5 北京語白話文書寫e5 ，號做「唐人字(Tng5-lang5-ji7 )」，chhun--e5 ，咱台灣人日常e5 用語long2 是白話，m7 是高深e5 漢文，ma7 m7 是非母語e5 官話，所以號做「白話字」。

對白話字想beh 愛進一步了解e5 朋友，歡迎你閣再讀張裕宏教授所寫e5 「白話字基本論 第一篇 導論」以及語言所博士班學生蔣為文所寫e5「白話字，囝仔人teh用e文字？─台灣教會白話字e社會語言學分析」。

參考資料：成大台灣文學所呂興昌教授ti7 台語網e5 批，台大語言所張裕宏教授e5「白話字基本論」。
整理者：楊允言。


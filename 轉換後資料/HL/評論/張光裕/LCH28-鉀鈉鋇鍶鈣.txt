鉀鈉鋇鍶鈣
(華語音譯漢字外來語e5去留)
張光裕
以前讀中學e5時，為著考試成績，愛硬背化學元素周期表「氫氦鋰鈹硼碳氮氧氟氖……」，koh tioh8背「家那邊是街(ㄍㄞ)，美女心若鐵……」。後者其實是某補習班創造e5華語諧音句，用來幫助對金屬電位差順序「鉀鈉鋇鍶鈣鎂鋁鋅鉻鐵……」e5記憶。Hou7一寡學生受益良多，功德一件。

「鉀、鈉、鋇、鍶、鈣」是華語音譯五種金屬e5國際科學語彙e5外來語。清末民初音譯做「加𡛁謨、那篤𡛁謨、拔𡛁謨、斯篤倫冑謨、加爾叟謨」，是仿日本人西化前e5譯法，實在有夠笨chhiang5 koh歹記，而且走音嚴重。Che是用漢字做為標音符號e5困境現象。像chit款笨chhiang5 e5音譯化學用詞後來由中國化學家簡化做單音詞。「鉀、鈉、鋇、鍶、鈣」既然是簡略詞，boeh還元成做原語無容易，kah國際學術接軌ma7困難。Chit種現象ti7化學界比比皆是，不在話下。

國民政府ti7台灣實施華語教育後，「鉀、鈉、鋇、鍶、鈣」toe3華語空降ti7台語上。進前，ti7日本時代當然有仿日語e5講法存在ti7台語中。有e5到taN iau2-teh使用，kah華譯詞並存，是kui百年e5老語言lo7！

鈣，日本時代講做「kha-li2-siu3-mo3」，是人體不可缺乏e5物質，欠者骨質疏鬆。以前查某人生囝，生愈che7，嘴齒壞愈che7，就是母體e5鈣去hou7嬰兒吸收去所致。鈣，由華語教育融入去日常台語，並台語化，讀做「kai3」。「鈣片、鈣化、鈣質流失」等等語詞通人知。Kah頂一代人或是下一代人談話，語詞一致，m7免講「kha-li2-siu3-mo3」或是「ㄍㄞˋ」就會通，講著真輕鬆。

做農藝e5人攏知影肥料三要素是「氮、磷、鉀」，氮固葉，磷固果，鉀固枝骨。「鉀肥、鉀素」成做農民e5常用語詞。有一寡心臟病e5患者食e5豆油愛用「鉀鹽醬油」e5知識，民間亦普普仔知影。「kah」e5名聲比仿日語e5 「kha-liu3-mo3」較響，取代日語之勢已成，但是取代華語之實未啥成形。

講著鈉，重要性be7輸鈣。咱每日所食e5鹽就是「氯化鈉」；重曹就是「氫氧化鈉」。鈉ti7日本時代叫做「na-to2-liu3-mo3」，ti7現在e5日常生活雖然有「低鈉」chit詞，卻是真罕得講著「na-to2-liu3-mo3」或是「lap8」，顛倒是講華語「ㄋㄚˋ」較佔優勢。Kah頂下代人談話，到底boeh講「na-to2-liu3-mo3」或是「lap8」或是「ㄋㄚˋ」或是新音「na2-thu3-lui3-um3」，soh愛看人出菜。

像按呢，因為日語、華語e5強強介入，ka7台語扭過來扯過去，hou7台語soh m7知boeh按怎向前行chiah好e5例，kai3-che7 kai3-che7。「鋇、鍶」就無愛koh講落去矣。

俗語講：新例無設，舊例無滅。現此時e5台語是「舊例已滅，新例未設」，一寡舊台語詞被華語教育所滅，另一方面卻是無新台語語彙通好thap縫，愛chhap入去華語chiah會得充分表達話意。尤其是ti7華語音譯e5漢字外來語搬演台語人吸收新知e5足重要角色e5當今chit-e5時陣，大家to是台語、華語濫濫摻摻teh講話。

簡單e5 kah發音法接近台語e5原音外來語，容易台語化，像 go5-bo2 (牛蒡)、sik-khu-suh (six)、sek-khu-suh (sex)、sak-khuh (sack)或是ou-hui3-su3 (office)等；簡單e5華語音譯外來語亦是按呢，像lui5-sia7 (雷射)、lui5-tat8 (雷達)、ai3-chu-peN7 (愛滋病)等。頭前講著大家講「鈣」講到真輕鬆，大家愛講「kai3」，無愛講以前e5「kha-li2-siu3-mo3」，華語教育當然有影響，最大e5原因應該是音節短較好講，無人管待伊歹kah國際學術接軌。生活ma3！簡便就好。

至於發音法無接近台語或是lo3-lo3長e5複雜外來語，講著實在礙嘴礙舌。佛教用語有真che7 chit款例，像「般若波羅蜜多、阿耨多羅三藐三菩提」等，修行者甘願受，無話講。若是世俗用語，像「威爾斯科基犬(Welsh corgi)」或是「khong2-nia2-khuh(蒟蒻)」，就較難ti7台語中普及化。

蒟蒻是一種印度原產e5天南星科多年生草本植物，將伊e5塊莖扑碎，溶ti7水中，加入石灰hou7凝固，成做kui-te3，可做食品。Chit種物件是日本人引進台灣e5，是台灣人本成無接觸過e5，m7-bat食過e5。蒟蒻，日本話叫做khong2-nia2-khuh，發音礙gioh8礙gioh8，有受過日本教育e5家庭chiah有teh講，一般民眾攏ka7叫做日本豆腐。日本人退出台灣以後，日本豆腐較退流行，khong2-nia2-khuh ma7較退流行，隨後蒟蒻顛倒ti7素食料理多量使用。一直到成十年前，蒟蒻冰、蒟蒻果凍流行起來，「蒟蒻」boeh按怎講做台語e5問題chiah浮現。蒟蒻冰、蒟蒻果凍若講做日本豆腐冰、日本豆腐果凍者，實在不搭不七；講做khong2-nia2-khuh冰、khong2-nia2-khuh果凍者， kah後輩koh是歹溝通；講華語又無願意。Kui氣回頭講漢字字面音「ki2-jiok8(/jiak8)冰、ki2-jiok8  (/jiak8)果凍」，如何？

其實，hou7台語人上kai3困擾e5應該是現代藥品名e5講法。現代藥品日新月異，新藥品e5名iau2未學會曉，koh較新e5藥品腳踏腳就toe3-leh出現。藥商be7-hu3翻譯，就將英語名、德語名等等原封不動?出來hou7大家，若像總舖請人食生魚生肉仝款。醫師、藥師是專業人員，hou7考be7倒，一般戇百姓就一粒頭兩粒大。結果，去病院就醫thiah藥，也就懶屍去了解藥名kah藥性，照食就是，食死chiah-koh扑算！三不五時有一寡藥品會附註華語音譯e5漢字名，隨便ni起兩條藥膏…一條殼仔頂面標明成分是「克催瑪汝」，ka7看英文名是「clotrimazole」；另一條e5成分是「亦可那挫」，ka7看英文名是「Econazole」。TaN是boeh讀「khek-chhui-ma2-jo3、ek8-khou2-na2-chhou」或是「khu-lo2-tu-li-ma2-jo3、e-khou-na2-jo3」？當然是讀後者較好，但是先決條件愛bat英語，ti7當今e5教育條件kah社會習慣下，chit步iau2相當困難。當今，若m7願講華語者，「khek-chhui-ma2-jo3、ek8-khou2-na2-chhou」對一般大眾若像是較實際e5暫時選項。

過去有讀過漢學仔e5台灣人，大多數m7-bat日語，讀日語詞，有漢字e5 chiah會曉讀，而且攏是有字讀字，照漢字字面發音，像切手(郵票)讀做chhiat- chhiu2、手形(票據)讀做chhiu2-heng5、貸切no自動車(出租汽車)講做 tai7-chhiat-a2、乘合自動車(公共汽車)講做 seng5-hap8-a2。社會大眾攏toe3-leh按呢講，m7知實情e5外地人卻是鴨仔聽雷。後來改朝換代，華語音譯e5漢字外來語，對bat漢字但是m7-bat日語、英語kah華語e5人來講，成做唯一e5新知資訊。虬唯一e5讀法ma8是有字讀字，用台語音來讀漢字詞。因為譯者kah讀者腔調無仝，造成二次翻譯e5音，kah原語音精差十萬八千里，像「諾貝爾」讀做「louk-poe2-ni」kah原音「nou5-be2-ou」完全無仝，外地人ma7是鴨仔聽雷。

企ti7現代人e5角度看來，頂面講著e5「切手」kah「貸切」等已經是廢語；「louk-poe2-ni」ti7將來ma7凶多吉少。但是企ti7歷史e5角度看來，「切手」、「貸切」kah「louk-poe2-ni」等，曾經是台灣人e5語言，曾經是咱阿公、阿祖或是阿太e5語言，無尊敬ma7著尊重，有記載落來e5必要，be7使得ti7載籍中ka7除名khian2-sou3掉。俗語講：一字入公門，九牛拔不出。咱ka7改做：一字入載籍，九牛拔不出，ma7會通。一旦書面有記載，後人chiah知影前人按怎teh講台語。將來e5小說家、戲劇作家chiah be7 ka7比喻1945年e5台灣人對話中e5「louk-poe2-ni」或是「nou5-bi2-luh」寫做「nou5-be2-ou」，產生「奧帕茲(出土地點m7-tioh8 e5遺跡)」。

不但按呢。若有一日台語會得復興，後人讀今史，發現「諾貝爾」chit詞e5存在，當其時必然有字讀字，讀做「louk-poe2-ni」(有必要e5時，後人自然會註解，免咱煩惱)，就親像咱chit-ma2 teh讀「波羅蜜」做「pho-lo5-bit8」、讀「昆布」做「khun-pou3」仝款。但是ma7有可能「ㄋㄨㄛˋㄅㄟˋㄦˇ」e5音以後仍然存在，但是已經m7是字面音，無寫做「諾貝爾」，若親像咱chit-ma2形容小氣講「siau2-phi3-ku」無寫做「小屁股」、講「siau2-phi2-gian2」無寫做「小屁眼」仝款；ma7有可能台語直接音譯英語e5「nou5-be2-ou」佔優勢，一貫天下。外來語好惡取捨之權，操在使用者口中，外來語將來e5形體如何，一切皆是未知數。

放下遠慮，近看眼前：台灣外來語除了己經融入台語內面者外，未融入e5日語式外來語已經漸漸退童，失去重要性。只chhun華語音譯e5礙gioh8漢字外來語teh困擾台語人。現代確實是台語人言語痛苦指數極懸e5時代。現此時若m7願講華語，只好有字讀字來讀漢字外來語，當做是一種必要e5罪過，暫時礙gioh8一下。等待日後有大量直接用台語新譯e5外來語出現，並hou7大眾接受，看有法度將礙gioh8 e5華語音譯e5漢字外來語大量趕入歷史，謹供後人參考kah玩賞否。


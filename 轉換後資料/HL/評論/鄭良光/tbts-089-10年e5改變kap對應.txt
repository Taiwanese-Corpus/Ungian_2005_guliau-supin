	10年e5改變kap對應		鄭良光

	為著beh替面臨斷根危機e5台語文化留一pha火種，ka7台灣語文e5香火延續落去；開墾一區田園，hou7台文作家有發表e5園地，搭一座橋hou7台文工作者會tang3交換意見、分工合作、互相鼓勵，十年前咱成立台文通訊，想be7到今a2日咱已經為伊慶祝十歲e5生日。一份民間非盈利e5雜誌會tang3維持十冬，實在是非常無簡單e5代誌，是咱台灣人值得驕傲e5。
	展望台文通訊未來e5發展，咱有需要來比較十年前kap今a2日台灣社會語言文化e5環境，按chiah-e5比較，減採咱會tang3替台灣語文運動chhoe7出一個未來發展方向。

社會環境比較
台灣語文長期受壓制e5結果，十冬前少年人感覺台語無水準，十冬後本土意識興起，母語受重視，m7-koh因為母語能力退步，想beh講，講be7輾轉感覺phaiN2勢，面皮khah薄e5 soah phaiN2勢開嘴，台語家庭三代之間e5親子關係受破壞，台語ma7漸漸失去通用語e5地位。母語能力退化e5一代已經進入生育年齡，下一代e5母語是啥款話？hou7咱真m7敢去想。
這十冬來上大e5變化是資訊時代e5來臨，台文通訊創刊e5時是ti7 DOS環境用 PE2文書處理系統 TW301台語輸入法，手工編輯。Chit-ma2咱會tang3用 HOTSYSR 台語輸入法，ti7微軟電腦環境下處理漢羅台文，最近koh有 TP Taiwanese Package系統會tang3增加台文ti7 別種電腦環境處理e5空間 。雖然是按呢，台文ti7真che7環境猶無法度處理，上根本e5辦法就是加入萬國碼，按呢ti7各種電腦環境就攏有法度使用。

刊物kap音標
十冬前台文通訊猶未成立e5時，台灣並無全部用台文寫e5刊物，chit-ma2已經有十外份台文雜誌，台語文字標記標準化e5過程ti7漢字方面這十冬來有大進展，音標方面進展khah慢，m7-koh ma7愈來愈有共識，所謂e5教會白話字，chit-ma2有teh使用e5人教會外e5人口已經超過教會內。
Khah可惜e5是教育當局對有一百幾十冬歷史e5台灣傳統白話字一直有敵意，台灣愈通用e5、愈有文獻文字音標e5愈刁持無愛支持，顛倒去支持無歷史文化累積無社會基礎e5新音標符號，這種『弄狗相咬』e5策略真成功，hou7台語死亡率e5速度超過台語文界e5整合速度。

台灣文學
用台文寫e5詩已經成做台灣詩壇e5主流，散文小說方面若是ka7對白用台文寫e5算做是台語文學，台灣台語小說e5創作量已經超過華語小說，最近創刊e5文學雜誌『台灣E文藝』kap『海翁』母語文學占大多數。語言是沙kap石，文學是紅毛土，兩項結合，koh有好e5建築師（文學家），才有法度起sui2 e5建築物。
經過這十冬來e5試驗，漢羅書寫e5方式占文學作品e5絕大多數，ti7戲劇方面特別是按呢。

教育體制
過去ti7學校學生講『方言』ai3罰錢，今年度九年一貫教育開始，母語列入正式課程，一禮拜兩點鐘。民主化e5結果，母語教育已經是台灣民間e5共識。可惜到目前為止咱猶未看新政府對台語文師資、課程標準、考試升學，公務員任用升等有做出一個完整個規畫。

電視
長久以來瓊瑤e5連續劇一直攏是戲劇收視率e5龍頭，最近這個現象已經改觀。電視黃金時段收視率第一名攏是台語連續劇，綜藝節目ma7是仝款。自台語發音為主e5『歡喜玉玲瓏』chheng3起來了後，其他e5綜藝節目受收視率e5壓力嘛toe3 teh行，chit-ma2大約有八成是台語發音，觀眾群大部份是少年人。收視率關係著廣告費，會tang3真直接反應市場e5口味，是研究社會語言一項重要e5指標。
M7-koh電視寫台語劇本e5人大部份是台語講be7輾轉e5少年查某囡a2，對台語文化e5了解有限，致使台語連續劇e5品質猶m7是hou7人真滿意，koh-khah奇怪e5是，咱用台文寫好好e5劇本beh送hou7電視公司節目部審查e5時，soah顛倒ai3 koh翻繹做中文。

報紙
這幾年來台灣報紙e5標題三不五時就會出現一koa2台語漢字，文章內底加減ma7會lam7 koa2台語漢字，m7-koh全台文書寫e5文章除了短短一、句e5俗語短篇文章以外會使講是零， 比十冬前koh khah退步。最近台灣語文運動e5議題hou7討論華語e5通用音標／漢語音標取代去，九年一貫教育母語教學e5問題猶無專業e5記者teh報導。

政治語言
黨外時代政治人物競選語言會使講是絕大部份使用台語，chit-ma2少年e5候選人kap選民增加，加上候選人故意beh討好權家關鍵性e5少數族群，台語面臨被台灣國語取代e5潛在危機。競選語言換做華語，對台語族群e5政治勢力產生長期性e5傷害，台語beh恢復台灣普通話e5地位koh khah無可能。
新政府上台了後，國語推行委員會改組，有be7少台語文運動參與者受遴選做委員。這個長期用台灣人e5稅金來消滅台灣人e5語言e5機關會tang3改組做推行『國家內各種語言』e5機關，雖然到taN猶未交啥物成績出來，猶原值得咱來ka7監督kap期待。最近教育部長提議beh ka7伊『升』做誇部會e5『國家語文發展委員會』，敢是調虎離山計，咱若繼續觀察就會知影。

綜合以上e5分析，我beh提出十項管見，kap各位先進來思考今後台語文運動e5重點kap方向：

一、要求教育部、文建會承認台灣各族群傳統白話字e5文字地位、用政府e5名義申請萬國碼, http://www.taioan.com/unicode.html
二、要求升學考試、高普ai3加考母語，公務員人員就業考試ai3考就業地e5生活語言，有多語能力e5人優先錄取。
三、台語文運動e5重點應該按『台語文字化』轉向『生活台語化』，台語能力e5訓練ai3按照聽、講、讀、寫e5優先順序。
四、台語文運動ai3利用各種機會進入大眾媒体。
五、要求政治人物使用聽眾大多數人e2母語。


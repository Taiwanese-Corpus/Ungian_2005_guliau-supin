新加坡模式？
李勤岸

Ti7 一、二冬前，台灣猶be7使公開宣傳台灣獨立e5 時，「新加坡模式」是真濟學者愛用來討論台灣前途e5 一個術語。相信當時使用這個術語e5 人，多少攏有暗示台灣應該行獨立e5 路。
最近天下雜誌ti7 完成採訪「無悔」e5 郝柏村以後，koh 去新加坡採訪in 心目中e5 另外一個「巨人」。In 知影郝某ti7 做行政院長e5 時去訪問過新加坡，特別推崇「新加坡模式」，咱就真清楚這條線是按怎連e5 。郝柏村e5 「新加坡模式」當然參暗示台灣獨立e5 學者心目中e5 「新加坡模式」是全然無仝e5 。郝某e5 「新加坡模式」是暗示強權、專制、公權力至上e5 「中國式民主」。
中國時報五月初一同步kap天下雜誌刊出這篇訪問槁，標題是「李光耀相信：海峽兩岸終會統一」。看題目咱就知影李光耀e5 「新加坡模式」就是「中國統一」。
主張獨立e5 人時常愛用新加坡做例，包括舊年陳定南參選「省」長嘛用「選hou7  陳定南就是選hou7  李光耀」做競選口號。這聲看著李光耀原來主張中國統一，m7 知感想如何？台北市副市長陳師孟e5 見解是khah高明e5 ，伊將台北市公職人員beh去新加坡訪問e5 預算全部劃掉，因為新加坡無啥物好學習e5 。
主張獨立e5 人應該愛hou7  in 去新加坡看一下。
當初新加坡是按怎獨立e5 ？是因為李光耀e5 華人勢力ti7 馬來西亞造成對馬來人e5 威脅，李光耀若是競選馬來聯邦e5 總統，當選e5 可能性真高，所以馬來人就將新加坡這個參台南市差不多大小e5 港口割hou7  伊去統治。新加坡就按呢獨立。
按呢獨立有啥物好學習e5 ？  敢講愛去叫蔣介石復活，然後大聲hoah「反攻大陸」、「殺！殺！殺！」，然後hou7  中共感覺威脅，緊hou7  台灣獨立？抑是叫李登輝去競選中國e5 「總理」？
李光耀這世人e5 遺憾是be7當做馬來聯邦e5 總統，獨立是伊e5 遺憾。上好會當做中國領袖。台獨人士時常講ti7 新加坡若講新加坡人 是中國人(Chinese)，in 會真受氣，in 會講「m7 是！阮是新加坡人！」，所以咱嘛愛學in 講「阮m7 是中國人，阮是台灣人」。講這種話e5 人，愛hou7  in 去新加坡看一下。
新加坡近十年來真認真推行華語(Mandarin)，所以到處攏會通看著‘If you are Chinese，Speak Chinese'這款標語。你一定會講in Chinese e5 意思是華人、華語，m7 是中國人，中國話。接受家己是Chinese ( 華人)講、寫Chinese(華語)，然後koh 講家己m7 是Chinese (中國人) ，這嘛是新加坡模式e5 一個陷阱。頭前彼句話用英語來寫是「I am Chinese。I speak and write Chinese，but I am not Chinese」，這種話騙家己好騙好騙，若beh騙外國人可能有khah困難一點啊。
其實新加坡e5 獨立、自主e5 意志是m7 是真高，值得懷疑，in 所講e5  Chinese 是m7 是一定是華人m7 是中國人，嘛真值得懷疑。新加坡人並無建立真強e5 新加坡民族意識。In 早期受英國人殖民，獨立以後，受英語教育e5 李光耀得權，將讀華語學校出身e5 政治人物壓落底，建立一個英語國家。90年李光耀形式上退居幕後，接任伊e5 缺e5 吳國棟，就任式演講第一句竟然講in 以ti7 亞洲建立第一個英語國家為榮( 當然是用英語講e5 )。後來，為著beh做生理，開始推行Mandarin。In 大部份e5 人民是Holo人kap客人，但是in 認為hou7  in e5 母語滅亡去，無要緊。」(這種「新加坡模式」ti7 咱台灣嘛真面熟，敢m7 是？)in 英語e5 書寫法一直使用英國式英語，但是語音上、語調上使用美國式英語，甚至電台、電視大量請美國人播音。In bat有一個中文作家得著台灣e5 中國時報小說獎，這個新聞竟然是第一版e5 頭條新聞。這個國家民族對家己e5 語言、文化、國格hiah-nih8無自信，你講這款e5 「新加坡模式」有啥物好學習？
新加坡e5 電視播送e5 時間受真大e5 限制，只有政府認為人民應該看電視e5 時間才有放送。無啥物娛樂場所(郝某上合意這點)。冊店真少，禁冊真濟。有公務員因為ti7 厝內看台灣e5 裸體畫報hou7  人辭職。Be7使食樹奶糖。國家beh用外濟人才大學才beh收外濟學生。異議份子攏hou7  in 趕趕出去。新加坡e5 都市規畫真好勢，看起來真成芝加哥，嘛有Chinatown，嘛真舊，真亂，真lah-sap。這種「新加坡模式」有啥物好學習！
規篇採訪槁攏無講著半句參台灣獨立有關e5 字眼，那親像這種e5 想法從來m7-bat ti7 台灣存在過仝款。李光耀kap天下雜誌e5 採訪記者敢m7-bat聽過台灣獨立？敢m7 知影民進黨e5 黨綱主張台灣獨立？敢m7 知影台灣人想beh獨立e5 意願是真高e5 ？
李光耀敢嘛相信馬來聯邦「終會統一」？是新加坡去「統」馬來西亞，抑是hou7  馬來西亞「統」去？
規篇採訪稿內底，簡單有一句話伊講真著：愈早參中國談判對台灣愈有利，等中國經濟力完成以後就愈不利。但是這kap伊e5 相信矛盾，伊相信「終會統一」，愈早談，敢講會當去統一中國？對台灣愈有利，應該是ti7 中國e5 經濟力未完全以前就宣佈獨立，hou7  中國根本就無能力應付。這有時間上e5 迫切性，時機若失去，( 咱已經失去幾若個好時機！)，有影會像李光耀講e5 「海峽兩岸終會統一」。
中國一直teh恐嚇台灣be7使獨立，koh 講若無宣佈獨立，ti7 台灣e5 人就猶是中國人，「中國人不打中國人」，所以台灣就真安全。其實in 是teh使用緩兵計，等伊經濟力有夠，你才看伊e5 講法做法是按怎。相信「中國人不打中國人」e5 人，上好koh 轉去看天安門事件，看清楚hia e5 學生是m7 是中國人。

----5/13/95 公論報

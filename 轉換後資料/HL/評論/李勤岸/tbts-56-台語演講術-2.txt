[台語演講術] 李勤岸編譯

《第二個祕訣》: 
      · 五 大 禁 忌 ·
1.	無去為聽眾訂做合軀e5衫。
去講聽眾已經知e5物件，抑是對 in 無路用e5物件，是真差e5演講者。一個好講者會曉事先去為聽眾量身軀，hou7 in 有路用，有關係，koh重要e5物件。
2.	無好好ah準備。
一個好e5演講， be7 tang3無張無持來發生。一定愛用真濟時間去研究，去組織，koh進前先練習講幾遍仔。有名e5演講家，Jock Elliott,伊e5每一個講演大約用28點鐘去準備。真濟牧師建議用8~10點鐘去準備一點鐘e5講道。
3.	一個演講chiN傷濟物件。
有e5講者對伊e5題目知影真濟，koh過頭熱心，想beh ka7伊所知e5攏chiN-chiN落去，想beh ka7十斤e5物仔khng3落去一斤裝e5袋仔。ChiN傷濟對聽眾來講負擔傷大， in 一擺無法度吸收hiah大量e5物件。Khah聰明e5做法是hou7聽眾一個主要e5觀點，然後用一寡論點去支持你e5講法。
4.	目睭無看觀眾。
講者目睭若看觀眾，就會容易hou7觀眾分心。不過有e5講者用真濟時間看伊e5講稿，若無，就是看對面壁。Beh避免這款毛病，會tang3 ka7 你e5演講想做是參 in teh開講。 專業演講家Hope Mihalap講伊攏設法hou7聽眾感覺是坐ti7 in 兜e5客廳參伊一對一teh開講。 
5.	無聊。
無聊e5講演有可能是內容無聊，無，就是頇慢講。為著避免無聊， 應該愛注意﹕(1)揀一個你真愛講e5題目，(2)準備寡khah心適e5物件，(3)有足強e5慾望想beh ka7你e5物件參聽眾溝通，(4)講e5時hou7你e5熱情不時發射出來。

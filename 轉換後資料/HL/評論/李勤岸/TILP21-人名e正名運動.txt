請問尊姓大名
--人名e5正名運動


李勤岸

有一個朋友公開tiam3 E-mail e5網路頂面宣佈按今年開始beh叫做「良光( kng)」m7 是「良光(kong)」，雖然漢字平平寫仝款，台灣話卻是一字讀文言音，一字讀白話音，伊認為讀白話音khah合現代台灣人，文言音是中漢學仔e5毒。名字該文讀抑是白讀，是見仁見智e5代誌。但是伊講伊叫做「良kng」m7 是「良kong」，咱就叫伊「良kng」，因為彼是伊e5名，伊有伊家己e5姓名權。
陳翠玉女士未過身以前，捌轉去台灣ti7台南神學院頌音堂演講過，伊講ti7任何所在人若叫伊「ㄔㄣˊ ㄘㄨㄟˋ ㄩˋ」，伊攏m7 應。伊講伊是「Tan5 Chhui3 giok8」m7 是「ㄔㄣˊ ㄘㄨㄟˋ ㄩˋ」，雖然漢字寫出來攏仝款。你若叫日本e5 SUZUKI先生，ㄌ一ㄥˊ ㄇㄨˋ先生，韓國e5金大中「ㄐ一ㄥ ㄉㄚˋ ㄓㄨㄥ」in敢會ka7你應？這個道理敢無仝款？陳翠玉女士堅持做一個台灣人應該有家己台灣音e5叫法，用北京音叫，就m7 是伊e5名。一個人應該有家己e5姓名權，姓名權嘛是人權e5基本要素之一。
台灣e5原住民是hou7國民黨按頭到尾削削空空e5民族。土地、語言e5剝奪be7講，參in民族e5稱呼、地名、人名嘛攏無自己e5自主權，in beh叫做「原住民」，一直到最近才得著允許。以前一直被叫做「山胞」，無管in toa3  ti7平地都市抑是海邊，攏是山胞。後來嘛干單同意in叫做 「先住民」 ，beh叫做「原住民」竟然愛不斷請願、示威，甚至經過李登輝本人e5同意。其實原住民ti7台灣e5歷史上少有六千年，in是整個太平洋南島語族e5祖先，這個ti7人類學、語言學界hou7人共認e5事實，已經存在強beh十外年啊，ti7台灣本島竟然真少人beh去瞭解、相信。講來只是漢民族e5沙文主義teh作怪。台灣e5原住民 (福爾摩沙語族) ti7台灣已經有六千冬以上e5歷史，是中國文化沙文主義者無可能忍受e5代誌，因為按呢煞比「偉大」e5中國五千年文化koh khah長。這嘛是按怎國民黨一直m7 肯承認in是「原住民」 e5主要原因。
以原住民獨木舟文化號名 e5 地名「艋舺 (Bangah) 」hou7人改做萬華。泰雅族e5 Smangus Krahuw 部落本底意思是 「陰冷、常會結霜、日頭ti7下哺就會落山」，人若來到這個所在，就知影愛帶khah濟衫褲、火種，chit-ma2 已經hou7人改做「星光」部落。南投縣e5仁愛鄉原名是PI°SVKA°，意思是指「石頭裂開，對石頭縫走出來」，是泰雅族e5神話傳說，是in e5發源地，及仁愛有啥物關係？koh khah好笑e5是，彼個所在有一條瀑布竟然hou7國民黨改做「洋港瀑布」！ 原住民e5地名kap祖先神話、族人e5傳統文化有真深e5關係，但是國民黨攏ka7人改做仁愛、信義、和平、三民、民族、民權、民生、中正這種不八不七e5 殖民名稱，斬斷原住民kap土地之間親密e5聯結關係，按呢敢m7 是糟躂人！
上界糟塌人e5是「賜姓」。原住民是按怎hiah-nih濟人姓 「潘」？因為ti7漢沙文豬e5心目中原住民是生番，姓潘上適合，姓華e5嘛be7少，彼是「恩賜」 。因為亂賜姓，致使有原住民本底是親人hou7人賜無仝姓，隔代以後因為種種原因，失散，致使產生血緣亂婚e5現象。其實原住民e5號名文化是參漢人真無相像e5。比如講阿美族是母系社會，in e5名後壁e5 「姓」是媽媽e5名。布農族e5名，第一字是家己e5名，第二字是家姓，第三字是宗姓。布農族e5宗姓以祖先e5發源地抑是祖先hou7人發現e5時e5情景來號名，比如Manhuhu這個宗姓是講in e5祖先ti7台灣洪水期過後，hou7人發現掛ti7樹頂e5意思。雅美族有「親從子名制」，父母會隨囝仔e5新名來改名，阿公阿媽嘛會隨長孫改名，因為按呢，號名e5時會去考慮將來幾若十年後e5能力、情形。泰雅族給囝仔號名，有e5會用植物號名，比如Tozow，意思是「樹芽」，表示這個囝仔beh繼承祖先e5香火，也有可能以地域特性來號名，比如住ti7 Beyanane囝仔出世有可能叫做Beyanan(意思是好款待過路人)。囝仔若是常破病，有可能給號做Utux，意思是「魔鬼」，希望囝仔藉這個名來抵抗病魔。台灣學生社捌邀請來全美校回巡迥演講e5原住民牧師就叫做Utux。排灣族以家姓為主，做為親族e5分界，in e5 家姓是以所住e5厝e5名來號e5,全厝內出世e5人，以後分家、出嫁嘛無改家姓，假使彼個家族人囗愈來愈少，但是原來e5厝所佔e5土地猶ti7-leh，經過轉手買賣，舊e5家姓會koh重新恢復。
對以上e5例咱通看出原住民e5姓名及in e5土地、文化、日常生活是密切相連，無法度分開e5。賜 in e5姓改in e5名是全然無人權、無人性e5殘忍行為。立法院通過「姓名修改條例」， 原住民會使將in戶籍上e5漢名改轉來傳統e5原住民姓名。不過一定愛用漢字寫，be7使用羅馬拼音，所以原住民e5姓名會叫做「阿棟．優帕斯」、「羔露．瑪來」、「巴努．佳巴暮暮]…等等。但是按呢做，已經攏破壞原來e5意思，這是破壞文化。比如講有入叫 「Vali」 是 「風」e5意思，但是一定愛用漢字寫，只好寫做 「法力」抑是「發利」，規個意思攏走精去。頂面我舉e5幾個例，用漢字來寫已經完全變成無意義e5符號，按呢做有什麼意義？準講干單beh呼音，南島語有真濟音是漢語無e5音，根本嘛無可能全然用漢字來呼音書寫。
既然beh還原住民姓名權，是接怎無beh還in語言權？無beh hou7 in家已用家已e5母語用in慣勢使用e5羅馬字來書寫in家已e5姓名? 


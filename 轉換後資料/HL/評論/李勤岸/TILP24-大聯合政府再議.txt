[台語文社論]
「大聯合政府」再議
李勤岸

這是一個大時代，咱這代e5 台灣人何其幸運活ti7這個大時代。一個小小島國自從李登輝88年拾著總統寶座以來，ka7伊經營kah變做「大台灣」，koh數想beh做大中國e5 「新中原」。台灣島當teh大，一暝大一寸。民進黨ti7立委選舉以前，因為恐驚選嬴國民黨，台灣人民be7放心交政權hou7民進黨，所以提出「大合解」、「大聯合政府」e5 大主張。
選後e5 事實證明民進黨e5 煩惱是加e5 ，雖然國民黨嬴了無通偌好看，但是伊嘛是有過半，民進黨不過是增加三席，顛倒是拾民進黨先提出e5 「三黨無過半」主張e5 中國新黨，無張持澎漲三倍。選後局勢已經按呢，民進黨猶koh繼續teh主張「大聯合政府」，阮感覺有需要三思。
國民黨文工會發言人簡漢生批評民進黨主張「大聯合政府」是因為民進黨無人才。按呢講當然m7是事實，但是有點著民進黨「無自信」e5 要害。伊e5 無自信m7是無人才，是對台灣人民無信心，無相信台灣人民敢ka7政權交hou7 民進黨。所以「大聯合政府」e5 主張hou7人批評失敗主義m7是攏無道理。
「大聯合政府」e5 主張表面上是講beh因應中共e5 威脅，新政府若是由各黨組成hou7 相牽制，政策才be7偏激，社會khah安定，中共e5 威脅就會khah無。這種講法嘛是對家己無自信，傷相信中共e5 威脅力。其實中共e5 軍事演習及飛彈試射真明顯是對中國新黨e5 造勢、助選，選後王健瑄嘛公開承認中共e5 東山軍事演習對新黨e5得票率有真大e5 幫贊。無法設法刺破中共軍事演習e5假相，消除台灣人民e5 恐惶，建立國民國防e5 信心，顛倒去附和恐共心理，這beh講m7是失敗主義嘛真難。若是真正hiah-nih8危險，beh「大聯合政府」抑是「聯合組閣」執政e5 國民黨會主動提出，在野e5 民進黨一直按呢hoah會hou7 人認為是威脅分贓。
猶未執政就一直beh參國民黨組「大聯合政府」，顯示民進黨無執政e5 旺盛企圖心，若是干單beh參國民黨分餅食，阮相信這m7是台灣人民所寄望e5 。
現此時參國民黨組「大聯合政府」馬上喪失真濟反對e5 資源，chia e5 反對資源一部份會轉向堅持反對立場e5 「中國新黨」，一部份會ti7民進黨內底koh分裂出去。Ti7猶未執政以前，一定愛堅持反對立場，妥協性若hiah-nih8強，只有家己放棄久長經營e5 反對資源。
現此時參國民黨組「大聯合政府」，國民黨e5 黑金政治得著民進黨e5 背書，國民黨黨營企業繼續特權經營，台灣人民日思夜夢e5 政黨輪替e5 民主政治以及獨立建國，家己當家做主e5 願望馬上落空。若是按呢，民進黨會hou7 台灣人民絕望，結局m7是組「聯合大政府」，是民進黨hou7 國民黨收編，民進黨變成標準e5 政治花瓶。
國民黨e5 黑金政治、特務統治以及司法、軍隊國民黨化e5 本質若是無透過「國民黨落台」這個程序，beh按怎有可能得著解決？若是陳水扁競選e5 時嘛提出台北市「大聯合政府」e5 主張，選後是beh按怎去追回國民黨吞佔e5 市產?Beh按怎消除國民黨e5 特權？陳水扁敢有特別去講啥物「聯合組閣」抑是「大聯合政府」？按呢敢就be7使延攬國民黨e5 人才？敢就be7使繼續運用基層e5 行政技術官僚？按呢敢就會天下大亂，引起中共出兵？
若是有堅持反陣立場，培養執政e5 實力，一旦執政，只要無beh 政治報復，無管黨籍唯才是用，陳水扁模式運用來中央政府，一切天下太平。
阮贊同和解，但是m7免「大和解」，該追繳e5 嘛是愛追繳，比如國民黨特權獨占e5 財產愛歸還台灣人民，司法kap軍隊應該國家化。阮真清楚選後e5 政治局勢國民黨，民進黨e5 政黨對立會愈小，中國、台灣國家認同e5 對立會愈大，m7-koh阮beh ti7  chia提醒民進黨，m7通放棄執政e5 抱負，m7通放棄建國e5 使命，m7通違背台灣人民e5 寄託。

----12/13/95 第台灣公論報1411期

[台語文社論]
台灣總統選舉
李勤岸
台灣e5 國家認同實在有夠混亂。世界上真少有一個所在e5 總統選舉，候選人e5 國家認同差異赫呢大。換一具話講，雖然大家攏講beh 選台灣e5 總統，mkoh7是咧選無仝 e5 國家e5 總統。
其中上界糊塗e5 ，是中視e5 記者講e5 ：「這是『中華民國』建國五千年來第一次由人民直接選舉總統！」，咱m7知影ti7 台灣e5 人有偌濟人認為in 是咧選彼個中國e5 總統。到底現有e5 總統、副總統候選人中間，叼一組是咧競選彼一國e5 總統？
目前e5 總統、副總統候選人有六組半。每一個組合e5 過程攏相當有新聞性、戲劇性，甚至有e5 koh有馬戲團e5 效果，看kah台灣e5 選民嘴仔開開，目睭強強beh 突出來。其中最近才組成e5 「林郝配」kap另外彼個半組e5 新黨總統候選人王建瑄是上界心適e5 。
林洋港一開始beh 參李登輝爭國民黨e5 內部初選，所以一直咬死李登輝e5 「誠信」問題，koh出一本冊叫做「誠信」。Ti7 國民黨內底車跋反一世人啊，猶teh講「誠信」？實在是真正「大智若愚」！阿港伯啊會當成做台灣媒體上界寵愛e5 新聞人物，我看參伊e5 這款性格有關係。伊攏不時激彼號戇形戇形，講著話是彼款古錐好笑e5 「台灣國語」，非常有戲劇性，電視新聞e5 鏡頭特別愛ka7伊e5 嘴形用特寫鏡頭放出來。電視e5 時間真寶貴，報音員甘願家己講非常緊，講kah有時陣兩、三字相疊，糊糊做一夥，嘛beh 共時間省起來hou7 阿港伯啊用幾若分鐘去講一、兩句真無聊e5 話。這就是電視台巧e5 所在，連新聞報導攏hiah-nih8戲劇化。心適嘛!觀眾愛看嘛!
林洋港敢真正m7知影「誠信」是啥物？蔣介石敢m7是逐擺攏講伊m7愛做總統？結果做kah死，koh傳hou7 in 囝做，in 囝嘛koh做kah死。這敢m7是國民黨e5 總統人物e5 正統「誠信」？林洋港當然知，m7-koh伊攏beh 按呢激戇戇。大智若愚嘛！卡有新聞性嘛！
照過來！照過來！阿港伯啊beh 選總統e5 連續劇當teh上演。阿港伯啊干單一個副總統候選人e5 配角to7有夠有劇情變化ah ，不時攏「高潮迭起」，hou7 電視機頭前e5 觀眾看kah嘴仔開開開。一開始講是beh 「痴痴地等」，等已經家己beh 選總統e5 陳履安回心轉意kap伊配，然後koh出一個張豐緒，結果是配一個講伊「不競選，也不候選」e5 郝柏村。這個時陣，阿港伯啊煞be7記得郝抵出一本冊叫做「誠信」。伊隨koh出一本叫做「我心如枰」，意思是講伊e5 心是親像枰仔，公平對待所有e5 人：既然李登輝無beh 講「誠信」，伊就hou7 無誠信e5 郝柏村來kap伊配，形成一對真絕e5 絕配。王建瑄等規晡hou7 人選無著，只好家己宣佈伊嘛beh 選總統，既然副總統選無，不如選總統! 伊一定感覺阿港伯啊是「心如枰錘」。
林郝配講是國民黨e5 兩個副主席e5 組合，結果in  e5 競選場合攏是新黨e5 旗仔，in 反對李登輝，但是in  e5 口號koh參李登輝e5 差不多，攏講「不急統、不可獨」。若kap李連配e5 主張仝款，in 到底是teh 選叼一國e5 總統？
聽講中共有介入這擺e5 總統選舉，in koh用實際e5 軍事演習來助選，咱按真濟角度來看，林郝配khah seng5 teh選「中華民國建國五千年來」e5 第一屆總統!
----12/2/96 (1408 期台灣公論報) 

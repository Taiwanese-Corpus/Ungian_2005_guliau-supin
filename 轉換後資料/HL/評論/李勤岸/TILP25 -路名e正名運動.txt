南京北路抑是北京南路?
--路名 e5 正名運動

李勤岸


你講你toa3 ti7 台灣？你講你toa3 ti7 台北市？台北市 e5 甚物路？聽講台北市e5 路名攏用華語號e5 ，koh 用中國 e5 地名號e5 ，最近koh 用中國漢語拼音標記e5 。 請問，你是 toa3 ti7 南京北路抑是北京南路？ 你敢真正toa3 ti7 台北市？你是toa3 ti7 中國抑是台灣？

我進前toa3 ti7 Hawaii。Hawaii  e5 路名大部分是用Hawaii話號e5 ，用英語號 e5 無濟。用Hawaii 話號，koh 號足有本土味e5 路名，koh 用Hawaii 家己 e5 羅馬字拼寫標記。

我e5 好朋友阿惠來chia chhit-tho5 e5 時， 我有chhoa7 伊去Ahui 街行行踏踏leh。 踏tiam3 用家己 e5名號 e5 路， m7 知是啥物滋味？ 阮嘛經過一條路叫做 Kahun  街，阿仁隨喝講：「噯喲，阮台文罔報e5 人那親像攏來恁 chia 倩 e5 款，koh 嘛有嘉芬e5 路名。」

我 toa3  ti7  Liholiho 街。 你好，to7 有到好啊，連續兩個你好，chiah-nih 好頭彩 e5 路名beh 那有tang3 chhoe7? 因為按呢e5 緣故，雖然toa3  tiam3 高速公路邊，活beh 吵死，嘛m7 甘搬走。以前我是toa3  ti7  Ama(阿媽)路。  附近有一條街仔叫做Apapa （阿爸爸），嘛有一條巷仔叫做Apo (阿婆) 巷。
我 toa3  這區叫做 Makiki，意思是講阮Hawaii m7  是干單出名e5 Waikiki (歪khi-khi) khi-khi nia5 ， 阮toa3 這位「嘛 khi-khi」。 以前我toa3 彼區叫做 Ana Moana，阮ka7 叫做「 an2-na2 無 an2-na2」， 意思是講本底叫是有an2-na2, 結果發現講，嘛是無an2-na2。  

我chhim2 來e5 時toa3 ti7 一條路， 是英語名e5, 叫做 Thurston   Avenue。彼冬拄好是Hawaii hou7  美國占領百年紀念， Hawaii人發起簽名運動，要求ka7 這條路改做Hawaii e5 名，因為彼e5 Thurston就是當初勾結美軍偷theh8 Hawaii王國 e5 一個人。彼擺，我嘛有ka7 in 簽名。

阿扁啊ka7 總統府頭前彼條介壽路改做原住民 e5 名 Ketagalan （凱達格蘭）大道，雖然用漢字寫， 無平埔族  e5  味，m7-koh 算是踏出第一步啊。 

台灣koh 有hiah 濟生鉎(銹)li2-lo5 、生菇noa7-lo5  e5 中國地名及路名，愛到甚麼時陣才beh 開始改? beh 改到甚麼時陣才改會清氣？    

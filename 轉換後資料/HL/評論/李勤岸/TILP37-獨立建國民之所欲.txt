[台語文社論]
獨立建國  民之所欲
李勤岸
康乃爾大學李登輝戲齣已經散戲。激情了後，咱好好啊冷靜來看這項代誌。
這場講演kap訪問對李登輝來講確實是無簡單，伊家己講那親像登陸月球。因為太困難leh，一旦達成，無救本汰會使。所以李登輝本人以kap國民黨會使講功夫盡展啊。三台電視全程現場轉播，包直升機空中採訪，台灣e5 觀眾暝日守ti7電視機頭前看這位所謂「台灣人總統」按怎登陸月球。「中華民國」大幅國旗五百幅，細支國旗千支，空運登陸，管伊中國kap美國講啥物be7使出現「中華民國」國旗，be7使講「中華民國」總統，李登輝甚至行向伊e5 群眾借一支「中華民國」國旗大大扮扮舉起來 iat來iat去 。既然chiah-nih8無簡單，嘛m7 敢數想後擺會當koh再來，不如拚到底。短短三十分鐘e5 講演，伊講著「中華民國」十六擺。聽眾內底國民黨支持者每聽著「中華民國」四字就大聲hoah-咻、拍phok仔拍kah足大聲，會使講李登輝kap伊 e5 「中華民國」群眾攏ka7 in 長期來e5 鬱卒做一夥thau2-thau2 出來。
這場戲會使講是規個攏現底牌啊。真濟台灣人出錢出力支持李登輝來訪問，結果hou7 李登輝講做「住在台灣的中國人」，真濟台獨支持者希望「阿輝仔，勇敢講出心內話」，結果李登輝講「中華民國」在台灣，beh 「逐漸達成中國統一」，beh 「維護中華民族最後利益」。
既然底牌攏掀掀出來啊，對李登輝有幻想e5 人，嘛應該醒啊！
「中華民國」m7 單是李登輝e5 神主牌仔，嘛是伊茫茫政治大海唯一會當hou7 伊浮起來e5 一塊浮柴。
當李登輝拚勢演出，大聲hoah「中華民國」e5 口號，參伊e5 「中華民國」群眾大家攏hoah kah 真爽e5 時，有一個身穿台灣國旗，真樸實、古意e5 阿伯仔舉手ka7 伊問一個真單純e5 問題，電視台現場轉播e5 翻繹記者一時gang 去。彼個阿伯仔問講：「咱e5 國家汰會叫做『中華民國在台灣』？那親像『美國在夏威夷』，抑是『日本在庫頁島』，按呢敢會通？」
那親像無穿衫e5 國王參伊e5 群眾當teh hoah-咻，hoah kah 真爽e5 時，一個囝仔無張持hoah一聲：「彼個國王無穿衫仔褲！」。
李登輝發現家己無穿衫仔褲，規身軀褪白白，ti7數千個群眾前頭，雄雄感覺加冷損，m7-koh，伊嘛隨koh hoah講：「誰講我無穿衫！我這軀衫穿ti7身軀已經八十四冬啊，這是不可否認e5 事實！」
彼塊茫茫大海中唯一伊會當去moh e5 浮柴，伊汰放會去！
咱台灣人愛覺醒啊！m7通koh有李登輝情節！M7 通koh再幻想講李登輝心內是主張台獨e5 ，taN伊攏已經拚命演出拚kah 按呢啊，褪光光，現底牌啊，你beh koh幻想啥物？
規個講演李登輝一再講伊beh 聽人民e5 聲音，講是「民之所欲，長在我心」，啥物是民之所欲？彼個身穿台灣各國旗e5 阿伯仔所問e5 問題就是台灣人民e5 「民之所欲」！獨立建國就是民之所欲！

----6/17/96 No. 1363 台灣公論報社論

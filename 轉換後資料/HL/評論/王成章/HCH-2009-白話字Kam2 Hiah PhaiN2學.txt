白話字Kam2 Hiah PhaiN2學？
							/王成章  Ong5 Seng5-chiong
我ti7宜蘭大漢，hit時宜蘭教會e5牧師是張逢昌；伊台灣頭尾行thau3-thau3,tak8所在去佈道。He是1950年代頭；伊tak8-pai2去南部轉來，上ai3講兩項代誌來勉勵會友。頭一項，南部e5信徒真熱心，禮拜早起透早，大大細細，chah米、chah菜坐牛車去教會參加禮拜kap活動；koh一項，南部教會tak8-e5人long2會曉用白話字讀聖經，唱聖詩，連三歲囡仔ma7是an2-ne。
Hit時日本仔戰敗無joa7久，雖然in認真tui3台灣人實施皇民教育，推行「國語家庭」，但是教會是使用、推行母語e5聖所。甚至國民黨外來政權用野蠻、粗暴e5方法推行北京式e5國語，學生若講台語tioh8罰phah手蹄，koh罰錢 a2是掛牌示眾，hit當初e5教會，特別是南部，iau2-ku2無妥協。
Ti7 1989-99，我tui3「烏名單」受解放，e7-thang轉去家己每日眠夢e5故鄉。Hou7我第一tioh8驚e5 m7是看e7-tioh8 khah現代化e5硬體建設。聽tioh8 ngih-ngih-ngiau3-ngiau3 e5北京話，特別北部，後來才知南部也差無真濟，hou7我感覺na2-chun去ti7異鄉，真無自在。
TaN,hit-e5母語e5要塞，傳授台語e5台灣基督長老教會，已經淪陷lah。無真濟牧師oe7-hiau2用真sui2 e5台語講道(**傳講信息)，long2-tioh8 soah一寡仔北京胡椒才講會好勢。長老司會所用e5台語，烏白來。祈禱ka7上帝講：「咱long2是罪人」；主日學用北京話，北京話已經侵入台灣人e5教會。
照我e5觀察，這kap教會放棄教白話字有真大e5關係。
照一般e5標準，我e5老母是m7-bat漢字，be7-hiau2講日語，ma7 be7-haiu2講北京話，但是我用伊做驕傲，伊oe7-hiau2讀「萬書之書」e5聖經，也oe7-hiau2讀英國人e5文學，親像John Bunyan e5 《天路歷程》(Pilgrim’s Progress)。伊也oe7-hiau2寫phoe hou7我，因為伊ti7教會學白話字。Chit-e5白話字hou7「青瞑e5得tioh8看見」(路加4:18)。
我猶ti7國校五六年e5時tioh8學oe7-hiau2白話字，這tioh8感謝hit-tang時e5主日學老師李秋蘭女士(鄭蒼國牧師娘)。Ti7伊e5教導下，阮ti7國校五六年級e5時tioh8家己oe7-hiau2用白話字讀聖經，想ai3寫甚物就oe7-thang照所想寫出來。
「我所傳授hou7 lin2 e5,是tui3主領受。」(「紅皮聖經」 哥前1:23)，聖保羅所講e5,m7干單限ti7教會e5聖禮，我e5了解包括hou7人得tioh8自由e5原則，hou7人tui3 tak8種e5束縛解放(thau2-pang3)e5福音應該tioh8包含使用母語e5權利。Tui3台灣人來講，oe7-hiau2漢字真好，可惜有時寫無路來，無漢字thang寫。Bat白話字beh hou7你自由自在來表現家己e5心思意念。
我ti7初中二三年級(阮e5時代猶無國中)e5時，toh8開始教主日學。Ti7夏季學校三禮拜久，阮將所領受e5傳hou7國校六年級e5學生；in認真學，tui3字母開始，續落去學和音，koh落去慣勢hit-e5聲調。三禮拜boe7結束以前，有人已經oe7-hiau2讀聖詩歌詞，koh接落去，讀聖經。
這是我學kap教白話字e5經驗，theh8來kap大家分享。白話字本身，chit-e5注音e5符號，無甚物真高深e5學問(比北京話e5ㄅㄆㄇkhah簡單)。只要有人教，教了tioh8;只要肯學，用hou7熟，白話字beh成做保存母語，發揮台灣文化真重要e5工具。
頂日有一個新聞講，連戰去剃頭kap做頭毛e5工會giu2票，伊ka7 in講，拜託lin2,na2 ka7人洗頭毛，tioh8 na2 ka7 in洗腦。50年來，中國人用tak8種方法ka7咱洗腦，台灣基督長老教會真清楚beh建立「新而獨立e5國家」，可惜ti7語言政策方面去hou7人洗腦去，對台語無自信，用溝通a2是傳教e5理由，委曲求全去就北京話。「Tioh8回想你墮落到甚物程度lah! Tioh8悔改，來做你起頭所做e5代誌。」(「紅皮聖經」啟示錄2:5)
其實只要咱感覺講台語(母語，適用ti7其他族群所用e5語言)是咱天生e5權利kap尊嚴，咱猶未siuN慢。大家來用家己e5母語做驕傲，大家tui3用白話字做工具試看mai7 leh! Boe7-phaiN2學neh，真心適koh輕鬆。

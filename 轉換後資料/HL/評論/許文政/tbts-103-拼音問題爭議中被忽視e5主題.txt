探討多田 惠先生「拼音問題爭議中被忽視e5主題」          許文政

民進黨國際部ti7今年七月中發表一篇題目做「通用拼音才會tang3 ti7國際社會通用」e5文章，針對「北京語e5表記法，比較通用拼音、kap漢語拼音e5優劣」討論，結果「認為通用拼音khah會通用ti7國際社會」。另外也提起「通用拼音e5好處koh會tang3 kap客家語e5羅馬字教育有互換性」等議題。「台文通訊」日本連絡人多田 惠先生用日文寫一篇題目「被忽視e5要點-台灣母語e5互換性」e5文章向民進黨國際部投書，提出批判。這篇文章對咱台文母語教學有趣味e5朋友，有真好e5參考價值，chit-ma2 ka7-本文大部分譯作漢羅，介紹 hou7大家。

有關「客家語羅馬字教育e5互換性」所講e5「客家語羅馬字」是teh指1998年客家語版通用拼音。比較1993年台北縣政府使用e5客語教材抑是教會關係所用e5客家語教會羅馬字，無論是「通用拼音」或者是「漢語拼音」kap客家語攏無「互換性」。大多數台灣人所使用e5母語是Ho7-lo2話。過去百外年來Ho7-lo2話上蓋適合好用e5「表記法」是台灣通行使用e5教會羅馬字。M7-ku2最近teh熱烈討論e5議題是，beh採用「通用拼音」抑是「漢語拼音」來做北京語表記法e5問題。不管是「通用拼音」或者是「漢語拼音」攏be7-tang3 kap台灣母語羅馬字教育有「互換性」。Ti7決定採用「通用拼音」做北京語表記法e5過程中，為啥物無beh採用國際的--e5、ti7台灣社會使用--過、koh會tang3 kap台灣母語表記法有互換性e5 Wade式？Tui3 chia-e5疑問無beh探討，kou5 ka7「漢語拼音」kap新創造e5「通用拼音」認定做討論對象e5項目是有khah chhiong2-pong7 。

下面列出各種拼音方式做比較：

                     「台北」        「 高雄」

Wade式      	Taipei        	Kaohsiung
通用式         	Tai  Bei        Gao syong
漢語拼音         Taibei          Gaoxiong
台灣語式         Thaipei        Kausiong  (用教會羅馬字表記北京語)

Ho7-lo2話是台灣多數人e5母語，上會tang3代表台灣e5母語。「通用」、「漢語」兩種拼音方式攏be7-tang3 kap Ho7-lo2話有「互換性」，這個事實為啥物無當做一項重要e5問題來看。疼台灣e5台灣人批判民進黨執政了後ti7語言政策方面na2親像是一個新e5外來政權。如果民進黨新政府若是忽視Ho7-lo2話是代表台灣e5母語這個事實，莫怪tioh8 hou7人按呢批評。民進黨會tang3執政是得著多數台灣人e5支持才得著政權，kan-taN聽專家e5意見是無法度執政。民進黨所議定採取e5政策敢有符合大多數台灣人最大e5權益？這點應該有責任向台灣人民說明，相信che是民主理念e5表現。如果有辯解「通用拼音」kap客家話有「互換性」這個議題，為啥物kap Ho7-lo2話無「互換性」e5事實無成做問題重點來講起。猶koh「通用拼音」用「通用」兩字，真容易hou7人誤會做有「互換性」，所以是m7是應該改作發明創造機關e5名稱hou7做「中央研究院式」。這篇文章m7是beh反對民進黨kap教育部採用「通用拼音」作北京語表記法e5政策，kan-na beh強調一點：若是一方面忽視Ho7-lo2話e5正確地位，一方面koh teh高論台灣本土e5主體性是無可能e5代誌。

以上是多田先生e5投書文章內底大部分e5內容。後--來kap多田先生通e-mail，伊特別提醒台灣人tioh8-ai3瞭解拼音爭論背後e5問題，就是過去政權kap媒体(kap一koa2學者)所創造「方言無文字，需要重新制定拼音」e5陷阱。台灣本來to7有e5文字kap拼音系統，in soah ka7當作無存在，用按呢繼續阻礙台灣文化e5獨特發展。因為ti7過去政權反本土e5教育下，大多數民眾對台灣e5歷史文物無瞭解，致使無法度判斷目前e5議論是tioh8抑是m7-tioh8，選擇e5議題有適當抑是無適當。過去百外年來台灣前後兩擺受著外來政權殖民統治，文化受破害，產生今日台灣人認同e5危機。家己e5文化是上蓋主要e5問題m7是次要e5問題，語言是家己文化上蓋重要e5一部分。多田先生一再提醒Ho7-lo2話白話字ti7台灣歷史、文化kap現實社會上e5重要性，be7-tang3容允hou7人忽視。多田先生ti7伊e5批上路尾用台語文寫講「請繼續支持、關心台灣母語運動、鼓勵台灣子弟學白話字講台語」，充分表達伊疼台灣e5心情。
阿扁總統今年8月初3對ti7日本東京召開e5世台會講「台灣、中國，一旁一國」，「台灣人tioh8 khia7-- 起-來，行家己e5路-就是行台灣民主之路、自由之路、人權之路、和平之路」。
咱台灣人應該堅定支持咱e5總統。咱台灣人ma7應該行咱台灣文化之路。咱一路行--來路途坎坷，希望大家目標一致，同心協力開拓台灣文化e5大路。

附記：Ti7 chia beh感謝多倫多吳居宏兄轉送多田 惠先生這篇文章。

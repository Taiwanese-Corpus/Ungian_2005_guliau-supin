評審e5 話        

寫出感動咱性命e5 詩歌


靜宜大學<台語文學>講師 Teng Hong7-tin (丁鳳珍)	

身為出外e5彰化人，會tang3有機會轉來故鄉評審台語詩歌，我感覺真歡喜；看過所有e5參賽作品了後，我koh-khah歡喜，ma7 替彰化縣感覺驕傲。彰化縣這幾年來對台語文化e5重視，拚勢推sak 台語教育e5精神，hou7 我感覺chiaN5敬佩。
我e5 阿母kan-na 會曉講台語，m7-ku2,早前，我e5國小、國中老師long2 禁止阮ti7學校講台語；國小時，甚至有老師ka7 阮講：『講台語就是講髒話！』致使，乖乖聽老師話e5 我，過去bat 看boe7 起阮阿母所講e5 台語。
所以，這kai2 e5 比賽hou7 我chiaN5感動。因為咱彰化縣e5 老師kah囝仔，認真參加比賽，我深深感受著參賽者對咱母語kah 故鄉e5 疼惜kah 牽成。
這kai2 e5作品數量，教師組有151首，國小學生組有77首，國中學生組有3首。無論choe7-chio2,著獎e5 作品long2 受著三位評審真大e5肯定kah呵咾。
數量上choe7--e5 是教師組，我感覺chiaN5歡喜，因為老師是學生學習e5對象；相信參賽e5老師，以後一定會牽成koh-khah choe7 學生，hou7 咱彰化e5 學生學會曉使用台語，來寫出in 對生活e5 觀察kah體會。
國中組e5學生雖然只有3 首；m7-ku2,評審感覺long2是值得ka7大家推薦e5 好詩。希望這3 首詩，會tang3鼓勵koh-khah choe7 e5 國中生來參加明年e5 比賽。
比賽總--是必須愛分出名次，若是作品落選，請m7-thang失志。抱著對台語文化e5關懷，對魅力彰化e5 ng3 望，對美麗人生e5 期待；請大家繼續giah8 起手頭e5筆，寫出感動咱生命e5 詩歌。


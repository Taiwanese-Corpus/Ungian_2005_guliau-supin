運動, 是teh挑戰ka-ti7 e5性命!
Tek-hoa5
運動, 是beh反抗ka7 lan2蹧躂e5體制, ma7是beh改變chit-e5扭曲e5社會, koh-khah是teh挑戰ka-ti7 e5性命!

Lan2 ti7 ROC體制--nih大han3, ma7 ti7 chit-e5體制--nih接收意識洗腦. Lan2 ti7 chit-e5體制--nih形成e5道德觀kap價值觀, 無tiuN-ti5 tu2-tioh8 chhiang3-suh, 舊意識kap價值觀受tioh8挑戰, 心肝底會懷疑kui-e5世界.

Lan2若kau2-koai3性, 無ka7心肝底e5 ngiau疑chhin3-chhai2 tan3 tiam3邊--a2, 心肝內會一直beh chhoe7答案, 會一直問ka-ti7, 續--落, 舊價值會崩盤, 會一直思考lan2個人性命kap運動, kap台灣社會, kap chit-e5世界e5關係. 尾--a2 lan2會發見, lan2 ai3反抗chit-e5蹧躂lan2人性e5體制, chit-e5「體制」, m7-taN7有ROC體制, koh有中國, 有美國......lan2會懷疑kui-e5世界!

若繼續koh想--落-去, siaN2-mih是體制? Lan2 soah會發見, lan2 tioh8反抗--e5, soah是lan2社會整體e5人性狀態!

是an2-choaN2 an2-ne講--leh?

意識, 思想, 權威, 規則, 常識, 道德........chit-e5具體e5 ROC體制就是用chiah--e5 teh統治--lan2-e5, lan2嘴--nih hoah beh反抗, soah顛倒koh用體制chiah-e5規範teh約束ka-ti7, ma7約束其他beh反抗e5人, kam2 m7是?

體制講, 若有不滿, tioh8-ai3用合法正當e5管道反映; lan2 e5運動頭人就kui心爭取開放選舉!

體制講ai3理性, 專業, 尊重; lan2 e5頭人就kap KMT拚siaN2人第1名--e5 khah che7(工人是放牛班--e5, 當然tioh8 tiam7-tiam7 khia7 ti7邊--a2)!

體制講ai3尊重主流民意; lan2 e5頭人就拚性命爭取ti7(統派)媒體發聲浮頭e5機會, 順續遵守媒體e5約束, tak8-e5都變kah理性妥協有風度!

體制講ai3安定, ai3用選舉來tauh8-tauh8-a2推動改革; lan2 e5頭人就開始「造神」, ng3望有機會chiaN5做政治明星, 講話chiah會/敢大聲!

體制講選舉贏--e5 chiah是大--e5; lan2 e5頭人就趕緊phou5財團, 外省權威, 台派地方派系kap中產階級, kui心順in e5意, soah叫lan2 thng3赤kha--e5 mai3 iau飽吵!

體制講選舉beh贏, tioh8-ai3爭取主流認同; lan2 e5頭人就開始爭取體制e5舊勢力sio thin7, koh ka7本底e5支持者交帶講mai3 hiah計較是非!

體制講選舉結果證明民意ng3望「維持現狀」mai3變動; lan2 e5頭人soah seh8翻頭來控制/製造/改變「反抗陣營e5民意」!

體制講和平理性chiah有氣質; lan2 e5頭人soah 1-e5 1-e5變做豬公面, kui年thang3天na2講話koh na2練咬柑a2!

體制講改革需要協商, 需要協調; lan2 e5頭人協調到尾--a2, soah kap體制tau3-tin7分贓, 享受剝削人民e5快樂!

體制講be7-tang3製造衝突, ai3互相尊重chiah會『雙贏』; lan2 e5頭人就kap體制cho3-hoe2 phiN3-siuN3『台客』, 教示『台獨死硬派』, 「提醒」lan2 m7-thang破壞族群感情, hong5食--去-e5 ma7 mai3 koh計較!

Lan2 kui2百冬來反抗e5歷史經驗就是an2-ne,  ah lan2 kam2有才tiau7理解chiah-e5「智慧」? Lan2 kam2敢「違背」chiah-e5意識, 思想, 權威, 規則, 常識kap道德?

前kui2工, TTL chiah ui3屏東厝--nih tng2--來. Ti7厝--nih e5時, in pa-pa一直kou-chiaN5 i tioh8 tng2去做老師, 做老師福利joa7好tu2 joa7好, 薪水koan5 hioh假che7 koh免納稅, 有食koh有liah8; m7-koh in細han3叔--a2 teh縛鐵a2, 艱苦做儉儉a2開, khioh稅金long2 be7走閃--得, sio2-khoa2艱苦無順事, 厝--nih食飯就隨有問題. TTL講, ka-ti7若去做老師, kam2 m7是teh suh in細han3叔--a2 chit種艱苦人e5血汗? 做老師kam2正港有才tiau7造chiaN5 siaN2-mih改變?

Lan2運動khou-a2內底, 大部份sian-pai, 有志kap朋友, long2真無理解TTL是an2-choaN2無愛做老師, in想無, 認為siong7無, 老師e5待遇會tang3 hou7 ka-ti7免煩惱生活, 生活無問題chiah來「實踐」理想......

了解真che7人an2-ne苦勸是好心, 是m7-kam TTL生活phaiN2 an3-sng3. M7-koh lan2若認為chit種吞忍是正當--e5, an2-ne lan2是teh反siaN2-mih? Lan2是teh追求siaN2-mih? Lan2是teh實踐siaN2-mih?

OaN2-ko--lah! 越南e5胡志明伯--a2 bat講: 「若tioh8 kui世人食China人e5屎, goa2甘願暫時phiN7法國人e5臭屁!」越南民族爭取thau2放e5志氣, 尾--a2 ham7法國kap美國ma7無法tou7阻擋.
 
做奴隸--e5, kui工siau3想beh升級做奴才! Lan2就是chit種心態, kam2 m7是? 體制e5糖a2 khng3 ti7面頭前, 若be7-gian3去chhng2, be7-gian3去chi7, 會hou7人講是「頭殼phaiN2--去!」Che就是lan2社會「整體e5人性狀態」!

Kui2百冬來, lan2到底teh反抗siaN2?

若無才tiau7 ma7 m7願挑戰che, 台灣人有siaN2-mih資格beh起造一流e5國家? 台灣人有siaN2-mih資格beh chiaN5做有尊嚴e5民族? 台灣人有siaN2-mih資格beh享受平等e5社會? 台灣人koh有siaN2-mih資格beh追求人性e5 thau2放?

若m7是beh追求chiah--e5, 「運動」是beh chhong3 siaN2? 若beh追求chiah--e5, 「運動」kam2 m7是tioh8-ai3 ui3 chia開始?

「道德」是teh要求ka-ti7, m7是teh要求別人--e5, kam2 m7是? 若beh「實踐」「運動」e5理念, kam2 m7是tioh8 tui3 ka-ti7 e5身軀/頭殼/心性開始? Kam2 m7是tioh8先自我革命, 體制ham7 lan2頭人ka7 lan2洗腦--e5 ai3先ka7革命?

Lan2 kam2 m7是tioh8-ai3徹底kap chit種扭曲e5人性狀態堅決鬥爭?

若有chit款反省, 若有chit款自覺, 若beh an2-ne實踐, 性命會重新puh-iN2, 會比其他台灣人活kah khah khuiN3-oah8, ma7是an2-ne, lan2活--leh chiah會koh-khah有意義, chiah會koh-khah有價值!

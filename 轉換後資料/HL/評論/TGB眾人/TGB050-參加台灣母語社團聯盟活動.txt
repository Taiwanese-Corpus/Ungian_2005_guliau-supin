參加「台灣母語社團聯盟」活動了後

講廢話 / Gi5-cheng7

TGB今a2日(2003.10.02.)參加「台灣母語社團聯盟」記者會, 尾--a2 koh去民進黨中央黨部ham7李應元會面. Goa2有1-koa2感想.

Ti7 hia, goa2感受be7 tioh8所謂母語教育者e5熱情, kan-taN聽tioh8「錢, 錢, 錢」kap「goan2是真優秀--e5, 是an2-choaN2 boai3用goan2 chiah-e5經過鄉土語言支援人員考試e5人才?」

當然, 在場ma7是有真che7認真teh sak母語教育e5 sianpai值得lan2 ka7肯定, m7-koh今a2日大部份--e5 (鄉土語言支援人員), in e5心態是siaN2? 為tioh8 siaN2?

In e5態度hou7 goa2感覺: 借chit-ma2本土意識受tioh8重視, 政府teh hoah母語教育e5 chit-chun7, chiah-e5 Ho7-lo2人, Hak-ngin3, 原住民, chiah-e5 e7-hiau2講Ho7-lo2話, Hak-fa, 原住民各族語--e5, beh來分本土化chit-te3大餅, 根本無「本土意識」iah是「母語是主體」e5觀念, kan-taN聽tioh8 1 tui「廢話」, 莫怪無人beh chhoe7 in教母語, chit-ma2看--tioh8 e5母語推sak者根本是『一盤散沙』, 今a2日e5場, 是in teh chhoe7所在交換me3-sih nia5.

今a2日koh有記者問goa2:『你們會覺得台灣人講母語很重要嗎?』真正是廢話中e5廢話, goa2 ka7講:「只要是人, 當然tioh8-ai3講"mother tongue".」聽soah, 記者寫--leh 講--leh, chhin3-chhai2看看聽聽--leh to7走--a.

回應 / Toa7-thau5-lian5

是an2-choaN2 beh sak台語文? 做台語文運動e5目標ti7 toeh? In chit-koa2母語教學人員chhiang5-chai7大部份long2 m7-bat想--過, 無運動目標, kan-taN想beh討糖a2食, 莫怪對統治者1-sut-a2威脅to無.

Lan2做台語文運動是beh phah破華語漢字霸權, 是beh hou7人chiaN5做有尊嚴e5人, 是e7-sai2 hou7 lan2 ti7對等e5關係--nih起造未來.

M7-koh現此時食人e5體制/霸權to iau2-boe7 phah破--leh, kap生活土地脫離e5華語ma7 koh teh掌控教育--leh, hou7 lan2 chiaN5做奴隸/勞力者e5價值觀猶原teh ka7 lan2洗腦--leh, lan2 soah kan-taN teh Care母語教師1點鐘joa7 che7錢, kan-taN Care母語教育時段安排kam2有好勢, soah be7記得lan2初初對抗e5問題chang2頭, iau2 koh ti7 lan2頭殼頂teh ka7 lan2 lang7!

回應 / Ui-chi3

Gi5-cheng7切kah chiaN5 lai7, 講了真tioh8, 台語文運動是反體制起家--e5, ti7國家機器iau2-boe7 phah破chin3前, 無應該ham7統治者hoah價/出價, to7算自認為是壓力團體, cha-hng e5表現根本無法tou7對統治者造成壓力, boe7-cheng7-boe7 to7答應beh繼續支持A扁--a2, 票to in e5--a, 統治者nah tioh8驚--li2? Nah tioh8讓步?

回應 / Chiau-hong5

現此時有che7-che7台語文團teh要求開放母語教育, 有teh 編母語教材--e5, ma7 有團體kap 個人演變開發各種母語書寫法, m7-koh詳細ka7思考, che long2是toe3政治力teh互相ka2力, ma7 hou7政治力牽引kap限制tiau5--leh.

最近 koh有真che7團體開始teh爭取母語教師e5「名份」kap「薪水」. Goa2想beh問: chit-koa2問題kam2是lan2做台語文運動e5目的?

Lan2來詳細想看mai7, 陳水扁是tang時chiah e7使用lan2 e5母語? Kan-taN ti7 in e5選舉場chiah e7用來煽動選民, 用lan2 e5母語koh再進1步來消磨社會力, 推sak母語本底是民進黨應該ai3做e5 tai7-chi3, soah變做lan2 ai3拜託民進黨做.

M7-koh, in確實真be7 kian3-siau3, 顛倒theh8 che來討連任e5選票.

今a2日, che7-che7台語文sianpai kap山頭, kam2已經be7記得做台語文運動e5目的是siaN2-hoe3--a? Kam2講m7是beh用ka-ti7 e5母語思考? M7是beh建立新koh公平正義e5價值觀? 是an2-choaN2 soah teh強調lan2 e5母語e7-tang3用來「吟古詩」? Che kam2 m7是theh8 ka-ti7 e5母語來服務傷害--lan2 e5價值觀? Kam2 m7是顛倒teh用lan2 e5母語來替lan2 e5敵人, 替華語霸權teh做「宣傳」?

Ui3真che7少年朋友e5經驗來看, ti7校園內底使用ka-ti7 e5母語, iau2-koh e7 hou7老師阻擋, chit-e5社會對待母語iau2-koh無改變, hiah-e5 che7-che7團體soah是teh爭取薪水kap正式教師身份chit-koa2利益問題! Chit款做法kam2 m7是m7-taN7無改變社會對母語e5態度, 顛倒koh造chiaN5 khah che7誤解?

Lan2 tak8-e5應該ai3反省: lan2到底ai3爭取--e5是siaN2? 台語文運動絕對ai3負擔對社會e5責任, be7-sai2 the責任, koh向壓迫者妥協! 若無群眾, to7無社會運動, 社會運動領導者無權利ka7社會力theh8來做對ka-ti7有利e5 tai7-chi3.

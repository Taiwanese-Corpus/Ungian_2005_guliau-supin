政府 e5 語言政策kah 一般民眾對台語 e5 一寡偏差看法
賴妙華

台灣是一個多族群多語言 e5 所在。真不幸經過將近四百年外來政權 e5 統治了後，多數族群 e5 語言 m7 是被消滅，to7 是奄奄一息。如西部平原 e5 平埔族語，除了葛瑪蘭族語猶有一寡人會曉講以外，其他 e5 族語，有 e5 只 chhun 個位數 e5 耆老會曉講，有 e5 完全消失去。至於高山原住民語亦頻臨滅亡 e5 命運。鄭清政權對於本土南島語族 e5 語言政策，會 eng7 講趕盡殺絕。到了滿清末年，西部平原 e5 平埔族台灣人已被同化，ho7-lo2 語、客語替代平埔族語成為兩大共通語言，特別是 ho7-lo2 語已是上濟人講 e7 話語，所以日本人來 e5 時，to7 給 ho7-lo2 語叫做台語。這 kah 世界各國情形攏仝款，一個國家亦是地方，上濟人講 e5 語言 to7 自然成為代表 hit 國 e5 語言。
佇台灣，講 ho7-lo2 語 e5 人並無代表伊 to7 是 ho7-lo2 人，ho7-lo2 語嘛無等於閩南語。實際上，ho7-lo2 語是閩南語濫一寡外來語，如荷蘭語、西班牙語、英語、日語，嘛留有一寡台灣平埔土語，伊已經成為台灣本土語言。一個閩南人，伊無一定聽有台灣 ho7-lo2 語，所以 ho7-lo2 語會 eng7 叫做台語，但是未使叫做閩南語。
Ho7-lo2 語、客語成為台灣 e5 共通語言了後，台灣 koh 來日本人，日本人開始透過教育，推行日語，打壓本土語言，目的 to7 是欲 hou7 台灣人皇民化，日本化，進而認同日本，而無認同家治是台灣人 e5 身份。
日本人戰敗了後，台灣又被中國國民黨政權竊佔，中國國民黨比日本人 koh 較雄。全面推行北京語，將北京語叫做『國語』，同時致力於消滅台灣各種本土語言，chit 回連高山原住民語亦難逃劫運。其惡行包括佇學校講母語愛受處罰，有罰錢 e5 ，有罰掛狗牌 a2 e5 ，有 hong5 拍手蹄 a2 e5 ，有 hong5 用語言侮辱 e5 ，台灣人 e5 自尊心受著真大 e5 打擊。另外一方面，各種考試一律寫中文，公務人員必須講北京語，電視台限制一工干那會 eng7 有一點鐘 e5 台語節目，種種 e5 倒行逆施，使未曉講北京語 e5 藝人來失業。台灣人為著欲做公務人員，為著欲 than3 一口飯食，為著無想欲 koh hong5 用語言來侮辱，soah 一個一個拋棄母語，同時亦給家治 e5 身份拋棄，開始認賊做父，認同欺壓台灣人 e5 中國 kah 中國文化，開嘴合嘴講家治是中國人。
解嚴了，台灣意識漸漸 taN 頭，一寡有心人士，有感於母語 e5 流失，台灣文化被忽略，被糟踢，choaiN7   按呢出來推動本土語言，要求母語 e5 受教權。國民黨 e5 末代教育部長楊朝祥先生，終於答應民國九十年開始，佇小學開始教母語，一禮拜兩節。逐個雖然無滿意，但是暫時猶會 tang3 接受。接落來台灣政黨輪替，民進黨應該執行前朝留落來難得 e5 好政策。但是經過四年，chit 次再度當選，阮無看著一個台灣本土政黨痛惜台灣母語 e5 政策出來。阮看著 e5 只是應付應付，離離落落 e5 母語教育政策。不但多數學校一禮拜無上到兩節 e5 母語，因為其中一節被提去上有關台灣民俗、文化 chit 類 e5 課，這應該是另外一個科目，伊 m7 是母語課，有 e5 老師嘛無用母語 teh 教，真正 e5 母語課 chiah 一節，一節會 tang3 學著啥物？一節敢會 tang3 hou7 學生講母語講到真滑溜？koh 較 m7 免講會曉讀，會曉寫。而且母語無列為考試科目，這 m7 是歧視母語是啥物？另外一方面並無有計劃致力於母語師資 e5 培育，大學真少有台灣語文學系，培育師資 e5 師範學院，到今年 chiah 有台中師院一個學校開辦。目前 e5 師資培育，是由學校老師經過 36小時 e5 研習 to7 欲去教。講較歹聽，36 小時全部學羅馬拼音，有 e5 to7 猶學未曉，是欲按怎教人？何況 36小時嘛 m7 是全學羅馬拼音。當然母語愛學 e5 物件真濟， 36 小時是絕對無夠 e5 。母語師資 e5 培育會 tang3 chiah 凊採，m7 免經過考試，為何北京語 m7 比照辦理？
檢視民進黨政府 e5 母語政策 to7 是無為政策，自稱本土政黨，卻看未著伊對本土 e5 痛惜。抵 chiah 咱講過，台灣本土語言一再被外來政權打壓，不但語言流失，連帶對本土 e5 認同亦流失。所以新政府對母語政策 e5 無所作為，等於成了外來政權 e5 幫兇，等於繼續進行打壓本土語言 e5 政策。To 是一般民眾腦筋嘛轉未過來，一下講欲推行母語，竟然有人講台灣有四川人，按呢學校嘛著愛教四川語。照鋛 e5 理論，台灣有中國三十四省 e5 人，學校 m7 著嘛愛教中國各地方 e5 語言？推而廣之，台灣有外籍新娘、囝婿，按呢台灣學校 m7 著嘛愛教印尼語、菲律賓語、越南語、德語、俄羅斯語…等等，這敢講會通？一個四川人去到美國，伊敢敢對美國人嗆聲講，學校愛教四川語，若無，英語嘛未使教？講 chit 種話 e5 人，to7 是硬拗，無講道理，伊若 m7 是 m7 知影啥叫做尊重別人，啥叫做入境隨俗，按呢伊 to7 是欲借題壓迫別人未使講母語，未使發展母語文化。會有 chit 種想法 to7 是母語 kah 母語文化流失，進而無認同台灣 e5 結果，外來政權是上大 e5 罪魁禍首，但是現今 e5 民進黨政府亦嚴重失職。
戒嚴時期，國民黨政府不准人民講著「台灣」chit 兩字，連帶「台語」chit 兩字嘛未使用，若欲講，干那會使講 ho7-lo2 語 kah 閩南語 chit 兩個名詞，因為「台灣」、「台語」攏會 hou7 人有強烈 e5 本土意識，這是鋛極力欲打壓 e5 代誌。頭前咱講過，台語絕對 m7 是閩南語，但是有一部份人頭腦猶停留佇過去，尤其是一寡台語教授 kah 老師，鋛 m7 講上台語課，攏欲講上閩南語課，只要看教授 e5 著作 kah 小學母語課表 to7 知影，實在中毒太深咧。當然，有一寡是講客語 e5 台灣人無認同給 ho7-lo2 語叫做台語，言必稱「閩南語」，而 m7 講是「台語」，這實在是無必要。台語 e5 由來 kah 定義咱攏講過 ，這是外國人對伊 e5 稱呼。並 m7 是如鋛所講 e5 ，講台語 e5 人有 ho-lo2 沙文主義。其實 ho-lo2 沙文主義是外來政權 teh 分化台語族群 kah 客語族群 e5 講法，對講台語 e5 人來講，這是另一種形式 e5 壓迫，有人會因哩按呢而 m7 敢講台語。若欲講沙文主義，只有北京語 chiah 有資格講，因為講北京語 e5 族群 kah 政權使盡各種方法，不准台灣人講家治 e5 母語；亦用盡各種方法侮辱講母語 e5 台灣人。這 m7 chiah 是真正 e5 北京語沙文主義。Ho-lo2 語台灣人， ham7 客語、原住民語台灣人，佇外來政權統治之下，仝款攏是被打壓者，鋛家治 to7尼菩薩過江，那有能力去打壓講其他本土語言 e5 台灣人？外來政權餘孽驚失去政權，失去特權，失去北京語 e5 優勢，佇解嚴了，to7 tan3 出「ho-lo2 沙文主義」chit 頂帽 a2 hou7 ho-lo2 語台灣人戴，目的 to7 是欲煽動分化平平是少數族群 e5 客語、原住民語台灣人 kah ho-lo2 語台灣人 e5 感情，企圖阻止台語 e5 興起，阻止台灣意識 e5 taN 頭，並維持鋛北京語 e5 獨尊地位，進而獨佔各種資原。亦 to7是孤立 ho-lo2 語台灣人，以中國人 e5 奸計之一---分化台灣各族群，以便各個擊破。台灣各族群應該團結，同齊發展家治 e5 母語 chiah 著，m7 thang 被分化。若無，唇亡齒寒，台語亡，客語、原住民語亦難獨活，這敢是逐個所願意看著 e5 結果？
另外 koh 有一種怪論，有人講：「恁推動台語，到尾台語會變成共同語言，按呢是 m7 是欲給其他 e5 本土語言滅掉？而北京語 e5 地位又 koh 如何？」真正是怪論。除非殖民地，世界各國攏是以該國多數族群講 e5 語言為共同語言，這是自然形成 e5 ，有啥物未 tang3 接授咧？台語是台灣本土語言之一，本土語言未 tang3 做為共同語言，敢講欺壓、殺戮、奴役台灣人 e5 外來政權 e5 語言 chiah 會 tang3 做共同語言？若按呢，台灣人 to7 是作賤家治，甘願淪為萬年奴才，甘願永遠做人 e5 殖民地 e5 三等國民，按呢台灣人 hou7 人欺負又 koh 有啥物好怨嘆 e5 ？
台灣人當家做主，語言 e5 問題當然是平等看待，逐個互相尊重別人講母語 e5 權利。咱會 tang3 參考多族群國家 e5 語言政策，如瑞士、馬來西亞等國，將島內各族群語言均列為官方語言。
真濟人 m7 敢去 khap8 族群 kah 語言 e5 問題，但是對母語 e5 被歧視、流失又 koh 心痛。本土政黨執政，對於母語政策採消極 e5 態度；對於語言政策更加 m7 敢碰。M7 敢碰，等於延續外來政權 e5 歧視母語，打壓母語 e5 政策。放任母語繼續流失，獨尊外來殖民政權 e5 北京語，實在是不可原諒。


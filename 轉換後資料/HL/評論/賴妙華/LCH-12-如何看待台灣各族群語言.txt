


如何看待台灣各族群語言
               
（羅榮光牧師 e5 「台灣人性格與族群語言」佮徐玉梅女士e5「回應『台灣人性格與族群語言』」讀後感）
賴妙華

看過羅榮光牧師 e5 「台灣人性格與族群語言」（二○○一年五月初七，自由廣場）佮徐玉梅女士 e5 「回應『台灣人性格與族群語言』」（二○○一年五月初八，自由廣場）有如下 e5 感想：
羅榮光牧師是一位有良心 e5 客家人，伊知影尊重別人講母語 e5 權利，嘛會曉欣賞別人講母語。台灣人當然包括鶴佬人、客家人、原住民佮認同台灣 e5 新住民，毋知為啥物有一寡客家人總是懷疑鶴佬人無將客家人當做台灣人，是毋是客家人 e5 性格比較懷疑心較重？抑是因為客家人人數較少，to7 自然認為被多數 e5 鶴佬人壓迫？其實鶴佬人不但無壓迫客家人講母語，（歷史可證明，中國國民黨 e5 「國語政策」施行進前，客家人大大細細攏真講客語。）而且咸客家人、原住民仝款被外來殖民政權迫害，台灣各族群母語頻臨流失。今也日，部份客家人不但無欲咸鶴佬人、原住民團結起來，反抗「國語政策」以解救家治 e5 母語，顛倒佇北京語族群陰謀撣（tan3)出「鶴佬沙文主義」，以繼續迫害鶴佬人，使真濟鶴佬人毋敢講母語；同時，分化鶴佬人佮客家人、原住民 e5 感情，以繼續享受「國語政策」之下 e5 特權佮利益。但是佇「唇亡齒寒」效應之下，客語、原住民語亦仝款 giong7 欲消聲匿跡，即個時陣，部份客家人竟然中了被分化 e5 計，甘願講外來殖民政權 e5 語言，不但無欲爭取台灣人講母語 e5 權利，而且處處反對鶴佬人講母語，按呢，到底是啥人teh 迫害啥人？
部份客家人討厭鶴佬人講母語，卻會當接受外來殖民國 e5 語言，毋知是啥物心態？今也日佇台灣，除了原住民以外，鶴佬人會用講是上弱勢 e5 族群，而且是多數 e5 弱勢族群。對外，被外來中國國民黨政權壓迫，講母語愛罰錢、愛罰徛、愛 hong5 搧嘴 phe2 ；對內，有部份 e5 客家人壓迫，不准鶴佬人佇公開場合講母語，若無，毋是發飆，to7 是激出厭惡 e5 面腔。即種態度，我真想欲知影，當去美國滯 e5 時，是毋是嘛會講，美國人真鴨霸，美國人是美語沙文主義，竟然攏講阮聽無 e5 話。抑是若去日本，是毋是會講日本人真鴨霸，日本人是日語沙文主義。或者是若去中國 e5 某一所在，如上海，是毋是會講，上海人真鴨霸，上海人是上海沙文主義，竟然講彼阮聽無 e5 話。各位，按呢隨便批評講母語 e5 人是某某母語沙文主義佮鴨霸敢有道理？
徐女士無愛聽鶴佬人講台語，伊會當選擇滯 tam7 客家庄，若是欲離開客家庄，滯 tam7 別人 e5 庄頭，to7 應該入境隨俗。家治若無欲講台語，無人會給伊勉強，但是起碼應當尊重別人講母語 e5 權利。至於聽無 to7 家治負責，家治若認為聽無無要緊，按呢 to7 無須要學台語；若認為有需要，to7 去學，一切攏是家治作決定。這 to7 若親像，我若去客家庄滯，我聽無客語，我未對客家人講：「恁未使講客語，因為我聽無。」我認為我聽無是因為我家治無學，問題出在我，毋是講客語 e5 客家人，總未用因為我一人聽無客語，to7 叫所有客家人未使講客語；如果我認為須要，如做生理、教冊、通婚、工作等等原因，我 to7 會去學。
佇台灣，若欲各族群母語和諧共存，上好 e5 方法 to7 是互相尊重別人講母語 e5 權利，而且未當以聽無為理由，迫人未使講母語，若是因為聽無to7叫人未使講母語，按呢伊chiah是真正鴨霸無講理e5人。至於共同語言，to7 順其自然，由市場決定，少數族群未當因為驚鶴佬人人較濟，鶴佬話有可能成為共同語言to7一味反對，一味壓制，敢講以外來政權e5北京語為共同語言to7合理？既然過去會當接受北京語，為啥物to7未當接受鶴佬語？如果講世界講北京語e5人較濟，所以to7認為講北京語較有路用，若按呢，我認為規氣用英文做共同語文敢毋是更加有路用？（世界上，多數國家攏是以該國上多數e5族群語言為共同語言, 這是自然形成 e5。只有殖民地，chiah以殖民國 e5語言為共同語言，彼是以強權暴力e5方式強加於當地人，會用講是無仁道e5滅人語言、滅人文化、滅人族群認同e5殘暴行為。） 
我有真濟客家朋友，攏真可愛，我從來毋捌聽過抱怨鶴佬人講母語，有 e5 捌 tiaN7 tiaN7 來阮兜滯過，佮阮媽媽講話 e5 時，會試講幾句也（a2)無滑溜 e5 台語；我嘛捌去兜滯過，聽著規家伙人講客語，我嘛未用北京語講：「恁莫（mai3)講客語，我聽無。」顛倒聽姊妹也講話，學著幾也句客語，感覺真歡喜。聽無 e5 時，我會問阮朋友 teh 講啥，按呢，逐個做伙氣氛真好，sng2 著嘛真趣味。我 e5 客家朋友，有佇南部教冊 e5 ，因為學生攏講台語較濟，伊自然 to7 學會曉講台語。另外一個滯台北，去菜市也買菜，菜販也攏講台語，伊亦學會曉講台語，雖然無滑溜，有時卻用會著，我看講台語並無無歡喜 e5 表情。所以，加會曉一種語言對咱是有好無 bai2 ，但是必須是出於自願，佮家治認為有須要。我 e5 客家朋友面對台語，會當態然自若，未刻意排斥，活到真快樂。希望所有客家人攏會當親像我 e5 朋友按呢，欣賞另一種台灣人 e5 母語。當然，所有台灣人嘛攏應當親像我 e5 客家朋友按呢，欣賞其他 e5 台灣人講 e5 母語。按呢，台灣人 chiah 會當共同創造一個多語言、多元文化 e5 和諧社會。
2001／5／8 


關係TGB
TGB

1990年代前後, hou7國民黨ah tiau5-tiau5 e5台灣社會力大thau2-pang3, 大學校園內底ma7反映社會e5變化, 成立真che7反體制e5社團. 1992年2--月, 各學校e5台灣研究社kap台語文社經過路線kap運動觀e5討論, ti7 1992年5月初3正式成立「學生台灣語文促進會」. 9月初10, 促進會創刊《台語學生》, chhim2頭a2是1月日出3期, 到1994年正--月e5第19期改做季刊, 一直出到第22期(1995.02.25) chiah停刊. 

1993年7--月, 開始進行台文工作者採訪計劃, 來承接sianpai e5運動經驗, long2總採訪14 e5台語文工作者, ti7 1995年2--月出版《台語這條路──台文工作者訪談錄》. 促進會成員m7-tann7關心台語文kap台灣文化e5議題, koh si3-ke3參與其他運動, 90年代台北街頭tak8場抗爭, ma7 long2真積極參與.

1996年中華民國頭1 pai2開放總統民選, 中國對台灣進行飛彈試射演習, 島內China權力集團ma7全力beh壓制社會自主力e5覺醒, 台灣社會面對嚴重e5政治kap信心危機. 3月初9, 促進會成員ti7台北228公園靜坐, 呼籲社會m7-thang驚中國e5威脅, ai3 ka7台灣e5主體立場chiu2 hou7 tiau5, 靜坐一直到3月25 chiah結束. 17工靜坐行動了後, 為beh延續靜坐行動e5力量, 成立「台灣學生工作隊」, ma7辦過3~4 pai2討論會, 邀請運動界e5 sianpai設定無kang7主題來kap學生對話.

1997年9月28開始, ti7台北創國基金會, 招各大學e5台語學生tak8禮拜6定期聚會, 就台灣社會e5問題來對話, 建立未來tau3-tin7運作e5共識. 10月初2出刊《台獨Hou2-lan7報》(long2總出6期), 用無kang5 e5觀點kap行動, 想beh刺激運動khou-a2 e5反省. 1998年2--月搬soa2到台語文sianpai開e5「Chau5-khut咖啡」, 繼續tak8禮拜e5討論會kap讀冊會, 一直到1998月12--月chiah停--起-來.

清大教授李家維以「Taiwan, China」e5身份, ti7國際科學期刊Science發表論文. 1998年3--月, 清大kap交大台研社決定beh ka7 chhiang3聲. 4月24台灣學生工作隊(促進會) kap台灣青年成長團成員ti7清大門口靜坐抗議, 提醒受台灣人民供養e5學者tioh8-ai3有社會責任.

續接, 中央研究院院長李遠哲kap台灣12間大學校長beh去中國參加北京大學100周年校慶. 4月28社運團體ti7台大抗議, ti7中國政府不斷打壓台灣e5時, 要求chit-koa2學術人ai3拒絕中國e5邀請. 4月30台灣學生工作隊苦勸台大校長陳維昭無成功, kap台灣青年成長團ti7台大禁食懺悔靜坐1工. 5月初1, koh到中央研究院苦勸李遠哲mai3去中國.

1999年促進會(開始使用TGB chit e5 ma3-khuh) ti7台東Bunun(布農)部落辦第3屆全國高中生台語生活營. 生活營了後, 為beh ham7參加營隊e5高中生維持聯絡, ma7 beh鼓舞tak8-e5繼續寫kap讀台文, 決定創辦月刊《TGB通訊》, 10--月開始出刊. Ti7 chit段期間, TGB幹部ma7踏出學院e5世界, 不時拜訪台北無kang7運動khou-a2 e5 sianpai.

2000年開始, 反省tioh8台語文社團關心e5層面siunn eh8, TGB主動kap大學有左派思考e5學生社團chih接, 互相交換對社會事e5觀點, ma7替未來cho3-hoe2行動phah基礎. 10月21~22, 花師台語文社招tak8-e5 ti7花蓮壽豐鯉魚潭辦聯合迎新, 針對民族, 階級, 性別kap族群4 e5討論主題對話, 想beh建立共識.

2001年2月24參加反核遊行, 發表〈歷史ai3開始清算!〉(《TGB通訊》第19期), ng3望台灣社會ai3反省人民運動e5歷史經驗, ma7 ai3批判政治kap社運頭人e5妥協, tioh8-ai3有自主e5社會進步力量, chiah有thang起造平等公義e5國家kap社會.

2002年3--月, TGB設立網站, ka7 《TGB通訊》 e5內容chiunn7網. TGB內部討論e5重點, chit chun7 soa2 ng3時勢變化e5觀察, ma7 si3-ke3 kap基層社會kap工會e5朋友對話, 認為空嘴pou7舌無khah-choah8, 應當ai3 tah-oa2社會, chiah-e5轉變e7-tang3 ti7《TGB通訊》看--tioh8. 另外, TGB內部一直teh討論, beh an2-choann2 ka7台語文e5信念落實ti7具體e5事工, lou7尾決定進行〈植物台灣名〉e5收集計畫.

檢討過去3冬高中生生活營e5效果了後, 2003年決定ka7對象換做大學生, 生活營ma7行入去社區. Chit冬生活營ti7埔里舉辦, 聽賴貫一牧師談族群sio-tak e5史觀, ma7 ti7 Pazeh kap Tann-bi2-khenn社區, 親身體驗基層人民e5性命力. 生活營結束hit工, sui5 ti7台中辦「TGB同窗會」, 邀請台語學生e5 sianpai來kap少年--e5熟sai7, 期待有機會ka7 cho3-hoe2 phang2運動e5「通路」phah--開.

2004年生活營辦ti7西螺Pi-thau5-poe3, 猶原對民間社會e5熱情有真深e5感受. 生活營了, koh ti7台南辦1 pai2 TGB同窗會. TGB成員對台灣社會e5問題有khah闊面e5觀察, 內部tauh8-tauh8-a2 teh思考beh an2-choann2面對lan2 e5困境. 為beh kap基層kap社區e5朋友維持有效e5對話,《TGB通訊》ui3第61期開始增加華語對照版.

2005年初, 開始tak8月日辦TGB聚會, 成員包括kui2 e5初期e5台語學生. 6--月生活營辦ti7宜蘭員山a2, 落田體驗勞動. Chit冬koh有機會kap日本ham7美國關心台灣e5朋友聚會, 交流想法. TGB ma7主張tioh8檢討kap總結台灣運動發展e5經驗, goan2認為運動無應當是teh ka7社會力「再體制化」, ai3 ti7思想kap行動保持「反體制」e5批判性, ma7 tioh8避免用精英kap專業e5思考替代人民運動.

2006年開始, goan2加強對各領域運動khah完整e5觀察. 進行冬外e5 TGB聚會, 共識ju2來ju2強, 5--月開始改變型態, 成員輪流負責主題報告, koh beh擴大對話e5對象, beh開始新e5進展, ng3望ti7變局來到chin3前, ka7思想kap行動e5準備chhoan5 hou7 chiau5備.

2006.05.31.
??

??

??

??


十項管見
頭序

在這台灣島內，學問是廢頹真久--lah！自真正久e5 以前，學問是kan-ta 幾個讀冊人teh bat；以外大部份e5 人，就是做生理--e5;做穡--e5,抑是做工--e5,一切佮學問是差不多攏無關係。Koh 再hiah-e  讀冊人所讀所bat--e5,攏是幾百年抑是幾千年前e5 人所研究e5 舊糟粕 ；較濟是攏boe7-thang 合時勢。從中卻也是有hit 號不時都是真，到佗落都是會合用e5 好學問；總--是hou7 hiah-e 讀冊人抄盤了已經老老無me5-kak。 
原來學問是tui3 濟濟人e5 經驗，濟濟人e5 心思來組織結成--e5。講一句較明，學問就是beh 闡明事物e5 真假、好歹、sui2-bai2 e5 關係，眾人協力所做成--e5;thang 講是眾人公家e5 財產。所以學問是人人都 攏著ai3 有。人e5 頭腦無學問，比腹肚無食物是較慘。台灣e5 學問廢頹到親像今仔日這個款；m7免講到甚物學問；kan-ta bat 字會曉寫批記數e5 人，一庄社總kheng5 m7知有幾人？
在這台灣島內，thang 講學問e5飢荒，已經是連續真久真久--lah！眾人e5 精神已經是枵餓到極坎。
頭序
台灣自歸日本帝國以來，各所在學校設備，thang 講是加真整齊；總--是會thang 去chiah-e  學校讀e5 人，是無偌濟；koh 再chiah-e  又都攏是少年囡仔讀成器，才beh 來救台灣社會e5 緊急，這是慢慢難得thang 等候，又koh 是慢慢難得會thang 到。若是an2-ni，beh hou7 台灣e5 學問較緊興，beh hou7 台灣人e5 頭腦較緊飽tiN7，敢 m7是著緊緊koh chhoe7 別條路來行？照我佮幾個同志e5 人所看，就是用羅馬字來寫冊、印雜誌，抑是印新聞，這條是最近、最快行e5 路。關係這層ti7 第2項有論較詳細。請逐家才tui3 hia koh 深深想一--下--看。  
亦我所寫這本冊，我卻m7敢講，用這本beh 來加添逐家偌濟e5 學問，不過是吐露我e5 愚見e5 一部分，陳列ti7 眾兄弟姊妹e5 面前，來佮逐家參詳看，愛hou7 台灣較發達、beh hou7 咱e5 同胞較向上，咱著怎樣想、怎樣做？亦咱從來e5 所想所做，敢m7是有錯誤e5 點ti7--teh？我是將我所有感覺--著，koh 再是上第一ai3第先佮同胞參詳斟酌e5事誌，分做10個題目寫ti7-chia。
列位，ti7 這個內面，我e5 所想有錯誤e5 點，但是逐家莫得kan-ta 看，放hou7 伊過--去，肯替我指點訂正hou7 伊明白、四正，就是我最感謝e5 所在。
這本冊雖然是小小，自大正12年10月初寫起，抵抵是寫一年久才成。一項，是我常出外；koh 一項，是因為舊年12月16日hou7 人掠去關監65日，以後koh 為著這層事chhiau-chhek8 ，少少有工thang 舉筆，所以beh 寫一項e5 議論，ti7 hit個中間著歇睏幾若擺。Koh 再一擺e5 歇睏，有時beh 到誠月日，致到hou7我e5 心思攏較未貫串，所寫--e5 濟濟be7-thang 照意思，我家己無滿足e5 所在是be7 少。請逐家這點體貼--我。
Iau2 有一項，向望逐家原情，就是我e5 腔口不止亂雜無純。驚見逐家看了be7 清楚。我是ti7 北港出世，tui3 18歲 e5 年頭就離開hia，以後四界--去。Tui3 an2-ni，我e5 腔口煞變成這種m7成漳koh也m7成泉e5 口氣。我卻有拜託較慣勢廈門音e5 人鬥斟酌，已經有改換真濟--去；總--是無抵好e5 所在的確是iau2真濟。今，生成都是an2-ni，也都無法度，願逐家忍耐看就是。
大正13年10月28日，就是治安警察法違反事件，第2回公判判決前一日。
蔡培火寫。
 
 
第一項
我所看 e5 台灣

1.	Sui2--ah！好--ah！咱台灣！
O3--ah！台灣，西洋人o-lo2 你sui2,稱呼你叫做美麗島（Formosa），你實在足額會堪--tit。Iau2-ku2 你老實是真快樂e5 所在，夠額會得hou7 人愛惜放be7 離。O3--ah！台灣，koh 再你敢 m7是阮e5 搖籃地，hou7阮e5 身懸骨肉肥大e5 鄉里--mah？阮e5 心實在一刻久都難得tui3 你來離開。
外國人o-lo2 咱e5 台灣秀麗；有影，老實無錯誤。咱台灣e5 山極雄壯、極有變化，koh 再是極蒼翠、極醒目。時常有銀色e5 雲，在hiah-e5 青leng-leng e5 山尖e5 中間teh 滾、teh舉。所以坐船tui3 海中央遠遠看，的確是非常sui2。M7-na7 an2-ni，就是tui3 近近看，台灣頭到尾不論佗落一所在，樹木不時青翠、花草不時豔盛；有奇巧e5 尾亦ti7 hit中間teh 舞、好聲e5 蟲豸  鳥隻teh 啼、teh 唱，宛然是一個大公園。咱台灣，是在太平洋e5 內底，一個m7大m7細e5 島嶼，thang 講是海外e5 仙景。伊e5 四面都是大海e5 水包包--teh，別tah e5 俗塵都eng-ia 難得到。伊e5 山尖實在是懸koh 大，世界e5 風雨都吹ak 難得著。Koh 再氣候是真溫和，熱天無雨咱著親像南洋e5 人不時愛淋水，寒天也無叫咱親像北方e5 人不時著aN3 火爐；hou7 咱e5 身軀真輕，又koh hou7 咱e5 心肝真少欠缺。咱台灣e5 地闊大，無親像中國、印度hit款，m7容允山禽野獸e5 跑走；總--是小、細也足額會thang 容允幾若百萬人，又koh 地塗敢 m7是真肥、出產敢 m7是真豐富--mah？咱e5 山內有大欉樹剉be7了，有樟腦是世界所稀罕--e5,有黃金，也有石炭。亦四圍e5 海內有出魚、蝦，無限量；鯨魚是親像厝hiah大；鹽又是擔be7了。若講到平地，田--nih 有雙冬通收、園--nih甘蔗佮種種e5 雜穀不時都收be7 盡，koh 再咱e5 烏龍茶敢 m7是真芳--mah？Ai5--ah！咱台灣實在是一個天生自然e5 大金庫！Ai5--ah！台灣真正是美麗e5 島嶼、真正是平和e5 鄉里、實在是無有欠缺e5 安樂國！我會thang 譬喻一句講：「台灣是若一仙蓮花寶座頂e5 觀世音。」

2. 對地理來講，宛然一個小東洋。
世界e5 地面，分割做3款：一款叫做熱帶地，一款溫帶地，koh一款就是寒帶地。咱人所企起e5 地面，看見是平平，其實m7是平--e5,是圓--e5。因為地是圓圓親像球，所以咱所企起這個地是叫做地球，人佮草木走獸就是ti7 地球e5 面頂teh 活。Thang講地球是親像一粒真正大e5 虎頭柑；柑皮胖懸 e5 所在就是山，塌--落e5 所在積水就是海；亦半度e5 所在就是熱帶地，半度佮頭尾e5 中間就是溫帶地，頭佮尾e5 所在就是寒帶地。熱帶地是第一熱，溫帶地較燒lo7,寒帶地就真寒。
將地球ka7 伊剖做兩爿，一爿是叫做東洋，koh 一爿是叫做西洋。咱台灣是ti7 東洋e5 內面。咱e5 台灣又抵是ti7 熱帶地佮溫帶地e5 交界。咱島內e5 山又真懸，所以平地雖然是熱，愈上山頂就愈涼、愈冷。若是別所在熱就是熱，寒就是寒，咱台灣因為是頂面所講hit款e5 地勢，所以同一個時陣，愛熱e5 所在亦有，愛溫暖e5 所在亦有，愛涼冷--e5 也是有。
將來山內hiah-e 人，因為咱若較疼痛--in，若佮咱和好無相害，亦咱e5 智識、才能較發達，氣力較充足e5 時，山內、山頂一切攏開墾，大樹林著ka7 伊開；金、銀、石炭種種e5 礦產若有，就ka7 伊掘；會thang 栽種e5 所在就栽種，be7--e5 就hou7 伊做牧場飼牛、飼羊、飼精牲。一面將chiah-e  所收成e5 利益來開大路，造火車、電車，抑是設真允當e5 飛行機、飛行船，交通hou7 伊大利便。亦koh一面，建設鄉村、市街ti7 極好景致，極清涼e5 所在。若是an2-ni，敢 m7是幾點鐘，抑是幾分鐘e5 中間，就會thang ti7 熱e5 所在行到涼--e5,ti7 涼--e5 行到寒e5 地方--mah？
親像an2-ni來講，在咱台灣近近一tiap仔久e5 工夫，愛山就有山、愛海就海；beh 熱就有熱、寒就有寒。所以thang 講台灣是一個小東洋。咱台灣有這款天然e5 好景、好氣候，將來若是koh 用心加人e5 工夫大大來整頓，的確會成做東洋e5 大公園，hou7 東洋e5 人集倚來享福安樂。

3.  對人來講，是一個小世界。
Tui3 地理來講，咱e5 台灣是hiah 有趣味e5 所在。總--是若對人e5 方面來講，是iau2 koh較心適、較有意義，thang講是一個小世界。
通地球面所有e5 人，總共講有16億外（1億是1萬 e5 1萬）。Chiah-e  人大概分做5種，就是白色--e5、黃色--e5、赤色--e5、棕色--e5、烏色--e5。西洋人（普通講紅毛人），就是白色--e5,因為in e5 皮肉e5 色是真白；咱就是黃色人；南洋e5 馬來人就是棕色--e5;美國近山e5 所在有一種皮肉真紅e5 人，che就是赤色人；Iau2有一種就是伊e5 皮肉烏到親像火炭，tiam3 ti7 非洲佮美洲e5 所在。
這5種人文明e5 程度不止有增差。有e5 是真gau5、真勇、真好額；總是有e5 是真憨、真頇顢 、真散hiong。因為這款，逐家e5 氣力無平，致到生出種種不幸e5 事誌；巧--e5 騙憨m5e；有--e5 食無m5e；強--e5 壓倒弱--e5。Thang 講過去e5 世代，這5種人逐家是相thai5 teh 過日。
差不多6年前，西洋有大相thai5。這個相thai5 是自開天地以來最第一大--e5。Ti7 大正3年8月thai5 起，頭尾thai5 有5年。Ti7 這個戰爭死e5 人，有一千萬；著傷e5 人，是兩千萬；總共死傷有三千萬人。（咱台灣攏總才有390萬人）。Koh 再所開e5 戰費是3,700億銀（現時日本全國e5 國費一年是差不多14億銀）。僅僅tui3 an2-ni，就足額thang 知這pang西洋e5 大戰爭到怎樣慘！看見這款e5 慘事，近來世界逐種人，都攏深深感覺戰爭是m7好，的確著愛平和。不論佗一種人逐家攏ai3 相尊重、相照顧；gau5--e5 牽chhoa7 憨m5e；勇--e5 照顧弱--e5;有--e5 補助無--e5;才會用--tit。關係這層事，通世界e5 人現時非常認真teh 研究。
列位，世界e5 大勢是an2-ni；今請越頭看咱e5 台灣。咱這個小小e5 台灣有幾種人teh 做夥tiam3?Thang 講是有3種。一種是內地人；一種是山內人（普通攏是叫in生蕃，這是真輕別人，無尊重人e5 話，願佮逐家以後叫in「山內人」）；亦koh 一種，就是咱本島人。這3種人e5 面色、骨骼卻是大概有共通，m7-ku2 所用e5 言語無像，風俗也各樣，過去e5 歷史也增差；所以thang 講是各樣e5 種族。M7-na7 種族各樣，文明e5 程度也是不止有增差。大概會thang講，內地人是較gau5、較有力；咱本島人比in 就較輸；山內人就輸in iau2 較濟。Tui3 an2-ni看，我敢講，台灣是一個人種e5 展覽會場。世界若會獻出平和，我想著tui3 台灣第先。Thang 講咱台灣是世界平和人類和好e5 試驗所。O3--ah！列位同胞，咱為著人類e5 和好、世界e5 進步，m7知咱有甚物準備thang 幫贊山內人e5 向上；亦咱有甚物氣力thang 佮內地人並駕齊驅，相牽手做夥行向前--mah？O3--ah！台灣果然是世界的 e5 台灣；總是m7知咱有世界的 e5 心--無？台灣是一個小世界，台灣是人類和平e5 研究所。  
 
 
第二項
 新台灣佮羅馬字 e5 關係

1.	世間是一條 e5 大溪流
佛教e5 開基祖釋迦如來有一句話，講「諸法無常」。就是講一切萬項攏是不時變遷，無一時有定著。請看，花芳有幾時，月圓有偌久--neh？抵才出日，liam5-piN 就beh 落雨。Sui2-sui2 e5 囡仔嬰，敢 m7是無偌久就beh變成癮痀舉枴e5 老大人--mah？
親像這款e5 看法，卻是hou7 人較愛悲觀厭世。世間萬項實在不時teh 變遷，總--是無的確攏是變歹。照我看，雖然是koh較an2-choaN2變，到尾定著是變好。但是講究竟e5 事誌是微渺hou7 人難得斷；若是an2-ni，我iau2會thang 講一句：「人定著是希望世間變成好，的確是無心願歡喜世間變做歹。」是，世間不時ti7-teh 變，總是人定著是愛世間變好；萬一若變做歹，做人的確艱苦、懊惱、歕大氣。
世間萬項teh 變換是親像溪水ti7-teh 流。你看，溪水彎彎ti7-teh 流，暝日都攏無有寸刻e5 歇睏。總--是m7-thang 講溪水是一去無回頭。著，溪水是tui3 山頂流--落來，直透流tui3 海--nih8去。請想看，溪水若是一去無回頭，山頂怎樣有hiah 濟e5 水不時都流be7 了？實在溪水m7是一去無回頭；溪水流到海--nih8 e5 中間，著受日頭曝燒，tui3 an2-ni 水就變做水煙chheng3上天頂--去。水煙ti7 天頂見著冷風，就koh 變成水ka落tui3 山頂地面來，這就是叫做雨。所以thang知，溪水是tui3 山頂流落海，總--是到海會koh chheng3上山，是an2-ni循環teh 轉。世間萬項teh 變換，看真都照這個款；是有照一定e5 路徑teh 變遷，的確m7是無定著亂亂ti7-teh 絞。水著行流、著變換才be7 臭；世間萬項也是著ai3 改舊換新才會有進步。水雖然是真清真好，m7-ku2 若是不時積ti7 一所在，無偌久就會變濁發臭味。
世間雖然是koh較好e5 事誌，若m7是會thang 合時勢平平來變換，無偌久也的確著ai3 成做舊相無合用e5 物。世間e5 teh 變遷抵抵是親像溪水teh 流，暝日都攏無歇睏。水愈流是愈活、愈清氣；世間社會愈變是愈新、愈進步。水teh 流有照定著e5 法度，世間萬項e5 變遷也是有一定e5 次序，的確無hit 號鴨卵膏tui3 石頭縫出來e5 事誌。

2.	台灣有變抑是無？
照目珠所看見--e5 來講，這20外年來，台灣是變真濟。較早人teh 交通往來攏是用腳行，有tiok8 e5 人是坐轎騎馬。今到佗落都是有火車、自轉車、自動車thang 坐。才情較gau5--e5 一日也是be7 行過十舖 路，總--是現時一日beh 走100外舖是容易。早e5 道路、街路攏是親像雞腸仔彎彎oat-oat 真細條；現時都攏是真直、真闊、真大條、真平坦。前街路e5 水溝較無通，所以臭水積歸窟，致到生bang2、生蟲、發毒氣，hou7 人快破病，現今大概街市攏有開水溝，四界都攏礁鬆。往tang 時攏是用臭油teh 點燈，m7-na7 是無夠光，實在真危險、真kau7 烏煙；總是這tiap8 已經有電燈thang 點，暗時會thang 照比日--時koh較光。各所在街市加真sui2,也有加設公園thang thit-thou5,也有真濟e5 大間厝thang 看。濟濟所在有大間e5 製糖會社，機器e5 聲khin3-khong3 哮；做生理e5 法度也攏佮前有各樣；學校也有較整頓、較濟間；做官e5 人也是加較濟、較嚴，鼠賊仔減真濟，強㳜賊  會thang 講是已經絕種--了。
提現在e5 台灣來比較往擺，有變遷e5 所在是真濟。亦所有變了e5 是好歹參差，卻m7是攏總thang 恭喜。好歹且無論，kan-ta請想看chiah-e  所有變換e5 點是tui3 an2-choaN2來？不論hou7 啥人講，扑算敢無人beh 講是tui3 咱本島人e5 心內激--出來？抑是tui3 咱e5 手來造成。見笑--ah！咱m7-na7 be7 曉得家己激出這號，連學--人，toe3--人e5 款樣咱都是be7-會。設使mai3 得別人佮咱chhap，將現時在咱台灣島內所有一切e5 施設、逐項e5 機關放hou7 咱來掌，咱無才調thang 掌理好勢，這是看現現e5 事，扑算m7免偌久會退到佮一、二十年前相像。
M7 是我愛侮辱家己，實在是這e5 款，家己o-lo2 都也是無路用。所以著明白；台灣雖然是有變遷，這是lang5 做hou7 咱--e5,m7是出自咱e5 才調。Tui3 an2-ni著講：「台灣是無變較著」。世間時時teh 變，別人刻刻攏有teh 換新，總--是咱iau2-ku2是照二、三十年前e5 頭面。因為an2-ni逐家著比往擺較艱苦，較無趣味是應該。Ai5--ah！台灣有變新，總是逐家都是愈叫苦！新--e5 是m7-bat，舊--e5 又是差不多teh-beh be7記--tit。目珠金金看別人phiau-phiau phiat-phiat teh 活動，m7-ku2 家己親像破病人；ai3 beh toe3 人tio5腳是企be7-chai7,beh 學人比手又舉 be7 起；想beh趁人e5 嘴尾唱，m7-ku2 嚨喉礁礁、嘴舌be7 振動。況兼又koh 常常抵著作孽  e5囡仔，抑是無天良e5 惡漢beh 欺負。Ai--ah！逐家怎樣m7著ai3 歕氣？

3. 究竟是無讀、無教所致--e5。
逐家現時e5 遭遇，究竟想真，是因為久年教化無興，失了教示所致--e5。Hou7 教化chiah-nih8 衰退e5 原因算來是真濟。法度設了m7好也是有，亦有一部e5 人ai3 眾人憨，家己thang 專權，用種種e5 手段teh 阻礙也是有。總--是最大e5 原因是在眾人be7曉教育e5 寶貝，kan-ta 為著目前e5 食飯出力，看讀冊講究e5 事做加--e5,掠做是空了工。
咱本來e5 性質是較致重實在，較顧目珠前；萬項都是ai3 真抵真、實抵實，攏是重閱歷，賭天運na7-tiaN7。較濟是信，講，人beh上懸出身m7免的確ai3 讀冊；所以有一句話講：「劉項原來不讀書」，是講漢朝e5 開基祖劉邦佮楚霸王項羽；這輩e5 人攏無讀冊，in 都也會peh hiah懸，做hiah 大e5 事誌。這是古早e5 事蹟，ti7 眾人攏是愚憨m7-bat 甚物e5 時代，kiam2-chhai2 會用--tit；在今仔日萬一若是iau2-ku2 有人an2-ni 信，就是真可憐。時代已經無相像，現時是學問e5 時代，僅僅用一人e5 閱歷經驗是斷然be7-thang 做甚物，實在是難得企會chai7  thang過日。
較早是個人主義e5 時代，萬事攏是tui3 家己一人來扑算，攏是一人 tui3 一人e5 做法；所以較濟著憑自己e5 氣力，用家己e5 主決專斷。譬論tui3 做生理e5 方面講，較早攏是一人一人家己做，逐項真簡單，各人e5 氣力都是有限量，所以一人抵一人e5 輸贏增差是無偌濟。現時已經m7是這款e5 做法；現時是共同協力e5 時代，所以生理也是合眾人e5 氣力teh 做。你看，現時有加真濟款e5 新機關，有叫做甚物會社、甚物銀行，攏是用株式合濟濟股株teh 做，本錢是真正大，生理是做非常闊，伊e5 氣力無限量。俗語講：「相佮米，煮有偆」。因為本大、銷路大，所以物件會thang 頂真koh 再俗。M7-na7 an2-ni，iau2-ku2 會thang 安排伊e5 店內真sui2,會扭人客e5 目珠，也會thang 設備濟濟項hou7 人客歡喜。
我e5 目珠所有親看見上大坎e5 門市生理店，kan-ta hit 間店e5 厝，是起四、五百萬銀，是六層e5 洋樓，內面e5 鋪設宛然親像王宮，店內大小e5 伙計，查甫、查某總共千外人。內面有伊thang hou7 人客the 倒，也真濟查某囡仔teh 捧茶；也有花園thang hou7人客賞玩、也有人teh 奏樂做戲hou7 人客聽看。亦人客若腹肚枵也有thang hou7 伊買食，m7免koh 走去別tah。若熱e5 時有thang 拭面，也電風thang涼，人客e5 衫eng 沙有人thang ka7 伊拭。人客所買e5 物m7免家己提，若ka7 伊交代，有自動車抑是火車thang ka7 人載到厝。若是較遠--e5,隨時會thang ka7咱寄郵便運送到咱兜；不論你交關濟少都攏是這款e5 相款待，親像這款e5 做法，一人e5 小生理beh 擋thai3 會thang 在，定著ai3倒店！總--是這號生理m7是喝做就隨時會thang 做，著bat 真濟方面e5 事誌，著合真濟人e5 智識，才做會thang 來。這款是真濟人相佮約束teh 做，所以的確著有種種e5 規矩，著明白法律才做會thang 四正。
又koh 交關是真闊，行情ai3 精通，自然批信往來是真捷，所以m7-na7 家己e5 文字著ai3 bat，別國e5 話佮文都攏ai3 精通。數目真濟、真雜，著怎樣記才會明白？錢銀著怎樣運轉才會流通？店內e5 所費著an2-choaN2用才會節約？Che 也m7是一人所想會到。Tui3 這幾點想也就thang 知，現在beh 做生理，著ai3 有學問、著讀冊，著知影濟濟gau5 人所經驗、所閱歷、所研究e5 結果，將hiah-e  提來做參考，an2-ni 現時e5 生理才做會來，也才會成功。做生理以外無論是做穡抑是做工，在現時都攏著讀冊、有學問，才會thang 佮人平坐企。
論人讀冊研究學問有兩款e5 目的。一款是beh hou7 人e5 品性齊全，koh一項是beh hou7人得著做工、辦事e5 才能。孟夫子講：「讀冊無別項，kan-ta 是beh 求所扑m7見e5 良心倒轉來」，就是beh hou7 人e5 品性齊全e5 意思，這是讀冊第一個目的。總--是較濟人無想到這點，講讀冊是beh 趁錢、做官。趁錢、做官、做事誌，che是屬技術才能e5 方面，是讀冊講究學問第2個目的，較早是kan-ta看重ti7 這點，che 是較偏e5 看法。人kan-ta hou7 老母生--出來是無齊全，是一個人e5 初胚na7-tiaN7，的確著koh 講究學問，知影真濟gau5 人e5 所想所行，thang hou7 咱e5 頭腦活動、心思明白，hou7 咱會曉做工、辦事e5 法度，起頭才會算得是齊全。在咱台灣從前教育攏無興，學問攏失墜，這攏是tui3 咱逐家家己佮咱e5 祖先較濟無明白學問e5 真意義，be7 曉得時勢e5 變遷所致--e5。
列位兄弟姊妹，時勢已經變換了。較早是一人tui3 一人teh 做事，是個人主義e5 時代，現今是眾人tui3 眾人、團體tui3 團體，是協同主義e5 時代。較早是一人gau5,眾人憨；一人致蔭，一人呼hat 眾人；是英雄主義、是專制主義e5 時代；現今是眾人gau5、眾人勇；公家做、公家收，用濟人e5 好，制止眾人e5 歹，是民眾主義、民本主義e5 時代。較早是隨便ai3,隨便thang 做，各人會thang 扑各人e5 算，是自然主義、放任主義e5 時代；現今是有認定一個公家e5 標準、公家e5 規矩，公家著ai3 守；就是理想主義、法治主義e5 時代。總講一句，早前是一人一人家己活e5 做法；現今是變成一人合眾人做夥活e5 做法。Thang 知在現今e5 時勢，一人佮眾人是真大有關係，所以一人be7-thang 照家己e5 扑算，著知影眾人e5 事誌；著bat 真闊，所以著有學問，有智識才會用--tit。今咱逐家知，咱台灣e5 婦人人敢m7是目珠攏m7-bat「一--字」是一劃--mah？亦查甫人幾人有讀冊neh？Ai5--ah！時勢變了了！咱逐家iau2-ku2 是目珠烏暗--e5 較濟。An2-ni 看，逐家怎樣m7免艱苦會用--tit！咱實在是失教示，咱e5 頭殼碗內是攏空空。台灣現今是在智識飢荒e5 時陣--lah！

4. 今著緊緊普及羅馬字！！
世間刻刻teh 換新，時勢已經變換了，總--是咱台灣e5 本島人，兄弟姊妹，iau2-ku2 是照舊款，be7-thang 應時勢。Che 是因為失教育無學問所致--e5;咱已經明白了。今咱著趕緊來振興咱e5 教育。論這項教育e5 事誌，m7是一刻所做會thang 來，著ai3 真久e5 苦心，才一sut8仔會得見功效。日本帝國領台以前，受書房舊式e5 教育bat 漢文漢學e5 人是無偌濟。現今m7知iau2偆有10萬人抑無？我teh 蟯疑。自領台以後，總督府有新設種種e5 學校；到今受這款教育，學新學問e5 人，深淺無論，一切算在內，也敢無thang上10萬，這是我e5 推想扑算敢無傷大增差。本島人攏共有360萬人，僅僅才差不多20萬人有學問，敢m7是真少--mah？這是甚物原因--neh？一項，是咱家己be7 曉看學問重；一項，是設法e5 人無有十分e5 誠心。Iau2-koh 一項，就是beh 學學問e5 文字言語太間隔非常難得學。
抵著現時e5 景況，此去逐家的確tui3 教育會真熱心才著。但是一項文字佮言語著koh 一番e5 大深想、大研究。台灣佮中國e5 往來的確be7 用tit隔斷--去，所以漢文是斷斷be7用tit放sak。台灣人又是日本e5 百姓，所以日本e5 國語也是的確著ai3 學。M7-ku2漢文是真oh，國語也是真難，koh 再這兩項佮台灣話攏是無關係。一個人beh小可精通這兩款言語文字，至少著ai3 10年e5 工夫；thang 講是真重e5 擔頭。少年囡仔自細漢學起，就有向望會成功；現時m7-bat 字e5 大人beh 來學，扑算學到死也敢是be7 成。
現今在咱台灣應該去學校讀冊e5 少年囡仔，平均100人中才33人去讀冊；後手67人是著做無學問e5 腳色。Thang 知，現今在台灣e5 囡仔3分2是 iau2 無學校thang 讀冊，敢 m7是真可憐--mah？若講到20歲、30歲以上e5 查甫查某，無機會thang 接近學校--e5 是滿四界。Chiah-e  2、30歲以上e5 人，正正是teh 經營現今e5 台灣。Chiah-e  m7-bat 學問、m7-bat 事誌，台灣beh thai3 會換新進步？亦這陣e5 少年囡仔是後代beh 經營台灣e5 人才，chiah-e  這陣無學校thang 讀冊，後來beh thai3 有路用？An2-ni台灣beh thai3 有向上e5日？咱beh thai3 有出頭天e5 時？到chia算是水膈到鼻孔口，咱無認真來設法怎樣會用--tit？
這個問題我自十外年前就有細細想過了。照我e5 所想，我信講，若m7是緊緊普及羅馬字是無變。大正3年e5 年尾，板垣伯爵tui3東京來咱台灣，佮林獻堂先生以外真濟人，協力beh 創設同化會e5 時，我ti7 hit 時就有tui3 in 建議著採用羅馬字。Hit 時in tui3 我講：「總督府佮真濟內地人tui3 這個會不止大反對；chim2-ma2 若講beh 普及羅馬字，thang 促進台灣e5 教育，驚了會koh較反對。」照in 逐家hit時e5 意思，是講設同化會是beh hou7 本島人同化佮內地人像款，所以逐家著熱心學國語才好；chim2-ma2 若是來教羅馬字，beh 用台灣話來教本島人e5 學問，總督府的確會講，這是beh 叫本島人tui3 國語那無熱心，那佮內地人離開，所以總督府的確會koh較反對。
Hit時我有詳細辯明hou7 in 聽，總是都無采工。照我hit 時所想，本島人佮內地人化做相像款是好，總是無的確本島人攏著化就近內地人。本島人有歹--e5 化就近內地人e5 好，這是會用--tit；m7-ku2本島人有好--e5 也著化去就近內地人e5 歹--e5,這是斷斷be7 用--tit。不過有好相佮學，有歹相佮除；逐家攏來相佮變做好，這才是真正e5 同化。所以逐家著ai3 第先會曉好歹是甚物，第先有像款e5 智識是要緊，逐家熱心學國語也是好，m7-ku2 叫現時二、三十歲以上e5 人著先學國語，然後tui3 國語才來學智識，an2-ni 是無向望e5 事誌。Hiah-e  人到死扑算國語也是學be7 成。所以的確著緊緊先教羅馬字才著。Che 是我hit 時e5 意見。Hit時同化會e5 幹部林獻堂先生in hiah-e  主腦e5 人來台南，台南市e5 人ti7 新起e5 大舞台ka7 in 開歡迎會，我hit 時也有ti7 hia 講這款意味e5 話。題目我iau2 會記--tit，是「同化e5 真意義佮咱e5 準備」。就是現時我也是這款e5 意見。關係這層羅馬字e5 問題，這十外年來不時都tiau5  ti7 我e5 心內，tui3 這層我也講真濟話了。總是誤解我e5 真意，佮有一部分m7-ai3本島人gau5 e5 人，不止大大唱反對、講歹話。雖然是an2-ni，真金是斷然m7驚火，真理是hou7 人be7 滅--tit。近來官民e5 中間，tui3 這層著要緊普及羅馬字e5 事誌漸漸有teh 看重。聽見講警察官e5 練習所已經有採用羅馬字teh 學台灣話。亦小學校亦已經有teh 教台灣話，也是漸漸會採用羅馬字。這是真thang 歡喜e5傾向。
逐家著趕緊來學羅馬字。咱若攏bat 羅馬字咱會thang 得著濟濟e5 便宜，不論內地人抑是本島人，無論查甫查某，大人抑是囡仔，有學問抑是無--e5。原來言語文字是智識e5 倉庫，亦是人e5 心肝beh 相交陪e5 門路。M7-ku2言語是用聲音表現；聲音是響無偌遠，koh再一擺就消無--去，所以人講e5 話be7-thang hou7 真濟人做一擺聽，也be7-thang 將所講e5 話留teh hou7 後來e5 人知影。因為ai3 補這款e5 缺陷，所以才有制定文字，將人所beh 講e5 言語用文字表現，寫tiam3 紙e5 面頂，照hit 張紙面所寫e5 款抄寫，抑是用機器印，就會thang 得千千萬萬張像款e5 文字，將hiah-e  寄hou7 人，雖是koh-khah濟、koh較遠e5 人，都會thang 將咱所愛講e5 心思傳hou7 in 知。M7-na7 an2-ni，所印hiah-e  紙ka7 伊佮歸本（就是冊），收好起來囥，雖是較久e5 後世代人，也是會thang hou7 in 知咱e5 所想。 
Thang 知有言語也著有文字，才會得將人e5 心思傳佈到ti7 闊闊e5 所在、久久e5 中間。亦人佮人e5 交陪，才會thang 愈親密、愈開闊。世界中文明e5 人，有言語的確也有文字。野蠻人kan-ta 有言語無文字，所以in be7-thang 將家己e5 心思傳hou7 後來e5 人知，亦家己也be7-thang 知影以前e5 人e5 意見。總講in 是無學問，不時家己想家己bat na7-tiaN7，be7-thang bat 較濟，不時be7 進步，不時都野蠻。咱e5 台灣話本來是佮中國話像款，平平是用漢字，因為咱久年放sak 學問，咱e5 話煞佮漢字相離開，台灣話煞teh-beh 變成一種無文字e5 言語。這是真thang 感嘆、見笑e5 事誌。致到將來內地人beh 學台灣話著kan-ta 用嘴盤，本島人beh 學國語抑是漢文，也著不時近先生，be7-thang tui3 冊來家己學，是真大費氣。好佳哉！有一種羅馬字thang 幫贊咱。咱若將chiah-e  羅馬字學了攏會曉用e5 時，beh 學國語、漢文e5 人m7免先生，kan-ta 看冊就會thang 家己學。加真省本koh 省工。Koh 一項最好--e5,就是iau2 m7-bat 國語抑是漢文e5 人，會thang tui3 羅馬字來bat 真濟e5 智識、真闊e5 學問。亦tui3 別種e5 文字已經有得著相當e5 學問e5 人，也會thang 用這項羅馬字發表伊e5 研究hou7 攏總e5 兄弟姊妹知；一--來會thang 利益逐家；二--來，伊家己e5 頭腦也會較活動。Tui3 an2-ni，咱台灣e5 教化的確會大振興，眾人e5 精神的確會較足、較向上。台灣tui3 an2-ni，的確會加添大大e5 進步。
逐家已經bat 羅馬字e5 列位，我信列位也是時時teh 掛心台灣e5 進步，所以深深期願佮逐家合氣力，暝日認真普及羅馬字。咱逐家若m7是緊緊先來bat 這24字e5 羅馬字，台灣是的確真正難得救。台灣現今是在智識大飢荒e5 時代，逐家e5 頭殼碗已經空空，餓到beh倒--落去！咱今著緊緊第先來開這e5 羅馬字e5 倉庫門，這間較好開。咱枵餓了無力，別間倉庫門是開be7 來，著tui3 這間開，咱e5 頭腦才會得著淡薄飽tiN7。Tui3 an2-ni，咱就會thang 積蓄sia少e5 氣力，thang koh 來開國語e5 倉庫、漢文e5 倉庫，抑是英語，以及其他種種外國話e5 倉庫門。列位同胞！咱著緊緊來學羅馬字，亦咱濟濟人著用羅馬字來寫濟濟e5 好冊，hou7 咱濟濟e5 兄弟姊妹讀；hou7 in thang 醫好in e5 精神e5 枵餓。若是an2-ni，台灣就會向上、台灣就會換新、台灣就會活--起來！！
 
第三項
論社會生活 e5 意義

1. 個人佮社會
個人就是單身人e5 意思。兩個以上e5 單身人做夥企起e5 時就成一個社會。所以thang 知社會有種種；家庭、宗族、鄉里、街市、國家都攏是一種e5 社會。Koh 講一句較明，社會就是兩個以上e5 人，為著一個目的做夥結合e5 團體。這句「為著一個目的」，這句不止著ai3 認真；若無目的，雖然有兩個以上e5 人ti7--teh，也不成社會。Koh 再就是有公共e5 目的，hit個目的若是小、細抑是無明朗，所結成e5 社會也是m7成物，是se-sap--e5。
 比並社會親像厝，個人就是楹仔、角仔、磚、柱，hit一類。厝ai3 勇；免講磚、石、杉柱ai3 攏勇，總是kan-ta an2-ni be7 用--tit；起hit間厝e5 目的ai3 明白要緊。厝e5 目的，m7-na7 是beh chah8 風雨、防水火；koh 再著ai3 通風、有衛生，會堪得地動。Chiah-e  目的若想有夠額，koh 有明朗，自然hiah-e  材料tau3-chheng7就會好勢，會鬥搭；起了厝就的確真勇、真舒適。社會佮個人e5 關係，實在是佮che 像款，ai3 社會文明就著個人攏有教育，各人各成一種e5 人才；亦個個攏有明白in e5 社會共通e5 目的，這款e5 社會起頭才有堅固。

2. 怎樣著 ai3 有社會？
人怎樣著佮人做夥過日？無，敢be7 用--tit？人m7佮人做夥過日？人m7 tiam3 社會生活，卻m7是絕對be7 用--tit。世間都有hit 號出家人（和尚）；伊攏無佮世間社會關係，家己隱居深山樹林e5 內底；死日若到才自an2-ni 煞。若是家己甘願an2-ni 做滿足，卻也是隨意做就好。
總是這款敢m7是逐人甘願--e5。甘願m7甘願，請一邊。照實che 是道理所m7容允e5 事誌。你看，設使人人若真正學出家人e5 款，真正hou7 伊收去做徒弟，人無偌久的確攏著ai3 絕種。讓一步講，親像hit 款e5 生活有甚物趣味，有甚物意義，有甚物好--處thang 扭人e5 心neh？簡單講一句，人佮人做夥過日，ai3 toa3 社會生活，che 是人e5 天性，是情理所應該--e5。
西洋人有講：「人是社會e5 動物」。這句話就是講人也是一種e5 動物，佮普通e5 動物各樣e5 點，就是會曉組織社會。所以thang 知人若是放sak 社會，無看社會e5 事做要緊，che 是背反做人本來e5 性則，這款人be7 用tit講是「社會e5 動物」；近因是普通e5 動物，就是佮精牲像種類。 
怎樣著ai3 有社會？照頂面所講是tui3 人e5 天性所要求--e5。An2-ni kiam-chhai講了較渾化，be7-thang 夠額清楚，以下ai3 舉幾點較有形體e5 事來補足。
（A) 太古咱人iau2 be7 文明e5 時代，因為食穿e5 物無夠額，所以生出人著ai3 相爭相搶e5 事誌。Ti7 相搶e5 中間免講是力較強e5 人較贏。力ai3 較強，一人e5 力是有限，自然著ai3 佮別人合做夥。這個就是發生家族宗族e5 理由。Tui3 an2-ni 直連結、直闊大，家族無夠，就生出鄉里庄社，到尾就顯出國家e5 組織來。Che 會thang 講是社會發現第一e5 理由。
（B) Koh 再人佮普通e5 動物有一點大無像e5 天性，就是人有一種不時ai3 進步向上e5 心性。人有一個本性，所以定著無愛定定固守一款；若有較著--e5、較好--e5、較sui2--e5,伊就出氣力去求去做。因為an2-ni，自然著ai3 佮濟濟人合氣力，be7用tit離開社會。
較野蠻e5 人be7 曉佮人合氣力，家己也著種作，也著起厝，也著紡織，用一人小小e5 能力beh 做一百萬萬款e5 事誌；所以in 所做--e5 是淺近真m7成物，久久都攏be7 進步。文明e5 人就m7是an2-ni，伊極愛佮人合氣力，伊所組織e5 社會極齊全；士農工商萬項e5 事誌攏有分別，各人分擔伊所見長e5 事，出力去做研究。M7限定an2-ni，就是擔當像款職業e5 人，in 也是極gau5 做夥參詳比接。Tui3 這款in 所做e5 事誌非常快進步，人人才將in 所得著最好e5 結果獻出ti7 社會，做社會眾人e5 路用；人人攏是an2-n i做，所以hit個社會逐人都真快進步，才會成做文明e5 人。所以thang 知ai3 做文明e5 人，就著gau5 合眾人e5 氣力，就是ai3 有社會才會用--tit。
（C) Koh 舉一點講：「三字經」e5 頭一句講：「人起頭e5 性情本是好。」實在人是攏有良心，意愛做好。因為人愛盡伊e5 好心，伊著去chhoe7,肯受伊e5 好心e5 對手；若m7是，伊e5 好心beh去做tiam3 佗位--leh？所以著ai3 有社會，人e5 良心tui3 an2-ni 才會thang 受安慰，亦人才會活潑，一世人才有真正e5 趣味。
這點e5 道理是真深，也是最要緊--e5。古早到現今e5 社會大概攏是照（A）佮（B）hit 兩點來成--e5 較濟。Che be7-thang 講是文明e5 社會。若是真正文明e5 好社會，就著照逐人e5 道德意識（就是良心）來組織才是。人為著ai3 實行伊e5 好心組織好社會，hou7 伊e5 良心會滿足，che 是做人應該e5 本份，也是人世最後e5 目的。

3. 社會組織 e5 本相
織線成布，合人就成社會。布e5 花字有百百款，總--是社會e5 形像敢m7-na7 千千萬萬樣？社會組織e5 款式實在是複雜至極。因為社會e5 形像複雜到an2-ni，有一輩軟chiaN2 e5 人生出一款厭世e5 感念，講「世態無常」。就是看社會親像水波非常動搖無定著。總--是這款是看皮無看骨所致--e5;若進較深檢點來看，就的確會thang 看著社會e5 本相。
請認真看，布e5 花字雖然有濟濟款，總--是只有兩種e5 線織成--e5;一種是直線，一種是橫線。社會也是an2-ni。社會e5 形像看見是千變萬化；m7-ku2 若認真ka7 分別，就知不過是「你」、「我」，這兩款e5 人所組織e5 社會究竟是有幾款？亦各款社會e5 關係是甚物款式？Koh 再甚物款式e5 是較好？請逐家研究看。「你」、「我」兩款e5 人總講才有三款e5 關係。這3款e5 關係會thang 用三句話來表白。
（1）	你是你，我是我。
（2）	我是我，你也是我。
（3）	你是你，我也是你。
第（1）款，「你是你，我是我。」這款關係e5 社會是人上be7 發達e5 時代才有。現時在A-hui-li7-ka e5 野蠻人抑是咱台灣e5 山內人，就是企ti7 文明人e5 中間；若是hit 號修養iau2 be7 到e5 人，所結e5 社會大概是這款。這款e5 社會是親像一盤e5 沙，逐家攏無關聯，不過一粒一粒相疊做一堆；若是風吹到，就一粒散一路。在這款社會會扭眾人合做夥e5 根源，就是出ti7 逐人e5 本能。（M7 免人教，家己會曉e5 才能）。譬論講，腹肚枵就家己會曉ai3 得著物，對敵抑是危險e5 事誌到就會曉驚惶想beh 防備，抑是愛色慾，ai3傳子孫e5 欲望，che 攏是本來就會曉--tit。野蠻人e5 社會攏是這款本能叫in 做成--e5。各人e5 本能所要求e5 物若是得著了，亦就「你是你，我是我」；無想koh 佮人做夥，無看社會做要緊，各人就行各人所愛行e5 路。
看這款事做應該e5 人就是利己主義e5 人。自古早到今仔日，在世界所有滅亡e5 社會國家，都攏是這款利己主義e5 人所結成--e5。雖然an2-ni 在這款，「你是你，我是我」e5 社會也有一項好。因為逐人是想「你是你，我是我」；所以hia 無做過頭e5 事誌，無干涉人、無束縛人，也無倚靠人，家己做家己當，不止有獨立e5 風氣，也較有平等e5 觀念，社會e5 組織也是較簡單。
第（2）款，「我是我，你是我」。在這款e5 社會是我做中心e5 社會。我是一人，你是眾人；所以thang 知這款社會是一人做頭，眾人做腳手；是一人管眾人；thang 講是專制主義e5 社會。在這款社會，第1，做頭e5 人ai3 有實力斟酌；第2，著有真嚴e5 法度thang hou7 腳手e5 人守，才會thang 保平安。若m7是就的確會真亂。
中國自古早到現時e5 國家，都攏是用這款，「我是我，你是我」e5 思想來組織e5 較濟。M7-na7 中國，世界中e5 國大概都也是屬這款。在這款，國家的確無平等，也無自由；若是有自由就是kan-ta 一人，抑是一小部分e5 人na7-tiaN7。
在這款社會是無公理也無道德；若是有，就是將一人抑是幾個人e5 私khia 情理，強強拗折眾人著ai3 信，著照an2-ni 行。總講，在這款社會，「強權就是公理」。有勢力e5 人所講e5 就是公理，就是道德--lah！萬事是品力；拳頭拇較大粒e5 人就稱「王」、稱「帝」；細粒e5 人定著是據在伊排比。因為an2-ni，人氣力無夠e5 時就忍氣吞聲，死心服從孝順。M7-ku2 到一日sit8股毛若發夠額，伊就想beh 飛懸；m7-na7 m7 hou7 別人管，返tng2 煞想管別人。Thang 知這款e5 國家社會是不時無平安，不時大擾亂。
若是的確beh 保平安，獨獨有一步，就著創hou7 逐人憨憨，hou7 伊m7-bat 半項事。親像孟夫子所講，「人若無教示，m7-bat 事誌，就佮禽獸同一樣。」若親像禽獸就m7-bat大義，也be7 曉扑算較深較遠e5 事誌，致到親像大水流柴，一人散一tah，thang hou7 拳頭拇較大粒e5 人較好排比，較快下落。
秦始皇將天腳下e5 讀冊人攏掠去tai5,將冊攏搬去燒，就是an2-ni e5 主意。所以thang 知，眾人若是無教育，m7-bat 道理，這款「我是我，你也是我」e5 社會就會成；亦這款社會若成，人e5 生命就m7值一隻狗！  
看現今，咱e5 家庭內也是iau2 ku2照「我是我，你也是我」e5 主義teh 行。你看，在咱e5 家庭攏是專制主義；老父一人主意厝內一切e5 事；老父以外e5 人，不論老母抑是子兒新婦，都攏是kan-ta 伴彈toe3 拜。譬論後生、查某子 e5 婚姻，這項是後生、查某子一世人e5 大事誌，都也著老父主意；做子e5 人假若親像傀儡e5 款，據在伊拖--tioh。翁某ti7 合婚hit暗起頭才相bat，逐家有相意愛抑無，是tui3 hit tiap8 才相動問，thang 講是物食了才講價錢e5 做法。咱足額知影這款弊害實在是真大。Koh 再逐人都攏是「我是我，你也是我」e5 主義，較強--e5 就佔較贏；所以查甫人就講「查甫人e5 事誌是查甫人主意，查某人e5 事誌也是查甫人ka7 伊主意。」Tui3 an2-ni，查甫人就家己主意，koh 娶一個抑是2個，或是3個；攏是phin7 伊e5 氣力；查某人攏be7-thang 講甚物，kan-ta 會thang 恬恬坐，清閒食到死。Tui3 這款，「我是我，你也是我」e5 思想來成e5 社會，實在是thang 驚。Che 僅僅是講咱e5 事誌，總是這款無尊重人e5 心肝，佮tui3 這款歹思想來組織e5 社會，卻m7是kan-ta 咱才有，kiam2-chhai2現時世界較濟e5 社會都iau2 ku2 是這款。
第3款e5 社會組織就是「你是你，我也是你」e5 關係。這款是最好最進步。「你」e5 意思就是指「我」一人以外e5 眾人。所以「你是你，我也是你」這句話e5 意思就是講，「Lin2眾人所有--e5 請lin2 眾人家己--得，我所有--e5 也是beh hou7 lin2 眾人得。」Koh 換一句講，「Lin2 逐家請做lin2 逐家e5 事誌，我e5 事誌我家己做，請lin2 免替我；亦lin2 若有ai3 我ka7 lin2 做，雖然是放sak 我家己，我也是歡喜ka7 lin2 做。」Che 就是一人家己歡喜做眾人的路用，m7肯為著家己的事誌佮別人相爭，也m7肯為著家己e5 歡喜be7 記tit眾人e5 艱苦。
這款思想是最要緊、最高尚；總是人往往都ai3 為著別種e5 迷惑煞be7記--tit。親像中國孔子教人著有仁愛；印度釋迦佛教人著有慈悲；猶太e5 耶穌基督大聲叫人著反悔相疼。這3人所設e5 教示，所講e5 話雖然是無像，總是in e5 精神thang 講有共通，就是教人m7-thang 看重家己，著ai3歡喜替眾人做工。Che 就是「你是你，我也是你」e5 主義，是叫人人歡喜貢獻社會。
kiam-chhai有人講：「He 敢著聖人才做會到；普通人敢做be7 來？」Che kiam2-chhai2有影是真少人做會到，總是人若m7極力去做這款實在是真thang 擘腹。因為人若m7是歡喜an2-ni 做，社會是斷然be7-thang 成，be7-thang 保平安。咱若仔細看就知，若有這家口抑是一鄉里，一個國家teh 興旺e5 時，這款e5 心是的確真旺盛，行這款事誌e5 人，的確是真濟。Ah！列位，kiam2-chhai2 咱 e5目珠有影iau2 m7 bat 看見這款人，總--是咱ai3 知影，咱e5 社會是已經沈淪真久，真久--lah！
 
第四項

論漢人特有 e5 性質

1. 咱是甚物款人？
古早在西洋有一個大gau5 人教示人講：「人著a3i 知影伊家己。」這句話是講，人在世間beh 好好過一世人就著a3i 冷靜，有智慧，精通事理，亦第一第先著知影家己。實在知影家己是知影萬項e5 起頭。M7-ku2 燭台e5 下腳反轉是較暗；人e5 目珠 be7-thang 直接看著伊e5 面。親像an2-ni，人beh 知影家己是啥款，m7是容易e5 事誌。雖然是間隔，總是m7知是的確be7 用--tit？孔子e5 大學生曾子有講：「我一日e5中間3擺反省家己e5 所做。」咱若a3i 知咱家己，總著不時親像曾子反省家己e5 所做所想。M7-na7 an2-ni，iau2-ku2 著不時洗清咱e5 耳空，虛心聽人批評咱。講咱好，抑是講咱歹，咱應該好好ka7 伊拾來做參考。
若是各人有實心去an2-ni 做，家己e5做人是甚物款，家己e5 品格是懸抑是低，就漸漸會明白，世間e5 路也就漸漸行了較會正。	
 我ti7-chia 所a3i 佮逐家研究--e5 m7是beh講我是甚物款人，抑是你是甚物款人。Che 是個人是單身人e5 事誌。個人 e5 事誌就著個人家己去研究，照頂面所講e5 法度去反省才著，才會確切。
Ti7-chia 所a3i 議論e5 是「咱是甚物款人？」是將咱本島人360 萬兄弟共通所有e5 性質，a3i 來相佮研究hou7 明白。
咱360萬兄弟姊妹是相佮組織一個社會，相佮守一款e5 風俗習慣，相佮講像款e5 話，相佮世系歷史，相佮血統，相佮祖先。總講，咱是像種族，是像民族--lah！咱e5 民族就是叫做漢民族。所以thang 知，講：「咱是甚物款人？」就是a3i 明白咱e5 民族e5 性質。民族e5 性質叫做「民族性」。Beh 明白咱e5 民族性，就著詳細審察咱兄弟姊妹現在佮過去e5 社會生活。咱現在e5 社會生活是指甚物--neh？就是指咱在家庭所做是甚物款，ti7 鄉里眾人e5 中間所做是甚物款，亦咱tui3 國家所做是甚物款，koh 再tui3 世界萬邦萬國，tui3 通天腳下所做所想是怎樣？Chiah--e5 是hou7 咱thang 知咱現在e5 社會生活e5 實際方面。
總是iau2-ku2 一方面咱著a3i 知，就是看咱所守e5 宗教，咱所敬拜e5 是甚物？咱tui3 藝術有甚物興味：就是看咱所愛看e5 戲、所愛聽e5 音樂、所愛賞玩e5 書畫彫刻是甚物種類？Koh 再看咱所愛讀、愛做e5 詩文小說是甚物樣？關係宗教藝術這款就是思想方面e5 事誌。總講，a3i 知咱現在e5 社會生活是啥款，咱就著照頂面所tui3 咱現在所有共通實際方面佮思想方面e5 生活仔細稽考。若是用chiah 夠工研究，就的確會thang 明白咱e5 民族性。總是che 是kan-ta tui3 咱現時e5 生活teh 講na7-tiaN7，kiam-chhai 有的確be7 透徹。所以著a3i koh 勘足過去e5 歷史才妥當。咱過去e5 歷史是佮唐山中國e5 人共通；所以人若a3i 知咱過去e5 生活是怎樣，就自然著讀中國e5 歷史。
以上所講e5 要點是講咱兄弟姊妹愛咱e5 生活較向上，咱就著明明知影咱家己，就是講咱著明白咱e5 民族性。亦a3i 知咱e5 民族性，著a3i 研究咱現在社會生活e5 實際佮思想，又koh 再著勘足過e5 事蹟。所以也著讀中國e5 歷史。我講chiah--e5 是kan-ta 提明a3i 咱兄弟姊妹明白咱 e5 民族性是真要緊，亦續講beh 知影e5 法度。咱ti7-chia 若beh 照所講e5 法度落去研究，這本冊e5 紙也是寫be7 了，咱chia 也無hiah 濟e5 工夫。所以詳細e5 事誌等候別e5 機會。我ti7-chia kan-ta 將我所研究e5 結好，較大要緊 e5,簡簡講hou7 逐家做參考。

2. 愛和平
咱e5 民族性e5 第一特色，我敢講是愛和平。甚物是和平--neh？就是照孔子所講：「咱所愛企e5 所在著hou7 別人企，咱所愛e5 所在也著hou7 別人到。」凡事佮別人公家，m7敢家己私khia霸佔，看四海內e5 人做兄弟姊妹款待。咱這款e5 心性是自真早就養成來--e5。逐家所知，咱e5 祖先是tiam3中國。中國e5 土地是非常e5 闊大，有咱台灣e5 差不多282倍大，亦有日本內地e5 26倍較加。中國e5 人口大約有4億，抵差不多是咱台灣e5 110倍，亦是日本帝國e5 7倍濟。
咱tui3 an2-ni 就thang 知中國e5 社會自古早就是真複雜。在這款社會，官府e5 約束是難得周至。歹人又真濟所在thang 抽退，事事beh 計較，的確是無一日e5 平靜。所以自然人人家己守本份，尊重別人e5 地位，合氣力相照顧。孔子e5 教示有講，「和平是最第一貴重，自古早就是看這款道德做上好，不論大細項事攏照an2-ni 去做。」你看，咱e5 人凡事誌不止守己安份；若講歹，會用tit講是較無志氣，總是若較認真看，就thang 知che 是出tui3 愛和平e5 性質來。
從來在中國常常有相thai5 擾亂，賊馬也真濟搶劫人，che 是事實。M7-ku2 著看真，所有相thai5 攏是做官人e5 野心家，少少無偌濟人，是kan-ta hiah-e  人teh 亂，佮全體e5 百姓是攏無關係。所有刺刺e5 賊馬也是因為日食無夠額所迫。Che 以外大部分e5 人攏是勤勉做工，m7敢傷過頭偏kham3--人。原來漢族是重文無重武，佮人爭拚e5 事誌，是迫--著e5 時才肯做。
漢民族tui3 別種族也是真重和平。Che 看漢族各時代e5 思想就明白。In 最煞尾e5 理想m7是想ai3 管轄通天腳下。In 是主倡「大同」：希望通天腳下到尾攏相像，逐家攏扑做一夥。免講人既然著組織國家過日，的確a3i 有頭人，a3i 有主權者。漢族是愛和平、愛大同，所以in 歡喜佮別種e5 人合做國家；也有時in 敢做頭，有時也敢扶人做頭無見笑。中國現時有hiah 濟人，m7知合幾十種族ti7--teh。
Koh再中國自古早就ai3 gau5 koh有德行e5 人做國家e5 主權者；所以你看，上古早堯帝讓位hou7 舜帝，舜帝koh 讓位hou7 禹帝；都攏是為著尊重好德行。到商朝紂王無道，百姓就離開伊，歡迎武王掌權。到宋朝尾，元朝e5 皇帝就頂--起來主權誠百年久。論元朝e5 皇帝是蒙古人，佮漢人各樣種；總--是伊有氣力thang hou7 百姓平安，滿天腳下e5 人也就攏甘願扶伊做頭。
又koh 清朝的皇帝也m7是漢民族e5 人，是滿州族；漢民族都也竟然扶伊，稱「皇」、稱「帝」，到差不多300年久。後來因為清朝所辦的政治m7好，全國民tui3 an2-ni失了向望，將皇帝廢無，換做中華民國。中華民國開國到今已經有14年。In e5 國旗是五色e5 布做成--e5。這支旗就是表明中華民國是五種族e5 人，平平合力組織--e5。我敢講，這支旗真thang 表明漢族和平e5 心性。你看，在現時e5 中國，漢族是佔最濟人，最有勢力；總是in 無假藉an2-ni 排斥別族，iau2-ku2 是歡喜佮別族像款，佔一塊平長平大e5 布條合做一支國旗。Tui3 an2-ni，也就足額thang 知漢族愛和平是到佗落--mah？
M7-ku2 著koh 想一點。漢族e5 愛和平是進步的--e5 抑是退守的--e5?照看是退守的 e5 和平較大面。怎樣講是退守的--e5 neh？因為in 所做e5 攏有囥一個「家己」ti7--teh。不過是若有好，歡喜佮人分；家己好，也肯hou7 別人好，hit 款e5 和平na7-tiaN7。究竟這款e5 和平是因為ai3 顧家己，hou7 咱會得thang 平穩起見，所以m7敢做歹hou7 別人be7 堪--tit，致到來破壞咱e5 平安，亦若有好也肯分別人；是驚若無an2-ni 做，hou7 人生起怨妒佮咱作怪就m7好。這款e5 和平是家己有好才做會到--e5,家己若m7好就be7 行--tit。若是進步的 e5 和平就m7是an2-ni。著m7-thang 提家己做標準，為著社會國家e5 和平；雖然是放sak咱e5 好，抑是放sak 咱e5 生命，也是肯去做；這款才是進步的 e5 和平。
漢民族既然是愛和平，怎樣今仔日中國會chiah亂？Che 就是因為漢族所愛e5 和平是退守的--e5;是為著ai3 顧家己平安起見--e5,m7是進步的--e5,m7是為著ai3 hou7 社會眾人有平安所生出來--e5。Che 是因為中國人較濟攏無教育，in e5 心神失了光明，kan-ta 有看見淺近e5 事誌，無看見較深、較遠--e5;kan-ta 知有家己，m7知家己佮眾人是相佮一條e5 生命；只有知影家己e5 家庭著顧，無想著社會國家是iau2 較著a3i 顧。所以若講一句較到底，中國人所有和平e5 心，因為是hou7 顧家己e5 心扑污穢--去，所以中國致到親像今仔日hiah 亂。M7-na7 an2-ni，中國人實在為著伊有hit個利己的e5 和平心，反顛倒受外國人輕蔑，講伊是懦弱無血性e5 人。所以咱a3i 知漢民族有和平e5 心是真好，koh再che是in e5 祖公佮歷代e5 聖賢所流傳e5 好教示。可惜這個性質為著in 久年無教育，致到失真，現時煞變做in e5 懦弱性，亦咱兄弟姊妹是佮in 像一條水脈流出來--e5 lah。

3. 尊祖先
漢族e5 民族性第2個特色是gau5尊敬祖先。各民族都攏有敬重祖先，總--是無親像漢族hit 款hiah夠角，hiah-nih8 徹底。因為漢族尊重祖先e5 心真切，所以in e5 道德是用孝行做根本。所以有講：「忠義e5 人著tui3 有孝行e5 家庭才得會著。」又koh 講：「有孝佮有大細，che 是做人e5 根本。」
漢族尊重祖先e5 行為實在是世界所無thang 比--e5。照孔子所講「活ti7 世間e5 時著照禮數服事伊；死去e5 時著照禮數安葬伊；安葬了後著久久祭獻--e5。」Thang 講一個人若有傳後嗣，伊e5 後嗣永遠著會記得著孝敬--伊，所以thang 知漢民族為著in e5 祖先已經有非常濟e5 事誌thang 做。
祖先活e5 時漢族e5 人an2怎樣敬重--伊？祖先活e5 時做子孫e5 人m7敢分開，che卻也是為著佮人爭拚e5 時，thang 得著較濟腳手，較安穩；總是較大e5 理由是為著ai3 奉承序大人hou7 伊有體面。咱有一句俗語講：「養兒待老」是講飼子是為著beh 奉承年老。Tui3 an2-ni 漢人e5 家族成做真大，世界差不多無比並。亦hit個家族是上老--e5 做中心，宛然親像一國e5 皇帝，一切e5 事誌攏hit 個序大人主意。
序大人死了子孫對伊是用甚物禮數--neh？對老父老母就著守3年 e5 喪孝。這3年e5 中間，所著做e5 禮式是真正濟，真濟e5 心神佮破費。Koh 再beh 做序大人e5 風水，又是大大費氣。台灣今仔日雖是有較改，較濟對風水e5 觀念iau2-ku2 是真深。為著一個風水開4、5萬銀e5 人；在我e5 朋友e5 中間都iau2有。若論古早為著風水生出人命e5 事誌，he是無稀罕。在中國e5 今仔日敢 m7是講因為風水e5 阻擋，大路抑是火車路攏be7-thang 照意思開設--mah？
M7-na7 an2-ni，漢族敬重祖先e5 心，ti7 祖先死了真久e5 以後，也是無be7 記--tit。孔子也有講，「若會hou7 逐人會曉謹慎序大人e5 尾日，koh 再數念序大人續到真久真遠，tui3 an2-ni 百姓e5 德行就會誠真、厚重。」所以各人ti7 厝內有設公媽龕，抑是家神牌；較大e5 家族就起嗣堂，每年照時陣歸族e5 人備辦禮物祭獻（hian3)。
為著祖公e5 忌辰，漢族e5 人到今所費e5 心神、費用m7知有偌濟？Ai3會thang 久長祭獻祖先，自然著ai3有後嗣是最要緊；所以咱講不孝有3款，從中無子是最大。Tui3 an2-ni 續講，某若無生聽 好離緣，抑是koh 娶2個、3個，都是看做應該。婦人人tui3 an2-ni 受真大e5 歹款待。
照看漢族e5 人佮咱是專專為著beh 服事祖先ti7-teh 活e5 款。敬重祖先e5 心實在是人情e5 應該，是好e5 事誌。因為敬重祖先e5 念頭發達到這款，漢人不止致重人情義理，報in 念舊e5 心是真活動。所以若講好，漢人是不止敦厚樸實；若講歹，是不止較守舊固執。世界批評漢民族是保守e5 民族，che 若是有影，hit 個原因就是ti7-chia。  
人情較敦厚較有莊重e5 氣慨。Che 是漢族偉大e5 性質。總--是凡事傷過頭都攏是m7好，人傷過頭守舊就變成頑固be7 進步，be7 曉改革，到尾社會攏總死死無活氣，一概e5 習慣風俗都攏上phu2生菇，hou7 後代e5 子孫攏變成了尾子。了尾子是kan-ta 會曉享受祖公e5 業產，tiam3 祖公e5 破厝，穿祖公e5 破衫，戴祖公e5 破帽na7-tiaN7；究竟是攏無別條路thang 行。你看，兄弟姊妹，咱請相佮看，請看咱社會e5 萬項。咱e5 藥店所排--e5 攏是「尊古法製」--e5,是神農e5 時代所發見e5 舊方頭。別人已經叫雷公teh ka7 in拖車，叫sih-na3 ka7 in chhoa7路；m7-ku2 咱e5 兄弟姊妹敢 m7是iau2-ku2 手--nih8 舉香、嘴teh 祈禱，求in e5 勸勉保庇！咱所有e5 冊就是kan-ta hit幾本老老老e5「四書五經」。咱hit幾塊破棚枋e5 頂面，不時都是幾個蒙頭蓋面e5 破布板，teh做官夫子戰尉遲恭  e5 齣頭--lah！兄弟姊妹，咱著認真。咱會曉用咱e5 虔誠孝敬咱e5 祖先序大人，che 是真好e5 性質。M7-ku2 若誤解孔子hit 句話講：「三年若無改變老父e5 所行所做，就會thang稱做是有孝。」若是死板固執這句話e5 聲尾，無beh koh想別款e5 變巧，咱敢m7止到今仔日e5 落魄！

4. Gau5 忍耐
漢族e5 社會照頂面所講e5 款是真複雜，in e5 家庭也是真濟人做夥企起；tui3 an2-ni 人佮人e5 關係是真圓纏。Ti7 這個中間各人都攏有各人e5 性癖，所以逆意e5 事誌的確是比順意--e5 較濟，若是逐人beh趁自己e5 意思，的確逐家著一人分一搭。總--是che是in 所做be7 到e5 事誌。Ti7 久久e5 中間受真濟e5 試煉，自然而然發見這條解救e5 路，就是忍耐吞忍e5 路--lah。有一句俗語講：「有100擺吞忍e5 家內，的確有真大e5 和好。」實在漢族e5 人忍耐e5 性質是真堅固。
忍耐e5 意思有兩款。一個照頂面所講吞忍e5 意思，有真be7 堪tit受e5 事誌，用強ka7 伊收--起來。Iau2 一個意思是gau5 擋久，久久無變換起頭所定著e5 事誌。漢族有這款性質chiah 堅固；第1是tui3 社會e5 關係來；第2是tui3 風土e5 感化來。中國e5 地，平地就是平地，連續幾若千里攏無變換；山就是山，連連歸大遍；氣候寒著寒真久，熱也是熱真久；落雨起風攏有一定e5 時期；che 叫做大陸性e5 風土。Tiam3 ti7 這中間不知不覺受伊e5 感化，性質較be7 急躁，較gau5擋久；講好就是gau5 忍耐；講歹，就是拖爛遲鈍、無血氣、無神經。Tui3 好e5方面講，漢民族有這款大忍耐，佮頂面所講有真和平e5 心；所以人不止大方大片魄，有一種從容不迫e5 氣慨。M7-ku2 若tui3 歹e5 方面看，be7 免是真遲鈍真懦性，爛爛親像塗；凡事無要無緊e5 款，固執這款攏無變竅；比並親像《西遊記》e5 內面所有hit 個豬哥精，用伊e5 豬哥嘴，暝暝teh 舉hit個臭柿粿山一樣。  
做漢民族e5 人，請試想看，到底咱這個gau5 忍耐e5 性質是向佗一面較濟？是寬容gau5 包含吞忍，抑是懦性，無神經、無感覺？人ka7 咱phui3瀾ti7 面--nih8 掠做是ka7 咱hiu3芳水；m7限定m7敢拭--起來，顛倒tam3 頭ka7 人說勞力。Koh再是心神有把握，有節操；一擺決心e5 事誌到死都無變換，抑是頑迷固執守舊無變竅，乞食碗放攏be7 離。究竟是屬ti7 佗一爿？

5. 重實在
咱e5 廳頭常常有掛財子壽e5大chhak。好額、濟子孫、長歲壽，這3項若會攏齊備，咱e5人掠an2-ni 做第一好命，有福氣。大概是看這3項做一世人上大e5 所--得，thang 講咱e5 人日日teh 克勤刻苦，都攏是為著che 較濟！He！有錢、濟子孫、長歲壽，有這3項e5 所在m7知幾人無想beh ai3 到？逐家都是看che佮伊e5 生命差不多平重，雖然是得be7著，iau2-ku2 將he畫tiam3 chhak仔掛上壁頂看，都也不止會受安慰e5 款式。O3--ah！夠額thang扭人e5 心肝--lah，財！子！壽！
Tui3 漢民族e5 中間iau2 m7-bat 聽見有創設甚物宗教。有儒教（孔子教），che be7用tit叫做是宗教；che 是一種講道德說仁義e5 教示，親像學校e5 先生教示學生著有孝、有仁愛、有禮數、有信實e5 款，攏是教人實實在在e5 事誌，都是世間人佮人接接e5 事，m7-bat 關係神明後來e5 事誌。 
若是宗教的確著指明一款e5 神明，著有經典記明神e5 旨意抑是關係神e5 事蹟，著有一定禮拜e5 儀式。Iau2-ku2 所教示e5 事誌卻m7是攏無關係現在，總是人死了後e5 事誌是看iau2較重，是專重講hit號較微渺較深較永遠e5 事。所以tui3 an2-ni 看，thang 講儒教（孔子教）m7是宗教。
老子（李老君）所講--e5 也是一種e5 哲學，boe7 用tit講是宗教。後來e5人掠伊（李老君）做教主，親像這款叫做道教。He起頭是beh 研究做仙e5 法度，到今仔日煞變做親像宗教e5 款式。以外親像拜關帝君、媽祖、土地公抑是甚物王爺、夫人媽，che攏是一種尊敬英雄gau5 人e5 心變成--e5,佮咱眾人teh 敬拜公媽是相像種類。其他也有人teh 拜大樹、大石頭，拜日頭拜月娘，親像這類都免講。
在中國抑是咱台灣現時所有e5 宗教就是佛教、回回教、耶穌教這幾種m7是漢民族所創設--e5,攏是tui3 外國傳來--e5。Chiah-e  自傳來中國以後m7-na7 無較發達，顛倒是有較混亂退步e5 款樣。漢民族家己無創設宗教。Koh再 tui3 別搭傳--e5 也be7-thang 較發達，這項也就足額thang 證明漢族是重實在，重現時目珠前e5 事誌，無想關心ti7 將來永久e5 歸局。凡若較遠較微渺--e5 就較無趣味e5 款式。所以in 所希望--e5 就是財、子、壽。所教示所議論--e5 就是修身、齊家、治國、平天下hit 款實實在在e5 事誌。
漢族怎樣才興致重實在--neh？照我想，第1是中國e5 土地太大，人又koh 是真濟，致到萬事真複雜，真快混亂。因為an2-ni，hou7 人m7敢想較遠e5 事誌，自然是較重目珠前。親像俗語所講：「孔子公m7敢收人e5 隔暝帖」。凡事都ai3 現抵現、實抵實。
第2項hou7 漢族較hauN3 實在e5 原因，就是家族制度，這個家族制度e5 由來是tui3 敬祖念舊e5 思想--出。咱e5 家族制度e5 中心點是在祭獻祖先。Tui3 an2-ni，自然行動就較be7 自由，較守舊。祖公抑是進前e5 人所講所設--e5 就較m7敢蟯疑、m7敢改換；hou7 人無進取e5 心肝、無冒險e5 性質，究竟也是kan-ta求保現時e5 平安，m7敢koh想beh 添將來 e5 福壽。
咱因為重實在過頭，致到學問這方面m7-na7 無發達，soa3退步真濟；亦日日e5 生活煞真無趣味。譬論tui3 食物講，咱e5人較重好食koh siok8,攏較無致重好看雅氣。你看，咱e5 人teh 買賣攏是專重hit 項物e5 濟少好歹，攏較無重hit 項物e5 看頭。平平買1 個銀e5 餅來講；若是內地人抑是外國人，in 就將hit 個銀pheN   一角抑是幾占  錢做盒仔包紙e5 費用，包hou7 伊好看，be7 沐  la5-sam5,in 較歡喜。M7-ku2 咱e5 人就m7是an2-ni。買一個銀，hit 個銀就攏著用ti7 餅--nih8,餅若會加一塊是加一塊好，包皮攏無顧，kah-hah8也是好、新聞紙也是好；有thang 包提到厝，boe7 扑ka落就好了了。萬事都有這款e5 傾向。
Thang 講tui3 趣味這方面e5 觀念，咱e5 人實在真無發達，輸別人實在是真濟。總--是che 攏是tui3 咱致重實在過頭所致來--e5。我敢斷，咱e5 兄弟姊妹e5 大病根是ti7 這點。漢族在今仔日e5 世界眾民族e5 中間be7-thang 企ti7 較懸 e5 地位，對人頭殼舉攏be7 起，che 歸e7是tui3 這個破病所帶--來較濟。
兄弟姊妹！咱廳頭hit 幅財、子、壽實在m7是到hiah sui2 e5 物--lah。願逐家緊緊剝--落來！亦請逐家精神大覺悟，頭舉較懸、目珠看較遠。目珠前實在e5 事誌免講咱著看重，總是請m7-thang為著目前今仔日e5 事誌煞be7記得明仔再e5 計謀。
咱有一句笑詼e5 話講：「呂洞賓，顧嘴無顧身。」我不止煩惱咱同胞e5 中間有真濟呂洞賓e5 徒弟，扑算咱若m7緊緊回頭改變，敢會hou7 伊渡去海外做san2仙，be7-thang tiam3 ti7這個世界文明e5 社會佮人平坐平企--lah！兄弟姊妹！重實在是好，總--是m7-thang 重過頭，若重過頭，到尾實在是會變成做空空。
 我這tiap8 teh 寫這篇文，有抵著一層趣味e5 事誌。我e5 老母今年六十九歲，這tiap8 伊ti7 窗仔外teh ak 菊花。我放落筆倚去看，菊花已經扑真濟m5 ti7--teh。我伸手將hiah-e  m7成物e5 花m5 beh ka7 捻tan3-sak，thang hou7 花開了好勢面，亦會較大蕊。老大人將我e5 手ka7 我掠--teh 講: 「Ai5--io5!無采人e5 物，m7-thang --lah。」列位，伊是我e5 序大人，總--是我信伊這個心思敢會用tit代表咱e5 兄弟姊妹--e5。咱ti7 種花e5 中間iau2-ku2 到ti7 這個款，kan-ta 看見花m7濟蕊就歡喜，ka7 伊捻起--來就m7甘，an2-ni 結局是無好花thang看--lah！
 
第五項	
文明佮野蠻e5 分別

1 .文明人佮野蠻人
平平都是人，總--是人e5 中間實在有文明人，koh 有野蠻人，若是講較真，會thang 講iau2有一種半文明半野蠻e5 人ti7--teh。有人teh 講，文明人佮野蠻人e5 分別，會thang用人e5 肉色做標準。肉色愈白--e5 是愈文明，愈烏--e5 是愈野蠻。所以講英國人、美國人，抑是法國人、德國人（chiah-e  普通叫做紅毛人），肉色是真白，就是文明人。亦tiam3 ti7 非洲e5 烏人（普通叫做烏鬼仔蕃），抑是南洋e5 棕色人佮tiam3 ti7 美國e5 山內hit 號赤色e5 人，chiah-e5 就是野蠻人。  
若照an2-ni 看，咱逐家是屬文明--e5抑是屬野蠻--e5 neh？咱e5 肉色講烏卻m7是烏，講白也m7是白（咱是黃色人）。An2-ni 咱就是m7成文明，koh 也m7成野蠻e5 人--mah？這款e5 分別na2 親像無妥當e5 款式。見若白色e5 人敢就的確逐個真gau5,真文明--mah？亦見若烏e5 人敢有的確人人攏是憨、是野蠻--mah？咱黃色e5 人敢個個攏是m7成gau5 koh m7成憨--e5 mah？白色人e5 中間ma7 有hit 號食人食血著去關監e5 人真濟。烏色人e5 內面ma7 有大博士、大gau5 人。就是咱黃色人e5 中間ma7 有出聖人，孔子啥人敢看伊做m7成gau5 koh m7成憨？
論真講用皮肉e5 色緻是be7-thang分別人e5 gau5 抑是憨，文明抑是野蠻。總是若tui3 大體看卻淡薄有影；在現時e5 世界，皮肉白e5 種族是較文明，皮肉較烏e5 人是屬野蠻e5 較濟。你看，白色人在現今e5 世界，萬事都攏是in teh 提頭。In儼然親像通世界e5 頭兄，不論物質方面抑是精神方面e5 文明都攏是tui3 in 創設出來--e5 較濟。
用皮肉e5 色來分別人e5 文野實在是無妥當。有人講，用頭殼骨e5 形狀也會thang 分別，總是che 也m7是有足額確實e5 法度。照我e5 愚見，若用下面所beh 講這3點做標準來分別，扑算就的確be7 增差。

2. 看是趁真理抑是趁私心？
文明人佮野蠻人增差e5 頭1點：文明人是趁真理，野蠻人是趁私心。「真理」是甚物？就是佮普通所講，「情理」、「道理」差不多相像意思。「真理」m7是人捏造--e5,是天地間本來所有--e5。講一句較明，「真理」就是「天理」，是天所設立e5 理路--lah。日頭若出就會光，草木無水無肥be7 大欉，人著相疼痛。Che m7是人講an2-ni 才an2-ni，都攏是天所設立定著e5 真理。真理無趁人，人著趁真理。Gau5 趁真理就是文明人，伊e5 一世人定著是真榮光。Be7 曉趁真理kan-ta 立意趁家己e5 感情，家己e5 主意，這款人e5 一世人定著是烏暗，是真m7值半個錢。
原來真理是天地間e5 大條路，萬項攏著照這條路運轉，che 是永永遠遠be7 會hou7人移易--tit。亦私心是甚物neh？簡單講一人e5 身體發出來--e5。Thang 講真理e5 主人是天，私心e5 主人是肉體。真理是hou7 人boe7 移易--tit，m7-ku2 私心是toe3 人e5 肉體變換。平平都是十五暗e5 月，怎樣中秋暝e5 月輪另外特別較會扭人e5 心--neh？Koh 再平平都是光e5 月，怎樣在厝e5 人為著月e5 光，招伊e5 家族做夥歡喜看到m7知煞？怎樣出外人顛倒為著月e5 光想著伊e5 家鄉teh 傷心流目屎neh？怎樣對咱所飼e5 鳥仔，咱心清e5 時就費心費神ai3 伊thang 加哮一聲，亦咱若鬱惱e5 時陣，伊哮一聲咱就嫌嘮嘈，鬱惱愈較重？Che是甚物緣故neh？就是tui3人e5 肉體所出e5 心思無一定，是真快變換。所以thang 知一人e5 心思是靠真be7-thang 住；著--e5 m7是無，kiam-chhai m7著--e5 是較濟，無合真理--e5 是較大部分。
人是真軟弱真無氣力，甚物是真理實在是bat 真難得到！雖然若是認真研究捷捷經驗稽考，就漸漸會thang 發見淡薄。Thang 知，若beh 做文明人趁真理去活動，第先著學bat 真理。Beh bat真理著靠重教育e5 氣力。所以教育愈昌盛e5 所在是愈文明；野蠻人是差不多攏無教育。無受教育想beh做文明人，無各樣kan-ta 抱樹頭叫兔仔家己走出來hou7 咱掠，che 是斷斷無e5 事。
文明人比並親像大人，野蠻人就若親像囡仔。大人濟閱歷、濟研究，有受較濟e5 教育；囡仔幼細，較無經驗、無閱歷，也無讀冊。總講，大人較有親近真理，囡仔就較無。所以囡仔teh做事m7是想情理才做，koh 再伊也是be7 曉--tit；囡仔攏是照伊e5 感觸，照伊e5 所愛teh 行。所以囡仔所做e5 事誌是無頭無尾，一tiap 仔久做這項，liam5-piN 就做hit 項。因為伊是照伊e5 感情家己主意做事，伊無管別人e5 扑算。所以你若認真看就知，見若有幾個囡仔做夥thit-tho5,的確就真亂雜無聯絡，無有甚物秩序，亦無偌久的確就冤家；因為in 攏較愛趁家己，自然就生出衝突。
野蠻人也是an2-ni。In m7-bat真理是甚物，kiam-chhai in 是掠家己所想--e5 做真理，所以也煞m7學別人所bat--e5 來做參考，tui3 an2-ni in 攏無學問，無有教育e5 設備。野蠻人大概是趁家己e5 所想自己e5 感情，所以in 所做e5 事誌是非常e5 簡單。In e5 厝是開塗空抑是搭四腳亭仔就成。In e5 衫仔褲是用樹葉做成，抑是用真粗無甚物色緻e5 布條纏tiam3 身軀就夠額。In e5 食物是提樹根果子，抑是山禽走獸e5 肉生生食，無有甚物料理法，也無碗盤家私 ，隨便用五爪龍 lak8著就食。In 也無文字thang 交換意見，koh 也無錢銀紙票thang做買賣e5 器具。In 也無店舖、也無工場。
總講，野蠻人是親像抵才會曉行、會曉提物、會曉講一半句話e5 囡仔，m7知天、m7知地，不過嘴若會thang 振動，若有thang tio5 跳，伊e5 心願就足。天地是圓抑是扁伊攏無管--伊；國家社會是甚物伊也無beh 致意，就是伊家己一家一身e5 事誌伊也無想有扑算。僅僅日暗倒--teh 就睏，若是會燒草堆ma7是無要緊；腹肚若枵sa起就食；若是無thang sa，迫著就行，看是扑鹿抑是jiok 山豬；有tang時仔thai5人伊ma7 是掠做普通普通。野蠻人為著伊e5 私心伊e5 所意愛以外無想beh 趁半項，若僅僅tui3 這點講，野蠻人會用tit講是真自由。有一部分e5 人kiam2-chhai2 chhai2不止心念這款e5 自由，總--是我決斷講，世間萬項歹e5 中間，就是這款自由做第一。
文明人老實gau5 順真理。總--是文明人中e5 文明人：就是最第一文明e5 人，這款人m7-na7 gau5順真理行，伊iau2-ku2 甘願為著真理死，為著真理放sak 伊e5 地位財產，抑是伊e5 生命。歡喜趁真理e5 文明人，世界中卻be7 少；m7-ku2 肯為真理放sak 生命--e5,實在無濟，這號就是英雄義士大聖人。
世間一切e5 進步發達攏是這款人e5 汗佮血來結成--e5。孔子為著beh hou7 仁義e5 道理實行ti7 世間，hou7 人歹款待，也bat ti7 陳國e5 所在無米糧。釋迦如來看著眾生teh 受苦，忍be7-tiau5,大起慈悲e5 心肝，ai3 救眾生脫出苦難e5 中間，所以甘願放sak 伊e5 王位、放sak 伊e5 宮殿、放sak 伊e5 父母某子，入山去修行；後來4、50年e5 中間，為著慈悲e5 道理受過無限e5 風霜。耶穌基督疼惜人，看見世間人為著罪孽teh-beh 滅亡，因為beh 救人脫離罪，教人著拜kan-ta 一個真e5 神，到尾煞hou7人ka7 伊掠去釘十字架。總是為著伊所流e5 血得著救，脫離罪惡，享受福氣e5 人，通天腳下m7知有偌濟，敢算be7 了。孔子、釋迦這兩人是世界e5 大聖人。基督耶穌是世界中e5 大救主，以外為著beh 證明地球是圓--e5,來了生命也有，為著試驗破病中毒死--e5 也有，為著發明機器hou7 人利便，致到傾家蕩產--e5 ma7 是有。世界e5 文明，天腳下眾人現時teh 享受e5 福氣，實在攏是這等號人，肯為著真理來勞力拚生命創設出來--e5。Chit-tiap8 若是甘願做野蠻e5 人都無講；若是m7甘，總a3i 深深有曉悟，切切落去做，加一個這款人，世間e5 文明福氣加無限。

3. 看是管物抑是hou7 物管？
 分別文明佮野蠻第2個標準，是看hit 個人是teh 管物，抑是hou7 物管。管物--e5 是文明人，hou7 物管--e5 是野蠻人。
啥貨是物--neh？我ka7 伊號：「人以外天地間所有一切都攏是物。」日頭是物、月輪、星宿是物；山水是物，草木、塗、石，ma7 是物；禽獸、蟲豸、魚、蝦，都攏也是物。物佮物相關係就顯出一種e5 現象。譬論講，手佮手thut-thut--leh 就發燒，燒就是一種e5 現象。風、火、地動都攏是現象。物本來家己有，現象就m7是，現象著有物才有，所以現象會thang包在物e5內面做一個講。野蠻人不時都受萬項物佮逐款e5 現象管轄。總是世間社會若愈文明，萬項物佮現象就顛倒hou7 人管轄、主意。日頭、月娘、星宿，chiah-e  都攏是物，野蠻人掠chiah-e  做神明。有e5 起廟服事伊，有e5 備辦禮物孝敬--伊，為著chiah-e  神明拖磨一世人，都是想做應該。日抑是月蝕失e5 時陣，就掠做天反地亂，扑鑼扑鼓kong5-kong5-choh8;亦若看見長尾星出現，就掠做beh 反亂；看見星墜地，就掠做是歹代teh-beh 到。
文明人就無an2-ni，in 無為著chiah--e5 費心神、了財產；in 顛倒beh管轄chiah--e5。日頭in 就ka7 伊利用曝物hou7 伊礁；月輪若出，in 就掠伊准做sui2 e5 物來玩賞；看見星宿in 就叫伊做燈，chhoa7 海中e5 船隻往來。野蠻人聽見雷tan5 就khu5腳；看見sih-na3 sih就破膽。你敢無看見文明人顛倒掠雷公teh 拖車、tioh 機器；掠sih-na3 來咱e5 厝內，做咱e5 燈，ka7 咱照光--mah？
野蠻人ti7 山內拜山神，ti7 水邊拜水神；見著石，就拜伊做石頭公；見著樹，就拜伊做榕樹王；thang 講到佗落都有受管轄。開山驚山神受氣，掘塗就驚動塗得罪土地公；攏m7敢伸腳出手。所以野蠻人e5 生活是真拘束，in 是真難得過日；看這個世間做一個大苦海。文明人就m7是an2-ni 看；in 想beh 經營這個世間做1 個安樂園。所以in 見著山就開，大樹就剉出來起厝、造橋。有金、銀、銅、鐵抑是石炭，就掘起來做機器，造火船、火車，石炭就做hiaN5火e5 路用，hou7 火車、火船會跑路，hou7 機器振動、織布，替人製造物。亦有土地in 就利用，攏m7免看地理，也無煩惱會動塗犯煞神。該開就開、該掘就掘。若是有欠用較大條e5 路也造，較大間e5 厝也起，攏m7免看時日，若會有利便都攏m7免看方向。
現今e5 文明卻iau2 be7 進到極坎。所以人iau2 著受物e5 管轄，束縛真濟。M7-ku2 若將文明人佮野蠻人來比較，實在是有天淵e5 增差。第1、野蠻人萬事都攏是用伊e5 氣力做工；文明人歸個都是用機器。野蠻人beh 行路是用腳，做田、做園、做衫、做工都攏是直接用腳用手e5 氣力。
文明人就m7是；愈文明愈gau5 用機器。In 行路是用火車、自動車抑是電車。做穡有做穡e5 機器，做衫有做衫e5 機器；做工，織布也是有機器，寫字也是用機器，掃厝內也是機器，煮飯、洗衫，ma7 是用機器；熱天beh iat8 風e5 時也是用機器--lah。
今現時e5 文明人伊若是想ai3 上天，也已經有上天e5 機器；beh 鑽地也有鑽地e5 機器；beh 行水面也有水面e5 機器；beh 行水底佮魚、蝦、水卒，走相掠也都攏有法度。伊若ai3,雖然是隔山隔海ti7 千里外e5 遠，伊也會thang 隨便佮人親像對面講話議論事誌。講「人為萬物之靈」；人是萬項物e5 頭。照an2-ni 看，現今e5 文明人已經teh-beh 到ti7-hia。現時e5 文明人，ti7 時beh 透風，ti7 時beh 落雨，in 攏會第先知，也有法度thang 閃避。M7-na7 an2-ni，若是小小e5 風雨也是已經叫會來，較大--e5 就無法--tit。文明人thang 講是攏無受物束縛。

4. 看是佮人合抑是佮人開？
 分別文明佮野蠻e5 第3點，著看hit 個人對社會眾人e5 存心是甚物款？看伊結局是立意佮人、佮社會合做一體teh 活，抑是主意佮人離開；看人佮社會做伊beh 度一世人e5 橋抑是枴仔 e5 款，是一時e5 依倚，到若無路用就hiat-kak8 看無著。
Ti7 第3項已經有講明佮人e5 關係有3種。第1種「你是你，我是我」，第2種「我是我，你也是我」；第3種「你是你，我也是你」。這3種類e5 中間，第1、第2都攏是野蠻e5 關係。第3種起頭才是文明e5 結合。所以文明人是真和平；若無背道理定著佮人無計較，總是為著眾人全社會e5 發達進步，歡喜將伊e5 一切做犧牲，將伊e5 活命貫注ti7 hit內底。
大概人個個有特別e5 性質。世間是無十全e5 人。俗語講「Lam2-lam2馬也有一步踢」，又koh 講「芳花be7 紅，紅花be7 芳」。親像an2-ni，人各各有所長、有所短。所以做人若佮人會和，gau5 佮人合氣力，的確濟濟有相補益、有相幫贊e5 所在。這款人做夥結成e5 社會，的確e7 錦上添花；好koh 添好，直直文明、直直進步。
講一句較實在e5 話，就咱逐家來講，咱逐家e5 學問真無：醫治破病e5 法度，咱攏真濟m7知；電燈、電話是怎樣設？咱也be7 曉；火車咱都teh 坐，總是m7是咱創設--e5;火柴咱都teh 用，總--是m7是咱發明--e5。Che都攏是外國人、西洋人發明--e5,咱是tui3 in 提來用。總是咱iau2-ku2 會曉beh tui3 in 學；咱無執訣，咱肯接近in，肯佮in 交陪，亦in 竟然亦無囥步，所以咱才會thang 佮in 平平享受真大e5 福氣。Kan-ta見笑，咱無有甚物好--e5 thang hou7 in學、thang利益--in，不過將咱淡薄e5 出產，就是茶佮樟腦，佮in 交換做in e5 路用。
山內人佮咱就無像，in m7肯佮人交陪，無佮外位接觸，所以 in 較久都be7 進步，不時都是hit 號款式。In 若ai3 進步，今的確著緊緊開in e5 心肝，莫得看人做仇敵，歡喜佮人合心認做兄弟姊妹；若是為著真理佮眾人e5 進步，連伊e5 生命也著歡喜獻佮眾人公家。
總是野蠻e5 人癖phiN3 是真孤獨，in 本來e5 存心是看人做對敵款待，設使是叫伊拔一支頭毛起來thang 利益人，伊也是m7肯。伊是親像牛蜱，有入無出e5 腳色；萬事都攏tui3 家己e5 利益先lak8-tiau5,不時都是抱hit 種「日頭赤焰焰，隨人顧生命」e5 心腸。所以野蠻人所組織e5 社會，若m7是不時有相扑相thai5,就是散phong2-phong2,攏無連絡。若是文明人就是看社會全體e5 進步做家己e5 進步。In e5 社會譬論做身軀，in 各人就親像身軀e5 各部分，攏有親密e5 關係。在文明e5 社會，一個人若有好e5 經驗、好e5 意見，就傳hou7 眾人知，hou7 眾人照伊e5 款去做。若有好e5 發明，創設好e5 物件就教眾人，佮眾人做夥用。親像這款，前e5 人所bat 所得著--e5,攏獻hou7 後代人公家--得，所以後代e5 人得著前代e5 所得做基礎，會thang 自在創設新 e5 物，koh 再加添較懸、較深e5 學問，hou7 後來e5 人較進步。野蠻人就無這款，因為伊e5 主意是佮人開，無佮人合；家己經驗家己bat；家己經營創設，家己享受；無傳hou7 眾人，無佮眾人分；所以伊若死，伊e5 事誌佮伊平平消無--去，個個若攏是an2-ni，結局後來e5 人敢 m7是攏著重新扑起--mah？這款社會永遠be7 進步，這種人永遠be7 超脫；不時著做囡仔，定定著做野蠻e5 生活，che 是情理所應該--e5,是千古不移e5 理路！想開無想合e5人來做成e5 社會，定著無有甚物學問thang 流傳，也無甚物教化e5 機關ti7--teh。
你看，現時在世界所有e5 學問，所有e5 文明，攏是集合全世界e5 gau5 人e5 力來創成--e5。不論甚物部分e5 事誌，若是有好--e5,定著是合眾人e5 力來創就，的確m7是一人所做會到。俗語講「一和萬事成」。人若愈gau5 佮人合，眾人e5 心肝若和協會-tit到，世間萬項無有做be7-thang來--e5 lah！和協是最要緊，和協是萬項文明，萬項福氣e5 根源。
 
第六項
論女子e5 事誌

1. 男子較貴氣抑是女子？
真奇怪！人怎樣會有查甫koh有查某？Che 是真奇怪，又koh 是真趣味。
Ti7 南太平洋有一個島嶼叫做大溪地。Ti7-hia e5 野蠻人有流傳講起初造化e5 神提紅塗做一個查甫人。到一日將hit 個人ka7 伊迷hou7 伊睏--去，才tui3 hit 個人e5 身軀提一塊骨頭起來做一個查某人。 猶太人所信仰e5 教是大大會thang hou7 世界做模範。In e5 經典e5 內面也有記明親像這款e5 話。In 講：「上帝創造天地萬物以後，照伊e5 形像e5 款用塗創造一仙尪仔。伊就將伊e5 氣歕入去hit 仙尪仔e5 鼻孔，hit 仙尪仔就活--起來，叫做亞當，是查甫人。上帝就將亞當創hou7 伊睏--去，將伊e5 協骨提一支起來做一個婦人人，叫做夏娃。Che 也是一種e5 流傳。總是若照這款e5 講法，敢m7是明明表示男子是主，女子是從；男子較貴氣，女子較下賤--mah？因為講查甫人是第先有，查某人是提查甫人身軀e5 一部分仔來做成--e5。
親像這款e5 講法kiam2-chhai有人beh 辯駁講，古早e5 事誌逐家都攏無確實會知影。照咱所知--e5 來講，查甫人敢 m7是攏tui3 查某人e5 腹肚 nng3  --出來--mah？所以伊beh 講女子是較貴氣，che 卻也m7是全然無情理。
咱koh 聽南洋澳洲（Australia）e5 烏色人講，造化e5 主叫做Phan2-ji7,舉伊e5刀仔pak 3張e5 樹皮chhu tiam3 塗腳，提一丸e5 黏塗khoa3下hit 頂面，做兩仙尪仔。伊做了真得意，peh起來跳舞seh8 hit 兩仙尪仔幾若lin3。伊就koh 剝一款e5 樹皮，抽絲黏tiam3 尪仔 e5 頭殼，做尪仔 e5 頭毛。伊看了又真大得意。Koh tiam3 尪仔 e5 周圍跳舞幾若 lin3,將伊e5 氣歕 tui3 尪仔 e5 鼻孔，歕一大下--落去，亦就koh 跳koh seh8。路尾將兩仙尪仔ian2 起來企，尪仔就續笑嘻嘻，做夥講話真親密！
逐家所知，咱這爿講人是婆姐母 chhiok8  塗做成--e5。總--是查甫查某是an2-choaN2分別做，卻是無講明是像時做--e5,m7是tui3 查甫身軀來做出查某人。這點是明白。照頂面這兩款e5 流傳看，查甫查某是像時成--e5,卻m7是講佗一爿較第先。Tui3 an2-in 若親像會用tit講m7是查甫較貴氣，也m7是查某較下賤，是平等無增差。

2. 從來女子是hou7 人看真輕
頂面所講是幾cham7 e5 笑詼話na7-tiaN7，是be7 準憑--tit。M7-ku2 若照歷史上實在e5 事蹟來論，到今仔日婦人人受人看輕是真濟--lah。M7 是講kan-ta 佗一搭是an2-ni，全世界都攏是一樣。
現時在西洋對女子，並咱這爿是加真尊重。總是che 是近來e5 事誌。較早是佮咱無增差。女子e5 地位並男子e5 是較低，是差真濟。男子是主，女子是親像跟隨e5 人。較極端e5 時代，也bat 看女子做一種 e5 財產，會用tit照男子e5 意思ka7 伊差使買賣，親像賣豬、賣羊e5 款式。也koh 再看女子做古玩、尪仔e5 款，thang hou7 男子thit-tho5看hong2。Koh 再一般是掠婦人人看做真污穢，看做親像妖精會陷害人犯罪。在世界e5 中間，基督教算是第一尊重人e5人格。耶穌本身m7-na7 m7-bat 講hit 號看輕婦人人e5 話，伊對婦人人e5 態度實在是真公平。雖然是an2-ni，後來伊e5 學生e5 內底，有一人叫做保羅；伊是真熱心、真gau5 闡明基督e5 教示e5 大使徒。總是伊bat講：「婦人人著a3i 恬恬學習道理，著一味順從。我m7准婦人人講道理，也m7准伊管轄查甫人。伊著kan-ta 恬恬才好，因為亞當是先出世，夏娃是to3尾；koh 再m7是亞當受迷惑，是夏娃受迷陷落罪。」若kan-ta照這句話看，che 明明是看婦人人較輕e5 證據。
信佛教e5人看婦人人是iau2-ku2 koh較m7起。M7-na7 拜佛e5 人是an2-ni，佛祖本身也是看婦人人m7起。伊看婦人人佮查甫人中 e5 歹人同一等；講in boe7用tit佮普通e5 查甫人同一款 e5 教示；所以特別設一種下等e5 教示，叫做「下乘e5 佛教」，專專teh 教示in chiah-e  下等e5 查甫人佮一切e5 查某人；ia7 伊teh 教普通e5 查甫人就攏用較上等e5 道理，叫做「上乘e5 佛教」。佛祖本身對婦人人是已經大大有無公平，所以後來奉伊e5 教示e5 人是iau2 koh較過頭。In 講婦人人是污穢，致到和尚無娶某；亦禁婦人人be7 用--tit入佛寺拜佛。在儒教拜孔子公e5 人也是有這款e5 見解，講婦人人be7 用--tit入聖廟祭聖。
有我e5 朋友，伊beh 借tiam3 孔子廟內e5 明論堂，掛孔子e5 聖像合婚。真濟舊派e5 人對這層非常反對。In 講chhoa7 婦人人入聖廟是污穢著聖人。新派e5 人聽了真受氣；險險弄出新舊兩派e5 大衝突。就是孔子本身也有an2-ni 講：「惟女子與小人為難養」（獨獨查某人佮無德行e5 人最第1難牽成）。這款敢m7是tui3 根底來看輕女子e5 講法--mah？
以前e5 事誌且無講，照現時在咱e5 社會，看重查甫，看輕查某e5 風氣，iau2-ku2 是真盛。人若生查甫子家己也真得意，親情朋友個個滿嘴ka7 伊講「恭喜！」亦若生查某子，就掠有準做無e5 款。親情朋友若有問，應了就較無力、無聲尾；問e5 人也m7敢koh 第2句，略略講一句「也好！」就準煞。較極端e5 人若生著查某子，拖--leh，就 hou7--人，若親像tan3 一塊hau7-phiaN-phoe3  hiat-kak8 e5 款式。
從來e5 人講，做婦人人著有三從四德才會用tit稱做好。甚物叫做「三從」--neh？就是講，女子一世人e5 中間，著a3i 有3款e5 從順。第1：iau2-be7 出嫁e5 時著順從老父。第2：嫁了就著順從丈夫。第3：丈夫死了就著順從伊e5 子兒。這3種順從e5 意思，扑算敢是專指講「婦人人一生著佮這3款人做夥過日生活，m7應該家己企tiam3 無明白e5 所在。」總是普通e5 解說是講做婦人人凡事m7應該家己扑算，家己m7-thang 執意見，著做無意見e5 人；任憑老父、丈夫、子兒e5 意思，拖--著m7-thang 頓teN 。所以俗語有講「女子無才便是德」：講婦人人若無才情、無主意就是會用tit稱做有好德行。
這款e5 心思敢 m7是看查某人做死物，做機器teh 款待--mah？滿天腳下姊妹m7知肯認an2-ni 做應該--bo5?若beh是m7肯，怎樣幾若千年以來，照事實看，姊妹thai3 攏hou7 人看真輕，直直續到今仔日neh？這中間e5 委屈我希望眾姊妹著深深家己反省看。

3. 女子怎樣hou7人看輕neh？
照我看女子受男子看輕e5 理由有3項：
第1，因為人e5 道德心無發達，顧家己無顧別人，重私慾無重公理；想提入想霸佔，無想提出佮人分。Tui3 an2-ni 看人e5 生命親像鳥毛hiah 輕，看家己e5 生命親像泰山hiah 重，攏be7 曉相體貼；強食弱，有力--e5 企頭展威；軟弱--e5 就著吞忍服從，受人呼hat。女子原來e5 生做佮男子大大無相像。伊e5 身材較小細，亦一月日a3i 一擺e5 無自由；伊e5 舉止較幼秀，筋骨較無力。所以在hit 號無道德，品氣力、品勇e5 時代，女子著讓男子3步，著受呼hat，che 是快想e5 事誌。
第2個理由，是因為囡仔都攏是tui3 婦人人e5 腹肚nng3--出來；koh 再囡仔著食伊e5 乳才會活，不時都be7用tit離開伊。Tui3 an2-ni 母子e5 愛情是比父子較深。婦人人雖是受男子e5 看輕歹款待，為著疼子e5 緣故萬事攏吞忍。查甫人知影婦人人有受愛情束縛，tui3 an2-ni 就煞愈靠siok8愈放肆。
第3個理由，是在婦人人比查甫人較無教養，較無才情，這點是婦人人受查甫人輕視最大e5 原因。女子並男子，有thang 受教養e5 機會是加真少。照頂面所講，女子e5 身體常常會m7抵好，koh 再伊著養飼子兒，濟濟be7-thang 照意思。M7-na7 an2-ni，男子為著ai3 hong3-hu3管轄婦人人，伊無ai3 婦人人佮伊平平gau5;所以m7-na7 無獎勵女子讀冊受教養，反轉阻擋婦人人愛學問e5 心是較濟。
有設道德hou7 女子守，叫伊著有三從四德才好；萬事著順從查甫人，m7-thang 私khia 有主意；所以m7免bat甚物學問，kan-ta gau5 款待查甫人就好。致到婦人人家己也煞習以為常，無想beh 進步，beh 佮查甫人像款，真正煞信講「女子無才便是德」。信這句是真理，一切e5 學問攏放hou7 男子去學，萬項e5 工藝也一盡任憑查甫人去得。
到尾婦人人煞變做一種無志氣e5 物，kan-ta 會曉妝sui2,向望得著查甫人e5 憐憫；實在頭殼碗內空lo-so，m7-bat橫直。除去煮食、補縫、洗掃以外，都無有較見長e5 所在。Tui3 an2-ni看，女子家己be7-thang 做甚物；若m7是倚靠查甫人e5 致蔭，家己be7-thang活。Be7-thang3 獨立生活e5 人，m7免講是女子，就是男子也是的確hou7人看輕--lah！
女子受男子看輕e5 理由以外卻是iau2有，總是頂面所講這3點是最主要。時勢已經變換了，各項事誌都攏佮前大大有增差，就是婦人人e5 地位也已經懸真濟。在西洋女子佮男子e5 地位是差不多到beh 平平。顛倒有所在女子e5 地位較懸e5 也是有。亦會致到an2-ni e5 原因，無別項，就是因為時勢e5 進步；人e5道德心有較懸，會曉尊重人e5 人格，致到m7敢為著女子軟弱就看輕--伊。總是最大e5 原因、最直接e5 理由，是因為婦人人家己有自覺，m7願不時企人e5 尾後，見笑不時受男子e5 致蔭，家己想進步奮發勉強；不論讀冊，或是做工，攏無beh 輸查甫人。這點最有關係、最要緊。
頂pang 歐洲大相thai5 e5 時，男子攏做兵去出陣，致到國內萬項e5 事誌攏無人thang 辦。Hit tiap8 在英國，抑是法國、德國e5 婦人人就攏踴躍進前擔任萬項e5 事務。有e5 駛火車載人客，有e5 做警察保護地方e5 平安，有e5 提郵便，有e5 印新聞hou7 眾人會thang 通消息。M7-na7 an2-ni，也有入工場製作火藥佮大銃、入學校教學生、入衙門做官辦公事ma7 是有；不論粗幼懸低，這幫婦人人都攏有辦--著。亦辦了都無較輸查甫人，顛倒有e5 辦了iau2較好。Tui3 這pang e5 事誌，在西洋e5 婦人人顯明in e5 才情真濟，濟濟e5 男子不止著大驚，m7敢koh看婦人人輕，用平等e5 待遇款待in。西洋e5 婦人人在今仔日已經進到佮查甫人無有大分別，做大官也有，做議員辯護士  也有；做學校e5 先生，抑是開店做生理，以及駛車做粗重e5 工，親像坐飛行機出陣佮對敵相thai5 e5 事誌in 都敢做。凡若男子做會到e5 事誌，現時西洋e5 女子都攏m7認輸，都攏有想beh 去做。西洋e5 女子今攏是完全e5 人--lah；m7-na7 無受男子e5 致蔭，家己會thang 活，顛倒 iau2-ku2 想beh致蔭人。
我所敬愛同族e5姊妹，lin2 今仔日所企e5 地位是偌懸？Lin2 現時e5 氣力有偌大？深願姊妹逐家十分反省看。Lin2 若無掠男子做枴仔，家己企起會在抑是be7,請雙手放開試看覓！

4. 女子e5 天職
女子m7是男子e5 跟隨。男子若hiah 懸，女子也是hiah懸；男子若hiah 大，女子也是hiah大--lah。女子無男子卻be7用--tit，總--是男子無女子也是平平一般樣。雖然是an2-ni 講，女子佮男子生做無相像，所見長e5 方面也是有各樣，所以女子一世人應該出力去做e5 業務，就是男子所做be7到--e5,我想m7-na7 1、2項。試將我所想會到--e5 排列ti7 眾姊妹兄弟e5 面前。
頭一層，婦人人著養育子兒。查甫人較濟是在外面辦業務。養育子兒e5 事誌都a3i 婦人人專主去做，我想這項永遠是屬女子e5 天職。生育囡仔 m7是hiah 輕快e5 事誌。實在生子是真難，總是飼子是更加 koh較難。
起初囡仔ti7 老母e5 腹肚內e5 時，實在hit時是兩人相佮一條生命。Thang 講老母e5 心就是子e5 心，老母肉就是子e5 肉。所以hit個時陣做老母e5 人著怎樣，姊妹逐家m7知有明白--無？囡仔出世了最有關係--e5是老母e5 乳。Lin2 著怎樣顧hou7 乳好，亦一日著hou7 伊食幾擺，姊妹m7知有研究抑無？
照我所看現時e5 姊妹較濟kan-ta 會曉生，be7 曉飼。囡仔e5 心理，缺欠，囡仔有枵、有寒抑無，be7 曉--tit--e5 是較大部分。咱e5 囡仔因為養飼e5 人be7 曉--tit，致到來死失e5 是真濟。在咱台灣本島人照大正11年e5 調查，一年死差不多有9萬5千人。從中1歲到5歲e5 囡仔佔beh 到對半，是將近4萬4千人。這4萬4千e5 死囡仔e5 內底，到1歲teh 食乳--e5,佔差不多2萬7千人。你想，敢 m7是真thang a3i 著驚？Che 攏是因為養飼m7抵好所帶--來e5 悽慘--lah。
女子m7-na7著做囡仔e5 老母，iau2-ku2 著做囡仔e5 先生。囡仔 iau2-be7 入學校e5 中間，萬項都是拜老母做先生，tui3 老母學。M7-na7 是tui3 老母學講話，一世人e5 性情受老母e5 感化是非常大。日本內地有一句俗語講「3歲囡仔 e5 精神續到100歲」。西洋也有俗語講「搖搖籃e5 手會thang搖動天腳下」。這款話攏是稱讚女子e5 大氣力，指明老母tui3 囡仔e5 感化是深koh 大。咱若看歷史所記載e5 影響，大gau5人所做e5 事誌，koh 再稽考hiah-e  人e5 老母e5 才情、德行佮tui3 伊e5子e5 用心，咱就足額會thang 明白老母tui3囡仔e5 感化有偌大，做老母e5 責成是偌重neh？所以我講會生子be7會教子，是無各樣會曉栽花be7曉ak水；會曉播稻be7 曉挽草。這種婦人人be7 堪tit做囡仔e5 老母，只好做雞仔子e5 雞母。生子是真難，養子koh較難，總--是教子是iau2-ku2 koh較難！
婦人人beh 盡養飼子兒e5 本份，伊著koh 注意一項。這項是咱少少想有到e5 事誌。咱e5人m7-na7對歲壽錢財有貪心，對子兒也是多多益善，攏無嫌。論生子e5 事卻是做人e5 大本份，人人都著有。
總是著想真。生子佮捏塗尪仔是無像。塗尪仔捏koh較濟仙，ka7 伊排歸列，伊就恬恬tiam3 hia chhai7,m7免食也be7 破病，koh再be7 冤家做歹事。囡仔ku2 m7是an2-ni--leh；無有hiah 隨便。囡仔生愈濟，母身的確是愈lam2。母身lam2,若是囡仔會thang 勇，kiam-chhai iau2-ku2 會用--tit。Lam2 老母會thnag 飼勇子，逐家m7知看見有偌濟？Koh再囡仔 kan-ta 飼勇敢就會了局。孟夫子講「人無受教育，離精牲無遠。」有才調thang 生子，無才調thang hou7 子受教育成做一個普通e5人款，thang講是大大無責成。
你看，在咱中間這款無責成e5老父老母敢少少--mah？逐家著a3i 知，加生一個無教示e5 囡仔，是加放一擔重擔hou7 眾人擔，kiam-chhai是加放一隻虎咬人！所以生子是好，是真thang恭喜；總是也著chun2節會曉量氣力，會生子也著會牽成子才好。若無量氣力，亂亂生，到尾著放teh據在--伊，che m7-na7 是害子兒，害社會是真濟！
女子第2個天職是料理家事。男子若比並做將軍，女子就是相爺。將軍是專主顧外面，相爺是專主理內面。Koh 再tui3 料理家事這點講，女子是家庭內e5 王，因為家庭內面e5 事誌應該攏總著ai3 伊掌管。 
頂cham7 有講西洋女子e5 地位不止懸，不比咱這爿，in 真受男子e5 尊敬。Che 是有種種e5 原因。西洋e5 婦人人tui3 料理家事這層實在真giam2硬；in 攏原全，m7免查甫人chhap嘴，辦理十分周至夠角。西洋e5 女子實在完全是家庭 e5 女王，全部e5 家事攏是in 主掌。查甫人tui3 外面轉--來，儼然親像做人客，是kan-ta受安慰享福na7-tiaN7。Ti7 外面受風霜，轉來到厝門口，就有伶俐笑嘻嘻e5婦人人ti7-hia 等候伊；伊kan-ta 將伊ti7 外面扑拚所得--e5 提交婦人人，以外伊ti7 厝內kan-ta thi2 開嘴食飯就好，m7免煩惱米價懸抑是低。亦伊kan-ta teh坐，哈燒茶，頭khi-khi 看清幽有整頓e5 厝內面；抱伊e5 活動、極巧氣、有規矩e5 後生、查某子；聽in 唸「月光光，秀才郎，騎白馬，過南堂……」hit 款e5囡仔歌，或是聽伊e5 婦人人報告親戚往來e5 消息，朋友e5 批信。抑是伊ti7 外面所做be7 條直e5 事誌，就講來佮伊e5 婦人人參詳，聽婦人人輕聲細說e5 款勸，洗去伊心內e5 鬱卒。
 有tang時風清日暖e5 時翁某相牽抑是chhoa7子去公園行徙，或是去野外看景致。有tang 時月光星明e5 時陣，翁就彈、某就唱、子兒就跳舞，相佮稱讚人生e5 和樂，感謝家庭e5 福氣。查甫人所受e5 風塵，thang 講一擺轉來到厝內，因為婦人人e5 用心攏總洗清氣。M7-na7 an2-ni，iau2-ku2是加得百倍e5 勇氣thang 出去社會大振動。Ah！西洋人會有今仔日，敢 攏是查甫人gau5--e5 mah？
眾姊妹兄弟，西洋人看伊e5 家庭親像天堂，親像西天極樂e5 所在。亦現時咱e5 家庭較濟是親像甚物款？敢m7是親像監獄抑是地獄--e5 是較大部分？Tui3 目珠所看--見e5 講，在咱e5 家庭查甫人較濟是親像王爺公，婦人人是親像查某kan2。Thang 講咱e5 家庭是男子專制e5 國度。列位，咱e5 社會是真無親像人，總是咱著知，咱e5 家庭是iau2較m7成物。咱e5 社會衰退e5原因濟濟ti7 tui3 咱e5 家庭腐敗所致--來--e5 lah！兄弟這點lin2 有同意--無？姊妹lin2 有承認--無？
我深深向望逐家這番大覺悟，緊緊實行大改革。亦眾姊妹著特別大奮發大勉強，至少lin2 著做到hou7 家庭變成lin2 e5王國才會用--tit。
女子第3個天職是保人類e5 平和，社會e5美觀，hou7 通天腳下有色彩、有光窗、有燒氣。原來女子e5 性質佮男子不止有增差。婦人人e5 感情是較敏，較軟心較溫和，較gau5 體貼--人。Koh 再伊e5 態度是真幼秀、溫柔、軟韌，會thang 掃除一切e5 粗野。現今女子e5 氣力大部分是做ti7 家庭內，直接做ti7 社會iau2-ku2 是小可。今後社會要求婦人人直接盡力e5 所在是真濟。
舉1層講：英國有出一個婦人人叫做Florence Nightingale。抵著英國幫贊土耳其佮俄羅斯相thai5。Hit時m7-na7著傷e5 兵無人救，有發瘟疫著病e5 兵也是真正濟。Nightingale聽見這款事，十分受刺激，決心放sak家己，到戰場幫助著傷佮破病e5 兵士，無分別本國e5 兵佮對敵。招集相同志氣e5 婦人人，盤山過海到戰陣e5 所在，受了真濟e5 危險，救助濟濟生命。後來佮伊相像志氣e5人漸漸加，in 企一支紅色十字 e5 旗做記號。到現今通世界萬國攏有承認這項事業真要緊，所以萬國e5 官府做夥立約創設「萬國赤十字社」。見若有企一支赤十字旗e5 所在be7用tit扑大銃。自Nightingale設立赤十字社以來，人m7知加活有偌濟？koh 再人人仁慈e5 心肝m7知加添有偌濟？世界為著an2-ni 實在加添真濟e5 光彩！

5. 結婚 e5 事誌
 人若是有特別e5 志氣，為著beh做伊e5 事業，thang 貢獻社會，hou7 眾人會thang 得著好，為著an2-ni一世人m7結婚，甘願單身一人，che 卻是大大thang 保惜e5 好事。總是除去an2-ni 以外，做人定著是a3i 結婚。
從來有講「佮房做大人」。實在男女若無合婚be7用tit算做是原全e5 人，因為in be7-thang 齊全做咱人所a3i 做e5 本份。所以thang 知結婚是真神聖e5 事。
M7-ku2 咱有一句話講「無冤無家，be7 成夫妻。」講翁某前世人是冤仇，一世人做翁某是beh報仇相還債。若照這款e5看法，結婚敢 m7是親像入監牢舉枷一樣？是真thang 厭忌e5 事誌？佳哉斷斷m7是an2-ni；che 是看偏一爿e5 講法。  
也有講「娶某是小登科」；就是講娶某若親像中狀元hiah 大thang 歡喜。照我看，che 也是講了有較偏。結婚e5 事誌卻m7是對頭冤家相還債，也m7是狀元簪花teh 遊街，不過是人一世人著做一擺e5 本份。僅僅 tui3 結婚講，hit 內面無艱苦也是無快樂，是咱人應該著行一條e5 大路，艱苦抑是快活就著開步行去做看才會知。
照咱從來e5 經驗實在來講，人結婚了艱苦是較濟，快樂是較少。Che 因端是咱tui3 結婚e5 法度，大大有m7著，亦hit 個m7著teh hou7咱艱苦na7-tiaN7。原來翁是某e5 翁，某是翁e5 某，結婚是翁某兩人e5 事誌，並m7是別人e5。M7-ku2 咱tui3 早以來e5 結婚，m7是翁娶某，某teh嫁翁，是親家tui3 親家e5 結婚，親姆tui3 親姆e5 嫁娶na7-tiaN7。An2-ni kiam-chhai講了有較過頭，總是實情是這款，是逐家所知e5 事實。你看，m7免講查某囡仔，就是查甫--e5 若ti7 人e5 面前講著親情 e5 事誌，敢m7是面就a3i 紅--起來，若親像真見笑；若是查某囡仔面就舉無當thang去藏。  
Che是怎樣neh？就是久年e5 中間親情 e5 事誌，攏是序大人 teh 主意；後生查某子攏be7用tit出嘴，就是老父老母過頭主張做序大人 e5 權利，到尾煞變成慣勢，少年人煞掠做m7是in 所應該chhap e5 事。Tui3 an2-ni 就生起非常e5 弊害。新娘e5好bai2是照序大人 e5 目珠teh 看；子婿e5 好bai2 也是出在父母teh 鑑定。從到今，子婿佮新娘到佮房hit 暗才相bat e5 人m7知有偌濟？
Thang 講從來e5 結婚若親像青瞑the liam-khau仔，全然是賭字運e5 做法。kiam-chhai會thang 講是親像博tau5-kau2 e5 款；6面才有一面thang 向望，5面是輸，kan-ta 一面有thang 贏，實在是真正無妥當。因為這款e5 翁某是tui3 父母e5 命令，m7是tui3 兩人e5 愛情來結成--e5,所以性情be7合是較濟。
Koh 再查某人無讀冊、無修養e5 是較大部分，心肝無想有光窗，無 變竅，較無通達情理，be7 曉有趣味；一狀親像一丸e5 au3封鹹樹子。一爿查甫人e5 良心又無進步，公平e5 心無發達，照頂面所論e5 款，看婦人人輕；kan-ta 會曉要求婦人人e5 貞節，總是家己e5 貞節攏be7 曉守。某好，尚且tiam3 厝內be7-tiau5,何況婦人人性質無聰明、無伶俐、無變竅、無味致到激成查甫人e5 歹品行。到尾煞引鬼入宅，細姨一個娶過一個；到chia 翁某煞變成冤家。這款e5 娶某其實是舉枷，這款e5 嫁翁是較慘落生地獄！強制結婚e5 害毒生到這款才厲害。
所以我講m7是我講，是真理teh 要求。結婚是翁佮某e5 事誌，應該著任憑beh 做翁某e5 人去主意；邊仔 e5人不論是老父老母攏be7用tit替 in 決定，抑是強制in去做。Che 是真理。若無透這條真理，翁某到尾著成做冤家。總是m7-thang有誤解，我講旁邊e5人be7用tit替in 決定，強制in 去做；che m7是講旁邊e5 人攏be7用tit chhap嘴、參詳、鬥扑算。若是少年人過頭主張in e5 權利，掠周圍e5人準做攏是無關係e5 款待，che 是少年人e5 m7著，的確常常會失敗。
  總講一句，查甫囡仔佮查某囡仔逐家有相疼痛抑是無，兩人beh 結婚抑是m7,這項最後e5 主意，的確a3i 放hou7 in 兩人，亦周圍e5序大人不過是做 in e5 顧問，做 in e5 軍師，佮in鬥扑算，講意見、希望、苦勸，hou7 in做參考。這款e5 結婚就是自由戀愛e5 結婚。
  結婚若會thang用真e5 自由戀愛來成，兩人e5 性情e7 較相近，翁看某重，某讓翁懸，兩人實心相敬相疼，伊為伊捨身，伊為伊拚命，相幫贊、相體貼，同甜同苦，到百年後相佮安葬做一窟，兩條e5 靈魂親像梁山伯佮祝英台e5 款，變成兩隻白iah8列排飛上天，永遠無相離。若是an2-ni 結婚e5 歡喜，敢才kan-ta是親像「小登科」？
會thang講結婚是兩個個性用愛情結連做一體e5 表現。所以無愛情結婚是be7 成，亦若強強hou7伊成是罪惡。總是愛情m7是會家己生--出來，就著兩人第先知影各人e5 性情。Koh 再兩人 e5 性情著會合，才會生出愛情來，若be7 合就是無輸贏。
 Tui3 an2-ni thang 知有一項be7用tit無e5事誌。就是tui3 平素時著設妥當e5 機會，hou7查甫囡仔佮查某囡仔會thang相交陪、相知影。這項是最要緊，又koh是最艱計做。這項就著做序大e5 人平素十分替序細用心研究、設法。查甫查某兩爿起頭e5 交陪著a3i 無意思，才好。起頭是hou7 in 做朋友交陪，序大人著gau5 chun2節，m7-thang hou7 in 生出有過失，也m7-thang 監督傷嚴重，致到hou7 in 無自由、無自然。
 Tui3 an2-ni 又koh thang知一項。咱從前有講「男女7歲就m7-thang 做夥食」；抑是講「男女授受不親」。查甫查某逐家著m7-thang 相抵頭、相借問。Che 是非常大錯誤e5 扑算。
平平是所生e5 子兒，查甫子、查某子是有甚物各樣neh？查甫--e5 若著有教育，查某--e5 也是著佮伊像款。查甫查某平平是有德行、平平有見識。若是an2-ni，查甫就的確be7 看輕查某，查某也就be7 無主意，一下就hou7 查甫sut8--去。若是照現時，教育無甚物興，道德、智識無甚物進步e5 時代，做一khun3 就放hou7 查甫查某自由濫做夥；我雖是較好膽，che 卻也是m7敢主張。
我kan-ta 愛出力主張一項，就是查甫查某e5 學生，自細漢就hou7 in 濫做夥讀冊。Hou7 in ti7 無意無思e5 中間相bat，做同窗e5 朋友。這項若be7-thang 快快實行，我就a3i希望做父母序大e5 人，較無用束縛查某囡仔，叫伊不時tiam3 內底；著常常hou7 伊佮in 做夥出外，che 是非常e5 要緊。亦在厝有人客出入e5 時，hou7 查某囡仔出來應接，也是不止心適有利益e5 法度。
關係查甫查某交際佮結婚e5 事誌，我所a3i 講e5 話卻是iau2真濟，等候後擺有好機會才另外koh 講較詳細，我chia 是kan-ta 講幾句a3i逐家tui3 這點深深來研究，緊緊注意小心去實行。	
 
第七項
論活命

一. 未知生，焉知死 ？
死佮活e5 事誌，對凡若有活命e5 物來講，是最重大e5 問題。Koh 再活命愈充滿，愈高尚--e5,看這個死活e5 問題是愈關切、愈用心。人是眾活命e5 頭，所以死活e5 問題，在眾活物e5 中間，就是人感覺最深，研究最明白。
死活e5 事誌，是萬項事誌e5 頭一等大--e5。Koh 再也是最艱計會thang 解決。人若bat 這個問題愈徹底thang 講就是愈文明、愈進步、愈gau5、愈偉大。
死佮活這兩項，是全然倒peng2 e5 事誌。死若譬論做暗，活就是光。亦死若譬論做無，活就是有；koh 再死若是落低，活就是上懸--lah。Tui3 an2-ni thang 知死佮活是對比，兩項相對照。所以若會thang 明白一爿，koh一爿就自然家己會thang知。譬論講，若知影東爿，自然西爿就會曉--tit。死佮活兩項果然是無像，總是因為in是相倒peng2,所以若知活，就會thang 知死；亦若知死，也會thang知活。所以孔子e5 學生子路問死e5 事誌e5 時陣，孔子kan-ta 應伊，講「未知生，焉知死？」是講「你都iau2-be7 明白怎樣叫做活，beh thai3 會曉啥貨號做死？」在孔子e5 意思就是講，你若會明白活e5事誌，自然死e5 事誌家己後來就會得thang 明白。
活，是眾人所喜愛；死，是萬人所厭忌。Ai3活，m7-ai3 死，che 是做人共通e5心理。因為是ai3 活，所以人人都是想ai3 久久會得著；死，是人人所m7-ai3,所以人人都是想ai3 久久脫離。「出死，入生」e5 法度，che是人人tui3 心肝底所ai3 得著--e5;總是得著了e5 人，自開天地以來，m7知有幾人？
若照目珠所看見--e5 來講，到一日逐家都也攏著死 e5 款。雖然是an2-ni 講，人也都攏是m7死心，定著不時m7肯放sak這層事。M7 是m7肯放，就是beh 放也是放be7 開。Thang 講tui3 這個死活e5 問題，做人定著ai3 明白。m7-na7 是an2-ni；活，攏ai3 貴重保持；死，攏ai3 閃避厭惡；che kah-na2親像是做人e5 義務。Koh再也是做人e5 權利e5 款式。所以thang 知，ai3 beh 出死入生 e5 心肝，是最第1迫切。這個心肝所有發動e5 時陣，萬事是的確無草草；m7是烏，就是白；m7是光，就是暗；m7是活，就是死。攏是真刀、真劍e5 事誌；這個心真正是寶貝，koh再也是真危險。所以做人斷然m7是親像teh poaN 戲，這時妝做生，較theng5妝做旦；ti7 棚頂逐家做了不共戴天e5 仇敵，落棚下隨時變成你兄我弟e5 好朋友。做人定著m7是an2-ni --lah！嘴鬚發--出來，beh 叫伊koh 勼--入去，是的確be7用--tit；頭毛白，怎樣會thang 叫伊koh 烏neh？
逐家著ai3 知，人一生e5 中間，喘一個氣，抑是扑一下 kha-chhiuN3，哈一個hi3,都攏有意思，佮死活e5 問題都攏有關係；斷斷be7用tit糊塗chhin3-chhai2做。
死活這兩層事雖然是相對照，總是in有前後、緊慢e5 分別。活，是ti7第先；死是ti7 to3尾；活，是ti7 現在；死，是ti7 將來。咱beh 研究死活e5 問題，雖然是講不論明白佗一爿，koh一爿自然就會thang 明白；m7-ku2死e5 事誌是屬ti7 後來，實在是比活e5 事誌有較難明白；所以孔子才講「iau2-be7知活，怎樣會thang知死？」就是講「著第先明白活e5 問題，然後死e5 事誌就家己會曉--tit」 

2. 到底怎樣才是活？
到底怎樣才是活？Kan-ta會thang 應一句，就是講「有活命--e5 就是活。」若是an2-ni，koh 問一句，活命是生做甚物款neh？Beh 應這句話卻是無hiah快；m7是一句兩句就應會來。請逐家定神相佮研究看。
請先tui3 咱e5 目珠所有看見e5 活命詳細檢點一擺看。凡若活e5 物第1著ai3 有變換，就是ai3 時時生長有發達。親像草木起頭是種子，後來就發芽、生根、發枝，漸漸大--起來，不時都有變換、有發達。抑是海內e5 魚蝦水族，山頂e5 禽獸蟲類，就是咱人也是an2-in不時有變換發達。Thang 知有變換、有發達，是活命頭1條e5 要件。親像椅、桌，磚仔、石頭，這類設使有變換，伊e5 變換m7是進步發達e5 變換，是漸漸消無退步，是那變那歹；這類是無活命，是叫做無命e5物。
樹木佮禽獸平平都是不時有變換、有發達，所以都攏是活命。M7-ku2 樹木e5 活佮禽獸蟲豸e5 活大大有無像e5所在。飛禽走獸蟲豸e5 活，比樹木花草e5 活有較懸一坎。樹木花草雖然時時有變換發達，總是伊若m7是人ka7 伊掘，ka7 伊扛，伊的確是be7-thang徙過位。蟲豸鳥隻就m7是an2-ni；in 家己會thang 徙位去chia去hia。Thang 知較懸 e5 活命iau2有1條e5 要件，就是著ai3會thang 用家己 e5 心思自由行走振動。
你看，火車真gau5 走、gau5 振動；an2-ni 火車敢是有活命？斷斷無。火車雖然是有teh走、teh振動，he m7是出自伊家己，是駛火車e5 人叫伊ti7-teh走；駛火車e5人若是m7,一寸遠伊都be7 thang徙進前。有活命--e5 m7是an2-ni；有活命--e5 振動的確是出自家己e5 意思。飼牛囡仔牽牛去水邊beh hou7 牛lim水。牛嘴礁就lim；總是若已經lim夠額，雖然是囡仔大聲喝伊著koh lim，牛亦是做伊在吾在吾；beh lim m7 lim是出在牛家己主意，別人be7-thang ka7伊干涉。牛e5 振動是出在伊家己，所以牛是有活命。Koh 再這款e5 活命是比樹木e5 較懸一坎。牛這類是叫做動物，樹木是叫做植物。
人佮動物都攏是會thang 自由行走振動。總是人e5 活佮動物e5活又是大大有增差。人e5 活命又是有koh 懸一坎。人e5 心理不止較複雜、較靈通；伊會曉tit計劃種種e5 事誌，創設逐項e5 事業，製造千千萬萬e5 物件。總講，人m7-na7 會thang知伊家己e5 進退行動，iau2-ku2 會thang 知影周圍e5 狀況，會曉ka7 伊安排hou7 伊較好勢，hou7伊較進步；che就是人e5 智識有較贏動物。
人m7-na7 智識有較贏動物，道德心也加懸無當算。動物e5 中間卻m7是攏無道德e5 心肝。咱知狗蟻雖然是真小細e5 動物，iau2-ku2 伊真有公共心。咱bat看見狗蟻teh相thai5,烏色--e5 thai5 紅色--e5。Ti7 kang2千萬隻e5 中間，in iau2-ku2 是不止和協；為著相像種族e5 興旺，拚命出力到死，攏無退。M7-na7 an2-ni，平時 tui3 食物in不止有分張；若是有一隻討無食，腹肚枵e5 時，別隻同伴食飽e5 狗蟻若看--見，伊就腳展開，將伊腹內所有e5 食物吐出來分hit隻枵--e5 食。Che敢m7是真有道德、真有公共e5 心--mah？
Koh再ma7是親像雞母teh 啄米hou7 雞仔子食，抑是lai7-hioh8 teh-beh boah8雞仔子e5 時，雞母chhang3毛kok8-kok8 叫，出盡伊e5氣力佮lai7-hioh8賭生命；che 是咱目珠所常常親看--見--e5,就thang知雞母疼子e5 心到佗落。
雖然是an2-ni，講動物e5 道德心iau2是真幼稚，斷斷be7-thang比得人，無親像人hiah 高尚、hiah進步。動物e5 道德攏是tui3 伊一身，抑是tui3 伊e5 同類同族e5 利益生--出來--e5。所以一種動物e5 道德佮別種--e5,是的確be7 相通，thang 講動物e5 道德是淺薄，真隘teh8。人e5 道德tui3 ti7 利己心生--出來--e5,卻也m7是無，總是he是野蠻人e5 事誌。自古早到今仔日所會thang 稱做聖人賢仁，就是四正e5 人。這款人e5 道德，的確m7是tui3 利益來成--e5。人e5 道德是tui3 良心佮天理來--e5 lah，比動物e5 是不止有較深、較闊、較高尚。
人比動物e5 活命iau2 有較進步e5 所在。就是人有分別sui2-bai2 e5 心；因為這點e5 關係人佮動物是有天淵e5 增差。
M7 免講人比動物，kan-ta 將文明人來比野蠻人，就已經差真濟。在野蠻人e5 中間，這項分別sui2-bai2 e5 心情，是真正無發達。我bat入山去看山內人e5 庄社，看in e5 厝是真chhin3-chhai2,逐間攏像款，有一sut8仔變款都無。亦in e5 厝內是hoe-hoe-hiat-hiat，攏無有甚物安排、整頓、裝飾，kan-ta 四片壁鬥一個厝頂，亦有煙塵蜘蛛絲poe3-poe3黏黏neh。Koh 再看in e5 厝外口，地面是坎坎坷坷，in所用了e5 la5-sam5水積歸窟ti7-teh 臭；石頭佮草sap hoe-hiat到滿四界。In 所飼e5 雞、狗，屎尿放到chia有hia 也有。我看了心頭假若強強beh chat--去。行到離開in e5 社外，踏著青草地，接著山頂吹--來e5 涼風，看著樹枝ti7-teh搖，聽見鳥隻ti7-teh哮、teh 吟，我e5 心起頭才漸漸開。Ah！野蠻人e5 所在是比無人e5 曠野較bai2,較怯 勢，有萬萬倍。
日本內地我也是bat去幾若年。我看in e5街路佮厝choah8  咱這爿是無偌濟。M7-ku2 in e5 厝邊若是有空地，in 定著若m7是栽樹就是種花，抑是hou7 伊發青草。亦若一欉樹，定著無放hou7 伊亂亂發，就ka7 伊剪葉彫枝hou7 伊較好看。若是無地場，in也的確掛一個khaN 抑是桶，就栽花抑是布景ti7 hit--nih8 thang 賞玩。In e5 厝雖是無大間，總是不止齊整雅緻。憑若目珠所看會到e5 所在，定著是無沙塗、蜘蛛絲thang看--見。凡若手chhng會到e5 所在，不論是桌頂、門扇、窗仔紙，抑是柱仔、戶碇，in 不時都有揉有洗。所以柱仔、枋肚e5 杉肉是不時赤lah8-lah8,hou7 人看了心肝是真清爽。Koh再in 厝內定著有下花矸古盤，插花插草ti7 hit內，亦插e5 法度是不止頂真有講究。Kan-ta 教人一項插花e5 法度teh 過日e5 人是非常濟。又in e5 婦人濟濟會曉樂器，抑是唱歌跳舞。總講，內地人不止致重sui2,不止愛雅致。
若論到西洋人重sui2 e5 心性是iau2 koh較深、較懸一級。我ti7 頂cham7 有講野蠻人e5 所在是比無人到 e5 曠野較bai2 萬萬倍。Ti7-chia 我koh講，文明人e5 所在是比無人到e5 曠野較sui2 萬萬倍。自然e5 景致卻是sui2,總是有文明人teh 管顧e5 景致是it-hoat koh較sui2。人佮人e5 中間，尚且有這款e5 增差，tui3 an2-ni 就知影人佮動物e5 中間增差有偌濟。
咱e5 議論到chia真亂雜。因為驚了傷亂雜，所以咱ti7 chia著來總結一擺。就是咱已經有講，活命e5 第1要件是ai3不時有變換、有進步；第2要件是著會thang 用家己e5心思自由來活動。亦第3個要件，是講著ai3 有心khiau3,就是不論智識e5 心、道德e5 心，抑是分別sui2-bai2 e5 心。（人e5 心khiau3只有這3 種類）。這3款e5 心khiau3 著攏真明敏、真高尚、真充足，koh 再著不時活動無停睏。
頂面有講人e5 心khiau3 會thang 分做3種類。一種是智識e5 心，一種是道德e5 心，koh一種是分別sui2-bai2 e5 心。關係這3款心khiau3,咱ti7-chia 想ai3來講較清楚淡薄。
智識e5 心是甚物？這個心肝是the bat 眾百項物件佮事誌，佮逐項e5 理氣。總講一句，這個心是teh 分別事物佮道理e5 真假。Koh講一句較簡單，智識 e5 心就是bat真理e5 心--lah。Bat真理e5 心是ti7 咱e5 身體內，是屬咱--e5;m7-ku2真理m7是屬咱e5。真理若kan-ta一人e5,hit個斷然be7用tit講是真理；hit個是私khia e5 情理。真理是准人bat，m7准人私khia。真理是kah-na2風佮雨，是這天地間本來就有--e5。Be7 有人以前，就已經有了--lah。
天地間有水也有火，che 是真實、是真理。水見著火會滾、會礁，che 也是真理。水見若見著火就不時會滾，che敢也是真理--mah？水若見著火，有tang當時會滾；這層是真理。M7-ku2若認做水見見著火不時都會滾，這層就m7是真理、是有錯誤。怎樣有錯誤？加話m7免講，che是各人常常所經驗。若beh hou7 水滾，火著足，hiaN5到水e5燒有100度，才會滾。所以若kan-ta 講水見著火，是有tang 時會滾，m7是不時的確會；an2-ni 就無錯誤；這個是真理。
Kian3抵著真理，不論啥人都ai3 承認降服。在真理e5 面前人無權thang 講是非，只好承認趁從na7-tiaN7。承認真理e5 心是在咱e5 身體內，這個就是智識e5 心，抑是kan-ta 稱做「智慧」。有智慧--e5,就是gau5人、文明人；無--e5,就是憨人、野蠻人。
道德 e5 心也是逐人所有--e5,kan-ta 是有大細、深淺、闊隘 e5 分別。人有道德e5 心，才會曉分別好歹。所以道德e5 心會用tit叫做善惡e5 心。善就是好，惡就是歹。善是人人所意愛，惡是人人所m7愛。雖然是an2-ni講，善惡m7是親像真理到佗位都相像，也m7是到甚物時代都無變換。平平一項物，抑是一層事，好歹是be7用tit輕輕ka7 伊判斷。著看hit項物、hit層事是出ti7甚物時陣，亦是ti7 佗落。時代佮所在若無定著，事物e5 好歹是難得斷定。
譬論講，歹年冬，五穀攏無收，無當thang買食物e5 時陣，好額人e5 厝有珍珠，有米糧；伊講beh 表明伊e5 好德行，將伊所有e5 珍珠、糧歸升歸斗，分hou7 厝邊無thang 食e5 人。這款怎樣neh？是好抑是歹？若是好年冬e5 時的確是真好；koh 再若是交通利便，將hiah-e  珍珠有當 thang去賣，去換米糧，雖然是比糧米hou7伊較費氣，也iau2-ku2會thang講是行好事。M7-ku2 年冬是歹--lah，逐搭都攏歹，逐人都攬腹肚teh 看錢生sian；在這號e5 時陣，一斗真珠敢m7是比一粒米粟較m7值，較無路用--mah？
所以thang 知好歹e5 事誌是be7用tit輕輕斷，著ai3 看時勢佮看所在。雖然是an2-ni 講，好事是的確不時有，koh 再好歹也m7是講會用tit亂亂捏造--tit。若是因為好歹善惡e5 外皮不時換，亦就煞講世間無善惡，不過是講贏、搶贏就是好，an2-ni就害--lah。逐家看e5 溪水不時ti7-teh 流，這刻所看e5 溪水佮後刻所看e5 溪水tang2真是無像，總--是水都猶原是水--lah。水源若無礁，溪水敢 m7是不時oang-oang流？時日佮所在雖然是定定ai3 變換，總是好事誌永遠是be7消無。
人e5 心khiau3有3面。一面是bat真理，一面是bat善惡，koh一面就是別sui2-bai2。分別sui2 佮bai2 e5 心，一名叫做藝術心。Bat真理佮善惡--e5,m7免講野蠻人，就是動物也是有淡薄，總--是這個藝術心就是獨獨人才有。人若那進步，藝術e5 心khiau3 是那深、那活動。譬論chia 一塊tui3 山--nih8 抵才提--出來e5 玉。玉就是玉，看見佮石頭無各樣；提hou7 豬，伊也敢 m7-phiN7；提hou7 野蠻人，kiam2-chhai2 拾去koe2桌腳。總是你若提交文明人，伊就歡天喜地，將hit塊或是磨，或是tok，就刻成種種e5 物件；或是玉手環，或是玉杯、玉獅仔、玉觀音；形狀巧妙、色緻真sui2、光彩會扭人 e5 目珠。到chia 石頭就變成一項大寶貝，hou7人看了直直有趣味。Thang 知bat 真理佮善惡e5 心，果然是活命要緊 e5 部分。總是若無藝術e5 心，hit個活命是真礁燥無趣味，無各樣好玉成做粗石頭。孔子主張用音樂統治天腳下e5 原因實在就是ti7 這點。伊看出養成人e5 藝術心是要緊，是會thang hou7 天腳下和平。這點是伊有大見識e5 所在。
活命e5 第3要件就是著ai3有心khiau3,這個心是tui3 3部分來成--e5,咱已經有講明。總是這3部分e5 心khiau3 斷然m7是相離開，是tui3一個活命發--出來e5 作用，hit此是攏有相關聯。這3部分e5 作用若是有一部較無活動，別部分也會受伊 e5 牽累。Tui3 an2-ni hit條活命就be7用tit算是原全--e5。亦這3部分e5 作用若是有調和，攏平平有活動。Tui3 an2-ni hit條活命就會發達到ti7 無限e5 所在。在這宇宙e5 中間，獨獨咱人有一種e5 活命，所以講人是萬項活命e5 靈長。

3. 永遠e5 活命
Ti7 頂節所論有hiah長，結局是講怎樣才會用tit講是活。是僅僅講著an2-ni才會用tit算做活，並m7是講到活命e5 極點。活命若是到ti7 極點，完全e5 地步，m7-na7 家己不時活跳跳，iau2-ku2 會thang hou7人為著伊來活，逐家e5 活命beh 續到ti7 無限量e5 久。這種叫做永遠e5 活命。永遠e5 命，就是佮神靈一樣。
人e5 活命是無偌久。俗語講「七十 e5 歲壽自古早以來就真少。」日本內地有一個出名人叫做Okuma7。伊平素講伊著食到125歲才beh死。總是伊雖是gau5,都也做be7 到，僅僅80外歲就斷氣。Ti7 無偌久e5 新聞有報，講中國有一個老婦人人食到180歲。官府掠做真罕有，抵準備teh-beh 送物ka7 伊祝賀；備辦iau2-be7成e5 時，就過身--去。
亦古早秦始皇貪著伊e5皇帝位，一心又知人人e5 生命無偌久，所以心念ai3得著長生不老e5 法度，伊e5人臣有一人叫做徐福獻計，講：「東爿海中蓬萊島是仙境e5 所在，ti7-hia有仙teh 煉丹；人若食著hit號仙丹，就永遠be7死。請陛下交500名童男、童女，佮較濟e5 真珠、寶玉、黃金、白銀，hou7 我帶去蓬萊島。的確會thang求著仙丹，thang來hou7 陛下食。」秦始皇貪著長生命，果然就將徐福所請e5人佮物交代hou7 伊--去。總是徐福一概無回頭。秦始皇koh無偌久，雖然是皇帝，都也著照普通人e5款死。後來人知徐福m7是真心beh求仙丹來hou7 伊，實在是看見秦始皇無道會害--人。所以順伊e5 野心，騙伊e5 錢佮人帶去海外蓬萊島（就是現時日本內地），清閒過日子。
自古早到今，人為著ai3 家己e5生命較長一刻久，m7知做出偌濟e5 歹事都m7知。雖然是an2-ni，結局逐人氣絲都ai3 斷、肉都ai3 爛、骨都ai3灰；m7-ku2 tui3 這個永活 e5 活命，定著人人都是m7死心，就是我也是hit內e5一人。
永遠e5 活命m7是親像秦始皇憨想hit 款e5 物--lah；m7是tiam3-ti7 肉佮骨所成e5 身軀，也m7是會使tit用年歲計算--tit。會使tit用年歲計算e5 活命，設使會thang 親像老彭祖活800年，若來比並永遠，是較m7值時鐘tiak8一下e5 久。咱ai3 知永遠e5 活命是be7算得久e5 活命；設使是活一千年，10萬年，抑是千千萬萬年，也iau2-ku2是會算--得，的確be7用tit講是永遠。
永遠e5 活命be7-thang tiam3 ti7 一個e5身軀。Tiam3-ti7這個身體e5 活命是樹木e5 活命、精牲e5 活命、蟲豸e5 活命。這款活命e5上極坎，就是人e5 活命--lah。Chiah-e  活命總講是有限量--e5。永遠e5 活命就m7是an2-ni，是無限量--e5,是be7 用tit局限ti7 一個有限量e5 形體。Be7-thang 限定e5 活命就是永遠e5 活命；世間所有一切有限量e5 活命攏是tui3 這個出。有限量e5 活命最懸、最發達--e5 就是人e5 活命。無限量e5 活命，永遠e5 活命就是神（上帝）。神講是宇宙e5 主宰，萬物佮人講是神創造--e5;這個意思，就是照頂面所講；有限量e5 活命是tui3 無限量e5 活命來e5 緣故。
頂面有講，人e5 心肝底攏teh向望得著永遠e5 活命。這句話是甚物意思？著ai3拆較明。永遠e5 活命就是神。講beh 希望得著永遠e5 活命，是講向望beh做神抑m7是？若是這個意思，是的確m7免望，是斷斷be7會e5 事誌。試想看，一滴水怎樣會thang 成做大海neh？一滴水所做會到--e5,不過是參ti7大海e5水內，thang 關係ti7 飼大魚，浮大船e5 事誌na7-tiaN7。一滴水實在是be7-thang成做一大海e5 水；總是一滴水雖然是小小，也是會thang 流入ti7 大海e5 內底，鬥做大海所會thang 做e5 事。
佮這e5 譬喻像意思，人若想beh做神，che是無各樣囡仔伸手beh 提 月；m7-na7腳ne3懸，就是gia5 梯peh上去厝頂也是m7免望；che是斷斷be7 會。
人所做會到，所希望會到e5 所在，就是脫離這個有限定e5 肉體，倒轉去神e5 所在佮神合做夥na7-tiaN7；亦若到hit 個地步，會thang 佮神做像款e5 事業。An2-ni 就是入ti7 永遠e5 活命，就是得著永遠e5 活命。到chia 就是活命e5 極坎，就是無死、無艱苦、無束縛、無憂悶，極快樂e5 世界。
神是神，人是人。照頂面所講，一滴水會thang 流入海，佮海平平ti7--teh；總是hit 滴水斷斷m7是海。照親像這個款，人雖是會得接近神，行神e5 權能，總是人定著be7-thang成做神。神是神家己；人斷斷be7-thang ka7 伊添一分，抑是減一毫。
頂面hit個譬論是kan-ta借來teh 說明一點e5 意思na7-tiaN7，m7是講一滴水佮一大海e5 關係，是全然參人佮神e5 關係相像--lah。一滴水雖是少，一滴、10滴、百滴、萬滴，漸積漸濟，到尾就會變成海。一滴水果然是m7是海，m7-ku2 海是真正濟e5 水滴所積成--e5,che 是hou7人be7強cheN3--tit。這點是事實。
神佮人e5 關係就m7是這款。水滴積濟會成海，總--是將通天腳下e5 人，攏ka7伊集倚來，結局也是人--lah，斷然be7-thang 成做神。神是神家己，斷然m7是tui3人來做成e5 物。咱已經知人e5 活命是有限量。神是無限量。有限量--e5集較濟，也是有限量；較怎樣都be7-thang 變成無限量。Tui3 an2-ni，若深深想較到，就敢會thang明白人be7-thang成做神e5理氣。
Ti7-chia，我ai3 koh譬喻一項講。Tui3這個譬喻神佮人e5 關係，kiam-chhai會較明。神譬喻做人，亦人譬喻做話。人有無限量e5 心思。（這句小可著斟酌，不過是準做an2-ni講。）Koh 再人e5 心思是無形狀，人beh 表現伊e5 心思就是用話講。心思既然表現ti7 話--nih，hit個心思就變成有定著、有一定、有形狀，有指一項e5 事誌，會成一項e5 事業。咱知話是tui3 人出，總是話的確m7是人，就是拾千千萬萬句e5 話倚--來，也是的確be7-thang成做人。M7-na7 an2-ni；話佮人是絕對無關聯--mah？一句話若講了，亦就飛無--去，抑m7是？斷斷m7是--lah。有一句話，的確有一個e5 使命，著成一項e5 事誌。Hit句話e5 使命雖然著成一項e5 事誌，總是會成也是有，be7 成--e5 ma7 m7是無。be7成、be7 成功e5 話，tui3 hit句話論，hit 句煞變成無意思e5 冇話；tui3 講hit句話e5人來論，hit 個人e5 心思無成就。所以第1，定著伊是憂悶無平安；第2，伊的確會koh 換伊e5 所想，重頭koh 計劃。An2-ni 起頭hit句話算是離開hit個人，be7-thang koh 做甚物。Hit 句話e5 使命若是有成功，有照講hit 句話e5 人e5 心志實現，an2-ni hit 句話佮hit個人e5 心有合，hit個人e5 心m7免koh chhiau-chhek8。Hit 句話合ti7 hit個人e5 心，亦hit個人e5 心是永遠佮hit個人做夥；所以thang 講hit 句話是永遠佮hit個人平平ti7--teh。
我m7免koh拆，扑算逐家已經明白了。逐家，頂面e5 譬喻若是無m7著，咱會記tit hit個人就是譬喻做神，hit句話譬喻做人--lah。話會thang佮人ti7--teh，就是意味人會thang 佮神做夥e5 意思。An2-ni hit個人就是得著永遠e5活命。著這款永遠e5 活命，才是真e5 活命--lah。

4. 永遠 e5 活命怎樣才得會著？
因為ai3 hou7 咱ti7-chia beh論e5 事誌較明，咱莫得嫌費氣，將咱所講了--e5,ti7-chia koh來翻一遍。咱ti7本項e5 第2條有問一句講「到底怎樣才是活？」Tui3 這句咱已經有應4句。第1，著有變換、有進步。第2，著會thang 出ti7 家己e5 心來活動。第3，著有心khiau3。第4，著有合ti7永遠e5 活命。
在我e5 愚見，就是認這4條做活命e5 標準原則。通這天腳下e5 活命有種種，有較懸--e5,也有較低--e5;che 攏會thang 用這4條原則來分別。樹木、花草（就是植物）e5 活命是僅僅合ti7 第1條e5 原則；禽獸、魚、蟲，hit 等類（就是動物）e5 活命是合ti7 第 1、第2，兩條e5 原則；親像猴這類，雖然也是屬ti7 動物，照咱所看伊e5 活命，比別項動物若準有較懸 e5 款，因為伊淡薄也有合ti7 第3條原則。
到咱人，第 1、第2、第3，這3條e5 原則就攏有合；總是這種是平常人，比平常人較降一級，就是較無合ti7 第3個原則。這款人，是hou7人叫做精牲，因為伊離動物無偌遠。亦人若是m7-na7 有合第2、第3個原則，也是有合ti7第4個原則；這號就m7是平常人，就是聖人義士；這等人就是佮神平平tiam3。平常人往往ai3 拜這號人做神。Che卻是有錯誤，若是稱伊做神e5 子，就無m7著。會thang做到神e5子，就是活命進步e5 極坎，做人一生e5目的，就是在ti7-chia。
今著怎樣做，才會合ti7 永遠e5活命？著怎樣做，永遠e5 活命才得會著？逐家專心koh來想。
永遠e5活命是甚物，咱已經明白了；亦beh 得這個活命有望無，咱也已經知。總是beh怎樣得、怎樣做？親像秦始皇e5 款，使人用錢買會著--be7 ？斷斷be7,斷斷無望--lah。咱會記tit永遠e5 活命，就是無限量e5 活命，是be7 使tit用甚物thang ka7伊制限，也是be7 使tit用甚物thang ka7 伊測量。若是會thang 用年月thang ka7 伊測量，看是長抑是短，或是用身軀ka7 伊制限，看是你e5、我e5,抑是別人e5;hit 款就m7是永遠e5 活命。
Koh 再咱有知，永遠e5 活命是be7用tit hou7甚物thang ka7 伊添一分，減一毫，伊是伊家己。M7-na7 an2-ni，伊是萬項e5 源頭，是一切有限量e5 活命e5 頭；m7-ku2 咱m7是咱家己，咱是tui3永遠e5 活命出，咱e5 一切是受伊掌管。
人比動物較出色e5 點就是有心khiau3。人e5 心khiau3 所活動e5 所在，就是分別真假（智識e5 心），好歹（道德e5 心），sui2-bai2(藝術e5 心），這3方面。總--是甚物是真neh？甚物是好neh？亦甚物是sui2 neh？這3項是tui3 佗落來？是人家己捏造--e5 抑m7是？斷然m7是。這3項佮天地間一切e5 事物相像款，攏是tui3 ti7 永遠e5 活命出來--e5。這3項就是神e5 心思--lah。
人e5 心khiau3 一狀是親像鏡。這3項真--e5、好--e5、sui2 --e5,tui3 神發--出來。人e5 心鏡若有向hia--去，就會結伊e5 形狀ti7人e5 心鏡--內；人對 an2-ni 有感覺，才會曉分真假、別善惡、揀sui2-bai2。人e5 心khiau3 會曉分別真假、善惡、sui2-bai2,hit個人就是叫做有人格。
兄弟姊妹，咱論到chia，beh得著永遠e5 活命e5 路徑豈m7是明白了--mah？就是an2-ni --lah：人著用伊e5 人格做基礎，無受一切e5 拘束，脫離攏總e5 制限，無抱別種e5 心思。Kan-ta希望成就神e5 意，表現神e5 道，真心盡力無歇睏做神e5 工，到氣斷才放煞。列位，這幾句話雖是簡單平常平常，總--是這幾句實在就是人e5 良心e5結晶，beh 得著真e5 活命e5 祕訣。咱若是確實tui3 ti7 咱e5 心肝底有信這幾句是beh chhoa7 人進入永遠e5 活命，從今以後決心歡喜照an2-ni 做。這款人設使是自chit tiap8 死，也是已經入ti7 永遠e5 活命，伊e5 心定著有be7 講--tit e5 和樂。
咱會記tit孔子有講「朝聞道夕死可矣。」就是講，人若是早起時會thang得著道理，成就人格，下晡時來死，也是thang。這句話就是佮咱所講e5像意思。永遠e5 活命m7是hit 號愛家己不時目珠金金，長歲壽e5 人所得會著，就著盡心盡力做神e5 工e5 人才有份。

5. 現今e5 台灣活抑是死？
怎樣才是活？這個問題thang 講咱已經大略說明了。生e5 路若是既然知，死e5 路就是hit個e5倒peng2。咱若將頂條所講明hit 4項e5 原理記tiau5 ti7 咱e5 心內，咱家己都免講，就是社會眾人e5 死活人都判斷會分明，會thang 發見解救e5 方法。
現時e5 台灣是死抑是活？這個問題比人一人一家族e5 死活m7知加大有偌濟？總是我ti7-chia著koh批明講一句，以後所beh講--e5是僅僅提咱本島人方面e5 材料講；卻m7是講這款e5 弊病是kan-ta 咱才有。Koh再kan-ta 本島人方面e5 材料ma7是有真濟，我是僅僅提幾點起來講na7-tiaN7。
第1，ai3佮咱列位tui3 台灣學問方面檢點看。學問是甚物？大略thang 講，學問是beh 闡明真理e5 行為。學問e5 目的是beh 求真理。所ai3 求e5 真理，若是求有著、闡有明，hit個學問已經就是成功了。總--是，列位，在咱e5 中間敢 m7是看學問是beh 求利益e5 較濟，求學問是beh 求做官、求趁錢，亦就掠做讀冊是無路用。
孟夫子敢 m7是已經有講了。伊講「學問e5 目的，m7是beh 求別物，是kan-ta beh 求咱所扑m7見e5 心khiau3 倒轉--來。」咱所扑m7見e5 心khiau3 是啥貨？就是咱心肝e5 鏡有上sian，真理e5 影照be7明ti7 咱e5 心內e5 意思。亦咱學學問就是beh 拭咱e5 心鏡hou7 伊明，hou7 真理e5 影照會現ti7 咱心內。可憐！m7-ku2 普通咱teh 看學問m7是an2-ni看。較濟掠學問準做beh 得利益e5 法度，致到咱e5 學問已經枯ta5死--去真久、真久--lah！因為講讀冊是beh 得利益，所以若無利益thang 得就想講，M7 免讀！咱e5 人讀冊--e5 真少，就是tui3 an2-ni來。
Koh再，真理是請一邊，利益做頭前；所以大概e5 人都是苟且糊塗。攏是拾古早人e5 糟粕，m7敢出力新開別條e5 好路，發明較深e5 真理。所以若講讀冊，就是四書、五經、古文；攏是幾若千年e5 貨底。Hit幾本冊，m7-na7 冊皮ju2-ju2 到溶糊糊，內面e5 字也已經hou7眾人e5 手sioh8糊到beh 無明--去。咱講變換進步是活命第1個條件。你看，咱e5 學問是僅僅限定ti7 hit幾本冊，活命ti7佗落neh？M7-na7 an2-ni，iau2-ku2 有真濟e5 小人，m7-na7 伊無看真理重，無beh出力去求新，就是前e5 gau5人苦心所發明--e5,伊都m7誠心守，反轉為著一時家己e5 利益，將直直e5 真理拗做幾若節，做伊過橋e5 枴仔。Ai5--ah！台灣e5 學問是死抑是活？
第2，請佮逐家來想咱台灣e5 宗教。咱台灣e5 宗教是活抑是死？列位試想看。咱同胞e5中間奉佛教--e5也有，奉道教--e5也有，奉基督教--e5 也有；拜種種e5 雜嘴神也是有；koh再掠孔子做神ti7-teh拜--e5 也是有；祀家己e5 祖先e5 神主teh 拜--e5 也是有。俗語講「情理有1，是無2」Chiah 濟項宗教e5 中間的確有著--e5,也有m7 著--e5。著m7-著，咱ti7 chia且mai3 tit論；咱請照各人所信--e5,攏ka7 伊認做著。咱所ai3 論--e5,就是各人所信e5 宗教是活抑是死？
試想看，甚物是宗教？咱若掀字典起來看，就知影「宗」是「主」e5 意思，亦「主」就是專主一項e5 意思；「教」就是教示e5 意思。所以thang 知「宗教」兩字合做夥e5 意思，就是「專主一項e5 教示」。講一句較明，宗教就是人專心虔誠敬拜神、體諒神e5 意思。獻家己一身守神 e5 教示，做神e5 事業。會tit照an2-ni做，家己e5 心肝底攏無分毫e5 疑訝，將專心全命攏交代hou7 神掌管，一sut8仔 都m7敢提出家己e5 私心。Tui3 an2-ni自然就會生出真大e5 平安。這款e5 宗教，才是有活命e5 宗教。
在咱台灣所有濟濟項e5 宗教，老實講，tui3 根底已經就錯誤--e5 是真濟，就是伊所敬拜e5 神m7著--e5 有真濟。這項照實著ai3 議論真，因為驚做議論了傷闊，顛倒較m7好，所以照頂面e5 約束這點且mai3 講。咱kan-ta 來看teh 拜e5 人，拜了甚物款，是活e5 拜法，抑是死e5 拜法？
第1，拜e5 人無明伊所拜e5 神是甚物。怎樣伊thai3著敬拜hit 個神？拜e5 人佮神是有甚物關係？拜e5 人這點攏無明白是較濟。不過是kan-ta聽見人講觀音較有聖，就拜觀音；聽見媽祖較有聖，就拜媽祖；聽見著下城隍，就拜城隍。若講是犯著佗一方e5 王爺亦就起人、起馬beh 請王爺，kan-ta 亂拜一場。Hit仙神e5 旨意是ti7 佗落？拜 e5 人攏無體貼，攏無致意beh 遵守。
家己做好抑是做歹，有罪抑是無罪，會堪tit神e5 愛惜保護抑是be7,攏無想；僅僅想做有燒金就的確有保庇，亂亂拜、亂亂求就是。燒100金，點一對燭，插3枝香；亦就beh 求生子、生孫，全家平安長歲壽。
有e5 下講「這注錢若保庇趁過手，就beh做戲來謝」；較hiong-thai2 --e5,也有下；若會博贏局，就beh thai5 豬屠羊來敬獻。設使ti7 神e5 面前teh下hiah-e 話，mai3 tit tiam3 ti7 厝內唸，若開聲講明明hou7人聽，家己be7 想見笑e5 人，m7知有幾個！這款敢 m7是掠神準做食錢官teh 款待--mah？
為著家己e5 利益對神teh 敬獻，佮歹百姓the涉握官吏e5 後手有甚物增差？這款e5 心理結局是死抑是活，願咱深深ai3 省察！Koh 請逐家來看和尚、道士、童乩，尪姨e5 所行所做是怎樣？
Chiah-e  人是ti7 神佮人e5 中間，一爿替神傳旨意，一爿替人服事神，表明人e5 心願，hou7人會thang較快接近神。所以這號事就著真正清氣有德行e5 人才會堪tit當。釋迦、耶穌，就是這款人e5 最理想、最好e5 模範。釋迦為著ai3 盡伊e5 本份，王宮m7敢toa3,皇帝位m7敢坐，60外年e5 中間受了無限e5 風霜，行徙遍天腳下說明救苦救人e5 真理。若論耶穌e5 一生，是iau2-ku2 較hou7 咱thang感激，伊為著beh傳天e5 旨意，ai3 救全人類不論甚物國e5 人出罪惡，日日行好事，幫贊艱苦人。人有怨恨--伊，綑逐--伊，伊也的確無恨人。到尾hou7人釘死 ti7 十字架，hou7人用銃刀chhak8 胸坎；氣絲beh 斷e5 時陣，伊iau2-ku2是m7敢be7 記--tit，iau2-ku2 是替人求赦罪，iau2-ku2 是專心行仁愛。總是現時在咱台灣e5 和尚、道士，這種類e5 人所做甚物款？免講hou7 咱真thang傷心吐大氣，就是基督教會e5 傳道先生較濟 e5 所做是甚物樣？和尚佮道士卻是佮in be7比--tit，m7-ku2 in e5 嘴內所唸e5 經文佮in e5 腳手所做--出來e5 事蹟，比較看是怎樣較濟？In所講佮所做e5 敢m7是大大無相像？
Ai5--ah！這種類e5工實在是世間最大e5 天職。可憐！在咱台灣煞差不多是變成親像一項趁錢e5 生理。
這篇已經論太長了，扑算m7免koh 講甚物，列位也已經夠額明白了。總--是請koh hou7 我講一句做這篇e5 總結。我講，今仔日e5 台灣是親像一片e5 塚埔。塚埔！塚埔是啥所在？塚埔就是死窟--lah，就是無活命e5 所在。列位e5 中間kiam2-chhai2 有人beh 罵我講痟話！我m7是講痟話，是講實在。請聽我分拆。
列位，塚埔所有--e5 是甚物？墓！骨頭！！Teh 爛e5 身屍！！！Chiah-e  以外iau2 有甚物--無？有，也有青草ti7-teh搖風，蟲ti7-teh chhia，蛇ti7-teh趖，狗ti7-the鼻，lai7-hioh8 ti7-teh khou 、teh seh8。以外若是iau2有就是幾個仔引魂探墓悽慘e5 人na7-tiaN7。在塚埔是無有活命--lah，無有活動快樂雅致純潔e5 活命，kan-ta 是白骨死屍廢墓遍遍滿滿是。總講，塚埔是有形無命e5 所在。
我講現時咱台灣可比親像一片e5 塚埔，就是ai3 講在咱台灣現時kan-ta 有形式無精神e5 意思。逐家若掠真檢點看，扑算的確會佮我同感。我koh試舉1、2項證明看。列位請看咱e5 戲。論做戲卻大部分是beh hou7 人看歡喜，總--是戲e5 效果m7-na7 kan-ta an2-ni，戲會養人e5 性情、長人e5 見識，是一種社會教化e5 機關。M7-ku2,你看，咱台灣現時e5 戲是怎樣？做戲e5 人家己有感覺一個大使命--無？做戲--e5 有了解伊所做逐齣戲e5 要點活命--無？無--lah！M7-na7 伊be7 曉che，就是伊所講e5 口白、所唱e5 曲文，會明白--e5 m7知有幾人？就是看戲e5 人也是一樣。棚腳e5 人可比鴨仔teh 聽雷，棚頂又宛然親像一群痟人teh 亂做。所poaN e5 齣頭又是千篇一律全無變換佮進步，攏是幾百年前e5 舊貨色。Koh再請聽咱e5 音樂看，弦譜若m7是〈大開門〉則是〈將軍令〉；北管就是〈天水關〉。萬項都攏是佮漢樂像一款，攏是遵守古法製造--e5,m7-na7 是礁燥無味素，其實攏是生phu2 臭sioh8--lah！
列位兄弟姊妹！我m7是ai3 亂講，老實我是無ta5-oa5 。我今不忍koh 加講，只願逐家相佮大決心，研究自身進取e5方法，莫得家己餒志，莫得萬項kan-ta 循規蹈矩舉香toe3 拜。若是an2-ni逐家beh 進步，會thang佮人同坐企，的確是無偌久。Ai5--ah！列位，咱若beh koh m7是an2-ni 做，若 koh m7時時注意家己改革換新，kan-ta憨守從前e5 法度，知這個日日teh 進步e5 世界，咱的確著做人e5 尾後倒teh hou7 人拖。列位，咱個祖先所放hou7 咱個文明基業，實在是比別人e5 有較sui2、較大。M7-ku2 出咱後代chiah-e  不肖子孫kan-ta 會曉睏、食、坐；be7 曉勞力經營hou7 伊sui2 koh較sui2,大koh較大。一爿，人是那枯ta5 那黃酸；一爿，基業是那荒廢那破損，宛然親像好額人e5 了尾子。人kan-ta倒tiam3 眠床teh lan2-si，大厝放teh hou7 風沙eng、蜘蛛經網、鳥仔做siu7、白蟻chhng2空；無偌久若m7是大厝倒--落來，ka7 伊蓋密--去，的確也是hou7 山禽野獸ka7 伊拖去食。
Ai5--ah！今咱beh 怎樣才好neh？台灣今著怎樣chiah 會thang tui3 ti7 beh 死，koh 來活？
 
第八項
論仁愛

一. 做人e5 煩惱
人活ti7 這世間，m7知幾人會thang無煩惱？除去聖人佮白癡以外，扑算無人會thang 無煩惱，聖人 e5德行佮天平懸，伊e5 氣力佮神相通。所以伊e5 所做自在，伊e5 心內和樂。亦白癡e5 人thang 講全然無感覺，伊無有甚物希望；不過天光就起--來，日--暗就倒落去睏；腹肚枵，無好歹，提--著就食；嘴礁，無燒冷，見著就lim。這狀親像海外e5 散仙。總是這兩種以外e5人，m7知iau2有無煩惱e5 人--無？
人除去白癡，雖是較憨，天地e5 闊大伊有看見，伊家己e5 小細軟弱也是有感覺。將人來比天地e5 闊大，老實m7值得天窗e5日影內teh飛一粒e5塗沙粒仔子！Koh 再人e5 歲壽較長也是難得thang過100。Ti7 時一個青春少年e5 大好漢，無一tiap8仔久e5 中間，就變成一個癮痀舉枴仔 e5 老人？一爿，人e5 心，粗親像海；膽，大kah beh 包天；伊所希望--e5,實在是深；所beh做--e5,實在是濟。Ai5--ah！路途車起beh 抵天，日頭怎樣強強落tui3 山後去！人m7免講是有做歹代，僅僅tui3 人家己e5 軟弱，氣力m7從伊e5 心願，逐人的確都著搖頭吐大氣。
我有一個朋友，伊是讀冊人，伊是不止有志氣。伊看見咱e5 社會一日一日害；伊常常吐氣講：「著ai3 解救。」M7-ku2 伊感覺實在有心靠會住e5 人是真少；koh 再伊又知影凡事kan-ta 有人，做be7 來！有人以外，著koh ai3 有錢。到尾伊就大決心：一手攬銀、一手牽子，離開家眷骨肉去ti7 遠遠e5 所在做生理。Hiah-e 銀是伊e5 財產e5 大部分，hit個子是伊獨獨一個e5 細子。伊用hiah-e  銀做生理，是beh 製造後來活動e5 資金；亦伊chhoa7 hit個子ti7 伊e5 身邊家己教，是想beh養成實在中用e5 人才。你看伊e5 計畫，豈m7是根節--mah？
可憐！伊kan-ta 有一項準備be7-thang 到，就是可惜伊e5 生命有較短。伊做無2、3 年e5 生理；雖然是不止有利益，總是到伊beh 過身e5 時陣，伊e5囡仔猶原是細漢，伊e5 心志在伊e5 心內空空ti7-teh 絞！你想，伊e5 心肝何等e5 艱苦？
有真濟e5 gau5 人an2-ni 講：「人一生所行所做，kan-ta 是tui3 一款e5 私欲來。」這個私欲是甚物？就是ai3保家己e5 平安。人為著beh 保家己e5 平安，就koh 生出兩種e5 念頭：頭1個是ai3 得著物，第2個是ai3 得著子。得物，是beh hou7 伊e5 身軀勇健；腹肚若枵有thang 食，身軀若寒有thang 穿，雨來、日曝e5 時有thang toa3。得子，是ai3 beh有後嗣，因為子是tui3 伊e5 身軀生--出來--e5,所以掠做是伊家己；子teh活就是伊e5 活，子孫若勇健，伊看做就是伊e5 平安--lah。
得物，m7-ku2物有限，又koh be7用tit輕輕得會著。對chia，人佮人著ai3 競爭；m7-na7 是品氣力，也續著品智識。較勇e5 人搶較贏、較巧e5 人得較濟。亦一爿ai3 生子，所以著娶某。某，著勇健koh再sui2 koh gau5;m7-ku2世間這號查某囡仔是較少，所以致到ai3 相爭。老實，古早娶某是起人搶--來--e5;現時在野蠻人e5 中間，也是iau2 有這款e5 風俗。
M7 免講是野蠻人，在文明人e5 中間，為著beh娶著好e5 某，m7知著費了偌濟e5苦心；che是人人直接所有經驗e5 事誌。照一款e5 學者e5 所講，人不論到甚物時代，都攏著ai3相thai5、相搶奪，就是講人本來是應該著爭拚。人著有爭拚，才是有進步。
咱若掀過去e5 歷史--看，就知影頂面e5 所講m7是全然無影跡；thang 講事實較濟是an2-ni。Thang 知過去e5 人，為著beh 保活命e5 緣故，m7知費盡偌濟e5 心神，受了偌濟e5 煩惱。
總是頂面hit節e5 意見有真大錯誤。伊講過去e5 人較濟攏是相爭拚，這點是事實；講人本來著ai3 有爭拚，有爭拚是應該，這點就是大大e5 錯誤。若是an2-ni，人敢 m7是永遠勞苦鬱悶--mah？究竟做人是無心適：得物也是無路用；生子iau2-ku2 是較費氣。Thang 講印度人出家修苦行，m7限定m7食物，放teh hou7伊餓；iau2-ku2 顛倒是坐釘床、浸溪水、跳火堆，thang hou7 伊氣絲較緊斷；an2-ni iau2-ku2是較著、較徹底。佳哉人生m7是應該ai3 相爭拚；這條歹路是人愚憨e5 時才有行。人若愈gau5、愈進步，伊自然家己會曉越頭行tui3 較懸、較平坦e5 所在去。Hit 條是甚物路？路尾是到佗落？

2. 人生e5 正路就是愛
人活一世人ti7世間，是beh做甚物？咱ti7 頂項已經有講是beh 行神e5 旨意，做神e5 事業。若是an2-ni，神e5 旨意是甚物？神e5 事業是啥貨？咱在前也已經有講了；神e5 旨意，就是真、善、美。神e5 事業有真濟、真大，算be7 了；一切天頂地下e5 萬項，都攏是伊所經營--e5,就是咱人e5 死活發展，也都攏屬ti7 伊e5 經營。亦伊將這個地面上所有e5 萬物交代hou7 人掌管。Thang 知人若會thang幫贊別人e5 發展；抑是hou7 地面萬項較調和，會thang 表現各項e5 意義，che 攏都是做神e5 事業。
照an2-ni看，神e5 旨意雖然是講會thang 分做真、善、美3方面；m7-ku2 啥貨是真、啥貨是善、啥貨是美？Che 實在是難得thang 分別，咱老實是難得thang bat齊到。
又koh 再ti7 這地面上，咱所ai3 做e5事誌是有千千萬萬項，咱著tui3 佗一項先做起？咱實在真正難得thang 決定。Tui3 an2-ni，咱人敢m7是猶原是真著煩惱--mah？Ai5--ah！咱且免煩惱，免gong5-ngiah8。自古早以來，所有出頭e5 大gau人、大聖人，都已經有替咱想便便。Iau2-ku2 thang 講是神已經有指明hou7 咱了。人所著行e5 正路，不論到佗位，抑是到甚物時代，都攏是kan-ta有一條。這條是甚物路？就是愛e5 大路--lah！有人講：「萬項物是tui3 一個根本生--出來。」又有講：「萬項各樣e5 事物，歸尾是轉去一所在。」實在是照這兩句話e5 意思。人e5 一生雖然有真正濟e5 事誌thang好辦，究竟是kan-ta beh真心疼痛人na7-tiaN7。
既然是an2-ni，「愛」是甚物？怎樣才會thang 講做是疼痛？這個問題是萬項問題e5 最第1大--e5。我雖是寡聞淺見，願將我所聽見前e5 gau5 人所講--e5,佮我家己所有詳細想了e5 結果，分拆ti7 列位e5 面前，若會thang 做逐家些少e5 參考，就是我e5 大福氣。

3. 怎樣才是愛？
愛e5 作用是非常大。孔子教人著有仁德，釋迦教人著有慈悲，仁德佮慈悲e5 作用thang 講是佮愛e5 作用差不多像款。總是愛e5 作用是最深、最徹底。若是an2-ni，怎樣才是愛？以下請分做5 cham7 來分拆。因為愛有3項e5 要素佮有兩項e5 條件。
A. 愛e5 第一要素是施與。就是將咱所有--e5 提hou7 別人，做hit個人e5 路用。Koh講一句較切，就是講，tui3 屬ti7 咱家己e5 物件佮咱e5 能力，咱m7敢家己私khia 有，將一切獻ti7 咱所愛疼伊e5人e5 面前，做伊e5 路用。亦若做到連伊e5身軀生命也肯獻hou7 人e5 時，hit 陣e5愛是最第1等大。
咱知父母愛子e5 愛是極深。怎樣an2-ni 講？第1，父母tui3 伊e5 子兒無惜伊e5 物件財產。父母一生所積蓄--e5無1項m7是beh放hou7 伊e5子兒。父母m7是kan-ta 將物hou7 子兒；子兒若破病，伊就be7 顧得食佮睏，專心向望子兒e5 平安。Koh再為著子兒e5 教育，ai3 伊佮人平坐企，就替伊chhoe7 先生、揀學校。有時子兒去ti7 遠遠e5 所在，抵著透風做大水，抑是有甚物天災e5 時陣，在厝e5 父母就心心念念；為著子兒，坐、倒攏be7-chai7。親像舊年9月初1，東京大地動e5 時，為著去東京讀冊e5 子弟，在咱台灣真濟e5 父母，煩惱到心肝beh 粉碎。我有看見有人煩惱到那親像beh 起痟；有e5 iau2-be7 接著消息e5 中間，日日哮be7 煞。Thang 知父母m7-na7 將一切e5 財產放hou7 子，就是in e5 心神也是為著子teh用。父母e5 愛子m7止是an2-ni；父母將伊e5 身體生命為著子放sak--e5是be7 少。Che 是人人所知影，m7免koh 證明。Thang 知父母是將伊所有--e5 無1項無hou7 伊e5 子。
咱人ti7 世間，若是kan-ta 講因為是咱e5 子兒，抑是至親e5 骨肉，所以才肯將咱e5 物來hou7 --伊，別人就是be7 出--tit；這款m7是真e5 愛，是真隘teh8 e5偏愛。人beh行仁愛tui3 較親--e5 第先，後來才及到較疏--e5,che 卻是自然e5 順序。M7-ku2,若是講tui3 親e5人才肯，別人就是be7 出--tit。這款人，雖是有物hou7 伊e5 子兒佮親人，thang 講he m7是tui3 仁愛e5 心來hou7 伊，是tui3 別項e5 心理；這款人是iau2-be7 會曉仁愛是甚物。愛e5 第1要素是施與，是將一切肯hou7 --人；koh再m7 thang 限定ti7 一部分，著 tui3 攏總e5 人像款心。Che 才是真正e5 仁愛。
B. 愛e5 第2要素著有敬重e5 心肝。若無敬重e5 心肝，雖然是提 甚物較好e5 物hou7--人，都be7用tit講是愛。你看，人常常有飼鳥仔 ti7 厝內。有創真sui2 e5 檻仔hou7 伊tiam3。有常常iuN2水hou7 伊洗。亦有定定提物hou7 伊食。Thang 講hit隻鳥仔tui3 人所得--e5 是真濟；kiam-chhai 並伊ti7 曠野所會thang 得著--e5 是加較好無thang 算。M7-ku2 請想看，hit 款是愛抑 m7是？斷斷m7是--lah。這款m7是愛；愛著有敬重e5 心肝。人tui3 伊所飼e5 鳥仔，thai3 有甚物敬重neh？鳥仔本來是鳥仔，伊e5 兩爿發sit8,伊e5 天性生成是ai3 飛ti7 天懸地闊e5所在。總是人為著伊家己e5 心適，有sit8 m7 hou7 伊飛，有所在m7允准伊去，日日ka7伊關ti7 檻仔內。人若換做鳥仔，m7知beh 怎樣叫艱苦；的確會講：「你真無尊重我，你是beh收拾我e5 生命--lah！」親像這款人提物hou7 伊所飼e5 鳥仔，be7 用--tit講是愛。
愛，著親像父母teh hou7 子，抑是子兒teh 款待序大人，才是。子兒提 物hou7 序大人，m7是kan-ta hiah-e  物na7-tiaN7；物以外iau2有比hiah-e  物較貴氣e5 敬重e5 心ti7--teh。就是父母teh 教養子兒也是an2-ni。父母teh 對待子兒是看做伊家己，kiam-chhai看做比伊較tui3 重。著親像有這號e5 心提物hou7 人才是愛。
譬論有乞食去兩個人e5 厝分錢。第先hit個較好額--e5,看見乞食來。一身全全粒仔  ，真la5-sam5;就不止無歡喜，驚了污穢著伊e5 門腳口。乞食iau2-be7 到門e5 以前，就叫薪勞趕緊tan3 一角銀hou7 伊，叫伊著緊緊離開--去，m7-thang tiam3-hia 扑污穢。這個乞食就緊緊離開hia，koh 再去一人e5 厝門口分，hit 間厝e5 主人，身軀抵好無零星錢，僅僅才有一占，心肝想了不止m7過心，tui3 hit個乞食講：「朋友--ah！我這陣抵無便；一占錢是真小可，你請收--去，後日請koh 來，我才加送你淡薄，hou7 你thang 醫病；亦較去有一隻狗會咬--人，你請較小心。」
逐家，咱想這兩人，佗一個是較有仁愛？免講是倒尾後e5 人較有。這個人比第先hit個人雖然是減提真濟hou7 乞食，實在伊e5 心肝m7是kan-ta ai3 hiah-e5 hou7 伊na7-tiaN7：因為是hit 陣無帶錢，所以be7-thang 照伊e5 心；koh 再伊無看hit個ka7伊分錢e5 人做乞食，無看輕--伊，tui3 心肝底非常可憐hit個分錢e5 人e5 艱苦。Tui3 an2-ni--看，這個人雖然是kan-ta 提一占錢出去；總是一占錢比hit角銀是加重幾若10倍--lah。第先hit 個人雖是tim3 一角出來，伊是用tan3--e5,伊是因為伊e5 錢有量剩。Hit 角銀是若準親像一角磚仔hiat--去，就會thang 緊緊趕hit個la5-sam5 乞食走。這款m7-na7 講是一角銀，設使是tan3 100銀出--來，亦是佮tan3 一塊石頭無各樣。Che的確be7 用--tit講是愛。愛，著有含敬重e5 心肝。
C. 愛e5 第3要素是無想報答。咱所有--e5 肯hou7 別人，koh 再m7是親像hiat 肉骨hou7 狗食e5 款teh hou7--人；咱是tui3 ti7 心肝底有存敬重e5 心肝。會thang 做到an2-ni，卻是真好；總是kan-ta an2-ni，iau2 m7是齊全e5 愛。咱koh 試舉一個例來想看。
在咱個中間常常有一句話講「養兒待老」。這句話就是講「人盡心盡力養飼子兒，是為著年老家己be7 t振動e5 時，thang hou7 伊奉承。」若m7是有養成子兒hou7 伊便，後來年老無人thang倚靠，就著ai3 艱苦。就是講子兒大漢若無奉承父母，父母養成子兒是無路用。
逐家請想看：有人講父母e5 疼子是天生成，是自然e5 性質。M7-ku2 若照這句「養兒待老」e5 意思來想，ku2就be7用tit講是天生自然--e5。照這句話所包含e5 意思就是講，人m7是本來著養飼子兒；不過若是有向望ai3 後來較快活，就著ai3 養飼；若無，就可以m7免。我看這句話若是真，父母看子e5 情愛就m7是天生自然--e5。Thang 講父子e5 中間是無愛情，父母m7是因為疼痛teh 飼子；是因為beh 得家己e5 安樂，所以teh 飼子。Che 是佮做一種 e5 生理無各樣。
起頭飼子，是親像teh下本錢，下chiah-e  本錢，就是向望後來得著大利益，就是會thang得子兒e5 奉承，安穩清閒提物hou7--人e5 時，已經就有想報答--e5 相像。Che be7 用tit講是真e5 愛。真e5 愛是無想報答。講飼子是beh奉承老，che是佮用鯽魚beh 釣大tai7 像心肝。這款m7是愛。愛是kan-ta有想出，無想入。
耶穌講：「你正手提物hou7--人，著m7-thang hou7 倒手知。」愛，是最頭 1等e5 德行，著真清氣、真純全e5 心肝才會生出這種愛。其實這號愛m7是tui3人e5 心肝內會thang生--出來；是tui3 天頂傳來e5聲，扑著人e5 心弦，響亮出來e5 仙樂--lah。
愛是最大最懸 e5 能力，所以有e5 講：「愛，就是神。」Thang 知會行愛e5 人m7是屬ti7 小小。
用嘴講愛是較快，實在行愛是真難；tui3 人e5 肉體看，真e5 愛m7是人所做會到。怎樣講？若讀著生理學e5 人，就知影，咱人e5 身體是不時有變換，身體內所有舊e5 物，不時著用新e5 thui3,che 叫做「新陳代謝」e5 作用。身體內hiah-e  舊--e5不時著變做大便、siau2-sui2、汗，抑是油垢、垢keh-sian  ；彼種類e5 物排泄出來外面。
Tui3 an2-ni就生出嘴礁，厭sian7種種e5 感覺。Che就是身體內有欠缺e5 記認，咱就tioh8 食真濟項e5 物，抑是lim水、喘氣、suh風落去補。Koh 再人e5 皮肉，生成熱--來，tioh8有u3涼；寒--到，tioh8穿燒。因為an2-ni，食、穿、toa3這3 項是人所be7用tit欠缺e5 物件。這3 項在這地面上，m7-ku2 無thang逐搭有充足。Tui3 an2-ni，人若是kan-ta 趁身體e5 欠缺，人就tioh8 致到相搶劫、相陷害。
何況身體 e5 內面猶有真濟種類e5 慾念，好色、愛名聲、愛比人較懸、愛清閒，m7 愛做工。Tui3 an2-ni，人佮人實在難得thang 做夥，逐家siau3 想beh管--人，beh pheN-kham3--人；有想入，是的確無想出；致到時時有冤家、相扑、大相thai5。列位，咱夠額知影，人若專專趁肉體，無koh 想別項，這個世間就tioh8 狡詐、粗心、勇猛、有力e5 大歹人，才會thang平安企起過1 世人。這款趁肉體e5 社會就是叫做地獄e5 世界。在這個世界e5 人，就是鬼、惡魔，be7用tit講是人。 因為鬼e5 心內無仁愛，所做是搶奪陷害。
人是筋肉來成--e5 。照筋肉e5本性，是要求提入無提出。所以頂面所講，飼子是向望奉承老，這款e5 思想，tui3 筋肉e5 本性來講是應該e5 代誌。M7-ku2,人m7 是kan-ta 肉來生成--e5;肉性（抑是講血性）以外iau2有別種較懸e5 性質，就是靈性。
Ti7 頂項論「人e5 活命」hit 所在有講，人比別項活物有加一 種e5 心性。就是人另外有心khiau3,人因為有這e5 心khiau3,所以才會曉得分別真假、好歹佮sui2-bai2。Tui3 an2-ni人見著真m5e、好--e5、sui2 --e5 就另外有一種喜愛e5 感覺，直直ai3 向tui3 hit 種e5 所在--去。亦若見著假--e5、歹--e5,抑是怯勢--e5,就自然有厭惡e5 心生--出來，就ai3 緊緊離開he。這個心khiau3就是人e5 靈性e5 一部分。
人e5 靈性e5 最深e5 所在，就是希望ai3 屬ti7 永遠活命e5 內底。這個靈性是佮肉性（就是血性）相對peng2。人有這兩種e5 本性；肉性是近動物、近惡鬼，靈性是近神。肉性較強e5人所做佮動物（就是豬、狗、馬，hit 一類）無各樣，萬項都是想入，無想出。靈性較強e5 人所做是較近神，專心行仁愛；設使著損害家己e5 身軀，伊都歡喜成人e5 好事。
咱人會thang行真正e5 仁愛，就是咱肯獻咱所有e5 萬項hou7 別人；koh 再是出ti7 敬重e5 心來hou7--人，也m7是有想ai3 甚物報答才an2-ni做。這款e5 仁愛是tui3 靈性才做會到。肉性是tui3 人e5 身體發出；靈性就m7是，靈性是tui3 真e5 信心來。所以愛e5 問題佮宗教有最大e5 關係，koh 再是tui3 基督教，愛e5 意義才會得徹底，行愛行了才會夠角。
D. 愛e5 本質，若有頂面所講3項e5 要素，thang 講已經有齊備。要素雖然有齊備，若m7是koh 有兩項e5 條件來調節，be7-thang 講是十全e5 愛。譬論講，頂面所講hit 3項e5 要素是kah-na2 親像起厝e5 材料；有hiah-e  材料，這間愛e5 厝就起會成。M7-ku2 hit 間厝若beh 成做一間原全e5 好厝，就著kah 別項e5 條件。第1：地基著有chai7;第2：方向順序著ai3 好。這兩個條件若是無齊備，雖是有較好e5 材料，也是無采工。Ti7-chia 先來講明第1個條件。
人beh 行愛，著有合一定不變e5 理想。這項是beh 行仁愛e5 地基。理想是甚物？理想就是人用心 khiau3想，最後會thang行到e5 所在。講一句較明，神就是最後e5 理想。講著合一定不變e5 理想，就是講著合神e5 心。神e5 心所愛--e5,就是真、善、美。結局是講人beh 行仁愛，著ai3 聽從真、善、美，才thang做。若m7是an2-ni，所行e5 仁愛會變成大過失。
譬論講，父母看子是親像家己，看子是真重。In 將所有--e5 無一項m7甘hou7 in e5 子，koh 再in 也m7是講，是因為beh向望子thang 奉承in e5 年老，攏是任子家己去主意；不過父母是想講子既然是家己生--e5,家己有養成伊成人e5 責任na7-tiaN7。
父母用這款心對子，thang 講是有愛、有疼痛。子後來的確會盡感激，的確一發決心著盡做子e5義務，奉承父母到百年。列位，an2-ni著。總是著koh 深想，kan-ta an2-ni是iau2-ku2無夠額。請想，父母看重子是著；m7-ku2 若萬事攏照子e5 所愛怎樣？譬論子iau2 細漢，家己be7 chun2節，不時ai3 食物。做父母e5 人因為尊重子過頭，就攏照伊e5 所求提 hou7--伊，致到子破病黃酸be7成器。Che是真淺近e5 例；m7-ku2 在咱e5 中間是常常有看見。An2-ni 敢m7是愛子，顛倒損害子？
所以thang 知有物hou7--人，koh 有敬重--人，也無受人e5 報答，an2-ni 卻會用tit講是有仁愛；總是斷然m7是十足e5 仁愛。十足e5 仁愛著koh有1個條件才會用--tit。這個條件就是講著ai3 有合一定不變e5 理想。照飼子e5 事來講，人飼子e5 理想是甚物？就是著養成子做一個齊全e5 人。見若有子e5 人，都攏著有這個理想；若m7是，父母對子所行e5 仁愛，的確會變成大災禍。
俗語講：「1理通，百理同。」對子e5 仁愛既然著有合一定e5 理想；對眾人所beh 行e5 愛，也是著an2-ni。因為這世間有好，也有歹；有真，也有假；有sui2,也有bai2。咱人定著ai3 從好去歹，求真捨去假，取sui2 放sak bai2--e5。Che是做人e5 理想，人應該著an2-ni。所以人若be7 記tit伊原來e5 理想，tui3 歹e5 事誌佮歹人也攏無分別，攏有敬重--伊，將一切所有e5 物件、精神也攏送伊用；你想，到尾會怎樣？
歹人敢m7是tui3 an2-ni 受獎勵變愈歹？狡獪亂來e5 事誌煞滿滿ti7遍天腳下。M7-na7 歹--e5 變愈歹，連彼號行仁愛hou7 歹e5 人，ma7 煞成做歹！因為愛歹e5 人就是歹人！所以tioh8 ai3 會記--tit，行仁愛e5 人tioh8 不時有守一定e5 理想。若m7 是，所行e5 仁愛是beh變做1 支刀抑是劍，第先thai5 別人，然後beh thai5 家己！
E.  以上所講3 個要素，1 個條件若有齊備，thang 講就是原全e5 愛。Che m7是我an2-in講，是聽學者e5 話，佮tui3 所讀e5 冊，照人所研究了e5 結果，用我e5 筆寫報列位知。總是我家己也有想看。我想頂面所講3 項e5 要素佮1項e5 條件，若有攏齊備，卻是會用tit講是齊全e5 愛。M7-ku2 我想這款e5 愛，是僅僅會用tit講差不多是齊全。我家己實在是無想講an2-ni已經是真十足。照我想，敢m7 是著koh 有1 個條件，才會thang 實在講是夠額齊全e5 愛。別人m7知有an2-ni想抑無，我m7 知；kiam2-chhai2我beh講這條是加--e5,是「畫蛇添足」也無的確；總是我講hou7 列位斟酌看。
我講tioh8 koh 1個條件，就是行愛e5 人，伊著m7-thang 想講伊是teh 行愛。講一句較明，咱心卻是beh行愛；但是咱所行--e5,是愛m7是愛，這個咱m7-thang 想，m7-thang家己斷；咱著虛心放hou7 眾人去判斷。不過咱是kan-ta不時著想看咱有甚物hou7--人--無？咱是kan-ta 歡喜hou7--人，無想人e5 報答--無？Koh 再咱e5 所做有合一定e5 理想--無？咱kan-ta an2-ni想就好，老實有照an2-ni行，咱自然家己會安心。亦別人對咱e5 所行所做beh怎樣判斷，咱著一任人去講。愛，若會tit行到ti7 這個地步，就thang 講是到ti7 極點原全e5 所在。
Ti7-chia想著1句不止有趣味e5 話。Ti7  1本冊叫做《聊齋誌異》e5 內面有講，有一個人夢見伊去陰間考城隍。主考就問伊講：「城隍若是hou7 你做，賞罰e5 事誌beh 怎樣辦？」Hit個人就應講：「有心為善，雖善不賞；無心為惡，雖惡不罰。」這句話不止趣味。就是講「若是有存別項e5心肝teh做好，伊e5 所做雖是好，也m7賞--伊；亦若是無存歹意做m7好，伊e5所做雖是歹亦的確無罰--伊。」這句話佮咱所論e5 意思有暗合。人做好是應該，家己的確be7用tit因為有小可好，就生起自負家己o-lo2 e5 心；若是有抱自負e5 心肝所做e5 好，就是無清氣。
人teh 行仁愛，若是家己無虛心，自負是teh 行仁愛hou7 --人，hit種e5 愛是無純潔，受e5 人的確無感謝。所行e5 愛，若是有純潔原全，起頭人kiam-chhai會m7知；總是的確be7滅亡--去。時若到，的確會親像日頭 e5 款，光sih-sih照ti7 人e5 目珠內。

4. 愛e5 作用
愛e5 作用是非常闊；愛，是萬項一切e5 根源。所以有人講「神就是愛」。大概愛所有存在e5 所在，hia就有生育進步發展、和樂親善。
父母佮子兒e5 中間若是有愛，tui3 父母講，hit個父母是有慈心；tui3 子兒講，hit個子兒就是有孝順。翁某e5 中間若是有愛，hit個翁某就是有和協。兄弟e5 中間若有愛，hit個兄弟有大細、有和好。朋友e5 中間若有愛，hit個朋友就有信實。亦一個人對眾人若是有愛，hit個人就是義氣。這個人對社會、對國家若是有愛，hit個人就是有盡忠e5 心肝。Koh 再人對萬項活物，就是精牲、草木，若有抱仁愛e5 心，的確無亂亂cheh   脫毀壞；顛倒用心保護照顧，hou7 伊會thang 安全生育。這號人就是有慈悲。
Thang 知愛是百項德行e5 根本。有愛e5 所在的確是有生育，有發達，有和好，有快樂。愛，是一切e5 起源，愛e5 作用，老實是擴大到ti7 無限量。所以基督教e5 聖冊有講「神是愛」。人若行仁義愈齊全，伊e5 氣力德行是愈大，是愈接近神。這種人會堪tit講是替天teh 做事，會thang 做成真大e5 事業，hou7 眾人享受無限量e5 福氣。釋迦在印度所行e5 慈悲，孔子在中國所倡e5 仁義，佮基督在猶太所留博愛e5 熱血，為著in 所行e5 仁愛非常大，全世界e5 人，敢 m7是自2、3千年以前到今仔日iau2-ku2 是teh 受in e5 恩蔭！
世間萬項是無定著，不時有變換，所以叫做無常e5 世界。總是獨獨有1項be7變--e5 ti7--teh，這項就是愛。神是甚物款，bat 神到透徹e5 人，實在是iau2-be7 有；雖然是an2-ni，咱是明明信有神。Che是tui3 甚物hou7 咱信？就是對神e5 愛。天地e5 中間，明明有愛e5 事蹟thang hou7 人看見。萬項攏著變換、著消滅；獨獨愛，這項到ti7 佗位都是企tiau5-tiau5。有愛e5所在，定著有活命、定著有和樂。這項雖是到天崩地裂e5 時陣，定著都是這個款。
人e5 一生雖是講有70、80 e5 歲壽；總是若並天地e5 久長是m7值目一nih8 e5 久。逐家著明白，人e5 一生是無甚物；若有，就是疼--人佮hou7 人疼na7-tiaN7。除去這項愛以外都攏是空空--lah！講一句較明，無愛e5 人是無生命，無愛e5 所在著沈淪。獨獨愛是永遠佮神平ti7--teh，m7-na7 家己be7 減少，實在是久久會thang hou7 眾項活命會較活，koh 再較加添。
列位，chia 有一個人；這個人e5 所做是啥款、結局是怎樣？請逐家靜靜想一下看。南洋有一個所在叫做 Pou3-oa，Pou3-oa e5 管內有一個島嶼叫做Mou-lou-kai。Pou3-oa e5 人口總共有25萬人，從中著thai2-ko 病--e5人不止濟。因為驚了傳染愈闊，所以將hiah-e 著thai2-ko 病e5 人，攏chhoa7 去Mou-lou-kai 島內。逐家知這號症頭是逐人所m7ai倚近--e5,所以ti7 Mou-lou-kai 島內hiah-e  病人是真正十分e5 艱苦。有一個Pek8-ni2-gi5 人叫做Damien。這個先生是tui3 in e5 國遠遠來Pou3-oa beh傳道理。聽見講 hiah-e  thai2-ko 人 teh 艱苦，伊忍心be7-tiau5,就決心佮伊e5 親人離別。家己一個好好人，跳入去thai2-ko人e5 內面，佮hiah-e  人同食同睏到16年e5 久，路尾家己也續著hit 號病死。Damien先生死hit 年，若tui3 今年算起，抵是36年前。現時ti7 Mou-lou-kai 島內teh 照顧thai2-ko人e5 設備，卻是不止齊備；m7-ku2 Damien先生初初去e5 時，是攏無甚物，起頭攏是tiam3 ti7 大樹腳睏。亦Damien先生所做e5 工，ka7 hiah-e  病人揉、洗、kou5 藥都免講，也著佮in 鬥起厝、種作，也講道理hou7 in 聽。若有人死，m7-na7 著ka7 in 埋，也著ka7 伊做棺柴。Kan-ta Damien先生16年久所做e5 棺柴講有1500具。Damien先生死了後，也有真濟人歡喜去接伊e5 缺。現時有一位叫做Tat8-tong 先生來Mou-lou-kai 島已經有30年；扑算這位ma7 是著做到死才看有煞--無！在 Mou-lou-kai 島e5 thai2-ko 人，不時講有1000人以上。
Ai5--ah！世間iau2 有比這款疼痛較大--e5抑無？人人若是會thang 親像這款來疼--人，你想這個世間敢 iau2有甚物thang 煩惱？Ai5--ah！真正大，愛e5 力！有愛，起頭才有生命，有愛起頭才有安心，起頭才有和平！
 
第九項
論健康

1.	健全e5 精神tiam3 ti7 健全e5 身軀
「健全e5 精神tiam3 ti7 健全e5 身軀」（ Mens sana in corpore sano）這句是西洋e5 格言，是勉勵人tioh8 gau5訓練照顧身軀hou7 伊勇e5 出名e5 話。西洋人個個都是kah-na2 親像將這句話刻ti7 in e5 腦筋內，in 逐人不論查甫查某、大人囡仔，攏是非常gau5 訓練身軀。所以in e5 人m7-na7 身軀e5 筋肉是親像鐵扑--e5,in e5精神個個都是活跳跳。
咱e5 人m7知是為著甚物緣故，各人e5 身軀都是be7曉tit照顧--e5 較濟，致到體質非常lam2,精神攏無夠額。普通若食到50 歲，就儼然有1個老人款。西洋人tui3  50歲起，抵才是beh 大大做事誌；in hit-tiap8 e5 精神差不多是佮咱2 、30 歲e5 人同一樣，歸身軀滿滿都是壯年e5 氣慨。
有人講東洋佮西洋e5 文明各各有特色，無的確西洋有較贏。我想兩爿e5 文明各有特色，che 卻是實在；總是講東洋e5 文明be7較輸西洋，che 驚做講傷自誇。Koh 較an2-choaN2想，我都m7敢講東洋e5 文明be7 較輸。人講「東洋e5 文明是在ti7 精神；西洋是在物質。」An2-ni是有影！總是m7-thang tui3 an2-ni就掠做西洋e5 精神無文明，抑是講西洋e5 精神文明是較輸東洋--e5。若是1 點抵1 點來並，東洋e5 精神文明，內底比西洋--e5 較出色也是有；m7-ku2 若tui3 大體看，thang 講m7-na7 西洋e5 物質文明有較贏東洋，精神文明亦是比咱較出--tioh。
總講，西洋文明是較積極，咱東洋文明是較消極。西洋--e5是較向前、較活動；咱e5,是較守、較沈靜、較退避、較憂鬱e5 款。譬論講：在咱是講「家己所m7愛--e5 m7-thang hou7 別人，an2-ni就是有仁愛。」在西洋就m7是an2-ni。In 講「Tioh8將家己所愛--e5,歡喜hou7 --人，才是有仁愛。」
僅僅tui3 這句話就會thang 知影西洋e5 精神較積極、較徹底。請認真想看--leh，咱所m7愛--e5 莫得提 hou7--人是較快；將咱所愛--e5 提 hou7 --人，實在是較難。Koh 再將咱所m7愛--e5 無提 hou7--人；tui3 hit個人講是無為著an2-ni加添甚物貨，是平常e5 事誌。M7-ku2 若照咱所愛--e5 提 hou7-- 伊，hit個人為著an2-ni加添利益是較濟。
西洋e5 宗教（基督教）教人講「人e5 身軀是聖靈e5 寶典」，所以tui3身軀內所發出一切e5 感覺，若受聖靈e5 指導，tioh8攏hou7 伊活動才好。東洋e5 宗教（佛教）教人講「世間萬事是空空，就是人身軀結局也是無；若將無e5 看做有，就是執迷。」所以tui3 身軀所發一切e5 感覺，tish ka7 伊禁制hou7 伊消無--去。Tui3 an2-ni信佛教e5 人有e5 無娶某，有e5禁無睏，無食飯，講亦有9 年久kan-ta 恬恬坐看壁，也有e5 坐釘床，舉鑽仔 chhak8 身軀，hou7 別款e5 念頭be7 發生，hou7 肉體會thang 較緊無--去，thang 成佛。列位，請想看，這兩款宗教，是東西兩爿精神文明e5 大特色。照an2-ni比較看，東洋佛教所講敢m7是非常消極--mah？
Koh 再西洋人對天地間萬項物攏是無驚惶；in 攏敢倚近ka7 伊研究到真，ka7 伊提來做人e5 路用。咱東洋人就m7敢；大概e5 物都是m7敢去摸--伊。譬論講，咱東洋人舉香teh 拜e5 雷公sih-na3;西洋人in 攏無佮伊細膩，ka7 伊chhoa7--來，就叫伊做牛拖車，做燈照路。In 西洋人在這地面上無1搭in m7敢到；咱e5人是kan-ta 指甲留長長，tiam3 厝內行來行去，數磚a2,thit-tho5 過日。
論今仔日e5 東洋人輸西洋人e5 點是真濟--lah。咱東洋人e5 志氣是真消沈、真無活動。咱攏真快老、真快死。Che攏是對咱e5 身體真軟弱，致到精神無充足。所以事事都是m7敢向前做，攏是退步守na7-tiaN7。「健全e5 精神是tiam3 ti7 健全e5 身軀。」
列位，請咱e5 目珠thi2 開看，咱e5 人有成一個人款--e5,有幾人？較濟敢m7是面色枯ta5、皮肉消瘦，癮痀、青暝、跛腳--e5 滿滿是--mah？對這款體格無強壯e5 精神thang 發現，實在是應該。

2. 會thang hou7 身軀勇健 e5 法度
咱beh 研究hou7 身軀會thang 強壯e5 法度e5 以前，咱著先會記tit 1項：就是咱ai3 身軀勇，m7是beh ai3長歲壽e5 意思，是beh ai3 咱盡做人e5 本份，做hou7 伊徹底。若m7是an2-ni想，講hou7 身軀勇，是專專為著beh ai3 長歲壽e5 緣故，an2-ni就大大有錯誤，koh 落去所beh 講e5 議論就煞be7 明白。
請想看，chia有一支刀。刀，m7是beh排看況。刀，是beh 切物。刀，若會thang 切愈濟款，koh 愈濟e5 物，是愈好。刀，kan-ta 束ti7刀siu3,雖然是囥有幾若千年e5 久，結局有甚物意義？刀，著切物，切愈濟愈好。所以刀，第1 要緊著有鋼；第2，著ai3 利。刀，beh ai3有鋼著ai3 用火pu5、用鎚煉、用水gan3,亦beh hou7 伊利就著削、著磨。若是an2-ni，hit支刀定著會較快了；亦驚快了，將刀無削、無磨，kan-ta 收去囥，究竟是成甚物？這個意義若有明，beh hou7 身軀e7 勇壯 e5 法度就較快清楚。
A. 歇睏佮做工
歇睏佮做工，chun2節hou7 抵好，beh hou7 身軀勇，這項是最要緊。咱平常e5 人不止勤勉，攏是會曉想做工，be7 曉想歇睏。西洋有一句俗語講「無歇睏攏做工，巧巧囡仔都會變憨人。」咱一般e5 人照看較濟是做工過頭，消瘦直直beh礁去--e5 是真濟。亦1 爿有業產有地位e5 人，不止m7愛振動，專專是歇睏。In e5 歇睏thang 講是真極端e5 做法，伊e5 腳手差不多歸世人攏m7-bat hou7 伊振動；伊e5 毛管孔，除去破病發熱抑是六 月天以外，thang 講是攏m7-bat 流汗--出來。所以較濟是佮平常人像款，猶原是1 層皮ne5 1 支骨，2 支腳載一個身軀都煞beh be7-chai7。咱e5人thang 講是極端到極，做工--e5 直直做到死，亦歇睏--e5 bi7一直睏到氣絲斷。Che 是伊e5 境遇叫伊an2-ni亦是有；總是大e5 理由是be7 曉做工佮歇睏e5 意義。
動腳手，be7用tit講是teh 做工；恬恬坐，亦be7 用tit講是teh 歇睏。做工佮歇睏e5 分別，看是為著事誌teh做事誌，抑是為著心愛teh 做事誌。為著事誌teh 做事誌是出ti7無ta5-oa5,是有感覺艱苦。為著心愛做事誌，是出ti7 心肝家己beh，所以有安慰。提郵便e5 人teh 走路，走相掠e5 人亦是teh 走路；雖然是平平teh 走路，提郵便--e5 是teh 做工，走相掠e5 人是teh 歇睏。生理人為著生理捧嘴下斗ti7-teh 想，佮行棋e5 人為著棋子撚嘴鬚ti7-teh 想，平平都是ti7-teh 想；總是一個是teh 做工，一個是teh 歇睏。做工是無ta5-oa5,是勉強做，是違背心肝e5 所愛，所以大大有損害身軀e5 康健。歇睏是出ti7 心所愛，有安慰，所以tui3 身軀e5 健康有利益。做工是受事誌所迫ti7-teh 做，事誌若be7 了，工就be7-thang 煞。
所以勞動傷過頭，致到害身軀。歇睏是出在心主意，ai3 做就來做，ai3 歇就會thang 歇，chun2節會抵好；所以對身軀有利益。Koh 再做工是較ai3 專主ti7  1項，想事誌--e5 著不時專專ti7 teh 想；出力--e5,出到力盡，都著ai3 koh 出；用手--e5 著不時用手；用腳--e5 不時著用腳；ti7 外面--e5 著hou7 日頭曝到beh 礁--去；ti7 內面--e5 蔭到beh 黃酸。
總講做工是用身軀e5  1部，致到全體be7 調和，變成這種破相e5 款式。歇睏會thang 照咱身軀e5 缺欠，調和hou7 好勢，所以身軀會康健，會na2 增加。
咱ti7-chia 講歇睏，免講m7是kan-ta 倒teh 睏e5 意思。總講，出ti7 心 肝e5 所愛來做就是歇睏--lah！身軀厭sian7,心肝想ai3 睏，亦就倒落去睏，an2-ni就是歇睏；che 是安靜e5 歇睏。身軀厭sian7,心肝想ai3 振動，亦就出去外面行走，抑是扑球、peh山，che 是叫做運動e5 歇睏。普通，咱e5 人若講歇睏，就是指安靜e5 意思，攏無運動e5 意思ti7 hit--nih。
這句運動e5 話是近來才較有用，較早攏罕tit聽--見。Che是證明咱對運動無趣味、無關心。從來看運動是做1 種m7正經e5 事誌。囡仔做ng 咯雞bih相chhoe7,抑是tioh過hun5、賊圍軍，che都攏是1 種e5 運動。一般e5 人看che 講是囡仔teh sng2 the作孽，掠做m7應該e5 事誌；大人絕對m7-bat 做，也m7肯hou7 囡仔去做。
到chia，咱已經會thang 明白咱e5 人身體軟弱e5 理由。咱e5 人thang 講是有勞動，無運動。勞動，照頂面所講有害身軀是較濟；beh hou7 身軀用，ai3 運動才會用--tit。雖然講咱m7是無歇睏，咱是kan-ta有安靜e5 歇睏--na7-tiaN7。安靜，卻是要緊；總是若kan-ta 安靜，是hou7 人e5 筋肉愈無氣力，hou7 人e5 精神愈消沈，愈軟chiaN2。
逐家眾兄弟姊妹！咱受真久歹習慣e5 積弊真深，hou7 咱身軀軟弱，已經到極坎，咱e5 精神消沈已經到ti7 極頭。做人應該受著e5 福氣，咱實在放sak 真正濟，差不多無當thang算起。Che攏是tui3 咱be7 曉做工佮歇睏e5 意義，be7 曉運動e5 要緊所致--e5。咱著切切緊緊省悟，kan-ta 做工無歇睏，到尾是會無工做。亦koh 再若是kan-ta 安靜無運動，到尾著ai3 變成軟腳軟手e5 sian7人仔！
M7 愛運動，是東洋人共通e5 性質。這10外年以來，受西洋e5 風氣大感化，運動e5 趣味已經1 年1 年長。在學校逐日都有教運動e5 法度，每年有設種種e5 運動會teh 鼓舞。M7-na7 逐國tiam3 ti7 伊e5 國內家己teh 獎勵，國抵國e5 中間也有設會teh 鼓吹。
在咱東洋，日本、中國、菲律賓這3 國自4、5年前有設一個會，叫做「極東奧林匹克」。兩年照輪 ti7 1國開1 擺。通世界萬國也有相佮設1個世界奧林匹克e5 會，敢是每4 年開1 擺。今年（1924）是tiam3 法國e5 帝都巴黎開，這擺算是第8 擺。Ti7 頂月（4月27日）tui3 咱國內也有揀20外人派去赴hit-e5 會，著坐4、5 0日e5 船才會到位。親像an2-ni，這款e5 會，所開e5 錢佮所用e5 心神，實在是m7是小可。有tang 時m7抵好ti7 hit中間有人著傷，有人了生命--e5 也是無稀罕。
老實，這款e5 事誌hou7 咱e5 人的確是做be7-tit thang 到；總是為著an2-ni，鼓舞hou7 通世界e5 人，攏總知影運動e5 要緊，攏總對運動有趣味；人人攏去做。Tui3 an2-ni，通世界e5 人身體佮精神就漸漸會較勇壯。
西洋人對這款運動e5 趣味，實在是非常。In ti7 厝內有厝內e5 運動，ti7 外面有外面e5 運動；ti7 山--nih，有山--nih--e5;ti7 水--nih，有水--nih--e5;有e5  1人做--e5,也有濟濟人做夥做--e5;有千千百百款。Kan-ta 為著1項運動，in 逐年所開e5 錢m7知有偌濟？
為著家己beh 運動免講ai3 用錢，就是beh 看人運動也m7是隨便會使--tit。聽見講ti7 舊chun5年在美國紐約市，世界最出名e5 拳鬥家ti7-hia 比演，集倚來看e5 人有10 萬人，坐一等位e5 入場料1 百箍。Tui3 hit-e5 頭手師傅an2-ni 1 擺e5 謝禮，講是60萬箍銀，che 實在是hou7 咱所be7 曉想，hou7 咱聽了會著驚。
Koh再有看著前ti7 咱台灣做總務長官下村弘先生e5 冊有寫，講伊ti7 10年前有查英國人平均1人1年kan-ta為著運動，著開20箍銀；亦in全國總共著開9億1千萬銀。Che是10外年前e5 事誌；現時免講，是koh較濟。9億1千萬銀敢 m7是真濟--mah？咱台灣總督府現時1年費用是將近1億銀。10年前英國1年所用e5 運動費，hou7 咱現時台灣e5 官府會thang 開9年久--lah！你看，thang驚抑m7-thang驚？
Ah！西洋人比咱較勇有百倍，比咱較gau5 有千倍；實在m7是偶然e5 事誌。願咱對運動著koh 1番e5 用心。實在「無歇睏攏做工，巧巧囡仔都著變憨人。」請不時做工e5 同胞著ai3 會記--tit。Koh 再羅馬人有講，「健康ti7 門外」。所以我好膽請為著不時kan-ta 安靜歇睏，致到破病teh 艱苦e5 同胞，請lin2信羅馬人這句話，時時出去門口外行行走走--看，健康勇健的確ti7-hia等候--lin2!
B. 衣、食、住
衣裳、食物佮住居，這3 項是人beh 保持生命所必要--e5。總是人為著這3項顛倒損失生命--e5 也是有。M7-na7 是有na7-tiaN7；照實在看，咱e5 人為著對這3 項「衣，食，住」安排了有m7抵好，chhek短所應該享受e5 歲壽是真濟。
（1）衣裳e5 路用，第一是beh調節寒熱，厚薄穿會抵好，是非常要緊。濟濟人講衫仔褲穿薄較ai3 感著風，穿厚就較be7。無的確抵抵是an2-ni。卻m7是講厚薄攏無關係；總是最有關係是在體質e5 強弱，不在衫仔褲e5份量。人e5 感覺會訓練--得，會慣勢。常常穿厚e5人到尾煞慣勢，皮膚tui3 an2-ni就變成be7堪tit冷，小可寒都著穿真厚。
M7-ku2 若是tui3 起頭就注意穿較薄，到尾慣勢，雖然是真寒，也是m7免穿傷厚。我e5 親人、朋友e5 中間，做醫生e5 人不止2、3人，我常常去in e5 所在，看見真濟大人抱伊e5 囡仔beh hou7 先生看。現現是六月天真熱，也ka7 伊e5 囡仔穿幾若領衫koh疊裘，頭殼ka7 伊戴帽掩。先生beh ka7 伊診察，1下ka7 伊褪衫看，可憐hit個囡仔hou7 m7-bat 情理e5 大人，ka7 伊hip到1 身軀專專汗，臭汗酸e5 hian3差不多beh 擊倒人。
人有2 種e5 喘氣，1 種是tui3 鼻孔佮嘴，koh 1 種是tui3 毛管孔。親像chiah 熱e5 時，ka7囡仔包到hit款，che 結局是將hiah個毛管孔攏ka7 伊塞密，m7-hou7 伊喘氣，囡仔m7免感著風，已經著ai3 破病才有合情理。衣裳e5 路用，免講1部是beh 保持對人e5 禮數，也1部是beh 好看、妝 sui2;總是最大e5 路用是beh 幫贊皮膚調節天氣e5 寒熱。請著koh 會記得1項： 氣候冷e5 時自然著ai3 穿較厚；總是若tui3 平時注意，會thang 穿愈薄是愈好，hou7 身軀會愈勇。囡仔熱天teh 睏e5 時，kan-ta ka7 伊包腹肚，腳手胸坎hou7 伊涼是無要緊。
鞋，thang 講也是一種e5衫仔褲。咱e5 兄弟腳褪赤赤e5 人真正濟，1項是真thang見笑，真thang 煩惱。An2-ni m7-na7 是野狀歹看，為著an2-ni腳骨生粒仔艱苦e5 人是真濟。近來鄉村e5 姊妹留liu5 腳了，che 是大大thang 歡喜；總是煞學查甫人褪赤腳，這項真正ai3 請逐家想！今m7知beh an2-choaN2來解救？
（2）食物e5 事誌，咱ai3 關心e5 點有真濟。咱e5 人不論食抑是lim，攏著過煮、過hiaN5、過滾才肯食，這項是真好e5 法度。因為物--nih 常常有tiau5 真幼細e5 蟲叫做細菌，人e5 破病tui3 接著這項來--e5 是真濟。若1 擺ka7 伊過煮--過去，伊就隨時死--去，食了就無要緊。總是咱對這項食，最m7好e5 習慣就是ai3 亂亂食，攏無照時陣。照醫生e5 研究講，人tui3 嘴內食物入腹，著經過23點鐘才會放--出來。食物吞落去胃e5 內底（胃，普通叫做肚）著經過1點鐘才轉入去小腸，著7點鐘久hiah-e  物才會通過小腸e5 所在。通過小腸以後轉入去大腸內；ti7-hia有1 5點鐘久，然後才會消出來外面。Ti7 頂節講，做工佮歇睏著ai3 chun2節會抵好；ti7-chia 這項也是要緊。食物入去腹肚內，腹肚內e5 機關就是胃、小腸、大腸；以外，肝、腰子，為著beh hou7 hiah-e  食物會thang 消做身軀e5 路用，攏著ai3 做工；若是無歇睏，到一時力出盡，亦就倒--落--去，亦就發破病。西洋有一句俗語講「長菜會做短生命。」咱也有一句講「脹豬肥，脹狗瘦，脹人黃酸疸。」無物thang 食餓死e5 人實在是真濟；總是hou7 物脹死e5 人逐日m7知有偌濟？Koh 再做1擺食傷濟脹死--e5 會thang 講是無，所有hou7物脹死--e5 攏是tui3 ti7 無守時間，嘴不時動，1 嘴食過1 嘴--e5 較濟。枵鬼就是餓鬼e5 綽號，請有thang食e5 人著小心！
嘴不時動e5 人，m7-na7 會chhek 短歲壽，iau2-ku2 hou7 頭腦渾沌be7 曉想事誌。逐家家己試驗看，大概腹輕，心就輕，腹肚若飽目珠就beh ai3 睏。所以較無粗重常常用頭腦e5 人，近來嫌1日食3頓傷過濟，所以1 日chhek 食2 頓--e5 有真濟。有人chhek早起頓無食，有人chhek下晝頓，這款人我知--e5 不止濟。
我家己自悟。6年前ti7 東京e5 時起，就kan-ta 食中晝頓佮暗頓，早起頓是差不多無食，kan-ta lim chiaN5 碗am2糜就煞。我經驗了感覺不止好。所以請為著散hiong e5 緣故食2 頓e5 列位m7免傷心，有thang 食e5 人也teh 學lin2 e5 好模樣。食物有時1半擺食hou7 伊真足飽，hou7 腹肚內較鬧熱也是好；總是平素時食到8分、9分i2au較好。若是an2-ni m7限定腹肚較快活，所食--e5 落去了e5 物e5 好味，亦beh 久久ti7-teh芳。
關係食物著koh 想1 項：食物入嘴內著認真哺hou7 幼，落去腹肚才快消。Tui3 an2-in就thang 知影嘴齒是真著照顧。咱e5 人e5 嘴齒真快蛀、快落。Che 攏是tui3 be7 曉照顧所致--e5。照看m7-bat 洗嘴e5 人是真濟。嘴，若無逐日洗，所食e5 物會tiau5 ti7 齒岸。嘴齒tui3 an2-ni就快落。M7-na7 an2-ni；嘴內e5 味實在是無好，嘴若thi2 開也是無雅氣。
近來逐家漸漸有明白1 項，逐早起洗面e5 時續洗嘴。洗嘴e5 時大概是用齒bin2 佮齒粉。齒bin2是的確ai3;齒粉是m7免的確，kan-ta用較幼e5 鹽就足額。鹽，有去毒氣e5 力。Koh再逐頓食飽後著ai3用水漱口，將tiau5 ti7 嘴齒hiah-e  物洗hou7 伊離，才好。這項的確著實行，beh hou7 嘴齒勇，這項是真有功效。Beh 睏e5 時若是有koh漱1擺嘴，是猶較頂真。若是講老人有嘴齒是會哺死子孫，che 是1 種e5 迷信，是真不近人情e5 話。
咱e5 食物e5 煮法佮在現時全世界別人並，實在是be7 輸--人。總是我看好食是好食，m7知會較無衛生抑be7?我想，驚了會較難消化。因為咱用油傷過濟，koh 再物常常煮了傷過頭，致到難得消。親像滷卵卻是真好食；m7-ku2 是真be7 消。咱從來食飯，亦是真m7著法度，咱攏是食hou5--e5,kan-ta 提 hiah-e米粕起來食，米髓攏ti7 am2內，將hiah-e滋養e5 am2才提去飼豬、漿衫；實在是真m7著。亦咱台灣果子出真濟，逐家m7知是為著甚物因端，攏真罕tit食；che亦是真可惜。果子m7-na7有含真濟e5 滋養分ti7--teh，食了也不止會幫贊別項物消化。
住居會thang 講也是1 種e5 衫仔褲，是歸家族e5 人公家ti7-teh穿--e5。所以ti7 頂cham7 論衣裳e5 所在所講e5 話，ti7-chia 會用tit koh 講。衣裳是beh 做chun2節寒熱e5 路用，住居也是an2-ni。衣裳是beh 贊人e5 美觀，hou7 人好看；住居也是有1 項e5 路用。Koh 再衣裳是人對人e5 禮數來講，的確著ai3 e5 物，住居ma7 是1樣。衣裳是kan-ta有這3 款e5 路用；總是住居m7-na7 是an2-ni，也beh 防備賊仔e5 偷提。咱e5厝濟濟愛起向西，che 實在是傷迫熱，不止m7好。不過也著看所在，卻be7用tit一概論。
M7-ku7 若是照從來託地理師安羅經才定方向，hit款是真錯誤。Beh 起厝e5 時第1要緊著揀礁鬆e5 所在，著看4圍e5 所在才定方向，ai3 hou7 日照會著、風通會到，所以窗仔著開較濟、較大--e5。厝e5 周圍若是有地場thang 栽樹木花草是真好，因為樹木e5 葉會洗清人tui3 鼻孔teh suh e5 空氣。
厝內e5 物件若是會愈少愈好。咱e5厝內常常有無路用e5 物tin3 到滿滿，實在是真tin3-te3,真無好看。所費驚了傷重做be7 到；若beh m7是，厝內攏總舖地板，逐日用水揉洗hou7 伊清氣，ti7 外面所穿e5 靴、鞋、木屐攏mai3 tit穿起來頂面，an2-ni厝內就會真清氣，大細的確會較少病痛。將這部為著病痛e5 藥錢，佮減做工e5 損失，扑算就已經足額，會thang 做整頓厝內e5 費用。Koh 1項：厝頂e5 角仔莫得舖開開，hou7 塗砂會thang seh-- 落來，若攏用枋舖hou7 密就真合理想。親像內地人佮外國人e5 厝，掛hit款天蓬；若是tui3 咱e5 厝e5 起法講，我想是無必要。
咱有ai3 tiam3 厝內飼精牲e5 習慣。現時街市卻較無，在庄社是真濟人有飼。論飼cheng牲是一項大事業，是真要緊；總是著m7-thang ai3 beh hou7 精牲肥，致到hou7人瘦才會用--tit。若是ti7 厝e5 埕頭埕尾，另外設1 所在飼是真好，m7-ku2 照所看見，是放佮人the濫--e5 較大部分。因為an2-ni埕--nih8 e5塗腳都免講，就是廳--nih8 內面也是不時有雞、鴨，抑是豬、羊 ti7-teh濫，嶄然無清氣。
亦庄社內e5 路--nih8,這搭hit搭較濟攏是有m7好e5 味thang 擊倒人。Hit號m7好e5 味，就是有毒氣e5 證據，he不止會害人e5 身軀，會hou7 人快破病。咱都無ka7 伊試驗看，在hit所在因為飼精牲所趁e5 錢銀，m7知有夠拆藥仔--無？
我若入去庄社e5 時，定定都是想講，庄外 e5 田洋若譬論做極樂 e5 天國，庄內就是艱苦e5 地獄。因為田洋歸遍攏是青leng-leng，田頭田尾有活跳跳e5 水teh 流；tui3 ti7 田面吹--來e5 風又涼、又芳，稻仔尾hou7 風吹tam3--leh，舉--leh；1 狀親像綠e5 水teh 溢。
無張持，tui3 面前e5 草仔內，有咱所be7 曉--tit e5 蟲豸吹唱迎接咱；停靜，一下聽--看，m7知ti7 佗 1 角，tui3 懸懸 e5 所在有半天仔e5 聲細細ti7-teh 響。停腳舉頭一--下--看，遠遠e5 山直直到beh 抵天；在在kah-na2親像ti7-teh 睏。Ah！Sui2--ah！自在--ah！快樂--ah！咱e5 田洋e5 好景致！
M7-ku2 若入到咱e5 庄社來，頭就ai3 暈、目就愛花。所有看見--e5,就是竹刺e5 破籬笆、ju5 kaN3-kaN3 e5 草堆、豬teh ko7浴  e5 臭水窟、塗糞堆、醬lok8-lok8 e5 豬tiau5。雞、狗e5 聲亂吵吵，婦人人哮喝e5 聲hou7 人chhang3 毛管。目珠所有看--見攏是荒廢，耳孔所有聽--見，都是嘮嘈；大人chheN-gin7-gin7,kan-ta為著3 頓食，拖磨m7敢小可停，囡仔無人thang 管顧，佮雞、狗像ti7 塗腳teh 爬、teh 哮。Ah！這款e5 景況，beh ka7 譬喻做甚物？雖是地獄，也敢ma7 是這個樣！
逐家眾位同胞！不幸頂面所講--e5,若果然是咱e5 庄社人teh 過日e5 現狀，咱放hou7 伊照這個勢面--去會用--tit--be7?斷斷be7用--tit！咱的確著想1 項解救e5 法度。照我e5 愚見，這款歹境遇e5 原因，第 1，是在咱久年教育無普及；第 2，全然是tui3 貧散e5 緣故。歹習慣佮無教育，che 著慢慢來改革，貧散是較快thang 解救。
咱e5 庄社人是真勤勉，koh 再對家己1 身e5 費用，亦是真儉樸。An2-ni是無貧散e5 理由。M7-ku2 照實在，大部分是真窮。Che是因為走漏e5 所在非常濟。走漏e5 路lin2家己請想看。Ti7-chia 我所m7-ai3 講--e5 有真濟，我kan-ta 講幾條較普通、較快解救e5 點。
頭1 項：敬拜神明e5 法度有大m7-著。各人所信e5 神明的確著ai3 敬拜才應該，che不論佗落e5 人都是1樣；咱也著an2-ni做。M7-ku2敬拜e5 方法，咱是大大佮人無相像。咱e5 人為著神明開無意思e5 錢是無當thang 去算。咱所敬e5 神m7-na7  1 仙，是百百仙；所以今日有甚物生，明日著祭甚物神。這月媽祖beh 割香，後月王爺beh 出巡。較theng5 講beh 普渡，無 1-tiap仔久又著ai3 做醮。Koh再一年間所ai3 做e5 忌辰m7知幾擺？算，都算不盡。若論到起廟宇妝金身，等等所費e5 錢，窮真敢會驚--人。
現今kan-ta 在咱台灣講，將近有2千人每日扑拚做金紙無赴hou7 人燒。逐家為著神明e5 事誌kan-ta亂燒、亂鬧、亂lim、亂食e5 所費，1年各人各口灶著ai3 偌濟才有夠？別所在e5人親像咱拜神佛--e5 是有，拜種種e5 草木神也是有，總是無1搭有咱這款e5 開費。這款e5 開費敢m7是會省約得--mah？Kan-ta  3年久，將所省約e5 錢寄tiam3銀行囥，請算看1 口灶m7知beh 積偌濟neh？
為著慣、婚、喪、祭，咱並別國e5 人加開e5 錢也是非常。論嫁娶e5 事誌，老實是做人一生e5 大事。亦喪事祭祀che 卻也是人情e5 禮數，是做子孫e5 人所m7敢潦草e5 本份。M7-ku2 若照現時e5 風俗看，實在攏是守形式較濟，攏無有甚物實心。原來人e5 見聞愈長心竅就愈開，這號人情風俗，的確著佮時代平平改換進步才是。
在早咱e5 前代e5 gau5 人，敢m7是有教咱著不時做新相e5 人--mah？總是可惜咱同胞e5 中間，iau2-ku2 be7-thang 曉悟自新，食烏薰、lim 燒酒、娶細姨，種種e5 歹習慣，脫攏be7-thang離e5人是真濟。Kan-ta 照頂面所講，為著迎神；敬佛、慣、婚、喪、祭，所加開費 e5 錢額積蓄起來，將chiah-e  就beh 有thang hou7 咱e5 子兒讀冊修養，hou7 咱e5 厝內較有整理，大細較be7 病痛，較會thang 歡喜過日。咱這個台灣是世界中罕得有一個天然e5 寶庫，咱現現tiam3 ti7 這個寶庫內，著到這款e5 貧散艱苦，che 實在是真正不合理。
C. 清潔。
Tui3 這句「清潔」，扑算逐家的確另外有1 種各樣款e5 感覺。聽著「清潔」，敢 m7是隨時想著警察佮1 種驚惶e5 心？這3個念頭在咱e5 頭腦內，kah-na2親像不時相chhoa7 行e5 款。老實就領台以來，在咱逐家本島人e5 中間，為著警察e5 嚴督，受著過頭剋虧--e5 是be7 少；總是若tui3 大局看，為著an2-ni，清潔e5 事誌有加真大進步。若將警察所有做過頭e5 事誌，mai3 tit拾來講，實在這層e5 進步，thang 講是本島警察界e5 功勞。M7-ku2 若koh tui3  1 面想看，就thang 明白咱e5 同胞從來是較無清潔，咱著tui3 心肝底家己十分自認自責，大見笑才著。
清潔有2 款e5 意義：1 款，就是純粹無混雜，單單1項e5 意思。譬論chia有糖，咱若講chiah-e 糖有清潔、有清氣--無？就是teh 問講看hiah-e  糖是kan-ta 糖na7-tiaN7，抑是有參別物款e5 物ti7--teh。若是無別物參--teh，就是清氣；若是有別款物參--teh，不論是參鹽抑是be7 食--tit；hiah-e糖就是無清氣，就是la5-sam5。
Koh 譬論一項：若講1 領衫洗了有清氣，就是講這領衫--nih無別項物tiau5--teh，是kan-ta 布紗na7-tiaN7；若是講la5-sam5,就是布紗以外iau2有別項物tiau5--teh。有塗抑是有汗，有油垢tiau5--teh e5 意思。
清潔iau2有1 款e5 意義。第二個意義是無毒；無毒就是清潔。有一日我tui3 台中坐車beh 轉來台南。有一個30左右歲e5 婦人人，身邊下1個包袱，坐ti7 我e5 對面。伊e5 囡仔差不多有4歲，腳--nih 穿1雙布鞋，企ti7 椅頂teh 行，所以椅頂印到專專塗沙e5 鞋底跡。我看見伊攏無掠he 做an2-choaN2；忍be7 tiau5,開嘴ka7 伊講：「你e5 椅頂已經真la5-sam5,囡仔e5 鞋請ka7 伊褪--起來，怎樣？」婦人人聽見我an2-ni講，伊就緊緊將伊e5 手拭hiah-e 塗沙，亦才將伊e5 手巾拭伊e5 手，後來伊koh 褪囡仔e5 鞋，將hit雙鞋仔鞋底hip 鞋底，thau2 開包袱做夥包--落去。我ka7 伊看，包袱內有包食物ti7--teh。
Ah！我看了顛倒想真m7過心：因為我講一句ai3 伊清氣，反tng2 hou7 伊做出真濟無清氣e5 事誌。萬一hit雙鞋若有tiau5毒ti7--teh，包袱內hiah-e食物，食了若起破病，亦m7真害！看hit個婦人人卻是無甚物有tiok8-lok8;總是在咱同胞e5 內底有看見這款人，我實在一時較慘hou7人㳜3下頭殼碗。Che是因為伊kan-ta會曉有chhap雜e5 la5-sam5,be7 曉有毒e5 la5-sam5。伊是想講，塗沙都已經拭--起來了，手巾後來洗就會清氣，亦鞋都底hip 底，塗沙be7 沐著食物，所以伊才掠做無要緊。扑算伊敢是想an2-in。Che 是tui3 伊be7 曉有毒所致--e5。
內地人不止愛清潔；對in 這個性質我不止大感心。總是我去內地7 年外久，我亦是bat 看見in e5 人有無清氣e5 所在。內地人不止愛洗浴，所以到佗位都有浴間真正濟。我亦是2日、3日去浴間洗1擺。真趣味，浴間是beh hou7 人清氣e5 所在，m7-ku2 我看見內地人中有be7 曉清氣e5 人，是ti-chia 看見。卻m7是講逐個內地人攏an2-ni；總是我定定有看見較粗俗e5 內地人，落去浴桶內洗e5 時，常常有人用浴桶水含起來洗嘴，亦嘴內hiah-e 水phui3 tiam3桶外e5 人亦是有；就an2-ni phui3 tiam3桶內--e5 亦是有。有tang時仔亦bat 看見抱囡仔落去洗，將面布un3 浴桶水ka7 囡仔洗嘴--e5 也是有。Hit號浴間e5 浴水，是百百種e5人洗了--e5,竟然亦為著beh hou7 嘴清氣，將hit號水來洗，豈m7是beh 清氣，顛倒垃圾--mah？
親像這款人卻m7是講真濟；m7-ku2 較濟e5 內地人若落去浴桶內，就hou3 水起來洗頭洗面，che是差不多人人有an2-ni。Tui3 an2-ni我就想講內地人e5 愛清氣，亦iau2-ku 是淺淺。因為對這項有毒e5 la5-sam5,in 亦iau2-ku是bat 無夠。
若講咱e5 人都是iau2較害，咱e5 兄弟姊妹e5 中間，有毒e5 la5-sam5 都免講，就是chhap雜e5 la5-sam5 be7 曉e5人是非常濟。中國人是佮咱像祖公，所以對這項無清潔e5 事誌是佮咱相像款。因為an2-ni中國人在今仔日e5 世界受人看輕真濟，亦咱亦是像一樣。
有毒e5 la5-sam5 佮chhap 雜e5 la5-sam5,咱e5 人2 項攏bat 無真，應該咱e5 人差不多著攏絕種才著。好佳哉，咱攏無食生物，攏著過煮、過hiaN5 才有食、有lim；對an2-ni有毒--e5 e5 la5-sam5 消無去真濟，所以才會thang 較少死失。講較少死失是tui3 情理想teh 講；若論比別搭人是加死非常濟。咱e5 人為著be7 曉la5-sam5,並人是真短歲壽。死人且莫tit講，因為la5-sam5 致到跛腳、青瞑、無嘴齒，這款人在咱中間是世界1等濟。Ai5--ah！這款怎樣對人有雅氣neh？
我看咱較無清氣相e5 原因有3 個：
頭1個是tui3 咱無學問，m7-bat 衛生。
第2個是因為婦人人貧憚無骨力。
第3個是因為水m7好koh少。
人無學問，不論對甚物都是m7好；總是對衛生e5 事誌若無學問，是直接即時有m7好thang看--見。咱因為無學問，所以甚物是清氣？甚物是la5-sam5?咱bat be7 盡。有毒是甚物意思咱be7 曉--得，致到著了生命，著破相、艱苦。毒e5 內底，譬論親像細菌hit 1種，he 是活e5 物，是真細尾e5 蟲，是人目珠所無看--見--e5,亦是真正gau5 生湠。聽見講，親像lau3 吐症，抑是老鼠症，這款e5 毒蟲，1日kan-ta 1尾會thang 變做千千萬萬尾，所以人若hou7 這款蟲侵犯--著；m7免1日外就死。
往擺較早，在我出世e5 鄉里（北港），bat一時老鼠症真大流行，有一家口5 個人做一禮拜久死到偆1人。Che 是因為無智識；be7 曉這款毒蟲e5 厲害，be7 曉防備，tou3來tou3去才會an2-ni。因為咱無學問，為著這款老鼠症、這款毒蟲，冤枉死e5 人m7知有偌濟？
人若無學問，m7-na7 清潔e5 法度be7 曉，著ai3 受剋虧，koh 再無學問e5 人經濟的確m7好，雖然是會曉beh清氣，因為無錢、氣力做be7 到--e5,亦是非常濟。對這點講，我亦大大希望咱同胞眾人，著ai3 看學問較重--leh。學問是人beh 過1 世人e5 渡船。咱e5 姊妹差不多是攏總無讀冊，對這層我實在是非常痛心深深teh 煩惱！
咱會較無清潔，第2個原因，我講是因為婦人人e5 懶惰。咱e5 婦人人照普通看是真拖磨，不時kan-ta 做工攏無歇睏。若an2-ni，怎樣我講咱e5 婦人人懶惰？我m7是講咱e5 婦人人萬項攏懶惰？我是kan-ta 講咱e5 婦人人對這項清潔e5 事誌，是不止懶惰；是kan-ta對清潔e5 事誌ti7-teh 講。清潔e5 事誌，大概攏是較ai3 粗重，亦咱e5 婦人人攏是有縛腳，所以行走較be7 自由，be7-thang peh懸落低。因為無運動kan-ta坐teh ut，致到身體lam2,筋骨無力thang振動。Tui3 an2-ni拚掃就較潦草，愈la5-sam5 就愈慣勢，亦慣勢就續變自然。某la5-sam5,翁亦就無法度，著續垃圾參--落去，亦所生--出來e5 囡仔都免講。到尾續發明1 種la5-sam5 e5 真理。La5-sam5 e5 人講「食塗較大模」、「食蟲gau5 做人」、「烏色e5 衫仔褲較be7 la5-sam5」、「洗浴ai3 感著風邪」、「褪赤腳蛇m7敢咬」（講因為上帝公是赤腳）。Che攏是咱e5 la5-sam5人特別製造e5 真理，是別搭所無--e5!近來婦人人e5 縛腳是漸漸liu5 beh 了，身體亦漸漸較勇、較自由；總是這款通天腳下所無--e5 la5-sam3 真理，m7知ti7 時才會消滅--去？
第3個原因，我講是因為水少。這條卻m7是根本e5 原因，是幫贊咱 la5-sam5 1個直接e5 動機--na7-tiaN7。在咱台灣從來beh得好e5 水是真艱計。大概溪水攏是無甚物清，井水e5 質，又是無thang好--e5 較濟。1爿無天然e5 好水，koh 1 爿咱又無智識，無講究beh hou7水好e5 法度。因為水歹，hou7 人生出be7 曉la5-sam5 是甚物--e5,是真濟。水e5 清、濁，實在是大大有關係人e5 清氣佮垃圾。內地人較愛清氣相。我看內地逐搭e5 溪水、井水都是真清，受che e5 感化都是be7 少。
又koh 再咱e5 婦人人攏較be7 粗重，所以beh 擔水上水就較難--得，步步著查甫人，抑是著倩人擔。Tui3 an2-ni，自然就較ai3 保惜水，ai3 真儉用。俗語續有這號話講「Gau5 用水e5 人，後出世著做貓。」眾人對水e5 觀念是這款，所以咱e5人罕得洗身軀；有時kan-ta拭--na7-taiN7，面桶水比溝仔水較濁，亦m7是罕罕--tit。
Ah！我講到chia 亦m7甘koh再講，亦我亦是無勇氣thang koh講。聽見管水道e5 人講，一個人1日若是用5斗半e5 水是應該。今咱1日m7知用偌濟？清潔是佮身體e5 勇、lam2 最頭1等有關係。萬項e5 清潔是對逐人e5 頭腦身軀做起頭。Beh hou7 頭腦清潔，就著有學問、有教育；beh hou7 身體清潔，就著洗身軀。
Ai3 咱兄弟姊妹有教育，好e5 學校趕緊設較濟，是真切要；總是beh 救現時e5 緊急，我講著至急普及羅馬字。若m7是普及羅馬字，現時在咱台灣，眾人對教育e5 缺欠，實在無路thang 補足。亦若beh hou7 眾人會thang 較清潔，的確著會thang hou7 逐家各人身軀較清氣。
Tui3 an2-ni想，我自13、4 年前就有主張，各街市庄社攏著設立公共e5 浴場。我ti7 明治43 年e5 時，hit陣抵ti7 阿公店（岡山）公學校teh 教冊，也bat 出一篇論文ti7 台灣教育會e5 雜誌，提倡在各公學校著設置浴間hou7 學生洗。這2、3 年來，咱本島內較大街市e5 所在，已經有設公共浴場真濟搭。總是hit款--e5 是kah-na2親像beh hou7 少年人熱天thang 洗涼運動e5 款。我所ai3 設e5 公共浴場佮che 無相像。水著用燒--e5,亦著設有thang hou7 婦人人洗e5 所在，著設較濟搭，1 擺入浴e5 費用著收真省；起頭若會無錢是較好。若是an2-in獎勵，我信m7免幾年久，逐家e5 衛生的確會真大進步。雖然是an2-in講，che 著有真熱心e5 人ti7-teh 掌權才做會到；hit款人m7知ti7佗落？咱是be7 等候--tit。
列位兄弟姊妹！我所講--e5 若是有合逐家e5 意思，che 是咱各人家己e5 事誌，請逐家較儉別項e5 費用，趕緊家己計劃去進行，怎樣？
 
第十項
論錢銀e5 事誌

1. 有錢駛鬼會挨磨
「有錢駛鬼會挨磨」，這句俗語有含幾若款e5 意思。普通teh 用e5 意思是m7好。普通是講世間kan-ta有錢著好，錢是最要緊、最貴氣。若有錢m7免koh 別物都攏做會到。Che 是叫做拜金主義e5 所想，是看錢過頭重e5 人e5 口氣，不止有大m7著。在世界這款拜金主義 e5 腳色是非常濟。西洋有一種叫做唯物主義e5 學問，也是講宇宙e5 中間結局是kan-ta有物，以外無別項，人e5 心思行動都攏是tui3 物來，受物e5 支配。所以這款人免講也是看錢親像生命。
錢卻是要緊，著保重。總是m7是親像拜金主義e5 人所講hit款e5 貴氣。有人講「錢四腳，人兩腳。」錢敢有到hiah-nih8 活？錢敢m7是錢--mah？錢是死物--lah，錢是人做--e5;無人，佗位有錢neh？是有人才有錢，m7是有錢才有人。
拜金主義e5 人就是倒peng2 講；伊講，著ai3 有錢才有人。到底敢實在是an2-n i？咱講錢，若寫漢字著寫「財」音讀「chai5」。這字「財」是兩字來合成--e5,就是「貝」佮「才」來合成--e5。「貝」這字e5 音讀「poe3」就是蚶殼，粉gio5 殼這種類，「殼仔」e5 意思。「才」這字e5 音讀「chai5」就是人e5「才情」、「才能」、「才調」e5 意思。Thang 知「錢」就是「殼仔」佮「人e5 才情」來成--e5。
現今卻m7是an2-ni，che 是古早e5 事誌。古早起初起初e5 時代，人人無做生理買賣e5 事業。Hit陣e5 人若ai3 物，攏著藉家己e5 氣力去採取，抑是將家己所有e5 物佮別人交換家己所無--e5。照an2-ni 做，是真無利便，所beh 交換e5 物著ai3 搬來搬去。後來人淡薄較進步，就想出這個法度，就是去海墘拾種種e5 殼仔來，將hit 號殼仔做錢用，提殼仔hou7--人，人就提所欠用e5 物hou7 咱，m7免提物去換物。
An2-ni 是加真利便。總是無妥當。怎樣講？因為人beh 拾殼仔是較快，koh再殼仔也是較快歹、快破。所以人後來就換款。人e5 智識才情愈進步，到尾續會曉鑄銅、鑄銀、鑄金。會曉是會曉，在hit 時卻m7是hiah-nih8 輕快e5 事誌。所以就用銅鑄錢，亦到尾就用銀鑄大銀、銀角仔；用金鑄金角。An2-ni卻就加真大利便。
總是人e5 智識心思是親像水teh 流，是不時teh 進步，所以也無掠an2-ni 做齊全。到最近無偌久，嫌錢較重較phong7 鬆，費氣提、費氣算、費氣收，就將錢廢掉，kan-ta用輕省輕省e5 銅sian2、銀角佮金角。總是an2-ni 猶嫌費氣，煞設種種e5 銀票、金票ti7-teh 用。較早10千e5 錢雙手就koaN7 無法，現時10個銀票theng3好she tiam3 鼻孔內。Thang 知古早e5 錢佮現時e5 錢是無像。
古早e5 錢是用殼仔做，現今是用金、用銀、用紙做。人是為著ai3 便利才設錢。錢是約束e5 標記。錢是人佮人做夥約束做成--e5。亦人會thang 做夥設約束因為逐家有信用。Thang 知是有人有信用才有錢，斷然m7是有錢才有人。
錢是人設--e5,總是敢會thang 亂亂製作--tit？Ai3錢敢會隨時有？的確m7是。「財」這字「chai5」--字e5 內底，是有這字「才」ti7--teh，亦這字就是「才情」抑是「能力」e5 意思。
Tui3 an2-ni 咱會thang 夠額明白錢財e5 意義。錢財是甚物？錢財是人做--e5,是人用伊e5 才情所做--e5。Koh再錢財著不時佮才情做夥。換一句話講，人所設、所造e5 錢財結局是死物，be7-thang 做啥事。錢財著不時倚 ti7 有才情e5 人才會有路用。
Koh 再講一句，錢財是才情能力e5 標記，所以無才情、無能力e5 所在是m7應該有錢。若是有hiah-e5 錢就thang 叫做是歹錢，m7-na7 無路用，顛倒會生出歹事來。所以thang 知錢無逐項會。有錢kiam2-chhai2 會thang 駛鬼去做鬼事；總是kan-ta 錢的確無法得人ta5-oa5。原來錢是著hou7人駛，m7是beh 駛人。
拜金主義e5 人是看錢較重生命，見著就錢就拜、就跪。這款人日日是kan-ta teh ka7錢拭sian，為著錢拖磨，做錢e5 奴才。Kan-ta 為著錢teh 活e5 人老實是日日為著錢teh 死。
「有錢駛鬼會挨磨」，這句話敢攏無影抑m7是？M7 是全然無影，卻也有一面e5 真理。法國有一句俗語講「錢是萬王e5 王」。老實錢若是歸ti7有才能有德行e5 人e5 手內，實在會thang 做成真濟真大e5 事誌。Ti7頂面有講錢財是人e5 才能氣力e5 標記，iau2會thang koh講，錢財也是萬項物件e5 總代表。
所以若有錢財，心想hit項物，hit項物就到；kan-ta 有這項錢，就佮有萬項e5 物件是相像。「有錢駛鬼會挨磨。」這句話若是用做講「不論甚物天烏地暗e5 事誌，就是犯著甚物較大e5 重罪，用錢就會thang 取消--去。」人雖然是真臭，真正無人格，總是kan-ta 若有錢，就即時會thang 變做芳，變做大大有名望，這款是m7-著，是非常e5 錯誤。
M7-ku2 若是講錢是人e5 才能e5 標記，koh 再m7是百項物件e5 總代表，所以有錢是不止利便，不止會thang幫贊人做事，會thang 成就人e5好志氣，che 卻是實在。Tui3 這個意思講，錢財著ai3 大大來保惜。孔子有講「錢財若是有路thang 去求，雖是ka7人牽馬e5 事誌，我也是歡喜做。」伊講這句話是十分表明錢財著保重。總是伊也有講「做hit號不義e5 事誌來得著好額，這款好額我ka7 看做親像ti7 天頂teh 飛e5 雲霧。」看錢親像生命，為著錢較甚物齷齪硬心e5 事誌都敢去做e5 人，聽著這句話著ai3 定神想一下看！

2. 好額敢誠實koh hiah 好？
An2-choaN2才是好額？Che 卻be7 用tit輕輕講，總是普通是指有錢有物ti7-teh 講。好額大概是人人所意愛，散hiong是人所忌剋。人若是做到破病無錢thang 食藥，大寒e5 時kan-ta著看某子ti7-teh chun，有好事攏 著放teh 等後別人做。到底這款e5 散hiong，實在也是足額thang 傷心。
雖然是an2-ni 講，好額也斷然m7-si7 有福氣，m7是不時thang 恭喜。照目珠所看，好額人吐大氣比散hiong人較濟。為著散hiong家內生起風波無平靜，che 也是定定有看--見。在英國有一句俗語講「散hiong若tui3 大門入來，愛情就tui3 窗仔走出去。」M7-ku2 若認真看，這號事是屬ti7 hit 種無教育，無修養e5 腳色，才有an2-ni。咱e5 俗語敢 m7是講「家窮才會出有孝e5 子兒」。在西洋也有一句古早話講「厝愈小，心愈大，愈平安。」
人e5 真情較濟是tui3 ti7 貧苦e5 中間來發現。歹品行，佮人鬥口相怨恨，tui3 好額人e5 所在發出--e5 是較濟。好額人e5 家庭，你ka7 伊查真看，大概攏是厝內變做戰場，兄弟變成仇敵。自古及今照歷史來看，錢銀成人是較少，害人是較濟。人最有福氣e5時的確有無限e5 向望，佮大大e5 安心；人若絕望，koh 再心內時時有驚惶，che 是做人上大e5 不幸。
散hiong人不論見著甚物都奇巧，伊所iau2-be7 到e5 所在是真濟，所以伊e5 身輕，伊e5 心真活動，伊真少掛慮，亦有真濟thang 向望，koh 那親像無鞍e5 馬，見著大條路腳蹄phih8-phiak8 叫，頭舉懸強強beh走--去。
好額人就較be7-thang an2-ni，因為伊e5 錢財足，伊e5 食穿不時有過頭，thang 講伊是食厭、穿厭、睏也是厭；所以伊是真正少少thang 向望，顛倒是為著食濟積傷，穿濟快寒著。醫生e5 好主顧較濟就是好額人。英國有一個出名人叫做Ruskin。伊講：「Toa3 草厝看著大厝會驚惶e5 人，比hit號企大厝逐項看了攏是無稀罕、無心適e5 人，m7知加得偌濟e5 福氣？」
好額人e5 錢財m7是囥ti7大櫃內，較濟是khng3 ti7 心肝頭，伊e5 腹內攏是錢銀that-that--teh；伊所喘e5 氣攏有臭錢hian3,伊hou7 錢銀teh 到大氣歕be7 離。
散hiong人若m7是hit號真無志氣--無路用--e5,的確m7肯隨便聽人e5 差用，總是好額人thang 講暝日都是為著錢銀teh走chong5。錢銀著不時有流通才有價值。M7-ku2 世間較濟e5 好額人，見1箍就想收1箍，見1角就想ai3 提1角；伊攏是想入無想出。伊有錢m7是想beh 用，是想久久會thang 捏tiam3 伊e5 手中心。
所以好額人第1艱苦e5 事誌，就是伊e5 手內所捏e5 錢hou7 伊走無--去，這層。好額人為著beh 顧hou7 伊e5 錢財be7 無--去，伊是時時刻刻teh 用心用神、拚生命。伊怎樣有閒thang koh 想別項？顧甚物仁義疼痛e5 事誌neh？所以基督有講：「好額人beh 入天國，無各樣駱駝beh nng3 針鼻。」
現時卻無，若beh 是往時賊馬猖行e5 時代，好額人暗時是難得thang 睏落眠。現時雖然是有銀行thang 寄，有股票thang 買，妥當thang 囥錢e5 所在是真濟，m7-ku2 加生出一項比賊koh較害e5 事情來。就是現時不比往擺。今交通真利便，做生理e5 法度佮舊底攏無像，四界e5 行情真通透，物件e5 價數起落真雄，銀水e5 起落實在驚--人。
親像頂pang 西洋大相thai5 e5中間，咱這爿1時不止好景氣。M7-ku2 相thai5了後不知不覺e5 中間，錢櫃內e5 錢銀，無聲無說kan-ta飛無--去，頂日不止幽雅清閒e5人，今仔日著hou7人踏門踏戶。為著an2-ni 起siau2 抑是自盡e5 人是be7 少，tui3 an2-ni 來做詐欺害人e5 事誌，he 是濟濟無當thang 去算起。有一個出名e5 哲學家叫做Bacon，有講「好額人teh 想錢e5 時，伊是無閒thang顧伊e5 身體佮心肝。」實在是講了真正著。無德行、無修養e5 人來好額，是無各樣病人teh 舉枷；增差普通e5 枷是柴做--e5,好額人e5 枷是金--e5。總是既然kah是枷，柴--e5 敢 m7是顛倒較恭喜，因為金--e5 較重，是越愈較可憐！

3. 怎樣才算是好額？
好額怎樣講是m7好？頂節所講好額無的確好，是講舉錢枷e5 好額人，無才情、無德行e5 好額m7好，m7是講見若好額就m7好，逐人的確著攏做散仙才會用--tit。M7 免講別人；若是真正e5 好額，我是非常愛。總是若m7是真正--e5,m7免講是孔子講，就是我也是看做比天頂teh 飛e5 雲霧iau2-ku2 較無現。若是an2-ni,怎樣才算是真正e5 好額，che 著來研究hou7 伊明。
第1著ai3 明白，收濟、用濟才是真e5 好額，kan-ta 大櫃內飽飽，塗腳埋幾若10甕，土地有幾千幾萬甲，錢銀kan-ta 放teh hou7 伊生sian，田園是排teh 做體面，抑是放hou7 子孫去開駛快活，che m7是好額，是佮身軀tng7 半圓e5 人一樣。
咱常常有看見這款人，你若算伊所有e5 金銀是有幾十萬，查伊e5 田園是有幾百甲，論伊佮人交關又是真闊大。M7-ku2 見著公共、為著社會有利益e5 事誌，beh 叫伊拔一支khou2毛仔出來獻，伊就哮叫痛。對人不時哮叫伊散hiong艱苦。Koh 再就是伊家己每日e5 食穿用，也是求佮普通以下e5 人相像款，跑路是用腳，坐車是嫌無4等--e5。總講，若論提出，伊是求做無路用e5 人；亦若抵著有thang 提入，伊就品身品世用較大e5 本錢都是敢。這種人現時在咱e5 中間m7知有偌濟？這種就是正扮e5 守錢奴，be7 用tit算是好額。
真正e5 好額人著會濟入濟出，能集能散才是。原來錢財是beh hou7 人用、hou7 人做事誌e5 器具，斷斷m7是beh hou7 人排teh 看哄。錢銀著愈gau5 流通才愈有價值，若是kan-ta 囤死ti7 1-tah，專歸ti7一個人e5 手，是佮囤糞圾同一樣。關係錢財有兩種e5 權利，一種是所有權，koh 一種是使用權。啥貨叫做所有權？咱 mai3 tit提法律e5 講法來講，照普通e5 理氣來論。譬論ti7-chia 有100銀。這百銀的確m7是家己有，的確有主人。Tui3 這個人講，hit百銀是掛hit個人e5 名，別人若m7是有提佮hit百銀像價值e5 物，佮這個人歡喜甘願相對換，的確be7-thang 改換hit百銀e5 名字。有hit百銀e5 名字e5 人，就是講tui3 hit百銀有所有權。亦甚物叫做使用權？會thang 自由提hit百銀去開用 e5 人，就是有hit百銀e5 使用權。真正e5 好額，著有真大e5 所有權佮使用權。
總是若會thang 久久有真闊大e5 使用權，kan-ta an2-ni 也足額thang 講是好額。Kiam-chhai這款e5 好額是較礁鬆、較實在。原來有錢有物敢 m7是beh用--mah？所以有錢有物若是be7-thang 用，抑是be7曉用，he 有是佮無相像。
譬論講，有一個好額人死--去，伊e5 子細漢，伊e5 財產免講是beh 放hou7伊e5 子，所以hiah-e 財產e5 所有權是屬ti7 hit個囡仔。M7-ku2,因為hit個囡仔細漢be7曉甚物，所以入伊e5 叔伯抑是親戚做伊e5 護監人，替囡仔掌理hiah-e5財產。Tui3 an2-ni hit-e5 護監人若是無有m7正經e5 事誌，伊會thang 替hit個囡仔主意，將hiah-e5 財產ka7 伊運用hou7 伊做種種e5 事業。若是an2-ni hiah-e5 財產e5 使用權thang 講是歸ti7 護監人e5 手內，hit個囡仔是有一個空名，實在是護監人teh 好額。設使hit 個囡仔若是久久be7 大漢，抑是成做一個不中用e5 人，hit個護監人敢 m7是久久會thang 運用hiah-e5 財產--mah？伊敢m7是久久是好額？
Tui3 這項推想--起來就會明白，著有使用權才是好額，kan-ta 有所有權是無意義，不過若是有所有權koh再有使用權，an2-ni 是hou7 hit個使用權會thang 較安穩較久長--na7-tiaN7。雖是an2-ni 講，這個所有權人若愈進步的確會愈無致重。有錢m7甘用，抑是be7 曉用，僅僅會曉想入無想出，這種人kiam-chhai 有所有權，總是的確m7是有使用權，che 是佮散hiong人無各樣。
第2著ai3 明白，不論濟抑是少，著ai3 時時有生息才算是好額；若是每日kan-ta 攏是開費消無--去，攏無重新生出甚物別項，這款是攏有減少無加添，che 正正是散hiong。逐家知，了尾子雖是伊e5 祖公放有幾千萬hou7 伊，究竟伊是散hiong人。M7-na7 an2-ni，到尾連伊e5 身軀生命都煞無thang 有伊e5 份。亦若是日日teh 做工，無論是對家己，或是對社會，逐日有利益，逐日有出息，有較加添濟，an2-ni hit個人雖是現時無tiok8，總是的確會thang 算做好額。M7-na7 伊好額，社會為著這種人會直直進步，直直發達。這種人thang 講是世間e5 金礦，tui3 hia beh 出真濟金hou7 世間抑是伊e5 子孫有iu5-ji7  。
若提小小--e5 來講，一個人一日趁3角，家己用2角；chhun  1角提 hou7 別人，做人e5 利益；亦koh 有一人，一日趁3箍，日日家己著4箍才有夠，無夠用hit 箍銀，伊就用心去khek 別人e5 來補。請想這兩人，佗一人較好額？
若提較大--e5 來講，自古以來e5 大gau5 人，thang 講in 是大好額。in 是看通天腳下做in e5 厝，in 通身e5 力攏是出ti7 眾人e5 中間，hou7 眾人為著in 來發展進步。
孔子雖然在陳國1時bat 無米糧thang 食，總是世間對伊來生e5 財產是無當算。釋迦ai3 世間無艱苦，雖然是將伊e5 王宮、王位tan3 hiat-kak8,總是後來伊所得--e5 m7知比hiah-e5 加有幾千、幾萬倍？基督家己有講：「Ti7 天teh 飛e5 鳥仔有siu7 thang睏，在曠野teh 走e5 狐狸也有空thang 匿，總是我是無khoa3頭殼 e5 人。」你看hit時伊是何等e5 散hiong。今請看，現時通世界成半e5 人敢 m7是為著伊teh 出力？伊thang 講是自有人以來最頭一等e5 好額，不論佗一時代 e5 皇帝也be7-thang 值得伊e5 一角仔！
第3 ai3 清楚e5 點，好額m7是講所有e5 錢著ai3 夠偌濟？是著會曉知影家己e5 氣力，才來想咱所會堪--tit得e5 額數，kho再著用最好 e5 法度來運用hiah--e5。若是an2-ni，就thang 算做是好額。
An2-ni kinm2-chhai2講了較泛，且來拆較明。錢是才情e5 標記，che 咱已經有講了。人e5 心對錢老實是無想厭，m7-ku2 錢財既然kah 是才情e5 標記，著ai3 量氣力才定著所應該得--e5 才是。若beh m7是an2-ni，設使就是hou7 伊加得較濟，伊也是運用be7-thang 去，an2-ni m7-na7 hiah-e錢積死死，伊e5 擔也是加重，著受種種e5 阻礙。
譬喻一個人beh 收冬，叫伊e5 子兒攏總出來鬥割稻。割了，序大人 看in 攏骨力，不止大歡喜，允准in 兄弟各人盡in 所有e5 氣力擔稻去做私khia。大漢--e5,擔100斤；第2個，擔80斤；攏抵仔好，會thang 擔到厝。第3個，細漢m7認份，伊想1時仔久e5 艱苦--na7-tiaN7，較濟會thang 開駛較快活，所以伊就強強裝佮in 大哥擔相像，擔1步，顛兩步，擔到大氣喘be7 離。無ta5-oa5 著ai3 piaN3 1大半ti7 路邊hou7 精牲食，亦伊家己到厝煞發熱頭痛，連倒幾若日。伊e5 老父笑笑，ka7 伊講：「憨囡仔，你m7-著chun2節家己e5 氣力。若beh 親像你an2-ni，我hit陣著m7-thang7 hou7--你，才be7 害--你。」咱講「貪--字貧--字殼」，西洋也是an2-ni 講「人m7是因為伊所有e5 物較少，所以才san3-hiong；獨獨是因為伊e5 心m7知足才是。」
錢銀著看用e5 法度，佮用e5 所在，若是用著 e5 法度佮用ti7著 e5 所在，1個錢會成做2個抑是 3、4個錢厚。亦若是用m7好e5 法度，來用ti7 m7-著e5 所在，雖然是錢銀積到滿厝內，che 斷斷be7 用tit講是好額，無各樣是積歸間e5 糞圾。
美國有一個大出名人叫做Franklin。伊講：「人行一擺歹品行e5 費用，會thang 養育兩個囡仔。」總是我想敢不止是an2-ni。照我e5 經驗講，開ti7公--nih 1個錢，m7-na7 開ti7 私--nih 百個錢e5 厚。請看，拚生命為著一家e5 某子出力，將一切所有--e5 kan-ta 為著家己來開費，竟然到尾變做幾塊無名無姓e5 骨頭；這款人m7知已經有偌濟。M7 免講別人，咱家己來做看，將咱ai3 顧某子e5 錢財氣力，分1寡仔對社會眾人做看--leh，你的確會感覺你所用e5 一圓有百圓大。有一萬家私e5 人，的確會thang 變成百萬e5 長者。
列位，m7-thang 講我是teh 講荒唐，che 是tui3 我家己e5 經驗，佮看世間e5 實情，用較切e5 信念ti7-teh 講。列位，請莫疑，誠心去做看，我信列位也的確會大聲喝講：「著！」古早猶太以色列國e5 王所羅門有講：「有捨施，反轉加添好額；有保惜錢，反轉散hiong。」實在是千古e5 金言。

4. 時刻是黃金
《千家詩》e5 頭cham7有一句講：「春天e5 暗時1 刻仔久會thang 值得一千金。」這句詩是極力teh o-lo2春天月光時e5 好景致，是講看hit 款e5 好景致一tiap8仔久，是比得著一千金較好。Che 是tui3 景致來bat 時刻e5 貴重。若無有景致hiah 好，扑算伊敢be7 曉tit hit sut仔久e5 時刻有kah hiah 寶貝。雖然是an2-ni 講，che 也iau2-ku 會thang 講是bat 時刻e5 價值e5 人。
「時刻是黃金」（Time is money）這句是西洋e5 俗語。咱tui3 這句話thang 知西洋人bat 時刻e5 貴重，是比咱有較深，較夠頭。這句話e5 意思是看著時刻就知影時刻e5 貴重，是講著好景致e5 時才是。
Tui3 好景致才會曉時刻是值錢--e5,kiam-chhai 抵著歹景致、歹景況e5 時，beh 講時刻比爛塗較thang 厭惡，也 ku2-kaN2  。看著時刻就知時刻是貴重e5 人，不論是好景致抑是 歹境遇，好額人e5 一點鐘佮散hiong人e5 一點鐘，伊都攏是看做真值錢，平平是貴重。因為an2-ni，西洋人是真gau5 保惜時刻，一tiap仔久都無放hou7 伊空空走--過--去。
咱e5 人是真be7 曉得時刻e5 值錢，看時刻若親像teh 看大溪e5 水，放據在伊直直流--過--去。In 佮咱自真久e5 以前，kho 再是真濟人，對時刻有這款各樣e5 看法，致到在今仔日，in e5 文明佮咱e5 是大大有各樣。In teh 過日e5 滋味是佮咱大大無相像。M7 免講西洋人是比咱較會曉開金山，gau5 發明，gau5 製造奇巧e5 物件。僅僅tui3 這點比咱較gau5 保重時刻e5 心性來講，就是已經比咱真富裕真好額，真快樂，真有意義--lah。Thang 講in e5 一日kiam-chhai beh 較贏咱e5 一年。
時刻hou7 人thang 貴重e5 理由有兩項。1項是因為時刻--一下過去，就無koh 倒tng2--來。咱m7-thang 講昨早khi2,iau-ku 有今早khi2;今早khi2過了，iau-ku 有明仔再早khi2 thang 來。雖然平平是早khi2,總是昨早khi2 佮今早khi2 是無像；今早khi2 佮明仔早khi2也是有增差。自古早e5 古早，到後 來e5 後來，今早khi2 僅僅才有一個，敢m7是真thang 貴重mah！
Koh 1項是因為時刻佮人e5 活命be7 離--得，會thang 講時刻就是人e5生命。時刻e5 經過果然是無限量，m7-ku2 在這個無限量e5 時刻e5 內面，咱會thang 活動，普通才僅僅有50年久。這50年e5 中間，會thang 做工，辦事誌e5 時日是無偌濟。50年e5 中間著睏了16、7 年。讀冊準備e5 時間準做6年久，細漢be7 曉半項，be7-thang創甚物；佮人厭sian7抑是破病總共準做10年久。一切扣除外，50年e5 中間會thang 發揮人e5 氣力做事誌，kan-ta 才有16抑是17 年久。Thang 知一世人e5 中間活了最有款式，最有意義e5 時日，不過 m7上20年。這16、7年若放hou7 伊空空流--過去，人有活是佮無相像，hit個人是佮無生命e5 人一樣。
你想看，時刻著愛保惜抑m7免？時刻實在是黃金，m7-na7 an2-ni，iau2-ku2 是比黃金koh 再較貴氣。咱兄弟姊妹e5 中間。m7知是因為怎樣，kan-ta會曉貴重錢銀佮生命，亦看時刻親像塗，hit 號人真濟。
請認真想看，究竟錢銀佮生命都攏是時刻來hou7 伊成--e5。Kan-ta會曉重錢愛生命，be7 曉保惜時刻，che 是無各樣食果子be7 曉顧樹欉；中狀元煞無看見家己e5 先生。我ti7-chia beh 舉幾層來做證據。請逐家做夥斟酌看。
逐日tui3 街路--過，不時都有看見咱teh 買賣是真正gau5 講價。賣e5 人知影買e5 人的確會出價，伊就將價錢講hou7 伊胖碼胖碼，據在伊去出。買e5 人inu2-be7 看物件e5 好歹，開嘴就嫌較貴。「唐山客，tui3 半說」，就先ka7 伊出一下hou7 伊俗俗俗，亦才那看物那推chhiau5。
逐家想真看，所推測e5價跤增差有偌濟？Che 是快知影，總是為著an2-ni 所了e5 時刻，雖然是5分、10分e5 久，這5分鐘、10分鐘 e5 價錢，實在是難得算，這5分鐘久，就是了去買e5 人5分e5 生命。為著幾占幾角e5 講價甘願chhek了5分、10分e5 歲壽，老實無比che較憨--e5!
這款e5 買物tui3 佗落有thang 俗，這款e5 賣物怎樣有thang 趁？現今kiam-chhai有thang 加tiong5 幾角銀，總是不知不覺e5 中間已經chhek 了幾分e5 生命。為著些少e5 錢銀，肯放幾分e5 生命，這款e5 生命be7 免傷過俗。見真1分e5 生命若用幾千萬言beh ka7 人買，扑算伊敢m7。Tui3 時間e5 觀念無明，be7 曉得時刻e5 寶貝，所以常常有這款憨e5 事誌，逐日有非常e5 損害，無利益。
文明人極gau5 致重時刻；In e5 買賣的確無an2-ni，賣e5 人照伊所會合盤e5 價講，買e5 人也照伊所看會值得ka7 伊買。若是看be7 合，伊翻身越轉就行，逐家真清楚、真無費氣、真省工。
Koh 1項thang 證明咱對時間無關心e5 證據，就是咱m7-na7 辦事無照時陣；對人所約束e5 時刻咱不止頇顢守。不論beh 開甚物會合，都攏著過頭真久，才會thang 齊到；一個人抵一個人也是an2-ni。請人客e5 時，是iau2-koh較害。照舊慣講，著3催5請才是有夠禮，總是這款e5 禮數實在是文明人e5 中間所無--e5。親像這款teh 延chhian5 了時間，是無各樣將逐家e5 生命看做水，iuN2起來濫糝潑hiat-kak8,che 是非常e5大錯誤。
西洋人teh 守時刻是若親像teh顧生命；佮人約an2-ni，就是an2-ni，約幾點幾分到，就是照hit個時刻，的確無差半分。德國有一個大出名人叫做Kant（康德），伊m7限定對別人絕對時間，就是伊家己都攏是照時間teht振動做事誌。伊逐日都攏有一個定著e5 時刻著出去外面行徙。因為伊攏有照時陣，所以人若看見伊tui3 一所在經過，就知影hit陣是幾點鐘。在西洋是掠無守時間e5 所行做一項真大e5 歹行為。
第3：咱be7 曉時間貴重e5 證據，就是咱beh chhoe7人無看時陣，koh再咱去chhoe7人m7知是beh chhoe7 人辦事抑是thit-tho5,不止無明白。大概m7免5分鐘就參詳會清楚e5 事誌，也的確著拖到1點鐘抑2點鐘e5 久。起頭攏是講hiah-e 無tap-sap e5 話，那親像從前teh 寫批e5 款，頭頭仔著先寫hiah-e  hui5--e5 塗--e5,寫夠歸大片，正經e5 事誌到ti7 尾溜才寫幾字仔就了局。這款敢 m7是都費時間，非常e5 大損失--mah？
Iau-ku有較害--e5。咱m7知是因為較閒較無事誌抑 m7是？咱e5人真ai3 合仙講phaN3 談，攏是講hiah-e  13天外e5 閒話。Tui3 這款來了e5 時刻無當thang 去算，這款是佮食飽kan-ta 倒teh 睏過日一樣，che 是有活那無活。老實是死死食了世間e5 鹽米。有這號e5 歹習俗，怎樣社會會進步？逐家著ai3 落衰，是看見見e5 事誌。有時做夥合仙講笑，卻m7是攏m7好，卻也是一層歇睏養神e5 法度；總是著ai3 有時陣才好，的確是be7 用tit合仙做過日。
逐家！現時 e5 人是看時刻比黃金較貴氣，較珍重，所以不論甚物時陣e5 時間，一tiap仔久都攏m7敢扑損，m7敢無定著。這項人上第一thang 知影。你看，火車teh 行e5 時刻，是攏有定著；koh較大粒e5 人伊都著chun2節好勢，來才坐有車。家己teN3-khou3-khou3,用一萬銀beh 叫火車等後伊1分鐘，che是斷然m7免想。就是火船也是an2-in。我1擺在橫濱e5 港岸bat看見1隻2、3萬噸e5 大火船，是tui3 美國來--e5,是自幾若月日前就定著hit日下晡4點鐘beh 到岸壁--e5。我抵beh 去接1個tui3 美國tng2來e5 朋友，企ti7 船beh 倚岸所在等候。Ai5--ah！真驚--人，hit隻親像山hiah 大e5 大火船，果然是4點到位倚岸，差一分一秒都無--lah！
總講，近來e5 人無守時刻是be7-thang 做甚物。官廳也有定著時間，銀行也有定著時間，病院也有定著，學校也有定著，做戲ma7 是有定著。Koh 再人人是無幾年thang 活，是無幾時thang 做工，所以會thang 定著e5 時刻，若m7是chun2節定著有好勢，當這號時勢，m7-na7 耽誤家己，別人也會受咱真大e5 耽誤。
Ai5--ah！眾兄弟姊妹，咱台灣e5今仔日，逐方面e5 景況實在比人別搭是真大大be7 看--得，che 大部分是咱be7 曉貴重時刻所致--e5。時刻是黃金。M7-na7;iau2-ku2 是比黃金有koh較貴氣；咱著知影thang 保惜。Gau5 用gau5 保惜時刻e5 人thang 講就是好額人！



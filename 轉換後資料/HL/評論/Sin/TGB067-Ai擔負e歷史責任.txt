Lan2應該ai3擔負e5歷史責任
Sin

Che是1 e5偉大e5時代!

經過2000年ham7 2004年2 pai2總統大選, koh有2005年e5『扁宋會』, 台灣人民總算e7-tang3認bat tioh8政客欺瞞e5本質, 台灣人民ma7 ui3受侮辱kap siuN-khi3 e5情緒, to7 beh行到全面覺醒e5階段.

Iah m7-koh lan2 ai3指出: 檯面上chit-koa2政治人物無才tiau7 chhoa7領台灣人民行向新國家──chiah-e5人若m7是台奸e5後代, 無, to7是國民黨佔領時e5政治買辦, 今a2日in做--e5 kan-taN e7-sai2算是teh「贖罪」.

真正e7-tang3引chhoa7台灣人民ng3前行--e5, 是khia7 ti7台灣勞動人民立場, 追求台灣民族thau2-pang3, 決志beh完成社會民主e5青年團體. Chit e5任務, lan2一定ai3來承擔.

所有e5社會變革, long2是ui3少年人開始發動, tauh8-tauh8-a2 chiaN5做全民運動, soah ma7因為少年人無資源, 運動e5成果tiaN7-tiaN7 e7 hou7政治老猴收--去. M7-koh chit-ma2島內e5革命情勢已經無kang5--a, 人民e5怨恨ma7有一定e5程度--a, 政治老猴想beh收割, 無hiah-ni7簡單--a.

Lan2 ai3承擔青年e5政治啟蒙khang-khoe3, 無其他選擇, ui3 chit-ma2 tioh8-ai3開始.

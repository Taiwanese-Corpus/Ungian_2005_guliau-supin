台灣民族論
  王育德
民族主義e5定義，有一項是語言e5共通性。L.Weisger 強調--語言有型造思考形式kap規範世界觀e5作用，而且認為共同e5語言是形成精神文化e5基礎。對語言共通性e5民族本質，伊有按呢e5說明：「任何人攏be7 tang3逃避語言共同體，語言共通性亦會強化個人kap共同體e5行為，真che7人ka7語言共同體看做民族共同體e5前題，同時也真自然ka7伊所包含e5範圍看做伊e5特色。」
和哲郎亦認為民族ti7本質上是語言共同體。根據伊e5講法：「自古以來，歷史上出現e5民族，無用共同語言--e5 kan-na猶太民族。但是連猶太民族ma7用希伯來語e5聖經來表現in e5民族統一。To7是講，本質上in猶原屬ti7語言e5共同體。」
語言e5共同性是形成民族真重要e5因素。台灣民族e5情形是按怎？咱be7 tang3講台灣人有完全koh純粹e5民族語言。Che對台灣人e5民族自覺會產生啥款e5損害？Ti7將來某一個時陣，這點會對台灣e5民族自尊造成to2一種e5傷害，咱實在be7 tang3知影。
原本台灣人有伊e5母語----台灣話。台灣話e5起源雖然是中國五大方言之一e5福建話(廈門話)，但是若認為台灣話to7是福建話是m7-tioh8--e5，因為che完全無考慮著語言學e5常識--語言變化。Ti7大陸上，無真明確界線e5地域性語言，傳到有真明確界線e5島嶼，koh經過四個世紀，真長e5時間，必然有某種程度e5差別。Koh再因為兩個所在交流無夠，甚至有一段時間完全斷--去，而且koh bat hou7異質語言蓋(kham3)過。Ti7這種情形下底，若認為台灣話to7是福建話，是hou7人想be7通--e5。現在福建話kap台灣話雖然會通，m7-ku2 ka2-na會tang3互相理解beh表達e5意思，無辦法避免異邦人e5意識。親像美語kap英語雖然會通，但是國家e5認同完全無仝。
實際上e5問題koh khah嚴重，因為台灣話beh成做台灣人交流e5工具已經不足。台灣話無經過鍛鍊kap強化來適應近代化e5台灣社會，che是被統治者e5悲哀，因為這種工作be7 tang3得著統治者e5支持。所以be7 tang3贏過所講e5「國語」日本話kap北京語e5攻擊。因為台灣是進入日本時代才開始近代化，所以近代化e5話語攏是tui3日文翻譯過--來或者是借用原文。國民黨e5時代，in排除這種日語e5文化語彙，強制用北京話e5文化語彙來代替，結果引起大混亂。因為北京語e5文化語彙本身亦是直接tui3日語或者歐美e5語言翻譯過--來，所以問題koh khah複雜。
簡單講，現代e5台灣人是用碎破e5台灣話做基礎，隨時加日語抑是北京語來補充，用按呢勉強保持交流。台灣話e5殘存率kap外國話lam7 teh用e5比例，根據個人e5年齡、學歷、環境kap意識有無仝。一般來講，五十歲以上e5台灣人大部分攏會tang3講完整e5台灣話，ti7大正時代生長e5 in，台灣話猶是ti7頑強抵抗e5時代。Khah少年e5台灣人to7 be7曉講完全e5台灣話。無完全e5所在，只好用日語、北京語抑是其他形式e5語言來補充。Khah年長--e5，日語lam7 leh講--e5 khah che7，khah少年--e5，北京語e5混用率khah koan5。
為著beh補充台灣話e5不足，所以kap外國話混用e5形式，敢會tang3講是台灣人特別e5語言特色？這個民族e5語彙m7-na7日本人無法度100%瞭解，中國人也be7 tang3完全明白。但是其中有一部分是日本人kap中國人會tang3瞭解--e5。He是台灣人文化遺產kap意識型態e5結構。因為是混合使用，所以任何一部份攏無完整。若準清朝e5台灣人聽著目前e5台灣話，in會聽無其中e5日本話抑是北京語。日本人若聽著目前e5台灣日本話，對日語腔調e5忽視kap濁音e5無明e5所在，in會搖頭。中國人若聽著目前e5台灣中國話，對咱無熟e5捲舌kap無自然e5兒化音ma7會感覺無奈。
若想beh tui3語言來證明台灣人kap中國人e5同一性是真gong7--e5。語言ma7 bat hou7台灣人kap中國人ti7日常生活中有激烈e5衝突。反國民黨e5台灣議員，ti7議會抑是ti7野外演講e5時攏會用台灣話，甚至罵國民黨「憨呆」。台灣人用看日本電影、唱日本歌，來表現對中國人e5不滿；刁故意講lam7真che7日語e5台灣話，hou7中國人受氣。He是用表現親日e5感情來凸顯台灣民族主義e5做法。
台灣人m7是be7曉講北京話。Ti7台灣，北京話e5普遍率無定著比中國任何一個所在攏khah koan5。中國人顛倒be7曉講北京話。上海人講上海話，廣東人講廣東話，山東人講山東話，廈門人講廈門話。中國tui3真久以前to7 teh推行標準語運動，但是效果無好。對這點會tang3看出in釘根真深e5 Volk性格。中國人ka7家己e5問題khng3 ti7邊--a，soah強制台灣人用北京話，來維持統治者e5面子。
台灣人學北京話有成果，有特別e5理由，一方面是戰後e5一段時間對中國e5溫情主義，成做學習北京話e5原動力。另外，台灣人ti7 228事件以後，ti7生活上受著e5威脅亦是原因之一。
228事件中用是m7是會曉講台灣話來分敵我，連用kap台灣話真相仝e5廈門話，亦be7 tang3騙過台灣人e5耳孔。
最近ti7台灣有一koa2中國人開始想beh學台灣話，che是為著teh beh來臨e5革命做護身符e5準備，m7-ku2事實上be7有真大e5效果，ai3 kap台灣人有相仝e5意識kap日常e5言行才是上重要--e5。
獨立以後e5台灣人，當然會制定台灣話做國家語言，但是beh按怎整頓，鍛鍊，hou7伊適合近代e5社會是真大e5課題。
(這篇「台灣民族論」原刊ti7「台灣青年」，轉載ti7「共和國雜誌」24、25、26期，是王育德先生ti7 1963年寫--e5。原文是中文，編輯室ka7其中kap語言有關e5部份翻做漢羅kap大家分享。)

中國敢有影hiah重要？ 
								本刊編輯室節譯 

	倫敦的國際戰略研究院的主任Gerald Segal博士ti7 1999年9/10月e5外交學報 (Foreign Affairs)提出這個問題：「中國敢有影hiah重要?」伊講，經濟上，中國是一個無啥物重要e5小市場；軍事上，ti7全球性e5競爭地位，伊不比蘇聯；ti7地區性e5威脅程度，伊ma7比be7過伊拉克；政治上，伊e5影響力猶閣khah細。中國其實是一個中等e5國家。中國e5重要性實在比伊家己kap大部份西方國家所想e5 khah小。Chit-ma2是西方國家開始實實在在ka7中國看做是一個中等國家e5好時機lah。  
	伊講中國ti7外交舞台上e5要領真好，hou7西方國家對中國國力e5懷疑一直僥疑不定。事實上，江澤民統治下e5中國已經hou7咱看khah清楚，中國是一個戲棚內／膨風e5強國nia7-nia7（譯註：請注意作者用e5雙關語 -Theatrical power)。 伊講，ti7毛澤東革命五十年kap改革二十年了後，咱應該踏出戲園，來看清實在e5中國。  
Gerald Segal博士有ka7伊計算，就世界e5 GNP，個人GDP抑是其他e5經濟指標來看，中國不過是一個中小e5演員。雖然，ti71997年，中國e5 GNP是世界第七位，但是伊e5個人平均GDP是第八十一位，猶閣排ti7Papua NewGuinea e5後壁。中國講in ti71951年到1980年e5經濟成長率平均是12.5%。同期e5日本只有11.5%。 Segal博士證明講中國e5經濟成長率膨風kah連朱熔基ma7m7敢相信。猶有，雖然中國 45% e5國營事業攏了錢，但是ti71998年，銀行e5放款卻增加25%。Che攏是用來teh救hia e5「活死人」。將所有e5評比資料攏整合起來看，中國e5經濟事實上是teh衰退。 
	Ti7國際貿易kap國際投資來看，情形ma7是仝款：西方siuN7過頭評估中國。1997年，中國ti7全世界e5國際貿易taN佔3%，kap南韓差不多，猶閣輸荷蘭。 Ti7亞洲，中國e5國際貿易ma7 taN佔11%。不管伊按怎pun5雞kui宣傳，講中國e5市場外重要，全世界對中國e5出口貿易，實在真細。美國e5出口貿易只有1.8%賣去中國(若將經過香港轉運算在內，才有2.4%) - 差不多是美國對澳洲抑是 Belgium (比利時)e5出口仝款，比美國對台灣e5出口猶閣少三分之一。歐洲國家猶閣khah bai2。英國e5出口只有 0.5%賣去中國，法國kap德國加起來才有 1.1%。Ti7亞洲，有khah好一sut仔。新加坡賣去中國e5佔in出口e5 3.2%，澳洲是4.6%，日本是5.4%，只有南韓上好有 9.9%。國際投資定定hou7人提來做中國市場對全世界經濟有大幫贊e5喇叭嘴。事實上，四百五十億e5所謂國際投資，其中80%是亞洲華人e5投資。而且koan5到三百五十億e5資金，是為著beh得著稅務優待，koh由中國透過香港回流去原來e5所在做國際投資。Ti7國際投資e5黃金時期，美國只有10%以下e5資金投資ti7中國，歐洲共同市場e5國家才只有5%。到底，國際上ti7中國e5投資，有趁錢無? 舉一個例講，Bricksson電訊公司ti7中國e5銷量佔全世界e5 13%，但是攏無利純thang lian2。
	中國也是一個二流e5軍事國家 - m7是一流e5，若是伊beh kap美國相拚，猶差真遠leh，但也m7是親像伊e5亞洲大部份e5厝邊是三流e5。Ti7全世界e5軍事費用，中國taN佔4.5%（美國佔33.9%）。Ti7東亞kap澳洲e5軍事費用總額，中國也taN佔25.8%。對（ti7東亞）比較有力e5菲律賓，中國是一個可怕e5威脅。但是中國若beh用軍事力量去kap日本討 Senkaku群島，猶 m7是對手。因為日本已經有相當e5武裝。真明顯，北京是台灣一個真嚴重e5威脅，但是台灣e5國防計劃者無相信中國有法度武裝登陸台灣。中國e5飛彈威脅，確實是hou7人pong7了siuN大。若是台灣人有Serbs族人彼種堅持抵抗e5決心，中國to7無法度ka7 in恐嚇。雖然che是ti7中國門腳口e5一個上敏感e5安全問題，因為美國khia7 ti7hia，中國ma7無法度解決。中國猶m7是hiah-nih強leh。 
 	Segal博士講因為中國當teh向西方挑戰，所以西方國家加減著ai3注意。美國ai3注意e5是，中國ti7美國teh偷theh8飛彈導航kap先進核子彈e5製造技術，中國也是現在唯一公開將核子飛彈瞄準美國e5國家。但是ma7m7免hiah-nih煩惱，驚講無法度ka7這個局勢控制tiau5 leh。西方尤其是美國e5官員定定講，因為中國有夠強，所以ai3 ka7伊招來做戰略同伴。講khah白leh，戰略同伴其實是一個對敵，會kap你製造真che7 e5麻煩。但是若因為這個國家對美國有直接e5威脅，就妄想將伊當做戰略同伴，希望伊會真正ham你做朋友e5想法kap做法是錯誤e5。事實上，美國kap中國無一點仔共同e5重要戰略利害關係。
Ti7國際政治上，猶khah好判斷中國e5影響力。一百五十年來，中國一直想beh用古文明來挑戰西方e5現代文明，攏失敗。In一直be7 tang3明白看出，中國ti7全世界e5地位。中國一直be7了解國際互相倚(oa2靠e5基本道理。in想講中國若強起來，to7會tang3代替西方獨霸國際社會。經過大躍進（飫死三千萬人），文化大革命（鬥死kui百萬人），中國猶閣無一套hou7人信服e5政治理論。所以，法輪功kap其他e5宗教門派才會chiah-nih食市。Ti7毛澤東e5時代，至少伊猶是世界未發展國家e5烽火台，彼時伊有對外援助。現在，經濟改革無成，天災一大堆，ai3靠人援助，過去e5盟友ma7漸漸散了了。中國若無法度了解家己e5弱點，了解國際互相倚靠e5道理，猶beh講大家to7 ka7伊扶做老大，伊猶未有資格thang做強國leh。          
 	Segal博士e5結論：無論對to2一個角度來看，中國實在無親像大家所想e5 hiah-nih重要。所以伊e5五十週年，ma7無啥物thang好慶祝。Ai3等待中國完成政治改革，誠意hou7伊e5百姓有法度ti7全世界e5面前驕傲khia7起來e5時，才是真正值得慶祝e5時陣。   

註：本文tui3 Segal博士e5原文「Does China matter？」kap Gerrit van der Wees ti7第88期台灣公報(Taiwan Communique) e5節錄翻譯出來，順續ti7chia感謝。 

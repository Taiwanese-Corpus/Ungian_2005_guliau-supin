「外省人」e5優勢
Giok8-hong7
Hit工ti7山頂, lan2談tioh8 ti7社運iah是藝文khou-a2, 外省人掌握khah che7優勢e5話題. Tng2--來了後chit kui2工chit e5話題一直he7 ti7頭殼內, to7 ka7寫--落-來, 整理ka-ti7 e5思考.

講tioh8 chit koa2優勢, 過去50年e5累積, che7-che7「外省」優勢精英kap in e5族群佔太che7人, 事, 地各方面e5資源, 掌握tioh8優勢, 提供in「出冊」「出聲」「出影」「出名」真有利e5基礎, to7 na2像2大報壟斷媒體資源50年, in e5特權累積--起-來e5總總資源, 所得e7-tang3 ti3蔭in kui2 na7代.

文化e5發言權kap詮釋權, iau2 lak ti7 chit koa2「外省優勢精英」手頭, in用筆, 用鏡頭, 用表演, 來teh控制kap型塑台灣e5主流文化價值. Ai3 koh joa7久, lan2 chiah有thang ka7 lan2 e5文化kap歷史詮釋權搶--tng2-來, 起造lan2 e5主流價值?

Goa2真感慨, kam2講lan2台灣人to7是toe3 in be7 tioh8? 其實, 無論是文學iah影像, 台灣人e5作品be7輸hou7外省優勢精英, be7-sai2因為無法tou7 hou7主流重視kap注意, to7認為ka-ti7比人be7過, iah是認為台灣人ka-ti7無出脫. 其實講台灣人欠khah突出, khah顯目e5表現, chiah e7搶輸外省精英, 我認為台灣人真大e5因素, 是輸ti7公關e5手腕kap包裝e5資源.

舉出版事業做例, kam2有人比『遠景』貢獻koh khah大? M7-koh有siang2 koh e7記得『出版界的小巨人沈志恩』對台灣出版界e5奉獻? 『遠景』倒--a, 『小巨人』ma7倒--a, 『爾雅』『遠流』『聯經』『九歌』chiah-e5外省掛出版社是主流, 是be7倒e5出版社, 靠--e5是「優勢」「特權」kap「庇蔭」, 像吳濁流e5《台灣文藝》, 為tioh8 beh維持1份台灣本土e5文學雜誌, an2-choann2咬嘴齒根teh keng, 葉石濤笑ka-ti7是『一群文丐』, 是an2-choann2《聯合文學》be7倒? 靠--e5是「優勢」!

Koh舉1 e5例──電影《超級大國民》, m7是無台灣人beh去詮釋台灣人e5史觀, soah輸ti7資源, 公關, 包裝chiah-e5問題, 《超級大國民》放送e5時, e7記得票房真悽慘, 萬仁導演ma7走路, nah e7 an2-ne? 侯孝賢講phah 1齣bak tioh8 228禁忌e5《悲情城市》, soah出名koh than3大chinn5, 差ti7 toh? 請問kap侯孝賢e5優勢kam2無關係?

Koh來講記錄片《傷痕二二八》, 是鄭文堂為公視phah e5影片, 看e5人應該無che7; 國民黨hoah beh拍228記錄片e5時, 是an2-choann2國民黨變做是真進步? He kan-tann是另外1 pai2展現「優勢」e5機會! To7像外省精英加入當初時e5反對運動iah民進黨, iah是認同建國運動, in to7 hong5當做khah「偉大」, 代表性khah明顯, lan2 tioh8-ai3 hou7 in優勢加優勢, hou7 in得tioh8 koh khah大e5發言權, 來感謝in e5認同? 真悲哀!

Lan2 kam2 beh一直an2-ne輸面落--去? Ai3 an2-choann2 ka7勢面pan--tng2-來? Ai3勇敢鬥爭! 
2006.02.23.
??

??

??

??


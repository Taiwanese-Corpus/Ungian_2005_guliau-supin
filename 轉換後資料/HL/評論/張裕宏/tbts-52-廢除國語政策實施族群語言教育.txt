 
廢除國語政策實施族群語言教育
張裕宏
 Ti7人類文明進化 e5 過程中，語言關係 e5 定位 ma7 toe3 人文思想 teh 改變。Ti7 國族主義（nationalism) 興起以前，人類為著溝通 e5 目的， ti7 不知不覺 e5 中間選擇大細無仝 e5 共通語，這是俗成 e5, m7 是約定 e5,koh  khah m7 是規定 e5。  真不幸，遮 e5 共同語攏有真強烈 e5 侵略性，be7 輸猛獸leh ， ti7 歷史上將 be7 算得e5 其他 e5 語言吞食落去， ma7 消滅無數 e5 族群。
國族主義興起了後，開始有官方規定 e5 共通語。  這種共通語往往攏 ka7 伊號一個好聽 e5 名： m7 是「國語」 tioh8 是「普通話」， ti7 政府 e5 掩護之下，那虎添翼，hou7 支配 e5 族群借來做迫害，甚至消滅，其他族群 e5 工具。  按呢，國語政策變做 pang3 虎食人 e5 魔鬼。  近代，一直到現代 e5 帝國主義 kap 殖民主義 koh 定定利用國語抑是類似 e5 語言政策來達到滅族 e5 目的。  民族自決 e5 呼聲發出了後數十年，族群語言權（人權）e5 觀念配合環保 e5 觀念 koh  khah突顯國語政策 la3-sap  e5 本質：伊是殖民主義 e5 工具，是 kap 殖民主義仝款封建、落伍、可惡 e5 物件。使得推行國語政策 e5 政府 ma7 變做真封建、落伍、可惡。
Ti7 台灣、中華民族主義其實是支配族群 e5 國族主義 e5 膨脹。當局以中華民族主義做根基 e5 國語政策其實是 in 殖民主義 e5 一環。Ti7 這種國語政策之下，逐家目睭攏有看著 e5 事實是十三種本土語言（根據教育部補助語言教材 e5 數目，實際不只遮 e5 數目） e5 人口 緊緊一直teh 減少，也就是講愈來愈濟 e5 台灣人現主時是拄拄ti7 hou7另外 e5 彼個第十四 e5 族群同化，變做彼個族群 e5 一份子。  過去 ti7 無國語政策 e5 時代，共通語消滅平埔族（像講台北盆地 e5 Ketagalan族）， ma7 將千千萬萬 e5 客人食了了。  是按怎平埔族會 hou7 人同化做漢人？因為 in 採取漢人 e5 話語做共通語（那像 chit-ma2 日月潭 e5 Thou 族kap 台中 e5 Pazeh 仝款），無將 in 家己 e5 母語傳 hou7 後一代。  真濟客人 hou7 上大 e5 本土族群同化， ma7 是因為真濟客人無 ka7  in 家己 e5 母語傳 hou7 囝兒。
到現在，有一個國語政策來規定共通語， koh khah hou7 本土各族群 e5 多數父母無愛 ka7 族群 e5 語言傳 hou7  囝仔。  從古早到 taN ，國內外 e5 歷史攏 ka7 咱講：國語政策 e5 將台灣人koh  m7 免偌久 to7 變做講中國話 e5 第十四族群。
國語政策 chiah-nih8-a2 chhan5 ，應當 ka7 伊廢除，這是已經 m7 免koh 再辯論。 m7-koh 一百年來二個國語政策所造成 e5 危害，伊 e5 深度 m7 是 kan-na7 廢除國語政策 to7 會 tang3 抹平 e5。  受害 e5 各族群kap  in  e5 語言以後全部需要長時間全心全意 e5 保護。 Ti7 無共通語 e5 干擾之下，進行全程 e5 族群語言教育， ui3 出生到高等教育攏是用家己 e5 族群語言做教育用語，像1895年日本佔領台灣以前仝款。
這種人權 kap 人文環保 e5 新想法 e5 語言政策真自然會遭受質疑 kap 對策。  代先是語言工具論者強調中國話ti7 台灣 e5 溝通功能，勸台灣人放sak 對家己族群語言 e5 認同，真奇怪 e5 是 in 遮 e5 人顛倒 be7-tang3 容允別人主張 theh8 koh khah 強勢 e5 語言（比如講英語）來取代中國話。這款家己無愛 e5 ，硬硬 beh sak hou7 別人 e5 心態， m7 知是因為無頭腦抑是因為無心肝？
一般人teh 煩惱 e5 是若準廢除國語 to7 會失去族群間 e5 溝通工具，這款煩惱是加 e5 lah。  彼to7 那像煩惱無穿包仔鞋 to7 be7-tang3 行路仝款。這未免傷過人類謀求溝通 e5 能力。  褪赤腳 ma7 會 tang3 行路 ah！ Koh 再講，除了中國包仔鞋猶閣有皮鞋、涼鞋等等，是按怎無穿包仔鞋 be7 使得？而且這種煩惱 koh 未免傷過看輕中國話 e5 可怕。  經過五十年 e5 中國話教育，台灣人無可能 ti7 廢除國語政策了後，馬上換一個共通語，中國包仔鞋猶是褪 be7 掉。  廢除國語政策並無剝奪中國話鞋實權，kan-na7 是取消 in  e5 特權，將中國話 e5 由妖魔現形做猛獸 nia7-nia7,如何防避猛獸是以後 e5 代誌。 
面對當今本土語言權 e5 聲浪，統治當局 e5 對策非常奸詐。  五十年來官方滅語滅族 e5 措施分做二個階段：第一段是凌遲死， 第二段是安樂死。虐殺本土語言 e5 事工是配合白色恐怖時代 e5 其他統治手段進行 e5。現階段 e5 安樂死手段就是製造一款假象來 hou7 人看 kah 霧 sa3-sa3。  啥物獎勵原住民語言研究lah，啥物出版鄉土語言教材lah，啥物一禮拜二節母語教育 lah，hou7 台灣人暢 kah 煞認為咱 e5 政府 taN  teh 重視本土語言ah。自按呢，大家煞 ti7 心理上攏變做一屑仔 to7 無防備，歡歡喜喜繼續接受中國話 e5 侵略，快快樂樂 hou7 人消滅。
當局繼續推行國語政策 e5 決心根本 to7 無改變，對本土人士會 tang3 騙 to7 騙，會 tang3 擋 to7 擋，會 tang3 jih8 to7 jih8。  原住民若抗議，凊彩 ka7  in  應付 一下，客人若抗議，假做無聽著。  上大 e5 族群若抗議， ka7 你戴一頂帽仔--叫做福佬沙文主義。  為啥物？因為目前 kan-na7 有這個散phun2-phun2 e5 本土族群猶有一屑仔力量會tang3 挑戰當局。  Ka7  in 戴福佬沙文主義 e5 帽仔會 tang3 分化本土族群，hou7  這個散 phun2-phun2 e5 族群 ti7 抗爭中變做孤軍。  聽候這陣孤軍喪失最後 e5 氣力了後，原住民 kap 客人已經 hou7 人消滅 kah 無看影 ah。
政府若想 beh 洗清封建、落伍、可惡 e5 形象 to7 應該改邪歸正，放棄使弄猛獸 e5 魔法，叫中國話乖乖 a2 對「國語」 e5 寶座面頂落來，真謙卑接受做台灣第十四族群 e5 族語。  按呢，中國話才會 tang3 真正變做台灣話 e5 一種，無 koh hou7 人看做某一個族群 e5 殖民工具。  這 ma7 是族群大和解 e5 先決條件。


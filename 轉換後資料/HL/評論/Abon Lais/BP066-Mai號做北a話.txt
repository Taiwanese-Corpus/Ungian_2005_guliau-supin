Mai3 號做「北a2話」--lah！
~回應第65期潘科元e5<北a2話〉
Abon Lais 
英國有1齣電影號做「Train Spotting」，台灣翻做『猜火車』，看片名實在m7 知電影teh poaN siaN2-mih，m7-koh 看了chiok 感動，主角ti7 1個chiok sui2 e5 山kha kiau7 hou7 in 朋友聽，in 朋友teh 臭屁講Scotland e5 文化joa7 好tu2 joa7 好，主角ka7 chhoh：「有siaN2 thang 臭屁！Lan2 實在boe7-sai2 怪英國人，in kan-taN 是臭lan7-chiau2，無效--e5 是lin2 chiah-e5 Scotland 人，hou7 臭lan7-chiau2 管koh 敢講kah chiah 大聲，nah 有siaN2-mih Scotland 文化？」聽i 講了，險a2 hau2--出-來，看著這支片了後，chiah 知影m7 是kan-taN 台灣e5 少年人teh ut-chut。England 換作Chi-na2，Scotland 換作台灣，kam2 有siaN2-mih 無kang5？
講che beh chhong3 siaN2？是看著科元兄beh ka7 Chi-na2 話號名e5 hit 篇文章，chiah hiong5-hiong5 腹a2 火gia5--起-來，m7 是「北a2 話」toh8 火，是kui 腹內long2 火e5 意思。Ti7 chia ai3 先ka7 科元兄hoe7 失禮，因為我koh beh 講phaiN2 聽話--a。
我感覺beh ka7 Chi-na2 國號作siaN2-mih 名long2 是加（ke）--e5，ui3 toh 位來--e5 就an2-choaN2叫，人都講真明--a：「Chi-na2 人民共和國」e5 普通話，就是「Chi-na2 民國」e5 普通話，若是beh 上簡單講就是「Chi-na2 話」，an2-ne 講應該無人會反對houNh，無人會koh ka7 日本話、美國話、韓國話、越南話當作別國e5 話。
講kui 堆加hoe--e5，若是講Chi-na2 話是「國語」，有真choe7 ou-jih-sang2、ou-bah-sang2 可能sa 無是teh 講日本話ah 是Chi-na2 話，可能有人bat 領過「國語家庭賞」。講北京話ma7 會hong5. 誤會，kam2 是toa3『周口店』e5 北京人teh 講e5 話？Koh 真choe7 人講beh 尊重Chi-na2 人號做『華人』，in 講e5 話ai3 號做『華語』，若照世界Chi-na2-town e5語言使用看--起-來，『華語』有人講是Cantonese chiah tioh8。Koh 有人teh lang7 講是『普通話』，an2-ne 就真夭壽--a，台灣雖bong2 hou7 hiah-e5 死peh8-lan7 拖到chit-ma2 koh iau2-boe7 獨立作1國，若照李登輝sang3.講--e5 ma7 是真hau-siau5 e5 國kap 國e5 關係，nah 會toe3 in Chi-na2 人民共和國teh 講『普通話』？這款人對台灣e5 忠誠度ai3 liah8 去驗看mai7。
講到chia.對科元兄真phaiN2-se3，我感覺科元兄有thoaN3 著古早台灣人好心e5 腹腸，chiah 會用心計較，teh ka7 Chi-na2 話想1個khah 好勢e5 名。用語法kap 文法來看，「北a2 話」這個詞ma7 號了真好勢，對這個詞e5 地區性ma7 分析kah 真斟酌。
M7-koh 若是beh 講Chi-na2 話是m7 是真正ti7 台灣e5 北部khah 時行，iah 是ti7 北部社會hoah 聲會崩山，我看是無chiah gau5 chiah tioh8。北部e5 作sit 人kap 做工a2 人聽著Chi-na2 話ma7 boe7 ka7 你操練，顛倒khia7 去台a2 頂看著Hot Dog (mai3-khuh)，Chi-na2 話liu-liu 叫--e5 long2 是庄kha 起來北部e5人，前行政院長張--先-生是高雄出名e5 政治人物，ma7 kap 人走去『真情指數』臭屁講i he 豬a2 腔Chi-na2 話an2-choaN2 練--出-來-e5。上愛講『狗語』--e5 陳a2 扁總統先生ma7 是台南官田出身e5 作sit 人，明華園歌a2 戲e5 孫翠鳳小姐本來就m7 是台灣人，為著生活chiah tioh8 chiu7 lan2 e5 Ho7-lo2 話。
講chiah hoe，ma7 是beh koh ka7 科元兄說多謝，有科元兄chiah-ni7 用心計較teh ka7 ti7 台灣e5 Chi-na2 話chhoe7 出路，koh 有hiah choe7 toa3 ti7 台灣無愛走e5 Chi-na2 人teh 講台灣人teh『搞族群對立』，kam2 講會過？
科元兄，真phaiN2-se3，ka7 你thuh chiah choe7，我ma7 ai3 講是an2-choaN2 Chi-na2 話就是Chi-na2 話，免想hiah-e5 a-sa-put-luh e5 名，hou7 台灣e5 gin2-a2 hoe boe7 清。
Chi-na2 人對全世界long2 講in 是Chinese，kap Japanese、Taiwanese kang7 款是hou7 白人看無起e5 詞，chhin3-chhai2 問1個Chi-na2 人，i 一定會真臭iang7 ka7 人講：「I am Chinese，my country have the longest history in the world！」In Chi-na2 人ka7 人講in 是「Chinese」，是chiok 有尊嚴chiok 臭屁--e5。In ma7 會講：「Chinese is the most beautiful language in the world。Chi-na2 話是全世界上sui2 e5 話！」Chi-na2 話就是Chi-na2 話，lan2 ma7 無需要koh ka7 加號名。
Chi-na2 話chiah 是『國語、華語、北京語、普通話、豬仔話、北仔話』真正e5 名，lan2 boe7-sai2 為著ka-ki7 e5 方便，就亂改別國e5 名，Chi-na2 國就是Chi-na2 國，m7 是『華國、北京國、普通國』，koh khah m7 是「豬a2 國、北a2 國」。(雖bong2 有真choe7 人真tu7-lan7--in)
Lan2 ai3 hou7 lan2 e5 gin2-a2 學精準e5 語言，m7-thang 學in Chi-na2 人因為ka-ki7 無kah 意就chhin3-chhai2 ka7 人亂號名。「台灣國」就「台灣國」，就beh ka7 你號做『分裂祖國的千古罪人』；『U.S.A.』就『U.S.A.』，ma7 beh ka7 叫『美國帝國主義』；日本人就日本人，ma7 beh 加2字號做『日本鬼子』。
Lan2 m7 免替Chi-na2 人、Chi-na2 話tau3 想出路，in 若有心beh ti7 台灣khia7 起，是in ka-ki7 ai3 想辦法，用chiah-e5 氣力theh8 來加學1款話，台灣國內e5 話ah 是外國話long2 好，加去了解1-koa2 無kang5 e5 語言文化，chiah boe7 hoe boe7 清koh teh 氣心lou2 命。
上尾ma7 是ai3 koh 感謝科元兄theh8 出這個idea，ti7 chia 烏白thuh thuh chiah choe7 ma7 真phaiN2-se3。若是lan2 台灣人long2 像科元兄an2-ne 認真teh 想台語文e5 出路，以後應該無人敢koh 笑台語無水準、講台語無市場--a！

女性kap 語言

莊佩芬
細漢e5 時，我liah8 準「政府」是一個人，i 是chham『國父』kap『蔣公』相像，講話long2 chiok 有權威kap 影響力。I ma7 是一個『偉人』，若講e5 話，lan2 long2 ai3 好好a2 聽，好好a2 遵守。
我心目中e5 政府這個人自細漢就ka7 我講：Lan2 long 是中國人，所以lan2 tioh8-ai3 講中國話，講台灣話--e5 是khah 無水準--e5。為著beh 做一個愛國e5 國民，我就謹記在心。我e5 中國話就練kah 不止a2 lian3-tng2,過去koh 有真che7 人liah8 準我是「外省gin2-a2」。我自細漢就是一個chiok 聽話e5 gin2-a2,為著beh 做大人心目中e5「好cha-bou2-gin2-a2」，就變成一個乖巧、溫馴、tiam7-tiam7 無ka-ti7 意見e5 好cha-bou2-gin2-a2。Ti7 厝e5 時，我聽a-pa kap a母e5 話，人客若來，我long2 hou7 人o-lo2 有著，koh 講是a-pa kap a母gau5 教。Ti7 學校，就聽校長、教官kap 老師e5 話。讀國中，bat 有cha-pou 老師ka7 a母講我chiok tiam7 koh chiok 乖--e5,i 講chiok kah 意乖kap tiam7 e5 cha-bou2-gin2-a2。
Khah 早我讀e5 大專是一個chiok 保守e5 女校，goan2 hit 屆全校kan-taN 2個cha-pou 學生，校長自創校到hit 時30幾冬long2 m7-bat 換--過，i 是隨我細漢心目中e5『偉人』蔣介石來台灣--e5。Hit 時chun7,我已經知影政府m7 是一個人。聽話，聽話，我已經聽kah m7 知莊佩芬ti7 toh 位。Hit 個莊佩芬kan-taN 是一個in 所講e5 好國民、好cha-bou2-gin2-a2 na7-tiaN7…，i chiok 乖巧--e5,講中國話koh 接受所有威權講e5 話，一直m7-bat 真正思考過siaN2 人是i ka-ti7,是講中國話e5 中國人？Iah 是講台灣話e5 台灣人？是聽話chiah 是好cha-bou2-gin2-a2,iah 是無聽話ma7 會sai2 是好cha-bou2-gin2-a2？最近e5 女性運動，基本上是teh 追求反父權、反威權、反壓迫。坦白講，goan2 是真正有teh 反父權，m7-koh na2 親像無teh 反威權kap 壓迫。Chiok che7 goan2 女性主義e5 朋友long2 chiok 認真teh 反對父權、追求男女平等，m7-koh in long 講中國話，soah be7 記得中國話是殖民e5 威權政府壓迫lan2 台灣人所使用e5 工具。運動若照an2-ni 舞--落去，就真違反女性運動e5 本質，真phaiN2 hou7 人信服。
Koh有1點，lan2 e5 運動ma7 beh 傳hou7 下一代，lan2 若用中國話教lan2 e5 gin2-a2,hou7 ign2-a2 繼續講壓迫者e5 語言，下一代e5 母語終其尾就會long2 變成是中國話，an2-ni 做就是向威權體制降服，koh 同時講beh 反威權。Lan2 chit-ma2 teh 做女性運動，beh 反父權、反威權kap 反壓迫e5 當時，lan2 ai3 使用lan2 e5 母語台灣話來講、來寫、來傳理念。我相信lan2 teh 恢復女權e5 時chun7、同時ma7 ai3 恢復lan2 e5 母語權。我chit-ma2 teh 追求台灣獨立、teh 反威權、反壓迫，已經m7 是一個in 所講「聽話」e5 gin2-a2,m7-koh 我chiok 確定我也是一個台灣e5 好國民kap 好cha-bou2-gin2-a2。

我tiam3 chia ma7 beh邀請lan2台灣獨立e5男性朋友做夥來恢復lan2 e5母語. 請m7-thang認為恢復母語kap獨立建國無直接e5關係, 你若an2-ni想, 就是kap現此時e5女性運動相像, 無影真正teh反威權, 反壓迫, an2-ni講beh追求1-e5有尊嚴e5獨立國家ma7真phaiN2 hou7人信服.

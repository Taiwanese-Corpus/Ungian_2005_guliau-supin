台語文軟體無siaN2-mih必要！

劉杰岳
台語文軟體這個名詞意思m7 是真清楚，chia講--e5包含e7-sai2 hou7 人使用台語文e5 工具kap系統軟體，可比TW301、HOTSYS(r)、字典、字型、輸入法、拼字檢查等等， 以及使用台語文來設計、表達e5 軟體，親像現有e5 各種軟體e5 台文化，像CAI(電腦輔助教學)、GAME、資料庫、文書處理iah是電子書、HOMEPAGE等等。頭一項是基礎，後一項是應用。
台語文na2像無siaN2-mih內涵，所以無siaN2 -mih必要！
因為台文比華文加真好學 ，真緊 就學--起來，大概無siaN2-mih內涵; 學華文需要幾na7 倍e5 時間，親像非常「博大精深」。可惜現代人時間寶貴，無法tou7 浪費性命來學chiah-ni7 奧妙e5 華文。台灣e5 gin2-a2 上幸運，時間無值錢，chiah e7-sai2  tak8-kang慢慢kap華文磨，思考e5 時間ma7 省--落來；無，若gin2-a2想khang 想phang7 beh an2 -choaN2 。學華文「好處多多」。
台語文m7 是上層階級e5語言，所以無siaN2-mih必要！對台灣人來講，因為台語就是母語，簡單表達，chiah -ni7 好講，chiah -ni7 好明白，na2 會是上層階級e5 語言--le？像華語，liam -mi一句古文，liam -mi一句成語，koh 捲舌--一下，joa7 -a2-ni7 高雅; 台灣人講be7 標準，hou7 人笑是應該--e5。
台語文無siaN2-mih必要，因為中華民國beh koh hoe--落去。台語kap華語無kang7 ，中華民國就無法tou7  koh hoe--落去;台灣人若 long2 講台語、用台文，世界上每一個人long2 會認為台灣kap China無kang7 ，an2-ne「台灣是中國e5 一部份」e5神話馬上tuh8    破，統治者就無法tou7 繼續「和稀泥」，取著利益，che na2  e7-sai2 --le？
台語文無siaN2-mih必要，因為....。
台語文軟體無siaN2-mih必要，因為台語文無必要，當然就無需要台語文軟體。台語文軟體無siaN2-mih必要，因為學--起來真緊，利用E-mail 來傳資料交換想法，比用華文加真緊，資訊流通緊，就無辦法像電視報紙kang7款當做傳聲筒來控制，che  na2 e7-sai2 --le ？
台語文軟體無siaN2-mih必要，因為學台文phah 字就kap 學英文phah 字kang7款，學一項e7-hiau2兩項，tak8-e5 學電腦加真緊，用電腦e5人che7 ，台灣進步就愈緊，koh -khah無辦法控制，che na2  e7-sai2 --le？
台語文軟體無siaN2-mih必要，因為設計、製造成本long2 比華文軟體khah緊、khah  siok8   ，軟體beh國際化ma7真方便，英文軟體theh8--來就e7-sai2 用，台灣kap國際社會差別真細，che 對存心阻擋台灣進入國際社會e5 統治者來講，當然be7-tang3 容允。
台語文軟體無siaN2-mih必要，因為....。
一koa2 gong7-kiaN2 看be7 出chia-e5 問題，看be7 出台語文kap台語文軟體無必要，soah想beh一步一步進行台語文 電腦化，想beh ka7問題一項一項解決掉，ng3 望未來台灣人e7-sai2「我手寫我口」 ，chhin3 -chhai2 就e7-tang3 ti7 電腦頂koan5 phah --出來， 免ka7 母語翻做華語，koh ka7華語拆做日月水火....，拆kui-pou 拆be7 出--來，只好承認電腦m7 是一般人用--e5，宣告 「資訊科技iau2未成熟，toe3  be7著 五千年偉大光輝中華文化e5 奧妙神奇」 ，放棄使用電腦。
實際e5 做法上，一開始會對khah簡單e5 HOMEPAGE來做起，一步一步來。長期來講，beh使用傳統e5 白話字，行 Unicode e5方向(請參考 http://www.taiwanese.com/tp/10646/latin.htm)。
Ti7 Unicode環境成熟以前，使用台灣標準1a3 ，ti7 現有e5 電腦系統就 e7-sai2 用。基本e5 原則是盡量照現有通用e5 標準，做iau2無人做e5 部份，hou7 人感覺好學好用。目前tu2 起步，資源無夠，gong7-kiaN2人數ma7 無夠，ng3 望koh有一koa2 gong7-kiaN2 做夥來phah拚。

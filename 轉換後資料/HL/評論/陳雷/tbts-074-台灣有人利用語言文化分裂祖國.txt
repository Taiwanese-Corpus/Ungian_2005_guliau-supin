
台灣有人利用語言文化分裂「祖國」
陳雷
1999年6月，中國社會科學院台灣研究所kap台灣研究會出版e5季刊「台灣研究」內面有一篇張光輝先生（中華人民共和國全國政協副主席）寫e5專論，題目是「驚惕台灣有人利用語言文化分裂祖國e5圖謀」。開頭第一節按呢寫：“近年來，ti7咱積極推動兩岸關係發展e5同時，台灣卻有人加緊對台灣文化、教育e5 改造，親像修改中小學教科書，試圖ka7「台語」變作「國語」，來代替普通話，削弱台胞特別是青少年e5中華民族意識，切斷台灣同胞kap祖國歷史kap文化e5關係”。我想每一個台語文關心者攏會同意張光輝先生e5這個論點：推廣台語文kap台語文化，會減弱台灣人，特別是青少年e5「中華民族」意識，ma7會改變台灣人kap中國歷史文化e5關係。而且咱會使進一步按正面來講，台語文e5推廣會加強台灣人，特別是青少年e5台灣民族意識，增加台灣人kap台灣歷史文化e5關係。莫怪對台灣有領土野心，對台灣人有殖民統治心態e5中國會積極反對。張先生寫：“今a日ka7方言問題政治化，而且ka7伊當作分裂祖國e5工具，che是不允准e5(注：命令式），咱仝款堅決反對。平心來論，這條路（注：台語文e5路）是一定行be7通e5。而且危害性也真大”。下面是張先生所列出來e5反對台語文e5「理由」（注：借口）:
1.	台語是方言：“所謂（台語）「母語」應該是台灣e5方言，to7是福建e5閩南語或者稱呼作福佬話。……。閩南方言e5根ti7中原。台灣除了原住民以外，大多數是大陸漢民族e5移民，有閩南人，有客家人。閩南人自稱「河洛人」（又稱「福佬人」），講e5是「河洛話」（又稱「福佬話」）。「河洛」指中原黃河，洛水一帶。客家人ka7中原看作「原鄉」。”而且koh講：“按漢語史e5角度看，「國語」kap台灣方言攏是古漢語演變發展出來e5。是一個流域內面e5「幹流」kap「支流」”。
意思to7是講，台語是「古漢語」發展出來e5「方言」、「支流」，所以be7使作台灣人e5「國語」或者「法定語言」。但是中國e5「國語」（普通話）ma7是「古漢語」發展出來e5一個地方e5話kap「支流」，卻會使當作是「國語」法定e5語言。歐洲真che7國家e5語言，親像英語、法語、德語種種、攏是拉丁語系發展出來e5「方言」、「支流」。照張先生e5意思，ma7應該「不允准」當作英國、法國、德國… e5「國語」法定語言…
2.	台語有音無字：“台灣方言有音無字、有人teh「創造文字」，講kan-na7 用90 至100小時訓練用台語讀書，to7會tang3寫出台語用字”。
Ti7 chia，咱先來看台語kap漢字e5關係。
大部分台語會tang3用普用e5,「相對e5 」漢字寫出來；用這款漢字寫出來e5台語，大部分e5台灣人讀有，ma7知影意思。有一部分台語m7是漢藏語系（Sino-tibetan  language family）來e5,無「相對」普用e5漢字。若是獨強beh用漢字表示，tioh8 ai3用新創e5或者罕用e5漢字，寫出來真che7人讀無。張先生講，台語「有音無字」是錯誤e5,應該是：大部分e5台語有音也有漢字，小部分（15-20%）有音無漢字。但是「無漢字」並m7是相當于「無字」。人類有文字e5歷史以來，除了漢字以外猶有真che7無仝款式e5字。特別是現代科學文明，政治文明上發達先進e5文化，鋛攏是用拼音字，m7是漢字。拼音字比漢字效率加真koan5。台語拼音字按1860年代已經ti7台灣使用，到taN所累積e5文獻真che7。這個拼音字（羅馬字）e5系統用24個字母kap七個聲調符號，會tang3完全表達福佬話所有e5二千以上e5音節，九萬個以上e5語詞（小川尚義主編『日台大辭典』）。客語ma7有類似e5拼音字系統。張先生講「台灣方言有音無字」，親像teh批評英語有音無字，實在是用漢文化「井底蛙」真eh8 e5視界來看e5,完全否認了拼音字e5價值。 
3.	違背語言史規律：“圖謀用「台語」代替「國語」，不但違背語言史e5規律，而且ti7操作上會遇著be7少困難。現在e5台灣青年已經無可能完全用閩南話、客家話來表達比較複雜e5問題。…作父母e5擔心現代gin2 a ai3學習e5物件真che7,若hou7鋛倒轉來學使用率真低（上che7限制ti7台灣）e5語言，ti7全世界經濟一体化e5競爭中khia7 be7 tiau5腳。”
啥物是「語言史e5規律」？Che ai3請教語言學e5專家。張先生這位中國全國政協副主席對「語言史e5規律」瞭解外che7,我ma7無清楚，咱beh請教e5是：to2一條語言史e5規律有指出，台灣人或者任何族群be7使用鋛e5母語作鋛社會e5第一語文、法定語文？
張先生若是真心煩惱台灣人e5語言「使用率」e5問題、按呢台灣應該全面廢除用中國語作「國語」，改用英語作國語，全世界會通，效率上koan5,學生koh會tang3省幾na7年e5時間，m7免去學困難了時間e5漢字。Ti7 chia，咱ma7有teh煩惱中國人e5語言「使用率」e5問題。中國若beh ti7全世界經濟一体化e5競爭中khia7會tiau5腳，上好ma7 ai3廢除中國語作國語，一律採用英語作國語，按呢才上蓋有前途kap競爭性。
4.	推廣台語文製造族群衝突：“用人為e5方法割裂歷史，ka7台灣方言當作正統，ka7「國語」看作胡語，而且拍一個族群敵意e5印記，有害著台灣各族群e5和平相處。反觀國際上e5民族衝突，往往是因為語言無仝引起e5 。”
這句話應當是講作按呢才tioh8:“中國人政權佔領台灣了後，ka7中國話當作正統，ka7台灣話看作胡語（方言），而且拍一個族群敵意e5印記，有害著台灣各族群e5和平相處。”語言「正統」「非正統」e5講法代表中國人迷思e5獨尊自大e5「中原」觀念。To7是因為這個觀念，中國對國內kap四圍e5民族實行強食弱，「正統」消滅、壓制「非正統」e5政策、產生kap各民族（Tibet、East Turkestan、Inner Mongolia等等）e5衝突。咱無同意這個看法。咱e5主張是語言平等kap多元語言政策。台灣各族群e5母語攏ai3有受法律保障e5平等地位、無「正統」「非正統」，「幹流」「支流」e5歧視差別。張先生koh用江澤民e5話：“中華各族兒女共同創造e5五千年燦爛e5文化，一直是維系全體中國人e5精神紐帶，也是實現和平統一e5一個重要基礎。”為著這個目的，伊主張ai3作下面六項工作：
1).“加強閩南、客家文化、言語民俗e5研究，而且加強kap相關學者ti7這個範圍e5交流。”
2).“目前台胞對修族譜e5積極性khah koan5。咱應當大力支持，自動幫忙。族群不但是中華文化 e5重要特色之一，也是華夏民族追本淵源e5依據。”
3).“Ti7台灣，各姓宗親會林立，咱應該支持鋛kap祖具名地仝姓宗親會建立關係，進行交流。”
4).“客家人是台灣第二族群，人口四百萬。咱koh khah ai3注意kap鋛溝通。鋛定定召開客家宗親會，2000年beh ti7福建客家人集中e5龍岩地區召開第16屆世界客屬懇親會，咱ai3努力保證，ka7會議開好。”
5).“台灣人供奉孔子、媽祖、關公、城隍等等、咱應該ka7這方面e5民間交流kap往來組織好勢、增加民間e5了解。”
6).“創作兩岸人民熟悉kap愛看e5電影、電視片kap歌仔戲，同時加強kap台灣e5同行合作，加強兩岸文化交流。”
	也就是ka7以上chia e5民間世俗、宗教活動「政治化」，變作中國「和平統一」台灣統戰e5工具，用來ka7台灣人e5意識牽制ti7「中華民族」e5範圍內面。
	按這篇專論，咱會tang3看出來，張先生kap中國政府對台灣人母語e5看法kap心態是kap國民黨ti7戒嚴令時代「國語政策」完全仝款一致。台灣人e5母語ai3受限制，be7使kap中國話「國語」有平等e5地位。上大e5「理由」是，因為台語是「方言」，是「支流」，是「非正統」e5 。Ti7 戒嚴令時代「國語」是殖民統治台灣上重要e5工具之一，chit ma2,又koh是中國beh「統一」台灣仝款重要e5統戰e5工具。
	1993年ti7加拿大Saskatoon開“自決座談會”中，Tove博士有發表一篇論文，題目叫作“語言kap民族自決”(請看台文通訊28期，1994年2月份)，內容有幾個重點：
1．	語言是一個人自我認同，也是一個民族e5族群認同。語言滅殺( linguistic genocide) 是消滅被統治者群体認同、民族意識上有效e5方法。
2．	統治技術高明e5外來統治者往往利用語言政策，透過教育、媒體，來hou7被統治者做鋛思想、心靈上e5奴隸。肉體e5奴隸會反抗，思想、心靈e5奴隸m7知thang反抗、koh會忠心為統治者服務。
3．	語言不但是外來政權壓迫人民e5工具、也是被壓迫者反抗外來政權e5武器。
4．	語言人權(linguistic human rights) 牽涉著一個族群e5生死。無尊重少數民族e5語言人權，往往會引起種族衝突，尊重互相e5母語會促進族群e5和諧。
張先生這篇專論e5內容kap所表露e5心態，koh一擺證實Tove先生以上e5幾個論點是非常正確e5。


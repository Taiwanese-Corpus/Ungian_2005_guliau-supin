
<台語文學選讀 > 序
陳雷
文學是一個族群探討 in e5心靈，記錄 in e5生活e5重要物件, ma7時常是hit個族群表達 in 語言文字e5優美精華e5所在,咱台灣文學應當ma7愛有chit二個性質。但是因為台灣政治歷史條件無仝e5關係,致使台灣文學ti7 chit二方面,雖然有一寡豐富e5成就, ma7有真大不足e5所在。
台灣文學是按台語文學開始e5,也to7是按咱母語社會e5民間文學開始。Ti7古早時代,智識分子人數真少,iu-koh in e5文學kap當時眾人e5生活離開真遠,實際上有大眾性,生活性e5文學並m7是智識分子用文字所書寫e5文學,而是活ti7民間,靠嘴來流傳e5歌,謠,戲,故事種種。Che to7是台灣文學e5第一原頭。
除了這個上蓋有繼續性,堅持性e5母語民間文學以外,台灣文學e5內容iah真複雜。Ti7無仝e5殖民時代,攏有產生無仝e5殖民地文學。Ti7日本時代,有用日文書寫e5台灣文學,咱ka7-i叫做『日文台灣鄉土文學』。Ti7中國時代, ma7有產生用中文寫e5台灣文學,叫做『中文台灣鄉土文學』。Chia-e5『鄉土文學』攏是用殖民政權強制hou台灣人智識分子e5外來語文(日文,中文)來寫,來讀e5。這款文學雖然內容是描寫鄉土,但是kap咱母語社會有真深e5語言隔限kap真大e5,無形e5語言意識e5限制,當然m7是上理想e5台灣文學。
但是台灣人智識分子所讀e5,所寫e5文學,除了以上所講e5外文(日文,中文) e5鄉土文學以外,ma7有用台語台文寫e5母語文學。Che7 ng日本佔領 (1895年) 以前,特別是台語羅馬拼音字ti7台灣使用 ( 1860年代) 以後,前前後後攏有台語書面語su文學 ( 台文文學) e5創作,特別是1920-30年代, kap1980年代以來, 成做新文學e5先鋒,充滿活力。
這個台文文學kap台灣人e5母語社會關係上蓋密切,因為 in e5中間無語言e5 限制, ma7無語言意識e5差別。應該伊e5發展是上蓋自然,上蓋容易,實際上是上蓋慢,上蓋困難。Che一方面當然是因為殖民政治e5壓制, 另外一方面,咱台灣人 智識分子ti7語文,文學方面e5認知伊, in ti7這方面e5看法kap做法, ma7有真大e5關係。關於一點,咱會使用楊逵kap賴和e5文學經驗做一個比較e5例。
楊逵 ( 1905-1985 ) 前半世人ti7日本統治時代,受日文教育,全部文學作品 攏用日文寫作。後半世人ti7中國統治時代,改用中文寫作。一生除了一二篇真少e5例外,全部用統治者e5語文來寫,來讀台灣文學。Che kap台灣大多數智識分子e5文學經驗仝款。賴和 ( 1894-1945 )一生ti7日本統治時代,但是伊無一篇作品是用日文寫-e5,攏是用口語式e5漢文lam7台語寫-e5。伊最後彼篇小說『一個同志e5批信』全部是台語。賴和先生kap楊逵先生上大e5差別to7是,賴和有堅持台文文學e5訴求,ti7真困難e5語文條件下底,一直繼續台文文學e5試驗。 
一本<台語文學選讀 >所收集e5文章,除了小數例外,全部是1980年代以後到1997年以前e5創作。會使講是上蓋新,上蓋現階段e5台文文學選集。 
1980年代以來e5台文文學運動有四個因素: (1) 中文鄉土文學e5成熟。60 年代以來,中文鄉土文學有豐富e5創作。到80年代已經達到成熟e5階段。真濟讀者,作者開始感覺tioh8,用中文寫台灣文學e5不足kap限制。 in 開始踏出中文所 限制e5範圍,寫出中文lam台文方式e5試驗作品,產生按中文文學到台文文學e5 過渡型。(2) Tui3台語台文政治壓制e5減少,特別是1987年戒嚴令解除以後, hou 台語文章小可有發表e5空間, kap讀者有見面e5機會。(3)台語民間文學e5復興,特別是台語歌e5流行, tui380年代台文文學初期e5發展 ,尤其是台語詩e5生長,有真大e5幫贊。(4) 漢字kap羅馬字合用法e5使用。1920-30年代台文文學ti7文字上所遇著e5困難 (全部羅馬字kap全部漢字ti7當時社會環境內面所遇著e5問題),用漢字lam羅馬字合用e5方法有目前滿意e5結構。Ti7這本選集內面,咱濟少會tang3看著chit四個因素e5影響。
這本選集e5作者職業背景真闊,有教授,學生,醫師,工程師,有學者,社會運動者,語文運動者,有科學家,美術家, ma7有中文e5文學家,表示台文文學運動社會層面e5曠闊。作品e5方式有各種形體e5詩,散文,歌謠,短篇小說,舊式章回小說, 評論文,報導文,書信,現代話劇,傳統e5七句聯種種。Ti7短短e510外冬期間,台文 文學ui3差不多『冬眠e5狀態』,按台語詩出發,會有這款多形態e5成果,表現充滿活力e5前鋒性,開拓性。內容方面,主要是社會寫實kap鄉土感情e5描寫。Kap目前ti7台灣e5中文文學比較起來,自我個人主義,情幻主義e5彩色真少,是有強烈e5大眾性,民族性e5文學。Che不但是80年代以來新興e5台文文學e5特點，ma7是1920年以來台文文學e5特點之一,ma7會使講是,台文文學kap咱母語民間文學e5 一個真特殊e5共同點。用字方面,這本選集採用漢字羅馬字合用e5方法,因為這是目前上蓋普用e5台文書寫法。
為啥物這本冊e5作者會想beh用台文寫台灣文學?為啥物各位讀者會想beh讀台文文學?我想無論是按作者或者是讀者e5立場,攏可能有二層重要e5理由: 第一e5理由kap文學藝術本身有直接關係,也to-是用母語來寫咱e5社會是 上蓋直接,密切,上蓋親切koh正確e5方法。因為按呢,母語文學是全世界文學e5 標準。第二個理由是關係tioh8一個族群『語文認同』這個大問題。語文不但是文學e5工具kap內容, ma7 kap一個族群e5政治意識,社會意識,文化意識分 be7 開。咱台灣人beh建立台灣主體性e5政治,社會,文化意識,一定tioh8愛當時建立台灣主體性e5語言文字。母語文學e5發展to7是其中真重要,真有效e5工課。
我想to7是因為chit二點理由,宋澤萊先生ti7 <論台語小說中驚人e5前衛性 kap民族性---試介賴和,黃石輝,宋澤萊,陳雷kap王貞文e5台語小說> (<台灣新文學,第10期, 1998 >)內面有按呢講:『這說明,一定tioh8-ai用台語寫作,台灣人 e5文學潛能chiah會-tang3完全發揮出來。Chit幾篇台語小說絕對m7是一般人所講 e5『可有可無,邊緣地帶』e5文學。伊應該是台灣文學(包括日本皇民文學, 外省人文學) e5核心性文學。換一句話講,那親像你teh剝蔥仔仝款, ka7 hia-e5無知e5 或者假裝做有知e5, ka7 hia-e5假e5,隱諱e5,講好聽話e5,讀起來渺渺茫茫e5文學攏剝掉去,你最後to7會留落來chia-e5台文作品。伊親像金剛石e5堅teng7,充滿民族氣息,有母親e5溫芳味,he5 to-是伊。』(原文是中文,陳雷譯)
台文文學ti7連續外來政權壓制下底,經過了真長,真困難生長e5過程。80年代以來e5再生運動,充滿活力,內容愈來愈豐富,會使講是近代台灣文學上重要,上有突破性e5發展。母語文學e5生長,不但會徹底改變台灣文學e5本質kap內涵, 而且會直接提高台語文e5水準,擴大伊e5範圍,對台灣人主體意識e5建設有真大e5貢獻。
這本<台語文學選讀>是近代台文文學真有代表性e5選集。讀者若想beh初步了解近代台文文學e5大概內容,這本選集是一個真好,真容易e5入門。 

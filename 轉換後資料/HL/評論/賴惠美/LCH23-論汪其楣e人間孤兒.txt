論汪其楣e5「人間孤兒」∼淺談戲劇e5本質
賴惠美

戲劇e5本質是啥物 ﹖我個人認為伊應該是ui3劇本(故事)e5「點」，連演員e5「線」，所形成三度空間e5「面」，除了chit三點以外e5燈光、佈景、音樂、服裝等等只是修飾e5配角。一棚好戲應該是去除chiah個外在元素了後，以僅存e5戲劇語彙(語言e5、肢體e5)iau2會使感動人e5心，這才是一棚好戲上重要e5條件。
汪其楣ti7 1992年重新將「人間孤兒」搬上舞台。chit齣戲以台灣歷史為背景，描寫台灣戰前e5劇場史佮戰後新生代回憶錄為主體，基調是「反共抗俄劇」e5類型。但今也日我所欲討探m7是伊e5劇本內容，而是導演e5手法，伊ti7舞台調度e5巧妙，會使講是台灣劇場目前真少看著。Ti7舞台佈景上，導演干單囥一寡柴箱，隨著戲劇e5進行，in會使是山、是桌仔、椅仔、公車、牆圍a2 ......等等，偆e5道具to7只是演員e5肢體語言。chit陣扮演台灣光復後新生代e5演員，用豐富e5肢體語言描述鋛父母佮阿公阿媽e5故事。如演員甲講著「阮媽媽是車掌小姐，阮爸爸坐公車熟似伊...」時，其它e5演員著做出公車乘客e5動作，舞台頓時轉換成ti7公車內，chit時我若看著歹勢歹勢e5男女發展出純純e5戀情，另外也有印刷機、騎鐵馬...等等，隨著無仝e5故事，配合無仝e5動作，乎舞台歸個活潑起來，空間ma7無限e5延伸，當年e5景像活活e5展現ti7觀眾e5面頭前，乎人沈醉ti7故事內，m7免華麗e5佈景、音樂、燈光效果、明星，只是樸實e5展現戲劇上真實e5一面。
目前台灣劇場e5演出，宣傳e5重點，大多數攏囥ti7演員e5陣容(影視明星，如林青霞、季芹)、采排e5花絮(如「誰家老婆上錯床」中季芹半裸演出e5心裡障礙)、華麗e5佈景(雲門舞集上𣘀e5 to7是chit步，如「流浪者之歌」內幾百公斤e5稻穀掖ti7吳興國e5身軀、「夢土」中e5紗幕上投射敦煌壁畫)......等等。Ti7 chit個宣傳中，週邊話題攏是濟過戲劇內容，漸漸會忽略伊e5本質，ti7現今e5台灣劇場，無論是戲劇也是舞蹈，ti7劇場表演中若抽掉chiah個華麗包裝了，伊e5本質iau2有偆外濟﹖伊所傳達e5語彙有啥物﹖這是現今台灣看似蓬勃e5劇場演出中，所存在e5隱憂。今也日看著一場無華麗包裝iau2會當展現戲劇趣味e5戲，令人相當振奮。上界難得e5,是伊有教條式e5劇本，但導演iau2是有法度將戲排演到chiah呢流暢，無窒礙，chiah呢巧妙e5手法令人呵咾。


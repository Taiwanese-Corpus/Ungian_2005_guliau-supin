[按電影 Save Private Ryan]
談台灣人e5戰爭心理 
黃宗岳
 最近台灣e5民意調查，講「若是支那[China]拍台灣，有八成八e5民眾願為台灣而戰」。Che是一個真好e5開始。Che表示：第一，台灣人已經有覺悟，自從美國科吝頓總統宣布「三不政策」以後，國際情勢確實對台灣koh khah不利，台灣人有teh認真思考戰爭e5可能性。第二，台灣人對強權e5勾結出賣，有一個健康e5心理反彈，準備beh為著家己來應戰。
  戰爭是啥物?老實講，大部份e5人攏是透過文字抑是影像報導，間接、部份來瞭解戰爭。電影「Save Private Ryan」是teh描寫，1944年第二次大戰e5時，慘烈e5 Normandy登陸戰e5故事。導演那親像有一個目的，就是beh補充媒體報導e5不足，hou7觀眾儘量去經驗、感受真正戰爭e5情況。所以電影內底出現真逼真、ma7真殘忍e5鏡頭。有真濟觀眾，看kah強beh吐出來。戰爭確實有非人性kap邪惡e5成分。
非常諷刺e5是，當大部份e5人類社會，已經進化到儘量beh用和平kap協商，代替戰爭kap征服，來營造共存共榮e5世界村e5時陣，有一寡無注重人權、無尊重生命，所以「m7驚」戰爭e5極端民族主義e5國家，煞認為che是 in 出頭e5機會。生活卡開放、自由、富裕e5民主國家，基本上是厭戰、驚戰e5,所以hia e5極權國家，想講 in 戰略上佔優勢? in 會使掠民主國家「驚戰」e5弱點，用發動戰作威脅，擴大家己e5霸權? Chit-ma2可能是光明beh臨到人類進前．最後e5烏暗時期啦。
當台灣漸漸行向民主、自決e5時，支那kap島內「大支那主義」e5媒體，卻不斷用挑起戰爭來壓迫台灣：台灣人民想beh培養一個避戰m7-koh備戰、厭戰m7-koh敢戰e5自信心，真正無容易。在這種內、外攏受恐嚇e5情形下，猶koh有八成八e5台灣人，願意為著台灣來相戰、實在是真感心e5代誌。Ti7「Save Private Ryan」這齣電影內底，本來對戰爭抱著反感、懷疑態度e5陸戰隊隊長kap伊e5部下，最後自願留落來幫助傘兵部隊，防守敵後e5大橋，為國家來犧牲…。Kap劇中e5美軍仝款，面對強敵戰爭e5威脅，台灣人已經表現出團結抗敵e5意識、共患難e5感情。咱beh繼續凝聚保衛國土e5意志、鍛練作戰e5氣魄，培養愈來愈強e5「台灣人尊榮[pride]」。這種尊榮，會tang3 hou7台灣人e5集體性格成熟，護衛民主自由e5意志堅強，促成人性光輝e5早一日來臨。



無立場e5立場－－記哲學家精神e5 Soe-Sap
Voyu Lau5

Ti7 2~3百年前, 教育無親像chit-ma2 chiah-ni7普遍, 言論自由e5風氣ma7無時行, 若講tioh8 hit-e5時代, 連科學研究e5發表kiam2-chhai2 long2會有危險, m7-koh ti7 hit時chun7 e5 Hu-lan2-she(Francais)哲學家Bou-lu2-the2-leh (Voltaire, F. Arouet) bat講過1句話:「Goa2雖bong2無贊成li2 e5看法, m7-koh goa2拚死ma7 beh維護li2講話e5權利.」Lan2 chit-ma2生活ti7 kui2-a7百年後e5開放社會內底, 無koh再有人因為言論發表來houng5蹧躂--a, koh再加上教育e5 chhui-sak, tak8-e5人long2 koh khah有才tiau7 thang好思考kap發表ka-ti7 e5意見, m7-koh Bou-lu2-the2-leh大概想long2想be7到kong, ti7 chit款e5環境內底, 有法tou7講出ka-ti7 e5意見, koh講有道理e5人, 無的確soah顛倒無i phoe--e5 hiah-ni7 che7.

Lan2若ka7言論e5傳播比pheng7做1-e5市場, an2-ne市場內應該是有各樣e5言論商品teh hoah賣, 隨人tioh8-ai3用隨人e5理性來去分析kap判斷, 決定beh接納iah是拒絕無kang5 e5意見, ti7 1-e5公開e5市場內底, 做seng-li2--e5 kap交關e5人若ka7話講hou7明, 自然就m7驚死豬a2肉吊koan5價.

總--是lan2若斟酌ka7看chit-e5市場chit-ma2 e5運作, 就會發見好貨罕得有人teh賣, ma7罕得有人beh買, 反to3-tng2是hiah-e5 a-sap-put-luh--e5, soah搶市搶kah hou7-teng7 kiong7-beh hong5踏lam2--loeh. 講來講去, 根本e5起致恐驚是chit-e5「言論市場」內底, bat貨e5買貨人已經na2來na2 oh chhoe7--a.

是an2-choaN2 lan2 teh-beh chhoe7無bat貨e5人--a-leh? 除了人心內底kiam2-chhai2 iau2有過去政治戒嚴e5烏影, 來hou7人驚講出頭就損角以外, chit-e5時代對siaN2-mih tai7-chi3 long2 tioh8追jiok速度e5 hit款速食文化, ham7「後現代」hit款斷裂無chiau5-chng5 e5思考方式, 應該是siong7大e5因端.

Ti7 chit-e5情形內底, mai3講beh維護別人講話e5權利--a, chiaN5 che7人根底連ka-ti7 e5 kha步都khia7無siaN2會在--leh, 問in相信siaN2-mih, koh是為tioh8 siaN2-mih, kek8-ke是人hoah toe3 leh hoah nia7-tiaN7, che就kai3-seng5 si3-koe3滿滿是e5「hang肉kah」(hamburger) kang7款, theh8--來隨吞食落腹, 無愛去操煩料理e5 tai7-chi3, 去食tioh8 siaN2 ma7無teh致意.

Ui3另外1-e5角度來看, chit-ho7哲學家精神tng teh lek-se3, koh真符合標準化, 大量生產e5商業型態, 是非khiau直long2會tang3 chhin3- chhin3-chhai2-chhai2, 橫直大聲--e5, 主流--e5就是大部份人e5意愛; 過去壓迫思想啟蒙--e5是獨裁e5政權, 是kau7-khoe-hai5 e5教廷, soah--落-來今a2日, chit-e5角(kioh)竟然hou7 1-tin7受過真好e5教育e5中產階級來出演, 看--起-來實在有iaN2害, lan2 kan-taN thang理解講: 無的確ti7商業社會內底, 做外交, 顧關係chiah是生存e5 chang2頭.

有1-e5故事講1-e5 gau5做官e5人, long2 m7-bat ka7人phaiN2聲sau3--過, 有1工有1-e5人來chhoe7 i參詳tai7-chi3, 講官府有1項政策做kah無siaN2 sui2-khui3, chit-e5官員聽kah真teng2-chin, koh直直講i講kah chiaN5有理; 過無kui2日a2, koh有另外1-e5人ma7來講kang7 1項tai7-chi3, m7-koh是teh o-lo2官府做kah joa7好tu2 joa7好, 官員oan7-na7斟酌ka7聽, 講i分析kah真實在; 人客走了後, 邊--a2 teh tau3-saN-kang7--e5看be7做--得, oa2來thuh chit-e5官員講:「Li2 nah會sai2 long2 sa無立場, ma7無li2 ka-ti7 e5想法, 人講東li2就應東, 人講西li2就應西!」 Chit-e5人chit8講煞, kan-taN看chit-e5官員na2 tam3頭na2 teh lian2嘴鬚講:「Mh, li2講了實在真好, koh真有道理, mh, 有iaN2是an2-ne, goa2 long2同意.」

現代m7知有joa7 che7人親像an2-ne teh反起反倒, be7-su寄意故事內底hit隻bit8-po5, 日oa2雞, 暝oa2狗, toh位有贏面就toe3 leh走. 有人比論講:「M7驚bit8-po5 si3-koe3是, chhap-chau2明明大鼻4 kha 1-tin7豬, 顛倒自封bit8-po5 koh teh揚氣.」想看mai7, Bou-lu2-the2-leh今a2日若iau2有ti7--leh, kam2 be7氣kah半sio2死?

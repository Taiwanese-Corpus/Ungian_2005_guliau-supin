中華民國合法化
Pasuya
Chit kui2年來, 台灣na2像時空錯亂, 過去威權kap特權分贓體制e5既得利益者, chit-ma2 be7-su是民主, 法治e5維護者, 是道德kap進步e5代言人; 過去反抗不義體制e5運動群眾, chit-ma2 soah ka2-na2是時代e5「反動者」. 過去lan2 kioh是用選舉kap民主化, to7 e7-sai2 ka7中華民國轉型做「正常化國家」, 時代e5不幸ham7錯亂to7 e7得扳--tng2-來, 結果lan2心肝底50外冬e5怨氣m7-tann7無thang消thau2, ut-chut soah繼續ai3 ng3腹tou2底吞--落.

是an2-choann2 lan2 ai3繼續吞忍? 是an2-choann2 lan2 koh tioh8目chiu金金, 據在舊體制e5權力者ka7 lan2教示? 坦白講, lan2強調e5「民主運動」, 自頭到尾to7 long2是m7-tioh8--e5!

Ui3日本時代e5士紳派, 黨外到民進黨做主線e5反對運動, long2 m7是beh ka7外來體制chhia ian2倒, kan-tann是teh爭取台灣人ti7外來體制內底e5參政權. 階級平等ham7獨立建國e5訴求, ma7 kan-tann是暫時e5政治口號, 呼召--出-來e5群眾是各政治勢力動員來維護既得利益e5工具nia5.

Lan2看國民黨佔台灣了, si3-ke3 thiah日本神社, ti7舊底神社e5地基頂koan5, ka7忠烈祠chhai7--起-來. In統治台灣oan-na7是an2-ne, ka7日本ti7台灣e5影jiah全面hu2掉, 實際上soah接收日本對台灣e5統治基礎. Oa2附日本統治者來teh控制kap剝削台灣人e5台奸買辦, ti7蔣政權時代, 猶原是新「頭家」siong7忠心e5「管家」, 繼續chhng2新頭家pun hou7 in e5利頭.

台派政治kap運動頭人teh hoah e5「台灣人出頭天」, to7 ka2-na2忠烈祠kang7款, in無beh ka7忠烈祠kha3掉, kan-tann想beh ka7台灣e5神主牌a2 chhai7--入-去nia5; koh ka2-na2走路政權ka7日本台灣總督府e5 khan-pang2, 換做中華民國總統府, 台派kan-tann beh換另外1 te3 khan-pang2, 其他一切照常, 不義oan-na7照常!

2000年了後e5陳水扁政權, 是繼承蔣pe7-kiann2 kap李登輝e5統治, 所謂「本土政權」是建立ti7中華民國延續50冬來e5不義基礎, m7-chiah 18%, 財團特權, 地方派系e5資源分配iah是社會發言權e5掌握, 無1項e7-sai2取消, 差別是chit-ma2台灣人有權入chit間kiau2間chham in poah8 nia5! 台派頭人嘴--nih hoah「本土政權」, soah oan-na7 m7敢清算歷史, oan-na7無想beh對抗中華民國e5統治基礎, 資源分贓kap價值標準, 因為中華民國若崩--去, in e5權威, 地位, 利益資源kap發言權, to7 long2 nou2-sut--a.

對台灣人來講, 若e7-tang3贏, 若pun有利益, 若khi2-mou-chih e7 giang, siann2-mih是非long2 m7免堅持, 標準隨時為tioh8目的來調整, 原則ma7 e7-tang3隨時放棄.

To7是無beh堅持是非標準, chiah m7免否定中華民國體制. 1949年以後走路來台灣到tann e5中華民國, 無論in kam2是獨立e5政治體, 無論in kam2有民主化, long2是chau-that剝削台灣人e5外來政權!

若無beh否定中華民國, 拳頭母大khian--e5講話to7 khah大聲! 所謂e5「反對運動」, 50外冬來一直teh懇求外來體制接受台灣, m7-tann7無ka7 oa2附國民黨的台奸買辦phui3嘴noa7, 顛倒期待in來肯定kap接收lan2反抗e5累積, to7是an2-ne, lan2 iau2 teh感謝蔣經國e5「本土化」, lan2 ma7 iau2 koh ka7李登輝e5大腿mouh tiau5-tiau5, 因為i是中華民國體制siong7有權勢e5台灣人, chit-ma2 lan2 tioh8 ng3望王金平khia7過來「本土」chit-peng5, 做lan2 e5新管家.

無beh phinn3-siunn3 oa2附體制e5投機者, to7 m7敢否定外來體制e5權力者, 台派運動siau3想beh承接國民黨e5統治, kan-tann想beh ka7外來體制e5外殼換做台灣nia5, 根本m7-bat beh ka7 chau-that台灣人e5中華民國thiah掉, in叫lan2繼續服從中華民國e5價值標準, 繼續崇拜中華民國e5權力者, 繼續遵守中華民國e5規則, ma7繼續維護chit e5統治基礎ham7利益分配體制.

台灣人支持e5反對運動頭人, 50外冬來long2是teh求外來體制e5接納, m7是beh消滅不義; 無beh否定外來體制e5「民主化」kap「本土化」, 是teh ka7中華民國e5不義合法化, 是teh繼續維護體制e5既得利益體系!

藍綠iah是統獨e5鬥爭, m7是台灣人kap統治階級e5鬥爭, ma7 m7是被壓迫階級kap既得利益集團e5鬥爭, 是chinn入去體制e5台灣頭人, 動員被壓迫台灣人來替in teh搶地盤pun利益!

無論過去teh爭取言論自由, 組黨, 總統直選, iah是chit-ma2 teh hoah beh制憲, 正名, 本土化, 國家正常化, 台灣主體kap台灣加入聯合國, long2 hann7 be7出蔣經國「革新保台」e5籠a2. 50外冬來, lan2無beh ka7外來體制thiah破, 顛倒hou7政客頭人動員, 去teh維護本底e5既得利益體系, 提供中華民國外來體制e5「合法化」. 到tann, lan2 m7-tann7無thang「出頭天」, 既得利益者繼續suh lan2 e5血汗, 繼續ka7 lan2 thun2-tah8, lan2 soah kan-tann e7-tang3 ka7 ut-chut tiam7-tiam7吞落腹tou2底!

台灣人運動到底出siann2-mih問題? To7是台灣人m7敢堅持是非, m7敢否定中華民國外來體制!

2006.09.24.

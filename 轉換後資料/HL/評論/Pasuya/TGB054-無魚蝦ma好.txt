無魚蝦ma7好?
Pasuya

2000年民進黨陳水扁當選ROC總統, pun-tioh8外來體制e5「行政權」了後, goa2 kap chit8-koa2頂下ian5 e5運動參與者, 見面tiaN7 teh互相提醒:「運動」tioh8 an2-choaN2脫離民進黨e5暗影? Tioh8 kap政治頭人切--開? Tioh8 an2-choaN2 ti7既有e5基礎繼續sak進前?

4冬過--去-a, chiah-e5對話無改變運動e5步調. 4冬來lan2靠勢頭人e5地位kap資源, 無beh逼頭人繼續ng3前, 無beh ti7既有e5基礎sak koh khah長遠e5目標, 繼續正面瓦解體制霸權e5戰爭, 顛倒hou7頭人ka7進步e5社會力koaN7去替政客背書, 替政客e5權力資源鬥爭進行政治動員, toe3政客kha-chhng後去承認體制, 承認既有e5現實!

「台灣人出頭天」e5信念, m7是beh追求1 e5號做「台灣國」e5 China體制, ma7 m7是beh追求1 e5不義原在e5台灣人政權! Lan2 beh追求--e5猶原是「對外對抗中華人民共和國, 對內消滅中華民國」; 「起國」to7是ti7人民運動--nih, 繼續加強人民e5精神武裝, 繼續深化人民e5思想力量, ti7 kap體制霸權e5鬥爭--nih, 形成新e5價值體系, 新e5社會互動關係, ti7辯證e5過程, 產生革命性e5先鋒者, 組織進步群眾e5主體力量, 對抗/瓦解統治者e5文化霸權(hegemony), 起造新e5體制, 新e5國家, 新e5民族!

M7-koh ti7現實e5鬥爭--nih, lan2 kam2有認真teh檢驗lan2 e5 kha步? Lan2 kam2正經teh保惜既有e5基礎? Lan2 long2安慰ka-ti7:「已經比過去khah進步--a!」事實顛倒是lan2一直讓一直吞jun2, 一直容允投機妥協, ma7繼續容允信念一直phah折, 「無魚蝦ma7好」變做lan2放棄抵抗e5借口, tiam7-tiam7-a2看「台灣」hou7「中華民國」食--去, 「2 e5中國」ka7歷史e5公義替代--去, ma7 tiam7-tiam7-a2看外來史觀chiaN5做lan2 e5價值認知, 華語漢字霸權chiaN5做台灣e5既有事實!

無m7-tioh8! Kap過去「藍色恐怖」e5時代sio比pheng7, chit-ma2外來體制e5「行政權」lak8 ti7台灣人政客手頭, che確實是時代e5進步.

M7-koh台灣人做總統kam2 to7結束「外來體制」--a? Che極加是kap舊勢力鬥爭累積e5成果, m7-koh lan2 iau2-boe7結束外來體制--leh, 李登輝kap陳水扁是「中華民國總統」, 統治lan2--e5 iau2是「中華民國」, 控制lan2 e5頭殼--e5 iau2是華語漢字霸權, chiaN5做lan2頭人--e5 iau2是ROC體制價值成就e5權威者!

Lan2無結束「外來政權」, 陳水扁是外來體制──中華民國e5總統; 民進黨是kap外來集團「政黨輪替」, m7是消滅「外來政權」! 若無, kam2有外來政權kap本土政權teh「政黨輪替」--e5? 若已經是lan2 e5國家--a, 外來者kam2 koh有thang hiau-pai? 舊勢力kam2 koh有「權利」hoah聲? 外來政權kam2 e7-tang3用「選舉」來「復辟」? Ham7發言權to無, nah有thang koh hou7 in teh iau飽吵? 結束舊時代舊體制, 界線真明確(che是thong世界e5標準): 歷史審判, 外來政黨解散, 資產沒收, 壓迫者懺悔道歉, 舊價值清洗......

Lan2無beh談清算, 無beh討歷史e5公義, 無beh計較舊勢力iau2 koh teh教示台灣人, ma7無beh質疑台派政客kap學客iau2是用舊價值e5權威kap信仰teh sng2-tng7人民運動!

台灣史m7是禁忌--a, m7-koh lan2無計較是an2-choaN2歷史e5解說是有選擇--e5: 堅心主張階級thau2放kap民族獨立e5台灣共產黨ui3 lan2 e5歷史消失--a, kan-taN teh肯定beh同化e5自治派/議會派讀冊人; 228堅持反抗e5性命無--去--a, kan-taN teh siau3念投降e5處理委員會精英; kui2 10冬來反抗者e5信念無人beh談--a, kan-taN teh o-lo2妥協投機e5民主派/反對派!

228 e5歷史審判m7-bat開始, lan2 to7接受政客e5 peh8-chhat8, 228變做是「族群衝突」「文化差異」, m7是「民族屠殺」, 228 kap藍色恐怖造chiaN5 e5社會集體心理扭曲m7免治療/反省/重建, oa2附外來壓迫者e5投機者m7免phiN3-siuN3, lan2直接向in e5權威投降!

台灣人支持e5政治集團替代外來政黨hoaN7 ROC行政權, 4冬來, 無取消民族差別e5政策, 無改變剝削人民e5資源分配, 無瓦解ka7 lan2洗腦e5 China文化霸權, 反核四, 取消軍公教優待, 結束財團特權, 瓦解地方派系壟斷, 挑戰華語漢字霸權, 改造媒體......., toh 1項in m7是向強勢者屈服, 向特權者投降, 向優勢階級妥協, m7-koh lan2容允in選擇反背人民!

台派政客4冬來無beh清算舊勢力, 無beh進行瓦解中華民國e5鬥爭, 顛倒koh壓制台灣人追討公義, 到選舉beh tih8選票--a, chiah趕緊呼hoah來「228手護台灣」, lan2無beh要求政客交帶, 顛倒趕緊sio招來執行中華民國前後任大總督e5意志, thang好「避免外來政權復辟」, soah無beh問「中民華國chit-e5外來體制kam2是正名to7 khanchio--a?」

政客gia5「公投」e5旗a2來動員群眾做in搶權力kap資源e5 bakuh, hou2-lan7講che to7是「直接民主」, tak8-e5 to7緊tau3鬧熱, ti7政客khou--出-來e5牆圍a2內, thiong3 kah kioh是che是「統獨e5決戰」, m7願thuh破: 公投主題nah m7是「ti7對等e5前提下, chiah beh ham7中國協商」!

Lan2 long2無beh ka7目chiu thi2金, 無beh檢討kam2是teh保惜既有e5運動成果, kam2是ti7反抗e5基礎ng3前chhui-sak, lan2 ma7 m7願檢討lan2 kam2是teh反背信念, kam2是teh偏離目標, lan2甘願toe3 ti7政客kha-chhng後, 甘願替政客e5投機背書, m7知iaN2 thin7政客學客「正名」「公投」「催生新憲」e5政治au3步, to7是teh鞏固舊體制, to7是teh合理化不義e5體制, to7是teh替統治e5文化霸權chhoe7生存e5出路!

Lan2已經ka7反抗e5信念放棄--a, lan2已經ka7反抗e5前提tan3-hiN3-sak--a! Lan2 m7是teh堅持價值認知e5重建, m7是teh追討歷史kap社會e5正義, ma7 m7是teh追求自由尊嚴e5新社會新體制!

Ti7歷史kap公義e5鬥爭--nih, lan2 sio2-khoa2讓1步, to7是teh放棄ka-ti7 e5信念kap武器! Lan2 sio2-khoa2容允頭人政客sng2-tng7 e5手路, lan2 to7隨chhun被動員e5「義務」; lan2 boai3批判民族壓迫e5語言文化滅族政策, 台派頭人政客隨to7繼續執行外來體制幾百冬「以台制台」e5分化步數; lan2無beh破明反抗e5意義, 228 e5「民族壓迫」to7隨hou7統治霸權au2做是「文化差異」kap「族群情結」; lan2接收「大和解」, au2蠻e5壓迫集團隨sa「族群仇恨」e5罪名來ka7 lan2侮辱; lan2無beh堅持「復仇e5正義」, oa2附外來體制e5投機者kap特權者, to7隨ka7 lan2 e5思想武器沒收, 隨peh起lih lan2頭殼頂, ka7 lan2 e5人頭koaN7去換利益kap權位, koh e7-tang3變做人民e5「救世主」!

妥協to7是準備投降, 妥協to7是鼓勵投機反背, 妥協to7是放棄思想武裝, 妥協to7是teh扭曲公義kap尊嚴e5信念!

壓迫者iau2-boe7向台灣人懺悔, 外來體制侵占e5資產iau2-boe7沒收, 外來壓迫e5歷史iau2-boe7清算, 歷史e5是非kap公義ma7 long2 iau2-boe7實現, m7-koh台灣人「無魚蝦ma7好」e5心態, 已經hou7 lan2 ti7歷史e5潮流--nih承認既有e5現實, ka7追求公義kap尊嚴e5反抗意志tan3入去歷史e5 pun3-so3場--nih, ma7 tauh8-tauh8-a2 ka7集體e5出路挖掉!

無beh放棄追求公義e5信念, to7 be7-tang3向外來體制妥協, ai3繼續消滅中華民國; beh消滅中華民國, to7 ai3先kap chiah-e5投機政客學客畫清界線; beh kap投機妥協切--開, lan2 tioh8-ai3先問ka-ti7, ka7前提hut hou7明: 到底lan2是teh瓦解中華民國, iah是teh鞏固壓迫e5統治霸權?

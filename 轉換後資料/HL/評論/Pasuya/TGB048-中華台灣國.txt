中華台灣國?
Pasuya

8月初9暗時, 無意無意看tioh8電視台teh放送《台灣心聲》, hit-kang節目訪問李筱峰先生, chit-e5有代表性e5台派教授, ti7節目--nih講tioh8 in teh chhui-sak e5「台灣正名」有2項選擇: 1項是台灣共和國, 另外1-e5是「中華台灣國」(自由中國『雷震』以早提出--e5); 李--先-生koh特別強調, 台灣1949年to7事實獨立--a, hit-chun7 sa China hia e5國名kap憲法來台灣用, chit-ma2 kan-taN主張ka7名換--1-e7 nia5, m7免看做是「變更主權」e5大tai7-chi3.

Chiah-e5台派學者頭人nah e7反形kah chiah-ni7緊? China e5國名kap憲法是台灣人ka-ti7去sa來用--e5? Iah是China人nge7搬來壓ti7台灣頭殼頂--e5?

台灣人反體制e5民間運動力量, kam2 m7是beh追求「出頭天」? Kam2 m7是beh ka7外來體制ian2 hou7倒? Kam2 m7是beh反抗chit-e5體制無公平e5民族kap階級差別政策? Lan2運動e5動力kap目標, kam2 m7是beh瓦解/消滅中華民國舊體制, 透過社會進步力量e5對話, 起造新e5體制?

Chit 10冬來, chiah-e5頭人1 pai2 koh 1 pai2 ka7 lan2 an-tah講, 改變體制ai3 1步1步tauh8-tauh8-a2來, chiah be7食緊long3破碗, 結果--le? Lan2 e5運動soah teh倒退lu? Lan2 soah愈niu7愈che7?

自90年代初期民進黨新潮流hoah「進入體制反體制」了後, ka7反體制e5運動力量收編做in進入體制換利益kap權力e5 khou-ji2-a2, m7-koh in進入體制了後, m7-taN7無beh「反體制」, koh顛倒一直ng3既得利益集團aN3頭屈服; 本chiaN5是beh ka7外來體制ian2 hou7倒, soah變做teh爭取外來體制--nih e5「政黨輪替」; 本chiaN5大聲chhui-sak「終結外來體制」, chit-ma2 soah變做teh『捍衛中華民國』......

是an2-choaN2 lan2 e5理想一直kiu水--去? 是an2-choaN2 lan2 tioh8一直顧慮舊勢力kap既得利益者e5感受? 是an2-choaN2 lan2顛倒一直放棄歷史e5清算? 是an2-choaN2 lan2 be7-cheng7戰to7一直niu7, niu7 kah tak8項道理都tioh8 phah折, tak8項訴求都tioh8 kap舊勢力hoah價?

政治頭人向體制投降--a, 台派學者頭人ma7 toe3 leh kiu--去, in m7敢呼召群眾抵制政治頭人, 顛倒koh動員群眾來hou7政客騙選票; in piN3 kah無齣頭--a, soah iat8「正名」e5旗a2 beh ka7中華民國改名. In kam2知iaN2:「正名」是teh替舊體制e5延續走chhoe7出路! 是teh替hou7體制iam--去e5政客背書! Ma7是teh替學客投機kap妥協e5行為脫罪!

1999年chiah-e5學者頭人kam2 m7是大聲批判許信良「三通賣台」? Chit-ma2陳水扁宣佈moa5年beh開放通航, in soah kek tiam7-tiam7! 1996年in kam2 m7是呼召台灣人支持彭明敏, thang實現台灣獨立? Chit-ma2 soah講台灣1949年to7事實獨立--a! 1995年in kam2 m7是呼籲台灣人ai3 phah破「李登輝情結」? Chit-ma2 soah ka7李登輝當做是台灣e5救世主! 1992年in kam2 m7是chiah teh強調「制憲建國」? Chit-ma2 soah ham7「中華台灣國」都e7-tang3接受!

In立場不時徙來徙去, long2 m7免顧慮歷史e5事實, m7免kap群眾對話, ma7 m7免對運動有合理e5交帶?

Chiah-e5台派學客一直批判舊統治勢力, m7-koh soah theh8體制e5價值觀teh鞏固in e5權威! In主張ai3有在地認同, m7-koh in頭殼內soah kan-taN知有唐山公, m7-bat beh認同平埔ma2! In反對「獨尊國語」, m7-koh m7敢批判「華語漢字霸權」! In反對特權, m7-koh m7敢批判軍公教階層e5優待政策! In反對「外來統治」, m7-koh m7敢批判「民族差別政策」! In反對「烏金」, m7-koh m7敢批判「階級統治」!

In靠勢群眾對in e5「權威崇拜」, 靠勢in是「清流」, 有免受批判kap檢驗e5特權, 無beh toe3 in行--e5, 是m7知thang覺醒; 無beh thin7「正名」--e5, 無beh參加『政權保衛戰』--e5, 是歷史e5罪人; 敢挑戰in e5權威--e5, to7是外來政權e5 phah手!

若koh繼續toe3 ti7 chit-tin7台派China讀冊人kha-chhng後, lan2 kam2知iaN2 ka-ti7到底e7 hou7 in chhoa7 tui3 toh位去?

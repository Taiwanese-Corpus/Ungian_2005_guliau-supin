中華民國to7是台灣？
Pasuya

陳水扁先生ti7中華民國國慶e5講演, 強調「中華民國to7是台灣, 台灣to7是中華民國」, 各黨各派long2有無kang5 e5解讀, 藍--e5猶原質疑i e5用意,「務實本土派」認為che是穩定求突破e5棋路,「獨派」雖bong2無滿意ma7 tioh8無奈接受, kan-taN e7-tang3 koh khah期待李登輝e5「制憲論」, ma7 koh khah m7敢批判李登輝做12冬中華民國總統kap中國國民黨主席e5事實.

M7-koh政客phui3了, 利益kap選票搶--tioh8了後, 對台灣社會有siaN2-mih款e5正面意義? Chit-koa2口號ham7利益鬥爭──無論是親中國路線iah是本土路線, kam2有hou7台灣社會任何ng3望?

Ti7政治上, lan2 kam2有機會起造符合台灣e5政治體制?「社區自主」,「地方自治」,「直接民主」......chit-koa2政治口號實際上kam2有落實? Ti7現此時「媒體政治」,「專家政治」kap「選票政治」e5運作--nih, chiah-e5口號kam2有iaN2 e7-tang3落實? Lan2 kam2有才tiau7 ka7體制e5束縛phoe2--開?

Ti7經濟上, 剝削勞動力kap環境e5經濟發展kam2有可能重新chhiau5-chhek? 以財團利益做考慮e5政策制定kam2有可能改變? Kam2有可能ka7「三通」chit條死路擋--起-來? 經濟轉型kam2有顧慮tioh8大多數choh-sit人, 工人kap食頭路人? 無合理e5資源分配kam2有thang徹底檢討?

Ti7文化上, kam2敢批判kui2 10冬來e5「民族差別」政策? Kam2敢清算殖民統治e5文化壓迫, 正經來走chhoe7有主體性e5價值體系? Kam2敢挑戰主流價值? Kam2敢挑戰華語漢字霸權e5同化政策? Kam2敢否定ka-ti7 chiaN5做體制權威e5過程, thang好真正消滅「殖民體制」?

歷史e5解說, m7是政客換選票iah是搶利益e5工具, 歷史e5清算, ma7 be7-tang3據在政客kap學者選擇性提出kap掩kham3, 若無, kan-taN e7 koh 1 pai2 ka7社會e5是非價值la7 hoe--去, hou7優勢階級ham7統治階層控制e5事實koh khah強固, 人民群眾m7-taN7無thang參與歷史e5創造, koh khah無法tou7 ti7歷史e5變局--nih, 決定ka-ti7 e5運命, an2-ne講--來, 準講beh「制憲」, 準講beh「正名」,「制憲」「正名」對lan2又koh有siaN2-mih意義--leh?

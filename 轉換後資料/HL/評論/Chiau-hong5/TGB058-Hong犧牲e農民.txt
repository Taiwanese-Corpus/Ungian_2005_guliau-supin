Hong5犧牲e5農民
Chiau-hong5

台灣過去是農業為主e5社會, ti7農村內底顧3 tng3粗飽是tak8-e5 siong7大e5生活目標. 社會事iah是政府政策long2是學者官員hit koa2大頭a2 teh制定.

M7-koh chit koa2官員學者teh制定政策e5時chun7, long2關ti7辦公室內開會討論, long2無確實去了解siong7適合人民e5做法.

To7像chit kai2營隊來到Pi-thau5-poe3, to7 tu2-tioh8 a伯teh kan3-kiau7環保局, 因為choh-sit a伯teh燒稻草, soah去hou7環保局開罰單, a伯kiau7講:「Goa2 ai3過生活, hit koa2官員有siaN2-mih人來看過goan2 choh-sit e5過程? 有toh 1 e5來問過goan2是an2-choaN2 beh燒稻草?」

燒稻草hoan7-se3 e7影響tioh8空氣kap交通, m7-koh官僚系統一向慣勢用「禁止」e5粗魯手法, tu2-tioh8 siaN2-mih問題, 若m7是用粗魯e5方式, to7是互相sak過來koh sak過去. 政府kam2 m7是beh替人民服務--e5? Nah e7直接禁止, m7是tau3想其他替代e5辦法?

燒稻草e7影響tioh8空氣kap交通, e7-sai2改做分區燒, iah是選擇風e5向來燒, ma7 e7-sai2政府khai錢買稻草回收再利用, 處理e5方法真che7, 現此時ma7有回收e5機制, 是an2-choaN2 chiah-e5官僚無beh主動來解決問題? In是an2-choaN2 beh掩kham3, chiah koh用罰單來迫農民--leh?

政府chit-ma2積極beh開放三通, koh有加入WTO e5影響, 大量價siau3 ke7 e5農產品銷來台灣市場, 壓迫tioh8台灣農業e5發展kap生存, 除去農產品收入減chio2, ma7影響tioh8農民繼續種choh e5意願.

現此時田庄人愈做愈了錢, m7-koh總--是koh e7想講田地空空chiaN5 phah損, m7-koh少年輩--e5 to7無an2-ne想--a. Chit種情形若繼續落--去, 台灣農業tioh8-ai3宣佈死亡, lan2生存siong7基本e5需要, 若是tioh8 oa2靠進口, oa2靠China, lan2是beh an2-choaN2行向起國--leh?

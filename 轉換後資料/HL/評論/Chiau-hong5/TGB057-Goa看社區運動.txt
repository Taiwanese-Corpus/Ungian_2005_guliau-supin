Goa2看社區運動
Chiau-hong5

TaN米kheN人ti7 921地動了後, 開始走chhoe7 in kap TaN米kheN chit te3土地e5新關係. 台灣真che7所在kap TaN米kheN kang7款分頭teh思考beh an2-choaN2 kap土地結合, 因為an2-ne, 社區運動chit-e5詞不時ti7媒體頂koan5, iah是ti7政府官員kap文史工作者hia看--tioh8, 聽--tioh8. Koh e7記得ti7 TaN米kheN聽tioh8 1句話:「Ti7 chia, 4-kha-a2 e7-sai2 hou7 TaN米kheN tin2動--起-來.」Hou7 goa2 ti3覺tioh8社區運動m7是硬體e5建設, ma7 m7是觀光than3-chiN5, 是beh透過社區運動hou7社區e5人來發覺ka-ti7 e5重要性, 提升ka-ti7 e5自信.

社區到底是siaN2? 社區運動是beh做siaN2? 社區e5概念m7是「空間」, 是1 tin7人cho3-hoe2使用共同e5資源teh生活, 所以重點是ti7「人」, 1 tin7人共同生活, 共同面對生活問題, 產生--e5 to7是「社區意識」, chit-tin7人去思考, 去討論解決問題siong7好e5方法, to7是「社區運動」.

Ka-ti7面對問題, ka-ti7解決問題, 當然失敗e5責任, to7是社區e5人ka-ti7來承擔, 成功e5感動, 社區e5人ka-ti7來歡喜; 成功e5經驗, ma7 e7-tang3分享hou7其他有問題e5社區來參考. M7-koh社區tu2-tioh8問題, tioh8-ai3 ka-ti7產生動機kap意願來解決, che to7是「社區意識」e5養成, ti7 TaN米kheN, m7-taN7共同解決經濟問題, koh解決過去對土地錯誤e5使用觀念, 進1步產生「社區意識」. 過去政府tiaN7-tiaN7無好好a2了解問題, kan-taN知iaN2消費預算來建設明顯e5硬體, 顛倒造chiaN5浪費kap破壞, tak8-kai2放假, 觀光客to7 kheh kah滿si3-ke3 e5八里to7是1 e5失敗e5例, 政府無去思考社區運動e5意義, kan-taN kioh是「社區營造」to7是萬靈丹, chit 2冬ti7八里出現真che7硬體設備, 詳細注意無1項硬體設備是以在地人做出發點來設計--e5, long2是為tioh8 beh服務觀光客, 政府kan-taN e7-hiau2用粗魯e5步數消化預算, ka7基層人民參與e5權利ma7剝削掉. 是an2-choaN2嘴--nih teh hoah社區營造, soah long2是為tioh8利益kap選票? 社區運動e7-sai2 hou7人民增加自信, 有行動力, 連社區運動long2 hou7政客kap chio2數學者扭曲做換選票. 運動to7是ai3追求公平正義, ti7共同解決社區問題e5同時, lan2 e7-sai2不斷追求對tak8-e5 siong7好e5生活方式, che to7是siong7簡單ma7是siong7重要e5運動原則.

∮BONG報小說評論
〔女性深沉描寫e5台文小說－－A眉〕簡評

陳明仁
歡喜koh 有1 個姑娘a2 投入台文小說e5 創作，丁鳳珍這篇「A 眉」是台文BONG 報雜誌ti7 嘉芬的「Cheng5 樹頂e5 光景」後尾，第二個上場e5 作家，編者用歡喜e5 心情ka7 這篇作品刊--出-來。
鳳珍這個名kap嘉芬kang7 款，ti7台文khou-a2內m7是生分--e5,ti7 i 讀成功大學e5 時chun7就參加台文社，有真che7散文kap 詩發表，theh8著幾na7 kai2台文創作比賽e5 優賞，讀者若boe7記--得，我講i 是彰化埔鹽人，叫a 母是「au」，tak8-e5 就khah 會記--得。I khah早寫e5「猴山a2」，就有小說e5意思--a，m7-chiah對i 開始寫小說，我也無感覺稀奇。
鳳珍讀成大中文所畢業論文是研究台灣文學e5 女性意識，i 會寫女性小說ma7是會tang3 理解--e5,這個A 眉，自由戀愛，無掛厝--nih反對，嫁hou7 san3-chiah e5 A明，nah知結婚了，A 明經濟條件改善，soah會poah8-kiau2兼phah bou2,作者重點m7 是beh 講A 明個性轉變e5 過程，ka7 kui 個注神點long2 khng3 ti7 A 眉e5 心理感受，ui3 幸福感到hong5 侮辱，忍耐到擋be7 tiau5 選擇離開，離開了後，koh 甘願tng2 去beh 吞忍，che long2 是真大e5 轉變，ma7 long2 變gah 真合理，kui 個思考過程long2 kap 讀者分享，會sai2 講是女性心理無奈e5 書寫。
若beh嫌，會tang3講作者社會經驗khah無，故事結構siuN  簡單，頭段讀了，就知作者e5 主題，創作企圖心siuN明顯，影響著文學e5 藝術性。應該會tang3 考慮ka7 故事寫khah好看--leh，用koa2手法來突顯主題，親像作者有講著大姊夫經濟khah bai2,m7-koh對大姊顛倒khah有尊重，這點會tang3藉劇情e5安排來做比pheng7,m7是直接用講--e5,ai3 hou7讀者ka-ti7 透過劇情去感受。
Koh有講故事觀點e5 問題，這篇是用「全知」觀點，主角是A 眉，作者深入去A 眉e5 內心感想是會sai2,m7-koh 連A 明kap A 真in 這幾個ma7 會寫出in teh 想siaN2，an2-ni，觀點會亂--去。作者siuN pin7-toaN7，無用心去用景kap 事件來顯示這幾個人e5 感受，直接就切入去in 心內，che 會sai2 講經營無夠。
主題e5 層次ma7 siuN 平面，文學者應該挖出khah 深沉e5 思考，提出社會罕得人注意iah 是同意e5 議題，價值判斷ma7 siuN 主流，雖bong2 社會存在這款無奈e5 女性，m7-koh 作者e5 觀點無siaN2 爭議性，無夠利。
作者受過正規e5 文學教育，對1 koa2 描寫真有創意，親像「心肝底e5 目屎，hou7 A 明e5 情話曝ta--去……，A 明e5 情phoe 愈疊愈koan5…只留下1 堆燒kah 臭火ta、烏so5-so5 e5 紙薰煙。」小說內用這款比喻是真好e5 寫法。
作者有相當e5 才情，結局寫了上kai3 chan2:「藍色e5 天頂只chhun tam7-poh8-a2 流雲飛來散去，永遠be7-tang3 掌握著天公伯--a2  e5 表情。」Ka7 hit 時A 眉e5 感覺kap 對未來e5 願心koh 兼未知，用an2-ni 做1 個深刻e5 描寫。
Lan2 希望鳳珍繼續開這條女性描寫e5 台文小說新道路。


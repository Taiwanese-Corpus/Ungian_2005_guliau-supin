二二八50 年了後
陳明仁
二二八50年
Lan2 得著一個假日
失去一頁歷史 
koh 失去悲情e5 權利
我ti7 一首記念杜文權e5 詩內底an2-ni 講；I 是為演二二八50 年行動劇發生意外過身--去e5。寫hit 首詩e5 時，我是對未來做上bai2 e5 按算，事後看--起來soah 有影講gah 對對。
有一koa2中國主義e5人抗議「認識台灣」列入做教材e5 時，講『連二二八都平反了，還有什麼不滿的……』。二月28 訂做國定假日、受難e5部分家屬賠koa2  錢，an2-ni就叫做「平反」，世間有hiah 簡單e5 tai7-chi3？
96年七--月，我kap A惠、廖瑞銘教授去北米洲做巡迴講演，ti7 Houston有鄉親chhoa7  goan2去Jewry（猶太民族）起造e5 Holocaust記念館參觀；
In為beh hou7人會記得Nazi（納粹）對Jew e5大屠殺(Holocaust)，集資 ti7 全世界各所在起造記念館，展示冊、相片、影片
kap 各種資料、著作，提醒世人ai3 永遠會記得這個血kap 性命e5教訓；歷史會過--去，死--去e5人be7-tang3 koh活--起來，人類為權勢、利益屠殺無辜，這款殘忍e5行為一直leh 重演，lan2若無堅持正義、堅持兇手一定ai3 受制裁，beh   an2-
choaN2 斷絕這類e5橫逆？記念館e5工作人員真che7，有正式編制--e5 kap  義工，參觀--e5 無幾隻貓 a2，掀開 hia e5 簽名簿，tak8日e5 來賓long2 比工作者khah 少，無收門票，kan-taN 有賣有關e5 冊、卡片……，所有日常開銷long2靠猶太人ka- ti7 捐款維持。Hit時台灣e5 二二八記念館 iau2 未有，goan2 看了真感慨，廖教授 ti7 in e5 留言簿a2寫講：我來自台灣，全世界long2 知Jew hou7 人Holocaust，無人知影這款tai7-chi3 ti7 台灣 ma7  發生-- 過，1947 年，China 政權屠殺真che7 台灣人，goan2 hia 叫做「二二八事件」！
目一下  nih，五十年過 --a，元兇好活好死，子孫 koh逍遙蹧躂台灣人，正統e5 兇手政權－－國民黨kang7 款統治台灣，黨頭koh 大聲教訓lan2 講：『讓歷史的歸歷史，我們要向前看，不要向後看。』在野e5 政治頭兄ma7 toe3 leh 教示lan2 ai3「結束悲情」，嚇lan2講若無an2-ni就be7-tang3開創快樂e5未來。這款e5 Logic ti7 台灣koh 真時行，真che7好朋友ka7 我講：Mai3 koh寫悲情e5 詩kap 歌，台灣需要健康快樂e5 文學內涵。做一個台灣文學e5工作者，我當然希望台灣文學會tang3 行向光明e5 未來；話 講tng2--來，一個活 ti7 「別人統治下，ka-ti7 e5 土地」e5 台灣作家，我m7 知有siaN2條件thang 脫離悲情。相kang7 e5 理由，二二八事件五十年，元兇未明，歷史iau2 未清算，公義受thun2 踏，做一個台灣人，若有一sut-sut-a2 志氣，beh 怎樣結束悲情？
二二八（嚴格講，應該是二二七事件）對台灣社會、民族e5影響m7是單方面講死joa7  che7人nia5，koh khah 嚴重e5是台灣人自an2-ni 開始驚政治、m7 敢講實話，會sai2講台灣人活ti7「有體無魂」 e5 狀況下幾十年，順續教示後代「政治m7 thang chhap」，趁錢上好， siaN2 -mih 公義、真理long2 無意義，台灣人e5 價值觀變做自私自利，有良心e5 智識人ti7 台灣無活路，ka-ti7 選擇流放他鄉；勇敢e5鬥士變政治犯，社會m7-taN7 無尊重--in，連家屬ma7 na2 tioh8  災(che)--le，人人驚，這款待遇hou7有心做反抗者--e5心肝起畏koaN5，kui 個社會 long2 死--去。國民黨非非擅做，台灣人chhiN-mi5臭耳，準做無看--著、無聽--著，留一條活命就好，免講尊嚴kap 民主人權。
近代黨外運動興--起來，一群勇敢e5 人開始講二二八，兇手政權驚人清算，一再打壓，判刑、關監恐嚇，前後舞十外冬，二二八事件chiah 重入台灣歷史，到taN 五十年，歷史真相ma7 是iau2 未講清楚，該負責--e5 也無負責，台灣媒體 long2 講二二八事件得著平反--a。做一個台灣人應該反省， lan2 得著 siaN2？假日是 lan2  e5   tai7 -chi3，beh訂toh一工放假 kam2 tioh8 國民黨決定？賠受難家屬e5 錢是lan2 e5 稅金，二二八記念公園是ka7 台北新公園改一個名nia5，lan2 得著siaN2-mih？台灣人做二二八運動是為siaN2？為個人e5 利益？為記念歷史e5 哀愁iah 是追求虛無e5 正義？一個民族若無志氣無beh 替先人復仇，na2 有正義！這款民族是軟弱、無前途e5 民族！復仇是一種志氣，無一定是行為，連這款志氣都無，台灣人講
beh 獨立建國，會sai2 煞煞--去。
二二八50 年了後，台灣人無得著siaN2-mih，台灣人m7-taN7 失去歷史nia5，lian7 未來建國e5 希望都破滅！

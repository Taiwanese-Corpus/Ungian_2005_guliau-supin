簡論台語文問題
--兼回應「台語文拼音法修改的方案」
陳明仁
2371 期教會公報e5 父母話版有翁思惠牧師e5「台語文拼音法修改的方案」。Ti7 che「漢字全勝利」e5 時代，iau2 有翁牧師這款熱心台語文e5 人，真chiaN5 hou7 人欽服。親像翁牧師講--e5，sui-bong2 教會Roma 字m7 是long2 無缺點，m7-koh 確實是現有台文拼音法上好用e5 方案之一。 
時代進步e5 潮流kap 台灣人堅持、phah 拚，台語文字化成做現代台灣人重要e5 課題，前前後後有che7-che7 熱心疼台灣e5 人針對教羅提出改革方案，差不多有發表e5 方案long2 有特色，會sai2 講各有所長，若m7 是對台語文字化有關心，就m7 免各人投入hiah che7 心力去研究、開發，我對各改良方案e5 提案人long2 beh 致上誠心e5 尊敬。
我對未來台語Roma 字方案並無堅持，kan-taN 要求會tang3 方便使用，各種字母就是符號nia5;符號e5 音值是約定俗成--e5。拼音文字是制約--e5，ti7 高科技e5 現代，電腦beh 改變符號設定m7 是問題。多年e5 台語文教學經驗，我kan-taN 教學生教羅， ka7學生講「若學會hiau2 教會Roma 字，無論siaN2-mih 改良方案，對照教羅，真緊就thang學會」。我認為beh 改良教羅m7 是be7 sai2，應該先教會內收集各種意見，做全盤規劃，親像翁牧師、TLPA、文書法、台音式、台語字、KK 音標法、科根……long2 有優點，值得做改良e5 參考。現此時對一般會友、民眾，應該緊做台語文教會Roma 字e5 教學，日後若修改意見共識khah koan5，chiah 正式明訂修改方案，到時ka7 tak8-e5 講siaN2-mih字母改用siaN2-mih 替換，是真簡單e5 khang-khoe3。
本底我無想beh 對修改方案發表意見，m7-koh 這時台灣人議論雜亂，講台語文字方案siuN che7，m7 知beh 學toh 一套，就an2-ni chhoe7 著無beh 學e5 理由，che 是無愛學e5 人e5 借嘴na7-tiaN7，m7 thang 用che 見怪好心e5 提案人。話講tng2--來，親像翁牧師講--e5，有幾字教羅無適合現代使用，我順續做一個討論。SiaN2-mih 是無合現代？上重要是合資訊媒體e5 工具化，古早設計e5 時無法tou7 考慮電腦規格e5 利便，上少有兩個字母ai3 造字，「ou」kap「N」，「o」頂頭加一點kap「n」寫ti7 符號頂 koan5。用手寫e5 時代問題無大，電腦就bai2-chai5--a。我是一個真kut 力e5 台文作家，一日long2  ai3 用電腦寫幾na7 點鐘e5 小說、散文、詩歌，若無電腦，我m7 知加joa7  麻煩？見若用著「ou」e5 時，我就ai3 phah「o」kap「u」；鼻音e5「n」，我就ai3 phah 大寫e5「N」，chiah koh 轉做標準e5 教羅字母，真了工koh 有e5 電腦做be7 到。我ma7 beh 建議ka7「ou」改「oo」iah「ou」，鼻音上好是用兩個「n」iah 是大寫e5「N」。翁牧師講鼻音用「v」kiam2-chhai2 m7 是真適當，「v」有ka-ti7 固定e5 音值，客話用會著。
台語e5 濁聲母是重要e5 特色，教羅用「b g l(d)」無siaN2 bai2--處，若改會引起教學kap 語言學e5 困擾，英語e5「d」清化--去a，台語應該保惜。「ph」「th」「kh」「chh」代表「p」「t」「k」「ch」e5 送氣清塞音，真科學好教，是教羅e5 優點，若beh 改，極加是像TLPA an2-ni ka7「ch」改「c」、「chh」改「ch」，無改也無要緊。其他用變調書寫也有人主張，總--是，寫原調、變調各有優缺點，m7 是短文講會完全--e5。
我寫這篇文，主目的m7 是beh 反駁翁牧師iah 是其他任何方案，顛倒是肯定tak8 人為台語文e5 前途下苦心，有方案就提hou7 各界參考，chiah 有進步e5 未來。我並無堅持 ka-ti7 e5 意見khah 好iah 是khah tioh8 e5 意思，請tak8-e5 諒解。準講暫時先mai3 做siaN2 改變，我想也m7 是joa7  大e5 問題。我想現此時，台灣各界long2 有覺悟母語教學e5 要緊，lan2 khah 迫切--e5 是推廣教學kap 寫作，台語文若long2 討論符號無去重內涵，beh 用siaN2 做教本？Beh 用siaN2 hou7 學台文e5 人讀、欣賞、gi7-niu7？
最後，我koh 再呼籲，ti7 各家提出改革方案e5 時，ma7 請tau3 鼓吹用台文書寫、創作，be7 hiau2 寫iah 是漢字驚人音讀無--e5 就用上簡單e5 Roma 字thap--落，免tak8 人long2 變做漢字學家chiah 來寫作。
【原文刊ti7台灣教會公報2374期】

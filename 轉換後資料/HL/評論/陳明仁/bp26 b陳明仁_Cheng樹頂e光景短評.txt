BONG 報小說評論
[Cheng5樹頂e5光景]短評

陳明仁
嘉芬e5 小說集【Cheng5 樹頂e5 光景】是用「台語字」式全Roma 字寫--e5,內容long2 總有3 篇短篇小說：1.Cha-bou2 地。2.缺角e5 Bai-ou2-lin2。3.Cheng5 樹頂e5 光景。這期台文BONG 報先刊這篇[Cheng5 樹頂e5 光景]，為beh kap khah che7 讀者分享，編輯經過作者允准了後，專工ka7 翻做漢字kap 白話字合用體。
台語小說e5 作家siuN 少，che 是各台文有志long2 leh 操煩e5 tai7-chi3,看著嘉芬e5 作品了後，有khah 安心--tam7-poh8-a2。Che 是「比較的」khah 新世代e5 創作，ui3 嘉芬e5 作品thang 讀出kap 陳雷、Babuja A.Sidaia L.K.K.世代無kang7 e5 氣味。先來探討Cheng5 樹頂e5 光景這篇。
少年世代確實有in e5 新思想，ui3 篇名「Cheng5 樹頂e5 光景」就thang 知影嘉芬e5 功力。原本「cheng5」這款樹a2 就有2 種口音，goan2 彰化這方面--e5 講是「 chheng5-a2」，漢字有2 字－－「松」kap「榕」。嘉芬是台北Ka-lah8-a2 人，照in e5 口音是「cheng5」無m7 tioh8。Koh 講，這篇小說內底e5「cheng5 樹」koh 有「情樹」 e5 意涵。嘉芬對台語用詞ma7 真盡心leh 稽考，i 專工採用khah Local e5「光景」，無用少年人khah 熟sai7 e5「風景」。這款篇名會tang3 留hou7 讀者真che7 空間去想，有影是真「現代文學」e5 小說名。
我讀小說第一注意--e5 是用語問題，陳雷e5 台語真sui2,有中古e5 台語味，我ka-ti7 就用khah 田庄，塗味khah 重e5 話kap i 做區隔；嘉芬e5 用語有khah 稀罕，現代少年家a2 e5 語法參濫1 koa2  giong7-beh 死--去a e5 古典語詞，起造i ka-ti7 e5 特殊性。我有問作者，嘉芬講i e5 台語詞真有限，就peng2 詞典，chhiau-chhoe7 合用e5台語詞，我相信親像「thai2-tho2」這款詞hoan7-se3 lian7 khah 有歲e5 台灣人ma7 m7 知thang 用，kiam2-chhai2 會hiau2 用「thai2」iah 是「an2-choaN2」nia5。嘉芬認真稽考台語讀法，親像「空隙」e5「隙」白音讀做「khiah」；「準繩」e5「繩」文音是「chin5」。嘉芬long2 用心去ka7 chhiau 出來用。
嘉芬kap 這世代e5 少年人kang7 款，台語連接詞khah be7-hiau2 用，真che7 句法讀--起來，感覺怪怪，kiam2-chhai2 會sai2 kui 段意思做1 個整理，就免用著1 koa2 感覺無真合台語文法e5 連接詞。講--來，che 也m7 是真傷重e5 問題，免hiah 計較。
這篇小說讀--來，剪裁有khah 粗，叢kap 枝葉e5 比較有時a2 無分真清，叢e5 線路是女主角－－班長對1 個轉學生ui3 好玄、競爭、ian3-khi3 到愛慕e5 心理過程，chhun--e5 親像Ong5, Bi2-bi2  e5 B 國家庭背景、廣播電台偷食雞卵糕，就是小說e5 枝kap 葉。作者寫Bi2-bi2 e5 家庭，che 是枝葉，kap 主叢牽連khah 少，感覺有寫khah 長--tam7-poh8-a2;寫主角學做雞卵糕e5 心理，開始無明講beh 做hou7 轉學生看，che 是真好e5 寫法，m7-koh 作者用真長e5 文句leh 講做雞卵糕e5 過程，若這款寫過程e5 內容轉做是對班長khah 心理的e5 chhiaN5-kek，叢kap 枝葉就會分khah 清。
Ti7 主線，班長對轉學生e5 感情轉變，寫gah 真幼，表現女性作家幼秀e5 觀察kap chim-chiok e5 情感，是這篇小說上kai3 成功e5 1 部份。我個人有另外e5 見解，若講，這篇寫khah 長--tam7-poh8-a2,加koa2  轉學生kap 貓a2 e5 故事，ka7 cheng5-a2 樹e5 分量加khah 重--1 koa2,造就cheng5 樹頂有siaN2 好光景hou7 班長愈想愈giau5 疑，結局，cheng5 樹頂e5 光景生做siaN2 款並無重要，an2-ni 就koh-khah 有趣味性。
總--是，che 是台語文e5 1 支新軍，嘉芬若繼續創作，我想成果是會tang3 肯定--e5,lan2 做夥來ka7 鼓勵。

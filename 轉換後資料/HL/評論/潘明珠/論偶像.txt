論偶像
論偶像 e5 小引
書經講：只有人是做萬項物第一靈通。今所講靈通 m7 限定因為咱人有四肢五官 na7-tiaN，是講咱人有永遠e5靈魂，有智慧 bat 真理，真理四散 ti7 萬類 koh 合 ti7 一個本源。咱人出世有所在來，死去有所歸；生是對造化 e5主上帝來，死也是歸 ti7 造化 e5主上帝。人e5生死是這兩項 e5 包含萬項 e5 道理，但是上帝是做萬項理 e5 源頭。所以若 ai3 bat 真理著 bat 上帝是造宇宙萬物 e5 獨一真神作起頭。
M7-ku2 可惜異端邪說興起，就真理滅無，真假續胡混。親像釋，道，二教混亂真理致到 hou7 人 m7 bat 上帝做創造天地造化獨一 e5真神，就lam7-sam2假託帝王 e5權力用古早死人 e5 名姓來封金、銀、柴、石、土、紙所雕刻 e5 偶像做神佛；用僭懸 e5 尊號來封伊做神；hou7 受造 e5 小可人，奉hou7 伊kap真神上帝相匹配。差謬 e5 重罪到極大。
論到世上 e5 君王實在be7會封人做神。An3怎樣leh？Chiah 現今天下自主 e5國有百國，稱做大國亦有十外國；設使逐 e5 君王攏總封神就神 m7-na7 一個神，神濟 kiam2 m7 是 hou7 宇宙混亂mah?又koh 帝王thang封人神管伊本國，無權thang封人神管外國，有權thang封人神管轄本代；無權thang封人神管後代；又koh帝王 e5 國度tu2著風颱水災，尚且無權thang設法；莫講叫beh 封古早 e5死人去天頂做神，kiam2有這條 e5 情理mah?孟子有講，皇帝會舉薦人 hou7 天，be7 thang 教天 hou7 伊天下。Chiah e5 話kiam2無真明？ 
論武一帝
查考商朝武一帝起頭造偶像做神；後來伊hou7雷扑死因為真神上帝用雷刑罰做偶像e5人來警戒後世代。可惜無曉悟那久那siong重。到 ti7 漢朝明帝 e5 時佛法正入中國，對an2-ni 偶像e5歹風俗日日那盛。明帝坐位才18年na7-tiaN7，後來死失相續國位無久長。宋、齊、梁、元魏以下逐代那gau5敬佛，總是世代那短。親像梁武帝捨身拜佛一日食一頓，只有食果子 m7 敢食別物。後來 hou7侯景所迫餓死ti7台城，國也滅無；敬佛望福氣反轉受災禍--lah!  對中國有佛以後代代那大興動干戈，逐項e5災禍那濟無一時平安，這是對拜佛那招災害。An2-ni 偶像 m7-thang服事che是明。親像聖經講：「Hit 號偶像人 e5 手所雕刻有嘴 be7 講話，有目珠 be7看，有耳空be7 聽，鼻空be7喘氣，有手be7 拿，有腳be7 行，有嚨喉 be7 吞 。」(詩115: 4-7)
可惜近代 e5世代所服事神佛偶像，千奇百怪逐所在有敬神佛伊 e5 名算 be7 了，有e5 是通中國所敬，有e5 是府、州、縣所拜e5。親像清國揚州城1間廟有佛像萬外仙；日本有一間廟有佛 3,3333 仙 e5佛像。
總講不過有分兩種。一種是服事是生成物做神；一種是敬已經死e5 人做神。敬生成e5物就是天、地、日、月、星、山川、水、火這號 e5 類。拜已經死 e5 人做神，親像釋迦、李老君、玉皇、張天師、天妃就是媽祖、觀音、關帝、土地公、城隍、文昌、魁星、劉真武就是上帝爺、許真君、三官大帝、五嶽帝、晏公、蕭公、財神、灶君、門神、五牲王、龍王、魯班公、五榖神就是劉猛將軍、三清、八仙、十八羅漢、坑三姑、王爺就是 360 進士、劉真君就是劉海、三茅真君、王元帥、張王公、雷公、薩母大王、閻羅王、地藏王。今略仔講這 e5佛 e5 來歷 ti7 下底。
釋迦牟尼
釋教e5開基是對天竺國 (現時叫做印度)。傳釋教e5人就是釋迦佛，伊是天竺中央e5迦毗衛國 (也叫做摩揭陀國) e5人，是淨飯王e5太子，伊e5老母是摩耶夫人。釋迦是姓，牟尼是名。釋迦牟尼出世ti7中國周昭王24 年，4月初八日。有人講伊出世是ti7周莊王9年，也有講是周襄王24年；今m7 知是定著甚mih年，因為拜佛e5各講佛e5生日無相同，總是到今無當稽考屬實，不過較濟趁周昭王e5年ko7。
照佛經講，釋迦出世到 19 歲e5時陣去出家修行；30歲就修行成，收學生濟濟人。趁伊e5教就著剃頭 khun  嘴鬚出家，著分食無對重名聲kap財利，所以號做沙門。「沙門」翻譯就是聽見，是講佛teh說法hou7眾人聽。Koh一說講「沙門」就是煞，慈悲；是講煞chiah e5歹代來行慈悲e5德行。
釋迦到周穆王53年2月15日，染著病死ti7雙樹下；享壽79歲。伊e5學生講伊是入涅盤，因為釋教e5法度講死去叫做入涅盤成佛。涅盤就是歸ti7無koh生死e5所在。佛算這所在號做極快樂。佛死後伊e5學生名迦葉、阿難接續傳伊e5道，著佛經濟濟篇，裝佛像來服事，就佛教便傳ti7天竺國。
周朝中國 iau2-boe7有佛，到ti7漢朝明帝5年，明帝暝時夢見金e5人飛入ti7金鑾殿。就這層問伊眾朝臣；可惜有憨人臣傅毅講是佛顯聖，明帝信伊e5話就差蔡愔、秦景去天竺國求佛，得著佛經42章kap釋迦e5佛像；續chhoa7佛e5學生迦葉摩勝、竺法蘭來中國洛陽城傳佛法，續翻譯佛經。這是中國有佛e5起頭。Tui3 an2-ni佛教漸漸通行ti7中國逐府、州、縣，逐位有起廟宇來敬佛；請和尚來翻譯佛經，教人唸經傳法。到梁武帝，唐憲宗一發昌盛。武帝捨身敬佛，獻宗親身去迎佛骨到京城。序大做，序細學，官府百姓攏出力來敬。
總是歷代也有光明e5人君，盡忠e5人臣來毀壞佛寺佛廟。Ti7元魏太武帝出詔吩咐有司1將和尚活埋，佛像著用火燒。唐武宗廢佛廟44600外間，和尚尼姑26,5000人著變做百姓。後周世宗毀佛廟3萬位，吩咐佛像銅e5,攏著鑄做錢；na7 m7 趁死罪。忠臣親像傅奕奏皇帝著除佛法。狄仁傑廢淫祀。韓文公阻止迎佛骨，奏皇帝著將佛骨交有司hiat ti7水火，永絕根本。可惜唐憲宗mn7a m7 聽，將文公續ka7伊貶去潮州府；真正thang痛恨到極。
論釋迦設教e5大意，是講歸ti7空無、淨、滅斷；到尾有因果e5報賞刑罰，去成佛；伊所講論--e5是講天地外，iau2有天地，無盡無極。一成、一敗，講叫一劫；以前e5天地有無限e5劫數。每劫有佛出世來教示百姓。釋迦是第7擺出世e5佛。到ti7眾百姓極愚蠢就無佛出世來教示，人e5所行攏專是歹了了；就歲壽極短，到幾百千年後，人就beh早起出世到e5昏就死去。然後beh有大風災、大水災，來滅活物到攏無--去；才koh生人種，hit時就beh攏變老實忠厚；這叫做一小劫數。
釋教亦講人雖有生死e5各樣，總是精神永be7無--去。若ti7生前修善、行慈心，食菜無淫行、無偷提、無thai5活物、無lam7-sam2講話、無有食酒，這號人死了就去西天淨土成佛。
生前若作歹代，死了就入地獄，地獄有138所在，看伊e5罪來受刑罰。才koh投胎，有e5生做人，有e5做禽獸蟲thoa71, 刑罰盡才koh做人。也講和尚會ka7人超渡，用紙錢、做醮，攏會供給死鬼e5 枵餓。親像這號講be7了，濟濟白賊，無影跡，出在伊e5意思捏造。
敬佛e5人講in e5佛祖釋迦牟尼有講天頂天下是伊獨一尊貴，做天kap人e5先生。這號話是第一僭權lam7-sam2。佛ti7周朝才出世，有生、有死，kap平常人相同無各樣，beh-thai3 會hou7人福氣災禍leh?人去敬佛是空空無路用。這是大略na7-tiaN7。若 ai3 佛e5來歷較詳細著看漢、梁、魏、隋、唐、宋、元、明 chiah e5朝代e5史記；kap文通考、野獲篇、南盆經、法苑珠林、玉曆抄傳chiah e5冊就thang 較詳細。
李老君
稽考史記就知老君姓李名叫耳，字名伯陽，出世ti7周朝尾，倚春秋e5時陣；bat做史記e5官。因為年老就叫做老子、老聃；第先孔子有55年；伊90歲，孔子正35歲。Ti7周敬王e5時，孔子beh就近老子來問古禮e5事。老子有著道德經5000外句；其中攏無講起著煉丹、符法、壓制妖怪、辟榖[辟榖那食那少到攏免食，就成仙]這號話。道教e5人，磕一著  就講in e5教祖是老子。m7-ku2老子雖然有做道德經，iau2-ku2 m7 bat有設教傳道。Tui3秦、漢以後才有號做方士、神仙，總是無道教。是後來好怪e5方士 [方士是得道會行法術e5人]借老子e5名來設道教，用老子e5名hou7人較beh尊重。Hiah e5道士就隨便做老君e5傳，講老子是出世ti7商朝武一帝e5時陣；懷孕ti7老母e5腹肚內82年，才迫開in老母e5右脅下來出世。Tu2 a2出世頭毛嘴鬚攏白，所以才叫做老子。
論中國e5百姓敬拜老子是tui3漢朝起頭；就是漢桓帝9年親身敬伊，設廟宇hou7人去祭，又到北魏武帝e5時，就有道士寇謙之狡詐講伊有tu2著老子命令伊著續接張道陵做天師；也老子傳授hou7伊辟穀輕身成仙e5妙訣。武帝hou7伊騙去，就設立老子做道教祖，將張天師做道教e5大宗。傳道ti7唐朝e5時陣，道教就真興旺ti7中國逐位攏有。親像唐玄宗敬老子盡誠心；亦出詔吩咐眾百姓逐家著有老子道德經一本thang讀thang唸。考校e5時，有司官著將老子道德經續問一、二條e5策問。宋真宗加封老子做玄元皇帝太上老君。
道教得志e5時，就看輕儒教講：「孔子是阮先生e5學生。仲尼bat問禮ti7 阮先生李老君；家己認份是魚鳥 m7 bat 蛟龍。」又koh仲尼沒有脫離俗情，因為伊無學成仙e5道理。
道教亦bat看輕釋教講：「阮先生老子e5法力無邊，會千變萬化，來幫贊萬類；伊e5蹤跡無定著。老子bat去西邊入流沙e5所在感化胡族e5人成佛；因為佛國人原底是極兇惡愛thai5人害活物；所以周昭王10年，老子化身去天竺國淨飯王e5婦人摩耶e5腹肚投胎生做佛，就是釋迦，來hou7 in hia e5 人化做純良忠厚。
釋教e5人看in道教造無影話講釋迦是老子化生，釋教就大m7甘願，就造虛詞著冊來講佛是出世ti7周昭王e5以前，比老子是較早。Tui3 an2-ni 釋教teh算釋迦e5生日才無相同。釋教e5人亦有講：釋迦佛ti7周昭王e5世代有差佛e5學生摩阿迦葉來出世號做李老聃，lin2道教e5老君是阮佛祖e5學生仔來化生。
道教e5人愛hou7老子較大佛祖，就koh著冊講：阮李老君是出世ti7商朝武一帝e5時陣，m7是ti7周朝正出世。
看in道、釋二教teh相諍鬥贏，就越發顯明in e5家己矛盾白賊虛詞e5差謬。
但是tui3皇帝到ti7官府百姓真濟人去信趁，這是an3 choaN2-iuN7？因為人情逐人無m7 ai3得食長歲壽、長活be7死、永永be7老、國位久長、福祿無窮盡。
道士詭譎揣度人情所愛--e5,假託老子來設教，教人煉丹修行，成仙be7死。
今來大略講起老子道教所傳e5道理。(1)道教e5宗派m7但一樣 (2) 要緊著清、靜、無做事情。(3)到尾得道會飛、會化、做神仙(4) Beh做仙，著在生前修行、採仙草、鍊金丹、用符法thang召百神，用公母喊趕妖邪，霧符水醫重病。Koh著練吞涎、運陽氣，hou7身軀輕輕；攏bo5食五榖，就陰氣bo5,全身是陽氣了了，變換骨頭，化做長活e5仙，飛到玄妙極快樂e5所在。
古早漢武帝、漢宣帝，獨信道教，出力求成仙e5法道，到尾boe7成，就醒悟講：道教e5方士品phong2有法術thang hou7人長活be7死成仙，攏是欺騙天下人，beh thai3有神仙leh?不過是道士用狡詐步來求名聲、求財利na7-tiaN7。親像道士張道陵，林靈素學習ti7老子e5教真深，但是到煞尾in二人攏死，kap眾人平平一樣。Thang知人去拜老子入伊e5教是空空無利益。
玉皇
大概道教攏總e5方士是掠玉皇做眾百神明e5頭腦。照道士in所講攏總e5神明若beh做事m7敢自主，著稟玉皇e5命令；koh講玉皇也有權thang封神明去管地方。所以世俗稱玉皇是天公；用正月初9日做天公生來拜來孝。中國人第一大錯是算玉皇第一至尊，會管轄天地萬物、會註定生、死、禍、福e5權柄。HaiN3-ah!An2-ni顛倒是非、掠假做真，kiam2 m7著吐氣、煩惱mah?  
查考玉皇e5履歷，伊是姓張名儀；原籍是真定府行桐縣e5人；ti7漢朝尾e5時出世。
Tui3少年e5時，張儀學習老君道教e5道法。穩密去toa3武當山來採藥草，鍊仙丹做醫生打tiap8人e5病。道教e5經典講玉皇m7是中國人，是妙樂國王e5太子；m7-ku2無憑據，kan-ta空空teh講。
稽考宋真宗好佛e5時，有大臣王欽若，推出皇上意思，ai3順伊e5意見來hou7皇帝it著１。王欽若就捷捷假影講天頂有降落天師，就去奏hou7真宗聽。宋真宗逐擺聽了歡喜；大小百官就去ka7皇帝賀喜，諂媚來o-lo2皇帝講伊gau5照顧萬民，所以天降這好e5兆頭；tui3 an2-ni真宗一發重chiah e5道士。道士順縫就假託講：張儀學道成神仙，今ti7天宮teh管理萬事務。宋真宗受in所迷惑。就封張儀做玉皇大天帝。到宋徽宗更較好神佛，重道士林靈素，揀召靈素入宮內講論道教。皇帝受靈素道士所迷；就koh封玉皇做玉皇上帝，望玉皇thang保護伊e5國運久長。但是封玉皇了後無若久，徽宗kap伊e5家眷攏hou7金國人掠去，受濟濟凌辱，續死ti7五國城。Hit時伊所敕封e5玉皇攏be7來救伊。
而且玉皇受敕封做神，正差不多8、9 百年久na7-tiaN7，千外年前無玉皇無天公，就hit時siaN2人teh管理天地？又koh徽宗生、死，伊家己 be7主張，beh thai3有權thang封玉皇做神leh?敬天公e5人ah!Thai3 m7查考，來棄假歸真ah?
張天師
照《搜神記》有講天師就是張道陵，伊是張良第8代e5子孫。漢光武10年，道陵出世ti7浙江杭州府臨安縣e5天目山；學習老子e5道教，隱居ti7河南北邙山；後來遍遍行遊ti7大出名e5山；行到江西廣信府e5雲錦山洞；就Tiam3這個仙洞煉丹3年久。有青龍白虎圍hit 個仙洞。煉丹成，道陵就食；hit時已經60外歲，食仙丹就倒少年，亦有妙法會通神明，亦會變化，除妖邪；後--來tui3四川e5寶陵府雲台山上天去。
總是看《神仙傳》、《上酉錄》、《綱目集覽》、《通鑑綱目》、《事物原繪》chiah e5冊論張天師e5故事無同。
親像《神仙傳》記載張天師安徽沛國人。修鍊仙法；後來chhoa7 伊e5學生去四川，著道教e5經冊，共24篇。張道陵靜靜teh想e5時天頂人落來，坐kui2-na7 千張e5金車，掛龍虎teh拖。將濟濟法術交hou7張天師，hou7天師會叫風、會起雲落雨、會ka7人醫百病症。Tui3 an2-ni眾百姓信張道陵大法術，thang煉丹醫病。無久道陵做好額人，就一發煉丹，到得道就成仙飛上天。看《上酉錄》記講太上老君有降臨ti7鶴鳴山ka7張道陵講：蜀真有6個大鬼王害人不淺；你著去壓制hiah e5鬼。老君就續hou7道陵e5妙法，會聚集3,6000 e5神。Tui3 an2-ni道陵就去青城收8部e5鬼頭、滅6個鬼王。所以現時e5道士teh管鬼、收惡煞、起動土是託張天師e5權。
《綱目集覽》有記講張道陵字名扶漢，伊有造出濟濟符法邪術來迷百姓；人若請伊行符法，著出5斗米hou7伊；所以當時人叫天師號做搶米賊。伊e5子孫學e5訣1來傳授伊e5符法；歷代e5皇帝號in做真人；in 家己自稱號做君孫。到唐朝玄宗7年就有封張道陵做天師。
《通鑑綱目》有記講：元魏太武帝hou7道士寇謙之所迷--去，就ka7張天師起道場，用精牲來祭獻。
《事物原繪》有講明太祖吩咐著除去天師二字叫張真人；ka7眾人臣講：天是至尊thai3有先生leh?總是眾百姓由猶原稱伊做張天師無叫伊做真人。今世俗teh敬張天師有幾若項e5因端。(1)扑算張天師法力極大，會掠妖怪趕邪鬼。(2)做道士家所講天師e5權能m7但一樣，會總管天下e5道士。(3)亦管轄攏總邪魔鬼怪。(4)會敕封眾神明hou7伊有權。(5)會召眾天將hou7伊差駕 。(6) Ti7 陰間會hou7 chiah e5神鬼lut 職高陞。Che攏是道教e5人捏造--e3;其實張天師是平常e5人thai3-tho2有這號e5權？啥事m7看朱子e5綱目teh嫌伊e5 異端，來緊緊醒悟所拜e5 m7著。
天妃
天妃亦叫做天后、媽祖、天上聖母，這號僭稱e5號。《搜神記》有講天妃是福建省興化府莆田縣e5人；伊e5父姓林，伊e5老母姓陳；得到觀音佛hou7伊一枝優缽花吞落腹肚就續有身孕天妃，到14月久正生，就號名叫默。唐玄宗1年3月23就是林默e5生日。伊e5兄弟4人，iau2 ti7海外做生理；有一日默仔腳手liau-liau去，目珠be7轉輪，伊e5父母掠準著兇狂病，就緊緊叫伊醒。一下醒來默仔就ka7 in父母講：「Thai3 m7給我救我e5兄弟--leh?」In父母be7曉tit。停2、3 日久伊e5兄弟就啼哭倒來，講in前日tu2著大風，有一個查某囡仔牽篷來teh chhoa7 in,兄弟4人無傷船，大兄hou7湧kham3--死，船攏壞--去。In父母才知前日默仔失去是去救in兄弟，大兄死--去，是因為想緊叫伊醒才救be7赴。Tui3 an2-ni厝邊就lam7-sam2講這個查某囡仔得道，會救船隻tu2著風浪e5危險。
林默是一世人無嫁，貞節過世。人就爭相來拜號做媽祖婆，無子e5人就去媽祖e5面前求後嗣。到宋紹宗就敕封林默氏做靈惠夫人，明永樂7年伊封做保護國致蔭百姓e5天妃。
張學禮e5《琉球記》有講媽祖是姓蔡，是閩海e5人teh做花婆hou7 in老父ka7 thiam7海死。人就敬做南海e5母神明，會保護船e5危險；人tu2著大風湧，叫天妃就風湧會平。照an2-ni看媽祖來e5歷所講無同，有的講姓林，有人講姓蔡，因為tui3人捏造所以無同。
論到天地hiah大，洋海是真闊，風浪無定著；已經死久久e5查某囡仔thai3-tho2會料理--ah?Tui3世俗e5誤傳無實在。
聖經有講：「大風起，湧潑入船滿滿；耶穌起來喚風，ka7海講：『著靜靜。』風liam5-piN煞，大平靜。眾船內e5人，憨ngiah8 相kap講：『這是啥人？風、海、也順趁--伊？』」因為耶穌是永活上帝e5子，萬項物受伊創造；伊有管風湧e5權，確實有憑據。
觀音
論觀音e5來歷，幾若號冊所記真繁雜，所講無共。有e5講觀音是興林國人；有e5記觀音是比闕國人；有e5講是如來國人；又koh有本記觀音是sui2 e5婦人人，妙莊王e5第3查某子名妙善。所以世俗稱呼叫觀音媽。也有本記觀音是查甫人，所以稱做大世觀音，講原本釋迦佛e5學生，玉皇准李老君e5 節奏，才封做觀世音菩薩。也有e5講：觀世音就是觀自在；有e5講無同，是2樣e5觀音。又koh觀音有e5 11 e5面，36隻手節，1000 隻手，1000 蕊e5目珠；有e5 2 e5面，4隻手；有e5 4 e5面，8隻手；裝這號款e5像，望伊gau5牽救。也有抱子觀音，無子e5人去對伊求子。有e5穿白衫觀音，講伊品行整齊。又有魚籃觀音；望海觀音。Chiah濟款無相同，因為趁人e5意見，隨便來創。
今引起幾號冊所講，就一發知伊e5無影。《搜神記》講觀音是比闕國妙莊王第3查某子名妙善。In老父姓婆名伽，老母姓伯牙名寶；攏無後生，只有3個查某子名妙書、妙音、妙善。妙書、妙音攏有招丈夫；只有第3個妙善m7嫁。就偷走去汝州亮嶼縣白雀寺修行；in老父妙莊王召伊，伊攏m7倒去，in父就大受氣。(也有別本冊講妙善ti7白雀寺，有kap隔壁富家e5子弟私通，所以in父聽了就大受氣)。即時差兩個大將chhoa7兵去放火燒白雀寺。妙善看見火iam7-iam7,就求神明保庇；後來用竹chhe chhak8嘴舌hou7伊流血，就tui3空中霧--去，霎時間變做大紅雨，沃hoa滿是e5 iam7火，本身無燒死。In父聽著an2-ni一發受氣，吩咐將妙善掠去法場thai5。Tu2 仔beh thai5 e5 時有紅e5光來蓋，刀劍煞chih8-chih8去thai5 be7死，然後兩個大將用弓絃鎖ka7伊絞--死。停tiap8仔久有猛虎來拖妙善e5身屍去ti7 黑松樹林。地獄e5閻羅王就chih3伊入陰間。妙善ti7陰間有超渡千萬鬼脫離地獄。閻羅王就hou7妙善回魂來陽間；tu2著釋迦佛chiah chhoa7去越國南海普陀山修行，9 年久就成。Hit時tu2著妙莊王著病teh遍遍請醫生來醫治。妙善正化做先去ka7醫治，liam5-piN就好，才koh相認做父子。
後來感化全家去香山修行，功德成就昇天。玉皇就封妙善號做大慈悲救苦觀音菩薩。
《妙華經》講：人若犯法官府beh刑罰，若叫觀音e5名，就刑具攏脫離。也講觀音會救人脫離萬般e5甘苦。
用這號無影話騙--人所以濟濟人ai3 敬觀音。設使觀音真正有影會救犯法hou7官府無權thang辦；an2-ni服事觀音是教人好膽放縱來欺君罔上，這罪責就重 lah!
城隍
中國e5官府真敬重城隍爺，逐月初一，15日攏去ti7城隍e5 面前拈香。百姓也是真tui3重。查考幾若號冊所記服事城隍m7 知tui3 ti7 時起頭，有e5 講是tui3 陶虞八蜡  e5 祭水庸 。有e5 古早祭社稷後來變做祭城隍。  
《春明夢餘錄》講：「城隍」兩字ti7《易經》有記；總--是起城隍廟，裝城隍e5 像來拜，m7 知tui3 ti7 時起頭。只有蕪湖e5城隍祠是孫吳赤烏二年起造--e5 。Koh講tui3 宋朝以來祭城隍遍天下，續ka7 伊起廟，裝像，封官爵；逐位封一人做城隍e5 名姓。親像鎮江、慶元、寧國、太平、華定，chiah-e5 府城封紀信做城隍。(紀信是甘肅真州e5 人，楚兵攻漢高祖真危，紀信假做高祖騙降楚項羽；漢高祖就走離離；信替漢王hou7 楚thai5 死。後來諡名忠佑來o-lo2 伊) 。亙、宛、瑞、吉chiah-e5 州，建昌、潯江、南康chiah-e5 府，是敕封灌嬰做城隍。(論灌嬰是睢陽e5 人，贊漢高祖登天位；封侯爵，死了號懿侯來o-lo2 伊) 。  
後--來那封那濟，tui3 京城到ti7 各府州官攏是城隍：有e5 是稱城隍王，有e5 稱城隍侯，有e5 伯，有e5 公，有e5 稱爺。到元朝亦續封城隍e5 夫人。看唐朝祭城隍e5 文就知拜城隍e5 本意；是落浸chu3雨去求雨cheN5；亢旱去求落雨；守城e5 時求鎮守照顧；起兵相thai5 求得勝；瘟疫病疼去求保庇救命。其實攏空空求無一屑仔會保護。
關帝爺
中國e5 神佛是濟，總--是thok 國富貴貧賤所敬重--e5 iau2 有一仙名關帝。前e5 朝代有封伊做保護國e5 神，近來有封做武聖人，武聖帝。  
論關帝本是姓施，名叫壽昌，山西蒲州e5 人。後來改換姓關名羽，字名雲長，kap劉備，張飛，結義兄弟。三國e5 時同心扶漢，ai3 hou7 漢朝復興。然後劉備坐位，就是後漢昭烈帝，有封五虎將軍，關羽就是頭一個。昭烈帝e5 宰相諸葛孔明教關羽tioh8 守荊州，總--是驕傲無謹慎，致到失兵，失導，家續 hou7 東吳掠去thai5 。HaiN7--ah!關羽活e5 時，尚且be7 護國，be7 保民；莫講叫已經死了beh thai3 會保護人--leh ？
社稷就是土地公
《風俗通考》kap《白虎通》二號e5 冊有講社稷e5 祭祀，是做天-- e5 求福氣報功勞e5 路用。因為人無土無thang 企起；無五穀無thang 食。土地闊，無thang 攏敬；五穀濟無thang 攏祭。所以封土立社；「稷」是五穀頭，所以封「稷」來祭。總--是淮南子敬禹帝替天下tioh8-boa5 ，死了做社e5 神；后稷教人種作，死了就做稷e5 神。An2-ni kap前說所講不同。  
《Lou7史記》講，炎帝神農做犁耙做作穡e5 ke-si ，教百姓作穡，所以夏朝以上敬做稷神；后稷名叫棄也教人種作e5 利器；所以商朝以來敬社稷神。  
論歷代帝王攏tui3 重社稷e5 祭祀。照世俗稱做后土，稱做土地公，福德爺。照眾人流傳teh講，較濟講土地公是上古黃帝e5 後裔，文王第10個祖名棄稱做后稷；當堯帝e5 時后稷做司農e5 官，做人有大本事，會觀看地土e5 性質，分高低來合五穀e5 生thoaN3，教百姓去種，收成濟濟，後來追念伊e5 功勞續封做神來拜來祭，向望年冬順運，五穀好收，也會消災改厄。  
這是對誤傳，后稷平平是人無福氣thang hou7 咱。啥事m7看聖經所講：「創造天地海萬物永活e5 上帝；好款待世間人，對天落雨，照時生果子，賞賜咱夠額e5 米糧；歡喜滿心；an2-ni 干證伊做上帝。」
文昌
四川蜀州清虛觀碑有記文昌是唐朝人姓張名亞。本浙江人搬徙去蜀州e5 梓潼企起；所以後--來e5 人叫伊做梓潼帝君。又看《文獻通考》kap《明史禮志》，有記文昌是姓張名亞子toa3 蜀州七曲山做晉朝e5 官，出陣相thai5 續陣亡；人就起祠敬拜。唐，宋這兩朝代常常封做英顯王。道教e5 人講張亞子奉玉皇e5 命令，teh 管理人間e5 官爵福祿，kap管文昌府e5 各項事。所以元朝加封伊做文昌帝君，文衡帝君；各府，州，縣e5 大小學攏有立祠teh 敬拜。  
照文昌e5 本傳，記載文昌17世代做大官員，因為講文昌有17擺koh 投胎化生。這號無情理話，bat 真理e5 人自然知是無影。  
也稽考別號冊講文昌姓陳名子春，是宋朝e5 狀元。元朝仁宗三年正封做文昌帝君。  
可惜後代e5 讀冊人無重經濟實學，愛貪緊緊得功名，就攏去求文昌助伊進中1。卻前代有hit號學問粗鄙e5 人僥倖得著大功名，有e5 是tui3 主考受賄，有e5 是tui3 chhiaN3-chhiuN,有e5 tui3 主考失斟酌，僥倖hou7 學問粗魯e5進中。Tui3 an2-ni驚人鄙薄，就假托講伊tui3 文昌求；文昌感應hou7 伊得功名。後--來那傳那差錯貪名利求顯達攏出力teh 諂媚文昌。
三官大帝
三官就是三元，世俗叫三界公。現時逐個廳堂有一支橫樑，吊一個錫香爐，就是teh 服事三官大帝。  
叢考有記講，天，地，水，號做三官。這號話是道教e5 人出：因為in 講，天，地，水，號做是三元；會ka7 人間e5 人賜福，赦罪，thau2 放苦難。起基是tui3 道士張道陵創符法ka7 人醫病：有病e5 人beh 來hou7 伊醫治；著寫名姓，亦寫明罪贖過失，攏認明，分做三張：(1 )屬天官hiat ti7 山頂；(2 ) 屬地官埋ti7 地內；( 3 ) 屬水官沈ti7 水底；an2-ni作法病人著五斗米hou7 道陵；tui3 hit 時叫做三官符。  
到元朝寇謙之道士，就講：「正月十五日是上元天官e5 生日；七月15日是中元地官e5 生日；十月十五日是下元水官e5 生日。」    
總--是《搜神記》所講不同，伊講陳子春人材真chhoang3,龍王3個查某子kap伊結親，就生3個子，攏得道，法力真大：所以玉皇封大--e5 做上元一品天官賜福大帝，正月15生日。第2個地官中元二品赦罪大帝，7月15生日。第3個水官下元解厄大帝，10月15生日；百姓teh 敬三官用1，7，10 e5日期食菜，號做三官菜。向望三官賜福，赦罪，解厄；in e5 lam7-sam2 thang 好笑，in e5 愚蠢thang 可憐。
五嶽帝
有一號冊名龍魚河圖有記講，中國有五個大山稱呼五嶽，東爿泰山ti7 山東泰安府；東嶽神，姓圓名常龍。南嶽衡山，ti7 湖南興州府；山神姓丹名靈峙。西嶽華山ti7 陜西華陰縣，山神姓浩名鬱狩。北嶽恆山ti7 山西大同縣，山神姓澄名潧渟。中嶽嵩山ti7 河南登封縣，山神姓壽名逸群。到宋朝起廟宇雕像來敬拜，講五嶽神會除邪魔，hou7 人無病疼。  
宋真宗封東嶽做天齊仁聖帝。封南嶽做司天昭聖帝。西嶽做金天順聖帝。中嶽做中天崇聖帝。北嶽做安天元聖帝。亦封五嶽帝皇后。  
《搜神記》講東嶽e5 神是商朝黃飛虎，teh 管人間e5 生死禍福。南嶽神管土地e5 水族。中嶽神管山林樹木。西嶽神管五金，金，銀，銅，鐵，錫。北嶽神，管江河kap走獸昆蟲。  
宋，以後五嶽攏有拜，總--是敬東嶽較tui3 重；廟宇ti7 天下遍遍有；an2-ni誤人真深。  
齊國亢旱，景公ai3 beh 祭靈山。晏平仲阻止，講的確m7 -thang,祭是無路用。晏子知祭靈山無利益。啥事現今e5 人kiam2 m7 知無影有五嶽帝e5 神，去祭去敬拜，m7但 無利益，反轉褻瀆創造山海e5 真主宰上帝e5 聖名。
晏公
晏公是江西省清江縣人，名戌子，晏是伊e5 姓。元朝頭有選入朝做官；伊e5 人款秉性極怨恨歹，言行無chhin3-chhai2 。Bat奉差去海外攏無tu2著風湧e5 危險，tui3 an2-ni有大功勞，就封大官爵。到晏戌子死了後，眾人欣慕伊e5 好，就起祠裝像來服事。續有人誤傳講晏公無死，是得道化做神。到明洪武君e5 時，就封做顯應平浪侯。  
Ti7 江河湖海teh 做生理人，真濟去燒香拜跪，向望晏公保庇風靜湧平，thang大趁錢。世人m7 知真理所以快快信無影跡e5 事情(若ai3 知晏公e5 來歷較詳細，就看《明一統志》，《搜神記》，《上海縣志》) 。
蕭公
怎樣稱做蕭公--leh?「蕭」是字姓，「公」是尊敬e5 話。伊e5 名伯軒，江西省臨江府人；是宋朝e5 時，teh 駛船做生理ti7 湖海，gau5 謹慎，駛船濟濟年久，罕tit 失事。Tui3 an2-ni生理大趁錢，做好額人；m7-ku2 無子，所以養伊一個外甥姓袁--e5 來做伊e5 子。到蕭伯軒死後，伊e5 親族攏來beh kap袁氏分家伙：tui3 hit-tiap8 相爭，就去控告，官府ka7 in 判斷，兩爿攏be7 得tit8 ；就將hiah-e5 家伙ka7 蕭伯軒起祠堂，所chhun e5 錢做蕭公祠e5 所費，an2-ni結案煞事。  
不料過無偌久，好事e5 人造謠言講蕭公顯聖，會救苦，會保庇人e5 船隻往來無危險；會hou7 風攏平坦；行船大趁錢。所以真濟受迷，就出力起祠堂裝像來拜跪。  
到明永樂君就封蕭公做水府廣濟侯。留禍患到這tiap8,人iau2 真濟服事。真thang 可惜。
招財神
做生理人濟濟服事招財神，有e5 叫做招財王；望生理會tit ka-iah81 利市，大趁錢。所以店頭，有裝像畫圖吊來拜。到逐年正月初五日，就扑鑼放炮，用三牲酒禮來迎接招財神，逐個相爭鬥gau5 早；號做接路頭。今所拜e5 招財神一個是趙公明，三月半是伊e5 生日；講是商朝姜子牙所封。Koh 一個五路，號做五路神；敬伊e5 人向望生理ti7 五路攏好趁；講猶原是姜子牙封--e5。  
看《姑蘇志》講趙公明是漢朝人，離姜太公增差千偌年久；《搜神記》講伊hou7 姜子牙所封，明明是捏造無影。
灶君
照世俗teh 講：「國著有王，家著有主。」所以逐家著敬灶君做家主。親像敬灶君e5勸善文teh 講，灶君是管性命e5 家神，受一家e5 奉敬，就保一家e5 福氣，查一家e5 好歹；到逐月初一，十五日以及12月24日，就上天奏hou7 玉皇知。又閣講灶君姓張名單，8月初三是伊e5 生日。現今e5 風俗逐年12月24日，逐家畫灶君e5 像參紙錢燒獻，號做送灶君，koh 用糖粿黏灶君e5 嘴：意思是beh hou7 灶君上天曹到玉皇e5 面前thang 替in 一家人奏好話。到過年e昏就koh 換灶君e5 新像，號做接灶君來。  
稽考幾若本冊，灶君e5 來歷極繁；今摘錄ti7 下底。〈月令〉有講，四月底是炎帝，伊e5 神是祝融，是祭灶。《禮記》有講，祭灶是祭老婦人人孔氏就註明講，老婦人人就是一第先會曉煮食e5 人。事物原繪講，黃帝做灶hou7 人煮食；伊死了做灶神。  
《灶君經》講，灶君就是起頭設火hou7 人煮食e5 人。  
照看頂面所講，祭灶君就是祭火神kap起頭會曉煮食e5 人。到漢武帝hou7 方士李少君所迷，就親身創灶君來拜，向望食長歲壽be7 死。所以史記有譏刺伊大m7 著。
門神
凡若拜偶像e5 家，廳堂e5 門邊有創一個香爐，就是teh 服事門神；向望ka7 in 顧門，hou7 妖邪鬼怪m7 敢入in e5 家內來交纏。  
看《風俗考》記載講，上古e5 時，神荼，鬱壘兄弟兩人會掠鬼，百鬼若害人in 兩人就掠去飼虎。所以逐家無論貴賤過年e昏就畫神荼，鬱壘兩人e5 圖來貼ti7 門戶--nih8 ；beh hou7 鬼驚m7 敢來。  
《搜神記》講唐太宗破病e5 時，門外有鬼來tng3 磚仔角，ia7 土砂，通內面驚惶m7 敢睏。太宗真驚，teh 問伊e5 朝臣；秦叔寶就奏講，我願kap胡敬德企ti7 門外守門，鬼就m7 敢來。  
Hit暝果然無鬼怪e5 聲。M7-ku2 太宗不忍in 兩人攏無睏；所以吩咐人，畫秦叔寶，胡敬德e5 像吊ti7 門--nih8,若準活人teh 顧。  
後--來--e5 就敬in 做門神來把門。
五聖
《七修類篇》講，五通神就是五聖；論五聖，五顯，五通，名雖然各樣其實是一樣。《搜神記》講，唐朝僖宗e5 時有一人姓王名裕；忽然看見大光ti7 伊e5 園內；眾人去看，有天神5個tui3 天落--來；大聲講，阮受天命beh 來保庇chia e5 人，講了koh 去。Tui3 an2-ni hiah-e5 人就起廟裝像來服事。  
宋徽宗封做五聖侯：宋靈宗封五聖王，起五聖廟teh 敬拜。Tui3 人離開真上帝，所以快信無根本e5 憨話。
龍王
中國kap日本國人攏真tui3 重龍，算做極寶物。Ti7 《華嚴經》記龍王有十個。《記數錄》記龍王有8個。《文獻通考》記龍王有五個，tiam3 水內；水礁龍就無。宋徽宗4年封五龍王，青龍封廣仁王、赤龍封嘉澤王、黃龍封孚應王、白龍封義濟王、烏龍封靈澤王，起龍王廟hou7 人拜祭。Tu2著大亢旱就去龍王面前乞雨。  
其實查考無龍，也無龍神，世俗所稱e5 龍，就是親像潮州人所拜e5 大尾蛇。孔子講：「水內泅--e5 ，知thang 用網pha;teh 飛--e5 知thang 用箭射；總--是龍我m7 知伊怎樣騎風雲上落？」智識親像孔子，尚且講m7-bat 龍。啥事自作聰明lam7-sam2創龍來teh 服事？
魯班公
《魯班經》有講，魯班姓公輸名般，字名依智。老爸名賢，老母姓吳；是春秋魯定公三年五月初七出世。拜鮑老董學功夫學了工藝真好，做人極奇巧；gau5 刻畫，gau5 起厝，造船，造車，以及逐項器具。Bat ka7 in 老母做柴人ka7 拖車；機關一下振動車家己會行。也bat 刻柴做boah8-hioh8 1；飛ti7 空中三日久be7 ka-lauh8 落--來。孟子o-lo2 公輸子是奇巧e5 人真有影。  
所以到今做木工e5 人敬魯班公做祖師。明永樂君封做輔國大師傅頭。
八仙
道教大要緊e5 道理，是講度人入in e5 教thang 成仙be7 死。  
Beh 成仙e5 法度，是著去山內靜靜修行，食樹葉食草根，煉金丹；後來攏免食五穀；剩陽氣，無陰氣，就會換骨頭變化做仙。論去做仙是無影e5 事，今m7 免辯論。總--是tui3 元朝以來有誤傳講有8個人去成仙。稽考in 8人e5 來歷攏是無稽之談，kan-ta是好怪--e5所捏造，m7-ku2 此時成做故事。今bong2 記八仙e5 名ti7 下底：    
漢鍾離、李鐵拐、曹國舅、韓湘子、藍采和、何仙姑、張果老、呂純陽，就是呂洞賓。現時有人畫圖吊teh 燒香敬拜。總--是中國做醫生e5 人kap開藥店藥行，攏真敬重呂洞賓，稱做藥材王祖師。逐年4月14日做伊e5 生日teh 服事。
十八羅漢
遍看廟宇大巖，大寺；ti7 大神佛e5 殿，兩爿邊有chhai7 十八羅漢e5 像。  
佛經講原本阿羅漢，阿羅阿，攏是天竺e5 話，翻譯就是真人；意思是釋迦e5 徒弟；人尊敬伊有得佛道，號做阿羅漢。照佛家e5 人講羅漢有五百人m7-na7 十八人。這十八羅漢e5 像ti7 佛e5 面前，是teh 幫贊佛祖行法度來成輪迴。  
今十八羅漢有伊e5 名，總--是逐個名7，8字真長；ti7-chia 寫頭兩字就好。(1)賓度(2)迦諾(3)迦跋(4)蘇頻(5)諾距(6)跋陀(7)迦理(8)伐闍(9)戍博(10)半託(11)怙羅(12)那伽(13)因揭(14)伐那(15)阿氏(16)注荼(17)多難(18)賓頭。    
釋迦既然無影去成佛，伊e5 學生更較無影。
五穀神劉猛將軍
《蘇州府志》記五穀神姓劉名銳；是宋朝著名e5 武將，去陣亡ti7 元兵e5 災難。宋《史記》講，宋理宗元年北勢e5 兵來攻(北兵就是元兵)；劉銳堅守兩月外日較ke 救兵無來，家己知守be7 tiau5,就聚集通家e5 人lim 毒藥死；就將身屍攏燒，然後本身自盡。到平定就封劉銳做揚威侯；無久koh 封吉祥王，立祠祭祀。  
世俗講劉銳死了做神，teh 管蝗蟲叫做劉猛將軍；雕像起廟teh 服事；攏扑算伊會hou7 年冬好收成，保庇五穀無hou7 草蜢蟲豸害；作穡人真tui3 重teh 拜。
三清
道教e5 道士掠做玄妙觀e5 三清殿做第一大。Hit 個殿內有三仙大菩薩。(1)元始天尊，(2)靈寶天尊，(3)太上太君老子。道教e5 人講元始，靈寶，兩個天尊，現時閒閒無辦事；攏是交hou7 太上老君teh 管萬事。這是道教e5 人家己騙，續騙別人。
坑三姑
《搜神記》有記坑三姑娘，是三仙島e5 人，in 同胞e5 兄趙公明助商朝陣亡；3個姑娘聽見in 兄hou7 人thai5 去，也攏齊出，用伊法術來助商紂，續攏像日陣亡。武王嬴商以後姜子牙敕封趙公明做神，續封伊三個小妹做坑三姑娘。世俗傳講坑三姑teh 掌金斗星，註定人轉世，或是hou7 伊做富貴；或是hou7 伊做貧賤e5 事。婦人人無生子兒，就tui3 伊求子，敬伊做仙姑e5 註生娘娘。《封神傳》所記攏是白賊be7 信得。
王爺--360十進士
論王爺e5 故事，m7 知出ti7 甚mih冊有記。查考佛經，神傳無看著王爺e5 來歷，所以我m7 知。向望博學e5 諸君in 有看千書萬卷thang 講明伊e5 來歷。  
總--是bat 聽老成e5 人講幾句罔記ti7 下底，m7 知是著抑m7 著。有人講王爺有分前王，後王。前王是ti7 唐朝就封，講是唐明皇beh 試張天師會掠妖精e5 本事，就將hiah-e5 翰林進士暫時關ti7 土窟底；就請張天師來。唐明皇就ka7 伊講近來ti7 宮外e5 地穴內，有聲lin3-long3 叫m7 知是妖，抑是怪，抑是人，抑是啥貨，請你講。天師就使法力，用寶劍一下tuh8 去，地內hiah--e5 讀冊人死了了。唐明皇看in 枉死就封hit 幾百個翰林進士做王爺替天巡狩e5 大神道。
後王是明朝永樂君所封，猶原是進士冤枉死，就封做王爺；有360個，有e5 姓朱、李、郭、池、Sio、蕭；濟濟講be7 了，這是流傳m7 知虛實。Bat 去問一個出名和尚，伊講王爺m7 是佛，是道教e5 神道，m7 是在in 佛經，in 無重m7 知影；也講王爺宮ti7 台灣廟宇少少有；講若是ai3 知王爺e5 來歷就去台南府頂六舖路，有一所在名南鯤鯓；hit所在e5 王爺是台灣第一早，也第一大；in hia 有王爺e5 經典，將360仙攏照排，詳細講明逐仙e5 履歷。  
我是寡見聞e5 人，又無齊備e5 冊；所以無話thang 講明王爺e5 事。大向望知影e5 人thang 指教就是。
三茅真君
《神仙通鑑》，《搜神記》攏記三真君，是3個兄弟仔姓茅，名盈、固、衷；幾若世代tiam3 陜西咸陽e5 地方；隱居ti7 句曲山；有神人傳授祕訣hou7 in 三人修煉成仙：青天白日騎白鶴飛上天。百姓就起祠chhai7 像來拜。到宋太宗封做佑聖真君。
劉真君
《廣夷記》有記真君姓劉名海，字名昭達，綽號海蟾是燕山e5 人；做官ti7 燕國：自細好老子e5 道理。燕王僭稱皇帝；劉海諫諍m7 聽，就辭官去遊天下。Tu2著呂洞賓仙就度伊去做仙。到元順帝封做真君；起廟宇teh 雕像teh 拜。

王元帥
王元帥就是王靈官，宋朝e5 道士，真gau5 用邪術騙人。明成祖封做天將，起天將廟來服事。講天將有26個，這個王靈官是第一個天將，teh 把守天門。覺悟選新e5 冊講，王靈官做天將掌33天門e5 鎖匙，贊玉皇守南北極，壓制妖魔鬼怪，保護國家百姓平安。百姓快騙，oh醒悟，到今iau2 濟濟拜伊。
張王公
張王公就是祠山e5 張勃，2月11日出世。Bat ti7 浙江開河溝hou7 船隻通往。後來人起廟來拜。Tu2著水災攏來求保庇。宋仁宗封做寧濟王。世俗稱做張王公，張大帝。訛傳講伊有計智來顯聖，in 某獻做石頭。
雷公雷母
咱tui3 受魔鬼誘惑以來m7-na7 拜死了e5 人做神佛，亦拜生成e5 物做神。親像拜雷公，雷母，這號神。  
《封神演義》講雷神姓聞名仲；額頭有三蕊目珠，騎麒麟行ti7 天下。商朝e5 時做宰相，後來hou7 周武王thai5 ；姜子牙封伊做雷神。宋恭宗封雷做威化王。世俗teh 裝雷公e5 像親像有力e5 人，現開胸，kha-chiah插兩支翼，頭額三蕊目珠，面紅赤；下頦長長，腳爪利利，手舉椎，na2 beh 扑e5 款，身軀koaN7 5個連鼓，chai7 ti7 廟內號做雷公。裝一仙親像婦人人，雙手提鏡號做雷母。望伊保庇平安。 
《穀梁傳》講，陰陽兩個氣相逼，就kek 做雷。  
今世間人離開上帝心變做烏暗。M7 知萬物是上帝創造hou7 人用。現時格物e5 家用雷電做濟濟機器靈巧好用。親像電線批、電音、留聲器、電氣火，濟濟器具，攏是做人e5 路用。無影雷神會降災賜福。
虱母大王
世人失落真理，m7-na7 拜雷sih-na3 做神，也有禽獸蟲豸。親像台灣有所在馬公爺，牛王爺，蛇王，草蜢娘娘。清國蘇州算是聰明文雅e5 所在，但是五縣學前有起一座大寺名做虱母大王廟；百姓teh 敬拜真鬧熱。因為受和尚所騙所迷，去掠虱母幾若隻，用紙包去lok ti7 香爐--nih8,an2-ni 號做虱母大王；講會度眾虱母kap蟲豸，去西天成佛轉世。所以人出力敬。
Hai7--ah!人是萬物中第一尊貴；今反轉家己凌辱去拜第一污穢e5 物做神佛實在thang 悲傷可憐。
閻羅王
看《玉歷鈔傳》有記載閻羅王有10個，分做10殿，teh 審判陰間e5 地獄。  
第一殿e5 地獄王，姓蔣，二月初一生日。第2殿e5 地獄王，姓歷，3月初一生日。第3殿e5 王姓余，2月初八生日。第4殿e5 王姓呂，2月18生日。第5殿e5 王，姓包，正月初八生日。第6殿e5 王，姓畢，3月初八生日。第7殿姓董，3月27生日。第8殿姓黃，4月初一生日。第9殿e5 王，姓陸，4月初八生日。第10殿e5 地獄王，姓薛，4月17生日。  
也有講人死了陰魂著經過這10殿e5 王來判斷好歹，來hiat ti7 138重e5 地獄受艱苦。所受e5 艱苦就是有e5 交心肝hou7 蛇食；有e5 ka7 伊thng3 theh 關ti7 極冷e5 冰霜；有e5 浸ti7 血池；有e5 用鐵鍋來炊；有e5 hou7 伊攬 pu5 紅e5 銅柱；有e5 踏pu5 紅e5 鐵鏈；奇奇怪怪e5 刑罰講不盡。《玉歷傳》也有講，若經過十殿受艱苦滿，就輪迴來轉世；較好--e5 就轉世做富貴長歲壽；歹--e5 就轉世生做精牲，禽獸，蟲豸e5 類；罪過滿就koh 投胎做人。釋教e5 人an2-ni 做這篇白賊話；卻是ai3 警戒人m7-thang做歹；所以裝閻羅王e5 像，牛頭馬面，手提鐵鏈，若準beh 縛人去陰間e5 款式。講究實在無影有10個閻羅王，是佛教e5 人捏造。所以hou7 儒教e5 人駁in e5 矛盾。親像司馬氏譏刺佛教e5閻羅王，講：「閻羅王將in 老母續審判，抑是放寬in 老母；審判老母不孝，放寬in 老母不義。不孝，不義e5 人an2-choaN2做審判司leh?」
儒教e5 人m7 信死後e5  審判，是極大錯。釋教e5 人m7 知，lam7-sam2杜撰死後e5  審判，也是極大e5 差謬。  
感謝上帝賞賜咱有真理e5 聖經thang 確實知死後e5 審判，知明天堂，地獄e5 實情，攏m7 是liong7 約睹臆；koh 知 審判e5 大主宰m7 是平常人，是永永活上帝e5 子耶穌基督。伊來造世間，也來救世，beh koh 來判斷天下圓滿萬事。  
時到世間e5 路尾耶穌基督beh 顯明來召生，死，e5 人受審判。好e5 人beh 享受天堂永活大福氣。歹人kap歹鬼同受地獄永死e5 艱苦。這話有憑據確實thang 信。M7 是親像釋教lam7-sam2講閻羅王十殿e5 審判無憑無影e5 事。
地藏王
世俗訛傳每年7月15，號做中元，地獄鬼王開枉死城e5 餓鬼出來。所以叫七月號磬月祭普渡公；名做盂蘭盆會。「盂蘭盆」是天竺國話，翻譯就是「救倒吊--e5 」，就是救倒吊e5 艱苦鬼；大設普祭來超度餓鬼；所以七月祭鬼神號做普渡。  
7月30日是地藏王e5 生日，眾人koh 較敬心teh 拜。
《搜神記》講，地藏王是唐朝人，名做目連，是新羅國人，拜如來佛做先生得佛道，死了做地藏王，來掌理陰間e5 事務；做閻羅王十殿e5 頭總；十殿e5 閻羅王攏著去朝拜行禮。所以逐個廟宇攏有雕刻地藏王e5 像。做棺材店更較tui3 重teh 服事。  
論目蓮死了去做地藏王，這是無憑據koh 無情理。因為地藏王去管地獄，是唐朝e5 時才有。M7-ku2 唐朝以前陰間啥人teh 管？Kiam2 是留空位幾若千年久，來等候目蓮出世，才去掌陰間事？的確無這號情理。又koh 試問地藏王去管陰間e5 地獄，是啥人hou7 伊這個職分，就講是玉皇封hou7 伊e5 職。M7-ku2 若看前篇，就知玉皇是虛，是假，是人捏造。玉皇是假，就託伊e5 名所封e5 神佛，攏是無影了了；m7 免辯也明白。  
我是淺學隘teh8 e5 人，無講究到逐仙神佛e5 徹底，不過就所知一屑仔罔寫來做伴。向望博學高明e5 先生thang 講明較詳細，hou7 眾人知所敬攏是假佯e5 神佛偶像，得著真理e5 照光，棄假歸真。無若久hou7 通中國台灣南北攏無一仙佛，一盡來服事獨一真活e5 上帝。  
天父仁愛大慈悲，
養飼保護萬民；    
可惜百姓m7 拜伊，
去拜偶像鬼神。
咱做耶穌e5 學生，
得知救世法度；
著舉真道e5 光燈，
Chhoa7 人棄假歸真。
心證所願。


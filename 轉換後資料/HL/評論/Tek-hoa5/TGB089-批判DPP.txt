Nah e7 teh批判民進黨？
Tek-hoa5
台灣人反抗國民黨/中華民國, 一直無形成反抗e5價值體系, kan-tann khok8-khok8 toe3 tiam3國民黨e5 hegemony後piah teh poe2 be7清, sa無「in e5道德」kap「lan2 e5道德」有siann2無kang5, 反抗運動soah變做反對運動, 反體制kap台灣獨立變做「再體制化」, 變做teh爭取「中華民國第二共和」, 民進黨e5政治操作kap動員口號, ti7 chit-e5轉換過程有真重要e5作用.

批判民進黨在來to7 m7是為tioh8民進黨好, 當然ma7 m7是beh好tioh8國民黨, 顛倒是beh hou7國民黨kap中華民國ti7台灣koh khah緊消失. 批判民進黨是beh總結過去100冬來台灣反抗運動e5經驗, 總結chiah知ui3歷史經驗oh8教示, 重頭來確認chit-ma2 e5時勢, 條件ham7社會力e5變化, chhoe7出符合目前情勢e5運動方向.

台灣人運動khou-a2總--是be7慣勢做chit款總結, 討論kap對話, chiah e7 long2頭尾tau3 be7起--來, iah是用現實e5利害關係來做評斷e5標準, 當然拳頭母大khian--e5, 講話to7大聲.

民進黨ka7反中華民國/反體制e5力量「再體制化」, 吸收民間e5反抗力量了後, 壟斷解說權, koh排斥台獨運動者, ka7問題e5核心seh8翻頭去鞏固中華民國, ma7 ka7過去oa2附黨國e5勢力合理化, an2-ne民進黨chiah有thang tam tioh8體制利益ham7資源. An2-ne來看, 台派e7對王金平有期待, to7無siann2-mih thang怪奇--a. 問題是, 台灣beh獨立, beh確保台灣e5主體ham7利益, 當然ai3消滅國民黨/中華民國, ma7 ai3挑戰黨國外來體制形成e5社會關係kap文化, 歷史, 價值體系, ka7 oa2附黨國teh hiau-pai e5政治經濟既得利益瓦解. Nah e7顛倒頭teh ng3望國民黨/中華民國在地化, hou7既得利益在地化合法化--leh?

民進黨, 台派kap獨派chit-ma2 teh sak--e5是中華民國第二共和, to7像李登輝hoah e5本土化路線, 是面對台灣民間反抗力量ju2來ju2強e5壓力, 為tioh8國民黨e5生存, 為tioh8鞏固國民黨e5統治, chiah採取e5策略. Oa2附黨國得tioh8政治經濟利益kap社會文化發言權--e5, 若效忠李登輝to7變成「本土派」, thang繼續suh體制壓制ham7剝削人民e5政治地位, 經濟資源kap社會發言權.

是an2-choann2 iau2是黨國時代e5權力者kap共犯teh決定lan2 e5運命? Che kam2 m7是蔣經國「革新保台」路線e5延續? 「民主」e5前提, 是lan2 ka7中華民國外來威權統治kiat掉, 起造lan2 e5政治經濟體制kap民主制度; iah是顛倒頭teh「哀求」外來威權統治ai3「民主化」, 承認i已經「在地化」, 接受i是「lan2」e5「國家/政府」? 若是後piah chit-e5, tu2-tu2證明外來威權統治e5中華民國體制iau2-boe7結束, kam2 m7是?

民進黨接續李登輝e5路線, 繼續加強黨國時代權力者, oa2附者kap既得利益者e5優勢, m7是ka7 phut hinn3-sak. Ah人民--leh? Ka7國民黨khiu2--落-來-a, soah iu5-goan5是被壓迫者, 參與瓦解威權統治e5過程了後(m7-koh外來體制轉型, m7是結束), soah iu5-goan5無法tou7 ka7歷史解說權, 文化發言權kap政治參與權sa--tng2-來, 得tioh8政治分配權e5台派kap黨國體制e5既得利益體系, cho3-hoe2決定lan2未來e5運命, lan2 iu5-goan5 tioh8 tiam7-tiam7吞忍既得利益ka7 lan2 chau-that!

批判民進黨, 訴求對象是民間進步e5反抗力量, 是為tioh8 thuh破過去到tann e5反對運動iah是民主運動, m7-tann7無瓦解黨國體制, koh倒翻頭替黨國體制chhoe7合法e5重生管道(轉型). 批判民進黨, 是為tioh8 thuh破lan2過去以來採取e5路線kap方向是m7-tioh8--e5, 支持民進黨是teh繼續加強, 繼續延續中華民國體制e5統治, ka7中華民國合法化!

民進黨是ka7台灣「中華民國化」e5政治買辦! 批判民進黨, 是beh ka7走chhoah8--去e5運動khiu2--tng2-來, chit e5力量本底是beh挑戰, beh瓦解控制lan2 100冬e5外來體制, soah hou7民進黨kap台派koann7去鞏固體制.

威權統治轉型了後(無結束), 台派政治, 經濟, 社會頭人sa tioh8中華民國權力ham7利益分配e5參賽權, chiah koh用「愛台灣」做口號來動員支持者, hou7頭人鞏固koh擴大in ti7中華民國體制內底e5勢力kap資源. 目前e5藍綠鬥爭, 是藍綠政治勢力teh延續舊體制e5權力結構, 動員群眾來進行in權力, 資源kap利益重組e5鬥爭. 藍軍大部份支持者是為tioh8 in e5既得利益ham7價值teh戰, 綠營支持者雖bong2 e7-tang3換tioh8 sio2-khoa2 khah公平e5對待, m7-koh終其尾iau2是受體制壓迫kap決定e5處境.

Kam2無其他e5選擇? Chit-ma2確實無. Kam2講chit-ma2無其他e5選擇, tioh8-ai3被迫繼續支持民進黨? Iah是, lan2 e7-tang3 chit-ma2 to7來為tioh8形成新e5選擇做準備?

革命, 瓦解舊體制當然是無法tou7預先an3-sng3--e5, m7-koh「反體制」是明確e5目標, 手段無teh pun「體制內」kap「體制外」. 「反體制」chit-e5前提若明確, 運動e5指揮中心nah e7是進入體制e5民進黨kap台派頭人--leh? 「反體制」e5思想前提若明確, 「體制內改革」kan-tann是e7-tang3運用e5 1種選擇, m7是優先, koh khah m7是唯一e5選擇. 「反體制」e5前提若放棄, 入去體制to7是投降.

Lan2 ai3清楚, beh解決台灣e5問題, tioh8一定ai3先革命──瓦解目前e5政治經濟結構. 民進黨用20冬e5代價換tioh8今a2日e5權力kap利益, lan2想beh形成新e5力量, 本底tioh8-ai3付出koh khah che7 e5 khui3力.

先ui3自我革命kap思想革命開始, siong7基本--e5 to7是, 先確定lan2 e5價值標準, to7是khia7 tiam3台灣大多數被壓迫者立場e5是非做基礎.

2007.01.10.

歷史e5大賊kou2
Tek-hoa5

9月底Babuza醫師推薦goa2參加「李登輝學校」e5「菁英師資班」, hou7 goa2有機會hiah-ni7 oa2近國民黨式e5價值核心, thang了解in an2-choaN2 teh操作kap掌握台派e5解說權.

去李登輝學校上課, goa2感受--tioh8-e5, 是權威, 封建kap家長式e5價值信仰!

Ti7李登輝學校上課, tak8節課開始long2規定tioh8-ai3『起立, 敬禮, 坐下』; 李登輝上課e5形式, 是叫學員唸課文, 唸1段李登輝解說1段......「菁英師資班」講是beh傳播李登輝e5民主化信念kap經驗, 用--e5 soah是chhoa7國校a2學生e5模式, in hoan7-se3是beh用chit款輕鬆心適e5方式做包裝, m7-koh心態soah chiah-ni7驕狂, 根本ka7 chiah-e5「社會菁英」當做白癡!

李登輝講, 台灣(中華民國?) 1996年to7本土化--a, chhun國家認同e5問題iau2-boe7解決, i koh講, 中華民國無存在, 講1 pai2無人信無要緊, 講10 pai2 to7 e7變真--e5......

李登輝講, hiah-e5 ti7街頭hoah台獨--e5 long2無khah-choah8 ma7無實際, long2是狗吠火車, 若m7是i考慮「政治現實」, 看時勢hoah出民主化, 本土化, 台灣優先, 修憲, 正名, 公投......chiah-e5議題, 到taN iau2是統派teh大聲......; i講, i做過中華民國總統, siong7了解中華民國; i koh講, 台灣若beh有出路tioh8-ai3「follow me」, koh強調che to7是認同e5問題, to7是百姓beh toe3--i-無e5問題......

『成王敗寇』「贏--e5有解說權」......i講出chiah-e5話, tu2-tu2好直接ka7 i心肝底China價值觀現--出-來! 台灣人若無「脫漢」, 若無「去中國化」, beh an2-choaN2起造主體立場? 李登輝chit款China價值觀kam2有可能引chhoa7台灣人chhoe7-tioh8出路?

Kang7 hit-e5時代, joa7 che7台灣人用性命kap熱情kap統治體制鬥爭, joa7 che7台灣人用自由kap尊嚴e5代價, 逼統治體制一直倒退; ah李登輝--leh? I選擇bih入去國民黨統治體制內底, i teh享受榮華富貴, chit-ma2 chiah-e5成果soah long2變做是李登輝e5功勞, i 1-sut-a2 to be7感覺kian3-siau3! I kam2 m7免向台灣人會失禮?

中華民國到taN iau2有效teh統治台灣社會, i soah緊beh替「中華民國」正名, 替外來體制chhoe7繼續存在e5活路, ma7替ka-ti7消除歷史e5責任, koh e7-tang3繼續做台灣人「權威崇拜」e5頭人. M7-koh, 歷史e5是非kam2 chiah-ni7輕鬆to7 poe2 e7 li7? 歷史e5事實kam2據在i teh解說? 歷史e5清算kam2是i teh選擇--e5?

李登輝ka7國民黨內底chhng2無利頭e5台派政客khou oa2--來, 叫台灣人tioh8支持chiah-e5 3流「人才」; 台灣人運動逼kah國民黨e5統治霸權一直崩盤, i soah用本土化e5口號, hou7國民黨chhoe7-tioh8存在e5新性命; 台灣人總結歷史e5 kha步, hou7 i 1句「新台灣人」阻擋--落-來; 台灣人tauh8-tauh8-a2 teh重建e5是非價值, hou7 i利用藍綠權力鬥爭koh la7亂--去!

李登輝m7知反省ma7 m7知kian3-siau3! I享受中華民國體制e5榮華富貴了後, koh繼續beh收割台灣人e5反抗運動, beh ka7台灣人用性命代價換--來e5成果, long2變做i個人e5功勞, i teh扭曲歷史e5事實! 李登輝是台灣歷史e5大賊kou2!

是siaN2-mih人teh ka7李登輝phou5做台灣人e5「神」? 是李友會chiah-e5台派資本家! 過去40~50冬, 黃崑虎, 許文龍......chiah-e5財團資本家teh chhong3 siaN2? In kam2 bat出過力teh對抗中華民國外來體制? In kam2 bat出過錢teh起造台灣e5主體? 無! In tiam7-tiam7利用體制e5特權teh than3錢, in用體制法律e5保護teh破壞環境, teh剝削勞工, teh維持中華民國e5統治霸權! 今a2日in toe3 ti7李登輝身軀邊teh大聲siaN2-hoe3?

是siaN2-mih人hou7李登輝chit-khou大賊有機會割稻a2尾? 是hiah-e5台派政客, 學客kap社客! Chit-tin7人用in e5發言權teh加強李登輝e5權威! Kang7 1 tin7人1996年oa2去彭明敏邊--a2 hoah beh『打破李登輝情結』, 2000年khu5 ti7陳水扁身軀邊beh『終結中華民國』, chit-ma2 ku ti7李登輝kha-chhng後beh『對抗舊勢力』.

Siang2掌握台派運動e5解說權, siang2 hou7人民群眾當做是「救世主」, in緊oa2--去, che to7是China讀冊人e5性格, 投機kah隨時to是台派e5主流; in立場徙來徙去ma7 long2免向群眾交帶, 人民群眾一直to m7是in得tioh8權力e5源頭; siang2若敢懷疑in e5「救世主」, in to7趕緊用智識權威ka7 ah落底, 若ah be7落, to7直接ka7批做『泛藍的打手』!

To7是chit-tin7人teh決定lan2 e5出路, 是in teh chau-that lan2 e5熱情! 群眾e5力量ham7反抗e5理念, hou7 in當做是in lak-te7-a2內底e5棋ji2-a2, beh用e5時chiah theh8---出-來, 用soah隨koh收--tng2-去, 若無in允准, 人民群眾be7-tang3 chhin3-chhai2 theh8去用!

In是an2-choaN2有才tiau7 chiah hiau-pai? 是lan2 ka-ti7造chiaN5--e5! 是lan2 beh崇拜權威, 是lan2 beh接受頭人文化, 是lan2甘願tiam7-tiam7 hou7 in sai7-long7, chit-tin7歷史e5賊chiah有thang chiah驕狂teh決定lan2 e5運命!

Chiah-e5歷史e5賊若繼續hiau-pai繼續sai7-long7, lan2 e5歷史to7無thang清算, lan2社會e5是非to7無thang重建, 平等koh有尊嚴e5新體制to7繼續是夢!

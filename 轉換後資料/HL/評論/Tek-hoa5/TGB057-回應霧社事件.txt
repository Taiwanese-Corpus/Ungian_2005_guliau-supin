回應《霧社事件》
Tekhoa5

對公視《霧社事件》chit齣戲, 若用「無魚蝦ma7好」e5心態ka7看待, ti7 au3 koh noa7 e5媒體環境--nih, 確實e7 hou7人感覺sio2-khoa2安慰. M7-koh若講beh ka7肯定iah鼓勵, 對goa2來講, 實在真勉強.

一般對chit齣戲siong7 oh接受--e5, 是語言e5使用, hit e5時代e5 Sedeq nah有可能講華語? M7-koh siong7害--e5是, 戲齣內底poaN Sedeq e5演員, thiau故意用原住民怪腔口來講華語, che是原住民族群e5歧視kap侮辱!

媒體是宣傳kap教育e5重要工具,《霧社事件》ti7媒體放送, koh特別hoah講是「歷史大戲」, to7有in ai3承擔e5社會責任. M7-koh in回應外界質疑e5態度真chhin3-chhai2 ma7真驕狂, 對歷史事實kap Sedeq e5文化, ma7看be7 tioh8 in e5用心kap尊重.

Goa2大學時e5同學Yawas (Sedeq-Truku) to7 bat ka7 goa2講--過, in細han3 e5時, si7大to不時hoan咐gin2-a2 be7-tang3 chhin3-chhai2走入去別e5部落chhit-tho5, 若無, 恐驚e7出tai7-chi3......霧社事件hit chun7 koh khah免講, 別人e5部落kap獵場to be7-tang3 chin-chhai2踏--入-去-a, chit齣戲--nih Sedeq kui工ti7別人e5部落行踏, na2 teh行灶kha--leh.

《霧社事件》e5劇本iah是演員表現--出-來-e5, 根本無符合Sedeq實際e5生活kap文化觀, in iau2是用漢族/China人e5價值體系teh解說Sedeq, 用演員粗淺koh粗魯e5文化素養teh表現戲齣內底e5人物, an2-ne kam2 m7是e7真害--leh? An2-ne kam2正經符合in「族群尊重」e5口號? 

Koh就歷史來看, hit chun7日本殖民體系ma7 m7是ka7霧社hia e5原住民叫做Sedeq, 是「Tktaya番」(霧社番), Toda番, Truku番iah是Mhebu番......; 日本總督府派駐出去e5警察ma7 long2 tioh8先e7-hiau2/了解當地e5語言kap民情. 照an2-ne來檢驗,《霧社事件》ma7無he7工夫teh理解歷史事實, 根本ma7無謹慎teh尊重歷史.

若正經beh談族群尊重, 族群e5生活, 文化解說kap價值認知應當ai3還hou7部落, m7是用媒體/演藝khou-a2 e5認知ou-peh8解說. 真不幸, chit齣戲to7是ROC hegemony (文化霸權) e5 1種表現形式; 就追求台灣主體e5歷史意義來看, 霧社事件ai3強調--e5 ma7應當是「反抗」, m7是「抗日」, chiah有法tou7用kang7 1條線路來理解台灣e5反抗史kap族群e5互動關係.

Chiah-e5現象是ROC意識洗腦成功e5證明, 台灣意識者頭殼內China思想iau2真有te3清--leh. Chiah-e5問題ma7是beh追求台灣主體意識ai3嚴肅kap謙卑來自我反省--e5.

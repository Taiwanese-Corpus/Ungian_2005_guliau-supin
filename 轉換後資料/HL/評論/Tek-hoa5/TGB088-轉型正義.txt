轉型正義是siann2 oann2-ko?
Tek-hoa5
台派陣營chit-ma2 siong7時行--e5 to7是「轉型正義」chit e5新口號, kap「正名制憲」「國家正常化」「保護本土政權」chiah-e5口號kang7款, 「轉型正義」又koh是台派權力者kap優勢階層beh鞏固地盤ham7操作群眾動員e5工具.

轉型正義是進步e5社會力kap統治集團ka3力鬥爭e5過程, 新e5社會力戰贏舊勢力, 瓦解原底e5政治經濟權力結構, 否定舊體制e5歷史解說kap文化體系了後, 起造新時代e5社會關係kap是非價值, ma7同時就文化, 歷史, 政治, 法律各方面, 來追究kap解決舊時代延續--落-來e5問題.

台灣kam2行過chit款kham2-cham7--a? 對過去延續到tann無合理e5現象, 台灣社會kam2有形成新e5評價--a? Kam2有建立新e5是非kap價值標準--a? 外來體制e5不義kam2結束--a? 對過去e5否定kap反省kam2 chiann5做社會e5共識--a?

無論蔣經國對台灣lou7尾e5政治開放影響joa7大, 對台灣人來講, 蔣經國是中華民國chit e5外來殖民體制e5獨裁統治者; 面對台灣人e5反抗, 蔣經國hiah-e5政策轉變根本是為tioh8繼續穩固統治基礎, 延續外來體制. M7-koh台派陣營到tann iau2 m7敢徹底批判蔣pe7-kiann2, ma7 m7敢明確定位台灣kap中華民國e5關係, koh tioh8不時感念「蔣經國學校」e5貢獻. 民進黨執政e5中華民國教育體制, ma7 iau2 teh ka7台灣gin2-a2洗腦, 肯定中國文化kap殖民體制對台灣人e5貢獻.

因為外來體制e5暴力鎮壓, Chi-na統治集團到tann iau2掌握台灣e5主導權, 享受壓迫台灣人換--來e5資源, 地位kap利益, tak8 pai2選舉iu5-goan5有50%以上e5選票支持, 內底台灣人e5票甚至che7過in「外省人」e5鐵票.

清國時代, 日本時代到國民黨時代e5買辦台奸世家, 一再kap無kang5 e5外來政權合作, 出賣台灣人e5立場, ti7中華民國民進黨執政e5 chit-ma2, in iu5-goan5 m7免面對歷史e5清算kap批判, 繼續享受榮華富貴.

國民黨內底e5地方派系iah是所謂e5「本土派」, 一直效忠外來政權享受政治經濟利益, in m7-bat khia7 ti7大多數被壓迫者chit peng5, chit-ma2順勢接收人民運動e5成果, 顛倒是台派陣營一直期待e5決定性力量, in無hou7台灣人phinn3-siunn3, m7免付出背叛台灣人e5任何代價, 隨時有機會pinn3做台灣人新e5政治領導者.

教育, 文化, 宣傳kap媒體e5主導權, iu5-goan5 lak8 ti7威權時代e5權力者手頭, 電視政論節目hiah e5 hou5-lui3-lui3 e5評論家, 資深記者kap學者專家, 大部份ma7是過去e5體制phah手, in ma7 long2 m7-bat為tioh8過去e5所做付出代價, chit-ma2繼續掌握台灣社會e5解說權, 甚至是公論kap民主e5代言人.

佔台灣經濟優勢e5大財團, 若m7是享受tioh8外來體制e5經濟特權, kam2 e7有今a2日e5經濟地位? In剝削台灣人than3大chinn5了後, koh ka7 chinn5 koann7去中國. 民進黨延續國民黨時代e5經濟政策, m7-tann7無ka7 chiah-e5剝削者追討特權利益, 顛倒繼續優待大財團, 犧牲台灣e5勞動階級kap choh-sit人, 來爭取大財團e5支持.

替外來體制執行統治e5軍公教, kui2 10冬來chiann5做體制thun2-tah8台灣人e5共犯, m7-bat受tioh8台灣人譴責, in e7-tang3領tioh8 hiah-ni7 koan5 e5優待利益, 雖bong2是ui3台灣人chia剝削--去-e5, m7-koh in chit8-sut8-a2 to無認為an2-ne無合理.

Chit kui2月日來, 陳水扁面對嚴重e5政治危機, 無論i做tioh8做m7-tioh8, 無論i是m7是tak8 pai2 to向既得利益者妥協屈服, 台派頭人tak8 pai2 to呼籲群眾繼續支持, 因為陳水扁是台派目前ti7中華民國體制內底khia7 siong7 koan5位e5權力者, in tioh8-ai3「鞏固領導中心」. Chit款做法kap舊時代e5中國價值有siann2無kang5?

民進黨hoann7中華民國執政權6~7冬--a, 現狀繼續維持, 國民黨時代e5政治經濟結構原在, 台灣被壓迫階級e5處境無改變, 社會iau2 koh遵守舊體制e5價值標準, 外來殖民政策無結束, 威權統治e5權力者, 權威者kap優勢者ma7 iau2 teh掌握社會發展e5決定權, 進步e5社會力根本to iau2-boe7形成, 台灣根本to iau2-boe7轉型, 台派陣營to7急teh hoah「轉型正義」, che若m7是麻痺人民群眾e5廢話, to7是teh講13天外e5 ham3-kou2!

2006.12.27.

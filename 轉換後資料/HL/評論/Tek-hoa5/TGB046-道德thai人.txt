道德thai5人!
Tek-hoa5

陸軍官校5-e5學生不滿作弊hong5開除, 媒體ka7新聞吵kah熱phut-phut, 一般看--tioh8 e5反應是:「作弊to7開除, 處罰確實siuN過頭--a! M7-koh in 5-e5 nah beh ka7 tai7-chi3 bu2 kah chiah大條?」

新聞piak--開了後, TGB有teh替in 5-e5發聲, 真che7關心TGB e5朋友chiaN5無贊同, goa2 beh用chit篇文章說明goan2了解e5真相ham7 goan2 e5立場.

TGB e7 chhap chit項tai7-chi3, 是軍中人權促進會e5黃媽媽(陳碧娥) kha3電話chhoe7 goan2 ka7 tau3-saN-kang7.

黃媽媽ui3花蓮來台北e5時, goa2 to7 kap i熟sai7--a, in大han3 kiaN2(海軍黃國章)做兵hong5 phah--死, 為beh替kiaN2報仇, chit-e5花蓮番婆離家來台北, 不時ti7街頭kap國防部抗爭, 到尾--a2, i e5心境轉變, m7-taN7 beh追in kiaN2慘死e5真相, ma7 beh要求ROC軍隊chit-e5不義體制尊重人權, hou7 lan2台灣gin2-a2做兵e7-tang3免koh驚惶, 免koh hong5蹧躂, 到taN 7~8冬--a, i無資源ma7無求社會支持, koh khah m7-bat收過「服務費」, kan-taN真單純用對台灣gin2-a2 e5 thiaN3心ham7堅持, 一直keng到chit-ma2 koh m7願放手hioh-khun3.

黃媽媽chhoe7 TGB tau3出力, chhim2頭goa2 ma7 kai3 m7願答應, m7是對「作弊」倒彈, 是goa2對軍校生印象真bai2, in是未來e5米蟲, koh是ROC e5『捍衛者』! M7-koh goa2 ma7了解, 若m7是chit 5-e5學生確實受tioh8無公平無合理e5處分, 黃媽媽nah e7 beh替in出頭? 走1-choa7黃媽媽in厝了解事件經過, goan2決定beh ka7黃媽媽thin7--落-去.

TGB ti7黃媽媽hia看tioh8陸軍官校違背法治kap人權原則e5資料, 軍校是用封建威權e5心態teh壓迫chit 5-e5學生. 軍隊是作戰單位to7 e7-tang3免講法律kap人權? 軍隊是ROC e5武力/暴力統治系統, 軍校是培養ROC軍官e5所在, 軍校教育若免重視法治kap人權, 培養--出-來e5軍官kam2 e7尊重法治kap人權? 若an2-ne, lan2 e5 gin2-a2去做兵m7 tioh8-ai3隨人顧性命? ROC若用暴力系統鎮壓台灣人e5反抗, lan2 ma7 tioh8 ka7目屎吞落腹tou2底? Ah, lan2過去kui2 10冬kap國民黨chhia拚, kam2 m7是beh追求人權/自由kap民主/法治? Lan2 soah e7-tang3容允軍隊m7免接受chit-e5原則來約束?

Che to7是TGB對chit項tai7-chi3 e5立場: in確實有作弊, ma7確實tioh8付出代價, m7-koh in同時ma7是軍校威權體制e5受害者!

In 5-e5作弊hou7監考老師chang--tioh8了後, long2隨承認ka-ti7 m7-tioh8, 老師要求in寫悔過書認錯, hit科算零分, tai7-chi3 to7準soah, chiah利用補考來挽救成績. In遵照老師e5指示, m7-koh老師猶原ka7悔過書當做證據交hou7校長. ChiaN5做教育人員, 監考老師kam2是teh欺騙學生? 做老師--e5 e7-tang3騙學生, koh要求學生be7-tang3無實在, to7算an2-ne去hou7老師pian2--去ma7 tioh8吞忍? 老師是權威者, an2-choaN2做long2是tioh8--e5? Ti7台灣e5教育體制--nih, 學生犯錯e5處分據在老師決定, ham7學生e5人格ma7是老師teh審判, an2-ne kam2有道理!

關係作弊案件e5處理, 3月初8學生榮譽法庭e5調查報告, 認為in 5-e5作弊是個人行為(m7是集體作弊) ma7 long2有認錯, 建議『記一大過』處分; 3/15 kap 3/21學生榮譽法庭2 pai2開庭long2過半數決議『留校察看』, m7-koh校長m7接受決議; 案件koh送hou7學生獎懲評議委員會處理, 4/2猶原決議『留校察看』; 4/14校長楊國強soah直接批示『退學』.

接tioh8退學處分書了後, in 5-e5認為處分無公平, 照規定提出「申訴」, 學校無beh接受, 理由是『退學就不是官校學生身份, 沒有權利申訴』; in向國防部提出「訴願」, soah hou7學校擋--落-來, koh要求in隨tng2去學校; in tng2學校了後隨hong5隔離, 5/15評議委員會「19人出席, 20票決議開除」, 為beh順利完成開除處分e5「任務」, 調查報告ma7 hong5修改, 『作弊未遂』變做『作弊已遂』, 『個人行為』變做『集體作弊』.

為beh符合主官/強勢者e5要求, 處分決定e7-tang3一再推翻一再「修正」; 為beh符合主官/強勢者e5認定, e7-tang3先定罪chiah修改證據, ham7 19人投出20票ma7 e7-tang3容允; 為beh符合主官/強勢者e5意願, kang7款e5事件(chit-e5案件chin3前kap了後e5作弊案long2「記大過」), 免根據規定kap事實, 處分輕重e7-tang3看長官e5 khi-mou2-chih來決定; 為beh符合主官/強勢者e5意志, 申訴制度chit-e5維護人權e5基本保障, e7-tang3拒絕接受申訴; 為beh符合主官/強勢者e5面子, 申訴了後, 無任何新證據ma7 e7-tang3加重處分; 若chiah--e5 long2有道理, lan2 tioh8-ai3公開否定過去kui2 10冬lan2 teh追求e5自由, 民主,  法治kap人權--a!

Che to7是TGB thin7黃媽媽e5理由! Che to7是TGB知iaN2 ka7作弊學生贊聲, ai3面對社會「道德評斷」e5壓力, ma7 beh堅心thin7--落e5理由!

「正常」管道若行e7通, siaN2人e7選擇chit種「kou3人怨」e5方式? In m7是beh「出名」, ma7 m7是beh要求「脫罪」, in khia7--出-來, 是beh求公平合理e5處分!

M7-koh khia7--出-來了後, in soah hou7立法委員出賣, koh hou7記者設計: hiah-e5立委long2了解校長違法, soah無人「敢」khia7 in chit-peng5; koh有假好意e5立委, 無經過in同意to7通知記者來採訪, chiah koh ti7記者面頭前用「道德」e5形象, 譴責chit 5-e5走無路koh m7甘願e5無奈學生; 媒體新聞ma7 ka7 in訴求e5重點thai了了, 放送--出-來soah變做in beh脫罪; koh有記者騙in講錄影機無開, chiah ka7私底下e5講話選擇性放送hou7觀眾, ka7受害者變做惡質e5 phaiN2 gin2-a2!

To7是an2-ne, in選擇boai3 koh公開發言, 選擇tiam7-tiam7行出來靜坐, 用無奈e5方式, beh轉變hou7立委kap公職扭曲e5事實, soah koh hong5 thuh臭講是teh『做秀』!

Lan2無了解tai7-chi3經過, 直接to7用「道德」標準認定in teh亂bu2, 急beh phui3嘴noa7 ka7 in tu7--死, kam2 m7是? Lan2一向懷疑媒體報導e5內容, soah顛倒用媒體扭曲--過e5觀點teh批判chit 5-e5學生; lan2一向無teh信tau2公職e5假道德形象, soah顛倒用立委e5指責, beh ka7 chit 5-e5 gin2-a2 hat hou7 be7 peng2身, kam2 m7是? Lan2心內ka7 in審判e5道德標準, 根本欠缺對事實e5了解, kam2 m7是? Lan2心內ka7 in定罪e5判斷基礎, 真tu2好teh符合強勢者e5價值認知, kam2 m7是? Lan2甘願相信軍方有in處分e5理由, ma7無beh sio2-khoa2了解chit 5-e5學生teh不滿siaN2-mih; lan2甘願接受媒體kap公職e5裁判, ma7無beh sio2-khoa2信任黃媽媽e5 kha-jiah, kam2 m7是?

社會koh khah無諒解, 關心e5朋友koh khah無認同, 強勢者e5道德觀koh khah有效teh影響眾人e5認知, TGB iau2是決心kap黃媽媽, kap chit 5-e5學生khia7 cho3-hoe2, be7 an2-ne to7 kiu-kha!

Ah, 其他朋友--leh? Ka7 chit篇文章看soah, khah了解TGB e5立場了後, kam2 beh改變lin2 e5觀點, kam2 beh聽看黃媽媽teh hoah siaN2, kam2 beh ui3 chit項tai7-chi3, koh來巡看lan2社會整體人性e5扭曲狀態?

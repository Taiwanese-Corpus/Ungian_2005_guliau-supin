運動e5?雙叉路口
Tek-hoa5
2000年3--月, 陳水扁當選中華民國總統了後, 台灣政治環境大轉變, 台灣人長久hou7中國國民黨chau-that e5怨khui3得tioh8消thau2, na2像lan2 to7 beh出頭天--a.

大選了後「政黨輪替」, 民進黨chiaN5做「執政黨」, 制定政策kap資源分配e5權力hoaN7 ti7手頭, 社運團體e5夢, t?體制內na2像有實現e5可能, 大部份社運工作者he7真che7 khui3力入--去, ng3望e7-tang3造chiaN5體制政策上e5轉變, 落實長久強調e5理念.

Kang7 hit e5時chun7, 運動khou-a2 chhiang5-chai7有朋友teh討論: 社運過去siuN oa2靠民進黨, chit-ma2勢面有變化, 運動ai3 an2-choaN2重新定位? Ai3 an2-choaN2調整kap民進黨e5關係? Ai3 an2-choaN2重新chhiau5-chhek運動e5立場kap方向?

6冬來, 民進黨an2-choaN2回應人民e5期待? 無能koh腐化, kan-taN e7-tang3順舊體制e5規則行, ti7階級, 族群, 文化, 教育......各方面, long2 kan-taN hoah口號畫大餅, 既得利益者若利用政治, 媒體kap宣傳反擊, 民進黨to7 sui5妥協, 無決心beh執行合理公平e5政策ham7資源重分配, 無開展大局e5氣魄.

台灣社會無因為「政黨輪替」, 脫離舊時代e5暗影kap牽ban2, 民間社會ma7無thau2開束縛, 無形成主體意識. 續接e5選舉猶原1 pai2 koh 1 pai2 chiaN5做政治動員e5工具, 群眾e5熱情kap期待繼續hong5利用.

Che 6冬來, 運動khou-a2 kam2正經有反省kap調整? Kam2有khah實在teh面對社會e5變化? 社運團體有--e5否定民進黨了後, 久年來人民運動追求e5價值, in soah開始懷疑, 甚至否定; 有--e5 ti7民進黨iah台聯kha-chhng後toe3 tiau5-tiau5, 替政客辯護khiu2票; 有--e5守ti7專業, 技術kap iu3節e5問題, 無teh chun3-bun7社會實際e5變化; 有--e5變做大老ham7精英e5團體, 認為良心kap言論e7-tang3改變世界......

運動應當ai3回應現實, ma7應當ai3批判現有體制, koh khah ai3提出比時代khah進步e5思想kap目標. 總結6冬來e5經驗, 運動khou-a2應當ai3徹底檢討: 面對群眾, 運動e5意義是siaN2? 面對體制, 運動e5立場ti7 toh? 面對社會e5變動, 運動beh an2-choaN2回應? 運動工作者kap群眾e5關係是siaN2? 運動工作者kap運動e5關係koh是siaN2?

Lan2 ai3總結歷史e5經驗, 實際來面對運動現此時e5死角, 調整運動e5步調, 重頭累積運動e5 khui3力, thang繼續挑戰時代e5困境. 若無, lan2 beh ai3運動chhong3 siaN2?

(1)利益共同體
台灣民間反體制e5力量一直是情緒性e5 tu7-lan7, 無深化做思想kap精神e5層次. Ti7戒嚴時期, 對體制不滿e5民間社會力, kap黨外/民進黨結合, cho3-hoe2反中國國民黨對社會e5全面控制. 解嚴了後, 運動猶原oa2附民進黨e5公職, 民進黨soah利用群眾「反國民黨」e5心理, 用議題式e5政治操作, iah是hou7運動頭人擔任公職(民意代表kap官僚), 吸收運動e5資源, 轉換做in進入體制e5選票.

「國民黨若落台, lan2 to7 e7出頭天!」民進黨chit款政治操作, 真順利to7 ka7社會力轉做選舉動員e5工具, 動員e5口號ma7真有效, 過去是beh ka7國民黨khiu2--落-來, chit-ma2是ai3防止國民黨koh sa--tng2-去, 社會力soah一直hou7 chit款政治ka3力縛tiau5--leh.

運動是teh挑戰體制, 本chiaN5 to7無符合政府, 媒體kap主流e5認同. 運動團體beh維持生存e5空間kap資源, siong7省力e5辦法, m7是組織koh khah che7群眾來支持ham7認同, 顛倒是ai3得tioh8主流e5關心, 媒體e5注意kap政府e5經費補助.

2000年陳水扁選tiau5中華民國總統, 民進黨hoaN7行政權了後, 1部份社運頭人入去中央政府做官, 運動團體beh申請經費補助ma7比過去ke真方便. Chit chun7社運khou-a2普遍認為, 運動進入新e5階段, 是運動團體ka7理念ti7體制內落實e5階段, ma7應當ai3 theh8 tioh8 koh khah che7體制e5資源來做tai7-chi3.

6冬來, 社運團體無chiaN5做「運動組織」, 顛倒ui3「運動團體」轉型變做「民間社團」e5角色, ka7政府單位申請經費補助, 執行政府單位e5委託案kap研究計畫, 用chiah-e5經費來維持團體kap工作者e5生存, 頭人ma7入去政府單位擔任職務.

社運團體為beh得tioh8經費補助, tioh8-ai3 tauh8-tauh8-a2修正訴求, 申請計畫案ai3包裝, 避免敏感性, 對抗性kap批判性; ma7 ai3 kap選舉班a2維持關係, 選舉e5時動員群眾ka7支持, 申請補助chiah thang拜託人tau3出聲; kha-chhng後雖bong2 kan3死政客, ti7人面頭前, soah tioh8 3 kou-chiaN5 4拜託. 久--來, 社運團體變做政治動員e5工具, 深沉e5批判立場ma7 tioh8 hiat掉, chiah be7得失有權有力e5官僚, 政客kap既得利益者.

運動團體choaN-a2變做民間社團, 變做政府kap群眾e5橋, 1方面用累積e5社會信用, chiaN5做群眾e5專業代理人, ka7政府單位遊說訴求兼要求補助, 1方面消thau2群眾e5不滿, 1方面koh替政府單位化解問題. 對體制全面性e5反省kap批判phiaN kah無看得影--去, 「脫漢」choaN-a2 piN3-chiaN5「多元共存」, 「反剝削」piN3-chiaN5「勞資雙贏」......an2-ne來kam2 iau2-koh是運動?

原住民族還我土地運動, 投機e5頭人chhoa7群眾反財團, 官僚kap政客e5勾結, 升做原住民委員會e5官僚了後, soah換用「行政程序」「部會協商」「政商協調」「尊重制度」chiah-e5理由, 用政府官員e5角色teh安tah群眾; 「原住民自治」e5議題, hou7原住民精英pun tioh8建設kap研究經費, koh有chiaN5 che7人事thang安插, 到尾--來, 部落kam2有an2-ne來phah開生路?

反核運動發展10外冬來, 群眾動員了後, 反核學者頭人入去政府各級環境部門, koh代表群眾chiaN5做環境相關委員會e5委員, 參與環境影響評估, 請tioh8官方替代方案e5研究計畫, 替官僚提供政策分析, 替政客e5政治妥協背書, 爭取社區營造e5資源......, chiah-e5頭人換tioh8學術成就, 政治資源kap群眾聲望, m7-koh 1冬koh過1冬, 群眾e5熱情iau2是望be7 tioh8核電廠廢除.

Koh像台語文運動, 為tioh8請補助chiah來設計活動計畫, chiaN5 che7活動koh是teh配合官僚kap政客e5需要, thang有khah有利e5生存條件kap資源, be7-chio2工作者ma7入去政府各語言委員會擔任委員, m7-koh漢文化e5壓迫iau2-boe7結束, 華語霸權e5壓制ma7 iau2-boe7全面反省, in soah to7用「多元」e5口號, 放棄批判, 放棄「脫漢」e5訴求, koh急beh ka7「台灣華語」ham7「中國華語」隔--開, 替現狀chhiau5-chhoe7合理化e5借口.

運動是beh突顯體制e5不義kap矛盾, 觀察, 分析, 判斷問題e5根源, chiah來組織社會力, ka7阻擋人民自主e5阻礙拆掉, thang形成群眾/草根e5自主力量, 反抗體制e5不義, 瓦解體制e5控制, 起造新e5世界.

Lan2 e5社運m7是beh ka7群眾組織做有力者, thang抵制反抗不義e5體制, 顛倒teh「牽kau5-a2」, ka7群眾e5不滿轉做本身kap官僚政客hoah價e5棋ji2-a2, 得tioh8權威kap資源了後, 來進行「體制改良」, 修正(m7是改變)政府單位本底e5政策, thang好磨消社會e5不滿.

社運e5角色an2-ne轉變了後, 無koh beh追究社會問題e5源頭, ma7無koh繼續批判體制e5權力結構, koh khah無beh計較歷史e5過程kap是非--a.

運動團體得tioh8資源, e7-tang3繼續phang2--落-去, 頭人ma7穩固ka-ti7 ti7現狀e5地位, 群眾對in來講無重要--a, m7是瓦解既有體制, 是teh替體制消thau2民間不滿, 運動頭人chiaN5做社運官僚, chiaN5做政府kap民間社會e5中人, 本身ma7 chiaN5做體制利益共同體e5 1部份--a.

(2)體制價值觀
運動是teh反抗體制e5 ah-pa3 kap利益勾結, 反抗體制剝削勞動群眾, 反抗體制壓制台灣主體, 運動是beh瓦解統治體制對人民自主e5束縛. M7-koh lan2 e5運動soah ti7體制設定e5權威, 規則ham7溫和, 理性, 多元chit-koa2價值標準--nih行be7出--來. 久--來, ti7資源, 利益e5牽ban2 kap選舉, 政黨政治e5幻想內底滾ka2, chhoe7無出路, ma7消磨掉人民群眾e5熱情.

2000年陳水扁當選中華民國總統了後, 過無joa7久to7設立「凱達格蘭學校」, 總統落任e5李登輝ma7趕緊成立「李登輝學校」, chit 2間「學校」講是beh結合社會無kang7階層, 來ka7「進步」「改革」e5理念深入民間. 實際上, 是teh copy封建中國e5翰林院, iah是中國國民黨e5革命實踐研究院, chiN入去做學員kap講師to7是『天子門生』! 社運界kap台派教授m7-taN7無批判kap抵制, 顛倒koh heng3-chhih-chhih sio招去『朝聖』, 去接受「權威」e5『加持』. M7是理念, kan-taN有權威崇拜, 精英心態kap人脈經營e5利益思考, 嘴--nih hoah beh終結封建中國思想kap威權統治, 實際上soah teh強化統治體制e5價值體系.

運動khou-a2對抗「體制權威」e5方式, to7是ka-ti7 chiaN5做新e5權威, m7是鼓動人民去瓦解權威. Beh chiaN5做權威, tioh8-ai3重視頭銜, 輩分, 學歷kap資歷, chit款價值標準koh變做運動khou-a2內部e5「倫理」, 專家, 學者, 博士e5身分比運動工作者khah有份量. Kap思想e5分析, 策略e5判斷iah是運動事工e5具體實踐sio比較, 學術成就kap社會地位chiah是決定領導權e5主要考慮.

「權威崇拜」e5心態拆be7破, to7行be7出體制規則e5規範. 政策遊說, 請願陳情, 愛與非暴力是ai3活用e5策略ham7手段, m7是theh8來ka7運動本身縛kha縛手.

90年代初期e5人民運動, 迫統治體制用「溫和」「理性」「安定」e5口號, 來替代強制e5武力鎮壓, 長老教會趕緊提出「愛與非暴力」chit e5道德主張, ka7策略/手段變做原則. 運動頭人ham7政客sui5 sa chit e5道德原則來限制運動e5進展, 真成功ka7反體制運動重新收束入去體制「合法」e5規範--nih, chiah koh用群眾做ba2-kuh kap權力者hoah價.

李登輝e5政治操作, 民進黨e5投機手路, 配合長老教會「愛與非暴力」e5主張, 替體制化解統治基礎崩盤e5危機, 到taN iau2 ka7運動e5發展限制ti7「合法性」e5規則思考--nih.

像現此時e5勞工運動頭人teh強調「合法罷工」kap「勞資雙贏」, 「合法」e5行政程序kap勞資調解, hou7運動頭人得tioh8 koh khah大e5舞台, m7-koh勞動群眾生存鬥爭e5 khui3力soah消磨了了. 雖bong2工運e5發展hou7藍綠政治對決限制tiau5--leh, m7-koh工運頭人若m7敢挑戰群眾e5錯誤期待, kan-taN siau3想ti7藍綠對決e5矛盾--nih, chiaN5做政治ka3力e5工具, thang搶tioh8 koh khah大張e5政策支票ham7個人前途, kam2 to7有thang ti7目前e5政治經濟體系內底, 改善勞動階級e5困境?

像原住民自治運動, 應當ai3反省漢族沙文主義ham7經濟控制, 對原住民各族部落生存e5徹底破壞. 部落beh自治, tioh8-ai3先挑戰統治體制政治, 經濟, 文化e5束縛. 運動爭取tioh8社區營造, 母語教學kap文化祭典e5資源了後, 猶原無突破體制利益分配e5控制, koh khah加強頭人e5操作空間, 部落群眾e5生存無得tioh8 koh khah che7保障, 部落自主e5發展ma7 koh khah lak8 ti7精英ham7政客手頭.

Koh像台語文運動接受「台灣華語」是優勢e5現狀, 無koh強調母語ai3 chiaN5做教學語言, mai3得失主流, mai3挑戰華語漢字霸權, mai3追究扭曲教育ham7語文政策e5源頭, kan-taN拜託壓迫者體制ai3救kiong7 beh滅亡e5母語, kan-taN強調「多元共存」, 要求修正政策, 要求實施母語「語言」課程, 要求課程增加到2點鐘, 要求母語教師ai3比照「正式老師」e5資格kap待遇, 提供教材, 培養師資, 比較標音系統, 展示專家學者e5陣勢, 族群文化kap母語文學自然to7 e7得tioh8社會e5重視--a?

Khong-a2寮人民拒絕核四廠, chiah是反核siong7有力e5訴求. 環保運動soah一直toe3 ti7政府kap主流觀點kha-chhng後, 顛倒頭teh hoah民生政策e5理性辯論, hiau出替代方案kap證據來證明主張, 到監察院陳情, 到立法院遊說, 到行政機關請願, 配合民進黨政客e5政治動員; 廠區有Katagelan遺址, 電力供應數據, 替代能源方案, 質疑核能安全管理, 工程不良, 核四ai3公投, 破壞生態, 福隆海岸沙埔流失......, chiah-e5訴求long2無tui3問題核心直直thuh--落-去----政治過程e5利益結合, khah贏過人民e5意願. Tu2 tioh8污染公害, 生態, 焚化爐, 開發案......, kang7款long2拚命ti7體制e5規則--nih, 運用各種管道beh改變決策, tu2 tioh8 1項救1項, an2-ne khah救ma7救be7 li7!

體制整體性e5控制是運動ai3對抗e5核心目標, 無思想to7無反省kap批判e5能力, to7無對前提e5判斷力, koh khah be7有明確e5運動方向kap策略, 來累積人民群眾瓦解體制控制e5力量. 運動頭人中產階級e5妥協性kap投機性, 束縛人民群眾e5活力, ma7 ka7運動限制ti7體制e5價值規範內底.

Ti7體制e5價值規範內底, 頭人chiah chhoe7 e7 tioh8 ka-ti7對運動e5重要性, 因為有資源分配權e5實力者kap有學術ham7社會地位e5專業者, chiah是體制選擇對話e5對象. 權威崇拜kap遵守規則互相強化, 目的變做手段, 手段變做原則, 頭人choaN-a2 chiaN5做運動官僚, chiaN5做群眾e5替代者, kap體制交涉技術問題e5過程, in e5 vision kap利益思考決定妥協e5程度, in chiah koh用體制hou7--in e5資源kap權威來安tah群眾, m7免交帶具體條件e5分析kap社會ka3力e5觀察, 群眾ai3信任頭人e5良心ham7判斷, 「階段性目標」是siong7好用e5包裝借口, 體制繼續運作, 運動官僚繼續突顯in e5必要性, 利益共同體to7是an2-ne形成--e5.

(3)歷史解說權
運動khou-a2不時to ka7楊逵, 吳濁流......chiah-e5歷史上e5反抗者, 扛出來替ka-ti7 e5主張背書, 統--e5強調in e5祖國心, 左--e5突顯in對勞苦大眾e5關懷, 台派hoah講in phah拚愛台灣, tak8-e5 long2 ka7 chiah-e5人phou5做英雄, ka-ti7是teh繼承「正統」? M7-koh kang7時代e5謝雪紅--leh? Nah e7罕得有人提起? 因為謝雪紅e5政治主張siuN明確? 因為i hou7中國共產黨批做是地方分離主義? 因為i是紅--e5?

Hiah-e5歷史人物主張siaN2, in e5立場是siaN2, che kam2是be7-tang3挑戰, be7-tang3違背--e5? 各派運動團體對歷史e5反省是chiah-ni7-a2粗淺, ma7 chiah-ni7-a2粗魯, 歷史解說e5選擇, 是用in e5主觀目的kap良心teh決定--e5, 歷史解說權是in e5工具, 用來鬥爭別人, ma7用來加強ka-ti7 e5權威見解, 用來合理化ka-ti7 e5認知ham7主張.

清國時代「3年1小反, 5年1大反」, 是自發性e5反官府抗爭, 反清復明kan-taN是讀冊人虛空e5幻想kap安慰, bat字--e5 to無kui2 e5, siang2正經是為tioh8漢族尊嚴teh拚性命? 台灣民主國是歷史e5 siau2齣, sa出來肯定是ke lau3-khui3, 「抗日」是讀冊人「正統」觀念teh作怪, 人民自發性反日本軍隊e5抗爭kang7款是生存鬥爭, hit e5時代, 有kui2 e5人知iaN2 siaN2-mih是日本?

日本統治時代, 明確主張「台灣民族獨立」--e5是台共, chit e5歷史事實ti7左, 右, 統, 獨各派e5歷史認bat內底long2自動無--去-a! 台派主流拚勢teh肯定e5文化協會士紳頭人階級, kam2是teh反抗日本統治? 是「同化派」, 是beh ti7日本統治體制--nih要求「自治」, in根本m7-bat想過beh「獨立建國」! 選擇性e5歷史解說, 是beh掩kham3台派其實是中華民國同化派e5真相? 是teh合理化in階段性任務e5投機借口? Iah是beh穩固運動精英頭人e5地位kap利益?

對228事件e5歷史解說kang7款是有選擇性--e5, 228事件kan-taN是優秀koh無辜e5精英頭人「犧牲」e5歷史? 歷史e5反省看be7 tioh8士紳頭人e5軟chiaN2, 無知kap妥協! 相對頭人精英錯誤e5期待kap判斷, 台灣各地e5武力反抗, 是ui3 toh bun3--出-來-e5? 是an2-choaN2失敗--e5? Siau3念228是an2-choaN2 koh teh唱哭調a2? 是an2-choaN2 m7願承認228是失敗e5反抗? 是an2-choaN2 m7敢強調228是光榮e5反抗?

坦白誠懇來了解歷史, mai3過頭解說, mai3用chit-ma2 e5時代條件去論斷, ma7免急beh用既有立場來解說歷史. 歷史上e5反抗, 無論是反紅毛, 反唐山, 反4-kha, 反長嘴管, long2是官kek民反e5生存抗爭, beh求統治者合理對待, beh分享chit8-koa2權力ham7利益. 反國民黨e5訴求, iau2是copy中華民國體制思考e5概念nia7, iau2無提昇到積極起造現代國家, kap beh起造siaN2款體制e5思想層次. Lan2 ma7免beh ui3歷史chhoe7「光榮e5傳統」, 來加強任何主張e5正當性. Lan2 chit-ma2 e5信念是歷史經驗e5反省累積--來-e5, lan2 ai3回應--e5是現此時e5時代困境, m7是朱一貴, 賴和iah是王添?e5歷史運命!

歷史經驗hou7 lan2 siaN2-mih反省kap教示? 前輩者e5主張是ti7 siaN2-mih款e5歷史條件形成--e5? 受tioh8 siaN2-mih款e5主客觀條件限制? 前輩者是反抗iah是beh pun利頭? In an2-choaN2失敗? An2-choaN2不足? Lan2 ui3歷史e5檢討累積siaN2-mih款e5運動認知kap基礎?

Lan2 m7-taN7是歷史e5反省hiah粗淺, 歷史記ti3 ma7 kang7款chiaN5 ke7路.

Ti7歷史上, 在地族群sio傷殺是生存鬥爭, lan2 m7免迴避, koh khah ai3反省e5歷史事實是oa2附體制來壓制對立e5族群, tak8 e5族群long2做過「義民」, 替統治者消滅「造反」e5反抗者, thang分享統治利益. Chit e5 pan7勢到taN iau2無改變, 統治體制iau2真成功teh分化族群, 族群運動拚勢teh排斥其他族群, thang ka7體制討tioh8 koh khah che7甜頭, 無khah khong3闊e5 vision去ti3覺各族群共同被壓迫, 甘願hou7壓迫體制繼續維持, ma7 m7願看tioh8其他族群出頭, koh khah m7願cho3-hoe2來瓦解壓制族群生存發展e5體制.

反核運動kap勞工運動頭人為tioh8政治資源, e7-tang3 oa2附舊統治勢力, kap台灣siong7大尾e5財團兼烏道khia7 tau3陣, 反制民進黨kap台派e5政治操作, ka7中國國民黨當做監督民進黨e5在野黨, 當做e7-tang3利用e5政治力, ti7藍綠政治對決e5矛盾內底, 個人kap組織得tioh8 koh khah大e5生存資源, 社會正義an2-ne to7有thang koh ng3前踏1坎--a?

自認進步e5所謂「左派」, 普遍認為資產階級民主革命已經完成, m7-koh左派beh瓦解e5政治經濟利益結構, tu2-tu2-a2是中國國民黨舊統治集團e5統治基礎, 無趕緊ka7 chit股勢力phiaN入去歷史e5 pun3-so3場, 顛倒ka7舊勢力當做次要敵人, 合作來攻擊主要敵人──民進黨kap台派, 外來殖民體制對台灣政治, 經濟, 文化, 社會ham7族群e5破壞iau2-boe7清算ma7 iau2-boe7結束, 「左派」to7趕緊beh否定反國民黨時期人民運動e5核心價值, chit款思考kap策略kam2符合歷史實際e5發展? Kam2符合社會群眾實際e5生活經驗?

台派ma7 kang7款ke7路. 馬英九接任中國國民黨主席e5時, 台派kap民進黨政客批評馬英九台北市長兼黨主席, m7-koh in kam2 be7記得謝長廷高雄市長兼黨主席, kap陳水扁總統兼黨主席, 是無joa7久chin3前e5 tai7-chi3?

2005年初『扁宋會』了, 台派社運大老公開主張年底選舉ai3抵制民進黨, 縣市長投票chin3前soah呼籲支持者「泛綠無贏台灣to7 e7大輸」, 民進黨大輸了後, chiah koh phiN3-siuN3民進黨, 有e5主張成立新政黨, 有e5期待台聯, 有e5 teh ng3望林義雄chiaN5做救世主, 立場徙來徙去, long2 m7-bat交帶理由, ma7 m7-bat為tioh8錯誤e5判斷ka7支持者會失禮, 「清流」kap「社會良心」e5決定永遠是tioh8--e5? 群眾ma7自來to7無hou7 in認為是運動e5主體?

若無思想, ma7無明確e5立場kap價值體系, to7無歷史感, ma7無才調貼oa2社會現實, kan-taN守ti7主觀e5世界內底自我滿足nia7. An2-ne beh an2-choaN2產生明確e5運動思考, 路線kap策略? 若無堅持歷史是非e5清算, nah有可能形成追求社會正義, 起造新時代e5思想力量kap人民運動?

(4)社會條件
社會變化是社會各種勢力鬥爭ka3力e5結果, 守ti7主觀e5世界--nih, 世界kam2 to7 e7自動改變?

時勢一直teh轉變, 運動be7-tang3 koh死守eng2過反國民黨時代e5觀念ham7方法, 國民黨iau2 hoaN7政府e5時代, 「反國民黨」是運動明顯koh直接e5訴求, 到kah民進黨討tioh8 khah che7政治經濟權了後, 「改革」「進步」猶原hong5當做選舉動員e5口號, 壓制, 剝削, 不義e5資源分配極加有sio2-khoa2改善, m7-koh是an2-choaN2 lan2 koh繼續teh承受舊時代留--落-e5困境?

過去人民運動kap民進黨政客結cho3-hoe2, 是hit chun7 e5歷史條件形成--e5, 觀察歷史be7-tang3脫離社會發展e5過程, m7-koh現此時對運動e5檢討kap發展, tioh8-ai3用chit-ma2 e5社會條件來對話.

國民黨chit e5舊政治經濟集團, 當然是阻擋社會進步e5主要勢力, m7-koh民進黨已經chiaN5做體制e5享受者kap維護者, in ka7人民運動e5訴求當做策略e5運用, tu2 tioh8選舉勢面bai2 e5時, to7緊hoah「改革」「愛台灣」e5口號, 來動員選票; 入去中華民國chit e5賊窟poah8 phaiN2-kiau2, 若poah8輸, to7牽拖講人民運動造chiaN5主流價值倒彈, beh壓制人民運動e5進步性. 運動若無提昇到對整體體制e5反省ham7批判, 台灣社會無可能有突破性e5轉變, kan-taN反國民黨m7-taN7無法tou7解決問題, 連問題根源ma7解說be7通.

台派m7敢放棄李登輝情結kap民進黨情結, 對民進黨koh an2-choaN2不滿, 「團結泛綠抵制泛藍」e5思考猶原脫be7 li7, oa2 be7過民進黨--e5, to7 ka7李登輝mouh tiau5-tiau5, ka7鞏固統治體制e5權威思考kap價值標準當做是「進步」「改革」; 一直成立某mih聯盟, siaN2-mih社siaN2-mih會, 正名, 制憲, 正常化國家......chiah-e5訴求換koh再換, 變做不斷提出新口號e5運動俱樂部, kam2講an2-ne舊勢力to7 e7自動消退? 既得利益to7 e7良心不安? 台灣人to7 e7出頭天?

Ti7過去戒嚴時期, 利用選舉來突破政治控制e5封鎖, chio2數頭人iah是知識份子用言論啟蒙群眾, che long2有無kang7時代條件e5進步意義; 時勢teh變, 群眾teh進步, 頭人m7知提昇, 繼續用「社會良心」「知識清流」e5 khut勢替代人民發聲, 假先知choaN3 kah e7飛天e7鑽地, 詳細kah聽to7 ka7 in中國士大夫e5奴才思想看出出: 當權者應當ai3重視in e5意見, 應當ai3任命in來進行改革!

過去用台灣主體e5口號, 來抵制中國化e5洗腦教育, 突顯體制e5不義. 到taN來, ka7中國化教育換做台灣化教育, ka7中國財團換做台灣黑金, ka7中國人控制換做台灣人hoaN7權, che to7是lan2 beh追求e5理想--a? 比siang2 khah「愛台灣」, 用良心kap道德做訴求, 猶原teh連署, 呼籲, 發聲明, 猶原先考慮媒體效果, m7知改變事工進行e5方法kap效率, be7-hiau2檢討策略思考kap訴求對象, ma7無beh先深沉來自我革命, iau2 koh是靠人脈關係, 靠人情poah8-noa2, 靠群眾對頭人權威ham7道德e5信任, an2-ne kam2有iaN2 toe3 e7 tioh8時代e5 kha步?

運動e5主張ai3回應時代e5條件, 社會趨勢kap歷史事實m7是主觀認定--e5! 所謂e5「左派」否定運動群眾對國民黨舊勢力e5怨恨, 質疑人民運動對台灣主體性e5追求, 直接beh跳過現實e5歷史階段ham7社會過程, an2-ne kam2正經活ti7現此時e5台灣社會? 軍公教e5優待政策是替統治階級鞏固體制e5特權, ka7教師抗稅nge7講做是beh爭取組工會, 用受僱者e5概念來解說軍公教e5階級立場, kam2符合人民群眾實際e5生活經驗? Kam2符合歷史發展e5事實? Tu7-lan7民進黨ham7台派粗魯e5政治操作, soah用華語思考phiN3-siuN3 Ho7-lo2沙文主義, 用13天外e5理論否定民族解放e5進步意義, 用統治霸權e5語文教育群眾ai3建立階級意識, an2-ne kam2正經是kap群眾khia7 tau3陣?

過去為beh解除體制對社會進步e5束縛, ai3改善體制對社會e5控制, 換來運動信念chhun kha出手e5空間. Chit-ma2來, kam2 koh tioh8停留ti7期待體制改良e5層次? 運動ai3 ka7新e5價值體系落實ti7群眾實際e5生活--nih, 形成新e5陣地, 來瓦解舊體制, m7是iau2 teh ng3望體制照lan2 e5建議來改善, 像組織新e5產銷型態, 來瓦解地方派系掌握e5產銷剝削體系, m7是介入派系分贓來siau3想減輕剝削.

「改革」「進步」m7是文字宣傳, m7是言論壓力, m7是幹部kap專家e5活動, koh khah m7是新名詞新口號e5運動俱樂部, 運動是社會實際ka3力e5鬥爭, 運動是組織進步群眾ka7體制奪權e5鬥爭. 運動e5力量beh整合, m7是頭人精英teh計較利益, 權力kap地位, 是思想kap方向e5對話.

SiaN2-mih是組織社會力? Ai3 phah破精英心態, 慣勢集體決定kap行動e5模式, m7是用知識份子e5思考替群眾做決定, m7是頭人替代群眾kap體制hoah價, 精英頭人kan-taN是運動e5 1部份; 面對體制, 運動是beh hou7群眾有力, beh ka7阻擋人民自主e5限制kha3掉, 組織群眾ma7挑戰群眾, 建立深入群眾e5陣地, 提昇群眾kap運動者e5自主kap自覺, 脫離體制e5束縛, thang起造新e5社會, 新e5體制, 同時ma7 ka7既有統治體制瓦解, m7是ka7群眾引chhoa7入去舊體制, ka7自主e5社會力重新「體制化」.

(5)運動e5挑戰
台灣運動khou-a2 siong7大e5困境, 是kap體制e5關係拆be7清, 運動e5定位, 方向kap策略無明確, 運動頭人e5階級性格, 限制運動e5發展, 社會kap歷史e5解說權ma7 lak8 ti7頭人, 精英kap公職手--nih, 運動變做道德e5呼籲kap技術問題e5爭取, m7是ti7實際社會力ka3力e5鬥爭內底, 形成人民運動e5自主力量, 來抵制ham7瓦解體制.

運動工作者若無beh kap現狀妥協, m7-taN7 ai3批判權力者, ma7 ai3挑戰群眾e5認知, ai3先hou7 ka-ti7 e5思想武裝--起-來, 有明確e5思想, chiah e7有明確e5立場, 目標, 戰略, 戰術kap組織, 形成真正e5人民運動.

運動ai3先有beh ti7未來實現e5抽象總目標, 面對現此時e5政治經濟社會條件, 形成落實運動實踐e5策略, 歷史經驗是運動認知社會趨勢e5基礎. 運動m7是beh『復古』, 重點是ti7目前生產技術kap社會發展e5基礎, 突破資本主義e5政治經濟運作; 原住民部落m7是beh tng2去原始e5生活狀態, 是beh ti7現此時e5社會chhoe7 tioh8生存發展e5空間!

運動e5大方向, m7是kap體制權力者計較技術性e5操作. 環保運動是beh檢討人kap土地e5關係, 批判開發剝削重過在地e5生存, 替代方案iah是數字統計be7 hou7社區群眾有khui3力有自覺去經營in e5生活環境; 爭論音標符號, 討論教材形式, 強調母語joa7 sui2 joa7有感情, be7 hou7群眾搶tioh8主體發聲e5地位!

Beh對抗體制e5權威, soah拚命beh chiaN5做精英, chiaN5做專業, thang替代草根發聲, 顛倒ka7運動群眾束死ti7體制e5規範內底, 為tioh8社區營造e5效率, 為tioh8實現「進步」e5目標, , 集體參與, 群眾e5協調, 溝通kap對話, 在地歷史e5理解, long2 be7比頭人kap學者e5專業規畫khah重要?

為beh得tioh8現實e5成就, 為beh得tioh8主觀世界e5自我滿足, 運動e5實質意義變做空虛e5符號操作. 1986綠色行動反戒嚴, 1987 228公義運動phah破歷史禁忌, 1987聲援台獨案爭取思想言論自由, 1988新國家運動挑戰威權壓制, 1990總統民選全國行軍突顯體制矛盾, 1991台建組織行使抵抗權爭取組織結社權, 1992人民制憲形成社會力, long2是teh突破時代條件ham7統治體制e5限制, chit-ma2 m7-taN7無繼續ka7運動sak tui3民族解放e5目標, 台獨運動soah退到ham7「高度自治」e5層次to無, ui3正名, 制憲, 國家正常化到公投國慶日, ju2行ju2倒退, 中華民國ian2 be7倒, to7 ka7承認, ka7外殼換做「台灣」, 顛倒是teh替現實e5不義體制『就地合法化』!

運動e5實踐, 是ka7一致e5核心思想, 反映ti7各運動陣地e5主張, 原住民族運動, 農民運動, 勞工運動......各種社會力合作, 對話兼鬥爭, ti7瓦解統治體制e5運動過程, 形成新e5世界觀, 新e5社會關係kap新e5體制. M7-koh各派運動e5 vision kap訴求soah束ti7個別e5議題, m7-taN7無用總目標(最高綱領)來進行社會kap運動e5對話, 甚至為beh搶tioh8體制e5資源, soah互相teh抵制.

人民運動是beh破除無公平e5體制文化霸權, 走chhoe7台灣社會e5主體, iah是kan-taN beh ti7體制控制e5社會, 爭取改善, 改良e5空間? 運動是beh借草根參與來「在地化」, hou7群眾chiaN5做有力e5主體, iah是beh滿足精英, 專業e5頭人權威ham7成就? 運動是beh hou7群眾khia7起, 改變無合理e5社會結構kap體制化思考, iah是beh接受現實, chiaN5做主流媒體ham7投機政客e5尾liu?

重頭來思考過去以來運動反映--出-來e5現象, 行出讀冊人e5世界, 反省lan2 e5歷史經驗, 理解群眾e5性命力ham7實際生活, 面對現此時e5社會條件, chiah e7有開創性kap批判性, ui3自我革命開始, 回應整體社會e5困境kap個人e5不足, 形成新e5反體制運動, 有chit款實在e5認知, to7 e7真正接受lan2 chit-ma2 e5處境kap不足, 了解ka-ti7 chit-ma2 ai3做e5 tai7-chi3, ma7 ti7 chia chhoe7 tioh8真正e5運動性命ham7運動實踐: 無思想革命, 任何改革, 進步long2無可能實現!

Lan2是頭人e5棋ji2-a2!
Tek-hoa5

對台派chiaN5 che7無妥當kap錯亂e5現象, TGB 1 pai2 koh 1 pai2提出批判, be7 chio2對TGB真肯定kap期待e5有志soah teh替goan2煩惱, chiah-e5朋友kap sianpai有e5認為現此時藍--e5 chiah是lan2 e5敵人, 應當ai3 thin7民進黨, thang ka7舊勢力瓦解; 有e5認為chit-ma2批判台派iah是民進黨, e7得失真che7人, 支持群眾ma7無法tou7接受, 若nge7 beh an2-ne做, e7 hou7 ka-ti7愈來愈無空間, 變做孤鳥......

Chiah-e5有志e5顧慮TGB long2理解, m7-koh TGB m7是頭殼be7變khiau3, ma7 m7是ai3 that鐵枋. 批評e5話若mai3 thuh kah hiah lai7, 若mai3 ka7 tai7-chi3看kah hiah nge7-tau2, 實踐信念e5空間kam2 to7有iaN2 e7 khah大? Kam2 to7 e7有khah che7 e7-tang3運用e5資源? 若boai3挑戰hiah-e5 ou-lok-bok8-che5 e5權威者, 若boai3計較hiah-e5投機, 妥協, 出賣kap投降e5事實, 顛倒容忍hiah-e5 to3-phaiN2 e5是非價值, toe3 hiah-e5政客kap學客cho3-hoe2 la7-kiau2, kam2正經to7搶e7 tioh8權力kap資源thang做koh khah che7 tai7-chi3? Kam2 chiaN實to7 khah有機會實踐信念?

過去到taN, lan2 beh追求e5理念, 是民進黨ti7體制內改良路線成功, iah是人民運動e5意識kap力量ham7舊體制鬥爭得--來-e5? 體制內改良路線實際上一直teh推進運動e5目標, iah是一再ka7人民運動e5信念phah折? 台派ti7體制內掌握愈來愈che7席次kap權力了後, 台灣社會e5主流an2-choaN2 teh改變? 運動e5價值koh an2-choaN2 teh演變? 人民運動提出e5訴求koh是an2-choaN2 "hong5"扭曲kap轉換--e5? 

320了後, 舊國民黨勢力亂hiah久, 有真che7台派頭人認為, to7是過去4冬lan2 siuN過頭強調「和解」, siuN過頭為tioh8選票來妥協, m7敢堅心做"tioh8" e5 tai7-chi3, chiah e7造chiaN5 chit-ma2是非顛倒peng2 e5局面. In話to講iau2-boe7 soah--leh, soah隨主張接續4冬, 若beh hou7政局穩定, lan2 tioh8-ai3 kap藍--e5和解, tioh8-ai3 ti7維持現狀e5前提進行改革. Chit款互相矛盾e5主張, lan2 kam2 e7-tang3接受? Lan2 kam2甘願hou7歷史失敗e5教示koh重頭來1 pai2?

過去, 民進黨頭人為tioh8選票考慮, 提出「選舉總路線」, 『招降納叛』, 「lim咖啡大和解」, 「民進黨轉型」, 「西進」, 「放棄歷史包袱a2」......e5時, lan2 m7是tak8-pai2 to堅決反對, m7-koh到尾--a2, toh 1項m7是hou7民進黨au2--過-去? Lan2 m7-taN7「m7敢」放棄對民進黨e5 ng3望, 到lou7尾koh soah long2接受in扭曲是非e5主張, kam2 m7是?

民進黨真早to7 hoah出「選舉總路線」, ka7運動e5力量kui-e5 koaN7去做in選舉e5資源, 「群眾路線」kap「草根經營」變做in ti7體制內搶權力ham7利益e5動員手段; chit-ma2來檢驗, in無ti7體制內堅決進行鬥爭, 顛倒一再向舊勢力kap舊價值屈服, 選舉到chiah koh呼召lan2 ka7選票tng3 hou7--in; 1 pai2 koh 1 pai2 e5經驗, iau2是be7 hou7 lan2覺醒, 平常時a2 bong kan3-kiau7, 時到koh自動變做政客e5助選員, lan2 m7敢抵制, kan-taN 1 pai2 koh 1 pai2 ka7 ng3望he7 tiam3民進黨.

許信良當初時主張『招降納叛』beh『到執政之路』e5時, lan2 long2 chiaN5倒彈; chit-ma2 m7-taN7無人質疑chit e5路線, m7-taN7 be7要求in交帶, 顛倒ka7『帶槍投靠』e5國民黨政客當做lan2 e5英雄, 愈是體制權威者, 愈hou7 lan2「感動」; 中華民國是外來體制, 『吹台青』政策hiah-e5台籍政客kam2 m7是國民黨外來政權e5幫兇? Lan2 m7-bat beh ka7 in譴責, soah toe3李登輝, 王金平kap陳水扁beh接受中華民國體制to7是lan2 e5國家, 「放棄歷史包袱a2」ma7 to7是beh放棄歷史kap社會e5正義; 台灣人khia7位to7是本土化, 面對歷史e5選擇, 雖bong2 in kian3-pai2 to向舊體制kap既得利益者妥協, m7-koh lan2 kang7款e7-tang3 long mai3計較?

民進黨1995年hoah「lim咖啡大和解」, chiah e7造chiaN5今a2日e5局面, kam2 m7是? 「大和解」chit e5口號hou7被壓迫e5階級kap族群『繳械』, hou7外省權力集團sa來壓制追求獨立kap公義e5進步社會力, hou7追求歷史kap社會正義e5思想kap行動, ai3 phaiN7『挑起族群仇恨』e5罪名; 今年520了後, lan2 koh tioh8正式同意強勢e5華語霸權e5支配地位, 任何挑戰kap不滿tioh8-ai3面對社會主流e5道德壓制!

歷史hou7 lan2 e5教示to7是an2-ne: 為tioh8 beh kap舊體制舊勢力鬥爭, lan2一直容忍民進黨/台派投機, 妥協, 出賣kap投降, ma7替in ka7個人權位利益e5考慮, long2合理化做「策略性思考」, 期待e5公義kan-taN e7-tang3一直he7 tiam3對後1回選舉來到e5 ng3望--nih, tiam7-tiam7繼續做民進黨/台派搶個人權位利益e5 khou-ji2-a2.

1998年底台北市長選舉, 民進黨批判對手陣營是新賣台集團, 選soah, 羅文嘉代表陳水扁公開講: 『外省人較怕我們, 可能是因為我們在演講台上都使用台灣話，所以現在要用國語來演說。』; 2000年ROC總統選舉, 民進黨訴求是「台灣路線kap中國路線e5競爭」, 選tiau5 soah隨走去ka7鎮壓台灣人反抗e5軍頭『郝柏村』道歉; 2004年選舉, 講是「台灣人kap中國人e5戰爭」, boe7-cheng7選soah to7先hoah選後ai3「大和解」!

Ti7台灣人kap舊體制勢力e5戰爭--nih, ti7台灣人kap既得利益者e5鬥爭--nih, 民進黨/台派long2利用代理人e5身份, 動員lan2去替in e5權位利益sio戰, lan2 e5熱情消thau2了了, lan2 e5信念ma7 hou7 in so kah無看見影. Beh消滅中華民國外來體制, 起造新國家, 到taN soah變做tioh8承認不義e5外來體制是lan2 e5國家; beh挑戰特權kap既得利益, 落實公義e5新社會, chit-ma2 chiah-e5特權kap既得利益者m7免付出任何代價, 猶原teh主導lan2 e5未來, lan2 soah tioh8吞忍; beh phah破文化, 族群kap階級e5壓迫, chin2 soah ai3接受一切不合理e5既有現實, 因為一切不義long2 hou7頭人『就地合法化』--a!

Lan2 e5熱情, lan2 e5信念, lan2 e5意志kap lan2 e5力量, hou7民進黨/台派當做褲袋a2--nih e5棋ji2-a2, 需要e5時chiah theh8--出-來, 去ka7體制換權力kap利益, 用soah隨koh收--入-去, 若無in允准, lan2 be7-tang3 chhin3-chhai2要求, 若無利用價值iah是對in纏kha絆手--a, to7隨ka7 tan3掉, koh用體制e5價值kap語言, ka7群眾熱情kap要求cham3落塗kha! Lan2 m7敢ka7 in chhiang3聲, 顛倒e7 ka7 ka-ti7講, che to7是lan2 e5價值!

Lan2若koh無beh屈服, 若koh beh chhui-sak「革命」, koh beh瓦解不義e5「體制」, tioh8-ai3面對體制e5封鎖kap台派頭人e5道德譴責, ti7 320了後lan2 e5頭人藉舊勢力e5政治操作, ka7「革命/對抗體制」au2做是「暴力」--a; 無承認不義體制--e5, m7接受無合理e5既有現實--e5, beh繼續chhui-sak人民民主革命--e5, to7是「暴力」!

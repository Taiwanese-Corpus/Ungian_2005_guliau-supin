外國新娘
Tek-hoa5

6月底e5 TGB生活營, kap Pi-thau5-poe3 e5 Chi3-hun兄討論真che7問題. 8月初, ui3南部tng2來淡水e5路途--nih, goa2 kap Toa7-thau5-lian5 koh走1 choa7 Pi-thau5-poe3, 去chhoe7 Chi3-hun兄開講.

生活營e5時, Chi3-hun兄有提起in庄--nih外國新娘語言溝通e5問題, hit pai2對話e5結論, 是ai3招chiah-e5外國新娘開台語羅馬字e5班, thang改善chit e5問題.

Chit choa7去, ma7 ka7 Chi3-hun兄問tioh8 che. Chi3-hun兄正經有去chong5 chit項tai7-chi3, 有外國新婦--e5, i tak8口灶去kou-chiaN5, m7-koh真無順si7, 外國新婦e5家庭無愛hou7 in新婦出來「pha-pha走」.

Chi3-hun兄講, lan2 e7防chiah-e5外國新婦, 驚in走--去, m7-koh lan2 koh無ka7 in當做「人」teh平等看待, 無ka7 in當做「ka-ti7人」, an2-ne in kam2有可能e7認同chia? Lan2 e5心態若無改變, kam2留in e7 tiau5? 外國新婦e5家庭若ka7 in當做外勞iah是cha-bou2-kan2, in e5 gin2-a2心理發展kam2 e7正常? 以後kam2 be7 chiaN5做台灣oh解決e5社會問題?

Chi3-hun兄e5話, soah hou7 ka-ti7 tioh8-ai3面對ka-ti7心肝底論戰真久e5 giau疑ham7矛盾: chhoa7外國新娘iah是chhiaN3外國勞工, chit e5趨勢真oh改變--a, lan2 tioh8 an2-choaN2來面對--leh?
	
外國勞工teh kap台灣人搶頭路, che是事實, 外國勞工造chiaN5真hui3-khi3 e5社會安全問題, che ma7是事實, 外國勞工是資本主義剝削e5受害者, che kang7款是事實, goa2 tioh8 an2-choaN2看待chit e5問題--leh? Che是人權問題? 是就業問題? 是民族問題? 是階級問題?

外國新娘e5問題to7 koh khah食力--a. 愈ke7階層e5做工a2人kap choh-sit人愈chhoa7無bou2, 愈需要chhoa7外國新娘, che是社會現實狀況, m7是心內beh接受--無e5問題. Che是階級問題? 外國新娘人數愈來愈che7, kam2 e7-tang3 ka7看做「第5族群」? Beh an2-choaN2 ka7 in看做是「ka-ti7人」? Beh an2-choaN2 hou7 in認同chit e5所在? In e5 gin2-a2身體, 心理e5發展kap環境e5適應, 對lan2社會未來e7 chiaN5做siaN2款e5影響? Lan2 kam2有準備beh面對chit e5考驗?

Chiah-e5問題long2比語言溝通e5問題, long2比教in台語ham7羅馬字e5問題, koh khah實際koh khah基本, tioh8--無?

Long2是台灣人無覺醒!
Sakoas

「320」了後, 藍--e5選輸m7甘願, 亂chiaN月日koh m7 soah, 綠--e5看chit8-e7心內暗爽, 想講年底立委選舉穩大贏, kui心想beh趁chit e5機會ka7藍--e5 cham3落底, 眾人sio cheN sio搶, to7驚kha手慢tun7 e7占無位, 若beh問an2-choaN2「應付」台灣社會ju2來ju2 oh解決e5症頭, chit chun7 nah有hit lo7心chiaN5來顧慮.

街a2路chhin3-chhai2 seh8 1 lian3, 選舉旗a2 tak8支to寫「愛台灣」, tak8支to提醒講是「改革e5力量」, m7-koh無人ka7 lan2講in是愛siang2 e5台灣, ma7無人ka7 lan2講in是beh改革siaN2-hoe3, na2像若hou7綠--e5過半, 台灣e5問題to7總解決--a, ke問是無chhai2工.

Ju2 oa2投票日, 綠--e5 tauh8-tauh8-a2 ti3覺tioh8無iaN2 hiah有拚面, 社會ma7無像按算--e5有「大覺醒」, chit chun7翻頭to be7赴--a, 搶位搶票khah要緊, choaN-a2刀a2 gia5 to3向, 先lio5 ka-ti7人khah有iaN2, 民進黨kap台聯先sio kiat, 搶無夠--e5目神相tui3 kang7黨--e5, 搶贏pun有, 輸--e5 to7 nou2-sut, nah koh有eng5工chhap-thai3社會問題iah是改革siaN2-mih oaN2-ko.

12月11投票結果出--來, 綠--e5滿面全豆花, 免ka7支持者會失禮, ma7免檢討kui半冬來e5 iuN7-siuN3, 無贏, 是台灣人無覺醒, 是tng3廢票kap無投票--e5 teh助舊勢力繼續chhang3-chhio.

Chit pai2立委選舉結果, 無論席次iah得票率, kap 3冬前sio比較, e7-sai2講是無改變. 民進黨ui3 2000年到taN, 掌握行政權5冬--a, soah無得tioh8 koh khah che7台灣人選票ka7支持, 藍--e5 ti7國會過半阻擋改革, 害in「治國」工夫展be7開, chit pai2 3 kou-chiaN5 4拜託, 選民soah iau2是無chun3-bun7, 實在了然!

Ah台聯一直teh批評民進黨行「新中間路線」, 結果選票soah hou7民進黨偷--去, 莫怪選後e5記者會直直怪罪民進黨無道德, nah e7-sai2偏離新中間路線來pun票, 台聯ti7「台獨市場」該當是「孤行獨市」,「口號台獨路線」無ti7選舉戰場theh8 tioh8 khah koan5票, long2是選民目chiu去hou7狗屎糊--tioh8!

總講1句, chit pai2選舉,「正牌國民黨」有才tiau7 phah敗「假國民黨」, long2是台灣人iau2 m7知覺醒!

被壓迫者e5文化霸權
Toa7-thau5-lian5
有壓迫, to7有反抗.

Ti7歐美帝國主義國家殖民世界e5時chun7, 被殖民國家發起文化復興運動, 走chhoe7民族歷史kap文化, 起造在地e5文化價值kap民族認同, 來對抗殖民者e5文化霸權, 造chiann5被殖民國家beh ai3獨立自主e5潮流.

18世紀尾期, 拉丁美洲e5土生白人傳教士tai7先表現--出-來e5「新美洲主義」, ou-ian2美洲人e5文化覺醒, 認同生活e5土地chiah是ka-ti7 e5祖國, 強化in e5獨立意識.

18世紀法國e5思想啟蒙運動, thoann3到中歐發展做探討母語特色e5文化運動. 19世紀30~40年代, 西歐jiat8-phut-phut e5民族主義, ma7引chhoa7東歐e5民族文化復興運動. E7-sai2講, 頭起先ka7民族主義思想thoann3--開-e5, m7是街頭運動者, 顛倒是語文研究學家kap詞典編輯者.

19世紀Hungary(匈牙利) e5文化復興運動, ou-ian2 Hungary e5民族意識. 1830~1850年代, Poland(波蘭) e5智識份子推動產業復興kap保護民族文化e5運動, hou7 Poland e5文化kap語言ti7殖民壓迫--nih koh-khah勇壯--起-來. 19世紀中Finland(芬蘭) e5「芬蘭化運動」, m7-tann7爭取語言權, ma7 hou7 in跳出kap殖民母國e5文化ko-tinn5. Arab(阿拉伯) e5文化啟蒙運動, ti7 1870~1880年代, 提升做政治運動. 19世紀尾期到20世紀初期e5 Ireland(愛爾蘭)文藝復興運動, 加強in e5民族內涵, 起造民族thau2-pang3 e5精神基礎, 鼓舞民族認同. 20世紀初期東南亞e5民族啟蒙運動, ma7是ui3文化kap語言走chhoe7 ka-ti7 e5主體.

對抗殖民統治, 被殖民國家sui5-e5-a2建立ka-ti7 e5文化認同. 語言是表現li2(殖民者) kap goa2(被殖民者)無kang5 siong7直接e5工具. 恢復母語使用權, ka7母語文字化, 發展母語文學, 強調被壓迫者e5文化觀kap價值觀, hou7勞苦大眾有「話」thang講, 有「字」thang寫, ka7 chit8世人hong5 cham3落底e5 ut-chut thau2-pang3--出-來, ka7 kui代人無尊嚴無自由e5悲哀轉換做追求獨立自主e5 ng3望. 文化運動hou7人民有精神oa2靠kap思想武器, 直接chhak8 tui3殖民統治無形e5控制, 否定外來體制, 統治者免講ma7 beh徹底消滅被殖民者e5語文kap歷史.

台灣ti7日本時代e5新文學運動, koh有中華民國統治了後e5台語文運動, 主張「chhui3講pe7母話, 手寫台語文」, 講台灣話(相對中國話), 寫台文(相對中文), hou7 lan2開始chhiau-chhoe7 kap外來統治者無kang7款e5生活慣si3, 性格, 思考方式, 歷史, 價值觀, 文化觀, 世界觀, 來對抗國民黨e5統治霸權, ma7加強台灣人民追求獨立建國e5決心.

反抗運動phah出koh-khah大e5政治空間了後, 台灣人參政權e5開放, 總統直選, 民進黨執政, m7-tann7無ka7外來體制hou3 hinn3-sak, soah顛倒tiau5 ti7高度自治e5自我滿足. 政治上tun3-tenn--a, 文化運動soah ma7無行ti7頭前引chhoa7人民thuh破高度自治e5騙局, 顛倒行入去chit 條死巷--nih, teh hoah「去政治化」,「純文學」.

外來體制iau2 kui chang5好好chhai7 ti7 hia, 統治者e5文化霸權iau2 teh ka7 lan2控制洗腦, 運動行到尾--a, soah teh承認華語漢字霸權e5統治地位, 要求統治者1禮拜pun 1~2點鐘來教母語. 論文取代創作, 研究取代推廣, 會員取代群眾, 金主取代工作者, 行銷包裝取代社會運動. M7-koh sian7講to講be7通, 是an2-choann2「本土政權」是「嘴講豬a2話, 手寫豬a2文」?

Jiok到尾--a, lan2 iau2是ai3面對原來lan2 m7-bat起造過台灣人e5文化霸權. 自頭到尾lan2 long2 ti7統治者e5文化霸權內底teh gong7-gong7-seh8, 跳be7出中國士大夫e5奴才思想, 有壓迫, m7-koh無反抗.

30冬e5「反對運動」注定失敗. Koh來, lan2 beh an2-choann2重頭khia7起? Lan2 e5台語歌beh繼續唱哭調a2? 台灣文學beh繼續寫悲情? 台灣歷史beh繼續強調投降? 繼續教lan2 e5 gin2-a2「少年若無1 pai2 khong, 路邊nah有有應公」? 繼續keng-the2講「別人e5 gin2-a2死be7了」?

2006.10.27

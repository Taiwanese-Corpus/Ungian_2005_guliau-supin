228症頭
Toa7-thau5-lian5
228若到, 台灣chit間siau2病院to7 koh全體發作1 pai2.

立場soa2來soa2去e5台派學者發表228事件研究報告, 馬英九講228是hit chun7政府e5責任, m7是國民黨e5責任; 國民黨koh phah 1 te3記錄片beh來記念228. Hit-koa2受難者家屬講be7-tang3 in有theh8 tioh8補償金, tai7-chi3 to7 beh chun2 soah......

228 kam2 kan-tann是hiah-e5精英kap受難者家屬e5 tai7-chi3? In用無辜, 冤枉e5角度來突顯統治者e5暴力, 侮辱台灣人反抗e5精神ham7正義, chit-ma2 theh8 tioh8 chinn5--e, koh有siann2-mih立場thang講話? 台派學者ka7台灣人反抗統治者e5鬥爭, 解釋做生活水準無kang5造chiann5 e5族群衝突, hou7支那集團e7-tang3續chit e5話尾koh講做是『官逼民反』iah是『民逼官反』, 是日本人teh煽動......總講1句, 228是歷史e5 MISS. 另工, hoan7-se3 e7換支那人出來抗議是an2-choann2 in ai3 hong5『污名化』, 是an2-choann2 in ai3 phainn7 228 e5『原罪』.

228 iau2-boe7過--去, 歷史ma7無清算. 若有, 支那人be7有che7-che7 e5優勢; 若有, lan2 be7看tioh8 hiah-e5支那集團teh講siau2話to7氣phut-phut; 若有, lan2 be7 ka7 228當做kan-tann hit-koa2受難者家屬e5 tai7-chi3; 若有, 黃昭堂be7肯定馬英九針對228 e5言論; 若有, 今a2日m7是國民黨ai3 ka7受難者家屬懺悔, 道歉, 賠償e5問題; 若有, 台灣人民be7到tann koh m7敢面對228.

支那人集團ham7台派政客學者kap做1 e5新e5統治聯盟. 台派theh8 228來騙選票, 支那人用道歉來合理化in統治地位e5正當性. In long2叫台灣人mai3 koh追究, cho3-hoe2來促進族群合諧, 替中華民國chhoe7出路. Tui3 chit e5出賣台灣人民e5統治聯盟, lan2 koh khah ai3承接228反抗e5歷史, 來治療lan2 400冬hong5殖民e5精神病症頭, hou7台灣ui3 siau2病院pinn3做有是非, 有尊嚴, 獨立自主e5國家.

2006.02.26

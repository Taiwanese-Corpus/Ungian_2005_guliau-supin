知識份子e5責任
Toa7-thau5-lian5
自由派學者發起e5「民主政治kap台灣認同e5道德危機」聲明kap連署活動繼續引起討論, ti7獨派sio連續khia7出來了後, siong7無lan2 e7-tang3看出台灣社會對民進黨e5不滿ham7 chheh心. 民進黨一再用「改革」,「愛台灣」,「本土政權」呼召人民選票e5支持, ma7一再反背人民e5期待, chit-ma2「本土政權」be7 koh再是民進黨e5萬靈丹, 真正是天公伯a2有保佑!

Chiah-e5自由派學者呼召chiah che7人參與連署, ka7社會不滿e5聲音引動出來, 試beh phah開批判e5空間了後, 續落來--leh? In e5行動ti7 toeh? Cha-hng in總算ka-ti7講--出-來, in早to7先ka7 ka-ti7 iam--起-來: 繼續講理, phah開公民社會e5對話, m7-koh be7行街頭. 根本就是teh講廢話, 莫怪hou7人看衰siau5.

Tng in有道德勇氣khia7出來批判了後, soah無beh tann知識份子e5責任, chiu2 ti7讀冊人e5 cham7-chat, che to7是中華民國體制培養e5讀冊人, 先用知識份子e5道德光環跳出來證明ka-ti7 e5存在, chiah koh教示人民ai3 toe3 in行, 橫直在in看--來群眾是被領導e5, m7-koh in m7敢ma7無才tiau7領導群眾, chit-ma2 chiok che7人衝--出-去-a, in soah緊踏tong3-a2: goan2 kan-tann beh出一隻嘴nia5. 西方各國e5知識份子是khia7 ti7勞苦大眾e5立場, 行ti7群眾頭前, 台灣e5讀冊人是bih ti7群眾後piah, m7敢tann行動e5責任.

7月26 e5記者會了, eng暗e5評論節目kui-e5 teh siah chiah-e5學者, 特別是台派ka7批判民進黨當做是ka-ti7 beh用iah boai3用的刀a2, kan-tann in e7-sai2批陳水扁, 批民進黨, 其他e5人若批to7是teh製造混亂, koh hou7人罵做是toe3統派媒體teh khi2-siau2. To7 na2像台派對台灣獨立kap本土政權e5解說, to7算講in前後講法無一致, 互相矛盾, m7-koh kan-tann in講--e5 chiah有準算.

民進黨執政了後sok-an5 e5社會空間, ti7 chiah-e5學者試beh phah開了後(雖bong2 in強調be7有行動, kan-tann beh講理), beh an2-choann2 ti7「國」「民」黨sio-chenn執政權e5時, 創造新1波e5人民運動(m7是beh比siang2 khah爛iah是選peng5)? Lan2 m7-na7 ai3批判民進黨, ian2倒國民黨, 消滅外來政權, ma7 ai3清算反形e5政客, 學者kap社運頭人, koh-khah ai3清洗lan2頭殼內e5中國士大夫思想, kap控制lan2價值觀e5文化霸權. Lan2 m7-na7 beh追求政治上e5獨立, koh beh ai3文化價值上e5獨立.

2006.07.27

讀冊筆記──《羅莎‧盧森堡傳》
Toa7-thau5-lian5
讀《羅莎‧盧森堡傳》, 看tioh8 Rosa Luxemburg kui世人勇敢teh kap體制鬥爭e5性命力. 讀冊, 做研究, 寫文章, 出冊, 演講, bu2組織, 做宣傳khang-khoe3, ui3 i接觸革命運動了後, chiah-e5 to7是i e5生活重心. Chiann5做德國社會民主黨(SPD) e5思想家, 政論家, 組織者kap演講者, i pheng7 SPD其他領導者koh khah優秀, koh khah phah拚, koh khah要求ka-ti7. Ui3 chia看--來, beh chiann5做革命者, 除去思想ham7行動, koh ai3有驚--人e5意志力ham7樂天e5精神力量teh keng, 特別是i e5身體狀況hiah-ni7-a2 bai2.

I用唯物辯證法teh分析歷史發展e5規律, 總結歷史, ma7檢討運動e5經驗, ui3 chia chhoe7新e5發展e5決定因素kap趨勢. 客觀e5社會環境情勢ham7物質條件, koh有主觀e5人民意識思想, 是Rosa Luxemburg teh判斷革命時機e5 2 e5條件.

對lan2來講, 看過hiah che7世界歷史ham7革命運動了後, lan2 an2-choann2用世界經驗來看台灣歷史e5發展? 是an2-choann2 lan2 ui3 17世紀中一直hong5殖民到tann? 清國時代e5反抗是an2-choann2 e7失敗? Hit chun7 e5社會基礎是siann? 日本時代e5反抗kap清國時代有siann2-mih無kang5? Hit chun7 e5物質條件是siann2? 人民e5反抗意識到toh? 228 ti7歷史上ti7政治上e5意義是siann2? 中華民國e5統治基礎是siann2? 反抗運動行到toh 1 kham2-cham7--a? Sio連續反抗失敗, 長期被殖民統治, 造chiann5 lan2 siann2-mih款被統治e5「智慧」? Lan2 ai3了解過去e5限制kap不足, ui3 chia chhoe7 tioh8運動koh phang2--起-lih e5基礎, chhiau5-chhek lan2 e5方向.

台灣歷史發展到陳水扁政府teh hoah ai3保衛「本土政權」e5 kham2-cham7, hou7陳水扁政權ka7民族矛盾theh8來am-kham3 in kap台灣被壓迫大眾e5階級矛盾. Chit e5時chun7, Rosa Luxemburg對運動e5檢討kap對頭人e5批判, tu2-a2好thang來印證台灣社會e5問題.

Ti7農業社會e5清國時代, 經過190冬e5封山海禁, 中國福建廣東開始大量移民(走路求生存), 統治者koh是放牛食草e5統治心態, siong7直接ai3面對--e5 to7是原住民, 平埔kap漢人e5生存鬥爭. 為tioh8 beh生存, tioh8搶土地搶水源, ti7 che過程發生e5衝突是生存鬥爭, m7是族群矛盾. 台灣話講:「放屎號jiah」,「陳tu2陳, giah8刀a2 sio殘; 蔡tu2蔡, 神主牌a2 kong3-kong3破.」無kang7族群, 無kang7宗族, 無kang7所在, 無kang7姓koh有無kang7職業long2有面對生活產生e5衝突.

面對清國統治者e5經濟剝削kap萬萬稅, 人若活be7落--去當然to7想beh peng2, 3年1反, 5年1亂, 統治者利用人民互相e5生存矛盾, 分化被壓迫者e5反抗力量, 台灣hou7清國統治212冬, kian3-pai2造反long2是「義民」鎮壓「暴民」. Hit chun7 e5台灣iau2無形成全體人民共同運命e5意識, 對統治者e5反抗kan-tann是反生存壓迫. M7-koh清國經濟剝削e5規模擴大, 開港kap島內貿易e5發展, koh經過200冬大大細細e5造反事件, hou7本底守ti7 ka-ti7生活範圍e5地方觀念tauh8-tauh8-a2 phah--開, 替後1階段形成e5台灣人意識phah基礎.

17世紀地理大發現, 替西方各國sio-chenn海上霸權鋪路. 18~19世紀歐美國家積極teh擴展海外殖民地, 逼鎖國250冬e5日本接受帝國主義e5「洗禮」. 1868年明治維新了後, 日本開始資本主義e5發展. 1895年日本統治台灣了後, 開始殖民地剝削. 有清國時代累積e5基礎, 台灣chiah有法tou7 ti7日本統治初期形成南北有聯絡e5反抗清國兵ham7日本兵. 初期e5武裝反抗, 是地方頭人領導e5保衛鄉土e5行動.

讀冊人e5中國士大夫思想hou7反抗運動跳be7出封建koh保守e5中華民族主義e5限制, ui3清國時代e5「反清復明」, 到台灣民主國e5「永清」, 一直hou7中國封建思想縛tiau5--leh, tiau5 ti7效忠舊頭家e5觀念, na2 ng3望統治者「良心發現」, na2 siau3想西方強國保護. 另外1方面, 面對日本外來殖民統治, 開始形成「台灣人意識」, 無koh pun漳/泉, Ho7-lo2 / Hak-ngin3, 漢人/原住民--a.

Ti7日本高壓統治kap鎮壓武裝反抗e5另外1面, ma7開始近代化e5建設, 建立現代化e5衛生, 公共行政, 交通kap經濟. 對付「驚死, 愛錢, 顧面子」e5台灣人, 統治者開始安tah地主, tauh8-tauh8-a2形成oa2附統治者e5本土資產階級(買辦). 台灣人e5教育水準提升了後, 海外留學生chih接tioh8世界進步思想, koh有社會主義kap民族主義e5影響, 台灣人開始開展政治運動.

Kap第3世界國家kang7款, 留學生ui3殖民母國chah--tng2-來e5進步思想, hou7反抗運動chit8開始是beh同化beh自治. 結合地主, 本土資產階級, 知識份子e5台灣文化協會, 承認日本外來政權統治, ti7「自治」chit e5終極目標e7-kha, chhui-sak台灣議會設置請願運動, koh有文化啟蒙e5 khang-khoe3. 1928年台灣共產黨成立, ti7黨綱第1條寫明beh爭取台灣民族獨立, ka7反抗運動提升到民族民主解放運動. 看tng2來現此時m7知是toh 1國e5「民主進步黨」, ti7申請中華民國認證成立chin3前, to7先接受蔣經國開e5條件: be7-tang3主張台灣獨立, be7-tang3宣傳共產主義, be7-sai2修改憲法, be7-sai2改變國體國號.

日本國內政治經濟變化, 影響殖民統治政策. 1923年解除台灣人be7-tang3組會社e5限制, 台灣地主開始投入產業ham7金融投資. 本土資產階級為tioh8 beh爭取koh khah大e5發展空間, 增加ka-ti7 e5政治影響力, 進行符合ka-ti7利益e5議會請願運動. 本土資產階級1方面有kap統治者e5民族矛盾, 1方面koh有kap一般勞苦大眾e5階級矛盾, 議會請願運動e7失敗反映chiah-e5矛盾. 統治者極加pun kui2 e5總督府評議委員會e5位that地主e5嘴, 連自治e5要求to免想. Lou7尾林獻堂因為hou7銀行討siau3 e5壓力, 宣佈放棄議會請願運動.

議會請願運動13冬內提出15 pai2 e5申請, 一直無得tioh8統治者e5回應. 知識份子tauh8-tauh8-a2 ka7 khui3力khng3 ti7文化協會, 啟發人民大眾e5文化思想, 支援農民工人e5抗爭. M7-koh台灣經濟ham7社會結構e5轉變, kap讀冊人e5性格, hou7文化協會內底無kang7出身, 無kang7階級e5台灣人有無kang7立場, tiau5 ti7 beh koh停留ti7民主運動(議會/自治), iah是khia7 ti7勞苦大眾e5立場追求民族kap階級解放. 有文化協會做思想啟蒙e5基礎, 台共chiah有thang kap農民工人建立聯繫kap組織, 繼續發展民族民主解放運動.

M7-koh日本共產黨ti7日本國內hong5鎮壓, koh有第三國際對資本主義社會發展趨勢e5判斷e5影響, kap中國共產黨介入, 造chiann5台共內部e5人事鬥爭, hou7台共無法tou7好好a2發展--落-去, 致使影響無夠闊面, 思想無夠深化. 總--是, ti7日本時代開始ng3性命共同體發展e5意識, hou7台灣人ti7 228事件e5時, 有才tiau7真緊to7形成全島e5武裝反抗.

日本時代台灣讀冊人e5「祖國」觀念, 雖bong2是不止a2空e5概念, ti7 1945年日本戰敗, 中國國民黨接管台灣e5時, in動員群眾歡迎祖國軍隊入來台灣. 228事件e5時, chiah-e5地方頭人, 知識份子soah hou7中國國民黨thai5 e5 thai5, liah8 e5 liah8, tak8-e5 chiah ui3祖國惡夢--nih cheng-sin5.

中華民國繼承日本時代e5統治基礎, 透過武器鎮壓, 經濟壟斷, 思想洗腦chit 3大統治術, ti7「反共復國」神話--nih, 台共領導e5民族民主解放運動e5歷史, ui3 chia hong5切斷, 台派教授學者無人敢強調台共e5歷史, khah宣傳iau2是議會派, 自治派chiah-e5投降思想. Ti7中華民國e5歷史解釋kap文化霸權--nih, 民族矛盾hou7 in操作做族群衝突, 台獨主義者to7是製造族群衝突e5罪人.

Ui3祖國惡夢--nih cheng-sin5 e5台灣人, 面對中華民國e5戒嚴統治, 繼續發展對抗性e5反抗運動. 日本時代留--落-來hou7國民黨thai5無tioh8 e5地方頭人, ui3爭取議會權來phah開台灣人反抗運動e5政治空間. 國民黨為tioh8 beh穩固統治基礎, 化解統治危機, 採用過去統治者「以台制台」e5政策. 選舉活動phah--開e5空間, hou7戒嚴時代e5台灣人有表達反抗e5機會, 強化反國民黨e5意識, 促成80年代熱phut-phut e5群眾運動.

M7-koh國民黨有限度開放e5選舉運動, 另外1方面ma7限制台灣人反抗意識e5繼續發展, 無koh提升到以被壓迫階級做主體e5反抗意識, 台灣人e5反抗運動to7 an2-ne tauh8-tauh8-a2 hou7選舉頭人引chhoa7行tui3體制內e5改良運動去--a.

中華民國犧牲農業來促進工業e5建設, 形成80年代群眾運動發展e5條件. 農村破產, 農村人口流入去都市, 工業區kap加工區, 台灣勞工犧牲家庭時間kap勞動換--來-e5 soah是鞏固chio2數統治集團e5利益kap koh khah大e5剝削. 群眾運動ka7台灣人長期hou7國民黨政權壓迫e5不滿kui e5爆發--出-來, m7-tann7挑戰國民黨e5政治限制, koh挑戰思想e5限制. 透過政治聚會kap街頭抗爭, 台灣人e5政治意識一直teh提升, ma7 1 pai2 koh 1 pai2提升抗爭訴求e5層次, 逼國民黨讓步, 無法tou7 koh用過去高壓統治kap政治經濟壟斷e5手段, 台灣人爭取tioh8 pheng7過去koh khah che7 e5民主成果.

群眾運動long3--出-來e5政治空間kap民主成果, soah hou7群眾運動培養--出-來e5選舉頭人搶--去佔--去, pinn3做是chio2數政治精英e5成果, hou7政治精英hoah做是選舉路線大勝利, 嚴重造chiann5群眾運動hou7選舉運動收編--去, 人民群眾pinn3做in kap統治者pun利頭討資源e5棋ji2-a2. 民進黨主導e5體制改良路線, 跳be7出日本時代文化協會e5發展kap限制, tauh8-tauh8-a2 kap人民群眾e5反體制抗爭路線切割, 1方面吸收人民群眾e5反抗力量, 1方面打壓抹烏群眾路線.

本底是國民黨控制e5政治經濟資源, 以台制台政策收tioh8效果了後, 致使國民黨ai3 pang3資源hou7民進黨, 財團, 買辦. 台灣本土勢力teh kap統治集團搶資源e5過程, 需要koh khah大e5政治權力做bah-kuh, 李登輝ti7國民黨內底kap中國人e5鬥爭, 省長直選, 總統直選, hou7李登輝ham7陳水扁奴才變管家. 台派勢力oa2附ti7李登輝kap民進黨身軀邊, ju2來ju2 ka2入去中華民國體制內底e5個人利益鬥爭, 體制改良pinn3做向體制投降, pheng7舊統治集團koh khah需要鞏固個人利益e5來源──中華民國體制.

是an2-choann2台灣e5反抗運動終其尾long2行tui3議會選舉--去? 是an2-choann2民進黨koann7人民群眾e5人頭入體制, chiann5做新統治聯盟e5執政黨了後, 台灣人iau2 thau2 be7開民進黨情結ham7李登輝情結? Ui3清國時代一直到國民黨時代e5保甲制度, hou7台灣人狗咬狗, 無法tou7形成集體e5被統治意識, kan-tann怨人gau5, 10 e5人to7有11 e5派系, 造chiann5台灣人互相be7服e5山頭文化.

中國封建保守e5「尊王」思想, kap中國士大夫e5思想, 對統治頭家效忠, 若換1 e5新頭家, to7搬舊頭家出來抵抗, ui3反清復明, 永清, hou7日本人管khah贏hou7國民黨管, 一直到chit-ma2普遍有人teh講hou7民進黨做不如koh to3-tng2去hou7國民黨管chiah-e5講法, kam2講台灣人生成ai3有統治者ka7 lan2統治? Kam2講lan2 long2 be7-tang3 ka-ti7做主人? 一再hong5屠殺kap鎮壓, hou7台灣人m7敢chhap政治, 反抗事業交hou7別人去做to7好, 橫直別人e5 gin2-a2死be7了, thang3候人若做有起--來, lan2 chiah去oa2--i, khah hiong5--e5 to7割稻a2尾, chiah koh翻頭to3 cham3 1 kha. 反形e5頭人文化to7是an2-ne形成--e5. 讀冊人立場soa2來soa2去e5性格, ma7造chiann5台灣人e5反抗運動階級意識無明確. 西方各國e5知識份子是khia7 ti7勞苦大眾e5立場, 行ti7群眾頭前; 台灣e5讀冊人是teh ng3統治者恩賜e5利頭, khia7 ti7背叛勞苦大眾e5立場, bih ti7群眾後piah.

台灣一直無思想kap歷史e5清算, ma7無整理, 檢討過去e5反抗經驗, chiah e7一直ti7 kang7款e5問題--nih滾ka2, 跳be7出--來, 無法tou7有經驗e5累積. 另外lan2 ma7 tioh8 ui3時代背景kap物質條件來看反抗運動e5發展, 無論toh 1時代e5反抗運動long2是teh回應hit e5時代e5社會條件, ma7是hit e5社會條件限制反抗運動e5發展. Ti7清國時代e5封建農業社會, 農民暴動是頭1 e5階段, 交通ham7資訊流通無利便, 造chiann5無法tou7形成全體台灣人e5意識, 暴動當然chiann5緊to7 hou7統治者分化, 鎮壓--a.

到kah日本時代, 有頂1階段形成e5社會條件, 進入以台灣人對抗外來殖民e5民族反抗階段. 議會運動促成思想啟蒙, 思想啟蒙促成社會運動e5基礎. M7-koh ti7農民佔主體e5日本時代, 階級意識iau2真粗淺, 台灣人意識koh chham-lam7祖國e5幻想, 反抗運動toe3大戰e5爆發hou7統治者ah落底, m7-koh soah替台灣人e5民族民主解放運動phah基礎.

中華民國來台統治了後, 無論是統治政策iah是反抗運動long2行be7出日本時代e5規模. 選舉路線hou7台灣人高度自治了後, 台灣人政治經濟精英soah形成買辦階級, kap舊統治勢力kap做新統治聯盟, 台灣koh 1 pai2面對民族kap階級e5壓迫. Koh來e5反抗運動的確ai3清算投機者, ti7早前留--落-來e5基礎繼續做思想e5深化, 組織勞苦大眾e5階級陣線, 對抗新統治聯盟.

Lan2若整理各人ti7運動khou-a2 e5經驗, ui3社運e5開展, 反國民黨, 經過民主開放, 選舉, 到民進黨執政, 社運消退e5過程, hoan7-se3 ma7看e7 tioh8台灣歷史發展e5縮影.

Rosa Luxemburg講tioh8議會路線e5限制, 簡單1句話to7清楚--a:「參加資產階級政府e5社會黨e5人, tioh8面對chit款選擇: beh, i tioh8-ai3不時khia7 ti7反對ka-ti7 e5部長ham7同事e5立場, an2-ne來, 的確e7 hou7 i無官thang做; 無, i to7 mai3 koh做社會黨e5人.」對行議會路線e5投機者, Rosa Luxemburg講:「In ka7罷工當做1支刀a2, ai3看in e5需要決定beh用iah是禁止. Beh用e5時, to7 ka7刀a2 theh8--出-來; boai3用e5時, chiah koh收起來khng ti7 lak-te7-a2.」議會路線m7是完全be7行--chit, m7-koh ai3清楚主體是siann2, 條件是siann2. Rosa Luxemburg對beh行議會路線e5條件e5看法是:「統治階級ai3知iann2 ti7 SPD議員後piah, 有1 tin7人民teh等teh看, 若有需要, in e7使用革命e5拳頭母.」

民進黨to7像Rosa Luxemburg teh批判e5 SPD e5投機者, ka7群眾運動當做棋ji2-a2, beh用e5時, to7動員群眾行街頭; boai3用e5時, to7講群眾是「街頭暴民」,「台獨基本教義派」,「台獨法西斯」,「大福佬沙文主義」, 禁止黨員參加群眾發起e5街頭遊行. 本底人民是為tioh8 beh追求台灣獨立chiah ka7民進黨送入去立法院kap總統府, 選舉e5時, 民進黨theh8台獨口號吸選票, 選後, 若koh講台獨to7 hou7 in講做是製造族群衝突. 目的pinn3手段, 民進黨khia7 ti7反對台灣被壓迫階級e5立場, 已經pinn3-chiann5做台灣人追求民族kap階級解放e5敵人--a.

無論是beh民主, 進入體制反體制, iah是左派思想, long2是為tioh8 beh追求民族獨立chit e5目的服務--e5, 放棄chit e5目的e5民主to7是假民主. 日本時代台共領導e5民族民主解放運動, 民進黨kan-tann行到1半to7 tong3-tiann7--a.

Lan2 e7-tang3 ui3世界革命歷史學tioh8經驗(m7是copy), 台灣革命ai3評估台灣社會e5條件. An2-ne來, lan2 chiah e7清楚lan2行到toh 1 kham2-cham7, koh來ai3做--e5是siann2? 免koh對民進黨有期待, 免koh kap台派teh ko-ko纏la7 be7清.

對lan2來講, lan2 ai3積極面對準備khang-khoe3, 做思想武裝, 觀察社會力e5變化, ai3 ti7符合社會條件e5情勢--nih, 引導反抗運動e5潮流.

2006.03.14初稿
2006.06.27定稿

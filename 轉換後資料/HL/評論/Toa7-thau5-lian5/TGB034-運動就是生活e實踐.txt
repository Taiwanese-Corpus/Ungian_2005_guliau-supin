運動就是生活e5實踐!
Toa7-thau5-lian5

生ti7台灣, m7是li2 hou7社會改變, 就是li2去改變社會. 受豬狗教育大han3 e5 gin2-a2, 無思想, 無人格, 看be7 tioh8 ka-ti7, ma7看be7 tioh8世界. 

Ka-chai3, 大學時代接觸「運動」了後, goa2看清楚體制e5本質, ma7看清楚ka-ti7, 知iaN2 ka-ti7 beh追求siaN2, koh khah知iaN2 ka-ti7 m7甘願gong7-gong7做奴隸.

「運動」是teh反壓迫, beh phah破扭曲e5價值觀, 重新chhiau-chhoe7人e5價值, 起造新國家, 新社會, ka7 chit-e5原則chiaN5做ka-ti7 e5主體意識, 用chit-e5中心思想去參與獨立運動, 婦女thau2-pang3運動, 母語運動, 工人運動, 環保運動, 原住民運動......, 運動是全面性--e5, kan-taN cheng差li2是khia7 ti7 toh 1-e5位出發nia7-tiaN7.

M7-koh chit 3冬, ti7 1-koa2社運khou-a2看--tioh8 e5現象soah m7是an2-ne: hoah台獨--e5, 無beh講階級; bu2工運--e5, 無teh尊重cha-bou2人; 做女權--e5, be7去思考母語e5重要......, chit-koa2社運團體chiu2 ti7 ka-ti7 e5 khou-a2內底, chiang5(1-e5人)做1款, an2-ne落--來, Vision siuN eh8, ma7無法tou7開闊. 借問, 若kan-taN beh爭取國家獨立e5空殼a2, 無beh討論新國家e5內涵kap文化, an2-ne beh ai3 chit-chiong2繼續人食人e5國家chhong3 siaN2? 若kan-taN beh爭取工人利益, 無beh檢討現此時e5父權體制, an2-ne cha-bou2人e5階級地位ti7 toh位? 若kan-taN beh爭取女權, 改善生活環境, 無beh long3破國家機器, 消滅統治集團, an2-ne lan2 e5 gin2-a2 kang3-khoan2 be7-hiau2講母土e5語言, 學--tioh8-e5是統治者au3-tah e5文化, 台灣人猶原hou7豬a2管.

舊年年底, kap朋友去工會食尾牙, 本底想講, 借chit-e5機會去感受工會e5氣氛, ma7熟sai7長久以來bu2工運e5 sian-pai2, 就heng3-phut-phut kap朋友khok8火車落南, 去到會場, 人chiaN5 che7, 氣氛ma7不止燒loh8, m7-koh kap goa2頭殼內想--e5, 聽--e5無kang5, 顛倒是選舉場e5氣氛, hit-chun7 tng beh選縣議員, kui場long2是候選人teh走chong5拜票, koh 1-e5 1-e5排隊去台a2頂講話, 本底heng3-phut-phut e5心chiaN5 soah chhek--1-e5. 開桌了, 主持人換做1-e5 chheng7-chhah chiaN5 hiam e5 cha-bou2人, 會場e5氣氛sui5 koh變款, 『辣妹』1-e5 1-e5換, 衫愈chheng7愈chio2, 動作愈來愈引動cha-pou人e5原始慾望, koh會落去台a2-kha kap cha-pou人「身體互動」, kui場e5 phok8-a2聲, hoah-hiu聲, hou7 goa2 lak入去「酒店」ham7「貓a2間」e5空間內底, 工會幹部kap員工1-e5 1-e5變做消費cha-bou2人身體e5人客, 小姐ti7人客e5目chiu前thng3 kah光光光, ti7 in e5身軀頂koan5 noa3來noa3去, 少年--e5擋be7-tiau5, 鼻孔血sui5 choaN7--出來. 散場e5時, 聽tioh8 1-e5工會幹部ka7人phin2講:「ChhiaN3 chit團chiah萬5 khou--nia5, lin2若有需要, 會sai2 chhoe7--goa2, goa2 kap in chiaN5熟......」. Goa2 1時分be7清楚是ti7工會食尾牙, ah是ti7「牛肉場」hong5 chau-that?

辦chit種尾牙, 對cha-bou2工人e5尊重ti7 toh位? 工會是工人教育kap戰鬥e5組織, 是beh挑戰chit-e5體制, 社會對cha-bou2人phiN3-siuN3無尊chhun5, 當然ma7是挑戰e5對象, chit-ma2 e5人soah變做嘴--nih講teh做運動, 現實生活顛倒teh chau-that cha-bou2人. 

運動e5原則是ti7生活中檢驗--e5, 做--e5 kap講--e5無一致, beh an2-choaN2 ka7人講li2 teh做運動? Li2 e5人格beh an2-choaN2 hou7人信服? M7免消費cha-bou2人e5身體了後, chiah koh牽thoa kui堆理由來poe2-hoe7, ka-ti7都無法度tou7堅持運動e5原則--a, beh an2-choaN2引動台灣革命e5湧? 做運動無siaN2, tak8-e5 long2會hiau2 hoah, 重要--e5是你an2-choaN2 ka7理念落實ti7生活--nih, 革命chiah是ui3生活中開始.

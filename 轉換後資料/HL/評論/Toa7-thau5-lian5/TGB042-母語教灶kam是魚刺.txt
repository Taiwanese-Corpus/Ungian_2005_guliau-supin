母語教育kam2是chhak8--人e5魚刺?
Toa7-thau5-lian5

九年一貫進行半冬--a, 母語課程ma7 ti7各界giau5疑--nih chhui-sak半冬--a, chit半冬--nih, 媒體對母語課程不止a2 "關愛", chhiang5-chai7用驚--人e5標題teh報導, 2003年2月18聯合暗報『閩南語不標準, 學生罰站』kap 2月20中國時報『莫讓教科書繼續傷害母語』chit 2篇就是其中e5例.

母語課程是關心本土文化ham7母語e5工作者phah拚久年e5 1-sut-a2成果, ti7華語漢字獨霸50 thong2冬e5台灣, chit-ma2 chiah開放1禮拜1~2點鐘e5母語課程, 雖bong2無才tiau7 sui5挽救台灣各族群kiong7 beh khiau--死e5族語, 總是phah出空間hou7台灣社會翻頭重視土地e5語言. Kiam2-chhai2是威脅tioh8統治者e5文字語言--a, chit-cham7-a2統派媒體sui5 koh跳出來彈, hiong5-hiong5看--tioh8, be7-su Ho7-lo2台語chiah是獨尊e5國語.

斟酌ka7看, chiah-e5內容kan-taN khok8-khok8講母語課造chiaN5學生gin2-a2 e5負擔, 母語be7-sai2用羅馬拼音字教, tioh8-ai3用ㄅㄆㄇ注音符號chiah會sai2, chit款報導無了解實際狀況就下價值判斷, kam2 m7是意識型態teh piN3鬼piN3怪? 無先了解台語羅馬字就gia5媒體e5大旗ka7母語教育判死刑, 有iaN2是「m7知市鎮, koh想beh迎媽祖」.

台灣che7-che7人hong5強灌華語漢字毒素50 thong2冬了後, 認為四四角角e5漢字chiah是字, 就是chit款古井水雞e5心態chiah會kioh-si7台語有音無字. 全世界long2知iaN2, 漢字kan-taN是文字系統其中1種, iau2有拼音文字系統, 親像英語, 德語, 西班牙語. Ti7現代化kap科學化e5需求--nih, 日本kap越南long2放棄全漢字e5書寫慣勢, 改用拼音字記錄; 台灣平埔族ui3 17世紀就開始使用羅馬字, 19世紀台語羅馬字chiaN5做民間書寫文字.「一hoan7一, 二hoan7二」, ㄅㄆㄇ beh thai3有才tiau7記錄lan2 e5母語?

過去單一語言kap漢字政策, hou7 lan2 e5現代化受tioh8 chiaN5嚴重e5 sng2-tng7, 目前國校a2各科比例phah平teng5-chhiau5 soah, 雖bong2母語佔tioh8 1-sut-a2空間, 總--是iau2用華語漢字做主體, lan2若是無斟酌, kiam2-chhai2母語課程會hong5當做chhak8--人e5魚刺ngeh ham2-kak8.

母語課程是社會力kap ROC體制ka3力e5結果, toe3 leh來e5體制打壓ma7是必然e5現象, che koh-khah證明走chhoe7體制內改革e5路--nih, 社會群眾e5支持chiah是lan2 e5 Back, 組織群眾力量ma7是lan2 tioh8繼續做--落-去e5 khang-khoe3.

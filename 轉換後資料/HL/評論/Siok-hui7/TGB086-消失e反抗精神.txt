消失e5反抗精神
Siok-hui7
Iau2 e7記得2冬前, 公視tng teh放送歷史大戲『風中緋櫻』, goan2 kiann2 kap goa2 tng teh看chit chhut電視劇e5時, i hiong5-hiong5問goa2講:「Ma-ma, 原住民是an2-choann2 beh thai5日本人?」Goa2 soah gang7--去, m7知beh an2-choann2應. I自細han3 to7看日本bang3-kah大han3(che應該講是1種文化侵略), chit-ma2 teh siau2 Mushiking e5電動, 對日本chiann5有好感koh欣羨, i ma7 bat ka7 goa2講beh去日本讀冊, chhoe7 Doraemon kap珍珠美人魚. Iau2細han3 e5 hau7-senn, 想beh了解chit te3土地e5 tai7-chi3 kap故事, m7-koh lan2做si7大--e5, kam2有法tou7滿足gin2-a2心內e5各種giau5疑--leh?

回想ka-ti7成長e5過程, pe7母無ka7 goa2講過霧社事件是siann2-mih tai7-chi3? Ti7學校, 老師ma7 m7-bat講過霧社事件是siann2? 印象中ka2-na2 bat讀tioh8有關原住民--e5是「吳鳳e5故事」, che to7是台灣歷史教育e5悲哀!

1930年10月27, 日本統治台灣35冬, hit當時e5霧社屬ti7台中州能高郡, 是Tayal其中1支Sedeq生thoann3 e5所在, 霧社事件e5主角, 是Sedeq霧社群, to7是人teh講e5 Tkdaya(早期toa3 ti7 chit-ma2眉溪kap濁水溪頂游, 意思是“toa3 ti7 khah koan5所在e5人”), 包括hit chun7號做Mhebu, Hogo, Paran, Suku, Drodux, Truwan 6 e5社. 76冬前e5秋天, 有1工透早, than3霧社公學校tng teh辦秋季聯合運動會, Mhebu社e5頭目Mona Rudao chhoa7領chit 6 e5社發動攻擊, thai5死134 e5日本人. 被殖民者e5反擊, 寫出悲壯e5反抗歷史.

殖民者beh消滅--e5 to7是被殖民者e5語言, 歷史kap民族靈魂, 日本人是an2-ne, 中國人ma7 kang7款an2-ne, 統治者e5統治手路絕對be7落軟. 霧社事件Sedeq e5命運, theng3好反映全體台灣人e5命運。

76冬後e5今a2日, 台灣猶原hou7不義e5中華民國體制teh chau-that, lan2 soah連反擊e5才tiau7 to無, 台灣人反抗e5精神, kam2講ma7 toe3 hou7風吹落塗e5櫻花kang7款消失--去-a? 白色恐怖e5政治犯kam2得tioh8平反--a? 40冬be7-tang3 tng2--來e5烏名單, kam2得tioh8正義e5對待--a? 民進黨執政6冬, soah kan-tann換tioh8 hiau-pai e5紅軍an2-ne teh ka7 lan2大細聲.

還hou7台灣1 e5清白e5歷史, 是台灣人無thang走閃e5責任. 學校老師iau2 teh教lan2 e5 gin2-a2『偉大的蔣公』, 歷史e5解說猶原是teh延續殖民體制, 中國人thun2踏台灣人e5歷史, ma7 iau2 ti7學校教室內底teh繼續, an2-ne lan2 beh an2-choann2起造有尊嚴e5台灣國?

2006.10.17.

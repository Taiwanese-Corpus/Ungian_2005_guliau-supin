∮文學評論
看頭知尾
－－文學欣賞e5 1-koa2 參考看法
呂子銘
1個文學作品作者自觀念構想、素材收集，一直到實際動筆、修改、siageh 完成，所行e5 辛苦路程，有時a2 是外人想be7 到--e5,讀者看--著-e5 是完成以後e5 mih8-kiaN7，創作過程無一定真知機，有人比喻講：「1個作者na2 像1隻精光e5 狐狸，na2 行na2 ka7 kha 跡chhit 掉。」你kan-taN 看著做好真sui2 e5 mih8-kiaN7，m7 知i an2-choaN2 teh 構想--e5,che 原本是teh 講數學證明，若ka7 用ti7 文學寫作，有tang 時a2 koh 也真su3 配。用欣賞數學證明e5 手路，比喻tui3 欣賞文學創作e5 手路去，可能1-koa2 人khah phaiN2 想，lan2 來看1場魔術表演，chiah koh 用欣賞魔術表演e5 手路來做比喻，無的確會khah 好想。

魔術師ka7 籠a2 tu--出-來，koa3 phah--開，內底空空，助手踏--入-去，籠a2 koa3 kham3--落，鎖hou7 an5,koh 用絨a2布ka7 籠a2 si3-ke3 long2 kham3 gah 密chiuh-chiuh，續--落ka7 籠a2 seh8 幾lo7 lian3,嘴hoah 聲：「看hou7 斟酌！」手ka7 絨a2 布掀--開，Oah！美女變做1隻猛虎，觀眾e5 phok8-a2 聲chiok 久long2 無停！Che 是1場暗會，魔術表演是內底hong5 真歡迎e5 節目。
觀賞魔術是1項爽快e5 tai7-chi3,內行--e5 知iaN2 i e5 機關把戲；外行--e5 khah chiap8看，ma7 會知 i 進行e5 手路，就算m7 知i e5 機關，ma7 是看頭就知尾、看尾ma7 知頭，心適tai7,歡喜就好。
Kang7 款e5 比喻用ti7 1-koa2 藝文作品，像電影、小說、劇本ma7 long2 會通，內行--e5 頭1看就知iaN2 續--落an2-choaN2 發展：
頭前liah8 1個小賊，koh 來確定是beh liah8 江洋大盜；
頭前講i m7 信siaN3，後piah 一定是鬼怪piN3 大齣頭；
頭前講設備chiok 堅固，m7 免檢查，後piah 百面出tai7-chi3,大小災厄做be7 煞。
An2-ne na2 像用固定模式teh 寫故事，結局iau2-boe7 看就long2 知--a，iau2 有siaN2-mih8 thang 看？話m7 是an2-ne 講，文學m7 是單單看故事，內底iau2 有chiok che7 mih8-kiaN7 thang 好欣賞kap 探討。

Lan2 來看，作者i an2-choaN2 創造1篇有血有肉e5 作品。Tai7 先ka7 主要人物排--出-來，情節e5 進行安排hou7 好勢，che 是主線佈局。順主線佈局，沿路展開，na2 看na2 寫，準講寫到半中途，有另外koh-khah 理想e5 寫法，就隨時做chhiau5-chhek，m7-koh chham 主線beh 進行e5 路ma7 be7-tang3 差siuN che7--去。Koh 來beh 安插joa7-che7 副線故事、配角人物、展示作者e5 專業學問，就ku3在作者歡喜--a。
主線、副線phah-tat 好勢，故事ma7 順一定e5 構想進行，這tang-chun7 作者就會tang3 認真發揮i e5 幼路工：
親像用心描寫人物e5 個性、經營對話、創造氣氛、合情合理處理情節e5 轉換等等，chiah-e5 mih8-kiaN7，tu2-tu2 好是lan2 愛看--e5,ma7 是作者hong5 考驗e5 所在。
Lan2 來看1-koa2 例：
頭--a2 無 tiuN-ti5 來，尾--a2 無tiuN-ti5 去，che 是i 自然有e5 結果，若無，kam2 講好khang long2 kui人khioh？
頭--a2 創造1個乖巧好女德e5 姑娘a2,中--a2 koh puh 1個khong-khong gong7-gong7 e5 大khou 呆，kiong7-beh ka7 sak 做堆，結局往悲劇發展，是百分之90合情理--e5。
頭--a2 創造1個堅心修持e5 劍客，中--a2 koh 用不止a2 長e5 文字，描寫另外1個劍客，尾--a2 e5 高潮，當然是2個劍客e5 決鬥，m7-chiah 看了有心適。

準講這款型e5 情節看--落無kah 意，改做下面這款型--e5,會看了an2-choaN2？
「宮本武藏kap 小次郎尾--a2 無beh 傷殺，同齊輔佐明君，為國效忠。」
「A雪認命，kap孝--a2 做堆，委屈khiN5 家，養孝公婆。」
「馬文才良心發現，決定chhoe7 另外e5 姑娘a2,成全英台kap 山伯e5 姻緣。」
看著這款劇本，你會問講：是teh 寫道德勸化教科書，iah 是teh 寫文學作品？Lim 白滾水ma7 khah 有滋味！
M7-chiah 講，故事e5 情節ma7 是ai3 照一定e5 理路進行，be7-tang3 siuN 走cheng--e5,有做戲khong--e5,m7-chiah 有看戲gong7--e5。

Iau2 有hit-lo7 無重視情節e5 文學作品，單純描寫人e5 心理、個性，ti7 文學e5 歷史上ma7 有chiok che7 好作品，這款mih8-kiaN7 lan2 chia 就無beh 加講。

讀著1篇好作品，讀者kap 作者當初時寫這篇作品e5 時間、空間hoan7-se3 離chiok 久koh chiok hng7,m7-koh 讀者心肝頭e5 感動，是long2 kang7 款--e5,ma7 chiok 感謝作者寫作e5 苦心。
Lan2一般人beh 做文學家khah 無hiah 簡單，m7-koh 若kan-taN beh 會hiau2 欣賞就加真簡單，chiap8 看、chiap8 想，koh 經過人1遍1遍來點破，免joa7 久，就會變做1個有品味e5 內行人。

《台文BONG報》出刊到taN 80期--a，che 當中對語言e5 基本方面，像語音、語法、語詞當然是盡量處理hou7 好勢，koh 進1步就希望講文學e5 內涵有欣賞e5 價值，che 是作者kap 編者費心神e5 khang-khoe3,若講有一定比例e5 好作品hou7 讀者看chiuN7 目， he 就是lan2 上安慰e5 tai7-chi3。
【作者是《台文BONG報》雜誌社社長】

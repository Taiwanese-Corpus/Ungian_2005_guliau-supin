【書評】

回歸台灣普羅大眾e5語文
──評《台灣民族普羅大眾e5語文m5白話字》一書
										/蔣為文 ChiuN2 Ui5-bun5
若檢視近代殖民地歷史，咱e7-tang3發現：世界各殖民地ti7脫離殖民母國獨立後雖未必全然e7-tang3幸運來恢復民族母語e5使用，但恢復原有民族母語e5使用絕m7是少數e5個案，亦m7是破壞族群和諧e5原罪！「台灣羅馬字協會」主張台灣人應該恢復使用過去受「國語政策」打壓e5台灣各族群母語，而且chit本新書e5誕生就是具體實踐恢復民族母語e5方法之一。
咱鄰近e5國家m5越南，ti7結束法國近百年e5殖民統治後，終於ti7 1945宣佈廢除殖民者語言，恢復越南語文e5使用kap其國家語言地位。回顧台灣e5被殖民歷史，1945年日本投降後，台灣人終於m7免koh再使用日本殖民者e5語言─「日語」。但隨接無joa7久，台灣人iau2來不及恢復受創傷e5母語，就又被迫tioh8使用中華民國外來政權e5語言─「華語」。時到今日，中華民國chit-e5外來政權iau2-be7完全被清除，台灣e5各級學校也iau2充滿大中國教育，卻有人teh高談「後殖民」，甚至也有像羅大佑chit種「食碗內，洗碗外」kap 「台皮中骨」e5人teh散播「愛台灣不必學台灣話」e5謬論。台灣羅馬字協會出版chit本新書tu2好表示對chit-koa2人e5最大抗議！
傳統上，學界對台灣新文學e5發展long2認定:是1920年代受中國五四運動影響後才開始e5。台灣羅馬字協會出版chut本新書，tu2好點出傳統學界以漢字看待台灣新文學發展史e5盲點！早期賴和等人ti7 20年代提倡用「白話漢文」取代「古漢文」之前，巴克禮牧師早toh8 ti7 1885年在台南發行白話字報紙─「台灣府城教會報」來勵眾人使用白話e5書寫文體。白話字不止ti7一百goa7年前就已經開始使用，即使ti7當代ma7有be7少e5台語文作家、刊物繼續teh用白話字寫作、出版。
Chit pai2台灣羅馬字協會出版《台灣民族普羅大眾e5語文m5白話字》一書，象徵台語文m7-na7停留ti7口語階段，koh khah往書面語e5學術殿堂邁進。該書以白話字e5教學kap研究為主題，共計收有20篇論文，其中一篇由德國學者以英文撰寫而成，四篇全部用白話字書寫，其餘則由漢字kap白話字混合使用撰成。該書值得推薦hou7所有關心台灣語文kap白話字e5朋友！(作者是成功大學台灣文學系助理教授)

文化霸權, 地頭戰kap智識份子e5角色
──A. Gramcsi e5啟示
Thai3-theu5

SiaN2-mih是統治

1-e5政權beh an2-choaN2有效統治? Che m7-taN7是政治學e5基本問題, ma7是台灣ai3面對e5現實問題. 一般來講, 1-e5政權(尤其是外來e5政權) beh統治1-e5地區, 軍事e5暴力鎮壓kap壟斷是第1步, 續--落-來就是建立政治kap行政部門. 

對1-e5外來殖民政權來講, 軍事統治鞏固了後, 完成經濟壟斷體制(殖民性質e5經濟體制)ma7是 chiaN5要緊e5 khang-khoe3. Koh來, siong7長遠ma7 siong7要緊e5 khang-khoe3, 就是在文化kap意識方面ka7被統治者洗腦, hou7 in甘願接受統治.

政權e5本質是「合法e5暴力壟斷集團」, m7-koh若beh有效koh長期做統治, 有形e5暴力m7是siong7有效e5工具. Siong7好e5方式是: ka7被統治者對暴力e5驚惶, 轉做心理kap意識上同意hong5統治. 照an2-ne來看, 統治e5 me5-kak, 就be7-tang3 kan-taN khia7 ti7民間社會(civil society)頂koan5, 不時kek kah phaiN2-chheng3-chheng3; 統治集團已經變作被統治者會tang3看--tioh8, 聽--tioh8 e5任何mih8-kiaN7--a.

An2-ne看--來, 政權m7是古早時hit種君王, i是「現代君王」. Gramsci講tioh8政黨ah是政權e5角色e5時chun7, i an2-ne講: 

「現代君王」無可能是某1-e5真實具體e5人, i是1-e5 Organic e5組織, 有真複雜e5社會因素, i會tang3 ka7集體e5意志變作具體e5形式. 這種Organic組織ti7歷史發展過程中產生--出-來, che就是政黨, 是社會siong7重要e5細胞(Cell). Chit-e5細胞內底, 集體意志會khou做夥, 變作包山包海e5 mih8-kiaN7.

這個現代君王m7是指某mih人, i是1-e5權力集團, 1-e5「歷史集團」(Historical Bloc). 就算換人hoaN7政權, ma7無才tiau7轉換統治e5基礎. Chit-e5集團有ka-ti7 e5政治意志, koh會ka-ti7生thoaN3, 維持i性命--e5, 除起政治kap經濟, 就是Gramsci講e5「文化霸權」(Culture Hegemony).

文化霸權siong7直接ma7 siong7有系統e5手法, 就是透過媒體kap教育. 這款統治形式會ka7被統治者e5靈魂注麻射, hou7人甘願接受chit-e5霸權ka7統治. 活ti7這lo7設計--過e5氣氛內底, lan2 hou7統治集團牽--去, in an2-choaN2講lan2就an2-choaN2信.

搶地頭
Gramsci ti7監獄--nih反省Italy(義大利)chiaN5世紀e5革命經驗了後, i真清楚: Italy共產革命e5步調, kap 1919 ham7 1920年hit-chun7比--起-來, 會ke chiaN5慢. 

I提出1-e5理論, 認為歷史e5發展, 特別是革命e5發展, 會一直起起落落. France(法國)革命kap Napoleon(拿破崙)時代革命e5湧phah--起-來, 接續--落-來e5時期, 湧就退--落-去-a. 1848年, 革命e5湧koh eng2--起-來, 1870年了後, 社會變革koh變作無kang5 e5形式teh進行. Gramsci運用軍事e5比喻:「Chit-chun7, 歷史e5湧退--落-去iau2-be7 koh起--來, 無全面鬥爭(the war of maneuver) e5勢面, 運動e5路線ai3 tauh8-tauh8-a2轉形, ai3先khut落來經營基層搶地頭(the war of position), chiah有才tiau7 ti7久長e5鬥爭--nih得tioh8全面e5勝利.」

Gramsci koh講, 革命黨siong7要緊--e5是起造新e5文化霸權. Tai7先tioh8-ai3先創造新e5政治價值, 用chit-e5新e5價值來搶思想, 意識kap文化e5主導權. Gramsci認為, 勢面chiah bai2, 革命若beh成功, tioh8-ai3先搶tioh8真che7地頭, tauh8-tauh8-a2改變群眾e5觀念, lak tioh8文化e5領導權.

智識份子
Beh建立新e5文化霸權, Gramsci特別強調智識份子扮演重要e5角色. 智識份子ui3統治者e5教育體制得tioh8智識, i若接受統治者e5價值觀, 就會甘願做3-kha-a2,1 m7-koh i若有徹底反省, 就會khia7來群眾chit-peng5, kap統治者對抗.

為tioh8 beh創造社會新e5民族意志(collective national will), 智識份子be7-tang3 khia7 koan5-koan5, i tioh8-ai3 kap群眾khia7做夥, in e5觀點ai3接受群眾kap運動e5檢驗. 

Gramsci講, che就是革命e5智識份子(organic intellectual), in be7-tang3 kan-taN heng3 thih8, ma7 m7是kan-taN beh煽動群眾e5情緒, in ai3 chiaN5做新價值e5創造者, 新運動e5組織者, 實際參與群眾e5生活.

結論
Gramsci寫《獄中扎記》e5時, 反省Italy e5革命運動, i認為: beh創造新e5政治價值, beh建立新e5文化領導權, 起造新e5政治經濟體制, tioh8-ai3有1-tin7革命e5智識份子, 1步1步佔地頭, ui3觀念kap思想開始引動革命. 行到21世紀--a, 革命be7-tang3 koh ng3望「政治明星」, tioh8-ai3靠組織--起-來e5群眾, 用集體e5意志kap行動創造新e5歷史.
1 日本統治時代, 台灣人k"日本人叫做「4-kha-!」, 罵in是cheng-seA, aa附日本人?台奸, k"叫做「3-kha-!」.

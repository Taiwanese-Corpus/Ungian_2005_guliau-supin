支持用台語教冊e5台灣老師
台語文團體對「傅崑成反台語授課事件 」e5共同聲明

語言m7-taN7 kan-taN 是溝通工具nia5，上重要--e5，koh 是文化e5 母體，無語言就無文化。台灣文化會soe-bai2 到這款kha 步，就是各族群母語久長受著壓制－－政治強權、經濟力、文化侵略。政治是上 ah 霸--e5，主導教育kap媒體，用兩支利劍，真簡單就會tang3 滅人e5 文化、滅人e5 族。中華民國e5 國民黨政權為beh 殖民統治台灣，beh-oa2  五十年來，逼台灣人講華語、寫華文，用兩支劍斬台灣語文e5 根，先滅台灣語，chiah 滅台灣各族。
消滅一個民族，有e5 用武力屠殺，親像猶太人tu2--著e5 運命；有e5 是語言文化hong5 消滅--去，親像台灣平埔族kap che7-che7 第三世界e5 民族，兩種方法long2 是大屠殺(Holocaust)。結果，猶太民族無滅，平埔族消失--去a，血統上有平埔族，語言文化上少有平埔人。
台灣人為無beh-koh tu2 第二pai2 e5 平埔族運命，無分族群，long2 有人投入母語文化運動，久年e5 抗爭、用心計較，chiah hou7 社會接受「母語是民族文化寶貴e5 資產」、「講母語是人e5 基本人權，也是民族e5 尊嚴」這類e5 觀念。這時台灣社會也tauh8-tauh8 開放，聲影媒體上漸漸響應民間e5 需求，台灣語節目愈來愈che7;教育方面，母語教育已經有檢討e5 空間，少人liah8 講母語做無水準e5 tai7-chi3，lan2 也歡喜有che7-che7 親像楊維哲這款有文化良知e5 老師、教授，ti7 教育上提倡、寶惜母語，hou7 台灣e5 未來看著光me5。
立法委員傅崑成身為民意代表，無現代人應該有e5 基本觀念，駛車倒退lu，要求老師上課kan-taN 會sai2 講華語，就是中華民國政府所講e5「國語」；「國語」這個詞是野蠻、專制e5 名稱，中華政權來台灣了後，無採用本地語，要求台灣人講華語，che 就叫做「殖民」。只要「國語」政策存在，ti7 台灣無論an2-choaN2 選舉，這個政權就是「殖民政權」，che 是真簡單、明顯e5 理由。傅崑成先生會反對老師用「非國語」上課，顯示i e5 觀念無現代智識，koh 停ti7 封建、專制e5 古早時，也充分表達中國人「殖民」台灣e5 心態。身為台灣人，無論toh 一個族群，long2會痛心，goan2 台語文團體，beh 向台灣人民呼籲：
譴責傅崑成！
支持用台語教冊
e5台灣老師！
講台語救台灣民族！

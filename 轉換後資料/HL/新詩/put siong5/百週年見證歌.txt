百週年見證歌

主後1965年8月第3版
 
感謝上帝大恩典
1百週年白話編
祈禱上帝無ia3-sian7
求主賜福講自然。
常常祈禱無灰心
救主耶穌beh再臨
咱信上帝有責任
靈魂無救m7甘心。
常常祈禱做戰甲
咱hou7魔鬼太攪吵
Beh救同胞著趁早
驚伊靈魂受枯khoah。
咱的祈禱著實在
我有經驗才會知
聖神kap咱有同在
招呼引chhoa7人就來。
咱著常常來祈禱
囝仔大細攏來學
主的工程咱著做
才be7辜負主功勞。
祈禱的人無興趣
信主就是ma2-hu-hu
靈魂咱to7緊爭取
才免陰間hou7火pu5。
陰間所在真艱苦
萬幸咱有主耶穌
傳道牧師報咱路
才免地獄落火湖。
去赴包車有8隻
4百外人的數額
大家to是旅館企
上帝賜咱真夠額。
台南實在真正遠
暗頭坐車到天光
會友真濟無te3算
受伊款待真chap8-chng5。
十六早起大禮拜
美國牧師企講台
台灣傳教大迫害
咱的福氣tui3伊來。
禮拜做了著歇睏
傳道便當提來分
芎蕉順續分hou7阮
小食的人to有偆。
食飽著去運動埕
講hou7無去的人聽
電火真濟也有影
竹仔舖到歸滿埕。
設備的人真正巧
專用竹仔做椅liau5
頭尾鉛線提來liau7
Hou7我be7曉著算條。
會友大家坐落椅
青年男女吟聖詩
牧師真會講道理
講起著是百週年。
外國姑娘聯合講
赴會有三萬外人
感謝上帝大疼痛
高山兄姊真濟人。
牧師講了就迎燈
會友大家攏進行
感謝上帝大得勝
公路汽車攏全停。
全島分做十六隊
有裝天使真古錐
1台汽車妝真sui2
路邊的人看歸堆。
迎燈未煞我歇睏
行去學校四界un5
二層眠床分hou7阮
真濟會友tiam3有偆。
台南我to m7 bat到
傳道chhoa7阮伊做頭
拜堂市內行透透
Kap伊參觀百貨樓。
新設教會有迎旗
我有kap伊舉1支
受著大會的好意
代表的人有領錢。
第二世紀我六十一
我teh講話有照實
想beh印版有消息
頭尾攏算有三日。
十八早起來嘉義
就來宣道社通知
講起印版的代誌
順便問伊loa7濟錢。
伊講算咱1千箍
價錢m7敢亂亂呼
求主來開咱的路
Hou7咱m7敢做糊塗。
無論印出loa7濟本
提hou7同胞大家分
咱做聖工盡本份
咱著救人的靈魂。
祈禱咱著真扑拼
來起教堂才會成
飛龍牧師攏有影
我來見證講lin2聽。
牧師愛設佈道所
設立長老來招呼
我心知影去chhoa7路
傳道先生會招呼。
十分所在是山頂
去設拜堂頭1間
大家歡喜去ia7種
仰望上帝好收成。
日子teh過目1 nih
我厝禮拜租7年
禮拜學生坐tiN7-tiN7
每年人數有加添。
我厝禮拜真細間
新起拜堂來進行
祈禱上帝有得勝
會友大家來贊成。
拜堂實在起真sui2
四邊有欠牆仔圍
囝仔石頭提來lui7
玻璃撞破就克虧。
卓e5牧師來報阮
愛傳代代的子孫
阮用心神做這本
也愛救人的靈魂。
拜堂典禮是實在
牧師會友大家來
阮有拜堂真佳哉
我若無講lin2也知。
第一世紀印1擺
有設拜堂這本來
咱有聖神來同在
大家熱心才應該。
庄腳會友做be7到
市內會友企洋樓
兄姊疼主做會到
淡薄寄付阮庄頭。
印版來獻1千箍
若收beh買紅毛土
城牆鐵門有堅固
大概按算二萬箍。
鄉村拜堂離阮遠
阮也關心禮拜堂
同胞若beh詳細問
歡迎你來禮拜堂。
感謝上帝真正疼
祈禱萬項hou7我成
人人欣慕我好命
Kap人企起台北城。
世間萬物會改變
我主疼咱siong7自然
Beh做物件真利便
免請看日來延chhian5。
上帝恩典第一大
來聽我唸見證歌
暝日伊有照顧我
免受重擔來著磨。
我愛為主做見證
頇顢boe7曉講真明
若是有合你路用
感謝上帝無時停。
為主見證我真愛
M7-bat聖經講boe7來
我有經驗真濟擺
無相棄嫌大家來。
歌仔我是boe7曉唸
求主智識ka7我添
後來進步就漸漸
唸若m7著ka7我嫌。
上帝會暗也會光
賞賜逐項攏chap8-chng5
衣、食、住、行咱有ng3
感謝上帝賜咱物。
創造萬物到六日
七日著守安歇日
這日著休咱的穡
伊有備辦咱伙食。
伊會出日kap落雨
瘦地hou7伊變肥土
所種五穀伊照顧
M7免煩惱無收租。
咱種稻仔kap草菜
日曝雨沃大起來
感謝上帝至仁愛
著來敬拜才應該。
今beh對頭來講起
我父失明hit當時
胡梅是我小名字
平溪鄉是我本居。
講起細漢的苦情
我beh徹底唸hou7清
阮母生我ti7山頂
經過六十一年前。
家貧kap人無比並
安分守己著正經
驚阮枵餓無衫穿
終日著磨無時閒。
老父耕農來趁錢
向望快活出頭天
拖磨過頭煞致病
無死目珠變青瞑。
老父青瞑無sia2世
路尾kap人學籤詩
Hit時我也攏會記
年紀tu2好9歲時。
想起當時真可憐
散赤身份人看輕
為著細子一大陣
Beh chhiaN5子大著認真。
我著牽父去出外
賣卜算命渡生活
暝時去ka7人借toa3
實在艱苦無快活。
有時也著入內山
受風受雨受枵寒
身軀扑tam5無衫換
只有一領布袋moa。
講起細漢艱苦代
若無講出lin2 m7知。
有時啼哭流目滓
也著罔忍才應該。
每擺牽父去出外
山路歹行沿路跋
老父受氣就罵我
頇顢軟chiaN2無快活。
老父失明無sia2世
Chhoa7去抽籤來趁錢
暗時歇ti7阮大姊
大姊tiam3 ti7 Khah-ji7坑。
透早起來緊行路
Beh去深澳chhoe7阿姑
路尾遇著做風雨
身軀沃kah tam5糊糊。
雙腳行到姑厝內
阿姑看見伊著知
阿姑看著流目滓
緊緊衫褲提出來。
衫褲hou7阮父子換
可憐父子lin2會寒
Chiah nih8歹命beh an2-choaN2
阿姑煩惱ti7心肝。
去kap阿姑tiam3一暝
著lin2 ti7時出頭天
阿姑目滓chhap-chhap滴
留這查某是beh ni5。
十歲ka7我賣出去
賣hou7林家去chhiaN5 ti5
聘金收伊八十二
Hit時的錢較大圓。
我入林家幾若年
佳哉大官趁著錢
趁錢店仔就來起
頭尾開有四五年。
Hit時建設火車路
店，開ti7十分寮埔
過日to也boe7艱苦
食穿kap用攏真sou。
自我入了林家內
Beh講婚姻hou7 lin2知
男女若無相意愛
父母m7 thang強主裁。
丈夫m7 bat受艱苦
錢若有趁會曉sou
放蕩lim酒khai查某
Boe7曉thang想的查甫。
歹命tu2著歹尪婿
出名查某亂亂khai
久久罕得轉1擺
趁錢無想提轉來。
丈夫燒酒若食醉
時常ka7我掠來搥
扑kah烏青kap凝血
M7-bat道理真克虧。
我講的話是實在
性te7若起伊就sai
血氣凝ti7頭殼內
順續致病boe7起來。
運命哪會chiah nih8歹
身軀koh再來受胎
講到生子淒慘代
Boe7到足月流出來。
Boe7 bat經過m7知影
腹肚teh疼也著行
腰ha5茶khah上山嶺
Kap人挽茶四界行。
別人看阮可憐代
就去吩咐阮母知
阮母chhoa7我轉厝內
囝仔一時流出來。
出世就死真無彩
死去三日無人埋
家官也無來看覓
煞hou7叔公提去埋。
M7是枉屈亂亂講
受伊薄情真無通
是我歲少有較憨
Kap伊計較也應當。
代誌真濟講boe7盡
Boe7會徹底論到盡
小妹來kap lin2見面
Beh講信主的原因。
三十五歲子koh生
Ui帶無落疼歸暝
病到實在險險死
家內創到攏無錢。
患著這款危險病
連請十三位先生
Sai公跳童請不離
也無功效到半絲。
金紙燒到滿滿是
請無較gau5的先生
眾人講我穩會死
性命險去歸陰司。
三十六歲病過頭
家內病到亂操操
想beh信奉基督教
我叫丈夫伊出頭。
丈夫歡喜ti7心內
去請會友雲南來
Hit時偶像就無拜
金紙順續收起來。
拜託雲南伊去請
請卓牧師阮厝行
替我祈禱緊勇健
續講道理hou7阮聽。
我病耶穌醫我好
恩情我m7敢扑無
主的工程我著做
才免辜負主功勞。
魔鬼攪擾真艱苦
決心我才信耶穌
牧師報我行正路
以前boe7曉暗暗摸。
牧師報我我報人
歡喜做上帝的工
上帝實在真疼痛
有差救主醫病人。
丈夫hou7牧師勸解
叫伊信主合應該
後來性te7有漸改
順續木主收起來。
得著道理尪某好
三十八歲尪死亡
靈魂上帝召轉倒
家內放hou7我發落。
丈夫死了真僥倖
日本的錢欠歸千
蕃薯我著緊來種
也thang飼豬債來還。
會仔也有招真透
三箍五箍真正chiau5
每月會錢納了後
偆e5提去還店頭。
負債還人七八年
攏無煩惱到半絲
Lin2若m7信免相chiN3
平安較贏人偆錢。
丈夫放落二子兒
大漢叫做林連枝
連枝七歲父就死
連欽只有五歲時。
為著培養子成器
我著經營做畚箕
艱難受苦罔peng2變
做母應該著chhiaN5-ti5。
我做畚箕真艱苦
天光做到半暝摸
頇顢boe7曉做頭路
做到手皮強beh糊。
Hit時日本teh管理
Tu2著戰亂的天年
淒慘台灣老百姓
艱難受苦有八年。
Hit時逐位配給米
無夠著愛摻蕃薯
食落無飽餓boe7死
也無別物thang相添。
豬肉每個配三兩
配給證明歸大張
大細攏總配同樣
Beh買著記ti7 hit張。
Hit時布類配給少
大細boe7-thang穿到燒
有錢買無真可惜
戰爭也是天意著。
戰爭原本是天意
抽去百姓人子兒
派去前線有人死
家內悲傷lam7淚啼。
現時囝仔m7知影
Boe7-bat見過boe7曉驚
Chiah久thang講真好命
父母教示lin2著聽。
勸lin2列位小朋友
文化發達真自由
學問智識著研究
Boe7曉iang人不自由。
光復了後第二年
Soa2來瑞芳做畚箕
Hit時物資直直起
錢銀大圓便細圓。
O-lo2感謝主的疼
照顧阮身軀勇健
阮子長成愛hou7人倩
相chhoa7 soa2來台北城。
我今ti7幼稚園做工
主內兄姊來幫忙
感謝大家gau5疼痛
我無認真報答人。
聖靈有來感動我
Beh唸勸世見證歌
以前我有燒金紙
實在艱苦無快活。
大家大官伊來死
有燒庫錢去hou7伊
也有企靈kap做忌
猶未信主hit當時。
生日功德攏有做
做去逐項真整齊
是我致病才khi2-cheh
偶像ka7伊拜一koeh8。
道理無聽我真憨
才著去服事鬼王
Hou7伊迷去人煞憨
信主了後才精kong。
上帝無像人m7拜
玉皇假佛人m7知
大家著研究看覓
聖經若讀就會知。
以前偶像我有拜
豬公我也真捷thai5
家內世事thai5三擺
做戲鬧熱相爭thai5。
家內豬公thai5 7 隻
著尾豬頭才夠額
四邊偶像攏chiau5謝
謝了險去做乞食。
豬公thai5濟teh品捧
服事偶像真無通
啥事阮會hiah nih8憨
稱呼張儀是天公。
掠做這項真要緊
金器提去當林藤
親情朋友請歸陣
浪費濟濟算boe7盡。
皇帝tui3天真無禮
亂封張儀伊1個
封伊叫玉皇上帝
百姓順趁m7敢keh8。
總統也信基督教
上帝祝福伊真gau5
怎樣lin2會想boe7到
去拜偶像m7著頭。
做忌論理是不孝
攏是子孫食chheN-chhau
在生有食1粒豆
較贏死了拜豬頭。
勸lin2父母著有孝
相招信主才有gau5
耶穌真理bat會透
後日子孫會出頭。
尪某大家著和好
有孝家官家內和
若有穡頭大家做
食穿kap用免驚無。
做人子兒著孝順
兄弟合和莫kheng分
有孝二字做根本
留好模範傳子孫。
細漢老母liap8屎尿
驚咱枵寒穿無燒
忤逆父母人愛笑
孝順父母有較著。
講起丁蘭的代誌
苦毒in母跳落埤
一時反悔已經遲
順續跳落beh救伊。
丁蘭跳落水了後
救無in母亂chhau-chhau
水內四界chhoe7透透
只有摸著一塊柴頭。
柴頭提轉in厝內
啼lam5哭淚真悲哀
三頓捧飯ka7伊拜
木主源頭tui3 hia來。
In某心內無歡喜
開嘴出聲就罵伊
就罵丁蘭不孝義
死了有孝已經遲。
丁蘭伊是大不孝
親像畜生哪有gau5
傳設木主hou7人孝
Lin2來學伊m7著頭。
以前博局我真愛
Kiau2場常常teh往來
有聽道理我才改
Beh講見證hou7 lin2知。
道理m7-bat boe7改變
敢開kiau2間tong人錢
博局我也真愛變
才boe7得著重頭生。
道理有明才知影
心內非常的驚惶
今我已經有想定
Kiau2間m7敢參人行。
聖神感動我做工
有人笑我是痟人
工作1人做1項
大家所做無相tang5。
夏令培靈會的時
Ti7基隆海水浴邊
Hit時我有撥工去
得著真好的教示。
我tui3牧師李幫助
蠟燭ka7伊討1支
講beh提轉傳道理
實在攏無傳半絲。
招人信主無錢趁
靈魂無救心不安
艱苦著磨免怨嘆
心肝快樂就平安。
上帝beh救咱靈魂
也beh祝福咱子孫
天堂福氣咱有份
免落地獄去沉淪。
世間的人真苦楚
只有倚靠主耶穌
伊beh chhoa7咱行天路
免落地獄暗暗摸。
耶穌是至好朋友
知咱煩惱kap憂愁
Kap咱交陪到永久
若有欠缺tui3伊求。
耶穌叫咱行天路
無論危險a2艱苦
時刻伊ka7咱保護。
耶穌的恩第一大
Hou7人釘死伊復活
然後上天天頂toa3
信仰耶穌有永活。
耶穌釘死ti7十架
為咱罪人眾大家
替咱罪人來受死
贖罪功勞歸ti7伊。
替咱釘死十架頂
流出寶血洗咱清
今咱著學好品行
才會報答伊恩情。
信主的人有福氣
咱是上帝的子兒
天堂永遠咱企起
著來o-lo2感謝伊。
主會醫病kap趕鬼
Hou7咱kap歹來離開
大家著聽我的嘴
末日靈魂有所歸。
聖經教示著實行
咱的國家才會興
吟詩祈禱會得勝
願主保守國和平。
小妹歡喜做見證
平安快樂心真清
攏無煩惱食穿用
信靠耶穌最光榮。
咱na2出外的旅客
天堂才是咱祖家
旅客一暝歇客館
天光起身無遲緩。
逐人出世空手來
計謀富貴積錢財
咱tiam3世間若眠夢
到尾攏總是空空。
勸lin2列位好朋友
福音真理著承受
主beh koh來迎接你
Thang kap耶穌同上天。
我tiam3 ti7台北民生路
二百二四講清楚
雖然所tiam3無thang好
請lin2大家來thit-tho5。

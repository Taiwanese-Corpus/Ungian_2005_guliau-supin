∮BONG報選詩
月台
吳正任

 
Kha步起起落落
Chham 時間走sio-jiok
有人iat8手
有人sio-lam2
PoaN 戲kang7款
有人甜蜜相逢
有人心悶悲傷

起起落落e5 笑聲充滿月台
Oat8頭邊--a2 e5 角勢
有人目屎kiong7-beh lin3--落-來
Che 是相逢kap 離別e5 關界

不斷出出入入e5 人客
不斷來來去去e5 歲月
1目nih，gin2-a2 liam-mi 大han3
少年--e5 liam-mi 頭毛嘴鬚白
悲傷  歡喜  團圓  離別
Khi-khiau e5 情節，tak8工ti7 chia poaN演

講長無長，講短無短
講闊無闊，講eh8無eh8
舞台頂，5彩10色
戲齣不止a2 精采
有人難分難離，ng3望時間停止
有人目chiu 金金相(siong3)
Theng3候e5人nah iau2-boe7 tng2--來？
 
歡喜傷悲，1幕1幕上演
虛幻iah 實在
Hou7 人分be7 清
是poaN戲iah 人生？

往日不再
「做戲e7-tang3 先試排
  人生無法tou7 重來！」

尾班車過站無停
用目尾sut--1-下
Chham 驛頭講bye-bye
放sak bong5霧ta3 4邊e5 月台

上車，落車
出外，tng2--來
起起落落e5 kha步聲
有輕鬆ma7 有沉重
是起點？Iah 是終點？
Che kha步踏--出-去，to7是天涯……

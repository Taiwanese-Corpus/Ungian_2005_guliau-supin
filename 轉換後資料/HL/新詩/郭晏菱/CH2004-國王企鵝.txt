國小學生組口說藝術 第三名

                        國 王 企 鵝  

文開國小 郭晏菱
指導 鄭介文老師

嗨！逐家好！聽講，彰化是一個好所在，所以，阮昨暗kui暝long2睏be7去，等be7得thang天光；天phu2-phu2仔光，阮就起來leh穿鞋釣襪、梳妝打扮。
我leh想，恁一定感覺真giau5疑：阮khah穿ma7是這領衫，按怎梳妝，按怎打扮，long2 ma7是這個款？變ma7變無步，piN3 ma7 piN3無蠓。哎呀，講hou7你bat,嘴鬚就拍結。其實，阮不止仔bat禮數，koh真有頭殼。阮知影，這種場面，就愛穿kah有一個款，chiah be7犯人嫌，尤其是，若hou7面頭前這幾位「大人」看無上眼，嫌一擺，就會扣一分，七扣八扣，就免想beh著冠軍。
嗨呀！得冠軍，提金牌，逐家long2真愛。但是，若是隨便穿穿--咧，黑白講講--咧，冠軍leh看無希望，金牌就會換別人。所以，來到chiah-ni7濟「人」e5世界，逐家long2是leh展工夫，啥人ma7 m7認輸；ah若輸人koh輸陣，leh看就會真歹看面。
講著展工夫，阮上愛展--e5,就是掠魚e5工夫。有一句激骨話講：「腹肚飽飽，專步數；腹肚iau-iau,就無半步」。阮上時行藏落去水--裡，kap魚仔bih相尋，就是「人」leh講--e5:掩咯雞--啦！有時陣阮掩--咧，魚仔走去藏；有時陣，換魚仔掩--咧，阮就走去bih,逐家放伴做鬼，愈sng2愈趣味。
有e5魚仔尋無所在thang好bih;一青狂就烏亂衝，煞去撞kah大孔細裂，阮ma7會趕緊泅去伊e5身軀邊，koaN7籃仔假燒金，ka7伊安慰，ka7伊關心。其實，阮已經iau kah腳酸手軟，大腸告小腸。但是，be7使急喔！食緊是會long3破碗。所以，這個時陣，著愛寬寬仔等，慢慢仔尋，若是看著細尾魚仔，就放伊去；ah若是肥軟仔肥軟--e5,無食ma7 拍損。
阮leh食物件ma7 long2有準節，絕對be7食kah大細頓，ma7 be7一頓久久，兩頓相拄。墨賊仔是阮e5點心，大尾魚仔chiah掠來做正頓。M7-koh,墨賊仔滑溜秀，你若掠一下無好勢，咻--一-下，伊就溜kah無看見腳手；koh會放烏墨水，臭kouN-kouN，烏chap-chap,若m7是阮有撇步，哪有chiah-ni7簡單就掠in會著。 
其實，ma7 m7是阮有什麼撇步，實在是阮e5嘴內有一項無人有e5寶。人leh講：江湖一點訣，講破就m7值。Chit-ma2,請逐家倚khah近來看，看阮e5嘴舌面頂，kap人無仝款e5軟骨，一排、二排、三排、四排，親像leh khia7衛兵，每一個衛兵，雙手giah8一隻短刀，顧ti7嚨喉口，阮就是靠chia-e5軟骨leh趁食，chiah有thang食kah水抹抹。
唉呀！呂洞賓顧嘴無顧身，阮哪會開嘴合嘴就是一直leh講「食」，煞be7記得beh開始孵卵。逐家斟酌看阮這粒卵，哇！金sih-sih koh圓滾滾neh!看外表就知腹內，這粒卵若是孵會--出-來，絕對是狀元才。 
但是，想著舊年彼粒卵，我就會chiok傷心，ma7會感覺真歹勢， 因為孵了煞失敗，hou7全國e5人真失望，阮趁這個機會ka7逐家會失禮，che long2是阮第一擺孵卵，無啥物經驗e5關係。
人leh講：一瞑無眠，三日seh8神。Ti7 hit六十幾工，阮每工long2睏無飽眠，tiN7-tiaN7 thiam2 kah流目油，頭殼gong5車車；kui身軀e5骨頭酸了了。
阮某真好心掠魚仔beh hou7我食，koh會hou7我惡：
「妳真kham3目neh!妳是無看著我leh孵卵--hiouh？」
「孵卵更加愛食補，chiah會有元氣thang好孵。補胎khah贏leh做月內，這個道理，你kam2 m7知？」
「你mai3 koh吵--嘍-啦，孵卵是皇帝大neh!」
阮某看我真固執，咳！吐一下大氣，seh8一下頭做伊去。
一直到最後hit幾工，阮某chiah來khu5 ti7我e5身軀邊，我看伊，面憂面愁，哀哀chap8-chap8!
我就講：「哎呀！妳是leh煩惱啥？」
「煩惱咱兩人辛辛苦苦生--出-來e5卵會孵be7出--來！」
「呸！呸！呸！你這支烏鴉嘴，頭一擺孵卵就leh phah粟衰。我無想beh聽，妳上好閃khah遠--咧！」
會記得，上尾仔hit一工，我e5目睭去hou7一個物件kong3--著，腫kah一粒na2麵龜仔--咧，阮某尋著機會，叫我去歇睏，我講：男子漢、大丈夫，這點仔痛算啥？無代誌！無代誌！M7-koh,我開始會著急，坐ma7坐be7-tiau5,因為，我屈指算算--咧，時間應該beh到--lou。
我急kah一直leh流凊汗，阮某看了leh m7甘。但是，伊ma7急kah話long2講be7出嘴，只是會曉一直叫我去歇睏。我火氣真大，koh-khah歹聲嗽，阮某煞leh流目屎，我chiah落軟，講：唉呦，你e5目屎就親像水道頭，連按呢ma7 leh哭？
阮某koh繼續一直hau2,我心肝ma7亂操操！
唉！想be7到第一擺孵卵，hut kah尪仔某話了了，卵ma7死翹翹，講啥物大丈夫，孵kah來煞變做臭豆腐，講--起-來實在真厭氣！
人leh講：聽某嘴，chiah會大富貴。阮ma7知影：家和萬事就會興。這擺，我kap阮某ioh kah真好勢，這六十幾工，我long2穿真燒，睏真飽，吃上好--e5,lim上補--e5,三不五時ma7 long2有leh做運動。
哇！這個紅嬰仔「頭大面四方，肚大居財王」！
嗯！Che m7-chiah是正港e5狀元才！出國去參加比賽，絕對會theh8金牌、光榮倒轉--來！                                                                                             


1999台語長短詩

王宗傑

1、展覽

二三支嘴

一大堆話

舉辦一場

性命的聯合展覽會

1999/8/1

2、古典美人

布條仔纏一對

發炎無死的跤盤

包著久久長長的臭味

封汝作三寸金蓮的美人

綁過八百年千千萬萬的性命

活佇講仁講義講智慧的帝國文化

1999/8/1

　

3、冤仇人

冷漠的目珠

射出惡毒的箭

共汝釘死佇日頭跤

1999/8/1

4、政治體制

烏色的蜘蛛

吐烏色的網

網汝的手汝的跤

網著土地的運命

1999/8/1

5、性命

共款形式的硬體

用無共款的軟體

處理生老病死的問題

1999/8/1

6、對話

風

路燈

樹影

佇公園

輕聲細說講歸暝

1999/8/2

7、婚姻

迷亂的雲

酒醉的風

收拾浪漫的舞弄

開始向上帝的銀行

分期繳納

享受創造的長期貸款

1999/8/2

8、吵

　

鐵門鐵窗玻璃窗

攏無法度阻擋

怪手無情的進攻

1999/8/2

　

9、電話

我互汝號碼

汝送互我

數念的心聲

1999/8/2

　

10、汕頂的海岸

上帝的海岸

王爺土地公無力好照顧

互資本家財團搶去

做埋葬良心的墓埕

1999/8/3

　

11、阮三叔

一個冊櫝仔

一堆古早冊

一個草地囝仔

半世儂的酣眠

1999/8/3

　

12、賣茨的廣告

金金的銅板紙

畫山一跡畫水一跡

寫二縋古典的行書

有人現身

唸幾句

冷冷的詩

1999/8/4

註：二縋：nng7-choa7，兩行。

　

13、按竹山轉來

離開竹山的時

車外雨霧霧

一路的「思想起」

我目珠內做水災

老母阿姊外甥女

連續三代的性命

綁佇共一條運命的大索

唯遠遠的海邊

唯鹹鹹的鹽埕

我抱深深的疼

開始靈魂的流浪

看讀𠕇了的一頁

聽人性原始深沉的悲歌

1999/8/4

　

14、是非

罩烏雲的山頭

定定落雨

逐家沃甲澹糊糊

1999/8/4

附註：聽儂講以前參加的讀冊會猶有零星的風波。

　

15、檨仔

好茨邊

送我一箱好食甜甜

講是俗俗也無啥的檨仔

有人車轉去倒佇園裡做肥

1999/8/4

　

16、四十九日烏的山頭

一九九四年

冬尾落大雨

水沙漣聽汝講古

暗暝雨粗粗

汝送我到鹿谷

初鄉橋倒爿的山頭

人講古早叫四十九日烏

我滯山頭等日頭

看天光的日頭跤

無昨昏故事的山賊

亦無古早的山寨

歸粒山攏是人種茶

古早四十九日烏的山頂

電火一葩

一暝一暝

我家己一個

掀愛看的冊

恬恬感謝

陪伴的風聲雨聲

1999/8/6

註：倒爿：左邊，to3-peng5。

「四十九日烏」是竹山往鹿谷路上的所在，一粒山的古早名。最近，擱再一遍到竹山，想起六冬前借滯佇劉憲宗山頂農舍，有禮拜恰加，受著招待。


恁做老師上蓋好
王宗傑

賣自助餐e頭家咧哀
哀伊生理愈來愈bai
人客無啥人來
講是台灣無人愛
連食飯e錢亦揹
去互中國人發財

頭家也請互我
一碗白飯
一尾西瓜綿南洋tai
一碗魚丸湯
簡單著好

恁做老師上蓋好
政府逐日飼好好
景氣按怎攏無煩惱
補習免稅足gio-toh
阿共若拍過來
像大官虎好額人囝
恁有錢絕對攏先逃

洗衫店e頭家詈大聲
夭壽短命咧抗爭
布條仔標語印規車
穿kah𡧛噹噹去台北城
上班時間beh減少
叫啥物
「阿扁下臺股票上來」
高級勞工騙人毋知影
互金光黨用錢買去行

恁做老師上蓋好
輕輕鬆鬆五六萬外
出國旅遊有寒暑假
無像阮an-ne勞碌命
囡仔讀冊負擔大
叫伊tau顧店走kah
無看囡仔影
考試補習毋知咧讀啥

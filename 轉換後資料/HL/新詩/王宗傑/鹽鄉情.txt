鹽鄉情
王宗傑
鹽鄉情
           
我m7是外位來--e5         
M7是來買海產--e5         
我是轉來               
看內海看塭仔看溝墘    
看門口前鹽埕e5黃昏      
看日頭留hou7咱庄頭         
無限e5柔情             
無限e5慈愛             

看鄉親目珠內笑微微     
聽鄉親叫兄弟    
聽鄉親來講起    
Hit段咱e5過去
討海曝鹽穿木屐               
麵粉袋仔做褲做衫  
庄頭庄尾淹大水e5日子

想我細漢e5同窗         

四十歲以後           
你是m7是             
有時陣想起           
咱細漢海邊e5日子     

陰暗時               
天頂金sih-sih e5星 
親像神e5目珠         
神神祕祕             
講出濟濟失傳e5故事 

Hu3-hu3叫e5海風         
幼幼e5身軀 
光頭e5查甫囡仔 
長頭鬃e5查某囡仔   
是你                 
是我                 
PhaiN7冊包e5形影     
竹仔橋  咱有行過        
Thang3西埔內e5路                
麻黃仔、牛車         
番薯、洋蔥、土豆     
赤腳e5囡仔    
踏涼涼e5塗            
你心肝內leh想啥貨  
蕹菜、瓠仔抑是菜瓜

廟埕頭前             
啥mih時陣有布袋戲    
啥mih時陣有歌仔戲     
功課濟               
看一齣仔戲           
Kam2有啥物             

Thang3井仔腳        

鹽埕溝、岸仔路       
鹹鹹e5風                        
赤iaN7-iaN7 e5日頭  
草地囡仔e5標誌       
攏是曝kah烏烏烏       
你講是m7是           
             
長長e5溝墘         
Hit爿港北  
火船仔已經駛入歷史 　    
一蕊一蕊轉來e5布帆   
大人無閒             
囡仔亦無閒           

一台一台e5鹽車       
一頂一頂e5草笠仔     
直直e5鐵枝路         
日頭落海以前         
歸家做伙來拍拚　     

西爿e5天邊           
變來變去e5雲         
有孫悟空             
有牛魔王             
擠來擠去一大陣       
親像beh轉去食暗頓        

戰爭留落來e5防空壕   
大人講in走掃射e5故事　 
囡仔分兩國           
咱來「Chhian-pah-lah」 

你真平  我四郎 　

玻璃珠  尪仔標  　   

鼠牛虎兔龍蛇馬羊    

有一遍              
歇熱e5透早時  
老師較慢來             
逐家歡歡喜喜         
自辦接力比賽         
連老師來亦攏m7知     
你想                 
Hit遍啥人             
Hou7老師摃上厲害         

「反攻反攻            
反攻大陸去」 
「打倒俄寇             
反共產  反共產」     
是學校教咱e5歌聲 
Ti7咱m7知天m7知地e5時 
天公伯--a攏有聽著     
你講                 
咱有古錐無古錐
弔             

你去--ah               
生命e5腳步        
無聲無說             
無論鬧熱              
抑是悲苦              
Ti7我e5腦海內          
猶原是你孤單e5形影    

嶼江e5海邊          

鹽埕e5日頭            
愈來愈冷              
愈來愈無感情          

海口e5風              
猶原hu3-hu3哮          
老厝磚仔埕斗           逐遍轉去               愈來愈無聽見           細漢叫我名字e5聲          Ti7 chia有足濟            
親堂來看你             迷茫e5目珠內           攏是細漢e5時           我歡喜leh叫e5名字

北門嶼之歌   

鹽埕恬恬 
鹽埕淺淺           
鹽埕e5月娘
有幾若千               
塭仔靜靜            塭仔無人            塭仔e5腳痕   
有幾若千            溝墘長長  
溝水深深            溝墘e5人影          猶原leh無閒          汕頂冷冷            汕頂清清             汕頂e5船火           Iau2有偌濟

路 燈           

阮鄉e5暗暝           
一e5庄頭                   
一e5庄頭               
一pha一pha e5路燈           
一pha一pha e5路燈         

阮鄉e5暗暝             
月娘清清               
恬恬e5街巷             
一e5路頭             
一pha路燈              

天星做伴              
月娘相看               
恬恬e5路燈腳              
初一到初三                  
初三到高三             
家己一個             
這頭行kau3 hit頭             

Hit頭行到這頭           

路燈照我               
路燈照冊               
看一句                 
背一段                 
這頭行到 hit頭           
Hit頭行到這頭           

 
冊一本換一本           
厝內行到厝外           
Ti7阿爸歇睏e5時          
Ti7阿母款東款西e5時    
厝邊頭尾攏leh睏e5時     
    
天星做伴              
月娘相看               
這頭行到hit頭           
Hit頭行到這頭           
路燈照我               
路燈照冊               
Ti7阮鄉恬恬e5暗暝

田chheN仔籽     

田chheN仔             
塭仔岸             
寮仔邊           

到秋天              
結籽滿滿是     

到秋天              
阿母有扑算      
塭仔岸              
寮仔邊                 
田chheN仔籽            
挽一堆              

田chheN仔籽            
挽一堆              
若像黃莢豆     
剝殼曝礁        
做枕頭              
OuN-ouN睏              
睏穩穩              
到天光

田嬰       

田嬰田嬰        
飛ti7阮厝邊         
飛低低             
飛懸懸           
飛到塭仔墘      

田嬰田嬰         
飛到塭仔墘       
飛懸懸          
飛低低       
飛到水車邊       

田嬰田嬰        
飛到水車邊       
水車轉          
田嬰飛           
飛去到鹽坪        

田嬰田嬰        
飛去到鹽坪      
飛低低        
飛懸懸           
飛到井仔邊       

田嬰田嬰         
飛到井仔邊    
飛懸懸           
飛低低        
飛到阮厝邊      

厝邊厝邊         
囡仔一堆         
鉛線箍仔         
箍圓圓          
糊蜘蛛網           

逐家來粘田嬰

牛車路       

故鄉e5日子         
讀冊e5路途
北門學甲佳里       
長長e5牛車路        

牛車路行過          
 
田園圳溝        
稻仔、甘蔗          
黃麻、菜頭          
田庄e5快樂          
做穡人汗leh流       
牛車行過           
二重港溪底寮      
來到北門嶼e5路途   
一車一車            
一布袋一布袋      
做穡人e5歡喜        
大細漢e5腹肚        
蕃薯來照顧          
小小e5庄頭          
冷冷e5早起          
牛鈴仔若響        
罩霧e5街巷     
恬恬e5牛            
一聲一聲            
蕃薯、蕃薯          
牛車路行過          
麻黃仔樹腳          
你我祖先e5腳步    
行到中洲學甲        
涼涼e5風內底        
攏是芳芳e5塗        
牛車路行過          
大灣營頂溪洲        
佳里興到蕭壟 
秧仔、稻草人      
甘蔗、小火車        
田園青青            
南風甜甜            
同窗笑嘻嘻        
牛車路              
麻黃仔              
樹蔭涼涼            
動車leh走           
算看有幾欉        
Chham車拚速度          
五 十 十五          
沿牛車路            
細漢一步一步     
阿媽兜e5路途
Chhio-chhin3 e5風內           
攏是芳芳e5塗

故鄉e5詩人

聽人講阮              
海口e5故鄉           
月娘疼惜e5鹽埕   
是詩e5土地           

詩e5土地             
有靈魂e5花蕊     
詩e5土地             
是元氣e5生命元氣     
                
初聽講起阮鄉     
詩人你e5名字       
心內懷疑               
Ti7故鄉e5日子         
阮鄉e5序大         
An2-choaN2無人來提起   

是an2-choaN2              
自細漢讀冊考試       
到離鄉e5日子        
阮故鄉e5先生       
無人講起你e5名字            

聽講你e5作品         
看過e5人無濟         
你e5詩篇             
是m7是               
Hou7海風吹去         
吹去千萬里           
沉ti7深深e5海--lin3

唱歌行街路        

啥mih時陣         
Koh再chhoa7阮          
行過北門e5街路          
 
唱著快樂e5歌聲          
踏著歡喜e5腳步         

啥mih時陣                
Lin2 koh再倒轉                   
倒轉來海口e5故鄉     
Chhoa7這群草地囡仔     
唱著童真e5歌聲          
行過年老e5菜市仔        

「至好朋友就是耶穌      
擔當罪過kap煩惱」      
厝邊頭尾                         
大細漢囡仔                           
Toe3著lin2 e5腳步              
跟隨嘴笑目笑e5歌聲            
行過              
阮鄉e5街路              
阮鄉e5店仔頭          

「TaN2-ma2-ka粘著腳        
叫阿爸買豬腳」      
查甫囡仔                
查某子仔                
穿木屐
Khiak8 khiak8 khiak8      
Toe3 lin2 e5腳步            
唱快樂e5歌聲            
行過大廟埕              
黯淡e5路燈腳            

鹹鹹e5海風內底          
Ti7我眠夢e5時代         
悲慘e5烏腳病患者        
有小小e5教會            
Lin2來帶領逐家            
送hou7苦難e5土地         
有街頭上早e5歌聲        

「天烏烏，beh落雨        
阿公gia5鋤頭leh掘芋」 
唱活力e5歌謠                      
踏你堅定孤單e5腳步            
 
帶領大漢細漢          
行過hit條街路           
Khiak8 khiak8 khiak8     
行過                    
主所憐憫e5鄉土            

點魚仔歌     
 
清明beh倚e5時       
日頭愈來愈燒熱    
風棚拆             

虱目魚             
開始吵              
Beh出坪  beh出坪    

虱目魚beh出坪      
阿爸阿兄          
歸家口出動        
大漢e5罟仔牽     

細漢e5來鬥款        

親堂  厝邊          
籮仔  扁擔        

逐家請             
魚chai無驚惶          
看阮腳步勇健       
來來去去塭仔岸  
若走若行            

阿爸點魚chai          

細漢聽kah大          
阿兄點魚chai         
若leh唸歌           

一尾leh五尾lah        
五尾leh十三          
十三leh十七算二一    
二五leh二九leh三二  
 
三二leh三七共四一    
四一四六leh算四九    
四九五三leh五十八    
五八leh六十二       
六二六七leh七十一    
七一七六八十leh八五  
八五lah八五哩算九十  
九十leh九七算你連二  
連二leh連二leh連八    

點魚仔歌           
Ti7塭仔邊         
Toe3阮阿爸           
含阮阿兄           
恬恬仔聽          
勻勻仔haiN           
HaiN kah若專家      

糕仔芎蕉       
   
阮e5庄腳所在          
趣味滿滿是            
糕仔芎蕉報人知        
阮兜e5歡喜                    
古早e5人情味          

糕仔芎蕉              
古早e5意思           
善籃仔koaN7-leh四界heng7        

朋友親堂攏總有        
厝邊頭尾逐家好        
阮子得beh娶新婦              

肉餅圓圓              
豆沙五仁            
報親堂厝邊            
逐家歡喜聽           
阮beh嫁查某子          
恭喜恭喜            

紅卵、滿月圓         
送咱親堂kap厝邊         
 
油飯芳芳             
魷魚、香菇、chut8米         
笑嘻嘻               
笑嘻嘻              

軟軟雞卵糕         
紅龜滿月圓           
後頭款好好                
Ta-ke-koaN笑微微             
幸hou7親堂kap厝邊      

四月桃               
外媽做                   
幸hou7親堂kap厝邊       
阮查某子歇熱           
抱孫轉來chhit-tho5     

南瀛之歌   

台灣子孫e5南瀛    
南瀛自來好光景    
日頭照咱東山頂    
平埔祖先早經營    
五榖芳芳蓮花有情    
關仔嶺--a山青青    

台灣子孫e5南瀛    
南瀛自來好光景    
日頭照咱烏山頂    
你我祖先犁田園    
甘蔗清甜蕃薯有情    
曾文溪水流無停    

台灣子孫e5南瀛    
南瀛自來好光景   
日頭落海看汕頂    
彩雲水影khou鄉親    
虱目魚--a鹽埕有情 
海湧無停月清清

最後e5蚵te                

異鄉e5街市                                          
 
路邊e5「蚵te」                                  
只是冷漠無情                                      
引誘我30年                                     
欺騙我30年e5文字                           

難忘少年時                                           
難忘e5海風冷冷                                   
冷冷e5海口車頭                                          
老爸趕過街e5形影                              
Hit包故鄉e5蚵te                                  
含著鹽埕
告別黃昏e5目屎                                   
含著無底好買e5滋味                                 

遙遠e5芳芳                                                                    
遙遠e5燒燒                                           
遙遠e5脆脆                                         
遙遠e5數念                                     
留ti7大寒日子e5心肝底     

曝鹽e5鄉親         

日頭斜斜                    
金光滿天染鹽埕              
你gia5鹽耙     

我提扁擔
耙一下            

Lu一聲
聲聲傳到門口埕

日頭斜斜
鄉親流汗腳勇健
你踏水車
我踏水車
你踏一腳
我踏一腳
踏出咱鄉五彩e5水影

風微微--a
水車聲鹽耙仔聲
日頭漸漸beh落山
鹽滴水  人流汗
 
你一擔  我一擔
你一台車  我一台車
行生sian e5鐵支岸  

車到鹽場交官廳 
疊出阮庄e5白山

磨仔心

青斗石一塊
老khok8-khok8                 
來自庄腳
Toa3 ti7阮兜e5大廳
M7知阮子查某子
是m7是會斟酌看

看出阮細漢e5庄腳
阿母阿爸阿兄
親同厝邊隔壁
過年時陣一家一家
鬧熱chhih-chhih
E稞e5形影 

故鄉e5海岸 

我上愛恬恬行 
長長長e5海岸
日落日出攏ti7 hia               
顧阮塭仔kap鹽埕                 
顧阮眠夢e5細漢                 
顧阮一庄e5生命 

少年e5時阮鄉hit條                
勇勇勇e5海岸                     
Lok8-kou2石塗壁厚厚厚                 

為阮小小e5庄頭                   
擋水漲擋溪流         
伊有時破空           
伊有時崩盤          
鄉親序大足惜足疼
 
行ti7風透e5海邊
海鳥猶原一隻一隻
早暗飛來飛去
現在直直e5紅毛塗岸   
已經無砲台做伴
無聽著phong7船仔聲         
無看著布帆影  
 
行ti7黃昏e5海岸
看阮遠遠e5庄頭
消失e5竹仔籬笆
恬恬年老e5紅瓦
一欉風聲e5麻黃仔           
一片空空e5磚仔埕           

Lah8-poe

Lin2是神秘e5舞者          
永遠烏面白衫              
遵守天地e5信約           
Lin2年年來                       
阮年年看                       

看lin2像無聲e5天使     
阮曾文溪口e5所在      
是lin2公演e5舞台          
阮看過一代koh一代      

Lin2一齣koh一齣              
Lin2一年koh一年              
舞出冷寒中e5忍耐      
舞出定著e5精神          
舞出春天e5將來

Koh再gim7我e5手  

阿兄阿兄
請你koh再gim7我e5手           
出力gim7 hou7 an5-an5                   
請你m7-thang放                      
你講兄弟是一世人

你作塭仔e5手
 
皮粗粗肉厚厚
Thio塗摃大岸

掠魚擔重擔                            

Hang排竹絞大箍鉛線                 

HiaN5大鼎geng2魚脯                          

Bu2 kah滿身重汗                       
無論天偌凍偌寒
無論灶偌燒偌熱
我一世人
看你磨koh磨
M7別聽伊                                 
講酸叫疼
       
你作塭仔e5手
足大足大足大
秋天涸塭仔壓風棚                      

寒天巡塭仔水落霜照常行
春天點魚chai擔籮仔走大岸
天光米糠一袋一袋haiN3肩胛          
風颱天擋水流擔塗顧大岸
熱天牽魚仔三更暝半到透早       

籠仔一領一領                                
TheN去網架曝礁
Bu2 kah大粒汗細粒汗 

你載麻黃仔柴
你鋸麻黃仔柴
你破麻黃仔柴                              
你鋪沙排出咱門口磚仔埕
你跟toa3阿爸仔身軀邊                     
一世人用鹹酸苦chiaN2
寫出咱e5運命

阿兄阿兄 
你才七十一nia7-nia7
請你用作塭仔e5手
Koh再gim7我
Koh gim7 hou7 an5-an5
 
我歡喜我同意
你講兄弟是一世人

阿母leh睏e5土地

行過
海茄冬蚵殼仔e5小路
行過
蘆竹仔田青仔
發滿滿e5塭仔岸
來到阮阿母
這世人唯一e5土地

阮阿母一世人
M7知啥mih是所有權
M7知啥mih是房地產
M7知啥mih是土地增值

阮阿母leh睏e5土地
青青e5草埔
鹹鹹e5海風
無暝無日
唸著無頭無尾e5詩

阮阿母e5土地
無地價稅
無房屋稅
無增值稅

只有暗時
伊上愛觀星望斗e5天
伊有一片
海口風雲無停e5天

傷 痕        
    
你看 你看           
無爸無母e5土地       
有中毒e5面色         
   
你聽 你聽           
破相e5山嶺         

 
有鬼leh問天           
烏烏臭臭e5溪水       
有靈魂e5哀歌         
    
可能有一日           
青翠e5山嶺           
變成文字記號e5化石   
Kan-taN ti7古早e5歌中     
想見                 
Ti7反黃e5相片內面     
夢見                 

可能有一日          
清氣e5溪水        
Kan-taN存ti7           
古早古早e5詩篇內底   
涼涼e5山泉          
Ti7遙遠遙遠e5記持內   
才會thang飲著

行過七股          
   
苦苦澀澀e5 taN2-ma2-ka路        
赤炎炎e5日頭                     
燒hut-hut e5土地                     
大欉麻黃仔清涼e5樹影   
真早就化作歷史e5冤魂   
無法度保護             
向時做伴e5牛車                 

田園內留落來e5腳跡    
祖公祖媽靈魂leh徘徊    
輕輕叫著              
來來去去e5子孫        

雙層e5遊覽巴士       
一台一台             
排ti7大路邊           
親像肥chut-chut e5大頭家      
一庄一庄上車         
一村一村落車         
Khiau-ku khiau-ku e5老大人    
 
伯公  叔公           
姑婆  嬸婆           
茫茫e5眼神           
土直土直e5講話                 
聽厝邊頭尾人leh鼓舞   
Chham人來去鬥鬧熱       
講有便當thang領         

逐家攏ma7愛beh好額        

草地人e5願望         
期待有一日          
起大間樓仔厝         
房地產大起價         
開 BMW駛 Benz    
子孫有頭路做幹部    

海邊人大喉空                
講話若放送           
海埔消失有啥要緊     
財團hou7阮頭路       
汕頂無去有啥關係    
只要財團予阮頭路    
田園廢掉有啥要緊    
有錢來外國看風景     
海產街消失有啥關係 
會當來去澳洲食龍蝦 
空氣若毒霧有啥要緊
Ti7 chia趁錢nia7-nia7      
也m7是beh企ti7 chia    

暗暝e5海風           
軟軟leh吹             
吹過靜靜e5土地       
吹過風雨滄桑e5古厝   
吹過厝前厝後e5樹尾   
祖公祖媽e5靈魂leh講話
M7-thang勿會記土地e5養飼   
食果子拜樹頭         
食蕃薯籤米拜田頭     

恬恬e5月娘           
清清e5光             
照千年萬年e5內海     
 
照千年萬年e5波浪     
湧來湧去             
一聲一聲             
一句一句            
攏是天地e5保庇       

石化工業大鋼廠       
外口歹過歹騙e5重汙染     
用錢用勢硬拗e5烏手        
伸向無話無句e5鄉土   
向看顧               
老厝祖產e5父老兄姊     
爭奪子子孫孫         
永遠生活e5土地       

金牛黑牛             
特權e5資本主義       
橫行直long3 e5社會            
阮海墘仔人           
向望ti7 to2位         

一波一波e5災難      
崩落來e5塗石         
埋葬e5山庄           
有人叫天有人叫地  
下陷e5漁村        
有人leh後悔        
有人leh贖罪         
重汙染e5工業鄉鎮    
比例真高e5癌症       
天公伯仔e5教訓警告   
Kam2無夠濟       

做穡人e5田園         
討海人倚靠e5內海     
白雲青天e5水車鹽埕     
出出入入e5生命       
起起落落e5海湧  
代代子孫leh生湠             
蕃薯菜脯e5日子           
猶原有魚有蝦  
有赤嘴仔thang配                    
有蟳仔有粉gio5仔   
 
有蚵仔thang chhim2                           

Chia是咱e5土地         
飼某飼子e5海口       
子子孫孫生湠e5土地   

一位物理教員        

伊拆                                    
阮影印hou7學生看e5講義
伊講
阮心肝陰險惡毒無比
伊拆
阮紹介「中國人心理」
伊講
阮思想有問題
烏白去剪報紙                         
印文章hou7學生看
伊kah阮                                    
移送全校教學研究會審判

伊講伊e5國家是china
有一個子送去Australia
另外一個送去America
伊講我e5講義鼓勵人懷疑
M7愛家己e5國家
我聽伊
講kah親像伊e5國家beh滅亡
我看伊
講kah足激動
目屎一直流落嚨喉                       

伊教物理學
目鏡看起來足有學問
人人講是學現代科學
我m7知伊是m7是                       
了解理性是啥mih                       
 
我問伊
物理課本內面
是m7是有奸詐e5 H2O
是m7是有心肝
惡毒無比e5 NaCl、CaCO3
是m7是
有先拆別人e5講義

 
才走去
講我來和你講道理

我知影
講落去亦是無采工                    
伊頭殼內有軟體e5祖國
伊有伊夢中e5救星英雄
講啥mih道理
伊攏勿會入耳                         
除了黨歌軍歌
伊永遠leh唱正氣歌
伊啥mih都攏勿會曉聽

信徒

定定e5眼神
用生命真情
點幾枝香leh唸
向無限e5變數祈禱
超越為何烏暗e5鐵牢                     

有人駛車掛觀世音薩
有人哺檳榔唸阿彌陀佛                  
有人leh簽六合彩去關帝廳
有人beh看風水去請太子爺
有人參加考試去拜文昌聖帝
有人講足幸福奉耶穌e5聖名
有人都市計劃炒地皮拜土地
有人相信靠二票選舉一定贏              
有人相信作股票著toe3大戶行               

怪手

拆咱e5厝挖咱e5山
偷咱e5塗咱e5溪石溪沙
處死咱土地e5原始樹林
煙筒吐毒煙koh足ang7聲
塗石已經是像大水leh流

憨孫仔你恬恬mai3哭
你免驚
阿公阿媽攏ti7 chia

 
Hit個就是怪手
剉斷咱現代民主公義e5樹頭           
起伊有黨無國e5幸福大樓
Lin2阿爸阿伯阿叔阿兄
Lin2阿姆阿嬸阿姑阿姊
逐家攏去leh和伊拚

你著乖乖緊緊大
目珠看hou7好勢                        
用手創造咱e5運命
大漢著愛顧咱土地
顧咱永遠e5 FORMOSA
建立咱健康e5新國家

老兵          

進行曲已經停止        
所有e5偉大浸ti7藥水        
大砲勿會koh出聲      
戰車變作歹銅舊錫   
飛機是展覽e5古董      
英雄hou7塗沙永遠埋葬   

失去故鄉e5老兵   
已經七十外     
看生命hou7戰場吞食      
聽神聖e5口號         
留ti7荒山曠野         
以冷冷e5風聲       
看姊妹小弟阿兄       
散ti7東西南北     
隨人過著安定e5生活   

失去故鄉e5老兵  
Ti7黃昏e5門外       
看一片茫茫空空     
伊chhoe7無歷史e5方向    
只有逐日盡忠   
防守最後e5停車場    

一間鐵厝            
一條椅仔            
幾隻流浪狗          
 
過著太平e5生活  

風 水              

M7知啥mih人               
啥mih年代開始        
活人搶江山               
爭beh作皇帝               

人死講出山             
南北東西        
道士司公                
請koh請        
看koh看                 
佔地理                   
爭beh好風水               

墓仔埔                   
向東向西                
你南伊北                 
墓龜對墓頭                           
墓頭cheng墓腹                              
司公嘴                                 
對對對                   
攏是好風                 
攏是好水                 

孝子賢孫                
規大堆                  
破材板                  

磚仔角                  
留hou7隔壁hit口灶                  
道士帶路          
搬去好山頭  

疼 惜         

疼惜咱e5溪              
疼惜咱e5運河        
疼惜咱e5土地         
為咱子孫代代好      
無溪水               
無運河e5都市    
Beh an2-choaN2               
有黃昏e5詩          
Beh an2-choaN2 ti7 chia         
聽追想曲e5歌聲      
   
無水e5所在          
Beh an2-choaN2叫溪           
無魚無蝦             
Beh an2-choaN2叫溪水      
無溪水e5都市    
無溪水e5心肝         
Beh an2-choaN2有詩         

無人愛去e5水邊       
Beh an2-choaN2叫運河         
Hou7人m7敢鼻e5水         
樹仔chai koh卡濟         
Beh an2-choaN2有詩          
   
安平路e5樹仔           
樹仔腳e5椅仔        
風吹日曝             
Autobike 自動車          
直直駛          
雄雄來              
有啥人leh聽         
聽追想曲e5歌聲   
   
金快仔跳運河         
鴛鴦夢e5故事          
Ti7這種e5水內        
無人koh來提起        
無人敢koh作這種       
河邊e5春夢            
   
烏烏e5水           
無人歡喜         
無人作夢       
無歡喜e5龍船       
聽無追想曲e5歌聲      
想beh買船票            
去看古早e5城         
Ti7黃昏e5彩雲內   
我已經chhoe7無            
古早e5碼頭            
已經聽無              
向時e5 phong7船仔聲   

尪姨之歌

Ka7我chhoe7一欉有蔭e5莿桐樹腳
Hou7我seh8一下hou7我企一下
Hou7我坐一下
Hou7我家己一個唸歌
我beh叫土地公來聽
我來問天公伯仔是an2-choaN2
來共我講清楚
阮e5祖先阮e5子孫--a
是走去歷史e5 to2一jiah                        
是an2-choaN2公廨來變成紅毛塗壁             
是an2-choaN2阮鄉e5梅花鹿走kah攏無看影

Se-la-ia平埔e5子孫oe3
咱原鄉e5土地是m7是已經中毒
咱原鄉e5生命是m7是隨海水四散
咱原鄉e5祖血是m7是猶原leh流傳
Lin2逐家趕緊來看
一條--a隘隘隘e5塗kah沙              

Iau2存幾隻田kap仔                 
Hou7農藥毒無死
做伙ti7 hia喘氣活命拖磨
Ti7落雨天e5暗暝leh ap8- ap8- ap8         
 
我用燒酒檳榔cheng-cheng lam7-lam7做伙            
獻hou7咱這塊祖先蕃薯e5土地
來沃hou7阮所有e5樹欉kah草花                   
所有生命攏是咱阿立祖你e5子孫
我請咱阿立祖你e5靈聖koh再降臨
趕出吞食原鄉文化e5大怪獸
叫醒子孫ti7五花雜色e5暈迷
解開綑縛歷史土地運命e5大索         
Hou7阮祖先e5溪水koh有原鄉e5魚蝦 
失去記持e5城市   

一張一張e5地圖 
古早古早e5街路       
荷蘭郡王大清帝國  
大井頭                
人leh講              
有祖先擔水e5腳步  

無船e5五條港          
神轎猶leh出巡         
鑼鼓聲               
電子琴花車         
大井頭                
M7知ti7 to2一跡          

神轎出巡e5日子        
孔子廟頭前        
驚天動地炮仔聲        
頭旗八家將           
搖搖擺擺向前行       
青紅燈迴避            
七爺八爺威武        
陣頭總出動            
廟kah廟e5外交事件      

神明有進化            
愛看清涼e5查某囡仔    
愛看比基尼跳舞        
聖人有開化            
愛聽番女唱歌        

泮宮e5石字            
強強beh看無            
馬公廟 柱仔行街      
來來去去e5人kah車      
鐵架  紅毛塗  taN2-ma2-ka 
歷史一頁一頁          
一百  二百  五百    
民主時代買票e5官虎 
一隻一隻           
古蹟e5墓牌         
 
一跡一跡           

無閒e5子孫        
無閒e5腳步         
補習班 電動玩具   
讀無祖先歷史e5歷史 
讀無家己土地e5地理 
讀無家己故鄉e5文字 
考試e5監獄內底    
無聲e5書院         
門口有老人leh泡茶         

祖先e5歷史         
寫ti7巷仔內        
祖先e5溪流         
是一條一條         
烏烏臭臭e5水溝    

看無崙仔頂e5地勢   
啥mih是太爺kia7      
啥mih是枵鬼埕       
TaN2-ma2-ka糊起來e5土地 
逐日來來去去      
紅毛塗e5樹林      
找無地圖頂e5古城

跳樓教育

老爸老母無教你跳樓
你an2-choaN2會使跳樓
大學聯考無考跳樓
你an2-choaN2會使跳樓
教科書無教你跳樓
你an2-choaN2會使跳樓
老師無教你跳樓
你an2-choaN2會使跳樓
教官無教你跳樓
你an2-choaN2會使跳樓
主任無教你跳樓
你an2-choaN2會使跳樓
校長無教你跳樓
你an2-choaN2會使跳樓
教育部長無教你跳樓
你是an2-choaN2會使跳樓
總統無教你跳樓
你an2-choaN2會使跳樓
 
公告
以後任何學生無經過許可
烏白家己跳樓
嚴重影響本校名譽
一定根據本校校規
第4章第5條
記大過6次

Ti7遠遠e5所在    

Ti7遠遠e5所在       
我有聽見       
囡仔e5哭聲     
聲聲e5悲哀  
哭無歡喜e5世界      

Ti7鬧熱e5市內         
我有看           
樹仔無人愛           
青紅燈四界chai        
有車無目珠             
老人 囡仔          
行過街仔路     
攏是驚惶e5腳步        

Ti7報紙電視             
我有聽見              
有人leh大聲         
有人chong5去聽            
廟寺 演講廳             
聽勿會了e5好話          
獻hou7咱e5土地        
法師聖人無上人         
一篇一篇e5滿足         
一場一場e5安慰       

Ui3草地到都市          
我有看           
選舉一遍koh一遍         
請客 食桌  募款       
一攤koh一攤          
戰報  宣傳單           
一張一張              
 
分hou7咱e5塗腳                

Ti7受傷e5土地        
我有聽見          
專家學者              
講民主政治        
講公平正義          
大人物       
編預算         
坐進口車足趣味        
黨營事業足趁錢            
合法  一切攏是          

透早到暗暝            
來來去去              
巷尾街頭              
學生囡仔背冊包        
騎腳踏車             
Hou7大人載       
日拚暝拚            
Hou7人笑書呆          

Ti7遠遠e5所在    
我有看         
接媽祖 迎佛牙    
人山人海              
作有意義e5代誌       
較濟錢都leh開          
講是會保庇          
子孫好io飼                      
後代有福氣      
會平安大趁錢         

Ti7遠遠e5所在      
我有看               
對面岸拍飛彈      
電視媒體有人leh講     
「獨立就是刺激他」        
食一世人台灣米       
飲一世人台灣水           
領一世人e5福利       
講著台灣伊都怨       
甘願看人扑台灣      
Ti7遠遠e5所在      
我有聽見           
美國轉來e5博士大官虎      
接佛牙 迎媽祖      
報紙電視大聲吠              
講大師有智慧        
講宗教好慈悲         
起厝hou7人企          
目珠金金              
看人beh吞beh食

生活     

M7是無ai3朋友來相看            
只是有時陣歡喜孤單            
過一種簡單e5生活 
唱我愛唱e5歌
享受一杯nia7-nia7                    
 
鬧熱
我並無討厭
只是有時m7 ai3出外
Chham恬恬e5冊做伴                
將家己e5心聲                  
寄hou7遠遠e5朋友聽            

半 暝           

半暝時陣               
我ui3草地轉來               
大路頂濟濟KTV      

Kah-na2 leh火燒           
         
半瞑時陣              
我按庄腳轉來         
經過鴨頭雞犍滷味店    
AUTOBIKE          
停ti7大路邊　          
滿滿滿                
老闆--a                 
麥仔酒一罐             
順續切一盤豬心豬肝     
三更半暝e5大路頂       
有計程車leh叭叭叭       
亦有人騎機車          
若leh chhoe7老爸                   
歸路一直叫             
阿爸阿爸               

學校邊e5 KTV            
門口e5花箍                    
排幾十公尺路          
市長議長立委國代議員   
逐個攏來共伊祝福      

半暝e5時               
掛金掛銀              
掛鑽石e5KＴＶ        
倚ti7「台灣文化古都」   
東區東光國小身軀邊     
Giah8著花花花             
利利利e5刀劍              

向無話無句e5天公伯仔  
一直leh耀武揚威         

半暝時陣              
我按庄腳轉來           
大間大間e5KＴＶ       
企ti7恬恬e5學校邊      
少爺  公主             
向路燈              
向月娘                 
向所有遙遠e5天星      
講：『歡迎光臨』

生卵雞        

食飼料               
生雞卵             
鐵厝雞巢             
一格一隻             
一pha燈火             
一種工課                          
生命e5存在          
化做上簡單e5形態     

 
M7知啥mih是蟲      
M7知啥mih是lai7-hioh8       
飼料一槽             
免煩惱雨淋風搖       
無日頭e5生活         
電火一pha            

食了本              
Boe7會生卵               
倒ti7路邊e5雞         
是m7是會hou7人        
摒去灶腳內           
快餐 自助餐          
「炸雞塊」           
做最後e5奉獻         

生卵雞e5運命         
一生一世             
攏ti7 hia               
M7-bat聽過頭家         
講一句 感謝  

Toa3 ti7胡蠅庄      
     
炒地皮e5時代
人講胡蠅庄         
是我toa3 e5所在                
      
雞場滿滿是         
庄頭庄尾           
暗時規片攏電火          

一pha電火一隻雞     

雞e5存在           
見證犧牲e5哲學     
放雞屎             
生胡蠅             
無必要大驚小怪     
有錢就是存在       

逐暝轉去          
經過飼雞場        
 
一pha電火一隻雞    
一種生命e5存在    
淡薄仔悲哀        
Ti7我心內          

厝邊古意人e5雞屎
曝ti7阮門口邊      
受氣去抗議       
遂hou7人教示      
作老師免iang5氣    
食胡蠅有啥代誌   

朋友來探視          
講阮田庄好吟詩    
雞場村邊合        
胡蠅滿天飛        

君不聞            
自古胡蠅天上來    
來到人間不復還    
君子居之         
何胡蠅之有        

阮某ka7伊講      
厝邊有言         
胡蠅炒米粉       
天下第一名菜     
歡喜著是好所在   

炒地皮e5時代     
行向田庄所在      
阮兜toa3 ti7胡蠅庄   
無棄嫌你著來     
請你胡蠅炒米粉   
Bye-bye   bye-bye

開山路松仔腳         

朋友                   
你若按開山路行過       
松仔腳                                      
樹蔭濟                 
風涼涼                 
 
小坐一下               
 
我足歡喜               
郡王作厝邊            
店頭雖然有較細         
破桌仔  一塊           
柴椅仔  二三條         
椅頭仔  三四隻         
無嫌所在隘                
請你小坐一下           
開講泡茶               
講天話地               

郡王作厝邊             
Beh聽台灣e5過去         
老先生chham你             
慢慢來講起             
一塊磚仔  一口井       
一間廟仔  一條街       
一座城門  一堵壁       
充滿歷史e5土地         
  
朋友--a                 
蕃薯一條仔子           
台灣是伊e5名           
M7-thang嫌伊細            
這塊土地咱著愛疼       
子孫leh生澶                                                  
有緣來做伙拍拚         
請坐  請坐             
    
松仔腳e5所在           
無咖啡 無膨椅                   
對面金龜樹             
粗粗e5老皮             
葉仔青青青            
看起來性格性格         

朋友--a                 
來  來                 
坐一下                 
講咱愛講e5話題         
 
看咱愛看e5冊           
泡咱愛泡e5茶           

想beh lim一杯             
無關係                 
你去買酒               
我款物配                                   
總捧對m7出                             

八仙鬥九怪            
單操對二個相好e5           

行過開山路             
若無棄嫌               
松仔腳                 
樹蔭濟                 
風涼涼                 
小坐一下          
看咱愛看e5冊           
泡咱愛泡e5茶   

迎        

逐工逐工                   
透早出門           
迎日頭公                 
歡喜e5風          
歡喜e5樹欉         
Hou7相一聲          
健康              

做工--a做工         
四界走西東         
人kng王爺媽祖               
我迎日頭公         
人坐咖啡廳         
我有松仔腳         

無閒  無閒        
看天看海鳥         
看雲看山邊         
大師迎佛牙         
人leh走道場        
我迎日頭公         
 
我吹涼涼e5風       

心適  心適              
讀冊  寫字         
人駛烏頭仔車        
手提「大哥大」     
我有松仔腳好坐     
看我e5樹葉仔       
看我e5日頭公       
吹我涼涼e5風   

行巷仔路    
 
行巷仔路      
你會chhoe7著  
祖先e5腳步       

行巷仔路      
這條水溝         
古早e5枋溪       
Iau2 koh leh流         

離開車聲          
Seh8來牛屎巷   
你看樹欉邊       
古早e5書院  
現此時是         
免費e5停車位     

行巷仔路         
來到人講         
枵鬼埕 牛磨巷    
過hit片壁堵        
是古早讀冊人     
考試e5場所      

行入來巷仔內     
七娘境  大爺腳
竹仔行  樓仔內   
德慶溪已經死     
變作臭水溝    
崁蓋起大樓        
 
Seh8巷仔路         
西竹圍  崙仔頂    
龍泉井  祝三多
做伙來行         
遠遠東門城    

Ou-ji7-sang2--a            
勻勻仔行           
Ou-ba2-sang2--a          
勻勻仔行           
咱落地下道    
頂面讓車走 

Chhoe7無山川台           
Lin2看hia              
聽講古早             
風雨雷雲e5神牌       
遠遠是小南門城       
碗稞足出名           

行巷仔路           
Seh8來車仔井           
古早e5油尾行        
鼻無土豆芳           
買一寡冰支          
你我罔哺罔行

厝角鳥仔    
  
透早透早           
天微微--a光         
人iau2 leh睏          
厝角鳥仔                      

就來耳空邊         
吱吱喳喳           
講東講西        

透早透早           
Kok8雞leh啼                     
厝角鳥仔          
就來窗仔口        
吱吱喳喳       
叫阮緊起床         
    
 
厝角鳥仔          
厝角鳥仔          
Lin2食早頓未        
我ia7一把米                
Toa3塗腳             
 
Ou3!               
Lin2免驚            
頂頭是樹影    
Lin2免驚   

學校邊e5 KTV 

學校邊e5 KTV       
一直leh換名            
「來電」「油加莉」      
變作「金加莉」          
實在song5 kah beh死     

學校邊eKTV5        
舊年火燒過三遍        
猶原燒boe7死         
道行愈高深   
看板變作三位一體    
大大字e5廣告         
伴唱有「性感辣妹」    
女人花               
四季紅             
世外桃源       
名字lam7-lam7作一堆     
Hou7人看kah目珠花  

你講伊song5 kah beh死   
偏偏生理一直作落去     
半暝二三點             
猶有英雄好漢一推   
Ti7內底leh大聲kaiN        
KaiN kah m7甘離開    

里長伯--a  
講伊地位sioN小       
無能力檢舉     
 
問政英雄膽e5議員    
當選了m7知走去to2位　　
正義鬥士e5大砲    
講人民若m7驚死      
伊才有法度處理  

有人講KTV愈濟
代表台灣經濟起飛
消費品進入新時代
公主、「辣妹」
逐家若有錢
攏會使買來開

有人講 
你莫大驚小怪    
學校邊e5 KTV
Chham你有啥代 
暗時做生理 
對學校無妨害

學校邊有KTV 
M7知當時beh koh火燒 
日時e5教室內 
囡仔照常讀冊
暗頭若到 
女學生變公主 
打扮妖嬌好坐台   
體驗咱社會e5仁愛 

學校邊eKTV5        
M7知當時beh koh火燒     
日時e5教室內  
囡仔leh上課           
校長教師           
大聲大聲             
照常leh講         
生命e5尊嚴和神聖      

美國e5波士頓  
日本e5京都     
博士市長去考察     
學者 藝術家     
炒kah足鬧熱       
講beh建立          
 
教育e5模範都市    
講beh起造文化e5城       

學校邊eKTV5
M7知冬時beh koh火燒 
大官議員立委
M7知當時    
Beh koh流目屎　      
上電視        
講in e5理想         
表演in e5慈悲

五月e5烏臼巷

五月e5烏臼巷
一陣一陣e5春雨
叫醒阮土地e5眠夢
人人看這條巷仔路
踏著快活e5腳步                          
鋪出台灣人
小小e5希望
 
五月e5烏臼巷
逐家做伴來唱歌
唱出咱土地e5歡喜
家家戶戶攏來吟詩
看樹頭青青pu3新iN2                        
門口iau2有軟軟e5草枝
你看
咱有春天e5花蕊

姑婆e5心聲 

阮m7是無人看                            
M7是無人探聽
M7是be7曉io子                              
是看著台灣人e5阿娘                
看台灣囡仔冊包目鏡                
無辜e5命案一件一件                
看著心頭淡薄仔會驚                
想kah心頭有時陣會疼       
演奏者

各位貴賓父老兄姊
我是一位演奏者
請用lin2 e5 phok8仔聲                    
暫時和我e5孤單做伴
 
我be7曉算本錢 
不過會曉用琴彈
彈我愛聽e5情歌
用音樂安慰生命
洗清靈魂e5骯髒                     
 
今暗算hou7我請
無酒無魚無肉
請lin2斟酌聽
我用三十冬e5琴線
為逐家演奏
一首koh一首情歌
純情流浪e5老歌

演奏會e5槍聲

親像無人e5音樂廳
演奏已經過了一半
山鬼e5腳                              

一步一步行出樹林                            
愈行beh近 愈行愈倚        

忽然間
舞台腳                             
響起槍聲
山鬼慘叫
倒ti7塗腳
 
響馬衝出
大聲喝
停 停
Be7使koh行

伊威風凜凜hou7逐家看
問眾人
到底
 
是beh hou7我聽啥
小提琴
抑是古箏e5聲

有你e5所在

有你e5所在
笑聲定定來

畫一個台灣e5囡仔兄
穿一領內褲兩支蔥仔腳       
小提琴ti7田園leh演奏
稻仔聽了講會緊緊大
你講伊是快樂e5 lan7-pha         

台灣人講腳好
腳會行當然好
台灣人講腳長
腳當然比手長
台灣人講賣bai2                                    
M7是家己beh食
Bu7較濟農藥
賣hou7人當然是bai2 
 
有你e5所在
有時感覺你
小許呆呆                            
M7-kuh8
笑聲一大廳              
無聽
亦是足無采             

結局  

醫生講你猶有機會
Lin2某聽kah腹肚攏火                     
Lin2某講著koh上班
講你已經是報廢
Lin2查某子講beh等你醒                 
到底著koh三年抑五年                 

醫生e5話lin2某lin2子無愛聽
你上尾e5二粒目屎流無聲          
 
Lin2某lin2查某子足赤                                       
堅決叫了救護車
送你轉去睏大廳

你囥ti7辦公廳                         
三百萬定期e5存款單
Lin2某前一日去掀去chhoe7去chhiau著      
經攏總順利領出來--ah        
你放心做你去
世間已經無你e5代誌         

歡送 

款好你e5衫褲                     
糊一間樓仔厝  
Hou7你一台BMW kah一台BENZ      
庫銀beh千beh萬beh億攏有  
攏總燒作火灰寄出
保鑣有司公有道士
祝你一路順事

作品 

我用一塊饅頭
頂面粘一粒貢丸            
下面插兩支齒柝           
一堆成見攪攪leh作餡       
入入一腹肚                
Hou7伊一塊名牌
寫兩字「人才」

現代小家庭

目珠耳空一睏醒
窗外金-sih-sih            
鳥隻來吟詩
講今仔日
天青青

睏醒e5時
精神飽飽
簡單饅頭豆奶
先看一遍報紙
我睏醒e5時
你已經離開
留一張字紙
中晝家己料理家己食   

窯夢

伊招燒酒做伴
伊唱出一條歌
伊心內恬恬
攏是叫你e5名字
Hou7我聽kah三更暝半
 
咱e5土地咱e5山
咱e5溪咱e5樹林
咱應該an2-ne來疼            
一塊磚仔一塊瓦
一區田園一堀水影            
一欉樹仔一塗腳花謝
攏是疼命命疼命命

一塊祖先e5土地
Ti7火焰山e5身軀邊
一個人用一種堅持
寫一篇台灣e5傳奇
栽歡喜e5樹枝
開夢中e5花蕊
起古早e5厝                        
燒相思e5瓷   

再會

今日你來相辭
你北我南
免講希微                                 
電話一撥
著有你e5聲

人生遙遠
路途有時風有雨
千年萬年怎樣看
男男女女
生命流轉歸大海
哈哈
山高水長

送你來離開
為著三頓不得已
另日你轉來府城
麥仔酒一杯                           
醃腸滷味一盤                        

若是kau3鶯歌

若是kau3鶯歌
我就會聽著
二十幾冬前
輕輕e5雨聲

若是到鶯歌
我就會聽著
老老e5街頭
冷冷e5雨
孤單e5雨傘
合唱一首古早e5歌

若是到鶯歌
我就會聽著
恬恬彎彎e5小路
多情e5溪流
唱眠夢e5歌聲

若是到鶯歌
古早e5火車頭--a  
是m7是iau2 koh ti7 hia  
恬恬leh等我

歡喜lin2轉來台灣

黃昏e5故鄉
是lin2 ti7加州海岸
唱無停e5歌
有夢中e5疼惜
有土地e5感情
 
歡喜lin2轉來台灣
 
咱做伙扑拚
 
二百冬前e5美國人
已經完成民主e5夢
有烏有白有黃有紅
Ti7移民e5世界
啥人有凶惡e5祖國
演出野蠻e5戲劇
演出流氓e5惡霸
無暝無日威脅
講beh扑飛彈
講beh扑hou7咱爛爛爛

行到歷史e5關頭--ah
一條望春風
Lin2 ti7德州e5城市
唱無停e5歌聲
希望故鄉e5土地
早日開春天e5花

歡喜lin2轉來台灣
逐家做伙扑拚

關掉電視機

關掉電視機
厝內變足清靜
無胡蠅飛來飛去
傳染仇恨e5病毒

關掉電視機
廚房照常煮飯
無看牛爺馬爺
假神弄鬼製造驚惶

關掉電視機
無聽著虻仔聲
細漢囡仔足好睏
無作夢無烏白講
恬恬睏到天光

我e5哲學
 
 
無暝無日攏leh數想               
Beh an2-choaN2有好名聲
Beh an2-choaN2會趁大錢
一直到我死為止
猶原希望有好地理
Hou7子孫代代中狀元
金銀財寶攏用be7完  

啥人來ka7阮統治
啥人是祖國
啥物是民主公平
對我來講完全無意義
我是虔誠e5教徒之一
相信至好朋友是money

我是實在m7是卑鄙
我目色足活
看錢ti7 to2位                      
To2位著有
我e5好兄弟

我e5哲學足實用
一切為著成功
成功是趁大錢
無論啥mih步數                  
我活一世人
一個結論
至好朋友m7是耶穌

天得beh光    

一陣風           
一陣雨
風雨e5暗暝  
若像真長        
Kok8雞leh啼      
天得beh光
天得beh光   

一陣風         
 
一陣雨         
風雨e5暗暝      
若像真烏         
山邊清清     
天得beh光      
天得beh光       

一陣風           
一陣雨          
風雨e5暗暝     
若像真冷       
路頂人聲
天得beh光        
天得beh光   

版本          

人e5世界              
一本一本e5冊          
人e5頭殼內            
一版一版e5軟體         

自古早古早            
看天看地             
人開始講           
一大堆話           

按遙遠e5年代      
創造日月             
開天闢地              
人講e5神話           
實在有夠濟         

人講e5天    
一版換過一版 
人講e5地     
一款換過一款
文明e5電影            
一片koh再一片           
愛情生死              
邪惡正義              
種種e5堅持            
一齣一齣e5戲
人講e5智慧          
人e5國家社會      
所有e5生命        
奉獻e5寶血        
埋ti7塗腳         
留ti7文字     
一堆一堆e5話        
一本一本e5冊  

祖先e5話    		

祖先e5話        
Ti7咱e5土地      
起咱e5厝宅        
犁咱e5田        
種咱e5瓜        

祖先e5話        
Ti7咱e5土地       
行過            
咱e5山嶺       
Liau5過          
咱e5溪        

祖先e5話        
Ti7咱e5土地       
駛咱e5牛車     
行咱e5田岸        
種咱e5甘蔗      

祖先e5話        
Ti7咱e5土地       
看咱e5海邊       
踏咱e5水車       
作咱e5鹽埕      

祖先e5話        
Ti7咱e5土地       
作木工  作土水   
起咱e5厝宅        
Hou7咱           
子孫逐家       

 
向  望         

Hou7滿載智慧e5愛心     
化作照清歷史e5光    
Hou7充滿愛心e5智慧     
成作社會e5明燈       
   
冷漠e5冰雪           
仇恨e5幽靈    
攏是茫霧          
會hou7日頭e5熱情      
熔化              
    
解除五指山上    
千年萬冬e5符仔      
釋放孫悟空       
火眼金睛          
看透ti7教育外殼   
內底e5異形        
看著藏ti7教科書  
內面e5魔神仔         

拆除魔神仔e5咒語     
Hou7語文e5歸語文    
Hou7歷史e5歸歷史     
Hou7地理e5歸地理       
無人會為著了解事實 
再受迫害             
無人為著追求真理  
Koh來慘死           

尊重囡仔成長e5權利 
Hou7人自然聽著        
Hou7人照真實看著       
無koh有恐怖e5陰影    
無koh有惡勢力        
瞞騙人e5耳空   
欺騙人e5目珠                

Hou7人e5目珠       
變成金-sih-sih e5天星   
看見文明e5長路       
看見歷史e5真相   
成作                
 
公平正義理性e5子民   
永遠                  
脫離戰爭奴隸e5命運   

Hou7政治為人類服務       
Hou7咱會thang由一個國家     
搬去任何國家toa3        
親像ti7咱e5鄉內         
這庄搬去hit庄           
自由尊嚴無驚惶       
喜樂智慧有情義

有一句話

有一句話
簡單無啥貨
Ou-ji2-sang2 ou-ba2-sang2知影
有唐山公無唐山媽
恬恬掀開一頁
土地失落e5運命

有一句話
教科書攏無寫
有唐山公無唐山媽
少年人m7知影
看變形e5公廨
留ti7荒郊野外

廟埕e5七字仔歌
唱起鄭國姓e5事件
漢人沙文主義e5病毒
大聲喝出無知e5野蠻
台灣自古無文化
平洋曠土全生番

生番無講話
生番無歷史
生番無文化
只存一句話
有唐山公無唐山媽
流浪ti7街頭巷尾
請lin2逐家斟酌聽

 
古早e5讀冊人  

古早e5讀冊人      
講是啥物         
十年寒窗無人問  
一舉成名天下知 
跪toa3金鑾寶殿      
逐日喝             
吾主萬歲萬萬歲   
享受榮華富貴 

古早e5讀冊人     
手掀啥物聖賢書   
筆寫文章口吟詩    
講是風流才子
百姓叩頭叫伊      
大人--a  大人--a   

古早e5讀冊人     
嘴讀聖賢冊 
目珠看皇帝   
甄選天下美女
講是理所當然       
頭殼內攏是      
智慧e5          
龍虎丸還少丹

總是有一日   

總是有一日            
我會恬恬睏去    
我e5兄弟             
我e5姊妹              
我e5子女             
Lin2攏無須要傷悲  
我已經歇睏ti7      
永遠e5身軀邊       

總是有一日     
我目珠會kheh起來      
Boe7 koh再煩惱流淚     
我心歡歡喜喜          
將所有獻hou7祂   
 
求祂                  
赦免我ti7世間e5堅持     

總是有一日          
我會恬恬轉去      
轉去永遠e5故鄉      
向所有e5鄉親講        
我雙手展開         
請lin2逐家看         
貪戀癡迷e5塗沙
我攏總洗清氣     
我已經將所有交hou7祂   
求祂                 
赦免我e5所作所為  

公園內底一角 

黃去--ah礁去--ah                           
一片一片
落ti7塗腳                                  
來來去去
有聲無聲
攏是生命                         
管你beh看m7看                 
 
無人追思                           
無人吟詩 
免請道士
免看風水
燒去爛去
再來是
由在你                     
Au-au做肥                   
          
管人講生講死
Puh新iN2發新枝               
風是阮永遠e5知己 
猶原一葉一葉               
青青
Ka7我搖--a搖   

斟 酌       

 
起風e5時             
樹尾全風聲 
請你斟酌聽           
一聲一聲           
是m7是來自    
遙遠e5陰暗        
人性深沉e5烏潭     

起風e5時  
耳空邊           
飛來飛去      
攏是人聲         
請你斟酌聽         
是m7是有人          
心肝底leh怨嘆   
怨嘆月娘sioN光        
照出本尊e5面形       

起風e5時           
滿天烏雲        
飛來飛去          
有人目珠霧煞煞      
話頭話尾            
開始起變卦          
懸懸e5樹尾          
攏是hiu-hiu叫e5心聲    

風會停              
霧會散           
斟酌聽           
斟酌看      
故鄉月無變          
清光照鹽埕  

相命

朋友抄寫我e5八字
請相命仙排命盤
相命仙講我
天生足惡質
M7是身體艱苦病疼
絕對是人間
大流氓
 
叫我伸手hou7伊相命
伊講我e5手內
有足大e5事業
足超人e5智慧
有長長e5歲壽
有美滿e5感情線

我啥物攏m7知影
逐日雙手空空
M7知出世to2一冬                
過一種
脫線脫線e5生活

孤單          

孤單是月娘            
照ti7孤單e5城          
城內孤單e5王           
恬靜e5路上            

孤單e5城           
孤單e5王          
無將無兵      
千年萬年過去        
猶原是          
莽莽e5千萬年     

孤單e5王            
行孤單e5路       
孤單e5路上             
無看人影             
無聽人聲           
輕輕e5風              
青青e5樹欉       
花開花謝            
鳥聲伴著眠夢           

孤單e5王              
看千萬年e5冊內底      
統治者意愛e5聖人     
論千年萬年e5政治       
聽千年萬年e5風雨     
講千年萬年e5考試      
 
看千年萬年e5科技   
寫千年萬年e5史篇  
吟唱千年萬年e5詩 

孤單e5王              
Ti7孤單e5城內          
看千年e5科舉        
看人leh作皇帝          
三十六宮七十二院       
聖人修身養性e5道理    
看人間e5堅持           
三吋金蓮e5美人      
一抱就是一千年      

孤單e5王            
無王妃  無太監   
無奴才  無聖旨     
無將無兵無武器      
無人向伊喝講    
吾皇萬歲萬萬歲         
只有冷冷e5風              
吹無牆無壁e5城        
淒冷e5孤月           
照無江山e5土地         

孤單e5王              
懸懸e5山             
看懸懸e5雲         
一蕊一蕊        
飛向千萬年e5故鄉

曠野

茫茫e5暗夜
Ti7我有感覺存在e5土地
有
無熟無識
無惡意e5朋友做伙
起火唱歌
有你有我
無雙面逃鬼e5陰影
無惡靈統治e5國家

 
一種心內無聲e5世界
一種深沉e5了解
閃爍e5天星
遙遠e5月娘
一群流浪e5生命做伴

清氣e5溪邊
青翠e5山嶺
你我目珠歡喜
恬恬金金相看

聽無請lin2莫受氣

請慢且責備阮討海e5鄉親
請慢且責備阮曝鹽e5鄉親
請慢且責備阮作塭仔e5鄉親
講in講話be7曉捲舌發ㄓㄔㄕ e5 聲音        
鄙相in講話粗魯hou7 lin2外位仔人聽無                                                              

自細漢海口e5風颱大雨
一冬一冬狂刀亂劍
寫ti7阮鄉親身軀頂e5惡言暴語
早著變成烏青e5色致
看起來確實若石頭雕像
Teng7-teng7直直硬硬e5表情                  

Hou7 lin2受氣e5理由有足濟足濟

譬如講阮海口e5鄉親
Ti7塭仔和鹽埕淹大水e5日子
無人有閒好像lin2去唱
台北流行e5什麼「苦酒滿杯」、「藍色的夢」
無人ti7水車邊
唱lin2愛唱e5「小毛驢」、「昭君出塞」
無人toa3竹排仔頂
唱lin2會流目屎e5「家在山的那一邊」   
阮鄉親亦無公園
好像lin2有人逐日去搖kha-chhng花         

日頭beh暗e5時  
門口埕壁頂      
年老iau2未退休e5草笠仔  
恬恬看伊家己 
曝成若火碳e5面皮   
恬恬leh看伊 
 
Kau7-kau7 pih開e5腳底皮                        

恬恬leh想伊
沿著鹽車底生sian e5鐵支路 
行到白雪雪e5鹽山  
伊沿著有鐵丁螺                    

有ham5殼仔                   
有蚵殼仔e5大岸       
伊行去溝墘駛排仔車 
去看內海e5蚵架         
去巡網ko5仔khioh魚仔                     

以上提供e5攏是        
阮講話be7曉捲舌         
鄉親恬恬生活形圖  
攏是阮鄉活命e5見證    
阮be7曉          
用英國話講這款生活    
阮be7曉                           
用拉丁語紹介                
這款物件hou7 lin2知影       
 
請lin2外位仔人莫受氣     
面對lin2高貴e5皮鞋         
頂面高貴e5西裝     
頂面高貴e5眼神  
內底高貴e5名片頂面  
有高貴職位e5頭銜      
會曉ㄓㄔㄕe5外位仔人 
阮只有大聲向lin2鼓舞     
只要lin2願意有一工         
Lin2會若像會曉ABC狗咬豬共款   
知影阮鄉親leh講啥      
活kah足爽快歡歡喜喜  
若像lin2和阿凸仔講外國話共款               
真gau5真無簡單

鳥仔kah人
        
博士級e5大人物
出面出聲
叫阮鄉親斟酌看                           
鳥仔kah人來比較
To2一種生命較重要                

我m7知影
這種考試
Beh an2-choaN2寫

阮亦無了解
一個無鳥仔e5世界
到底是啥物種世界
一個無鳥仔e5人生
到底是啥款e5人生




養心神詩

1
上帝創造萬物
 
1.上帝創造天kap地，
生成萬物，逐項會；
功勞極大，又極闊，
一世稱呼永無煞。
2.日頭發現，光滿天，
日落，月出，照暗暝；
日、月、星辰，都顯明，
上帝主宰大權能。
3.土地所生e5五穀，
花園青翠e5樹木，
海內所有e5魚鱉。
都是上帝做e5物。
4.天中所飛e5鳥隻，
上帝創 hou7食夠額；
以及至細e5蟲thoa7。
無出上帝心以外。
5.上帝照顧世間人，
不論中國kap外邦，
Hou7我逐日e5米糧；
兼有厝宅kap衣裳。
6.上帝e5恩講boe7盡。
差遣耶穌救萬民；
大家著用真實心
Ka7伊感謝，詩來吟。


2
律法e5 beng5-leng7

1.律法條誡頭一個，
教人敬愛Hong5上帝，
盡心盡力去服事，
無時無刻m7敬拜。

2.吐氣眾人都糊塗，
M7知敬神真法度，
編造偶像來服事，
得罪上帝受災害。

3.第二法誡教人行，
中國外邦著相疼，
家己m7 ai3莫hou7人，
體貼伊心kap我同。
4.可惜人情極刻薄，
心肝常想做惡毒，
利益本身害別人，
分毫m7肯相疼痛

5.至尊上帝准祈禱，
感化我心歹變好，
Hou7我服事真上帝，
兼疼世間眾大家。


 
3
獨一真主

1. 真主上帝造天地，
會光會暗，誰仔會？
暝轉做日，日轉暝，
生成萬物，功勞圓。

2.上帝慈心著敬服，
保庇眾人賜福祿，
食穿kap用攏妥當，
萬物齊備伊親創。

3.各樣菩薩總無真，
M7值上帝是至神；
世間假佛人所刻，
著知服事真無益。

4.救世功勞無thang比，
世間人人m7敢語；
天下四海大kap細，
誠心敬拜獨上帝。


4
稱呼耶穌

1.耶穌尊名入我耳空，
若樂和諧e5聲；
伊名o-lo2 an2-ni e5重，
Hou7天kap地攏聽。

2.耶穌獨會hou7我靈魂，
歡喜到攏boe7顧，
世間真珠寶玉金銀，
攏總m7值耶穌。

3.各項好事我心所望，
來求耶穌就得；
伊名親像好花e5芳，
較甜贏過蜂蜜。

4.我心紀念耶穌e5恩，
Che2恩若藥一般，
會改世間苦痛憂悶，
福氣hou7人滿滿。

5.稱呼耶穌盡我一世，
到尾m7敢放煞;
雖然就死，m7-sai2掛意，
時到，hou7我復活。

5

詩篇第23篇

1.上帝原本是我牧者，
賞賜逐項夠額，
青翠草埔hou7我thang企，
溪水清淨來食。

2.因為魔鬼迷我靈魂。
有時去行失錯；
上帝顯明慈悲大恩，
Chhe7我趕緊再到。

3.雖然行到死地所在，
我亦m7-sai2著驚；
上帝保庇boe7會受害，
Hou7我安穩去行。

4.上帝破開對敵e5計，
設筵保我生命，
桌排滿滿無te3 thang下，
福氣無欠一件。

5.上帝款待an2-ni e5好，
我心m7敢忘恩；
盡一世人行伊真道，
時時刻刻來遵。

6.遇著過往時日已到，
我身一時氣斷；
靈魂先到耶穌伊兜,
永遠ti7 hi2天堂。

6
詩篇第63篇

1.上帝真正是我上帝，
趁早我beh chhe7伊；
思想數念boe7會得過，
一目nih久無離。

2.我心向望上帝e5恩，
親像khong3旱艱難，
A3得滿天忽然起雲，
隨落大雨沃田。

3.上帝降恩hou7我夠額，
我嘴應該o-lo2,
骨髓油膩人人愛食，
M7值伊恩e5好。

4.暝間倒床眠夢紀念，
上帝疼痛慈悲；
上帝翼下我穩當tiam3,
安穩自在歡喜。

5.仇人設計雖beh害我，
我靠上帝照顧，
Tau3-ti2害我boe7死永活，
仇人反受艱苦。


 
7
詩篇第100篇

1.天下萬邦萬國萬民，
一齊來倚上帝面前，
大聲吟詩o-lo2伊真，
上帝至尊人人著敬。

2.上帝以外無別上帝，
咱做百姓伊來生咱，
天頂地下獨伊一個，
至大至尊著來頌讚。

3.大家tau3入殿堂門內，
同心同力敬拜上帝，
上帝e5恩到萬世代，
較懸ti7天，較闊ti7地。

4天下萬邦萬國萬民，
 
心肝歡喜稱呼上帝，
上帝慈悲疼痛憐憫，
長長久久永永boe7廢。

8
天堂路隘

1.Chhoa7到天堂永活所在，
Che2門che2路隘隘pek-g?i，
門內路上少少有人，
Ai3入艱難，少行到thang3。

2.Ai3到天堂私慾著棄，
Koh著照顧嘴目kap耳；
各項所做攏照法度，
約束七情m7-thang錯誤。

3.莫得貪財金銀寶器，
莫得害人家己有利；
M7-thang lam7-sam2講白賊話，
莫怨序大，無妒序細。

4.驕傲e5心著變謙卑，
著疼別人若咱家己，
著來服事真活上帝，
著靠耶穌背十字架。

5.吐氣咱人攏總軟弱，
Ai3行天路氣力be7足；
懇求耶穌降落聖神，
贊咱好事去行到盡。

9
世人迷路

1.世人昏昏罪惡多端，
攏總差錯失了本源，
離開上帝失迷路途，
心肝烏暗m7知正路。

2.獨獨上帝慈悲發現，
照我光明棄惡歸善，
設使m7是上帝權能，
因何會得棄邪歸正。

3.耶穌受死贖我罪過，
聖神感化，hou7我行好，
心肝既然變換重新，
才好去見上帝e5面。

10
詩篇第121篇

1.我目kiah8起向天，
上帝所tiam3所在；
上帝暝日無睏常醒，
顧我到攏無害。

2.創造天地上帝，
保我不止穩當，
早暗致蔭甚然好勢，
雖然煩惱萬項。

3.上帝長長保庇，
出入會得平安，
這時以後kap我無離，
我心免驚災難。

 
11
詩篇第1篇

1.離開歹人道路，
存心m7敢惡毒，
暝日三思上帝法度，
Che2人叫做有福。

2. Che2人若樹一般，
栽ti7溪水e5邊，
無tiau伊葉茂盛好看，
照時果子會生。

3.凡事所做興旺，
上帝賜伊大福，
死後引伊會升天堂，
Tiam3 ti7上帝e5國。

4.歹人冇粟一般，
攏是無用e5物，
Hou7風吹開，立刻四散；
歹人上帝m7 tih8。

5.遇著審判日子，
好歹攏總相離；
好受天頂長長福氣，
歹人落地獄死。

12
詩篇第100連3篇

1.我心實在o-lo2,
因為上帝大恩；
救我生命免致滅無，
誠心實意敬尊。

2.上帝大大慈悲，
赦我攏無罪過，
又且日日照顧養飼，
我病伊會創好。

3.上帝除我罪惡，
若東離西e5遠；
帶念耶穌賜我大福，
永遠ti7 hi2天堂。

4.親像父母疼痛，
伊生孤單e5子，
上帝亦疼敬伊e5人，
贏過父母e5疼。

5.咱人生命若花，
大風來吹就謝；
獨獨上帝永遠boe7廢，
久長ti7天頂企，

6.我心o-lo2上帝，
天使相kap頌讚，
天頂地下合做一個，
大家心正所願。

13
詩篇第117篇

1.天下萬邦萬國萬民，
敬拜上帝，父子聖神，
O-lo2三位一體上帝，
尊名流傳直到萬世。


 
14
主教人祈禱

1.阮父上帝坐天頂，
願你尊名做至聖，
天國臨到來較贏，
Ti7地若天聖旨成。

2.阮人逐日所著食，
懇求天父賜夠額，
阮ai3赦免人失錯，
求主擦消阮罪過。

3.莫得hou7阮受迷惑，
救出罪惡kap橫逆，
國、權、榮光到永遠，
歸ti7上帝，心所願。


 
15
洗禮

1.咱人出世既然帶罪，
就屬魔鬼，逆天e5輩；
照天擬斷著受刑罰，
Ai3得離身家己boe7脫。

2.聖父上帝至大恩惠，
揀選咱人做伊子類，
聖子替咱擔當罪過，
聖神權能ka7咱感化。

3.三位一體kap咱立約，
煞伊受氣赦咱罪贖，
洗咱心神，贊咱德行，
救到天堂，萬福豐盛。

4.上帝盟約洗禮kham3印，
表明重生，堅固咱信，
勉勵心性順天法度，
常常照約行主道路。

 
16
家己省察

1.咱人家己詳細問，
罪過濟濟到boe7算；
腳手嘴目kap心胸，
時時違逆天命令。

2.早前欠缺補boe7成，
獨獨添罪加重刑，
既然惹著天受氣，
家己無路thang脫離。

3.主來替咱趁命令，
又koh擔當天報應，
Hou7咱誠心信靠伊，
穩當得救m7-sai2疑。

4.享受恩典an2-ni大，
Koh tui3聖神受感化，
Chit時以後我決意，
逐項照主所教示。

 
17
晚餐

1.在早上帝有記聖經，
Beh設恩典法度，
到時就差聖子降生，
用死來開活路。

2.主近臨終設立晚餐。
成做chun2-tng3為記，
Hou7咱數念贖艱難，
亦望天堂福氣。

3.照主命令，咱坐筵席，
擘餅phang5杯祝謝；
大家kap主交陪lim食，
親像ti7天teh 企。

4.Tiam3 ti7世間雖然有罪，
Kap主相通有福；
總是不比kap主聚會，
Ti7天至聖e5國。

 
18
安息日

1.天地創造攏齊備，
上帝安息賜福氣，
咱學上帝e5款式，
歡喜來守安息日。

2.眾人犯罪，天受氣，
耶穌降世替咱死，
功勞完全艱苦煞,
七日頭日主復活。

3.耶穌疼咱，救靈魂，
咱著數念伊大恩，
感謝敬拜心誠實，
常常來守安息日。

4.上帝聖冊講極真，
末日天地換做新，
耶穌學生受大福，
永遠安息ti7天國。

 
19
祝福

1.願咱救主耶穌基督，
顯明恩典慈悲，
天父上帝賞賜大福，
疼咱親像子兒。

2.聖神權能ka7咱感動，
企起逐人心內，
三位一體kap咱相通，
Chit時到萬世代。


20
律法應驗

1.耶穌原本是上帝，
臨到凡間來救世，
舊約聖徒歷代久，
攏是向望che2救主。

2.主獻本身若羊羔，
舊約禮數就廢無，
M7-sai2祭祀e5筵席，
耶穌已經獻夠額。

3.替咱擔當十字架，
Hou7咱會得倚天父，
設立模樣hou7人看，
咱無照款著改換。

4.咱今倚靠伊功勞，
相kap一齊來o-lo2,
主ai3眾人親近伊，
死後復活永福氣。

21
求聖神感化

1.懇求聖神降臨，
Ti7阮逐人e5心，
無所不能至光至明，
賞賜恩典極深

2.懇求聖神教示，
Hou7阮會信道理，
醒悟知罪，憂悶反悔，
來靠耶穌e5義。

3.懇求聖神責督，
幫贊阮心降服，
常常歡喜上帝聖旨，
怨恨攏總罪惡。

4.懇求聖神照顧，
Hou7阮日日進步；
所講言語，所行e5事，
逐項照主法度。

5.懇求聖神安慰，
日日加添恩惠，
Hou7阮安然經過試煉
上到天堂富貴。

22
經過曠野

1.上帝百姓ti7曠野，
無thang lim食無thang 企，
天父aN3落看艱苦，
憐憫幫贊開活路。

2.摩西奉命扑石磐，
忽然流出活水泉，
上帝tui3天降嗎哪，
百姓日日食夠飽。

3.咱人暫toa3地面上，
若 ti7曠野一般樣，
心魂枵餓愛lim食，
得著耶穌有夠額。

4.耶穌正是天真餅，
身軀扑破救生命，
寶血流出會止渴，
養飼學生到永活。

5.咱受聖神大恩典，
好膽經過重試煉，
遇著對敵會較贏，
到尾穩當上天城。


 
23
晚餐e5意義

1.耶穌身軀替咱釘死，
擘餅傳授奧妙道理；
寶血流出會救學生，
葡萄紅汁代代表明。
聖會眾人相kap食餅，
成做一體，大家相疼；
攏總lim杯，同坐禮筵，
兄弟姊妹kap主結連。

3.心神枵餓欣慕正義，
救主功勞逐項齊備；
靈魂嘴礁，ai3得著救，
倚靠耶穌，永遠享受。


 
24
身軀復活

1.屬ti7耶穌朋友過往，
就是安然去睏；
靈魂boe7死上到天堂，
Mih-sai2過頭憂悶？

2.耶穌死了復活出墓，
我信攏無疑ngai2;
學生靠主，平安過往，
的確kap主koh來。

3.上帝sau3角末日極tan5,
天使聲響開闊；
耶穌坐雲臨到世間，
屬主e5人復活。

4.Hit日地面猶活聖徒，
無死，忽然變化；
隨時上雲迎接耶穌，
大家kap主去toa3。

5.咱父e5厝清氣榮光，
無罪，無病，無死，
無koh離別，福氣齊全，
永遠o-lo2歡喜。

6.災難死失現時連累，
上久不過幾年；
今咱心肝著受安慰，
向望相見ti7天。

25
O-lo2三位一體

1.同心o-lo2天父，
自然永活上帝，
疼痛憐憫無窮無盡，
照顧天頂地下。

2.O-lo2耶穌尊名，
上帝tok8-siN5 e5子，
功勞極大，贖人罪過，
替咱放sak生命。

3. O-lo2上帝聖神，
權能感化萬民，
Tui3天降臨，tiam3人e5心，
Hou7咱改舊換新。

4. O-lo2三位一體，
父子聖神上帝，
至尊至大，主耶和華，
O-lo2到萬萬世。

26
早起e5詩

1.天光日出m7-thang愛睏，
透早起來盡我本分，
敬讀聖冊誠心祈禱，
感謝上帝吟詩o-lo2。

2.早前扑損濟濟光陰，
今著保惜親像黃金，
日月如梭要緊專務，
備辦審判驚了boe7赴。

3.服事上帝用心誠實，
款待別人立志忠直，
心內念頭上帝監察，
Ti7主面前無thang 囥密。

4.今求天父帶念救主，
除我罪過若消雲霧，
賞賜聖神若天落雨，
潤澤我心德行siu3-bou7。

5.今日講話料理代誌，
願主逐項引chhoa7指示，
Hou7我常常盡心盡意，
榮光上帝順趁聖旨。

6.萬福源頭獨一上帝。
父、子、聖神，三位一體，
願天下人同心同聲，
O-lo2稱呼我主大名。

27
耶穌e5仁愛

1.救主耶穌基督，
救咱脫離罪惡，
仁愛e5心比海較深，
咱人boe7會測度。
2.伊做萬物e5主，
滿滿福氣本有，
到其降世做人後裔，
散hiong hou7 咱成富。

3.本然至尊無對，
天使攏總排隊，
願做奴僕，受人褻瀆，
Hou7咱成做尊貴。

4.罪惡主大怨恨，
Iau2-ku2 kap咱親近；
有罪極重，m7-sai2絕望，
救主歡喜施恩。

5.做咱活命本源，
替咱受死無怨，
當咱罪贖，甘是凌辱，
救人極其決斷。

6.用主仁愛來論，
萬份講未一份；
Kiah8目仰望，我心感動，
決意一世歸順。
28
天下kui-seng5上帝

1.懇求上帝憐憫，
Ka7我施恩賜福，
顯明歡喜e5面，
榮光普照奴僕，
教示萬民上帝道路，
天下報揚救世法度。

2.天下萬邦萬國，
O-lo2上帝尊名，
大家歡喜快樂，
感謝誠心出聲；
地面眾人上帝治理，
審判百姓攏照公義。

3.天下萬姓萬族，
Ti7主面前o-lo2;
我e5上帝賜福，
土地生出珍寶；
上帝降福賞賜恩惠；
天邊海角眾人敬畏。

29
來就近耶穌

1.我罪極重，boe7得推辭，
照天律法永遠著死；
知無法度thang救家己，
耶穌我來就你。

2.我罪極重，滿心驚人，
家己來洗，拖磨空空；
主流寶血洗咱清氣，
耶穌我來就你。

3.我罪極重，心內破病，
親像thai2-ko半遂青瞑；
靈魂病症主會醫治，
耶穌我來就你。

4.我罪極重，本屬撒旦，
做伊奴僕甚是苦難，
主會救我，hou7我脫離，
耶穌我來就你。

5.我罪極重，主恩極大，
接納罪人，赦咱罪過；
聽主命令著信無疑，
耶穌我來就你。

6.我罪極重，主恩極深，
賞賜聖神感化我心；
情願歸主無koh相離，
耶穌我來就你。

30
擴充天國

1.願主上帝掌權，
滅無邪術異端；
東西南北天邊海角。
逐位真理流傳。

2.萬王e5王全能，
願你來施恩情；
較贏對敵遠到地極，
逐位安靜和平。

3.聖神顯出才能，
感化人人性情；
烏暗地界，罪惡所在，
逐位成聖光明。

4.企起凡間眾人，
應該感恩投降，
家己勉勵o-lo2上帝，
逐位kap天相同。

31
天國禧年

1.著pun5禧年號筒，
福音歡喜e5聲；
天下萬國萬人，
男婦老幼攏聽；
禧年已到大赦日期，
上帝差子召咱歸伊。

2.咱做亞當後裔，
受罪趕出樂園，
上帝e5子降世；
替咱討業倒轉；
禧年已到大赦日期，
上帝差子召咱歸伊。

3.咱做撒旦奴僕，
罪業那久那重，
耶穌流血來贖，
靠伊就得thau2 放；
禧年已到大赦日期，
上帝差子召咱歸伊。

4.天國門路大開，
天父排大筵席，
罪人不論是誰，
著來同坐lim食；
禧年已到大赦日期，
上帝差子召咱歸伊。

32
認耶穌

1.我認救主無驚見笑，
好膽干證道理，
稱呼耶穌恩典奧妙，
歡喜趁伊教示。

2.耶穌聖名至貴至寶，
世間無名thang比，
生前靠主免除煩惱，
死後永享福氣。

3.耶穌全能盡會庇佑，
我知救主誠實，
身體、靈魂，交伊e5手，
保全直到末日。
 
4.審判e5日上帝面前，
救主認我賤名，
Ti7父e5厝hou7我房間，
永tiam3天頂聖城。

33
萬民歸耶穌

1.救主耶穌有萬權能，
掌管天頂地下；
眾人應該做伊學生，
誠心來領洗禮。

2.耶穌榮光beh照世間，
聖神tiam3人心內，
序大序細歡喜信趁，
同心一意服事。

3.通天腳下萬國太平，
享受耶穌恩典；
眾人相疼同心同情，
大家kap主相連。

4.今咱懇求聖神落來，
教人盡bat耶穌，
救主大恩hou7人攏知，
熱心感謝稱呼。

34
基督復活

1.耶穌真正死復活，
天使世人傳開闊，
感謝吟詩出大聲，
O-lo2救主大尊名。

2.救世功勞今做成，
對敵排陣主thai5贏，
贖罪1一擺就清楚，
耶穌m7-sai2 koh受苦。

3.封石設兵，空著磨，
禁主出墓無ta-oa5,
耶穌復活無koh死，
魔鬼計窮誤家己。

4.基督用死救靈魂，
咱人靠伊免沈淪，
救主攻破陰府門，
替咱開路到樂園。

5.耶穌成做咱e5頭，
救主先去咱亦到，
同死同活同上天，
榮光尊貴萬萬年。

35
詩篇第51篇

1.上帝慈悲無窮無盡，
懇求施恩hou7我，
天父顯明至大憐憫，
擦消攏總罪過。

2.我認過失m7敢推辭，
常常憂悶反悔，
主洗我歹逐項清氣，
赦免一盡無罪。

3.上帝我有犯罪ti7你，
Ti7你面前背逆；
上帝審判實在公義，
應該重重譴責。

4.父母生我性情敗壞，
本然污穢到極；
誠實e5心是主所愛，
懇求hou7我智識。

5.救主寶血洗我靈魂，
較白霜雪色緻。
我身痛疼滿心鬱悶，
求你hou7我歡喜。

6.擦滅我罪無koh責備，
免得嚴嚴審判；
創造心神一盡清氣，
性情重新改換。

7.我ai3朝見天父e5面，
莫得趕我遠遠，
心內欣慕上帝聖神，
M7-thang ka7我斬斷。

8.聖神扶持hou7我堅固，
Koh享得救e5福，
上帝道理我去傳佈，
歹人醒悟降服。

9.救主上帝赦我死罪，
贊我感謝吟詩，
大聲o-lo2永遠boe7廢，
報揚上帝仁義。

10.燒祭禮物主無歡喜，
若ai3,就我祭獻，
心內吐氣反悔謙卑，
天父攏無厭賤。

11.降落大恩教會興旺，
耶穌聖國建置，
萬民靠主日暝敬奉，
上帝鑒納歡喜。

 
36
基督tui3亞當

1.吐氣始祖逆天法度
惹著災禍boe7倚上帝，
後代萬民亦趁邪神，
天路就塞那久那密，

2.佳哉耶穌來開路途，
賞賜聖經，照人光明，
咱託主名，趁伊來行，
亞當所失咱就koh得。

3. Chit號仁愛感我心內，
Beh報恩情亦無才能，
今就立志，將我家己，
久長做祭獻hou7天父。

 
37
反悔改變信福音

1.至尊上帝至仁愛，
照顧咱人好款待，
天地萬物伊親創，
咱著誠心來服事。

2.可惜人人心烏暗，
攏趁魔鬼行歹代，
放縱私慾逆天命，
雕刻偶像去跪拜。

3.感謝上帝極憐憫，
差遣耶穌降落來，
顯明神蹟hou7人信，
當咱罪過受陷害。

4.今著反悔倚靠主，
Chhoa7到天堂好所在，
福氣滿滿攏齊備，
永遠享受無掛礙。

 
38
O-lo2耶穌

1.咱人tiam3地面上，
著學天使e5樣，
歡喜稱呼救主耶穌，
將新e5歌來唱。

2.福氣權能富貴，
永kap耶穌相隨，
功勞齊全極大榮光，
坐ti7極懸座位。

3.千千萬萬天使，
同心一意敬拜，
因為耶穌替人受苦，
天神攏總服事。

4.眾人應該和好，
熱心，大聲o-lo2,
耶穌救咱擔當災難，
伊死親像羊羔。

5.救主耶穌復活，
得著賞賜極大，
Che2大福氣耶穌捨世，
Hou7咱享受無煞。

6.耶穌極大功勞，
眾人攏thang倚靠，
就kap天使歡喜服事，
來敬救主耶穌。

39
懇求聖神

1.可惜我心烏暗，
遇著魔鬼迷惑，
離開天堂路站，
險險行到地獄；
懇求聖神tui3天降臨，
用主福音來照我心。

2.可惜我心污穢，
發起偏私七情，
出世以來犯罪，
末日著受重刑：
懇求聖神tui3天降臨，
用主寶血來洗我心。

3.可惜我心m7清，
有病有死掛礙，
Koh有歹人縱行，
一發吐氣心內；
懇求聖神tui3天降臨，
用主平安來開我心。

4.可惜我心軟弱，
行好攏無齊備，
敬愛上帝未足，
世間事情致意；
懇求聖神tui3天降臨，
用主完全來成我心。

40
人活無久

1.咱人生命無定著，
一寸光陰著保惜；
生前緊緊反悔罪，
死後ai3改無機會。

2.老人衰lam2,氣beh斷，
過往時刻koh 扑算，
親像鳥隻緊緊飛，
溪水流落直直過。

3.少年勇健，無疑誤，
較早老人會歸土，
譬喻雲霧罩大山，
遇著日出忽然散。

4.日月催逼人koe7老，
的確無久死就到，
福音真理無承受，
靈魂kam2會得著救。

5.逐人出世空手來，
計謀富貴積錢財，
到尾過往空手去，
家業富貴攏放離。

6.人客一暝歇客館，
天光起身無延緩，
咱tiam3世間若出外，
向望天頂永遠toa3

41
Kap主永遠ti7-teh

1.永遠kap主企起，
正是我心所願；
天堂長活，萬世無死，
享福直到永遠。

2.現時經過外邦，
目珠boe7看天父；
佳哉逐暝我搭帳篷，
漸漸較近祖家。

3.天堂燦爛到極，
上帝美妙朝廷；
城門真珠，城牆寶玉，
我信，就看真明。

4.我父榮光e5厝，
平安快樂所在，
聖徒企起長長久久，
我心欣慕意愛。

5.永遠kap主企起，
這句妥當真實，
懇求上帝，合你旨意，
准我現時會得。

6.天父kap我無離，
M7-sai2煩惱驚惶；
聖神贊我堅心決意，
交戰穩當較贏。

42
耶穌流血洗除咱e5罪

1.耶穌真活上帝，
替咱受苦萬般，
釘死ti7 十字架，
流血譬喻活泉；
有罪e5人靠主e5義，
來洗ti7 chia攏總清氣。

2.Kap主同釘e5賊，
看了甚然歡喜，
免受地獄刑罰；
得著樂園福氣；
咱有重罪kap伊親像，
Ti7 che2 寶泉洗清一樣。

3.我心所疼聖羔，
替咱釘十字架，
寶血e5大功勞，
應驗到萬萬世；
上帝所揀齊全聖會，
穩當得救永無犯罪。

4.尊貴身體受刺	，
寶血流出遍遍；
我心深信無疑，
親像看見現現；
時刻o-lo2贖罪恩情，
Tui3 今到死o-lo2無停。

5.吐氣我心真憨，
可惜嘴舌極鈍；
雖愛o-lo2敬奉，
在生be7曉謝恩；
到死上天會吟好聽，
盡心稱呼救世名聲。

43
細膩求恩

1.收餉e5人上帝面前，
來認家己罪過，
M7 敢kiah8目獨獨搥胸，
求講，可憐救我。

2.我若hit人亦搥心胸，
心內煩惱極大；
救主你有救人權能，
願你可憐救我。

3.我將本身罪惡認明，
家己無thang依倚：
只靠救主贖罪恩情，
懇求可憐救我。

4.我知本身極歹性情，
的確著受感化，
主你疼我才有降生，
今著可憐救我。

5.我來近倚十字架前，
別位m7敢遷徙，
聽候上帝慈心顯明，
施恩可憐救我。

44
順服上帝

1.天地主宰傳落命令，
吩咐眾人改歹品行，
心肝反悔著信耶穌，
來領洗禮行伊真路。

2.咱順上帝就會平安，
Kap天和好，免驚艱難；
耶穌賞賜聖神e5恩，
Hou7咱改變kap伊親近。

3.咱行天路日日歡喜，
那久那熟bat天道理；
父子聖神kap咱交通，
照顧引chhoa7直到天堂。

4.懇求上帝可憐眾人，
Hou7通天下甘願投降，
攻破魔鬼奸詐計謀，
Hou7人堅心來趁耶穌。

45
天堂大福氣

1.天堂攏無苦難
永活無死；
好人千千萬萬，
享福無比；
吟詩實在好聽；
同o-lo2耶穌尊名；
暝日歡喜大聲，
直到萬世。

2.大家趕緊著來，
同行天路，
啥事延chhian5疑ngai2?
M7-thang錯誤，
來世是極大安樂，
無憂悶，亦無罪惡，
久長tiam3 ti7天國，
kap主耶穌。

3.天堂滿滿仁愛，
都是兄弟，
聖徒交陪天使，
同心一意；
攏總榮光尊貴，
戴冕旒懸懸坐位，
上帝kap咱做堆，
永遠無離。

46
祈禱法度

1.救主開路，koh設法度，
Hou7人服事，祈禱敬拜；
咱靠伊義，照伊教示，
用心誠實，懇求就得。

2.阮人e5父，ti7天teh坐，
願你名聖，人人來敬；
天國臨到，聖旨應效，
Ti7地面上若天一樣。

3.日日所食hou7阮夠額，
免得掛慮後日e5事；
別人來犯，赦伊甘願，
家己逆天，求赦an2-ni。

4.莫得試阮，驚會背叛，
救出罪惡thang享真福，
國權榮光，天父齊全，
代代永遠；心正所願。

47
萬福本源

1.上帝e5子基督，
永做萬福源頭，
常常施恩賜福，
親像河水長流，
感我e5心贊我e5嘴，
稱謝o-lo2救主恩惠。

2.上帝慈悲仁愛，
永遠攏無移易，
天頂萬萬聖使，
熱心o-lo2到極；
咱人受恩比伊較深，
應該感謝一發熱心。

3.早我無te3牧者，
離開羊群遠遠，
耶穌遍行曠野，
Chhe7我來chhoa7倒轉，
伊流寶血放sak家己，
救我靈魂永活無死。

4.世間就是外邦，
濟濟危險艱苦，
到今我行穩當，
因為救主保護。
向望照顧直到祖家，
會入天堂見著天父。

5.時刻我受大恩，
心內真ai3報答，
常常服事敬尊，
祈求天父鑒納，
總是報恩iau2未到好，
所行所做無成功勞。

6.求主幫贊養飼，
Hou7我會行好事，
久長kap我企起，
永做心神e5主；
我就服事日日勤勤，
報揚尊名o-lo2大恩。

48
信靠上帝

1.上帝自然至尊bu5 tui3,
咱人大家應該敬畏，
聖會無論貧賤富貴，
Kiah8頭向望天頂座位。

2.耶穌權能極大無比，
救咱靈魂永活boe7死，
我心欣慕恩典慈悲，
深深數念趁早chhe7伊。

3.盡心盡力虔誠服事，
時時刻刻真實敬拜，
遇著對敵設計傷害，
我靠上帝穩當無礙。

 
49
敬拜三位一體上帝

1.至聖至懸上帝，
榮光滿滿天地；
父、子、聖神，三位一體，
永永tiam3 ti7聖會。

2.會內兄弟姊妹，
今kap天頂和好；
攏總同心服事上帝，
久長歡喜o-lo2。

3.咱求上帝照顧，
賞賜心肝靈通，
日日chhoa7咱行天e5路，
死後永tiam3天堂。

 
50
祈禱e5法度

1.祈禱實在是人本分，
上帝做咱天父，
人有欠缺上帝有恩，
要緊著求上帝。

2.祈禱法度著靠耶穌，
咱人攏無功勞；
若無耶穌的確無路，
耶穌做咱中保。

3.上帝聖神贊咱e5心，
教示祈禱法度，
聖神感動咱bat較深，
那久那會進步。

4.咱求上帝赦咱罪過，
Hou7咱極怨歹tai7;
咱人心肝聖神感化，
就會歡喜服事。

5.懇求上帝聽咱祈禱，
時時照顧無離，
因為耶穌極大功勞，
賞賜永遠福氣。

 
51
聖冊

1.上帝命令眾人著聽，
歡喜承受福音真聲，
聖冊tu3現上帝大恩，
主救世間改人憂悶。

2.聖冊tui3頭到尾真實，
滋味極妙較甜蜂蜜；
上帝道理實在珍寶，
比銀比金萬倍較好。

3.萬民企起死地蔭影，
聖冊tu3現上帝榮光，
顯明真理就是福音，
聖神照光咱人e5心。

4.聖冊指示永活e5路，
教人信趁榮光耶穌，
真光來照咱行妥當，
堅固向望會到天堂。

5.今咱成做耶穌學生，
常常講究上帝聖經，
聖神感化逐人心肝，
會合天意福氣滿滿。

52
安息日早起詩

1.安息聖日第一好，
心神靠主免煩惱，
清早睏起求天父；
大恩賞賜普天下。

2.祈求聖神大降臨，
幫贊兄弟傳福音；
上帝對敵就降服，
反悔信主入天國。

3.男婦老幼受苦勸，
心肝極硬變做軟；
靈魂重眠主叫醒，
死心得著重頭生。

4.烏暗愚蠢學智慧，
憂悶驚惶受安慰；
求主顯明大榮光，
逐項欠缺補十全。

5.上帝恩典結果子，
仁愛和平kap hoa-hi2,
大家心內成做聖，
外貌顯出好品行。

6.生前咱守安息日，
信趁救主著誠實，
向望死後會上天，
安然享福萬萬年。

53
詩篇第2篇

1.異邦啥事亂亂喧嘩，
百姓受氣空空著磨，
世上君王列國諸侯，
同心聚集相kap計謀。

2.至尊上帝in敢背逆，
Kap主基督來做對敵，
聖經真道離開極遠，
律法所縛lam7-sam2 chhoah斷。

3.天頂主宰永坐懸位，
恥笑看輕反叛黨類，
深深怨恨受氣譴責，
公義刑罰chin7重到極。

4.設立基督攏無改換，
做王坐位ti7 巡聖山，
天父旨意在早註定，
永做上帝獨生e5子。

5.迫切祈禱，上帝允准，
天下萬國眾人歸順，
主kiah8鐵枴嚴嚴治理，
扑破對敵親像hui5器 。

6.列王著來承受教示，
文武官員，信趁道理，
一邊歡喜，一邊驚惶，
服事敬畏上帝大名。

7.聖子受氣比火較熱，
路中對敵忽然剿滅，
緊緊著來反悔降服，
靠伊尊名永遠享福。

54
拜六e昏  e5詩

1.安然koh過一禮拜，
感謝上帝大仁愛，
咱人生命主保護，
身軀靈魂伊照顧。

2.享受疼痛日日深，
O-lo2感謝著盡心，
可惜辜負主恩典，
倚靠耶穌求赦免。

3.懇求聖神今降臨，
幫贊聖徒備辦心，
E昏逐項創 tiau5直，
就會專守安息日。

4.幫贊先生bat道理，
堅心信主chin7歡喜，
聖日報揚主大名，
引chhoa7眾人信來行。

55
E昏e5詩

1.Koh過一日時刻平安，
感謝上帝恩典無限，
萬王e5王，慈悲天父，
今暝顧我ti7你翼下。

2.帶念所疼e5子基督，
赦我終日所犯罪惡，
Hou7我免受危險煩惱，
向天無驚，kap人和好。

3.聖神通暝kap我交陪，
感化照顧攏無犯罪，
賞賜恩典充滿仁愛，
M7准魔鬼迷惑陷害。

4.或是無睏，或是夢見，
贊我念頭一盡向天，
無起私慾無想邪tai7,
時刻數念上帝法界。

5.靈魂靠主平安穩順，
目珠放khoeh身軀好睏，
天光起來爽快輕鬆，
歡喜盡力做主e5工。

6.一世趁主，靠伊尊名，
看死若睏臨終免驚，
好膽向望審判日子，
卑賤身軀榮光koh起。

7.上到天堂無睏永醒，
大光無暗長日無暝，
座位面前彈琴吟詩，
感謝上帝疼痛慈悲。

8. O-lo2上帝至懸至尊，
造化e5主，萬福源本，
天頂聖使，天下萬民，
永遠o-lo2父、子、聖神。

 
56
主救揀e5百姓

1.耶穌聖會上帝設立，
顯出恩典慈悲；
兄弟姊妹同心聚集，
大聲o-lo2吟詩。

2.上帝在早未造天地，
聖旨代先定著，
帶念耶穌揀選聖會，
永遠深深疼惜。

3.救主降生流血贖罪，
功勞極大無比，
上帝e5子寶惜聖會，
萬世相連無離。

4.聖神常常贊咱e5心，
信主一發堅固，
仁愛那大向望那深，
大家日日進步。

5.驚了路中抵著迷惑。
懇求上帝照顧，
雖然經過濟濟窘迫，
我靠天父保護。

6.到尾較贏穩當上天，
聖會攏總齊全，
O-lo2上帝到萬萬年，
永遠享受榮光。

57
耶穌e5來歷

1.天頂懸懸耶穌坐位，
攏總天神服事拜跪，
冕旒燦爛面貌榮光，
權柄無限福氣齊全。

2.天地萬物未有e5時，
上帝e5子kap父企起，
全能主宰永活e5道，
天地萬物是伊創造。

3.萬民犯罪違逆法度，
著落地獄攏無活路，
上帝不忍眾人沈淪，
差遣耶穌救咱靈魂。

4.耶穌降生tiam3地面上，
品行純全做咱模樣，
顯明神蹟傳天道理，
設立功勞替人受死。

5.死了三日耶穌復活，
表明贖罪一擺夠額；
暫toa3地面教示學生，
猶原上天執掌權柄。

6.世間末日天門開闊，
耶穌降臨叫人復活，
世間眾人受伊審判，
報賞刑罰定著無換。

7.Hit日以後攏總歹人，
永遠沈淪無thang向望，
耶穌學生歡喜上天，
享受福氣到萬萬年。

 
58
有罪過e5人受災難

1.天下萬國得罪上帝，
人人違逆法度，
所以逐人遇著災禍，
永遠著受艱苦。

2.起頭咱人始祖亞當，
Tiam3 ti7快樂花園，
日日平安，心肝靈通，
Hit時福氣齊全。

3.吐氣亞當背逆上帝，
招來災禍煩惱，
福氣失落連累天下，
活命攏總滅無。

4.多謝天恩賞賜世間，
耶穌替人受死；
耶穌學生免驚災難，
反轉永永歡喜。

5.艱難e5時咱來祈禱，
上帝hou7咱安慰；
咱信耶穌靠伊功勞，
得著上帝恩惠。

6.眾人著來倚靠耶穌，
歡喜趁伊旨意，
Ti7地面上行天e5路，
路尾得著福氣。

59
廣佈福音

1.天下遍遍逐邦國，
人人心肝烏暗，
本做撒旦e5奴僕，
情形實在悽慘；
天父仁愛大慈悲，
養飼保護萬民，
可惜百姓m7拜伊，
去拜偶像鬼神。

2.咱做耶穌e5學生，
得知救世法度，
著kiah8真道e5光燈，
Chhoa7人同行天路，
福音著傳普天下，
東西南北攏聽，
教人順服ti7天父，
信靠救主尊名。

3.田園五穀大四界，
割稻大大欠工，
懇求田主出人濟，
緊緊替主收冬；
願主伸手縛撒旦，
禁ti7地獄深淵，
Hou7人歸主無數萬，
天國廣闊無邊。

60
論信三位一體

1.我信全能上帝，
永遠做我天父；
清氣，榮光，權柄齊全，
公義治理天下。

2.我信耶穌基督，
甘願贖人罪惡；
釘十字架獻身做祭，
仁愛boe7 thang測度。

3.我信真理e5神，
Tui3天感化萬民；
改人舊性換人品行，
Hou7我得著重新。

4.我信三位一體，
父、子、聖神，上帝；
我著服事，誠心敬拜，
篤信盡到一世。


61

1.耶穌基督學生，
上帝召咱做兵；
著穿盔甲，
身軀pi2 chah，
倚靠聖神權能。

2.自己私慾猖狂，
魔鬼世俗串通；
對敵遍遍，
Kap咱交戰；
咱著小心知防。

3.腳穿福音做鞋，
頭戴救恩做盔，
遮心用義，
腰ha5真理，
身軀逐位整齊。
 
4.火箭雖然射來，
用信thang做屏牌；
聖道記念，
譬喻kiah8劍，
好膽出陣相thai5。

5.器械天父有分，
聖子做咱將軍；
M7-sai2搖choah,
祈禱無煞,
穩當得勝有chhun。

 
62
設立執事

1.使徒設立執事e5職，
代代相傳直到今日；
教會有權thang設執事，
攏總是tui3天父賞賜。

2.教會揀人來做執事，
應該迫切祈禱求主，
揀著聖神感動e5人，
就thang盡忠做主e5工。

3.若有名望，智慧信德，
教會大家得著利益，
盡心toe5-ian5照顧兄弟，
天父賜伊天堂福氣。

4.執事m7-na7盡力toe5銀，
亦著熱心救人靈魂；
早司提反熱心傳道，
好e5模樣逐人著學。

Gau5做執事thang得升級，
末日天堂伊會得入，
Hit時尊貴較贏世上，
親像救主榮光一樣。

63
設立牧師

1.咱今大家團團圍聚，
立人來做牧師；
懇求天父，施恩照顧，
永遠做伊e5主。

2.Hou7伊常常有好機會，
報揚福音真聲；
賞賜聖神引chhoa7眾人，
來信救主尊名。

3.Hou7伊存心純良謙卑，
M7敢自專去行；
Hou7伊做人真有膽力，
干證道理無驚。

4.Kiam2-chhai2 tu2著試煉艱苦，
求你施恩thai5贏，
用大權能顧伊到尾，
並無煩惱、驚惶。

5.終身e5工若攏明白，
Hou7伊升到天國，
永遠kap主相kap做堆，
得著萬年大福。

64
婚姻

1.O-lo2上帝，創造始祖，
Tiam3 ti7伊甸快樂地土；
一男一女配做翁某，
生子及孫流傳族譜。

2.始祖起頭定著婚姻，
萬國趁伊行聘結親；
二姓合婚連做chin3-chin5,
百年偕老相敬如賓。

3.今日兩人ti7主面前，
尊貴婚姻ai3結婚盟；
同甜同苦盡伊一生，
夫妻常存相疼e5情。

4.懇求上帝，現時贊伊，
誠心結約到ti7 一世；
願主hou7伊遵趁真理，
後來thang享天堂福氣。

65
合婚e5詩

1.我父上帝kau3-i2人倫，
切要就是二姓合婚；
聖經明載這層道理，
真正貴氣，實在難比。

2.早前耶穌tiam3 ti7世間，
Tui3重夫婦攏得平安，
Hit時來赴婚姻筵席，
代先chit-pai2就行神蹟。

3.今咱beh行配合禮數，
千萬m7-thang輕thiau7糊塗；
著求耶穌照情來付，
才thang得著上帝賞賜。

4.眷顧夫婦同心合志，
逐時逐刻相疼無離；
大家平安，快樂得意，
夫妻保老到過一世。

5.祈求耶穌相kap做堆，
提攜保護永無離開，
Hou7伊順趁真理法度，
攏總歡喜同行天路。

66
新年e5歌

1.轉眼舊年忽然過了，
好歹事情亦過，
屈指算來新年又到，
求你顧阮大家。

2.今到新年，koh求上帝，
歸年用你恩惠，
Hou7 咱本國並無災殃，
賞賜平安富貴。

3.懇求赦免本國罪過，
早暗引chhoa7做好，
Hou7阮逐人專心致志，
得著天堂好報。

4.Kiam2-chhai2舊年舉止不是，
求你hou7阮改變；
Koh著約束後年所做，
逐項照你旨意。

5.懇求天父，時常看顧，
攏無一刻放離，
今年hou7阮感恩戴澤，
親像天使無離。

67
替國祈禱

1.倚靠耶穌尊貴e5名，
祈禱向望會聽，
有罪e5國未信道理，
天父旨意緊成。

2.國內無論尊貴貧賤，
攏總犯著罪愆，
都是行歹服事偶像，
死後地獄難免。

3.懇求上帝降落聖神，
可憐國內萬民，
叫醒仁君，引chhoa7百姓；
大家改舊換新。

4.福音真理人人信趁，
免受逐樣艱難，
序大序細歡喜快樂，
自然國泰民安。

68
替本國祈禱

1.懇求上帝幫贊，
Hou7咱本國平安，
永無患難；
常常穩當自在，
免受對敵陷害，
施恩保護中國，
來賜大福。

2.四界安然無反，
大家順服甘願，
無致擾亂，
道理會得通行，
直透中國逐省，
不論海口內地，
攏歸上帝。

3.懇求至尊上帝，
照顧中國皇帝，
國位永坐，
懇求聖神行權，
感化文武官員，
攏趁真理所行，
治國平定。

懇求上帝聖旨，
一切邪術閃避，
M7敢交纏。
懇求耶穌做主，
將歹風俗掃除，
治理本國百姓，
永遠無離。

69

1.宇宙萬物造成，
顯出上帝名聲；
不及恩典所做，
建置料理聖會；
揀選聖徒，
交代耶穌:
上帝聖會。
真正寶貝。

2.開闢天地代先，
聖徒名姓記明；
到時耶穌降世，
流血替人獻祭；
無分種族，
無別邦國；
天下四界，
設立教會。

3.聖神親像油抹，
召人出死入活，
引chhoa7來信耶穌，
指示行天路途；
是用福音，
勉勵人心，
加添德行，
教會成聖。

4.聖會自古及今，
上帝逐時關心；
早前逐項chhoan5便，
路尾榮光出現；
是脫罪愆，
得著升天；
上帝聖會，
實在寶貝。



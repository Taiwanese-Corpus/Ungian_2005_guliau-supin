火  金  姑
陳麗香

輕bang2 bang2 e5白雲
偎佇層層疊疊e5山崙仔邊
搖來又koh飄去
竹雞a2
ki ki kiak8 kiak8的叫聲
親像咧迎接阮peh崎的喘氣聲
黃昏的山崙a2
恬 恬 恬
天漸漸咧暗囉
下晚 雖然攏無看著月光
毋koh佇鹿穀e5山頂
有一個麒麟潭
清清清的潭內
有滿天的星影照tiam7水底
歸遍e5檳榔樹a2腳
閃閃熾熾e5火金姑
伴著阮
渡過一個恬靜的暗暝
遠遠的所在
起起落落的水雞聲
互相對唱山歌
連野蟲嘛作陣來伴奏 
伴奏出美麗的音樂聲
幹礁毋甘
乎阮
家己一個人孤單 
一個人無伴
有一隻火金姑 飛ui3阮遮來
歇tiam7阮的肩胛頭
親像咧給阮講 
露水已經漸漸重也
你下晚過了好否 
你是毋是愛加疊一領衫
火金姑啊火金姑
雖然你e5生命
Hiah呢也短　
hiah呢也脆
毋koh你美麗的光影
卻是拍開了每一個人的心門
下晚阮帶著滿滿的幸福返去
帶著滿滿的笑容
peh對眠床頂
攬著被
歡喜到睏未去


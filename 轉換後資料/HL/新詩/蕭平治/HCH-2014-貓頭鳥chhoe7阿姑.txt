Niau-thau5-chiau2 chhoe7 a-kou 
貓頭鳥chhoe7阿姑

Li2 hit-liap8 thau5-khak ,kai3-seng5 niau-a2 ,
你hit粒頭殼，kai3-seng5貓仔，
Nng7 lui2 bak8-chiu kim-khok-khok ,chheN-gin3-gin3 ,
兩蕊目睭金khok-khok,青gin3-gin3,
Li2 si7 teh khoaN3 siaN2-mih8 ? 
你是teh看甚物？
Na7-si7 am3-si5 ,he si7 ang5-goa7-soaN e5 tiau3-kiaN3 ,
若是暗時，he是紅外線e5 tiau3鏡，
Kho2-sioh jit8-thau5 na7 chhut ,li2 toh8 na2 chheN-me5 .
可惜日頭若齣，你toh8 na2青瞑。
Kou~kou~kou~ ,a-kou-a2 ! tng2--lai5-ah ! 
Kou~kou~kou,阿姑仔！tng2來ah!
Niau-thau-chiau2 ,li2 si7-m7-si7 teh chhoe7 a-kou-a2 ?
貓頭鳥，你是m7是teh chhoe7阿姑仔？


＃niau-thau-chiau2(貓頭鳥）＞鴟鶚＞Owls.
貓頭鳥是一種猛禽，大自然強e5 theh8去食e5 食物鏈定律是不可免，為著生存，必須掠食kap 防衛，長久以來就演化出am-kham3 羽色kap 擬態行為。貓頭鳥e5 頭殼形態，大概分做有角羽kap 無角羽兩大類，chit 種角羽ma7叫做耳羽，是冠羽e5 一種，m7 是耳仔，因為有親像耳仔e5 角羽，koh配合tioh8伊e5 面盤kap 圓kun3-kun3 e5 兩蕊目睭，非常seng5 貓仔頭，m8-chiah 有貓頭鷹或是貓頭鳥e5 名。
貓頭鳥e5 頭殼，e7-tang3轉180 度看後壁，腳短有力，腳爪利koh e7-tang3 自由伸kiu使用，掠殺小動物非常好勢。羽毛柔軟，翅股e5 羽毛尾溜sio2-khoa2 pit叉，飛行時無聲無說，恬chut-chut ，大部分e5 貓頭鳥long2是樹棲性，日時bih tiam3 樹林am3-sam3 所在抑是樹洞內歇睏。
貓頭鳥e5 面型seng5 貓仔面，伊e5 叫聲「kou ~ kou ~」，ti7 恒春地帶有「姑嫂鳥」e5 稱號。

請來唸台灣鳥仔詩歌──學台語
         詩作kap註解: 蕭平治   攝影: 薛光雄

園丁踏話頭：咱真熟似e5台灣鳥仔會唸詩歌hou7咱聽，咱tioh8好好利用chit-e5機會來學咱e5台語。
  真感謝蕭平治老師將伊用心製作khng3 ti7伊e5網站hou7人欣賞koh e7-tang3學台語
e5《台灣鳥仔唸詩歌》，hou7咱e5蕃薯園來連載刊登。若有beh聽蕭老師親身唸詩歌，
請去伊e5「鹹酸甜台文工作室」網站 ( http://203.204.26.215/~taiwan ) 參觀。


一) 暗公鳥seh8夜市

暗公鳥seh8夜市
Am3-kong-chiau2 seh8 ia7-chhi7 ,
Seh8 kha 一半暝
Seh8 kah chit8-poaN3-mi5 .
日時bih-tiam3樹林內, 干單一直睏
Jit8--si5 bih-tiam3 chhiu7-na5 lai7 ,kan-na it-tit8 khun3 ,
等到日頭beh落海
Tan2-kau3 jit8-thau5 beh loh8-hai2 ,
伊才準備beh去食飯
I chiah chun2-pi7 beh khi3 chiah8-png7 , 
別項伊無愛, 上合意釣魚kui尾吞
Pat8-hang7 I bo5-ai3 ,siong7 kah-i3 tio3-hi5 kui-boe2 thun .
註解: am3-kong / am3-kong-chiau2 / am3-oah : 夜鷺, Night Heron.：
1)  am3 -kong （暗公）是日- -時歇睏，暗時討食e5 夜行性鳥類，heng3食魚蝦，時常ti7 魚池邊chhoe7食。ma7叫做暗公鳥抑是暗鷺。
2)  暗公鳥是形容熬夜到三更半暝m7去睏e5 人。
3) 俗語：「暗公吼chiuN7 山，笠仔棕簑提來moa ；暗公吼落海，笠仔棕簑就來解。」
暗公鳥kap 白翎鷥、小白鷺、牛背鷺，共同toa3 仝一e5 樹林，做白翎鷥穴（岫=siu7)。

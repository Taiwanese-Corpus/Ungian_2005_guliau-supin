釣魚翁gau5釣魚
Tio3-hi5-ang gau5 tio3-hi5

頭大尾短，嘴pe長koh尖，
Thau5 toa7 boe2 te2 ,chhui3-pe tng5 koh chiam ,
毛草金藍色，歇tiam3樹頂m7 tin2動。
Mou-chhau2 kim-na5-sek ,hioh-tiam3 chhiu7-teng2 m7-tin2-tang7 .
目睭金金相，相ui3水中央，
Bak8-chiu kim-kim-siong3 ,siong3 ui3 chui2-tiong-ng ,
看若有he細尾魚，浮出ti7水面，
KhoaN3 na7 u7 he se3-boe2-hi5 ,phu5 chhut ti7 chui2-bin7 ,
伊toh8無客氣，隨時chok落去；
I toh8 bo5 kheh-khi3 ,sui5-si5 chok8--loh8-khi3 ;
等伊飛tng2來樹頂e5時，
Tan2 I poe tng2-lai5 chhiu7-teng2 e5 si5 ,
嘴內已經咬一尾魚。
Chhui3-lai7 i2-keng ka7 chit8 boe2 hi5 .

＃tio3-hi5-ang （釣魚翁）＞翠鳥＞Common Kingfisher.
釣魚翁是留鳥，ui3 平地到低山區e5 溪仔、窟仔、湖埤有水e5 所在，long2有伊e5 蹤跡。
平常歇ti7 水濱e5 樹仔頂，聽候細尾魚仔出現，隨時chok8 落去水底掠，kai3-seng5 釣魚e5 老翁。掠tioh8魚蝦了後，咬tng2來原位，用尖嘴咬an5 魚頭，將魚仔摔樹椏，hou7魚仔be7 tin2動才拆食落腹。
釣魚翁be7曉泅水ma7 be7 曉chhang3 水bi7 ，所以kan-na 有法度掠浮水面e5 魚仔，掠著魚一定隨時起飛。飛行時貼ti7 水面，「ki-i2...ki-i2...」叫，na2像箭直chok8 。
釣魚翁e5 羽衣，綠色e5 kha脊phiaN 親像綠水，猛禽oh得看清伊e5 真面目，所以m7-na7是釣魚e5 利器，ma7是避險e5 護身符。


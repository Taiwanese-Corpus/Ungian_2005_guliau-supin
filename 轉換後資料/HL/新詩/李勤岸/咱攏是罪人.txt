咱攏是罪人
李勤岸
序詩
咱攏是罪人
咱siuN愛台灣
咱攏是罪人
M7肯認罪
台灣人be7-tang3上天堂
咱攏是罪人
咱siuN愛台灣
甘願用歸世人e5 青春
孵幾個符仔號
想講he是 password
靠這台灣話beh通行無阻
想be7到愈 mi5-noa7 孵
愈拚勢sak 
Password 煞變做一粒一粒
大石頭
Ka7 規條路塞塞leh 
咱已經徙一腳步 to 真為難ah！
咱攏是罪人
咱siuN愛台灣
請赦免阮 e5 罪
阮甘願用chhun e5 性命
搬開家己孵出來 e5 石頭
Hou7 台灣話
有路thang行
 
家
離開故鄉siuN久
看著家己e5厝
已經無成八卦圖
Chhun 幾條蜘蛛絲
Ti7 風雨中飄搖
慢慢，我吐絲
用記憶kap懷念
一條一條關係
Ka7牽起來
有e5 ，已經冷去
有e5,失落去
有e5,歡喜e5目屎
漸漸，我做網
用熱情kap愛
連絡所有e5親人
重建一個完整e5家
美滿e5八卦圖
變形蟲
請用ham3鏡斟酌看
Kam2有看著變形蟲teh 冤家相扑？
Kam2有看著變形蟲teh 以大食小？
請用ham3鏡
斟酌看
 
咱 toa3 tiam3 共一個厝殼下腳
咱 toa3 tiam3 仝一個天下腳
咱攏 ai3 beh 過和平 e5 日子
請用ham3鏡斟酌看
看 in an2-choaN2調整身軀
調整 in kap 歸家伙仔 e5 感情
看 in an2-choaN2調整姿勢
調整 in 參厝邊頭尾 e5 關係
請用ham3鏡
斟酌想
擴充版圖
我 e5 原則：
無去侵略別人e5 領土
小小4坪大
我 e5 單身宿舍
有便所、浴間
有灶腳、餐廳
有冊桌、電視
有冰箱、眠床
看起來eh8-chiN-chiN 
喘氣to真逼
決定beh ka7 版圖擴大
先tiam3 壁頂貼一張
台灣上高 e5 山景
 
玉山e5 雪景
連綿到冬天 e5 瑞士
Koh 貼一張阿里山 e5 日出
逐工宇宙ui3 chia 開始循環
我 e5 呼吸開始順起來ah
Koh 買一liau5 膨椅床
本底掠準無te3囥
Chhiau5-chhiau5 lui2-lui2 leh
Tu2好
An2-ne就加一間客廳 koh 客房
空間開始大起來ah
Ka7 台灣旗黏 tiam3眠床頭
逐暝好眠夢
Ka7 原住民e5 汲水圖
掛 tiam3上中央
聖經kap十字架thah8 tiam3電視頂
時時刻刻叫我謙卑
看無家己
一直祈禱
我一直縮小
每工起床
發現我 e5 房間
愈來愈大間                        
洗衫 e5 心情
某無ti7-leh
家己洗衫
 
無ai3公用洗衫機
無一定因為道德
實在是家己洗
較清氣
無ai3出去hou7人洗
M7是驚開錢
實在是無ai3
Ko5-ko5纏
等某緊轉來
Thang好兩人做伙
洗衫
逐日洗
洗出幸福e5 蜜汁
爽驚疼
爽
是咱最現代e5 名
咱後現代e5 名叫做
疼
信用卡一張過一張
刷刷刷
爽
換後個月數單e5疼
性關係一層過一層
Hou7礁lah
爽
精液換血液e5驚
 
核能gau5發電
一間koh一間
管伊有命抑無命
緊，緊來透支
子子孫孫e5 驚
世世代代e5 疼
爽，是咱 e5 名
TEA TIME
(此首詩以花蓮「後山歲月」咖啡廳為背景)
金魚ti7水缸內底
無聲無說，寬寬仔
Sng2 斜入來 e5 淡薄日光
Sng2 家己lan2-si e5 形影
古早e5 舂臼
閒kah舂虛無e5 幻想tu2-siau3
時間，白色e5 奶流出來 
梳妝台頂阿媽 e5 洗面盆
Teh 洗家己e5 皺痕
咖啡廳e5 音樂無lam2無ne 
Seh8 be7 出感傷 e5 過去
服務生煮歹去e5  
藍山咖啡e5 酸氣
Hou7人一下醒起來
E晡，歸個 e晡
閒kah sng2 家己e5 心情tu2-siau3
 
咖啡落喉
苦味落喉
人，歸個精神起來
檳榔西施
中國古墓內底 e5 美女
足幼齒
穿kah 足清涼
Ka7 紅色 e5 暗示kauh荖灰仔 
包入去青仔裡
台灣本土 e5 檳榔
Hou7 西施當做
【威而鋼】
三伐二步一擔
Ka7 規條路裝飾kah足曖昧 
害司機一直想beh 駛入去
山洞
講著檳榔
人toh8吐血
講著西施
Kiau7 kah 無力
台語文約書亞
--賀恩師鄭良偉教授七十大壽
年到七十
Khah少年約書亞
Tu2探過迦南地無偌久
知影台語文e5土地
流奶流蜜
流台灣文化e5 蜜奶
轉來曠野傳報
親目所看e5異象
Beh chhoa7 台灣人離開這塊焦地
進入水泉噴四界
母語花蕊處處開e5 
新天新地
再度風塵約書亞
政治阿輝ah 
台語文阿偉ah 
語言屠殺案
案由：2002年 台灣某華語補習班 ti7 美國刊登廣告，暑期班大量招生人ka7子弟送轉去學華語kap中國文化。結果，所有報名e5 學員全數離奇死亡。該補習班被國際法庭控告語言屠殺。
被告：冤枉ah！大人
阮是生理人
目的是趁錢
M7知 an2-ne 會thai5死 hiah 濟人
M7知 chia e5  學員chiah 古錐
學一期華語
煞死 gian7-gian7
被告辯護律師：chia e5 學員 e5 死亡
絕對kap學華語無ti7-tai7
Kap中國文化無ti7-tai7
中國文化準講有毒
Ma7 be7 致到學一期華語
煞死gian7-gian7
檢察官：chia e5 囡仔全部攏是學一期華語
中毒來死
血清檢驗 e5 結果
證明有強制密集注射語言毒素
致使囡仔體質適應不良
欠缺抗体 
傳染著過量文化震動
腦細胞瞬間死亡
Che 顯然是集體語言屠殺
原告辯護律師：台灣囡仔應當食 in 家己 e5 文化母奶
才會健康成長
強制 in suh有威脅性 e5中國波霸
一時喘氣喘be7離
腦缺氧
當然ma7 死gian7-gian7
陪審團：Guilty！
法官：被告判有期徒刑五千冬
海翁宣言
阮無ai3 koh 新婦仔形
Ku-ku企 ti7 hia
講家己是一條蕃薯
Hou7 豬食koh hou7 人嫌
從今以後阮beh 身軀掠坦橫
做一隻穩穩在在e5 海翁
背向悲情e5 黑水溝
面向開闊e5 太平洋
阮小可khiau-ku e5 形狀
M7 是teh phaiN7五千年e5 包袱
是阮beh ka7 家己彎做
希望飽滿e5 弓
隨時beh 射出歡喜e5 泉水
隨時beh 泅向自由e5 海洋
當阮e5 生存hou7 人威脅
阮會用阮堅實e5 身軀
PiaN 向海岸
用阮e5 性命   
見證阮e5 存在
雙頭鋸
In是癡情人
面對面
鋸仔柄 gim7 an5-an5 
Ka7 我e5雙腳鋸斷
斷去e5 雙腳
Gang7-gang7 企 tiam3 
雙叉路口
In 猶原用足mi5-noa7 e5 愛
Ti7 我空空e5 身軀頂
鋸來鋸去
憤怒
有時陣
憤怒是一pu5 柴in 
Tam5-tam5 e5 一pu5 柴in 
An2-choaN2 iah an2-choaN2 poe2 
Kan-taN puh 燻
Aih！Puh 燻 e5 一pu5 柴in
有時陣
憤怒是一鼎水
燒滾滾e5 一鼎水
鼎蓋kham3 an5-an5 
一直ut ti7 內底
唉！強beh 起痟e5 一鼎水
唉！有時陣
憤怒竟然是一條路
平平坦坦e5 一條路
甚mih鞋仔tiam3 頂懸踏
攏無要緊
準講戰車輪
刁持寬寬仔kau3
Ma7 m7-kaN2哼半聲
M7-kaN2企起來抗議e5 
唉！一條軟ko5-so5 e5路
Kan-taN 表面e5 點仔膠
強beh chheng3煙
228 盛怒e5瓊花
 
紅，烏tou3 e5 紅
退色e5 血
講出阮悲情e5 身世
228 深更
台灣人若有格
就會看著 in
隨iam7著 lian e5 形體
白，蔥蔥e5 白
獻上阮，驚惶極度
數瓣純潔e5 無辜
228 深更
台灣心無含糊
就會感受著 in
隨來toh8去e5 腳步
芳，無味e5 清芳
Ti7 夜半四處飄巡
 
Be7赴鼻就消散
阮e5 冤魂
228 深更
台灣情若猶純
就會鼻著 in
隨浮toh8沈 e5 青春
逐年228 深更
台灣夢若未退
Lin2就會聽著阮
隨生toh8死e5 聲說
聲說，花開若雷
爆炸裂開e5 煙火
瞬間，in 射出一蕊過一蕊
盛怒e5 瓊花
爸，你 m7-thang起痟
--1999年父親節阮查某子嘉宜送我 e5 禮物
爸，你 m7-thang起痟
雖然人攏講你已經起痟
四十外歲才 teh 讀博士
講為著 beh 做產婆
為台灣接生一個
有母語文化 e5 紅嬰仔
歸個90年代攏浸 ti7 
乾燥 e5 語言所
讀 kah 變做一隻蟲
叫做 Y2K
爸，你 m7-thang起痟
千萬，你 m7-thang真正起痟
雖然我ma7感覺你已經起痟
你講你是上帝 e5子
你講你是一條高速公路
若按你 e5 身軀駛過去
真緊著會到天堂
你來世間是beh 試探hia e5假好人
In好額若山，嘴講疼心若海
卻放你iau2-be7 hou7 人釘十字架
先餓死
Hou7 你完全無機會救贖人類
爸，你千萬 m7-thang起痟
耶穌雖然講過好額人入天堂
比駱駝穿針線 khah oh 
雖然你銀行存款e5 沙堡
ChhiaN5  hou7  一湧一 湧e5數單
淹淹倒
但是你明明 m7 是上帝 e5子
我明明 m7 是上帝 e5 孫
爸，千萬你 m7-thang起痟
M7-thang，千萬 m7-thang
我 ka7 你攬 an5-an5
我足愛你
 
你若起痟
我未開花 e5 花蕾
會變地雷
會馬上開花
爆炸
Kha-siau3
這間厝，起hiah-nih8久
起be7好勢
這隻船，駛hiah-nih8 久
駛be7出帆
原來腳數有問題！
照講人e5 數目kap腳 e5 數目
比例應該是一比二
結果m7是
有 e5 三腳
有 e5 四腳
腳 e5 數目kap人數 e5比例亂去
腳步煞亂去
腳步亂去beh an2-choaN2起厝？
腳步亂去beh an2-choaN2駛船？
照講toa3 tiam3 chia chiah 久
四腳應該進化做二腳
無扑算
二腳--e5看人四腳行路khah有風
煞生出一支尾仔
尾仔搖仔搖
煞變做一支腳
Oah！Hiah 濟人有三支腳
啥mih時陣加出來e5 hit支腳
Beh 覺醒
Beh 收腳beh 收尾
啥mih時陣加出來 e5 hit二支腳
Beh 進化beh認同
Beh企起來
Ti7 這塊土地
啥mih時陣
腳 e5 數目kap人e5 數目
比例著
啥mih時陣
人人攏是kha-siau3
Hit個時陣
這間厝會起起來
Hit個時陣
這隻船會當
四界去
玫瑰
夢中開kah sui2-sui2-sui2
一蕊玫瑰
醒起來隨 hou7  人
Kheh  kah 碎碎碎！
 
苦勸
勸你 khah 早醒 leh 
去便所
Ka7  昨昏 lah-sap  e5  你
拚力放--出來
手洗洗 leh 
輕輕鬆鬆
重新做人
性命
以前，我透早起來
面對東方練呼吸
深深suh一口氣
就會當 ka7 日頭 ui3 山後
Suh出來
Chit-ma2 ，我 e5 氣功
正手 poe2  
倒手 iah 
Ti7 濁濁霧霧 e5 雲堆
Poe2 來 iah 去
Chhoe7 無失落 e5 hit 粒
我 e5元氣
煎魚
啥人 ti7 我 e5 日子內底
囥hiah 濟鹽
Koh 摻 chiah 濟 hiam
Ka7 我變做一尾魚
逐暝
我 hou7 心內hit支煎匙
Peng2  過來
Koh peng2  過去
真理
咱企 ti7 無共 e5 立場
卻同時看著真理
一粒真理
Ui3 東方寬寬仔昇--起來
魚若翻身
一波過一波
一湧過一湧
Ui3 烏水溝hit爿ek --來
雄介介 e5 海湧
侵食阮原本肥 chut-chut e5 身軀
Chhng2 皮chhng2 肉
Chhng2 kah 無肉無 thut 
Chhng2 kah chhun 一支骨
直直直
Chhun 二蕊目珠jin5-jin5-jin5
射出哀怨koh 憤怒 e5目神
若無 hou7人chhng2 kah chhap-chhui3-chheng2 
阮ma7 m7 知阮e5  心內
有一支劍
Ma7 m7 知內心這支劍chiah 利
M7 知家己原來是一隻劍魚
會當切斷苦毒 e5 海
M7 知家己原來 koh 是一尾飛魚
會當飛離苦難 e5 陰影
甚至 m7 知家己是魚
會當翻身
這尾魚
翻一下身
Phut-chhih 一聲
Liong3 出海面
跳開黑水溝
泅向闊 bong2-bong2 e5 太平洋
夫妻
你若是美麗e5 島嶼
我就是圍ti7 你四周圍
永永世世
為你殷勤固守e5 海岸
Ti7 東爿
我是勇壯可靠e5 岩岸
Hou7 你一切e5 躊躇kap 驚惶
安心靠tiam3 我e5 肩胛
Ti7 西爿
我是溫柔體貼e5 沙岸
寬寬仔ka7 你hu ka7 你惜
安慰你所有受傷e5 痕跡
我若是孤單e5 島嶼
你就是圍lui5 ti7 我四周圍
永永遠遠
Kap 我戀愛be7 煞 e5 海洋
Ti7 東爿
你是心胸開闊e5 太平洋
接納我e5 每一條溪流
Ma7 接納溪流內底全部e5 泥沙
Ti7 西爿
你是深情e5 海峽
柔和koh 保守
Hou7 我時常醉tiam3 你e5 愛nih8
愛，hou7 咱做伙
親像天親像地
Hiah-nih8 久 hiah-nih8 長 
蘋果 e5 滋味
這攏是夏娃惹 e5 禍端
若無，我 ma7 iau2-koh toa3  ti7 天堂
Be7 來 toa3 ti7 Hawaii
人攏講我 toa3 ti7 天堂
欣羨 e5 眼神
掠我金金相
 
想講我曝 kah 烏烏
Bikini 一定看足濟
人攏講我 toa3 ti7 天堂
身穿熱情 aloha
一年透冬短褲chang2仔
春風四季微微仔吹
穩當時都 teh度蜜月
人攏講我 toa3  ti7 天堂
倒 tiam3 椰子樹腳
隨在藍色 e5 風搧過來
隨在白色海湧 e5 聲音搧過去
倒 tiam3 沙灘
Hou7 日頭曝烏仁目鏡
Hou7 目鏡內底目珠四界觀光
攏是夏娃 e5 主意
若無，我 ma7 be7去食hit粒蘋果
講食了會變做博士
結果keN2 tiam3 嚨喉鐘仔
吞是吞be7落去
吐是吐be7出來
人攏講我是 toa3 ti7 天堂
天堂 e5 滋味
看觀光客倒 ti7 椰子樹腳 e5 我
看人倒 ti7 Waikiki 歡迎觀光 e5 我
上kai3了解
看人有閒thang sng2 海湧
看人有閒仔錢thang ia7 teh 飛
Ah！天堂 e5 滋味
嚨喉鐘仔hit粒蘋果
蘋果 e5 滋味
等待 e5 城市
有一個城市
Teh 等一個人
有一粒心
一個拋荒 e5 家園
Hit個城市
雖然繁華
卻有藍色 e5 寂寞
Hit個城市
外表光采燦爛
M7-koh，人攏m7 知
是等待 e5 hit個人
足深足深內底 e5 熱情
Ka7 歸個城市
點 kah光phiang5-phiang5 
成做一個標記
期待愛情 e5 標記
台灣玫瑰
--紀念彭婉如
你 e5 死
宛如千萬支針
Chhak8痛千萬台灣人e5 傷口
滴落 e5 血
憤怒 e5 血
瞬間開出千萬蕊玫瑰
有針 e5 玫瑰
刺向強暴者 e5 心臟
Hou7 伊死
Hou7 你 e5 精神活
宛如一蕊盛開 e5 
台灣玫瑰
Thang3 過228烏洞
每年二二八，阮e5幽浮 
攏會koh一遍駛轉來
轉來當年悽慘離開e島嶼
阮轉來懷傷紀念
阮轉來眷顧至愛e土地
1947 hit冬
阮單純e5熱情
Hou7冷血e5銃子kng3--過
阮期待e5自由
Hou7殘酷e5鐵鍊kng3--過
參阮年輕e5生命做陣沉落去大海
沉落去絕望e5深淵
錯認祖國e5絕望
萬底深坑e5絕望
經過死亡，阮復活
做伙hou7新生e5太空船
接來新天新地
每年這個時陣阮攏koh轉來
Thang3 過烏洞長lo3-so3 e5恐惶
烏洞內底隨時出現e5 
白sih-sat e5死亡
死亡e5恐惶
白sih-sat e5恐惶
阮thang3 過烏洞
親像細漢bat坐過火車nng3--過山洞
光芒ui3遠遠過來
一開始微弱  漸漸強烈起來
最後出現光phiang5-phiang5 e5日頭
Thang3 過恐惶e5烏洞
Hang3 過絕望e5烏洞
Thang3過死亡e5烏洞
今仔日台灣人e5 228
Beh 駛向和平新國度
咱光iaN3-iaN3 e5意志
Beh罩tiam3歸個美麗島上空
保護這個太平洋搖ko5 nih8 e5紅嬰仔
咱新出世e5國家
叫台灣
初春
初春 e5 透早
日光 kap 微風
用樹影 teh 譜曲
一隻鳥仔
飛過百葉窗 e5 琴葉
彈出清脆 e5 春聲
相思
思念親像海溝
深深深
Koh滿出來
煞變做汪汪流e5
相思海
海e5這頭
一個消san2 e5形
Hit頭落葉e5影
海chiah-nih8闊
時差chiah-nih8濟
Peng2過來phak過去
Peng2過來，海e5這頭
親像hit爿e5日時
Phak過去，hit爿e5日時
無精無神像暗時
Kam2會當歸氣mai3 ka7想？
若會當an2-ne
凡勢歸個海會自an2-ne
消失去
海溝ma7會自an2-ne平平平
你我免koh隔一個相思海
苦苦teh theN渡 
建國 e5 代誌
中國古早有gau5人講：「治大國，如烹小鮮」，意思是講治理大國若煮細尾魚。Chiah chhin3-chhai2,莫怪 ka7 中國治kah oai-ko兼chhi7-chhoah8。我講：「治小國，若煮chheN-chhau」。
咱是廚子師
M7 是有啥煮啥
M7 是ka7 昨昏 chhun e5 菜
Thng7-thng7 leh 準tu2好
早早著 ka7 這項代誌
當做代誌
認真思考，寬寬仔計劃
菜單列了一遍koh一遍
愛好食，koh mai3 siuN開錢
菜樣有變化  
菜色koh好看
有鹹siam，湯頭讚
逐盤菜捧出來
攏無失人e5 禮
咱是寫文章 e5 學者
M7 是東抄西鬥
M7 是門關leh家己上kai3 gau5
題目想了koh 改， 改了koh再想
Be7-sai2 siuN大，那親像beh 統一歸個宇宙
Be7-sai2 siuN小，無tap無sap 
計劃提出來
請教這個koh請教hit個
圖書館資料查hou7 齊
若像廚teh款菜
寫了koh改， 改了koh寫
炒，煎，煮，ah8 tim7 
火候ai3夠  
鹹chiaN2 ai3試
送交以前斟酌再斟酌
錯字 m7-thang有，文法ai3講究
菜若上桌  
評審委員箸若giah8--起來
Chia 揀 hia chhoe7 
逐個人e5 胃口一直好起來
O-lo2 廚gau5,koh佐料夠
O-lo2 kah 會觸舌
建國 e5 代誌廚子e5 才調
建國 e5 代誌學者e5 學問
建國親像teh 煮好料
建國親像teh 寫論文
Gau5 e5 廚子師
優秀 e5 學者
台灣國這盤菜
絕對ai3 chheN-chhau
台灣國這篇論文
Beh hou7  phang-phai3  phang-phai3
目鏡
大人 e5 世界
無人無掛目鏡
無人掛 e5 目鏡無色彩
你掛近視目鏡
我掛 e5 比你 e5  
Koh khah 近視
你掛太陽目鏡
我掛月娘
咱有太濟傷跡
曝著日就痛
你掛烏仁目鏡
我掛白仁
烏仁 kang3 白仁
情人變仇人
你掛金框目鏡
我掛 e5 m7 是金，框ma7是
四四角角
 
一個寸尺合歸世界
你掛黃色目鏡
目珠 kek bui-bui
我掛 e5 phu2色
逐時烏陰天
一樣米飼百樣人
一樣人掛百樣目鏡
每工無閒 chhih-chhih
一支目鏡換過一支
目鏡 kap 目鏡
有時會一見鍾情
目珠茫茫 tah 茫霧
世界 chhun 兩個人
兩個人 e5 世界
生出一支一支
細細支 e5 目鏡
細支目鏡漸漸大
有 e5 認真看人生
愈來愈有深度
近視變遠視
愈看愈遠
有 e5 愈看愈花
變做老人雞仔目
有 e5 愈看愈清楚
愈驚
 
煞看破人生
變做一支隱形目鏡
時間
高速公路ah
你 teh 無閒啥mih？
歸暝歸日hu3-hu3 叫
駛 hiah 緊
Chong5 無停
是beh 去赴啥貨？
Kam2 be7使小停落來？
Kam2 be7使駛較慢leh
Kam2 be7-sai2,Kam2會使
Mai3  hiah-nih8 雄狂？
高速公路ah
你kam2是一條單行道 e5 時間？
時間ah
你kam2是一條單行道 e5 高速公路？
勇健 e5 腳步
--寫 hou7 莊秋雄
秋風hiu-hiu叫 e5 夢中
發現行過 e5 腳步
痕跡若像是那來那霧
腳步聲卻是愈來愈明
愈來愈大聲
勇敢去做 e5 夢
 
有革命精神 e5 夢
總有一工
雄雄醒起來
發現 m7-na 是夢
是勇勇健健 e5 現實
勇健 e5 腳步
明仔再 beh koh向前
踏愈大步
菜籃仔貨
抗議中國ti7 台灣總統選舉期間飛彈恐嚇，美國e5 台灣人社團聯合發起抵制中國貨運動（Boycott Made-in-China）。
若買菜籃仔貨
菜籃仔就會愈來愈大 kha
大 kha 菜籃會貪心
想 beh ka7 身軀邊 sa 會著 e5 物仔
攏lok-lok 落去伊內底
身邊hit條蕃薯
看起來愈來愈大條
嘴瀾 chhap8-chhap8 滴
數想有一工
蕃薯 ka7 拾起來
用菜籃te2 leh
就 beh pu5 beh 煮據在伊
菜籃仔貨au3古貨
 
俗罔俗，阿里不達 pun5 古吹
雨傘隨買隨toh8開菜花
菜籃仔貨
用恐嚇 e5 飛彈碎片拼裝e5 
用人權 e5 目屎硬糊 e5 
菜籃仔貨烏魯木齊
M7-thang買！
Mai3 買菜籃仔貨
Beh 買，買蕃薯故鄉e5 
Hou7 蕃薯大大條
菜籃仔數想ma7 te3 be7 落去
硬chiN--落去
菜籃仔你toh8破 ke5-ke5  
破，ke5,ke5
天窗
日頭 ka7 天窗扑開
話講 kah 足白
臭phu2 e5 人ah
請斟酌聽！
紅海
以細胞分裂 e5 方式成長
用教會 e5 數量做倍加運動
台灣教會愈來愈濟間
信徒愈來愈少
上帝以伊 e5 形像做人
人以伊家己 e5 形像刻神
目珠擘 khah 金
Ma7看無上帝
In 已經 ka7 上帝
刻做一支雙面劍
互相thai5 kah 血 sai-sai
變做紅海
Ka7 主內 e5 兄弟姊妹
隔開 ti7 海 e5 兩爿
有 e5 跋一倒，摔落
茫茫大海
Ka7 慕道友擋 ti7 遠遠遠
海 e5 hit爿 
逐個拜六暝
我通宵祈禱
兩支腳phah十字
祈禱kah雙腳扑結球
禮拜日，通往教會 e5 路
目目節節
攏是十字路
攏通往各各他
耶穌被釘死 e5 刑場
綠豆仔湯
電鍋內底e5綠豆仔
Khong3 熟了後
 
伊 toh8  te2 一碗來hou7我試
我講 kun5無夠爛
伊 toh8 koh  ka7  khong3 khah久leh
我講an2-n etu2好
Be7 siuN 甜
我是teh試阮老母e5
綠豆仔湯
割稻仔e5 時陣 
阿母叫我koaN7去田裡e5
細漢時e5滋味
伊是teh試 in老爸
對 in 母仔e5感情
伊e5綠豆仔湯
加一款新時代
檸檬e5滋味
M7是阮莊腳hit款e5 pi3-su3
我真kah意
鱸鰻
都市e5 街路
Ou-tou2-bai2 nng3 來nng3 去
汽車chong5 來chong5 去
人，泅來泅去
這是水流真chhoah8 e5 河流
人，汽車，ou-tou2-bai2 
攏是kut8-liu-liu e5 鱸鰻
社會
親像都市e5 街路
攏是真chhoah8 e5 河流
攏是滑溜溜e5 鰻魚
Nng3 空nng3 縫
咱e5世界ti7水底
Ti7 siuN5-koeh-koeh e5  
Lok8-kou5-a2-moai5 nih8
後山歲月
                               ----東部人e5 心聲
後山會黏人
踏著後山 e5 土地
會去 hou7 伊黏黏leh
後山長長 e5 綠色縱谷
高高e5青色山脈
攏是黏土黏thi-thi
攏是麻糬黏thi-thi
害咱講話ko5-ko5纏
一腳ti7 厝裡
在地e5 款式
一腳生翼仔
歇 ti7 停機棚
攏是花蓮薯黏thi-thi
害lin2講話嘴chiah 甜
空氣真清氣
因為人口 sa-bi-si2
景緻誠有古早味
老厝空lo-lo
老人冬葉 teh khiN5枝 
攏是大理石黏thi-thi
害阮心情冷ki-ki
攏是玫瑰石黏thi-thi
害阮目珠立霧溪口畫山水
攏是台灣玉黏thi-thi
害阮木瓜溪邊想be7開
強beh toe3 chhoah流出海去
後山黏thi-thi
雨水chhap8-chhap8滴
後山真稀微
後山新婦仔
Sui2罔sui2,m7-koh 
無人tiN8h ah
無，人，tiN8h 
米蟲
白siak-siak e5 米
Thai3 會生出
烏金烏金 e5 米蟲？
Ka7 一包米蟲剋星囥入去
 
米粒大e5 烏金龜khok8-khok8 chong5  
Beh 緊逃離米甕
竟然有chiah 濟米蟲
藏 ti7 米甕 
Kap 米 e5 色緻強烈對照
Kap 米 e5 本質tu2好倒反
竟然會當藏 ti7 內底生存
無偌久，有烏金盔甲 e5  
米蟲
竟然會當 ti7 hit包米蟲剋星頂高
趖來趖去	
排烏條款囥落去
掃金條款囥落去
共款 ti7 邊仔趖過去
Koh趖過來
本底白siak-siak e5 米甕
看--過去烏 ma3-ma3  
若像逐粒米攏變做米蟲ah
只好 ka7 米甕 long3 hou7 破
一隻一隻米蟲
Joe5 hou7 伊死！
母系社會
用漢人e5 六法全書ka5 阮teh
「妻以夫的住所為住所」
Teh 阮be7 落去
用聖經ka7 阮teh 
「做妻子的要順服丈夫」
Teh 阮be7 落去
用查甫人沙文主義 e5 姿勢 
Ka5 阮 teh 
阮小可出一下仔力
就peh起來頂懸
這是阮查某人e5 家庭責任
阮 e5 肉體內底
數千年來原住民 e5 血
Teh 滾chhiang5 
阮beh當家
阮beh 做主 
會當漢化阮 e5 語言
Be7 當漢化阮母系社會
深層 e5 結構
會當改換阮 e5 宗教
Be7當改換阮母系社會
愛情 e5 姿勢
電腦寡婦
阮翁有外遇
Ti7 厝裡
透早起床
三更半暝
伊 mi5-mi5-chiN-chiN  
Kap hit隻狐狸精
熱戀死戀
Ka7 我扑落冷宮
伊 e5 性生活
愈來愈少 ti7 眠床頂
Khah 濟 ti7 線頂
伊 kap 電腦做愛 hiah chiap8
M7 知 beh 生甚mih雜種仔？
我無法度告伊妨礙家庭
我無法度掠姦在床
我無法度 ka7 伊毀容
想 beh 去學寫一款程式
會當 hou7 伊 e5 情婦中毒
永遠無法度開機
若無，不如我變做
一台筆記型細姨仔
形kap影
飛行機慢慢飛起來
慢慢，我離開你
今開始真歡喜
自由e5滋味
無偌久就開始iuN5暈
 
開始，be7好勢
飛一下久
就開始想厝
原來你是我e5 厝
只有降落陸地
勻勻仔，降落
看著久久無看著 e5 
我e5 影
只有kap 我e5 影結合
一切chiah 會四是
後擺若beh koh 飛
一定beh chhoa7 你
我心所愛e5 影ah
做伙飛
有形無影
飛偌高
Ma7 無算 teh 飛
飛偌遠
Ma7 無算旅行
複製家己
經過chiah久 e5 苦戰
Chiah 久 e5 連橫合縱
武林已經統一
武林林中無風無搖
江湖湖裡無風無湧
天下太太平平
世界大大同同
早年 e5 理想達成ah！
清閒無幾工
發現無敵人e5 日子
真歹過
先正手扑倒手
感覺be7過癮
歸氣khou-phih 另外一支正手
用正手扑h正手
這，有較刺激 toh8 tioh8
Koh khou-phih 一支倒手來扑倒手
Khou-phih 正腳踢正腳
Khou-phih 倒腳踢倒腳
Khou-phih 一支嘴le2另外hit支嘴
Khou-phih 一對目珠 gin5 另外hit對
Khou-phih 一粒心肝恨另外hit粒
Khou-phih 一個家己
家己 chhiang5 家己
人生才有意義 ！
以上是一個未來
咱現此時iau2未統一武林
Iau2未天下太平未世界大同
不過，咱開始訓練家己
Khou-phih e5  能力
 
先 khou-phih 正手
Thang來phah正手
若無，未來一旦到
無敵人e5 日子
Hit號日子beh an2-choaN2 度？
寫詩
詩若捷寫
技巧愈練愈巧
擋頭就愈有
高潮就愈高潮
若久無寫
寫著會疼
寬寬仔寫就koh寬寬仔kut8-liu
靈感那水泉直chheng3 
那chhiuN7水那溢
短詩，寫hou7有力
長詩，連連綿綿
高潮一峰過一峰
捷運詩，lian5-piN到站
方便 koh 輕鬆
風格ai3有變化
Ai3有創意
讀著才be7厭sian7
Ai3有深度
才會ai3 beh一遍讀過一遍
詩，沿仔吟ai-ioh
歌，你toh8 沿仔haiN oh
寫詩ai3用偌濟精力
寫詩
Ai3用偌濟精力？
寫詩
有痛苦
有快感
兩種 e5 哀叫聲
Lam7-lam7 chham-chham
一首詩寫了
歸個人thiam2 haiN-haiN 
想beh koh 寫一首
筆，軟去ah
無法度 koh 面對
性命e5 苦痛ah
無法度 koh 追jiok 
人生e5 樂暢ah
骨氣e5樹ng2
--紀念陳文成
倒ti7陳文成in學校e5樹仔腳
樹蔭hou7 我小可閃避
七月天e5炎熱
小可仔歇一下仔睏
消除旅途e5疲勞
Ti7鋼鐵城匹茲堡e5市中心
無啥顯目e5一個校園
是真出名e5電腦科學重鎮
親像無啥顯目e5生做
無注重穿插e5陳文成
是國際上真傑出e5學者
是真堅持理想e5一個台灣鐵漢
八一年，你轉去台灣探親hit一擺
In叫你去警總lim咖啡
Lim了真刺iah8
Koh招你轉來你e5母校散步
招你peh 起lih圖書館
相一個較有文化氣質e5角落
Hou7你自自然然摔落去
In講無ka7 你謀殺
In只是hou7你倒leh小歇睏一下
消除你人生旅途e5疲勞
確實，你並無死
我倒tiam3你倒過 e5 樹ng2 nih8
小歇一下仔睏
就隨koh peh--起來 
你就隨koh toe3 我peh--起來
一欉有骨氣e5台獨大樹
論戰
其實， 我無醉
不過ka7 長針看做短針
短針看做長針
Kap 主人告辭
踏出門口
去 hou7 天色驚一tio5 
論戰歸暝
酒精成分 kap 討論 e5 內容平激烈
年輕 e5 心靈
追求獨立 e5 過程
需要認真挑戰對方 e5 酒膽
Ti7 眾人攏醉去
倒 kah東倒西歪 e5 時陣
Ai3清醒
運動 e5 路線掠hou7 準
行 hou7 直
M7-thang hian2 來 hian2 去
論戰歸暝
有價值 e5 酒量
踏出門口， 想be7到
天已經光ah
索仔
時間是一條索仔
頷仔頸ka7 我愈摧愈an5  
上帝ah
你hiah-nih8 疼我
Ti7 hit頭一直beh ka7 我
Giu2--起去天堂
緊差慢，我會hou7 你
摧--死
失業
Toe3 著世界bai2景氣
失業人口聽講真濟
Ti7 台灣 e5 二十一世紀新開始
Ti7 台灣人chhim2 組新政府 e5 時
工人失業
行上街頭
拜託總統替 in chhoe7 頭路
總統家己ma7失業
坐 ti7 總統府
行無半步
媒體kap國會統派teh 控制
Kan-taN in 無失業
In teh 統治台灣
In teh 凌遲台灣
台語語言學教授
我ma7失業
寄生ti7 英文系
寄生ti7 中文系
行無半步
台灣iau2 be7-tang3有台文系
Kan-taN外國話 be7 失業
In teh 統治台灣
In teh 凌遲台灣
台灣人提著政權
台灣人iau2 teh 失業
台灣，企--起來ah
M7-koh
行無半步
天秤
我只不過按照慣例
兩方各搧一下嘴phoe2 
In 竟然叫我是
天秤
獨眼上帝
上帝是獨眼 e5 
伊 m7-bat同時 thi2開兩蕊目珠
看伊家己創造 e5 這個世界
早起，伊 thi2開圓圓紅紅 e5 目珠
E-晝，伊 e5目珠赤 iaN7-iaN7 
黃昏，伊 e5 目珠慢慢 kheh 落去
然後 thi2開另外hit蕊
倒吊目
愛睏目
斜目
準講歸蕊目珠攏開開，ma7是
霧霧
不忍心看清楚這個世界
上帝變成獨眼 e5 
是因為攏會有一蕊目珠 teh 痛
Hit蕊足有疼心 e5 目珠
看人類相thai5所流 e5 血
看 kah 受傷累累
強 beh 青瞑去
只好一蕊開，一蕊kheh 
輪流養傷
每擺目珠 seh8 到中東
Seh8 到Belkan半島
Seh8 到印巴交界
Seh8 到北Irland
Seh8 到台灣海峽
日時攏變足短
因為目珠真緊受傷
真緊 kheh 去
繼續an2-ne落去
總有一工
上帝會青瞑
歸個世界烏天暗地

大人囡仔詩
李勤岸*
序詩－母語e5 詩教育
教囡仔以前用教條
教條 teng7 khok-khok 若椅liau5
正耳聽phak-phak 應講會曉會曉
倒耳破一空chiah大空
隨ka7 你全部漏漏掉
早前教囡仔用藤條
藤條sut落去肉破皮hiau
面頭前講beh 完全遵照
腳chhng後無半項記會tiau5
言教不如身教
言教就是教條這號料
囡仔當做你是teh 哭枵
身教就是藤條
藤條tiam3身軀頂教教外表
到時告你虐待兒童
你toh8食be7消
言教身教其實攏是hau-siau5  
不如詩教這一招
大人輕鬆唸歌謠
囡仔歡喜走koa3跳
氣質好有才調
免教條，人生道理學齊齊
無藤條，囡仔愈來愈乖巧
 
媽媽kap我
我出門e5 時陣
媽媽頭犁犁
當teh編織籃仔底
趁一點仔工錢
Thang ka7 我買雙鞋
我去市仔電影街
趕二場電影
媽媽趕好二個籃仔底
我無啥愛讀冊
我足愛seh8電影街
媽媽是m7 是---
Ma7足愛編織籃仔底？ 
麵線路
這條路是點仔膠鋪e5?
抑是麵線糊e5?
An2-choaN2小可落一下仔雨
歸條路
就開始賣麵線糊？
這是一條路
抑是麵線糊？
 
紅目猴
紅目猴
Be7-khat-tit 看人gau5 
別人gau5 
結目頭
目珠血絲牽透透
假若一粒紅日頭
心酸酸
面au3-au3
家己kha-sau
Koh ka7 人thuh臭
紅目猴
Be7-khat-tit 看人lau2 
人若lau2 
頭tioh8 勾
目珠仁血絲牽透透
假若一粒大紅豆
心酸酸
面au3-au3
家己be7走
怪人peh上高山頭
加拿大鵝
加拿大鵝，m7 是
假若呆鵝
只是愛chhit-tho5 
飛來美國 joa7-joa7趖
 
食kah 肥 chhut-chhut
飛be7轉去 Vancouver
加拿大鵝，有影
假若呆鵝
貪戀富貴愛輕可
異鄉無管偌好
Toa3 偌久an2-choaN2做
偌認真 ka7 人o-lo2 
美國人ma7是叫你
加拿大鵝！
假若呆鵝！

毛蟹peh竹篙
毛蟹m7-na 會pe5
ma7 會peh
若無竹篙土腳bong2 pe5
若有竹篙khiu2 leh toh8 peh
開始be7 曉peh
Peh來peh去竹篙下
Peh來peh去攏低低
愈peh愈有架勢
愈peh愈sang2勢
一隻toe3 一隻
竹篙頂毛蟹那來那濟
Kam2有序大序細？
Kam2有合力同齊？
 
M7 是m7 是
是伊 e你 kheh
你kheh伊e
若摸著頂高hit隻腳底
Tioh8 ka7 giu2 hou7 倒siang3-hiaN3 
Giu2 hou7 死囡仔theN
換我peh
換你pe5
你 e 我kheh
我kheh你 e
結果peh上竹篙尾
無半個
竹篙一支lo3-lo3 疏疏
塗腳全是死毛蟹
布袋戲尪仔
行路有風
講話生動
會走會chong5
M7-na7 有武功
Ma7 會吐劍光
一切全是膨風
其實無半項cheng-chong5
人手若mai3 弄
人聲若mai3 講
一仙一仙 gong7-gong7
無聲無說 
消風消風
 
青紅燈
青紅燈有三色
Beh 過ai3看著青色
看著紅色tioh8停mai3逼
黃色ai3小可計畫
已經到路中才變色
緊過，停leh 無心適
Tu2到路口就變色
停leh，mai3 過才有道德
有人對青紅燈e5 三色
印象無啥深刻
講he只是參考e5 方式
紅燈伊chong5 kah 面青面lek8
青燈伊gang7-gang7 m7 向前
黃燈伊會使過會使停
罵伊色盲
勸伊遵守交通規則
伊koh ka7 你gin5
對你無感激
掠你做對敵
等公車
無beh 等，khok8-khok8來
企 hia 等，無半台
目珠thoah-thang 密密猜
遲到hiah 久歹交代
 
心狂火toh8真正害
Ai~ioh， 好佳哉
遠遠有浮現一台
駛到公車牌
客滿lah ，已經載歸載
車尾椎放一pu5烏煙屎
算講ka7 你會bye-bye
失禮lah，後班liam5-piN來
後班liam5-piN來
降半旗
有e5 國家
時常降半旗，因為
時常有人甘願為著國旗死
國旗承載in 性命e5 高貴
國旗沈重升be7 起lih
有e5 國家
國旗四正規矩飄來iat8去
每日升全旗，因為
國旗無負擔靈魂e5 sui2 
國旗輕輕鬆鬆
升到標準位置
有e5 國家
若有危機
國旗驚死
Bih向竿尾bih向天
 
無降，顛倒kiu ui3頂位
險險thuh 破旗竿飛出去
因為hit 支旗根本m7 是
根本m7 是國旗
剃頭
一日剃頭，三日緣投
頭清爽人緣到
見著人笑bi-bi冤仇thau2 
想beh 逐工剃頭
驚講有人疑心
阮貪理髮小姐好美貌 
一日剃頭，三日gian3頭
頭毛一旦無夠
缺點伊toh8浮頭
斑點皺痕看透透
想beh mai3 剃頭
驚講有人疑心
阮頭毛飄phiat是m7 是
想beh 做烏狗
獎
獎有真濟種
獎金獎牌獎狀三種
獎杯獎盤獎旗六種
可能iau2有，請你慢慢仔相
 
獎金hit號獎
金額高，數字koh 會liong3 
有時liong3 kah 害人感情傷
獎狀hit號獎
薄薄紙一字獎
功勞苦勞在紙上
Mai3 嫌伊無實質效用
框sui2 sui2 ，掛壁上
雖然虛榮， ma7 正常 
無管to2一獎
領著攏真thiong3
領be7著mai3勉強
領無著，姑不二choing ma7 著終
千萬m7-thang ka7 人中傷
風度ai3好，ai3有肚量
開支票
大人開支票
一張一張無保惜
簽名chhin3-chhai2囡仔 soan7 尿
開hit號空頭支票
無，toh8一直延
lo3-lo3 長竹篙票
囡仔無支票
一句話一張票
千萬m7-thang用嘴放尿
 
M7-thang一句話iau2燒燒
Toh8 koh 反， m7 驚人笑
Toh8 koh 拖，m7 驚人thio5
又koh 跳票！又koh 跳票！
ka7 你改名叫
叫你阿尿
喂！阿尿
曝日頭
四月下旬
日頭笑，好氣溫
Ng仔beh 播趁這陣
腳liau5田水量水溫
頭gia5 一粒大日頭
Gia5 kah 身軀煞 un-un
褪pak-theh，汗水一陣過一陣
全身曝kah 烏thun5 烏thun5
人講阮e5 皮膚罩烏雲 
四月下旬
日頭笑，好氣溫
日光浴beh 曝趁這陣
Bikini 身材真齊勻
正面u3 沙灘e5 燒溫
背面吸收日光e5 養分
褪pak-theh，汗水一陣過一陣
全身曝kah 烏thun5 烏thun5 
人講阮e5 皮膚得滿分
 
夢中夢
昨暝夢著一個夢
夢裡阮ma7 teh 做夢
Hit e5 夢
Ma7 是夢見阮e5 眠夢
眠夢中，阮e5 戀夢
不幸遇著hiau心人
阮用目屎補破網
早仔媽媽來叫人
叫真久be7振動
M7是阮貧惰貪戀被空
實在是夢中有夢
夢中koh 有夢
夢夢無希望 
實在無力thau2開
一ian5一ian5 e5 沈重
實在是beh 醒
無輕鬆
戰爭
一個大人
高chhiang5, 有正義感
另外一個大人
大chang5, kap伊有同感
相招去拍一個m7成囡仔
講伊毒品四界藏四界掩
 
拖 leh sam3
拖 leh cham3
扑hou7 伊悽慘悽慘
Ka7 in 兜chau5 kah 險倒kham3
果然發現一粒大糖含
Tuh-ku
少年--e5 tuh-ku
ti7 課堂
老師e5 聲音愈講愈遠
頭殼印仔一直tng3 
中年人 tuh-ku
Ti7教堂
牧師e5道理上天堂
Iau2-be7講煞
先祈禱起來囥  
老人tuh-ku 
膨椅床
電視看伊真好sng2
雄雄聽著有人kouN5
家己驚醒鼻緊 ng
繼續tuh到節目斷
電視禁起來
才準算
 
無面e5 人
講伊無面ma7無影
鼻目嘴伊都無減半件
伊鼻端正
伊目珠比你koh khah 贏
伊嘴真gau5 分鹹chiaN2
是講 ma7 奇怪
芳芳 e5 物件
伊鼻著臭ngia5-ngia5
Sui2-sui2 e5 物件
伊看著 bai2 kah 會驚
甜甜e5 物件
伊tam--起來舌尾疼
伊 e5 看法 kan-na 有負無正
若像頭殼鬥 m7 著
鬥一下倒siang3-hiaN3
講伊無面
ma7 有影 
人有雙面
Hou7 你看我e5 面笑hai-hai；
M7 hou7 你看我e5 面流目屎
Hou7 你看我e5面白若秀才；
M7 hou7 你看我e5 面烏 koh 歹
Hou7 你看我e5 正面足光彩；
M7 hou7 你看我e5 背面真au3屎
 
Hou7 你看我e5 前面太平代；
M7 hou7 你看我e5 後面做風颱
Hou7 你看我e5 頂面kek m7 知；
M7 hou7 你看我e5 內面phih8噗chhai2 
M7 hou7 你看我e5 刀面會kang5 thai5;
Hou7 你看我e5 刀面好切菜
刀有兩面你kam2 m7 知？
批評家畫像
目珠細細三角形
看 be7順眼一切
鼻仔 tok-tok 鼻管真大管
時常niau2 高高發出輕視e5 聲
嘴形尖尖突出來
嘴phoe2 全是 kian3-chi2肉
嘴e5 運動量有較 大
嘴邊破一孔
Thang嫌kah 流瀾
雙手kiu-kiu
雙腳khiu5-khiu5
頭真大
身真細
腳底穿一雙金siak-siak 烏皮鞋
坐ti7 看台頂全姿勢
雙腳翹高高
 
無張持，hoah一聲
你這首詩押韻thai3會押be7好勢？
飯匙chheng3
看伊ti7 土腳趖
掠準伊近視
叫伊【眼鏡蛇】
目珠輸看khah 無
Tiam3土腳 ko5 
若像chhoe7 針e5 阿婆
你若惹伊
雄雄身軀企直變 lo3 
頭若飯匙刀
身軀企 theng5-theng5若chheng3-ko
嘴內chheng3舌射出毒膏
啥人惹著性命無
有人khah 歹飯匙chheng3
咱叫伊飯匙哥
咱叫伊飯匙嫂
Be7 lo 得toh8 mai3 lo 
千萬m7-thang kap 伊
囉理囉嗦
王錄仔仙
「來來來，看看看
緊來緊看，慢來
 
你toh8 kan-na 看一半！」
趕緊chong5去看
已經siuN過晏
少女穿一半
拳頭拍kah大粒汗細粒汗
企 ti7 遠遠看
一切攏脫線
功夫無teh搬
膏藥提起來彈
土砂粉做藥hong5攪瀾
樹根切片免koh choaN
高麗人蔘鹿茸補藥單
查甫人食了壯陽koh補肝
查某人食了am3-sam3病be7 koh 湠
阿西--e5一大koaN7
ChheN-chham2 jim5錢出來換
Khok-khok等beh 看另外hit半
想beh 走過去ka7 伊開罰單
驚人講阮紅包iah8-beh收iah8-beh趕
警察遇著王錄仔仙
只好等到戲煞人散
貧惰
人ti7 日頭光下腳 teh piaN；
伊 ti7 內底冷氣廳。
人teh 走；伊teh 行。
 
人teh 行；伊會當 tiam3 hia企 定定。
人tiam3 hia企；伊坐kah四正四正。
人坐四正；伊theN椅theN ti7 門口埕。
人theN theN椅，伊倒 tiam3 眠床放音樂ti7-teh聽。
人倒眠床；伊睏kah 日頭曝kha-chiah-phiaN。 
人人o-lo2 伊好命；
伊是無hit號身命，
Kek hit號身命。
街路動物園
Beh 過大路
Ai3有撇步
都市行路
動物 e5 法度
M7 -thang親像老鼠仔
親像逃命toh8真lou2
可憐代oh，老鼠仔teh 過路
Beh 過街路
M7-thang親像雞仔
雞仔目kek chhuh-chhuh
M7看路
無--tioh8雞仔腸鳥仔肚
小心過度 
細細 liam 腳步
實在真低路
 
Beh 過馬路
M7-thang親像馬仔
搖搖擺擺hiau5-pai hiau5-pai
Kek khou3-khou3
Khi-khi-khok-khok
全姿勢展風度
Beh 過路
上好親像麒麟鹿
頷頸伸hou7 長長
看無車才hoah8步
【斑馬線】會使留 ti7 大路
性命著ai3 好好仔顧
過大路有步數
千萬m7-thang親像seh8 動物園
Hit號態度
都市e5 車逐隻是虎
逐個十字路
嘴開開beh 食囡仔補
麻豆 e5 故事
小朋友，gau5 早！
來來來
來讀台灣史
聽我講故事
今仔日beh 講「麻豆e5 故事」
麻豆本成是豆仔
 
後來煞變做柚仔
古早台灣 e5 柚仔真細粒
若像麻仔hiah 細粒 e5 豆仔
中國皇帝遊台灣 e5 時
食一下煞變kah足大粒
Koh 變kah 甜but-but
變kah phong3-phong3-phong3
中國皇帝龍心大喜
就賜漢名文旦
koh 賜漢姓王
台灣 e5 原住民平埔族
本成親像柚仔phong3-phong3-phong3
甜but-but
累累tui7-tui7
到處看會著
自從中國皇帝遊過台灣
賜漢名漢姓
煞變做麻仔hiah8 細粒e5 豆仔
落 ti7 塗腳看攏無
消失 ti7 嘉南平原
字母 e5 故事
小朋友，午安！
來來來
來讀世界史
聽我講故事
 
今仔日beh 講「字母e5 故事」
世界地圖展開來看
有一個國家真大離咱真近
咱真熟似
有另外六個國家離咱真遠
咱真生疏
Ti7 一個世界會議
Hit個咱真熟似e5 國家
Ka7 咱e5 國名搶去
害咱紙頭無名紙尾無姓
害咱無成人形
害咱ti7 世界e5面前溶去
害咱ti7地球消失去
另外有六個國家
咱真生疏
捐in身軀真重要e5 部位hou7 咱
有一個歐洲e5國家
足有骨氣
用伊國名中央e5 龍骨捐hou7 咱
做咱企起來e5 彼支龍骨 T
一個北美洲e5國家
捐伊e5 頂半身hou7 咱做咱e5 頂半身A
東歐戰亂中e5 一個國家
捐伊e5 頭殼hou7 咱做頭殼做咱自己 I
南美一個散赤e5 國家
 
ka7伊圓圓e5 心肝
橫切做二半
一半做咱e5 正手勝利e5 手勢 V
另一半做咱e5 倒手另一個勝利e5 V
心肝仔肉圍起來e5海湧般溫柔e5 雙手 W
亞洲e5 城市國家
捐伊e5 下半身hou7 咱做下半身 A一個南美足小足小e5 國家
靠運河生存e5 國家
捐in e5 雙腳 hou7 咱做雙腳 N
Hou7 咱會當企起來
Hou7 咱會當通行世界
世界有六個國家刻in e5 骨割in e5 肉
hou7 咱無成人 e5 人形
消失去e5 人形
溶去e5 人形
koh企起來
企挺挺 ti7 世界 e5 面前
小朋友，hit六個國家e5 名
Ai3記hou7 tiau5
刻tiam3 咱e5 性命內底
雖然in e5 名看起來有小可生疏
小可怪怪：
AUS RIA
C NADA
CROAT A
 
PUERT RICO
SING PORE
PA AMA
Chia e5 名
Ai3記 hou7 tiau5-tiau5-tiau5
這六個國家已經成做咱e5 一部份
咱ma7已經成做這六個國家e5 一部份
但是無可能是ka7 咱e5 名搶去藏
Hit個國家e5 一部份
因為咱e5 名kap in e5 名
連一個字母
都無關係
鴨母蹄
鴨母蹄
腳底平
頭le5-le5
尾椎短
走be7濟
你何必看高無看低？
我不過toh8是鴨母蹄！
免ka7我看做軟腳蝦！
腳蹄無彎弓
重心無平均
鞋底chu7 一塊teng7樹乳
我tioh8 kap 你有比並
你免笑我 be7 做兵
 
暗光鳥
目珠大大khian 
加一lian3 chiah大lian3
Be7 輸賣烏輪
雙手插 tiam3內底ian5一箍 kek sian7-sian7
一暝長lo3-lo3,睏m7睏
暝工拚kah gian7-gian7 be7消kian7
日時才teh 大 liau2-jian5
本成 ian-ian
今煞 gian3-gian3
二隻老鼠仔seh8一lian3
一個kap阮查某子共ian5 
生做甜甜e5 學生
ka7 伊e5 感謝化做
一個足細e5 禮盒仔
送hou7 我
我thau2開高貴e5 包裝帶仔
看著兩塊 “chocolate”
兩隻足可愛e5 老鼠仔
一隻牛奶色e5 
一隻深紅色e5 
Oa~ah！有夠甜e5 形
我m7 甘食
 
提轉去送阮某食
阮某拍開幼秀e5 包裝盒仔
看著一對足古錐e5老鼠仔
Oa~ah! 有夠甜 e5 形
伊m7 甘食
冰leh beh 留hou7 去遠地讀冊e5 查某子食
阮查某子提著冰冰sui2-sui2 e5 盒仔
看著一對可愛koh 古錐e5 老鼠仔
Oa-ah! 有夠甜e5 形
伊m7 甘食
Beh 送hou7 足數念e5 爸爸食
我m7 甘食
一對chiah-nih8 甜e5 老鼠仔
我ka7 in囥入去裝成績單e5 信封
寄去hou7 我hit個學生
食甜甜  
錢筒仔
一開始我用竹管仔
做錢筒仔
儉錢
一節竹管仔
挖一個細細長形e5 
銀角仔孔
錢囥會落去
 
提be7 出來
等伊滿才破hou7 開
囡仔ma7會當儉真濟錢
我練kah有法度ka7銀角仔
Ui3 hit個孔
GiauNh--出來
當然，我m7-bat 破過半支竹管仔
後來用sui2-tang-tang e5 紅豬仔
當然，我ma7 m7-bat  thai5 過
半隻豬仔
Chit-ma2 我銀行hit kha錢筒仔
當然，ma7 m7-bat 生出半隻豬仔子
馬拉爽
比賽e5規則：
路程26 mai一條路線。
空身軀be7 使chah 雨傘。
用腳走be7 使坐電車鐵路線。
先到終點線tioh8 算贏獎盤。
比賽 e5 要領：
路程偌遠上好放hou7 be7 記得；
路線一條上好mai3 走歪chhoah8 去。
身軀放hou7 空空；
頭腦放hou7 空空。
走kah無感覺雙腳 ti7 塗腳teh走；
 
走kah浮浮kan-na ti7 空中teh 浮。
無一定ai3走到終點線無一定愛贏著獎盤；
走了人若有爽 tioh8 算走贏馬拉爽。
嘴掩
SARS真流行
Oe3 來oe3 去真hiau-heng7
考倒所有e5 醫生
有e5 講嘴瀾有傳染性
有e5 講是因為性
無管an2-choaN2，嘴am
一定ai3用
掩嘴隔離
Kam2有路用？
M7甘 kap 中國斷奶
Ai3去hia poah8 感情
中國病毒湠到面前
規大phiaN2  e5 性命，到時
消失無形
安娘喂 
         --2003年母親節紀念阿母
圓盤頂e5 號碼
撥撥leh seh8-seh8 leh
人著 ui3足遠走來耳空邊講話
安娘喂！
Hit陣我teh 做兵
 
三不五時會ka7 阿母kong3電話
阿母e5 聲音ui3 遠遠傳過來
幼幼、細細
號碼chhih chhih leh
人著 ui3 足遠走來耳孔邊講話
安娘喂！
Hit陣我出國讀冊
三不五時會ka7 阿母kha3 電話
Hit陣阿母中風be7講話
逐句攏問阿爸：「阿母kam2有khah 好勢？」
號碼掛ti7 腰邊
忽然間會pi-pi叫
安娘喂！
Hit陣我ti7 外地教冊
Pi-pi call 忽然ka7 我khou
趕轉去厝
阿母已經離開ah
逐人一支電話囥 ti7 身邊
四界去
隨時khou
安娘喂！
阿母m7-bat 看過手機仔
Chiah-nih8 進步e5 時勢
M7知kam2會當koh khah 進步be7?
安娘喂！
接通另外hit個世界
 
koh 再聽一、二聲
阿母ui3 遠遠傳過來
ti7 我耳孔邊講話
幼幼、細細
人kap 樹仔
人kap 樹仔攏企直直
人kap 樹仔攏有年輪
人kap 樹仔攏teh呼吸
日頭若出來
人kap樹仔企倒反
人頭ti7頂懸
樹頭ti7下腳
人kap 樹仔呼吸倒反
人吸入來是氧氣
樹仔吐出去是氧氣
日頭若落山
人kap樹仔e5關係反過去
人ai3 beh 吸入來氧氣
樹仔無beh吐出來
人倒平平teh睏
樹仔khia7 teh睏
樹仔若愈濟
人tioh8活愈好勢
樹仔若chho3 kah疏疏
人e5年輪ma7變kah短短
 
天色若暗落來
樹仔攏變做人形
有頭鬃、有鼻目嘴
有腳、有手
有長長e5嘴鬚
原來一欉樹仔
是一個活leh e5 人
對應--出去e5靈魂體
親像天頂e5星
Ma7是代表每一個人
有人死
有星lak落去
樹仔倒--落去
人倒--落去

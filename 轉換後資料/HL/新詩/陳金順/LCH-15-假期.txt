假期──送互春足
陳金順

假期　徛tiam3面頭前
向咱拽手

置都市隘勢e
空間　逐工未輸關tiam3鳥籠仔
仝款
上班　拍收銀機　面對
百樣人客　有東時　難免
面漚面臭　鬱卒歸工
下班　罕罕仔　招三兩個
朋友　來去親像家己灶腳ｅ
夜市仔　食宵夜

連歇五工　你欲
轉去細漢時陣e
故鄉　草地溪口　走chhoe7
囡仔時代　無憂無愁e
記智　犯勢置春天
e日頭腳　你佮蝶仔走相掠
熱天e暗暝　火金姑tiam3頭殼頂
夯鼓仔燈　中秋月當圓
柚仔皮做帽戴．．．




我歇兩日　嘛欲
落去下港　拜訪
朋友阿榮　享受
一下仔　南台灣e
鄉土人情味期待　八工了後
閣一擺見面
e時　你溫純
e笑容　原在

感嘆
宋澤萊
看一個奇蹟，看一個錯誤
看別人e高明，看家己e微小
咱會感嘆
啊──

啊──，長長e一聲
位胸中到空中，伊畫出一條虛無e線
是放鬆，也是讓出一切

無論是聖者抑是愚昧
仝款感嘆
是神e禮物
非比平常

m7管是欽佩抑是可惜
伊交出你e心

是咱猶未未記咱e謙卑佮憐憫
好親像對存在e世間
做最深e估計
不知不覺，咱
發出聲

啥人講人愛吞忍一口氣
咱應該釋放咱e感嘆
佇萬花開謝e時
佇日頭昇落e時


梅
宋澤萊
無一定愈冷愈開花
荒寒南極大陸
梅花那無開予咱看？

樹皮真bai2
朽爛生菰
予你毋khap8摸

枝欉無法度伸直
彎斡曲痀，生瘤激骨
親像一個畸形老人

香味較輸桂花
艷麗不如桃李
孤單一蕊無啥看頭
必須以多為勝

梅實傷過頭酸
無算啥物好物件

焚柴，未免無夠份量

古早人種梅花是不得已
因為伊較𣘀活

無聊文人胡亂自比
講伊會當堅強不屈
梅花那知？
伊只是順應地理佮氣候
譬如講，台灣平地
梅花那無活予咱看？
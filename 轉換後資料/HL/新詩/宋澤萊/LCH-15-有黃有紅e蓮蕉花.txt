有黃有紅e蓮蕉花
宋澤萊

有黃有紅e蓮蕉花
孤單佇田野中生長
從來嘛毋捌有人注意伊
但是伊也從來毋捌感覺
一點點e失望

有黃有紅e蓮蕉花
只因為伊e心中存在偉大e希望！

有黃有紅e蓮蕉花
無梅花激骨e身段
就是路邊e也草也恥笑
但是伊從來毋捌感覺
生存有啥物遺憾

有黃有紅e蓮蕉花
只因為伊e心中有偉大e光！

有黃有紅e蓮蕉花
伊將種子掖落佇河岸
將河岸攏開滿
但是伊嘛無要求
流水e欣賞

有紅有黃e蓮蕉花
只因為伊生命內底有偉大e自然！
有黃有紅e蓮蕉花
伊終其尾予曠闊e田野有熱烈e色彩
彼是熱帶一種
最大e期待
但是伊無輕視
任何捌恥笑過伊e人

有黃有紅e蓮蕉花
只因為伊e心中存在偉大e愛！

蓮蕉花
你敢知伊e過去和未來？

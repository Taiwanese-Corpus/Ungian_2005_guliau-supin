∮BONG報選詩
Lan2 tioh8 e7記得大聲唱歌
 陳穎柔
Pa-pa e7-hiau2 khou-si-a2
I 是si-a2 音樂人

我細han3 e5 時
I 不時ti7 厝開演奏會
灶kha、客廳、便所、樓梯
SiaN2-mih 所在long2 e7-eng7--得
免hoah encore i ma7 e7 大方koh 貢獻幾首

我漸漸大
Pa-pa si-a2 音樂會e5 場次soah 愈來愈減
連浴間a2 演唱會ma7 罕得舉行

現此時e5 我已經大han3,歲數koh 真有找
注意ka7 聽
Pa-pa 真久無開演奏會--a
浴間a2 ma7 kan-taN 是浴間a2 nia5

E7 記得khah 早我ma7 真heng3 唱歌
洗身軀、騎車、行路
不時有歌唱
若節目表頂koan5 e5 歌long2 唱煞
To7 ka-ti7編曲、編詞
Koh thang 續攤落--去

不ji7 過
最近發覺
Ka-ti7 ma7 真久1段時間驚蟄ti7「無聲勝有聲」e5 境界--louh
 
無意中
Ti7 人生樂曲行入另外1篇樂段e5 kham2站
Pa-pa kap我e5 hioh-khun3符號long2 拖了上長
Long2 hou7 「音樂人」chit 個稱呼放hiN3-sak

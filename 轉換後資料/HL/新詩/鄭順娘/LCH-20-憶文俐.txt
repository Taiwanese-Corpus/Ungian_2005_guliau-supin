憶文俐
鄭順娘

舊曆過年前兩工
天色已經黃昏也
妳給車停佇綠川邊
翁也某兩個人𤤳gin2仔
輕輕鬆鬆行入門
Hit個情形親像欲出門去𣿅蕌

Chit幾年來
𤤳gin2仔tng2來食暗頓
每禮拜三與禮拜日攏是按呢安排
Hit工
兩個孫仔叫阿公阿媽了後
後生接落去講
文俐欲去榮總入院－開刀
阮的心驚一tio5
Chiah呢暗也
欲去入院－開刀
敢有詳細檢查
那會講欲開刀to7開刀
閣再講明仔後日to7過年也
滿腹憂愁的我
看著文俐佮平常仝款的笑容
一點也to無身苦病痛的現象
前幾工tng2來食飯嘛無發現有啥物無仝款
新婦講
佇霧峰看過醫生
醫生檢查了後講
必須愛tng2去榮總開刀
滯入去榮總
隔工to7是舊曆年
團圓暝無看著妳的形影
五日節
妳連粽的香味攏無鼻著
每逢佳節倍思親
過年過節更加思念妳
只是毋敢講出內心的傷悲

病床上的妳
笑容滿面
明朗的性格
減輕探病親友的擔憂
看妳信心滿滿
對生命充滿期待
我常常giah8香求佛祖
保庇文俐逢凶化吉

想起九二一大地震
滯佇舊宅附近的妳
面對變成廢墟的霧峰老宅
妳堅強　勇敢
用平常心佇東倒西歪的廢墟
詳細chhoe7
看著妳歡歡喜喜
給chhoe7著的細項物件提互我看
我的心內真感動
妳建議給chit塊地起起來
阿兄阿嫂in逐家若tng2來霧峰才有teh滯
文俐
來林家十年
妳對林家的深情
此時此刻此情此景更加鮮明

五月也
妳到今也日猶閣無法度食物件
面對逐家
全心全意無時無刻
的支持ham7鼓勵
妳真感激　妳講
若恢復健康欲念佛食菜
欲好好報答逐家對妳的關心

兩個天真無邪的gin2仔
聰明乖巧
但是in閣細漢
對母親的生死一無所知
Hit工透早
𤤳in去醫院
妳給gin2仔的頭殼摸摸咧
閣ham7in搖搖手
才安心tng2去
病中的妳發心欲食菜
善根已經佇妳心中發芽
來生必定會有好福報
南無阿彌陀佛


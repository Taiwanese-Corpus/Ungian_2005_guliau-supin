
圓面e5 春a2 花－－寫文旭kap 淑幸

陳明仁

 
   2 條平行e5 線
   無可能會有交叉點
 數學老師an2-ni leh 教
   文旭kap 淑幸
 2 個背景long2 無牽聯e5 人
 比平行線分koh-khah 開
   soah m7-taN7 交會
   koh 纏纏做1 球
 Che 就真奇怪

 初出社會e5 文旭
   興看電影、寫字koh 會寫詩
   m7-koh 上kai3 關心--e5 是政治
 人做運動是充滿悲情
   i soah 做gah 笑bi-bi
   歡歡喜喜
 為著beh 充實ka-ti7
   募款留學去讀組織管理
 照ka-ti7 計劃e5 人生行--落-去
   hou7 日子過gah chiaN5 有意義

 Beh 做政治tioh8 ui3 議員開始
 甘願離開台北大城市
   tng2 來無人熟sai7 e5 嘉義
 無khai 錢ma7 kap 人leh 選舉
   an2-ni ma7 hou7 i 當選
 Che kam2 有天理
 
 朋友上關心i 婚姻e5 tai7-chi3
 「大khou 呆，tang 時beh 娶bou2」
 I 無要無緊猶原笑bi-bi
 這聲有影ai3 叫苦
   食到35，衫破無人補
   若beh 娶有bou2
 天頂落紅雨

 大khou 不離呆
 大khou 無呆是議員才
 Tiam7-tiam7 食幾na7 碗公
 無tiuN 無ti5 soah 講beh 結婚
 敢就緊做媽，khong 就緊做公
   ah 會就快做pe7
 I 這3 項long2 be7
   thah 會好運比人khah che7
 新娘a2 淑幸小姐
   kap 文旭根本都無關係
   m7 知siaN2-mih 線縛做夥
 人gau5 m7 值天leh chhiau5
 就是2 個long2 kang7 款笑bi-bi
   na2 像是圓面e5 春a2 花
 Ka7 平行線khioh oa2--來
 纏做夥，phah 結球
 Chhoe7 無toh 1 條是siang2 e5 線頭
 2 條平行線纏做1 粒球
   koh 開做1 蕊笑bi-bi e5 花
 春a2 花
 圓面e5 春a2 花
 就是文旭kap 淑幸in 2 個

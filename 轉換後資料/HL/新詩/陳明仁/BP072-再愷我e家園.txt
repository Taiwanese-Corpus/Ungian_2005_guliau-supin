再會，我e5 家園
－－記九二八非核家園  2002

陳明仁

再會，我e5 家園
M7 是我甘願離開--你
他鄉e5 風真thau3
他鄉e5 雨水冷
他鄉e5 人情薄
他鄉真phaiN2 討than3
若m7 是日連暝e5 驚惶
Goan2 nah 甘放你ka-ti7 行
若m7 是顧性命
Goan2 thai3 會tioh8 忍受他鄉e5 孤單

再會，我e5 家園
Goan2 會心悶chham 你做夥e5 日子
雨水會tang3 洗頭鬃
空氣清goan2 e5 鼻空
自然風是hiah-ni7 清涼
日頭光koh hiah-ni7 溫暖
樹kha. 鳥a2 chham goan2 賞花.看sui2
溪底魚a2 chham goan2 比賽siu5 水
Gin2-a2 草埔走跳hoah-hiu
貓a2 狗a2 交陪朋友
這款e5 生活親像詩
這款眠夢soah 來驚醒

再會，我e5 家園
Goan2 已經無法tou7 koh 再忍耐
昔日留戀清氣e5 海
今a2 日hou7 廢水染做五彩
有1工.美麗e5 田園
連草花都生be7 出--來
Koh 講siaN2-mih 工業進步e5 時代
Goan2 連an2-choaN2 死都iau2 m7 知
講siaN2-mih 發展e5 繁華世界
魚a2 鳥a2 連人.都會生出怪胎

再會，我e5 家園
請你tioh8-ai3 諒解
Goan2 m7 是貪戀外面e5 虛華
Goan2 kan-taN 想beh 有命thang 活
總--是goan2 無夠團結堅強
Chiah tioh8 離開家鄉
是goan2 siuN 無lou7 用
你tioh8-ai3 ka-ti7 保重

再會，我e5 家園
期待goan2 會tang3 早1日to3-tng2
再會，我e5 家園


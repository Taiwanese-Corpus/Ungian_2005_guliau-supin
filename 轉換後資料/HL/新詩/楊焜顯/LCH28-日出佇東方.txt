日出佇東方
楊焜顯

世間命　百萬種
人生路　千萬種
迷茫人海人海茫
凍冷霜　霜風強
啥人勇壯通來擋
海鳥飛　霧當中
日出佇東方

向日頭發光起步行
家己做先行
家己孤跤做先行
短短短e5孤單
勇士老師e5身命
性命英雄e5大名
一聲一聲枴仔聲
行踏心底新性命

向日頭發光寬寬仔行
逐家伴你行
逐家做伙伴你行
長長長e5車拚
勇士老師e5背影
性命英雄e5跤跡
一步一步心頭定
行彳各有影koh有跡

人生　路有百萬種
世間　命有千萬種
溫情人海人海夢
百花開　吹春風
啥人多情轉來享
靈魂飛　送勝東
日出上天堂

後記：用chit首詩來弔慰因為骨癌，變成「孤跤勇士」e5梧棲國小林勝東老師。伊行挺挺e5枴仔聲、笑微微e5和尚頭，「行到水窮處，坐看雲起時」樂觀抗癌e5性命力，永遠記tiau8逐家師生e5心目中。願伊在天之靈，勇健自在。

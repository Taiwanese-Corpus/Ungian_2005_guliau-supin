Ham7春神來約會！
楊焜顯

熱天過秋天過冬天
伊家己恬恬講：
「我tng2來囉！
我倒tng2來囉」

草仔變青
蛺仔變𡧛
gin2仔變活
草埔仔青jin5 jin5
花園蛺仔𡧛噹噹
運動埕gin2仔活跳跳
......  ......  ......  ......
活跳跳e5運動埕
gin2仔走啊走
𡧛噹噹e5花園
蛺仔飛啊飛
青jin5 jin5 e5草埔
草仔青啊青

草仔koh蛺仔koh gin2仔
歸陣攏大聲喝講：
「春神來囉！
春天到囉！」
彼是啥物糕膏
楊焜顯
碗糕　碗糕
是啥物碗糕
洗碗捧碗來貯米糕
用啥物碗
貯啥物糕
用瓷仔碗　貯米糕

碗膏　碗膏
啥物是碗膏
洗碗捧碗來貯豆油膏
用啥物碗
貯啥物膏
用瓷仔碗　貯豆油膏

食米糕濫豆油膏
嘴唇　椅桌　衫仔褲
滴著　粘著　ko7著e5
彼是啥物糕膏



日頭照光光
楊焜顯
日頭照光光
風吹飛遠遠
小弟直直問啊問
風吹愛佇天頂耍
日頭落山驚會綴伊返
日頭光
燒燙燙
風吹身軀軟軟軟
會死會活真歹算
緊來將伊勸
大聲喊伊回田庄
田庄芳芳的花園
放線孤單長長長
長腳　短手　緊來捲
輕輕仔捲
緊緊
緊緊
緊緊
輕輕仔捲
驚伊孤單性命斷
性命孤單驚伊斷
輪椅頂的小弟仔
直直捲
直直捲
直直捲
愛伊心肝仔風吹入家門平安入家門


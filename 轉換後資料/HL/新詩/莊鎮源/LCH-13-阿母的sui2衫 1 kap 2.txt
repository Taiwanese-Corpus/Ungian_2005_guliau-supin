

阿母的𡧛衫（一）
莊鎮源　90.07.22參考19號李素完同學

細漢的時，毋捌看阿母穿過啥物𡧛衫
伊的簞笥(thang3-suh)內，攏是一寡苦瓜裙國民領
每天佇咧替換的攏是黑普仔衫，親像無彩色的電影
伊每工為著欲晟(chhiaN5)遮的細漢囝
無暝無日，to7親像矸轆seh8無停，石磨仔轉未煞
伊對少年做到老，毋知當時，才會當歇睏，免閣拖

等阮到大漢，才知影阿母有二舒𡧛衫
一舒洋裝攏是新點點，一舒絲絨永遠紅葩葩
伊攏是有閒的時，才bih佇房間也內，穿起來照鏡
家治欣賞了後，閣溫了仔摺起來簞笥屜
新點點的洋裝是過去轉去外家，才甘穿去乎外媽看伊講：「若是欲穿彼領紅絲絨，to7等伊娶新婦，閣嫁查某囝」

等到阮欲嫁的時，阿母已經六十三，但身體猶原真勇健
阮是伊上界細漢，又閣疼命命的查某囝
阿母一生勤儉，毋甘做𡧛衫，但是嫁妝濟到乎阮著一驚
伊目眶含目屎，穿著彼舒準備幾落年的紅色絲絨衫
親手將阮嫁出門，交乎阮翁婿，閣將咱送上新娘車
伊滿面皺紋的笑容，to7親像一針一線所縫起來，歲月的形影



阿母的𡧛衫（二）
莊鎮源　90.08.01參考19號李素完同學

細漢的時，阿母攏親手做伊的𡧛衫
時裝的畫冊，一本閣一本攏囥歸疊
布床頂，粉土順著彎尺，劃了一條一條的色線
手挾舞妓鉸刀，照色線一下一下鉸
內裡，袋也布，質料嘛未塞介差
雙腳踏著黑色的舊針車
一片閣一片，慢慢也車好一領衫
鈕也孔，衫也枝尾，一針一線縫到合也合
起火炭的熨斗，將皺皺的𡧛衫熨到平坦坦
印象中這是阿母親手所做的𡧛衫
阿母的𡧛衫流行，閣上時行
一屜閣一屜，有洋裝，有旗袍，有大衣閣有西裝衫
伊不管時，tiam7房間也內，一領換過一領佇咧照鏡
to7親像日本婆也牌優逐工拍電影
等阮出外為三頓咧拍拚
伊soah突然離開，無通乎阮看
按照古例，只好去買闊闊有壽字的長衫乎換
希望伊tiam7彼個世界，會當家治改乎合

閻羅王懺悔
胡民祥
 
三個外月以來， 
我閻羅王袂食袂睏， 
看著陰間突然間塞滿 
提早來報到的Sars死亡者， 
我是足後悔的！ 

自古以來， 
我看東越人啥物都食， 
四腳的、二腳的、桌椅除外， 
啥物會振動的，怹攏食。 
刀子師父久久仔會著災， 
是我閻羅王宰雞教猴， 
互怹著Sars喘氣困難； 
那像雞互怹割喉， 
氣喘未過來四界蹤(chong )， 
按呢刀子就會卡止節。 

哪知刀仔一犯再犯， 
代代淒慘宰代代紲。 
公元二千空二年強欲結朿， 
十二月擱是冬季食補。 
十二生相免講，貓、鯪鯉、龜、鱉、 
孔雀、鷓鴣、白鶴、銀鳥一籠一籠， 
顧客隨意入來點選。 
這擺我Sars下足重， 
欲予怹東越人好看。 
今年三月中旬小鬼仔來通報， 
不止東越人受折磨， 
我真著驚。 

我一向宓佇陰間地府， 
只是知影古早拆漢藥煎湯， 
刀仔師父家己厝內飲苦汁， 
予怹折磨一陣猶免夠死的地步。 
哪知陽界遮呢進步， 
破病入病院護士群醫治療， 
哀哉！即馬刀仔著病煞穢予醫生。 
我閻羅王擱失策， 
料袂夠怹秦那人頭人猶然愛面子； 
佇1989年天安門事件， 
陰間一時落落來幾百幾千冤魂， 
怹頭人白賊講怹無宰死半個學生； 
搬共款的劇本，怹將Sars掩勘咧， 
世界衛生組織一問假仙三不知。 
嘛初次對香港實施一國兩制， 
香港人煞唔知Sars是啥物碗糕趖， 
結局由東越人醫生湠來香港。 

我閻羅王親像怹秦那人， 
實在是無知識兼無衛生， 
煞唔知現代人哪像孫悟空， 
會坐飛龍機騰雲駕霧。Sars按呢生 
煞唯香港湠去加拿大越南、新加坡， 
即馬傳甲歸世界傷亡無辜人士有夠濟。 

啊！我閻羅王該死！ 
這屆我足後悔。 
我奈哪會像秦那人攏無進步？ 
唉！我任期若夠， 
怎樣上天堂？


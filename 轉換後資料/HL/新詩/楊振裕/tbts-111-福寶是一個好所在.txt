福寶是一個好所在
楊振裕
 

福寶是一個好所在，
名聲響亮通人知，
ti7 chia會使看水鳥、lim『鮮奶』，
恬恬a2欣賞大自然奧妙e5生態，
ma7會使摸蜊a2、掠暗光獅，
hou7你笑kah嘴a2裂腮腮！
朋友--a！有閒e5時陣，
請你相招做伙來，
包你會講福寶chiaN5可愛！

Tui3員林順著員大排，
快速公路向西沿路一直來，
行到鹿港koh出西，
進入福興鄉e5地界，
就會看著iaN2目e5牌a2：
『福寶溼地農業生態園區』，
天然e5景緻、巧妙e5安排，
拍開雙手、展出笑容，
歡迎大家khah緊來看mai7！

面頭前e5田園有種蕃藷kap青菜，
兩三個阿桑ti7媽祖廟前teh燒香拜拜，
koh無外遠有鰻堀、魚塭、牛稠
kap一大堆phak8-ta e5牛屎，
天頂不時飛過白色e5雲彩，
鳥a2 e5叫聲快樂koh自在！
鄉親e5招呼hiah-nih親切，
花草e5芳味hiah-nih熟似；
行到海巡哨口e5海kiN5 a2，
鹹濕鹹濕e5風一陣一陣吹--過-來，
若是海水退--去e5時陣，
ti7白色e5砂埔，
會tang3看著koh khah豐富e5生態，
包你看了真喜愛！


福寶e5西旁是大海，
海湧一波去koh一波來，
美麗e5水鳥是高貴e5天使，
每年秋冬攏tui3千里外，
飛向中台灣e5福寶來，
ti7 chia過冬、做siu7、生湠後一代，
in e5拜訪，
敢m7 是上天對咱上大e5疼愛？

水鳥a2是福寶高貴e5天使，
in美麗e5形影，
代表光明、希望、kap疼！
In是人類e5好朋友，
咱m7 thang刁工做phaiN2 ka7 in害，
tioh8歡迎in、保護in ，
ka7 in疼入心肝內，
hou7 in有一個討食、歇睏
kap chhit-tho5 e5所在，
in一定會感謝咱e5慷慨
咱e5疼！
祝福咱得寶得財，
福氣toe3 leh來！

福寶是一個好所在，
生態旅遊e5樂園。
咱tioh8好好a2寶惜、好好a2關懷，
整理環境、保育生態，
花木認真照顧、認真栽。
重要e5景點訓練志工來講解，
邀請每一個遊客做咱e5放送台，
ka7「中台灣水鳥a2天堂」
歡歡喜喜傳hou7眾人知！
水鳥a2對咱ma7會愈來愈信賴，
tak8年做客對chia來，
做咱福寶永遠e5天使。

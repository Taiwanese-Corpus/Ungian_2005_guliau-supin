學台語真心適
楊振裕

 
（一）
學台語，真心適
有講有笑真歡喜
笑khoe 俗語1大堆
Giat8-khiat-a2 話koh 滿滿是
豐富e5 語詞  無kang5 e5 用法
包你學kah 笑bi-bi
獅虎豹鱉熊象鹿
7個聲調chiaN5 好記
鼻音kap 入聲精彩無te3 比
Lan2 ai3 認真ka7 學透機
I e5 音韻變調有特色
規律ma7 有一致
Lan2 tioh8 chiap8-chiap8 ka7 餾起
M7-thang 半途來放棄
親切e5 聲sau3,鄉土e5 滋味
世界獨一無二
上hah8 lan2 e5 khi-mou2-chih
熟sai7 e5 話語若響起
Koan5-koan5 ke7-ke7
有落也有起
Be7 輸leh 念歌詩
Ma7 親像a母leh 叫lan2 tng2--去
做gin2-a2 hit 個時



（二）
Goan2 iau2 細han3 e5 時
Bat 去田--nih khong3 蕃薯
去魚池a2 藏水bi7
Koh sio招去廟埕看布袋戲
Ti7 大樹kha 聽ban叔公e絃a2
唱歌la7曲兼吟詩
M7 知i leh 吐siaN2-mih 蜘蛛絲？
Goan2 long2 聽kah 頭khi-khi
Ban叔公好性地、be7 siuN7-khi3
I e5 腹tou2 內iau2 有chiaN5 che7
心適e5 故典kap 大道理
Beh 聽了m7知ai3 等ti7時？
I 講e5 台語通俗kut8溜koh 優美
Kap 日常生活剝be7離
Goan2 tak8-e5 long2 ma7 chiaN5 kah意
永遠m7敢放be7記！


（三）
Goan2 a伯少年e5 時
有eng5 上愛吟唐詩
平上去入，大聲吟起
Tak8 首long2 押韻koh 兼牽絲
請i ka7 詩句寫--落-來
I 1點a2 ma7 無推辭
毛筆字koh 寫真sui2
親像是書法家來出世
Goan2 心肝內也欣羨也好玄
欣羨--e5 是a伯hiah 有學問
好玄--e5 是nah 無法tou7 寫出
Goan2 2個人講e5 話語？
生活用語若無記錄做文字
台語kaN2 e7 liam-mi 消失--去？
寫台語kan-taN 靠漢字
莫怪be7 順序


（四）
實在chiaN5怪奇
是an2-choaN2 lan2 日常所講e5 台語
Chiah-ni7,chiah-ni7 sui2
Nah e7 chhoe7無適當e5字thang標記？
台語有音ai3 有字
文化chiah e7 thoaN3--開-去
Che 是嚴肅e5 課題
Ma7 是要緊e5 tai7-chi3
Lan2 tioh8 好好思考kap 重視 
認真走chhoe7 1種字
M7-taN7 e7-tang3 標註古早e5 漢字
Koh e7-tang3 寫出聲韻優美
Lan2 上kah意e5 Ho7-lo2台語


（五）
台語有音to7 有字
Che 是正確e5 認知
厝宅若beh 平安好khia7起
Ai3有堅固e5 地基
語言tioh8-ai3 趕緊書面化
Chiah e7 1代1代傳--落-去
用「漢羅lam7 寫」來處理
台語文e5 書寫上順si7
學台語chham 教台語
Long2 ma7 輕鬆be7 hui3-khi3
借用英文字母17字
ChiaN5做台灣羅馬字
又名叫做白話字
I 是音標ma7 是文字
E7-tang3 寫出真sui2 e5 台語
Koh e7-tang3 記錄客話kap原住民語
文獻真充足，使用超過百幾年
正確、精密，好用koh 好學
上kai3 讚--e5 是：
Ma7 e7-tang3 用電腦來處理
書寫台語文快速koh 便利
Lan2 leh 寫台語文e5 時
7~8成long2用熟sai7 e5 漢字
若是tu2 著外來語
親像ou-ji2-sang2 坐tha-khu2-sih
Iah是beh 模仿聲音、
描寫形狀kap 情態e5 時
可比是iN-iN-ouhN-ouhN、面a2 紅ki3-ki3
笑kah ki3-ka3叫
外口冷sih-sih
只要使用白話字來標記
SiaN2-mih 難題long2 ma7 無無--去


（六）
E7-tang3 學習白話字
真是好khang e5 tai7-chi3
Ma7 是lan2 tak8-e5 e5 福氣
面對先民e5 心血智慧kap 好意
Lan2 e5 感恩歡喜無te3 比
Tioh8-ai3 好好a2 寶惜
認真phah拚來研究
台語講hou7 續嘴
Koh giah8筆來寫
用電腦phah 來ka7 記
為文化做1-koa2 ia7 種、ak 水e5 khang-khoe3
An2-ne m7-chiah 有意義！


（七）
學台語，真趣味
講e7 kut8溜chiaN5歡喜
E7-hiau2 ka7 寫--落-來koh-khah 滿意
資訊發達chit-ma2 tng當時
文化傳播tioh8 靠最新e5 科技
白話字有chiok che7 軟體
背後leh 支持
E7-sai2 上網、寫電子phoe
Kap 世界溝通上利便
漢羅lam7 寫是正確e5 趨勢
Tak8-e5 m7 免koh 爭議
心頭堅定mai3 giau5疑
文化e5 傳承tioh8 靠我kap 你
Lan2 有聰明e5 腦智
頭殼m7-thang khong7-ku-li2
Tioh8-ai3 phah開心胸、放棄私利
把握chit 個好時機
快快樂樂學台語
輕輕鬆鬆教台語
謹記先民智慧e5 教示
Ka7 公祖傳hou7 lan2 寶貴e5 話語
好好a2 傳--落-去
Ng3望經過幾年後
台語文e5 花蕊大開e5 時
看別人
看ka-ti7
Lan2 long2 e7鼻著迷--人e5花phang味

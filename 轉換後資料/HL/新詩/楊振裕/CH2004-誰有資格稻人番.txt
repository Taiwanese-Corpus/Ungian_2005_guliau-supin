誰有資格罵人番？          

彰化縣育新國小楊振裕

M7-thang罵人番，
無定著咱家已就是番！ 
三、四百年前，
咱濟濟e5查埔先祖，
離開著唐山e5故鄉，
心肝結kui丸，
坐船渡過險惡e5黑水溝，
來到台灣這塊番藷仔地。
經過了九死一生，食過了千辛萬苦，
In phah贏了毒蛇（sia5)猛獸，
克服了疾病Kah天災，
Koh學會曉參島上各地e5平埔族原住民
和平來鬥陣做夥，
Chiah有法度ti7 chia繼續生存--落-去！

一冬過了又一冬，
咱e5查埔先祖日子過得chiaN5艱苦，
若想著久長一直boe7-tang3轉去看親人，
目屎就poe2-boe7-li7!
到尾--仔，
只好來hou7平埔族e5查某招做翁婿，
兩族合婚，
Thang好生湠後一代！

因為戰亂kah饑荒，
一批koh一批e5唐山公渡海移民來台，
In long2是無某無猴e5羅漢腳仔，
北風若是tang3,
生活就艱難，
單身一khou人，年紀愈來愈大，
若無kah平埔仔查某來kap房，
M7-na7日子成問題，
恐驚香火ma7煞會來斷--去！

三、四百年來，
過海來台的祖先一直long2是
「有唐山公，無唐山媽」，
原漢一代koh一代 一再通婚，
KiaN2孫ma7一代一代leh生湠，
到chit-ma2,
咱有誰m7是『混血兒』？
咱e5漢族原汁iau2-koh chhun幾pha?
何況唐山公有真濟是華南 閩 粵一帶e5「南蠻」，
「蠻」ma7是番，
有誰會tang3 chhiang3聲講：
伊有純正e5漢族血統--leh?

Kah唐山公結婚e5「番太媽」，
有e5是西拉雅，有e5是洪雅；
有e5是巴瀑拉，有e5是巴布薩；
Iau2有噶瑪蘭、凱達格蘭、馬卡道kap道卡斯……
平埔仔long2總chiaN5十族，
到taN多數連語言ma7失傳--lou3,
時間經過hiah-ni7久
有誰iau2-koh講會清楚？

原漢通婚，lam7-lam7做一家伙，
有e5 toa3 ti7番婆庄，ui3頂番婆toa3到下番婆；
有e5 toa3- ti7番社，ui3社頭toa3到社尾；
有人toa3大庄，有人toa3頂庄，
有人toa3新莊，有人toa3舊庄，
搭一間番仔寮，起一間番仔厝，
做幾坵番仔田，納淡薄仔番仔租，
若有代誌beh去番oah(oat)抑是番仔塭，
著愛行番仔路，跳過番仔溝，
Seh8過正番厝，
Peh過番仔嶺、番仔崙kah番仔埔，
進入番仔林，
Chiah會來到番社口。
三頓煮食愛用番仔火，
剉柴愛用番刀，
若無米
著食番麥配番藷khou。

經過幾百年e5時空演變，
算boe7了e5遷徙離合，
咱e5血脈內底，
的確有chiaN5濟「番仔」e5成份！

受著漢族強勢文化e5洗禮，
平埔族多數long2被同化--a,
M7-koh查某先祖傳hou7咱e5
南島語族性格，卻深深影響著咱！
熱情、樂觀、愛和平，
做代誌a-sa-lih!
凡事m7驚艱苦，
更加m7驚惡勢力！

Toa3 ti7這塊番藷仔島，
你kam2敢講你m7是番？
若無番濟，ma7番少，
Che是咱做為Formosa子民e5宿命--啦！

最近有一寡媒體siau2-siau2烏白播，
講咱台灣人long2是中國來e5漢族正統，
Boe7用得「數典忘祖」
In敢有讀過歷史？
敢有了解台灣e5血統？
In家己「半番半番」，
敢有資格thang罵人番？

「番」是對弱勢族群輕視、侮辱kah keng-the2 e5標誌，
Ti7 這個尊重多元文化e5二十一世紀，
想起著台灣人幾百年來心酸e5過去，
忍boe7-tiau5 beh大聲問一句：
誰有資格罵人番？


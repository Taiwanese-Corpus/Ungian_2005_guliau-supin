台灣囡仔工
		/福爾卡庫(For-Khahkhuh)

國民學校to猶be7卒業
猶m7-bat世事，m7-bat外口e5世界
Toh8坐船，漂洋過海
Ti7二次世界大戰e5尾期
行入去戰爭e5世界

想講e7-tang3到日本
學專門e5技術
Koh e7-tang3開眼界
轉來台灣有好e5出路
Na2會知影是ti7海軍e5工廠
做戰鬥機e囡仔工

阮爸爸講
Tng當年
是考試考有過
才e7-tang3去日本
阿嬤(ma2)雖然m7甘
M7-koh是光采e5代誌
Koh厝裡phaiN2過
送去hou7日本政府飼
Ma7是一個phah算

Ti7異鄉
無老父老母ti7身軀邊
有人破病死
有人tu2-tioh8空襲
連全屍to無
M7-koh kah出來ah
嘴齒根咬leh
E7-tang3活落去toh8真佳哉ah

誰知影
日本會戰敗投降
海軍工廠e5長官
走kah無看he人
食e5是粗麥仔，豆粕（phoh)
無油水e鹽水湯
只好自力救濟走闖（chong5)
Ka7當地e5地方政府求援

若清明轉去萬里大坪培(poe7)墓
Beh到oat入去崁腳大路e5橋頭
爸爸toh8講
戰後ui3日本轉來台灣
Lin2阿嬤行點外鐘e5路出來
Toh8是ti7 chia等我
Khah早，chia有一間kam2仔店

若m7是聽阮爸爸講起
M7知影ti7日本時代
伊bat去殖民政府e5日本本國
（當時，好額人才有才調去日本） 
若m7是看過in ti7海軍工寮e團體像
Koh伊chit幾年定期參加
「高座同學聯誼會」e5食會
M7知影in hit ian5 e5,有chit段經歷

日本ti7台灣chit塊土地
確確實實統治50年
Ui3 1895年6月17－始政紀念日
到1945年8月15－宣佈投降
超過18,300工 
咱e阿祖，阿公，阿嬤，老父老母
Tak8工，透早起來ai3洗手面
Tak8工，ai3做穡(sit)，抑讀冊
Tak8工，ai3食，ai3睏，ai3放屎尿
Tak8工，仝款ai3煩惱咱今仔日e5煩惱
確確實實e5過日
確確實實e5歷史

中華民國
按怎經過八年抗日e5戰爭
戰後讀過冊e囡仔
清清楚楚
無讀冊e5,電視播久ma7變常識ah

仝款台灣chit塊土地
換無仝e5政權統治
（M7是全民意志選出來e5執政者）
Ka2-na2 hit 50年自按呢無聲無影
咱序大人，kap咱序大人e5序大人
In hit 時代e5生活
是艱苦 ，是鬱卒，是悲傷
抑是快(khuiN3)活過日
Ka2-na2,m7-bat發生過

若m7是當地小學e5校長
Hou7學生問起「戰歿台灣少年之慰靈碑」e5代誌
Ma7 be7 挖出二次大戰時陣
有八千幾名e5囡仔工
Ui3亞熱帶e5南國台灣
來到會落雪e北國日本
用in猶koh幼茈（chiN2）e5身軀
為tioh8日本海軍e5軍力
無暝無日tek趕工e5歷史
當地－神奈川縣大和市e5市役所
Ma7 be7專工派人來台灣調查
自按呢寫入去in e5市史內底

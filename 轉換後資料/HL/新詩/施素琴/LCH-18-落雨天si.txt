落雨天
施素琴(西施)
落雨天，誠歡喜，
天公伯a3你誠捌代誌，
阮心內teh想啥你long2知，
當阮熱到giong7欲壞，
你著叫雨來ka7阮沃乎涼涼涼、爽爽爽。
阮門口彼欉櫻桃樹，乎伊抹到青翠翠，
阮隔壁彼欉玫瑰花，乎伊點到紅吱吱，
阮滿腹e5心酸，嘛乎伊洗到好離離。

落雨天，誠歡喜，
白茫茫e5一片，親像幔薄紗e5少女，
淡薄a2見笑，淡薄a2神秘。
伊幼綿綿e5手一thian2開，
滿天e5金絲佮銀線to7 ia7落來。
阮提針欲來給伊穿，
毋過，那攏掠未著，
伊e5千絲萬線是對叨位去leh?
阮用衫欲來給伊sin5,
毋過，那攏sin5未著，
伊e5絲絲縷縷是對叨位去leh?

落雨天，誠歡喜，
伊落到土腳tau，畫出誠濟e5圓箍a2,
有大e5、有細e5、koh有細細細e5。
請你給看乎詳細，
伊是大e5包細e5、細e5包koh較細e5。
看著in按呢，煞乎阮想著一句話：
咱攏是家己，著愛相襯，毋通相怨慼，才未乎人看衰。

落雨天，誠歡喜，你沃落阮e5紅厝瓦，
伊e5面貌乎你洗到白白白，
liam-piN厝鳥a2著會來佮伊唸唐詩。
你沃落阮e5田佮園，
伊e5腹肚乎你飼到飽飽飽，
liam-piN四腳a2著會來佮伊唱歌詩。
你沃落阮對面彼支山，
伊e5頭鬃乎你沖到青青青，
liam-piN雲著會來給伊吐情詩。

落雨天，誠歡喜，
感謝你e5雨水，你若親像阿爸e5汗、阿母e5血，
沃落阮e5鄉土滿四界；
會tang3開出sui2 sui2 sui2 e5花蕊、結出肥肥肥e5稻米；
koh生出翠翠翠e5青菜佮甜甜甜e5果子；
koh乎咱濟濟濟、淀淀淀e5溪a2水。
雨啊雨！若無你，
阮e5鄉土誠緊著會礁礁去、灰灰去，
到路尾，啥物long2會無無去，
彼時陣，咱著毋知欲按怎活落去。
雨啊雨！阮需要你，
你毋但是阮e5 ng3望，koh較是阮e5生命。
阮感謝你！

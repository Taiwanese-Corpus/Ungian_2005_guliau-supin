無你e5城市
陳守浩

無kang7 款e5 都市
M7-bat 行--過e5 暗暝
青紅燈閃閃sih-sih
親像teh 問goan2 beh tui3 tah位去

想著你講--過e5 話
Tak8 句to 鑽入心肝底
想be7-hiau2 chit 段感情
E7變做斷線e5 hong-chhoe

Ti7 chit 個無你e5 城市
心肝內想e5 人全是你
離開傷心e5 所在
離be7 開愛--你、想--你、夢--你e5日子

Ti7 chit 個無你e5 城市
心肝內想e5 人也是你
ChoaN2樣孤單來過日子
Ti7 chit個無你e5城市……


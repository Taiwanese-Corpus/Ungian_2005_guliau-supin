阿母，請安歇     林俊育

親愛e5阿母
TaN你蒙主恩召
進入永生國度e5榮耀
M7-ku2人情上阮m7甘
阮中間無koh有你e5音容
阮真思念你

三十年前阿爸過身了後
你家己一個chhiaN5阮大漢
對kiaN2孫e5慈愛關懷無停
教示阮ti7社會成做有路用e5人
阮對你e5感恩be7 soah

阿爸過身後咱tui3茅埔搬來台中
盧先生娘引chhoa7你做基督徒
你勤做禮拜koh參加監獄傳道
得上帝歡喜，人人o-lo2
我beh跟toe3你e5腳步行
你e5 kiaN2孫猶有未bat道理--e5
只求聖神大做工

台灣地位提升，哈佛大學開台語課
李勤岸教授受聘來教
我有機會向伊學台語文
TaN我學會曉讀寫福佬台語文
感覺tioh8用母語講咱e5話才會親
想講三月轉來poe7墓時koh向你學客家話
TaN你soah先行一步去--loh

我beh koh khah認真學客家話
將你e5母語傳hou7 kiaN2-kiaN2孫孫
有一工咱ti7天國相見e5時攏講hakka話
me, ngai oi ngi2
阿母，請你安歇
(2/14/2002)

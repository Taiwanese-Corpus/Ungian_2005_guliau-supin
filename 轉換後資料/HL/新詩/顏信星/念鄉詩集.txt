念鄉詩集
顏信星
念鄉
咱祖唐山過台灣，
無嫌路途真遙遠。
盤山過嶺tu風浪，
為著beh吹自由風。
來到台灣頭一項，
就是趕走紅毛邦。
然後動手來開墾，
致蔭後代眾子孫。
咱公企起ti7台灣，
繼承阿祖e5心願。
上山討海兼落田，
鋪路造橋將刺剷。
不幸鄉土受出賣，
賣hou7日本歹人客。
反客為主50冬，
損斷一場若惡夢。
咱爹出世ti7台灣，
少年遇著大戰亂。
戰後tu2-tu2 thau2心結，
又koh sin5著二二八。
一生宛如鄉土史，
淚血交纏濟暗霧。
 
滿身傷痕志無失，
期望撥雲緊見日。
今咱生做台灣人，
時代使命m7 thang放。
咱公咱祖是好漢，
遺愛留芳在人間。
勤勞為本順天命，
慈悲為懷和人性。
公義真理常戀慕，
軟弱散hiong相照顧。
想著故鄉e5苦難，
一層過了koh一層。
心憂如焚toh8 boe7煞，
滿腹刺痛若刀割。
咱若有心救台灣，
先消天怒除人怨。
不時kiah8目觀天意，
凡事無先想家己。
環境保護著趕緊，
服務人群著殷勤。
心存憐憫天同行，
剖腹相待事會成。
權力名聲浮雲過，
榮華富貴nih目花。
仁義仕政萬世存，
相和相疼大地春。
 
阿燦e5故事
台灣沿岸全漁港，
自早toa3有討海人。
代代行船度生活，
人人扑拚心胸闊。
ChhiN5風tu湧phoe5生命，
奮鬥心性自然成。
下面請聽小漁夫，
阿燦扑拚e5故事。
一個囡仔名阿燦，
海鳥看伊來大漢。
烏e5皮膚厚koh粗，
海風蓋印做記號。
雖然論相m7上目，
學校冊也無gau5讀。
Iau2-ku2阿母心目中，
阿燦乖巧koh善良。
放學kap娘tiam3厝內，
學補破網學煮菜。
出門toe3 ti7爹身邊，
學ko3船仔學掠魚。
逐日看海海連天，
教伊kap人無相爭。
海風海鳥做朋友，
生活快樂koh自由。
可惜無常世間事，
平地tan5雷起風雨。
 
阿爹一擺船出帆，
半路犯風無入港。
可憐母子khok8-khok8等，
春去秋盡不知寒。
海邊四界留腳跡，
三頓目屎準飯食。
日等過暝暝轉日，
阿爹全然無消息。
望穿秋水難倒轉，
滿腹苦痛穿心腸。
Kiah8頭無言問青天，
aN3頭感嘆聲連連。
不測風雲千萬變，
旦夕禍福變萬千。
天下無價父母心，
萬金難換孝子吟。
自從阿爹死了後，
阿燦生活擔肩頭。
透早出門lu魚栽，
chan蟳hou5蝦逐項來。
尾暗kap人去牽罟，
入門m7-bat叫艱苦。
為著趁錢飼阿娘，
透風落雨亦著行。
汗流滿面無怨嘆，
只求趕緊來大漢。
認真扑拚勤做工，
向望後日會成人。
繼承阿爹e5心志，
koh再討海去掠魚。
 
就是福伯仔這種人
台灣土地肥koh軟，
平原曠闊濟田園。
骨力勤儉做穡人，
扑拚hou7咱好過冬。
奈何年年有風颱，
五穀常常受損害。
其中苦澀鹹酸甜，
來去福伯仔 in兜鼻。
福伯仔 chhoa7某hit一年，
河水淹過溝仔墘。
強風直掃無人影，
大雨直chhiang5滿山坪。
福伯仔目珠金金看，
福姆仔暗暗搥心肝。
啥事兩人好日子，
偏偏遇著歹代誌。
佳哉福伯仔無khian3-sng2,
猶原將姆仔娶過門。
入厝人客一下走，
隨時相chhoa7巡田頭。
Kiah8目一看面齊烏，
稻若菜脯田若糊。
一番辛苦總泡湯，
叫人怎樣心boe7酸？
人講樹頭若是在，
 
m7驚樹尾做風颱。
扑折手骨若倒勇，
m7驚心願天不從。
福伯仔少年身勇健，
福姆仔溫純肯扑拚。
兩人連心同奮發，
田頭田尾度蜜月。
天色未光就出門，
無嫌天寒露水酸。
翻土ia7種so田草，
風吹日曝汗那流。
Im3肥掠蟲踏水車，
日出做到日西斜。
人生風波雖無定，
牛車輪邊鴛鴦行。
皇天不負有心人，
勤勞好夢會成真。
Hit年秋天漚心血，
隔春稻穗粒粒結。
田園五穀有收成，
siang5時厝內亦添丁。
福伯仔開門迎雙喜，
福姆仔苦盡甘來甜。
Chun5--年福伯仔做五十，
當日鋤頭猶teh khap。
今年換到福姆仔過，
雙手猶原hoaN7田犁。
就是福伯仔這種人，
hou7咱年年好過冬。
 
骨力扑拚koh勤儉，
三頓坐桌著數念。
賢--哥食頭路
台灣經濟腳步緊，
各行各業日日新。
工業帶動生活變，
社會結構日日遷。
農村做穡chhoe7無人。
都市工場滿勞工。
薪資低廉制度ju5,
問題重重著三思。
賢哥出世ti7田庄，
厝--nih無留半區園。
阿公人叫「箍桶成」，
阿爹扑鐵度一生。
三代清寒勞動底，
兄弟姊妹5、6個。
散赤又koh大家族，
阿娘拖磨若kan-lok8。
為著大子幫家庭，
姑不二chiong學來停。
想beh做穡厝無田，
扑鐵身體嫌薄板。
庄頭庄尾seh8一lin3,
chhoe7無頭路thang倚身。
阿爹想kah攏無步，
只有送去chhoe7阿姑。
 
姑丈toa3 ti7大都市，
介紹工場hoaN7機器。
代先試用三個月，
有做工錢才有提。
試用期間無保險，
受傷損物家己貼。
為著保持高生產，
日暝交替照輪班。
工課有分大小月，
大月加班食頭家。
禮拜也有大小分，
beh歇大--e5才有份。
M7免講著小賢哥，
爹都聽到花ko5-ko5。
無論如何是頭路，
頭家若好咱就好。
工若beh做著骨力，
字咱也著加減bat。
烏手功夫練得在，
m7驚咱人無將來。
出門阿娘有交代，
賢哥刻tiau5 ti7心內。
雙手包袱掛上肩，
揮別故鄉奔前程。
心抱向望入都市，
賢哥做工真拚勢。
上班所學逐項記，
下班人招逐項辭。
五花十色霓虹燈，
 
宛如雲煙過眼前。
勤學功夫勤bat字，
期待早日出頭天。
啥知工課若機器，
siang5款動作siang5款物。
旺盛精力無teh thau2,
空有頭殼若草包。
烏手照bak功夫無，
前途茫茫薪水kho2。
社會地位欠照顧，
出路渺渺天色烏。
勞工朋友濟少年，
礁燥生活真快sian7。
下班親人無ti7邊，
自然成群四界去。
哈仙lim酒遊夜市，
seh8街聽歌看大戲。
雖無有酒今朝醉，
心門難為明日開。
好事beh學千萬年，
歹路直行免時機。
賢哥一擺食中晝，
同伴相約黃昏後。
大家騎車來相拚，
啥人較緊啥人贏。
贏是英雄真chhiaN5-iaN7，
輸--e5 lak-sui提錢請。
脫節社會厚相續，
 
刺激角落引誘大。
一擺試了有滋味，
後擺人招又koh去。
朋友相請無夠看，
現金交易搶上灘。
遊街seh8市今過時，
飆車蔚然成風氣。
四方英雄齊tan5雷，
五湖好漢sak做堆。
前因後果無去想，
飆車那拚那大場。
直到出事入病院，
人倒車毀訟事纏。
官廳一問三不知，
父母目屎ko7 boe7離。
青春一去不再回，
光陰金錢難買賣。
這款道理通人bat，
可惜通路扑死結。
資方鑽法chhoe7空縫，
員工福利輕輕放。
勞友心聲少人問，
社會脫節誰擔當？
台灣俗語有teh講
各位鄉親恬恬靜，
hou7阮拜託幾分鐘；
有話無講擋未tiau5,
 
食好無報心頭ngiau;
咱e5祖先有智慧，
留落好話一大堆，
一代傳了koh一代，
今輪著阮報lin2知。
台灣俗語有teh講，
仁義待人四海通。
忠言逆耳益ti7行，
良藥苦口治病症。
草笠m7驚日頭曝，
chang5-sui m7驚大雨沃。
做人若是企得正，
半暝扑門也m7驚。
台灣俗語又keh講，
闊嘴e5人食四方。
朋友剖腹來相見，
逐人頭額一片天。
有錢無錢免怨嘆，
十年風水輪流轉。
運命好歹免計較，
扑拚e5人會出頭。
台灣俗語也teh講，
無才e5人gau5 膨風。
論做代誌無半項，
嘴角全波氣死人。
頂懸日頭赤iaN7-iaN7，
下底隨人顧生命。
 
船過無痕水無影，
虎死留皮人留名。
烏鴉會知反哺義，
羊跪雙腳suh母乳，
子兒m7知敬父母，
精牲不如豬狗牛。
英雄無論出身低，
真金不怕過大火，
蕃薯m7 驚落土爛，
只求枝葉代代湠。
台灣俗語真正濟，
一句一句真寶貝；
台灣俗語真正讚，
逐句親像鐘teh tan5,
ai3人好事加減行，
厝邊隔壁若親情，
咱好也著別人好，
世間暫時來thit-tho5。
人生宛如走馬燈，
悲歡離合是常情，
有話無講擋未tiau5,
可惜beh講講末了，
有緣千里來相會，
望君繼續肯栽培，
一帆風順祝新年，
大家家和萬事興。
 
Oh！阿娘！阮ma7 beh夢
早起田裡tu2割稻，
E暗賊就peh過牆；
朋友a3!你kiam2有心肝，
純然m7知
阮e5稻仔逐粒都kau3 汗。
透風落雨阮 m7 驚，
天災地變阮認命；
總是，阿娘oh！
暗暝若是hiah-ni7長，天色khah等to boe7光；
阮e5日子，阮e5日子，
親像寒冬的麥穗
頂下雙頭酸。
昨暗加班到半瞑，
入門某子吵吵醒；
阿爹a3!你是去to2位，
kiam2攏 m7 知阮teh等你轉來將爐圍。
工課粗重阮 m7 驚，
汗流滿面阮認命；
總是，阿娘oh！
暗暝若是hiah-ni7長，
天色khah等都boe7光；
阮e5向望，阮e5向望，
親像年尾e5獎金 
偌濟難打算。 
阿爹e5船又出航，
 
聽講猶原去外邦；
蒼天a3!你著有目珠，
一路看顧
阮爹此擺無koh做監囚，
海面風險阮 m7 驚，
hou7人看衰阮認命；
總是，阿娘oh！
暗瞑若是hiah-ni7長，
天色khah等都boe7光；
阮e5前程，阮e5前程，
親像罩霧e5港口
四面chhoe7 無門。
有人teh眠夢，
日也夢，暝也夢；
夢見種樹仔會大欉，
夢見io囡仔會成人。
有人teh在眠夢，
入也夢，出也夢；
夢見入山山boe7崩，
夢見出海海boe7紅。
Oh！阿娘！阮ma7 beh夢，
無論路頭有偌遠，
無論暗暝有偌長；
阮攏beh行，
行到更盡怨恨軟，
阮攏beh等，等到日出耀東方。
 
歹竹出好筍
歹銅、舊錫、三輪車，
老人、上崎、慢慢騎，
日中晝，汗ju2流，
流ti7無風e5十字路口。
Liu3皮e5 ka-chiah,
講起一生拖磨e5運命；
khiau-ku e5身影，
說盡一生無奈e5心聲。
別人所愛e5得boe7著，
別人m7-ti2 e5拼命拾。
M7-thang笑阮憨！
啥人m7 知，坐tiam3樹腳；
涼風吹來陣陣爽。
磨去滿面e5皺hun5,
阮ma7 bat有青春。
拖磨一世人，
全望有一工；
阮會時來轉運，
歹竹出好筍。
蕃薯ah！蕃薯！
兩條蕃薯siang5根生，
平平落地來出世；
砂礫石頭toa3隔壁，
大地?娘天?爹；
出世hit冬欠雨水，
致到根軟枝葉垂；
沙石又koh歹厝邊，
 
欺in蕃薯枝骨chiN2，
軟土深掘直直kheh，
kheh到強beh boe7轉seh8;
若m7是in生命lun7,
早就離葉兼離根；
佳哉大地好阿娘，
無分大細攏是子；
儉腸ne3肚出水泉，
千辛萬苦飼in大。
熬過暗淡e5日子，
破土見光hit一時；
大地阿娘流目屎，
聲聲句句teh交代；
外面頭路iau2真遠，
風霜雨寒日難當；
兄弟本是同根生，
著知體貼相扶持；
蕃薯命苦m7 是事，
Boe7曉相愛才是phu2;
咱若有骨有志氣，
別人自然看咱起；
成功門巷kau7莿phe3,
幸福海墘上oh the；
凡事三思而後行，
前途一片是光明。
蕃薯ah！蕃薯！
後日你若出頭天，
千萬會記得；
 
khah早悶ti7塗底
艱苦e5日子。
蕃薯ah！蕃薯！
後日你若有骨生，
千萬會記得；
m7可翻頭倒轉
傷著腹內肌。
海闊天空任鳥飛，
乘風破浪好男兒；
蕃薯ah！蕃薯！
後日你若翼股硬，
千萬會記得；
頂懸雲彩飄逸
hit片才是天。
田螺？蜘蛛？
細漢去廟庭，
常有阿伯仔講古hou7 阮聽；
手抱月琴，
嘴出詩吟，
說天談地論古今。
昨暗導囡仔去廟庭，
無koh有人講古hou7 阮聽；
月琴斷弦，
詩句失電，
歌聲舞影化萬千。
阿伯仔！
是啥人將lin2編落故事，
是啥人將lin2趕入歷史；
 
kiam2 m7 知！
Lin2手抱e5,是阮文化e5母胎；
lin2嘴吟e5,是阮子孫e5明牌；
無有過去啥人有將來。
神明無成神明，
人性thun2踏人性，
滿街e5 la-sam5,污染若棧間；
戰火點著戰火，
親家冤枉親家，
失去e5角落，啥人肯chhiau-chhoe7。
當霓虹燈無koh chhiaN5-iaN7，
當舞台頂消失人影，
暗靜e5夜空，傳來阿伯仔陣陣e5吐氣聲；
「蜘蛛牽網hou7 網纏，
田螺吐子為子死；
阮m7驚自己行入歷史，
只怨嘆田螺變成蜘蛛！
只怨嘆田螺變成蜘蛛！！」
倦鳥
Siang5款e5海邊，
Siang5款e5暗暝，
怎樣故鄉e5,chiah-ni7有滋味。
風teh吹，親像阿母對阮teh講話；
雨teh滴，hou7阮想著離開故鄉hit當時；
雲boe7清，海gia5湧，
 
天色khah看ma7烏一爿，
流浪e5腳步，
失眠e5甘苦，
偌濟目屎，半暝伴床鋪；
悲情e5城市，斷腸e5相思，
偌濟期待，熬成滿腹e5怨氣。
日月 a3!
你著為阮來做證，
星辰a3!
你著替阮講分明，
若m7是橫柴gia5入灶，
啥人願意流浪他鄉；
天涯四界走。
元宵燈，boe7 過更，
中秋月，boe7 bat圓；
異邦e5日曆，khah peng2 ma7 peng2無二九暝。
蕃薯命，土豆根，
絲瓜棚，菜瓜藤；
無論seh8偌遠，
beh親也是著故鄉e5土親。
情緣難斷，
倦鳥知還，
a3!我暝日思念e5台灣！
Siang5款e5海邊，
Siang5款e5暗暝，
怎樣故鄉e5,
chiah-ni7 有滋味！
 
濁水溪
台灣民間濟傳說，
偏偏光彩映日月。
留存人情有滋味，
闡揚人性好倫理。
前人種樹後人涼，
禍福自古配成雙。
一分辛苦一分甘，
善惡得報無lam7-sam2。
嘉南平原濁水溪，
本來水清會見底。
魚蝦龜鱉四界趖，
月下相伴好thit-tho5。
奈何人性kau7污點，
致到溪水也受染。
故事親像鏡teh照，
提醒生態著保惜。
話講三四百年前，
一人姓楊名阿明。
8歲父母就過身，
孤鳥單飛chhoe7無親。
Toa3 ti7頂流倚山邊，
破茅一間渡生死。
全靠厝邊相照顧，
歷過無數風kap雨。
阿明漸漸來大漢，
荒埔開墾一區田。
栽種蕃薯罔度日，
 
一人食飽全家直。
生活雖然無好過，
m7免常tiam3人翼下。
青山做伴溪為友，
無偷無貪逍遙遊。
一日食飽歇中晝，
忽然一隻豺狼到。
嘴咬著傷小白兔，
想beh鑽入草仔埔。
阿明看見心m7甘，
走去用棍將狼ham2。
救出白兔包傷痕，
抱入草茅hou7伊睏。
隔日早起一下醒，
看無白兔ti7身邊。
落床toe3伊腳跡行，
行到山腳就知影。
白兔傷勢已經好，
倒轉山--nih免煩惱。
轉--來鋤頭gia5上肩，
照常落田去無閒。
啥知白兔神仙變，
感動阿明心良善。
送來一粒葡萄種，
報答解救謝恩情。
阿明將伊埋落塗，
無久田岸一片烏。
一日生根結果子，
 
葡萄大pha肥koh甜。
做穡流汗止嘴礁，
腹肚若枵食到飽。
Chhun--e5提去市場賣，
改善生活添家伙。
神仙koh差千金到，
嫁hou7阿明做家後。
親密夫妻兩小口，
恩愛宛如水長流。
自古良緣kau7 thoa-soa，
人間好事濟折磨。
阿明所toa3對面岸，
一陣無賴歹心肝。
看著姑娘生做sui2,
葡萄大粒koh飽水。
等候阿明去田--nih8,
過岸掠人續搶物。
黃昏阿明入草茅，
看見厝內亂糟糟。
心知代誌今m7好，
即時合手來祈禱。
祈求丈姆相幫贊，
救出賢妻離苦難。
丈姆一到勸伊安，
姑娘暫困ti7山間。
兩人隨時liau5過溪，
chhoe7到歹人e5厝宅。
看in厝前teh lim酒，
 
後面無人teh顧守。
踢開後門救姑娘，
背上ka-chiah煞緊溜。
走到溪中越頭看，
歹人toe3 ti7後面趕，
心內著急beh怎樣，
忽聞丈姆嘴唸咒。
「高山頂e5葡萄籐，
緊soan--落-來著趕緊！」
念煞兩條葡萄籐，
果然soan落來倚身。
兩人一個扭一條，
順籐直爬上山khiau。
日出日落有其處，
天下無巧不成書。
花開花謝有其時，
人類歹代何時止？
阿明tu2-tu2 peh上山，
溪水暴漲懸過岸。
四面圍lui5無底鑽，
葡萄籐也對中斷。
歹人攏總淹淹--死，
siang5時siang5日去做忌。
哀嚎悲聲遍山谷，
隔空穿嶺傳罪惡。
自食其果不堪憐，
只趁清澈溪水變。
為著beh將人性洗，
從此得名「濁水溪」。
 
日月潭
台灣四季照天時，
山明水秀好地理。
歷代先祖罩人和，
盡力開墾成寶島。
山地部落原住民，
心性豪邁人純真。
情如詩歌愛為泉，
大自然中來長大。
上山打獵極驕勇，
河底掠魚若蛟龍。
落田做穡有一套，
保存生態in上好。
正如中部日月潭，
曹族流傳e5奇談。
大尖哥kap水社嫂，
捨身護日堪o-lo2。
山地遍島有部落，
阿里山下toa3曹族。
代代生活伴山河，
無憂自在那山歌。
不幸兩擺e5地動，
災禍雄雄tui3天降。
日頭月娘攏失落，
空有良田難種作。
勇敢青年大尖哥，
chhoa7伊e5某水社嫂。
決心立志出家門，
 
將日kap月chhoe7倒轉。
手kiah8火把腰ha5帶，
乾糧利刀肩頭koaN7。
一切ke-si款齊備，
隨時動身無延遲。
盤山過嶺潦溪澗，
無嫌風酸夜雨寒。
斬荊披刺直向前，
來到中部一山頂。
歇睏停喘teh食飯，
暗空射出兩道光。
點著火把盡目看，
看見hit爿對面山。
兩窟潭水真正sui2,
那準日月耀光輝。
趕緊相chhoa7落潭邊，
詳細一看果然是。
原來兩隻大惡龍，
從日kap月咬入宮。
下ti7潭中四界翱，
當做火球teh thit-tho5。
兩人看了心明白，
退後參詳想計策。
惡龍生做hiah-nih猛，
用力強搶無可能。
軟求恐驚m7是步，
想kah頭眩大氣粗。
Chhoe7一山石暫時坐，
 
心那石磨直直seh8。
忽然石縫有煙起，
白霧白霧真怪奇。
徙開山石一--下探，
一條地道長koh暗。
兩人壯膽落去行，
行到霧濃見火影。
Liam步近倚探看覓，
一個阿婆teh煮菜。
阿婆看見in兩人，
著驚續將煎匙放。
開嘴問in to2位來，
怎樣行入這洞內？
兩人tui3頭來講去，
阿婆聽kah心傷悲。
吐氣亦講伊e5事，
講伊本是農家女。
惡龍掠伊關ti7 chia，
叫伊煮飯hou7 in食。
M7准踏出這廚房，
已經真久無見人。
Lin2若beh走趁這陣，
liam5-piN惡龍會來巡。
兩人聽了真憤慨，
決心beh將惡龍thai5。
阿婆看in真勇敢，
就講我bat聽人談。
惡龍beh thai5需兩寶，
金斧頭kap金鉸刀。
 
尖哥社嫂就問伊，
兩寶如今在那裏。
阿婆回答阿里山，
beh chhoe7著伊真困難。
兩人應講阮m7信，
較苦也著行到盡。
講煞奔向阿里山，
見塗就挖心頭ban5。
一窟挖了又一窟，
無暝無日直直掘。
柔心剛志感山河，
果然hou7 in得著寶。
斧頭鉸刀一--下起，
馬不停蹄回潭邊。
看見惡龍潭中趖，
社嫂先tim3金鉸刀。
鉸刀空中舞一lin3,
衝倚剪斷惡龍身。
惡龍受傷起瘋狂，
跳離水面四界chong5。
尖哥再揮金斧頭，
劈開龍首血盡流。
龍除功成心花開，
日月得放落潭水。
兩人入洞救阿婆，
出--來歡喜亦煩惱。
日月雖然在眼前，
卻無辦法送回天。
 
阿婆知影koh獻策，
聽講龍眼有法力。
食了人會變懸大，
氣力那牛身那山。
兩人隨時取龍珠，
吞入腹內無偌久。
一寸一寸直直懸，
懸到頭額入雲端。
伸手向天一--下比，
猶原無夠有距離。
阿婆叫in挽大樹，
拋日kap月那繡球。
用樹托日慢慢sak，
sak到天邊無koh落。
日頭sak了sak月娘，
天時復原耀地上。
日月轉seh8今歸正，
烏暗大地放光明。
山歌再響春雷tan5,
天倫和樂滿人間。
阿婆回轉故鄉去，
尖哥社嫂留潭邊。
坐身成山守日月，
免hou7惡龍koh來奪。
客官有閒去遊覽，
若到中部日月潭。
請lin2留心雙爿岸，
大尖山kap水社山。
含笑注神看世間，
提防惡龍再翻版。
獻身護日鎮山河，
祈佑子孫代代好。
李田螺
台灣苗栗有客庄，
乾隆年間建家園。
無嫌路途千里遠，
唐山過海來拓荒。
斬荊劈刺開山林，
大地為床石為枕。
披星戴月新開懇，
荒埔成田蔭子孫。
重情重義好族性，
任勞任怨知天命。
勤儉持家傳門風，
恆心守業代代同。
血脈相絡心相連，
落地生根意志堅。
敦親睦鄰造鄉里，
四海一家開新機。
大雪山麓濟河川，
川川過訪苗栗縣。
沖積土地成平原，
灌沃田園農家歡。
村中支圳後龍溪，
流貫全境若動脈。
看盡溪邊人間世，
為你流傳李田螺。
 
田螺本籍福基村，
自早歹命失天倫。
父母雙亡無人惜，
散kah若鬼掠掠著。
逐日出門拾田螺，
今去街路來叫賣。
一頓過了算一頓，
單衣草寮度寒霜。
Siang5村一個張員外，
目珠看懸無看低。
膝下育有三千金，
如花似玉人人欣。
大--e5二--e5攏出嫁，
嫁hou7門當好親家，
只chhun么女張玉姿，
到今iau2未定親事。
親事m7是無teh做，
踏破戶碇媒人婆。
三日一choa7來提親，
較輸玉姿m7見面。
這爿緣投少年家，
hit爿好額濟厝宅。
任伊講破媒人嘴，
玉姿心頭靜如水。
員外那等心那急，
勸伊m7-thang siuN固執。
緣投好額你m7嫁，
到底啥款你才beh。
 
玉姿笑笑應阿爹，
緣投也boe7準飯食。
好額若是m7振動，
金山銀庫照常空。
貧賤富貴攏是命。
姻緣若到自然成，
人若老實肯扑拚，
koh較散我ma7 m7驚。
玉姿話都講未了，
員外已經擋boe7 tiau5。
你若好bai2 m7知空，
將你嫁hou7散hiong人。
員外那罵那受氣，
親像迎神舞童乩。
雙手iap toa3 ka-chiah後，
一路tio5出門腳口。
Chhau3-kham2遇著李田螺，
沿路擔擔teh叫賣。
順嘴問伊「少年--e5!」
今年幾歲娶某未？
田螺一時轉boe7過，
m7知伊teh想啥貨。
員外koh再問一擺，
田螺才知是啥代。
即時耳熱面發hong5,
歹勢歹勢應聲講。
家己三頓食boe7飽，
哪有氣力thang好娶？
 
無想員外好面神，
回講無錢無要緊。
阮兜玉姿iau2未嫁，
伊上合意這款--e5。
你緊去chhoe7媒人婆，
日期時辰定hou7好。
免收聘金免鑼鼓，
趁早娶娶去做某。
田螺聽了驚一tio5,
應講員外mai3滾笑。
貴府千金sui2有名，
大大細細攏知影。
庄內少年一大堆，
厝前厝後teh排隊。
散kah像我這種人，
半暝ma7 boe7做眠夢。
員外隨時轉面色，
我無kap你teh唱曲。
話講出嘴就是話，
你緊去將媒人chhoe7。
田螺看伊真正經，
這粒心肝phok8-phok8-chheng2。
三步換做兩步走，
去chhoe7媒人來in兜。
媒人一到請入厝，
當頭對面問玉姿。
難得玉姿m7 na7 sui2,
真正也無貪富貴。
看伊田螺人調直，
 
認真扑拚koh老實。
回講若無相棄嫌，
願意託身kap伊tiam3。
月下老人好牽成，
帶來春風入厝間。
從此寒門炊煙起，
花開並蒂連理枝。
田螺照常拾田螺，
逐日擔去街路賣。
雖然總趁無偌濟，
盡所有--e5交賢妻。
玉姿持家真勤儉，
待君溫柔koh體貼。
厝角雞啼就起床，
落廚親手款早頓。
無嫌散來無嫌苦，
無嫌白飯配菜脯。
歡歡喜喜送出門，
快快樂樂迎君轉。
一擺風颱來過境，
大雨續接落boe7停。
盡目所看四周圍，
田岸溪溝攏漲水。
田螺tiam3厝直直等，
等候好天thang巡田。
好不容易天放清，
趕緊出門去無閒。
東西南北四界巡，
 
巡kah日暗近黃昏。
M7免講著拾田螺，
連胡蠅都無te3 chhoe7。
天色一分一分暗，
那暗田螺心那擔。
拾無半粒thang好賣，
m7敢轉去見賢妻。
人生遭遇難預料，
人teh圖謀天teh chhiau5。
心肝清氣腳步正，
頂懸有目會知影。
田螺四界khok8-khok8 seh8,
seh8到附近後龍溪。
坐tiam3樹腳teh歇睏，
點一支薰thau2心悶。
Suh了順手tim3落溪，
雄雄toh8出一pha火。
田螺好奇近前看，
溪溝中一窟烏水泉。
當時烏水真希罕，
beh chhoe7著伊無簡單。
田螺意外來發見，
生活靠伊得改善。
從此除了拾田螺，
也擔烏水去叫賣。
一分一sian2 tauh8-tauh8積，
積到溪川成海域。
Hit年員外做大壽，
 
邀請親人kap朋友。
兩人受請真歡喜，
到時也帶禮物去。
禮物共銀一千兩，
分開te7 ti7兩kha箱。
頂懸猶原舖田螺，
用擔擔去做賀禮。
另外準備一萬兩，
換做銀票囥身上。
想講若是有機會，
thang向親人買土地。
款好田螺kap玉姿，
相chhoa7倒轉後頭厝，
兩個連襟代先到，
ti7 hia kap人teh pho3-tau7。
看見田螺擔擔來，
刁工phi3-siuN3報人知。
田螺笑笑無應聲，
玉姿也假m7知影。
等候圍桌坐做伙，
田螺開嘴問大家。
啥人有地thang好賣，
我kap玉姿想beh買。
連襟聽著起ai3笑，
笑kah身軀直直搖。
若你田螺beh買地，
阮願算你半折價。
看人無得大細目，
 
lam2馬留有一步踢。
欺良輕善千m7-thang，
軟索也會跋倒人。
田螺問講kiam2有影，
兩個連襟同應聲。
你若錢隨提--出--來，
阮就照約相款待。
田螺即時行進前，
拜託丈人來做証。
四人簽字兼蓋印，
免得後日歹看面。
簽了田螺手入懷，
提出銀票桌頂排。
銀出貨定照約束，
連襟凝kah頭相khok8。
得著土地心歡喜，
田螺動工無延遲。
相著當時e5行市，
隨時落去種紅柿。
一欉種了koh一欉，
一冬收了koh一冬。
春去秋來無了時，
到尾熬出一片天。
人生在世若眠夢，
時間一到水流東。
成敗得失mai3計較，
保你心清食到老。
無戀富來無怨貧，
粗菜入嘴若山珍。
 
就boe7辜負後龍溪，
為你流傳李田螺。
林老實
台灣古早真有味，
民風純樸kau7情意。
厝邊隔壁好做伙，
街頭bat到巷仔尾。
Toa3是竹籬塗厝瓦，
閒--來看戲駛牛車。
豬仔鵝仔鬥陣行，
雞仔鴨仔那親情。
透早出門會相招，
日暗收工會相叫。
樹腳hap仙是常事，
埕前ha茶一晡久。
散步到處有草埔，
thit-tho5四界全是塗。
行路無鞋穿木屐，
過河無橋靠船隻。
講著船隻boe7禁--tit，
想起北部林老實。
阿娘早早就過身。
留in阿爹守孤眠。
父子兩代koan3船戶，
淡水河墘來the渡。
舊船一隻相依倚，
同甜同苦同著磨。
 
附近庄頭有代誌，
隨叫隨到無延遲。
田園收割若欠工，
chhoe7 in父子上穩當。
有人過河無帶錢，
白接白送笑瞇瞇。
熱心公益注甲等，
知足常樂心肝清。
The渡這行無快活，
不比別行好收煞。
人客常有急事chhoe7,
三更半暝亦著撐。
一日總趁無幾箍，
只有夠額飽腹肚。
生活世界兩爿岸，
客來客去影成單。
Hit年阿爹也老去，
放伊一人真希微。
本來想beh離開河，
租一坵田thang種作。
M7-koh翻頭想倒轉，
附近the渡孤一門。
村民過河單靠伊，
於心不忍剝boe7離。
一日河邊teh等客，
一位和尚前來chhoe7。
身穿破相百納衣，
beh去對岸辦代誌。
老實將船the過河，
 
靠岸tu2 beh請伊落。
忽然hit個和尚客，
講伊物件boe7記提。
老實攏無第二句，
隨時將船倒退lu。
船隻lu到beh靠岸，
和尚話頭又翻沙。
講物無提無要緊，
請伊將船越轉身。
老實怨言無半聲，
想伊事煩心無定。
二次來到對面岸，
和尚又koh轉心肝。
講伊代誌無hiah急，	
寧可回廟將經習。
老實再次越倒轉，
撐kah腰酸腳手軟。
啥知和尚老thian tho2,
又講代誌辦較好。
An2-ni來回共五choa7,
總算將伊送過岸。
落船連錢亦無提，
起腳上路直直le5。
老實大氣喘boe7定，
Hit頭又見和尚影。
雙肩各kng一石磨，
再次請伊the過河。
落船目珠看老實，
 
講伊心好人tiau直。
我e5身邊無帶錢，
兩塊石磨送hou7你。
石磨神奇非常物，
你著好好保惜伊。
生活若是有欠缺，
thang將石磨疊做伙。
嘴唸東西南北風，
將你所ai3 對伊講。
再唸金木水火土，
心無雜念直直呼。
無論米油醬醋柴。
伊會替你磨--出來，
講煞將磨交hou7伊，
揮手告別來相辭。
彭祖屈指數歲壽，
嫦娥照鏡嫌容醜。
石崇衣食冠四鄰，
猶怨命中八字輕。
問君到底是何因？
講破m7值三sian2銀。
報知貧苦有人避，
榮華富貴啥人辭。
人間難得林老實，
淡泊堪得記一筆。
雖然財寶送入門，
猶原the船渡三頓。
除了救貧助寡老，
m7-bat為己疊石磨。
 
腳踏實地步步定，
淡水河墘流芳名。
邱罔舍
早有一人邱罔舍，
聽講前世鰻魚精。
修練道行幾若年，
不幸hou7人thau7-thau7--死。
心懷不平來轉世，
投胎邱姓員外家。
親像teh報田螺冤，
Ai3創治人顧人怨。
細漢聰明gau5讀書，
過目不忘好功夫。
大漢金錢看無重，
正手提--來倒手放。
出名揮霍敗家子，
做盡天下無聊事。
那準流星劃眼過，
空來人生行一回。
Hit年罔舍tu2十二，
家家戶戶過新年。
張燈結綵好吉兆，
炮聲連連上雲霄。
街頭巷尾鬧chhi7-chhaN7，
大間細間紅聯貼。
弄龍弄獅熱滾滾，
歡頭喜面迎新春。
 
只有作孽邱罔舍，
準備麻衫幾仔領。
四界去khou囡仔來，
暗中chhoa7入房間內。
一人兩兩銀hou7 in，
騙in麻衫穿上身。
將銀結toa3 ka-chiah後，
續將囡仔搧hou7哮。
囡仔著驚直直走，
親像孝男轉in兜。
大人看著氣soah-soah，
問看到底是an2-choaN2。
囡仔手比邱罔舍，
大家免想就知影。
又是這隻teh變鬼，
想beh走去將伊搥。
越一lin3轉看著錢，
氣消一半面轉圓。
緊將麻衫褪--起-來，
Phe2!Phe2!錢來人無代。
可嘆罔舍tu2十二，
就知人心好創治。
凡事見若貪出頭，
面子聽好落地掃。
大漢一擺ti7街路，
無聊kap人來打賭。
講伊m7免半sian2錢，
會thang食麵將頭剃。
 
雖然bat伊邱罔舍，
眾人猶原m7信邪。
相賭代誌若有成，
朋友出面辦桌請。
講好罔舍行頭前，
大家toe3後看分明。
看伊搖搖koh擺擺，
大步踏入店仔內。
開嘴叫來麵一碗，
三兩下手hou3一半。
Giah8頭iat8手叫頭家，
報伊aN3頭看碗底。
蝴蠅蚊仔各一隻，
這款麵beh怎樣食？
頭家連聲chhe7失禮，
親送出門錢免提。
罔舍得意koh再行，
行入對面理髮廳。
坐上椅頂手比頭，
師父隨時行腳到。
看伊嘴唇兩撇鬚，
問看beh剃抑是修。
罔舍kheh目應聲講：
「M7剃留te3 beh享福！」
師父聽伊聲調懸，
應該是beh剃e5款。
就ti7動手修面時，
續將兩撇嘴鬚剃。
剃了罔舍目珠開，
 
摸無嘴鬚聲若雷。
我講留te3 beh享福，
怎樣無照我約束。
師父看伊khok8-khok8花，
錢m7敢提自認衰。
罔舍暗笑幾仔聲，
朋友搖頭辦桌請。
親像這款無聊事，
chhin3-chhai2拾來一ka-chu3。
若是beh將隨條寫，
聽好裝滿一牛車。
罔舍企家歹厝邊，
朋友出入酒肉纏。
有閒就ai3創治人，
晚景淒涼雙頭空。
身邊只chhun幾兩銀，
朋友四散無子孫。
看破世事了紅塵，
想beh跳河去自盡。
攔路無論遇著誰，
就問：「我beh去to2位？」
想講啥人臆會著，
將銀送伊去食藥。
一個問了過一個，
問kah心煩起怨慼。
怎樣這庄無gau5人，
會知我beh將命放。
Chhau3-kham2一個阿婆來，
 
aiN7孫擔水喘haihN8-haihN8，
罔舍開嘴也問伊：
「kiam2知我beh to2位去？」
阿婆停喘目珠斜，
看著問--e5是罔舍。
隨時變面轉受氣，
大聲罵講：「你去死！」
罔舍半笑半啼哭，
「世間無人你上gau5。」
講煞將銀留hou7伊，
投身入河無koh起。
笑談人生人上人，
輕看生命命自輕。
罔舍作孽一世人，
到尾連死也戲弄，
一生活ti7戲棚中，
曲終人散空惆悵。
聰明反被聰明誤，
應驗這句傳千古。
台灣是寶島
台灣好！台灣好！
台灣人講是寶島，
甘蔗甜、稻仔圓、
芳花果子滿滿是。
Ong5梨、西瓜、poat8-a2、荔枝、
葡萄、弓蕉、檨仔、chim3柿；
請lin2逐項食看mai7,
 
食了包lin2笑咳咳。
台灣好！台灣好！
台灣人叫美麗島，
山嶺青，田野平，四季如春好景緻。
阿里山頂，日月潭邊，
天祥絕境，恆春海墘；
請lin2逐位攏去seh8,
旋了包lin2笑he-he。
台灣好！台灣好！
台灣點心通人褒，
湯頭甜，小價錢，
上桌大碗koh滿墘。
碗粿、米糕、肉粽、魚羹、
貢丸、米粉、蚵煎、擔麵；
請lin2逐項攏來試，
試了包lin2笑瞇瞇。
台灣好！台灣好！
台灣人叫美麗島，
好種作！好thit-tho5!
實在堪稱是寶島。
是！寶！島！
光陰著保惜！
搖a3搖！搖過橋！
橋邊一欉樹，
樹腳一塊石；
有人企teh看，
 
有人坐teh歇；
頂懸微風吹樹葉。
近黃昏，日西照，
親像姑娘入大轎；
文文仔笑，輕輕仔叫，
叫阮光陰著保惜，
著！保！惜！
Li am田ne！
Li am田ne！liam田ne！
田ne見人khok8-khok8飛，
飛過來，飛過去；
害阮jiok kah轉boe7離。
Li am田ne！liam田ne！
田ne見人khok8-khok8飛，
飛到東，飛到西，
hou7阮掠--著你著知。
Kan-lok8!
Kan-lok8!Kan-lok8!直直seh8,
街頭seh8到巷仔尾，
囡仔看著真ai3 toe3,
阿公仔看著笑he-he！
Kan-lok8!Kan-lok8!直直lin3,
一步lin3比一步緊，
冬天lin3了春天近，
萬物一切攏換新。
 
龜笑鱉無尾
一隻鱉，趖a3趖，
趖上沙頂beh thit-tho5;
haN7一步，摔一倒，
四腳朝天sa攏無。
一隻龜，走來看，
看伊到底是an2-choaN2；
頭長長，嘴全沙，
雙腳雙手無teh hoaN7。
Ha2!Ha2!
鱉無尾！鱉無尾！
無尾當然peng2 boe7過。
Peng2 boe7過！Peng2 boe7過！
只有toa3 hia khok8-khok8 seh8。
那想那ai3笑，
那笑那大聲，
親像beh報人知影；
鱉無尾！鱉無尾！
只有toa3 hia khok8-khok8 seh8。
無打算，chhu7一倒，
龜也peng2身khok8-khok8 ko7,
Ko7過來！Ko7過去，
較ko7都是腳朝天；
m7甘願，koh出力，
出kah腸仔扑死結，
扑死結，扑死結！
 
扑kah死ma7無辦法！
Chhun頭一下看，
看一下真歹勢，
原來家己也無尾！
Ha2!Ha2!
龜笑鱉無尾。


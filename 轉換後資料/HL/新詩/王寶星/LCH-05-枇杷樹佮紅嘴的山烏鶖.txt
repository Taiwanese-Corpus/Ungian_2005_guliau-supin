

枇杷樹佮紅嘴的山烏鶖

王寶星

枇杷若結實的時

就看見笑面的春天

枇杷樹頂

歡喜的鳥隻咧啼

親像多情的詩人咧吟詩

紅柑仔色的枇杷果子

隨著鳥隻的叫啼

搖搖擺擺

佇春色滿園的天

紅嘴的山烏鶖

戀愛著枇杷樹

紅柑仔色的枇杷

親像童年天真的憂愁

親像阮快樂溫暖的巢

也戀愛著

紅嘴的山烏鶖

寫佇正男兄的個展

　

　
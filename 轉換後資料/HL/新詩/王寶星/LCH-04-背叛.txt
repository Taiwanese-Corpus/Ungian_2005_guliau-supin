

＜背叛＞ 其一

王寶星

　

互我一杯厚厚的酒

通消我深沈的憂愁

互我一支利利的刀

通鑿位我的心槽

是離別的痛苦

或是背叛的命運難逃

鬱卒的心哪

怎樣深愛著彼支利刀

齷齪的靈魂啊

敢通未記得深沈的憂愁

為怎樣吐喟

為怎樣怨嗟慘叫

悲情毋捌離開痛苦

背叛是阮世代的咒詛

只有深海是阮的故鄉

是阮盡程的路途

只有長河是阮的眠床

是阮安歇的搖罟

恬恬安息

離開即個背叛的世間

放捨彼個混沌的背叛

這是齷齪的世間

無情的愛

竟然佇暗靜中滴落目屎

講啥物心頭的意愛

背叛是伊的特質

叛離是伊心內的自在

這是啥物款的世界

這是啥物造成的世代

啊！背叛就是應該

叛離的心猶原自在

其二

怨嘆佇半暝的草埔內發酵

滿天攏是妖精的目睭

夜風參濫著澀澀的鹹味

鋛互我無力的心頭醉倒

鋛嘲弄我衰微的靈魂

鋛滲痛我流血的傷痕

用淡薄的錢銀

出賣伊高貴的靈魂

用淡薄的困境

逃避纏綴伊一世人的現實

講啥物銀兩是伊的最愛

濫參佇阮未會停睏的悲哀

講啥物感情是伊對人的款待

把縛著阮純良的期待

世間敢有真情真愛

世間敢有永遠的期待

白賊佮欺瞞充滿即個世代

背叛佮陷害就是美麗的悲哀

利刀割位心肝所流的血

麻痺了阮內心的情愛

啥人會通了解

即款被放捨的情愛

啥人會通了解

即款受背叛的悲哀

啥人會通了解

無有仰望的等待

只有真情無閣存在

即個世間就毋免期待

只有背叛若是存在

即個世間也毋免情愛

其三

怨恨毋是我所愛

絕情毋是我的期待

脫離了輪迴

人佮人的中間

也無需要情愛

生離死別或是悲歡離合

就成做自然自在

毋免閣再悲哀

因為咒詛傳承的世界

無人會通了解

因為背叛的情愛

是宇宙中的常態

無需要等待

因為出賣靈魂的人

決斷未會悔改

因為逃避生命的人

對真情永無了解

當樹枝閣再發出來的時

當春風閣吹的時

塗粉飛揚佇空中

背叛只有鋛會了解

叛離只有鋛深知

請饒赦鋛無情的款待

請寬容鋛出賣家己的無奈

請原諒鋛身不由己的悲哀

因為鋛出世以來

鋛就受背叛的款待

請敨放鋛

因為鋛所做的鋛毋知

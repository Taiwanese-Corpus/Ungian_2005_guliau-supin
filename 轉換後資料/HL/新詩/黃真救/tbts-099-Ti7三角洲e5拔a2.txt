Ti7三角洲e5拔a2   黃真救

埤頭溝e5三角洲，
活幾na7欉土拔a2。 
In m7知tui3 to2位來？
是tui3中央山脈e5原住民hia？
抑是溝kiN5 e5客庄？
抑是平地福佬鄉村？
抑是市區e5新住民hia？

旺盛nng2 si3–-si3– e5枝葉，
Teng7-khok-khok e5拔a2柴，
釘根ti7烏so5–so5 e5三角洲，
開芳chheng3-chheng3 e5花，
無久生芳kong3–kong3 e5拔a2。
紅心--e5，白心--e5。
有鳥a2，有gin2 a2，有大人，
Hioh，peh去tit8拔a2欉，
Thong2，挽黃giuh-giuh e5拔a2，
In坐ti7溪邊e5拔a2欉腳，
Hioh睏teh食拔a2。
風吹著面，心涼脾thou2開。

In m7知這個福氣tui3 to2來。
是人類栽培--e5 抑是天賞賜--e5，
Hou7拔a2 e5芳味siaN5--來，
來到chia chhoe7拔a2食。
Hit8個家己活起來e5拔a2欉，
會致蔭二千三百萬e5台灣人，
不管任何一個族群，
攏會tang3享受伊e5果子，
這個養飼台灣人e5母親，
咱敢m7應該做伙來認同？

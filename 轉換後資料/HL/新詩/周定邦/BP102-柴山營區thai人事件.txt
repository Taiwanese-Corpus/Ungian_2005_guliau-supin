柴山營區thai5人事件
周定邦


E7-pou 3點  無看著天公伯--a2
連(lian2)--nih  
Beh hong5 sa 去關禁閉e5 ak-chak kap 酒精
拖leh gong7-gong7-seh8 e5 回役兵
意識chham 酒kan-a2 做夥teh 顧福利社

柴山頂  送兵a2 去外島e5 營區外口
1陣走計程--e5
為著in 每1個bin5-a2-chai3 teh 排班

E7-pou 4點  無看著天公伯--a2
1個討皮疼e5 un3-chiang3 chah kui 身軀chhau3-chheng3
來福利社beh 買bi3-luh
Hit 個回役兵用斷koeh8 chhi3-gia5-gia5 e5 酒kan-a2
送i kui 身軀
Chhap8-chhap8滴e5 soe-siau5

E7-pou 4點3分  無看著天公伯--a2
我kap 顧門e5 安全士官
用無聊e5 pho3-tau7 teh 算饅頭

E7-pou7 4點5分  無看著天公伯--a2
Hou7 ak-chak e5 酒kan-a2 chan5 kah kui 身軀soe-siau5 e5
計程車司機piaN3 tui3 門口出--去
Hiong5-hiong5 1堆人開始無eng5 chhih-chhih
有人叫救護車
有人叫營長
有人chah8 hit 個
Kui 身軀臭酒hian3 hou7 mou5-sin5-a2 附身kah
起siau2 e5 兵a2

E7-pou 4點10分  無看著天公伯--a2
Hit 個目chiu toh8火e5 回役兵
用hou7 怨恨pu5 kah chheng3煙e5 烽火  一直
Ka7 我gin5  喘無1口khui3
I 變做1支
光iaN7-iaN7 teh 奸臣a2 笑  teh chng7 嘴唇
1百公尺走10秒
嘴開haN7-haN7  想beh
食我e5 肉  kheh 我e5 骨e5
銃尾刀 e7 飛e5 mou5-sin5-a2
利劍劍e5 誤會  對我phut-phut-phut
我he7 死走
Kha  親像tau3 mou3-tah
心肝內有千萬oa2 e5 電teh chong5
頭殼親像1台舊電腦  kan-taN 執行1個命令
  走  走  走  he7 死走
  看e7-tang3 飛--起-來-無
親像hit 暗ham7眠--e5 我ui3 1粒真koan5 e5 山頂
  開始飛  風一直吹  真爽快
  平地e5 一切  sut8--chit8-下-過  真爽快
  M7-koh 我踏be7 著塗
嘴 Hoah！Hoah！Hoah！Beh hoah thai5人hoah be7出嘴
嘴  死--a  心臟tiaN7--去-a  身軀輕bang2-bang2
Kha 走 走 走 m7知走joa7 久 走到無人e5 所在
Kha 軟--a 跪落塗 天公伯--a2 無看--著m7 chhap--我
Kui 身軀phi7-phi7-chhoah
Kui 個人na2 像1間無人toa3 e5 厝
心臟  跳無--去-a
Kha 手  斷--去-a
Chhun  na5-au5 大聲chhan………………哭
樹頂e5 鳥a2 飛kah 無看eh影
塗kha e5 tou7-peh-a2 chng3 kah 無hoan頭
Kan-taN  天頂e5 雲照常慢si2-so5 leh seh8街
山頂e5樹a2 sio-siang5 khoaN-khoaN-a2 toe3風teh搖頭

天公伯--a2 teh
Hah-hi3




1





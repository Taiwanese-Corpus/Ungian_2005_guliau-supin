咱土地e5色緻
						/胡長松

有一日，我e5畫家朋友ka7我講： 我teh走chhoe7
台灣e5色緻。

Ti7 toh位？我問伊。

我講我看過春秋四季e5白雲青山   澎湃e5海湧
　　    看過風俗祭典e5黃紅色緻   飄飄e5旌旗
　　    看過千甲稻田e5金穗sih-sih
　　　　　圳邊款款飛seh8 e5田嬰　紫藍e5蝴蝶

 
我講我看過算be7清e5草花樹木
                     Kam2是這一切？我問伊。

我e5朋友笑一聲
神秘神秘　chhoa7我入去伊e5畫室：
「她蘊藏自身e5性命
　M7是來自中國日本美國kap巴黎
　尚重要e5, m7干單是你眼前所見！」

然後，我看見一幅暗中有光e5圖
咬入土肉e5深綠色kap phah-phu2青
咬入土肉e5 一道金色水路
伊講：「是溼地！」
 
　Toh8是溼地，
　Hou7百般e5性命
　Ti7咱看be7 tioh8 e5所在　發光成長，
　Ah這kam2 m7就是
　咱e5 台灣？」
 
我只有微笑，m7敢講話。
 
看圖，我確實是外行外路
不過，有一個感覺真熟悉
Toh8親像是雄雄sih過e5
紡見ti7舊夢中e5老朋友e5面容
Ah我一時hoah be7出嘴。
 
（這一向hou7我真懊惱）
 
是ah,一直到我離開畫室
我才總算chhoe7-tioh8她：
 
是細漢時e5一個
Phah-phu2仔光e5透早
我toe3做穡e5阿嬤去田裡
我第一pai2,踏ti7田土　e5感覺
 
到taN猶留ti7腳底
軟sim3   sim3 

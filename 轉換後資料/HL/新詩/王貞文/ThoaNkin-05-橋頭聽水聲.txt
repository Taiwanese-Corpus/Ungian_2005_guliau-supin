橋頭聽水聲

                     王貞文


小路oat出深綠杉仔林
頭前變開闊　蕨葉青翠
日頭照山坪　草花粉紅
大石頂青苔轉綠影
滑滑碌碌山泉出聲

行落山谷　
柴板仔橋橫過溪
秋風捲過
第一批金黃的葉
輕輕拍你我的面
咱緊緊的腳步攪動風
有寡葉仔koh 再飛
飄飄搖搖落入溪
水清清　溪底落葉金

你的腳步變慢
停落來
注神聽


「滑碌滑碌的水聲」
你講
「細漢的時我上愛聽
出水珠的時
阿母全心在照顧
Tu2出世的妹仔
我孤單一人
去寄toa3 佇阿姨tau 
大間厝　隔離的病房
暗暝　無眠　驚惶　無人chhap 
只有窗外的水溝
滑碌滑碌為我唱搖嬰仔歌」

橋腳水聲繼續吟
親像老母慈悲心
我目睭看的是飄流的葉仔
心所想的
是欲將你攬佇胸前
柔柔為你唱一首搖嬰仔歌 
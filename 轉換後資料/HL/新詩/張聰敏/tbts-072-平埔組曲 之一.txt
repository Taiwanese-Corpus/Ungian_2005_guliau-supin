平埔組曲（之一）	蘆薈（張聰敏）

序曲
昨昏地球彼頭，電話kha3 --來 
叫咱今年，原住民著愛關愛
重來瞭解、尊重kah善待
M7通一個想法、就逼khng3鋛心內
文化侵略，抑文明進程攏會成災
彼年埔族凄慘代，咱敢關懷 

一、
內山埔溪、桃美kap-oa2 e5名勝 
埔人toa3-hia那仙境 
南有白鶴 (hoh8) 護頂 
西旁九九重重 
東北茫霧罩景
萬霧溪彼旁 
個個誠猛

Oa5 ！啊！哈！
不時有山崖的回響
草埔是siang2 teh 走衝
大地資財，萬人同享
埔人用量，對待眉人e5強
趕牛入山，據在人去用

眉人並無 bai2,m7閣歹了解
自kap水社親家親姆規大phaiN7
埔人頭殼免閣haiN3 
草埔都無事代二四社ma7真和諧
千年平 pang7誠佳哉
爽文變亂漢人來
黃漢水社囝婿 
對二四社真心看待
歹人m7敢越界
臨終央林旺（na5-ong7)鋪排
Soah為埔族帶禍害

林旺水沙連隘頭
變猴弄上gau5
看著草埔利頭
呼規陣人結交
大用、百年及府城看門狗 
一塊大肥肉kian-kian 仔ngeh入喉
	
二、
越轉來講彰化彼頭
百年頭前厝後 
海舍器重e5工頭 
頭家kap縣老爺知交
出錢出力起城做真夠

伊會kap林旺組墾號
受鋛囝、阿吉a3牽 khioh
1814年阿吉a3、開墾聚集溪埔跋倒 
丙寅年東螺大水、阿娘流無 
一個人衰kah 、tng7著兩擺災禍
雖然心愛e5米蘭、同心食苦
甘願忍受、大水橫暴
對頭拚起、重起愛窩
想起閣著、散赤煎熬（go5)
阿吉a3心頭亂糟（cho）糟：

天公若公道
按怎骨力e5、無teh 顧
看去平埔
噯哦、噯哦
一個一個、lek8 kah強欲倒
原來、富貴相抱
貧kap賤、結規ko5
天公敢無愛、骨力翁某？
Tang 時啊、太大pho7
按怎顧、都be7周到 
加減會soa 落
莫怪世間、做死都有人餓（go7)
喝、叫苦、哀嚎
著看破、愛學
牛欲肥、愛食險草
咱e5險草、tu2上桌 
M7通so5、m7通so5
機會走去、閣chhoe7無
緊來kou-chiaN5、阿爸鬥幫助

1815 年頭
彰化起好了城樓
百年ma7 theh8著墾照
將起城工人結規巢（chau5)
為著囝孫家後
盤山過嶺著奮鬥
1823 人自按呢起腳走
走chhoe7安身立命的厝兜

出番社口 
貓（ba5)羅舊社歇晝 
順隘（ai3)寮溪溯（sok）流 
Toa3暗換草鞋店北投 
第二工經南投 
到聚集tu2 暗頭
無卡歇、就long7 到二四社門腳口

先圍社仔三百甲 
水社chhin3-chhai2都有四百外 
Sak到白鶴嶺腳
Ti7審鹿雲霞
起新城厝搭
百年大聲喝：
「這就是咱e5家（ka）！」
「錯啦！錯啦！」
隨有人na5 閘（na5-chah8,攔阻）：
「咱兜ti7埔社hit-tah。」

規陣人be7 iau 反sai5 （愛食） 
腳倉後金主、欲加翻兩擺
田佃koh-na2 (卻像）、泉仔水溢來
干單水社幾百甲仔、是欲做taiN2 (有何屁用)
愛入埔社才會大發財

可嘆黃漢設想成災
伊對二四社實在疼愛
真知漢人chong5入來
tng7著狐狸在伊歹 (任其蹧躂)
著請官府確保大租在
才be7散散仔hong5騙m7知
伊e5用心埔人無了解
抑是府城里仁變鬼怪
或者百年橫柴gia5 teh 烏白來
苦就苦著埔人（ pou7-jin5 ）無力通閃開
          (後期繼續)
1993.9.18.初稿。
1999.7.10.蕭平治整理
蕭平治字詞注解kap 標音。
本文用字有淡薄仔修正。

原來一山比一山低？
廖 文 輝

食頭路20外冬，唯一保持的運動，to7是peh山，因為省錢又閣方便。
有一擺，山友相招講欲去peh玉山。玉山！佇我的頭殼內，只不過是地理課本的名詞，是東北亞上懸的山。透世人毋捌想欲去peh。經過山友再三鼓勵，in講：青暝的同胞、跛腳的立委，攏peh玉山返來也...等等。刺激著我peh玉山的意志。佇出發前幾工，天氣透風又閣落雨，也不時傳出山難的歹消息。佇驚惶的心肝內，不時咧躊躇，真是掠一尾蟲佇尻川ngiau。買了足濟足濟的保險，交待了事項，嘛毋敢予父母知影，in的憨囝的悾。
既然頭殼已經洗也，to7殘殘給潦落去。佮領隊對台中出發，先滯佇上東埔。第二工天猶未光，著揹著15公斤的包袱仔，一棧一棧peh崎，肩胛頭一陣一陣痛；兩支腳也一步一步痠，到尾也每五百公尺，to7愛歇佇樹頭邊喘大喟。十外公里的山崎路，一直到看著排雲山裝的時陣，歸個心情chiah放鬆落來。毋過，放鬆無外久，又閣煩惱隔轉工，衝玉山主峰的體力。
透早，3點to7 hou7人挖起床，穿好裝備，照著手電仔火暗暗也摸路，扭鐵鏈仔，搬過山崖絕壁，衝到台灣最高點，3952公尺的玉山主峰。日頭的腳步，嘛慢阮十外分鐘chiah照到山頂，放眼看去，哦！原來一山比一山低，只要你peh到玉山！
返來彼幾工聽講，台中落大雨。因為阮比雲層閣較懸，所以無風雨，予我想著即半年來，佮潘老師、林老師學習台語，步步風雨，步步歹行，是毋是佮peh山仝款，抵開始攏感覺一山比一山懸，所以一定愛更加拍拚，認真學習，chiah會像兩位老師仝款，行到最高的境界，乃是：一山比一山低！
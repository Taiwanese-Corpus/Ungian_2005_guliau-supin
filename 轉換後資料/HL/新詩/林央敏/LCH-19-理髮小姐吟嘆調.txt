
理髮小姐吟嘆調

林央敏
十三入師門，
師娘先用gin2仔頭給阮操，
鉸出學校容允的門斗，
才閣剪斷少年兄無愛的苦惱，
洗過三千欉的海青苔了後，會曉施雅藝，塑造烏貓烏狗，
阮才三年出師，升做剃頭婆仔，
手路幼、功夫老，聽好自由走，
半暝眠夢，夢著家己的店口。

有一工，紅線條的走馬燈歹去，
看板換做七彩霓虹夾夾熾，
粉紅透靛的美術玻璃內，
一分古意掩護九分神祕，
新來的小姐粧到嬌滴滴，
用十支掌頭仔做傢俬，
也捏也捶、那耙瘴那ngiau豬，
新式掠龍叫做「馬殺雞」，
𤤳人客入去暗房沖洗春天。

為著衫褲無愛沐著春色，
為著開破別人眼中的怪奇，
阮只好轉去食家己，
做純剃頭的家庭式生理。

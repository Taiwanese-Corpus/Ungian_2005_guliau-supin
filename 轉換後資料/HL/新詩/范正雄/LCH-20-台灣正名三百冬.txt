台灣正名三百冬
范正雄
國姓爺趕走荷蘭人，
徛置chit塊土地，
向國際宣布：「阮e5名號做東都明京」。(1661)
伊e5後生鄭經號名東寧，
對清國密使講：「台灣非中國版圖」。(1667)

清國拍台灣，
明鄭滅國，
康熙講：「台灣得之無所加，不得無所損」。(1683)
雍正坐大位，講：「台灣地方，自古未屬中國」。(1722)
台灣親像一塊毋ti7 e5 lan5 san肉仔。

經過了百外外冬，
清國予人拍敗割讓chit塊lan5 san肉仔，
遂予日本人來養飼chit個棄嬰。(1895)
那會知日本人拍輸人，
未當閣照顧chit個已經大漢e5 gin2仔
無外久chit個gin2仔遂予「中華民國」來附身。(1949)
有一日日本人放撒chit個gin2仔，
變成「亞細亞e5孤兒」。(1951)

閣過了二十冬
聯合國宣布：「中華民國無土地，無人民，無政權，
早to7是已經消失e5虛名。」(1971)
三十外冬前「中華民國」to7退童也，
chit個孤兒也轉大人，
家己有主張，有理想，有願景，
伊e5身份證號做「台灣」敢毋著？
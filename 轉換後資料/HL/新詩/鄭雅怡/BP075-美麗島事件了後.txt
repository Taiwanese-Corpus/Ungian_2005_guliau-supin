1個台灣gin2-a2 對將來覺醒e5 過程
──記念美麗島事件了後18年
鄭雅怡
美麗島事件發生到taN 18年--lah。時間teh 過真緊。出tai7-chi3 e5 時，我iau2 teh 讀高二，連17歲都iau2 未滿，taN 18年過--a。Tak8 年e5 12月初10，choe7-choe7 人long2 teh記念這個台灣歷史上.重要e5 日子。我也用ka-ki7 e5 方式記念--i。因為美麗島事件改變我e5 人生，hou7 我tui3 1個kan-ta 顧讀冊e5 學生gin2-a2 「tng2 大人」，chiaN5 做1個愛台灣獨立e5 台灣人。 
美麗島事件發生e5 所在離我e5 厝kap 學校無joa7 hng7。Hit 暝我無ti7 現場。總是隔tng2 日出門，就感覺白色恐怖e5 氣氛。媒體一直誣賴，le2 罵hiah-e5「反背份子」。學校早會e5 時，學生kap 老師也輪流譴責--in。M7-kuh我知che 是國民黨設計e5 羅網，故意制壓台灣人e5 民主運動。
Hit-tiap8我chiah 了解，是chaiN2 樣.我若問pe7 母有關二二八e5 tai7-chi3，in m7 肯講，反tng2 罵我烏白問。是an2-choaN2我e5 4舅去美國留學就boe7 得to3-tng2--來。親人kiN3若提起i，也煩惱，也驚hiaN5。Koh 有我e5 老pe7 ti7 厝-- nih tiaN7-tiaN7 罵國民黨，m7-kuh講煞.隨時警戒gin2-a2 莫得出去講。早前我對chiah-e5 tai7-chi3 雖然疑問，m7-bat 深想。美麗島事件soah hou7 我明瞭一切。
美麗島受難者受審判期間，kiN3 若更深夜靜，我行oa2 窗a2 看著暗sam3 e5 路燈靜靜照落火hu 色e5 街路，目屎就流boe7 止。感覺這te3 土地e5 苦thang3 就是我e5 苦thang3。台灣人1代1代e5 歷史long2 kap 我連（liam5)做1體。
Hit-cham7 我tak8 日行路去學校，雙kha long2 浮浮、軟軟，親像踏ti7 雲--nih。以前國民黨教--我-e5 已經破滅。Beh chaiN2 樣重建ka-ki7，chhoe7 著新e5 價值觀？續接che 18年，我就tauh8-tauh8 走chhoe7 自我實踐e5 款式，tiaN7-tiaN7 問ka-ki7，beh 做sim2-mih款e5 台灣人。
美麗島事件後，老師繼續ti7 學校「消毒」，有1-pai2，我e5 公民老師罵呂秀蓮『人盡可夫』，是淫亂e5 phaiN2 cha-bou2。我真正想beh theh8 冊khian--i。M7-kuh an2-ni 不過是hou7 人liah8 去關，無法tou7 實際替台灣做sim2-mih8，只有暫時忍耐。Hit 時我決定讀冊絕對beh 讀贏中國人。Khng3 這點m7 願，1年後我用真koan5 e5 成績考著台大外文系。
讀台大hit 4年，我真ut-chut，也真失望。因為iau2 有白色恐怖，老師kap 學生m7 敢互相討論台灣e5 問題。若講hou7 pe7 母聽，in 就露現掛慮e5 表情，路尾就m7 敢koh ti7 in e5 面頭前提起。文學院e5 老師大概long2 是中國人，in 教--e5 差不多是Ivory Tower(『象牙塔』)e5 mih8。Hit 時我身軀內親像火teh 燒，對in 所教--e5 long2 無趣味。有eng5 e5 時，去冊店掀黨外雜誌ah 是禁冊，連頭家也會注意。我寫e5 文章無te3 thang 發表。若去聽學校內李鴻禧hit 幾個自由派教授講演，邊--a2 就khia7 jiau3-pe5-a2 teh hip 相、監視。活ti7 這種環境，我teh-beh 絕氣。會去美國讀新聞，也是ng3 望通過媒體來顯明正義。Hit 時我iau2 相信筆e5 力量贏過刀劍，bat--我e5 人long2 疑ga7。因為ti7 in 目chiu 內，我實在無親像記者。    
1年1年過去。我愛台灣獨立e5 心na2 來na2 堅定。中間雖然bat 對choe7-choe7現象、choe7-choe7人失望，總--是iau2 m7 甘對台灣絕望。無論讀冊、食頭路，甚至後來婚姻e5 選擇long2 受著美麗島事件e5 影響。Kiam2-chhai2 也因為an2-ni，soah tu2 著boe7-chio2 阻礙，付出1-koa2 個人代價。雖bong2 an2-ni，我寧可liah8 chiah-e5 困難做試煉。是「重頭生」做台灣人需要通過e5 考驗，也是「tng2 大人」ai3 繳e5 學費。
18年來，美麗島事件受難e5 前輩也經過choe7-choe7 變化。有e5 tam 著權力e5 滋味，就失落早期e5 理想。有時我雖然不滿in e5 所做，總是年歲na2 choe7，就na2 明瞭人e5 共同弱點，boe7 因為in e5 poah8 倒，soah 搖choah ka-ki7 e5 心志。對ti7 in 過去e5 貢獻，猶原chiaN5感謝。若無in e5 犧牲，就無我e5 覺醒。
這幾年，我也teh chhiau-chhoe7 人生e5 目標。舊年參加台語教室學羅馬字，chiah 確定ka-ki7 thang 為台灣做sim2-mih8。起頭學羅馬字，kan-ta 為著台語寫作e5 方便，漸漸soah 明白推廣羅馬字e5 必要，也發現choe7-choe7 問題long2 ai3 tui3 台語語法chiah chhoe7 有答案。今年開始做台語義工老師以後，na2 堅定這種想法。這方面e5 研究tu2-tu2 是現時台語研究中間上欠缺--e5。我phah 算上慢等到gin2-a2 大han3，chiah 去讀語言學。Ti7 che 中間也繼續寫作，ng3 望替後代e5 台灣人留落tam7-poh8 遺產。
Khia7 起ti7 宇宙中間，寄目ti7 無起頭、無盡磅e5 時間，人e5 性命極其微細、短暫。Ti7 短短e5 人生，18年就佔真長e5 部份。美麗島事件過了18年，我chiah 知明ka-ki7 e5 使命。Che 實在是上帝特別e5 恩賜。本chiaN5 若為著個人，我e5 性命m7 值得活。M7-kuh為著chhiaN5 養gin2-a2，為著推行羅馬字thang 建立ka-ki7 e5 文化，猶原tioh8 求上帝hou7 我夠額e5 時間kap khui3 力，thang 完成chiah-e5 事工。Ng3 望我1世人e5 phah 拚會sio2-khoa2 利益著故鄉台灣。


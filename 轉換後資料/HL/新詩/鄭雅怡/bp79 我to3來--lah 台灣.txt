∮記念四二四

我to3--來-lah，台灣
──獻hou7 4舅張文祺kap i e5 世代

鄭雅怡

 
我to3--來-lah，台灣
25年m7-bat 見--著e5 故鄉
夢中tauh8-tauh8 to3--去e5 家園
當你青翠e5 形影露現ti7 空中
我e5 目chiu 即時起茫（bong5)
久年e5心悶親像大流水
Ui3 目khou 溢到am7-kun2 邊

我to3--來-lah，台灣
Chah 滿腹理想
25年前kap 你分開
Tu2 ui3 金門退伍
落大雨e5 秋天chai2 起
飛leng5機飛離故鄉e5 港邊
少年e5 心飛chiuN7 天
「Theng3候我to3--來」
我輕聲kap 你saN辭
向新大陸出發
走chhoe7 自由e5 空氣
留學生涯iau2-boe7 煞
我棄sak 學位e5 冕liu5
加入地下組織

我to3--來-lah，台灣
專職革命e5 生活
Hou7 親人e5 音信斷線
我ui3 異鄉e5 東岸漂浪到西岸
扛大杉也bat 洗碗
雙手紅koh phong3-pha7
Hit時我歡喜獻出ka-ti7
青春、前途kap tam7-poh8 e5 金錢
對你e5 疼，幫贊我lun2--過
Iau 飢落雪e5 暗暝
直到四二四e5 銃聲
Sak 我到死絕e5 深坑

我to3--來-lah，台灣
1971，New York e5 初春
「Hou7 我親像1個人khia7--起-來」
Poeh8銃e5 黃文雄
Hoah出hou7 人殖民e5 悲聲
獨裁者無死
同志ka7 機密漏sia3
FBI遍抄我e5 房間
Chah走所有e5 文件
我ng3北逃亡，bun3過邊界
最後渡過深闊看無底e5 大西洋
Ti7 言語be7 通e5 山內出車禍
死神來long3 門，幾na7 pai2
昏迷中親人也離我hng7-hng7
Kan-taN 異國e5 愛情叫我cheng-sin5
Chhoa7 我到生分e5 北歐

我to3--來-lah，台灣
隱居ti7 美麗新家邦
無1刻be7 記得你e5 苦thang3
當gin2-a2 ti7 松a2 kha sio-jiok
我想著故鄉海邊e5 moa5-hong5-a2
Am-kok8-ke e5 笑聲，通日無煞
飛到香港，飛到東京
差1步就到你e5 門埕
為著beh tam 1嘴
  kap 你saN 連e5 海水
Thau2 放我通年e5 思戀
鹹澀e5 滋味m7 知是鹽
  iah 是目屎e5 siau3念

我to3--來-lah，台灣
當我e5 鬢邊變白
兄姐e5 gin2-a2 也來美國讀冊
1世代e5 theng3候
返鄉e5 時刻
終kui尾臨到

我to3--來-lah，台灣
Mouh ti7 老pe7 e5 墓頭前
目屎滴落墓牌e5 十字架頂
頭1-pai2 出國
ChiaN5 做pe7-kiaN2 永別
Be7 赴等我to3--來e5 至親
骨hu 已經hou7 青苔（thi5)掩密
特務暝日捆逼
催趕i 大操煩落陰府
TaN ngia5-chih我--e5
Kan-taN 冷ki-ki e5 石頭
Hou7 我tui5 心肝e5 虧欠

我to3--來-lah，台灣
跪ti7 加護病房
  a母e5 眠床邊
輕聲講：「A祺來看--你-lah」
總--是a母be7 koh 應--我
Be7 koh thi2開目chiu
看i 日日思念e5 續尾kiaN2
Ti7 i 喘khui3 重重e5 khun3 眠
Be7 koh 有交戰e5 驚惶
太平洋戰爭最後1年
我iau2-boe7 斷奶
A母chhoa7 gin2-a2疏開到安平祖厝
Bih ti7 防空壕e5 暗暝
I ka7 我lam2 an5-an5 ti7 胸前
食飯e5 時
i ka7 碗內e5 肉geng2 碎飼--我
Ka7蕃薯khou 留hou7 ka-ti7
我e5 目屎浸tam5 a母e5 被單
真正ng3 望i 會hou7 我吵醒
會chhun出枯ta e5 手so 我e5 面
  iah 是責罰我e5 不孝

我to3--來-lah，台灣
Chhia-hoa kheh食你e5身軀kap靈魂
Gin2-a2 時e5 伴teh 駛bianju(Benz)
be7 認得我
親chiaN5 無eng5 than3 食
  be7 顧得我
Ti7 出世大han3 e5 土地
我失落khoeh頭殼e5 厝宅
暗暝鬧熱e5 街頭
SiaN2 人聽著chheh心e5 啼哭
1聲1聲chhak8 入我e5 心肝

我to3--來-lah，台灣
雖bong2 che7-che7 人tioh8急離開
雖bong2 bat 踏thut8,poah8-to2 失志
我猶原記得初分開e5 誓言：
「Theng3 候我to3--來」
Theng3 候我醫治
你墮落e5 孔嘴
雖bong2 返鄉e5 路
Ui3 少年行到頭毛白
建國e5 kha 步
Tioh8 盤過koan5 山，liau5 過深溪
我猶原歡喜to3--來
歡喜kap 你ti7--teh
盡我1世人e5 盟誓
 

～詩e5背景介紹～
 
這首詩beh 獻hou7 我e5 4舅張文祺kap i e5 世代。四二四事件發生ti7 1970年4月24。國民黨特務首領kap獨裁者蔣經國訪問美國。獨盟決定beh 暗殺--i。參詳了後，大家同意hou7黃文雄開銃，鄭自才ka7 i 掩護。黃文雄hit 時teh 讀Cornell University社會學博士班，也teh-beh 訂婚。鄭自才teh 做建築師，i 娶黃文雄e5 小妹做bou2,有2個gin2-a2--a。
1970年4月24，當蔣經國到ti7 New York City 1間大飯店頭前，黃文雄開銃。不幸che 歷史性e5 1銃射無準。鄭自才進前beh 掩護--i。In 2人即時hou7 美國警察chhih8 ti7 塗kha。Ti7 thun2-ka2 中，黃文雄hoah 出：「Let me stand up like a man!」1句台灣人e5 心聲。
Tai7-chi3 發生了後，FBI (The Federal Bureau of Investigation)即時調查獨盟，致到che7-che7 盟員驚惶。有e5主張黃文雄kap 鄭自才「認罪」，免得獨盟hou7 美國政府列入「恐怖組織」（根據我了解，hit 時獨盟e5 領導者，ti7 事件發生e5 時long2 無出面，也致到che7-che7 人不滿）。
後--來黃文雄kap 鄭自才感覺若an2-ne「認罪」，in e5 犧牲就無價值，chiah 決意逃亡。黃文雄「失蹤」25年。一直到1996年，追訴權e5 時效過--去，chiah to3-tng2 來台灣。鄭自才逃到瑞典（Sweden）。路尾手禁食抗議引渡。總--是猶原hou7 人liah8 去美國，關ti7 New York 州北部，1個專門關重罪犯人e5 監獄。有1-pai2 koaN5--人落大雪，i e5 bou2-kiaN2 去看--i e5 時，i 4歲e5 後生poah8-to2,骨頭斷--去，連顧監獄e5 美國人看--著也m7 甘。鄭自才出獄了後，就kap i e5 婦jin5 人離婚，搬去Canada。1992年衝破烏名單e5 封鎖，to3-tng2 來台灣。1993年koh hou7 國民黨用「非法入境」e5 罪名liah8 去關1年。
我e5 4舅張文祺hit 時做獨盟e5 秘書長，也是獨盟頭1個專職人員。Kap 黃文雄、鄭自才saN比，i iau2 算「好運」。Kan-taN ti7 美國受捆逼有路無厝，流浪到歐洲，最後ti7 瑞典定居。有10幾年美國政府m7 發hou7 i 簽證，ka7 i 列做有嫌疑e5「恐怖份子」。一直到1989年，離i 初離開台灣teh-beh 25年久，chiah 達成返鄉e5 心願。我bat ka7 i 講，獨盟e5 同志無應該漏sia3 祕密hou7 美國政府，「出賣」--i，i 應--我，he 無算「出賣」，只是動物tu2 著危機e5 時，保護ka-ti7 e5 本性，而且i 1世人也無siaN2-mih thang 反悔。


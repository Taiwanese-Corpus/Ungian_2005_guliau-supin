Ti7 二二八記念碑
鄭雅怡

一：黃菊花e5 siau3 念


Khng3 1 蕊黃菊花
Khng3 boe7 落對你e5 siau3 念
我e5 身世親像幼幼e5 花蕊
等boe7 赴老pe7 疼惜
就tai7 先hou7 風吹落

Ti7 我iau2 boe7 赴出世e5 春天
茫霧罩ti7 山谷e5 早起
你iau2 留戀被單e5 燒lo
就hou7 兵a2 拖到溪邊
銃聲thang3 過你e5 kha-chiah 
血水na2 露水滴落草野
紅ki3-ki3 e5 土地
無審判e5 死罪
Toa3 hou7 我無老pe7 e5 gin2-a2 時
無血色e5 青春期

我e5 性命tui3 悲劇開始
Ti7 風颱暝我早產出世
A 公怨嘆，香火tui3 我斷--去
A母滿月就抱我離開
日--時aiN7 我ka7 人洗衫
暝--時ti7 孤燈下kha，替人做衫
早前e5 記智親像霧霧e5 舊影片
M7 敢hou7 朋友到ti7 厝--nih
M7 敢hou7 人知iaN2 lan2 無辜e5 過去
Kan-taN 想beh 脫離m7 敢回想e5 gin2-a2 時
M7-bat 糊藥e5 孔嘴
埋ti7 我e5 心肝iN2--nih 

Ti7 異鄉流浪，續接新e5 人生
接你e5 業，做婦科醫生
新e5 家庭tu2-tu2 起頭
丈夫就嫌我工作過頭
Ta-ke 嫌我boe7-hiau2-tit 顧家
Gin2-a2 ai3 我chiap8-chiap8 kap in 做夥
A母有時寫phoe 來
Na2 準teh 怨嘆我無kap i ti7--teh 
Ti7 病院當值，無睏e5 暗暝
看你e5 像（siong7)
目屎溢到目kiN5
真正ng3 望你khia7 ti7 身軀邊
Hou7 我親像別人e5 cha-bou2-kiaN2
有老pe7 thang 疼
有老pe7 kap 我分享
所有e5 失落kap 理想

Khng3 1 蕊黃菊花
Khng3 boe7 落對你e5 siau3 念
我e5 心思親像輕輕e5 花蕊
Te3 風飛--去，到ti7 天頂
我boe7 赴見面e5 老pe7 身邊
Ti7 你bat 流血倒--落e5 所在
Ti7 我bat 悲傷離開e5 故鄉
Ng3 望出頭天e5 時日
我iau2 會赴看--見


二：百合花e5 青春


Khng3 1 枝百合花
Khng3 boe7 落對你e5 siau3 念
我e5 青春親像純白e5 花蕊
Tu2-tu2 開花就hou7 人at-chih8 

Lan2 新婚2月日e5 早起
銃聲擾亂台北圓環e5 春天
Ti7 病院kap 談判會議來來去去
你罕得kap 我相見
Hit 暝lan2 用身軀相安慰
山谷e5 霧親像被（phoe7)，ka7 lan2 包圍
溫暖e5 溼氣hou7 lan2 kiong5-beh 絕氣
也m7 願ka7 目chiu thi2 開
房間門hiong5-hiong5 hou7 人long3開
兵a2 kiah8 銃ka7 你拖--去
連外衫也m7 hou7 你換
眠床邊kan-ta chhun 1 雙chheng2-thoa
Siang7 暝.我上尾pai2 洗你e5 身軀
Tui3 白siak-siak e5 kha-chiah 
摸銃子thang3--過e5 血跡
深到摸無底e5 孔嘴
永久khap8 ti7 我e5 記智
目屎無流半滴
絕望hou7 我e5 心冷ki-ki 
Hou7 我e5 目chiu kou-ta5 na2 柴
Au5 叫也boe7 出聲
驚惶sok-an5 我e5 聲帶
我e5 心boe7 koh 唱歌
Ti7 無盡pong7 e5 暗暝
1 粒種子無人看--見
Tiam7-tiam7 ti7 我e5 腹內puh-iN2  

Gin2-a2 ti7 風颱暝早產出世
「Ah！Cha-bou2--e5!」
你e5 老pe7 聽--著就haiN3 頭離開
外家勸我量早改嫁
講好勢，gin2-a2 滿月就送hou7 人飼
半暝嬰a2 啼哭
我抱i 行到窗a2 口
看i 滿足suh 奶，靜靜睏--去
我e5 目屎流到耳a2 kiN5 
M7甘ka7 i 抱離開身邊
Hit-tiap8 我覺醒：
Gin2-a2 是我ai3 poe7 e5 十字架
是lan2 bat 相疼e5 印記
是絕望中獨一e5 ng3 望
苦thang3 中上大e5 歡喜

50年親像大水流--過
我e5 青春ti7 thoah 枋頂面noa2--過
Tui3 半暝針線e5 孔縫nng3--過
Cha-bou2-kiaN2 漸漸大han3 
親像你，有烏白分明e5 目chiu 
凡事有ka-ki7 e5 判斷
細漢i kap 我去替人洗衫
賣麥芽膏--e5 tiaN7-tiaN7 送hou7 i 糖a2 
有1 日，gin2-a2 問我：
「你kap 賣麥芽膏--e5 結婚kiam2 好？
An2-ni 我tak8 日long2 有糖a2 thang 食」
續接i 講細細聲
「An2-ni 我也有1 個pa-pa thang 疼我」

Cha-bou2-kiaN2 大han3
無輸hou7 cha-pou gin2-a2 
Kap 你kang7 款，做婦科醫生
Ti7 外國開業，生kiaN2 定居


雖bong2 siau3 念，iau2 是我最大e5 安慰
我猶原守（chiu2)ti7 山kha e5 厝--nih 
50年後chiah 行入街市
Khia7 ti7 你phah 拚有份e5 記念碑
頭1 pai2 由在目屎teh 流
Ti7 眾人面前
出聲為你啼哭
頭1 pai2 
我e5 kha-chiah khia7 theng5-theng5 
50年e5 拖磨無hou7 我le5 頭
久年聽候（theng3-hau7)e5 正義這tiap8 chiah 到：
Lan2 e5 犧牲m7 是罪證
是歷史永久e5 見證
親像點toh8 e5 火把
照過天.光前e5 曠野

Khng3 1枝百合花
Khng3 boe7 落對你e5 siau3 念
Lan2 e5 青春親像清白e5 花蕊
開ti7 久長所疼e5 土地
受at-chih8 也無怨悔



【作者講--e5:這組詩有2 首。寫作e5 靈感是tui3 二二八受難者遺族郭勝華醫師得--來-e5。10外年前ti7 美國e5 Michigan大學，我ti7 《台灣文化》雜誌讀著i 寫e5 文章，siau3 念i e5 老pe7 郭章垣醫師。Hou7 我真感動。年久月深，文章e5 細節已經記boe7 清楚。總是歷史資料欠缺e5 所在，tu2 好用文學e5 想像來補充。另外我也khia7 ti7 郭章垣醫師e5 婦jin5 人e5 角度，來寫第 2 首詩。】

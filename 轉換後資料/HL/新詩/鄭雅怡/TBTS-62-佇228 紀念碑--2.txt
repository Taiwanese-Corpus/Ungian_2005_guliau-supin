佇228 紀念碑--2

囥一枝百合花，
囥未落對你e5 思念。
我e5 青春親像純白e5 花蕊，
抵抵開花就讓人at折 。

咱新婚二月e5 早起，
槍聲擾亂台北圓環e5 春天，
佇病院及談判會議來來去去，
你罕得及我相見。
彼暝咱用身軀相安慰。
山谷e5 霧親像被， ka7 咱包圍。
溫暖e5 溼氣互咱強欲絕氣，
也呣願ka7 目睭展開。
房間門雄雄互人撞開，。
兵仔𧪄槍ka7 你拖去。
連外衫也呣互你換，
眠床邊只單剩一雙淺拖。
同暝我上尾擺洗你e5 身軀。
從白siak-siak e5 腳脊，
摸槍子通過e5 血跡。
深到摸無底e5 孔嘴，
永久磕佇我e5 記持。

目屎無留半滴。
絕望互我e5 心冷ki-ki ，
互我e5 目睭枯乾若柴。
號叫也未出聲。
驚惶束an5 我e5 聲帶，
我e5 心未閣唱歌。
佇無盡磅e5 暗暝，
一粒種子無人看見，
恬恬佇我e5 腹內發芛。

囡仔佇風颱暝出世。
“啊， 查某e5 ！”
你e5老父聽著就haiN3 頭離開。
外家勸我量早改嫁，講好勢，
囡仔滿月著送互人飼。
半暝嬰仔啼哭，我抱伊行到窗仔口，
看伊滿足吸奶， 靜靜睏去。
我e5 目屎流到耳仔墘，
呣甘ka7 伊抱離開身邊。
彼霎我覺醒：
囡仔是我欲揹e5 十字架，
是咱捌相疼e5 印記，
是絕望中獨一e5 盼望，
苦痛中上大e5 歡喜。

五十年親像大水流過。
我e5 青春佇thoah板頂面揉過，
從半暝針線e5 孔縫穿過。
查某囝漸漸大漢，
親像你，有黑白分明e5 目睭，
凡事有家己e5 判斷。
細漢伊及我khi 替人洗衫，
賣麥芽膏e5 定定送互伊糖仔。
有一工囡仔問我：
“你及賣麥芽膏結婚豈好 ？
按呢我逐日攏有糖仔通食。”
續接伊講細細聲，
“按呢我也有一個爸爸，通疼我。

查某囝大漢，無輸互查甫囝仔，
及你共款，作婦科醫生。
佇外國開業，生囝定居，
雖莽思念，猶是我上大e5 安慰。
我猶原守佇山腳e5 厝裡。
五十年後才行入街市，
徛佇你打拚有份e5 紀念碑，
頭一擺由在目屎teh流。
佇眾人面前，
出聲為你啼哭。
頭一擺，
我e5 腳脊徛挺挺，
五十年e5 拖磨無互我犁頭。
久年聽候e5 正義這霎才到：
咱e5 犧牲呣是罪証，
是歷史永久e5 見証，
親像點著e5 火把，
照過天光前e5 曠野。

囥一枝百合花，
囥未落對你e5 思念。
咱e5 青春親像清白e5 花蕊，
開佇久長所疼e5 土地，
受at-折也無怨悔。

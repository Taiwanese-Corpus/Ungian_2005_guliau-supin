

學鵁鴒
許正勳
出世落塗食母奶
阿娘教我講台語
頭戴台灣天
跤踏台灣地
嘴飲台灣水
三頓攏食台灣米

少年學堂去讀冊捌字
放撒(sat)母語不得已
外來政權數(siau3)想斬斷咱根基
迫阮愛講北京語

大學主修是德語
教冊學堂講英語
助講徛台攏嘛用母語

歲頭食到五十二
嘴講父母語
手寫台語詩
心情足歡喜
生活誠趣味

──1998. 6. 20　佇府城台南

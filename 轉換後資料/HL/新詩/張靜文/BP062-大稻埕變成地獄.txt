大稻埕變成地獄e hit 場夢

張靜文 


傷心e5 鬼魂
Ka7 ka-ti7 tai5 ti7 深深e5 塗肉內
M7 敢去ka7 想
Ma7 m7 敢講hou7 kiaN2 孫a2 知

有1年  春天tu2-chiah 來e5 時chun7
大稻埕變成地獄e5 hit 場夢
Hit 場夢
醉入a公e5 haiN3-thau5-a2 底
Hit 場夢
睏入去a-ma2 khng3 嫁妝e5 柴箱a2 內

A-ma2 講  雙連有1 間寡婦厝
Hit 暗了後
日暝hau2 聲long2 無停
A 公從來m7 願講起
Tak8 日theh8 1 支酒矸a2
Khu5 ti7 港kiN5-a2 邊
等待有1 工
I e5 兄弟liau5 過淡水河底
Koh ham7 i hoah 拳lim 酒

心碎e5 台灣人
Ka7 ka-ti7 藏ti7 中國人chhoe7 無e5 所在
無意滴--落e5 目屎
是為著beh ak lan2 心愛e5 土地
M7 知影siaN2-mih 是委屈kap 怨慼
Tiam7-tiam7 等待ka-ti7 thang 好做主e5 日子

Hit 1 年e5 6 月初4
電視long2 teh poaN 中國人an2-choaN2 thai5 中國人e5 畫面
台灣島頂e5 芋a2 kap 番藷
有e5 jim5 lak 袋a2
有e5 分目屎
為著中國teh 怨嘆

A-ma2 khia7 ti7 gun2 身軀邊講
Gong7 gin2-a2  mai3 艱苦
  中國政府long2 是an2-ni--lah
Lan2 台灣人艱苦這款tai7-chi3 無lou7-iong7

【作者是非靜書房e5 張?文】






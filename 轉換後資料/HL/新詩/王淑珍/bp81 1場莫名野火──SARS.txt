∮BONG報選詩

1場莫名野火──SARS
王淑珍
1場莫名野火
Hou7 人號做中國肺炎e5 災瘟
Ui3 中國燒到香港
燒到Canada
燒到越南
燒到菲律賓、新加坡
無人知iaN2 SARS火母
到底ti7 時開始
ti7 人命臭賤e5 hit 口灶悶燒？

Chit 場莫名野火
Un5-un5-a2 燒
Tauh8-tauh8-a2 引
無tiuN 無ti5
Hiong5-hiong5 火toh8炎
炎炎燒、直直燒
Si3-ke3 thoaN3 燒
Na2 燒na2 thoaN3
Na2 thoaN3 na2 燒
無議誤
終也燒thoaN3 到台灣
Ui3 寶島北peng5 燒到南peng5
Ui3 和平燒到長庚
Chit 場莫名野火
到底怎樣chiah e7收煞？

Che7-che7 無辜人民活活燒--死
勇敢醫護ti7 前線白白犧牲
是phah 火siuN 慢？
是水龍車故障？
是消防隊訓練無夠額？
是無知大意輕敵？
中央地方政策亂！
病院醫療系統亂！
社會失倫理道德亂！
買無嘴am 人心驚惶
Iau2 koh-khah 亂！

Chit 場SARS莫名野火
Iau2-boe7 phah hoa
另外1場野火koh 起
台灣hou7 人拒絕ti7 WHO門外
孤立無助！
中國「同胞」giang3 牙冷笑
無情對待！

台灣人--a！
SiaN2-mih 時chun7 chiah e7 覺醒？
Lan2 e5 尊嚴ti7 toh 位？
Lan2 e5 性命價值幾sian2 錢？
無性命共同體國家觀念
iau2 ti7 夢中e5 台灣人--a！
Lan2 無資格怨嘆
無應該族群鬥爭
Lan2 kan-taN 有義務做tin7 phah 拚
早日hou7台灣giah8頭khia7 theng5-theng5
Khia7 ti7 國際e5 面頭前！

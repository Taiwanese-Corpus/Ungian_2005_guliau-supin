
火金姑
劉文琴
聽阿母定定講起
佇伊細漢時
火金姑　佇暗暝
飛過來　飛過去
伸手欲掠滿滿是
親像天頂的流星
伴伊度過少年時

即馬伊是
飛對佗位去
阮攏毋捌看過伊
問未煞的為啥物
陪阮三十幾冬的年紀
目睭金金chhoe7到近視

街仔路的車燈啊
早就二十四小時
駛到giong7欲有百四
將阿母的火金姑撞撞死
害阮的囡仔時
無火金姑
飛來閣飛去

阮的夢
嘛毋知
飛對佗位去
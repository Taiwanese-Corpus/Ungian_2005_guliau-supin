阿母e5心聲
(七字仔詩(
謝金梅

老伴放我做伊去
囝兒不孝又無義
田園厝地分乎虬
放我不睬又冷語
講我假siau2無藥醫
boeh送我到養老院
心肝真是無願意
M7知boeh怎來應伊

只好theh8起小行李
Toe3伊去到養老院
個個攏ma7真好意
親像chit位老大姊
kah我仝款無捨施
恁也hou7囝來遺棄
暗時翻來又翻去
較想ma7舊枕頭味
養老院是無舒適
食物m7知啥滋味
Ma7無親切老厝邊
boeh轉去門鎖死死
呼叫女兒e5名字
查某囝想幫助您
阿兄阿嫂無同意
若無妳be7轉去飼

查某囝是真歡喜
可是單身e5女兒
日時koh愛做生理
賺錢來維持家己
只有每個假日時
飛去您e5身軀邊
M7是女兒無愛你
請你原諒不孝女
養老院真無講理
Ka7我縛佇老人椅
講是驚我poah8倒去
敢有chit款e5歪理
子女來看三不時
新婦攏無來探視
Ka7我當做若白痴
驚我轉去膏膏纏

我boeh拜託月娘你
土地公ma7湊保庇
好心幫阮來通知
叫囝將阮帶轉去
M7通koh再來延遲
無就帶我去陰司
kah阮老伴重出世
無愛tiam3-chia被凌遲




阿花也一年嫁廿四個尪

黃傳家

嫁著一個臭頭仔尪，捻棉被來塞鼻孔。

嫁著一個青暝仔尪，梳妝打扮無彩工。

嫁著一個蝦龜仔尪，歸工喘氣未輕鬆。

嫁著一個塞鼻仔尪，香水洗面嘛毋知。

嫁著一的缺嘴仔翁，食飯pe未入嘴孔。

嫁著一個無牙仔尪，開嘴看著咽喉孔。

嫁著一個跛腳仔尪，行路親像咧跳童。

嫁著一個瘸手仔尪，沿路那行那挨人。

嫁著一個况腳仔尪，道舉柴刀斬腳胴。

嫁著一個矮古仔尪，燒香點火請別人。

嫁著一個橈痀仔尪，歸暝翻身像地動。

嫁著一個貧憚的尪，身軀免洗擋三冬。

嫁著一個做田的尪，日落日出無看人。

嫁著一個thai5豬仔尪，無油炒菜真正香。

嫁著一個賣蚵仔尪，看有食無鼻臭臊。

嫁著一個討海仔尪，三更暝半弄灶孔。

嫁著一個博筊仔尪，逐工相拍揪頭鬃。

嫁著一個散赤仔尪，米甕見底三頓空。

嫁著一個種菜仔尪，有菜通食閣有蔥。

嫁著一個老芋仔尪，煮飯洗衫伊總擔。

嫁著一個警察仔尪，煩惱暝日守空房。

嫁著一個好額人尪，無疑去做採花蜂。

嫁著一個拍金仔尪，全身頭尾金噹噹。

嫁著一個緣投仔尪，三工無食心輕鬆。

註：

橈痀 (khiau ku)：駝背。
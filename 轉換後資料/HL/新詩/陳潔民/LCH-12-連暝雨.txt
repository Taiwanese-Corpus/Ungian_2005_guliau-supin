

連暝雨

  陳潔民

暝，一直落雨
伊的心情澹糊糊
路燈檸檬色的光影
亦乎沃到霧煞煞
連暝雨，雨連暝
伊憂愁的面容
像落未停的大雨
像烏陰罩稠的天色
赫呢苦楚
雨聲，滴滴答答
沃佇幼幼的樹葉
沃佇呅呅的花蕊
沃佇軟軟的草埔
一滴滴
一聲聲
攏是伊思念的心聲
位暗時落到天光
攏無停睏的按算
雨，到底是落佇佗？
無落佇烏黃的土腳
無落佇蔚藍的海岸
無落佇碧綠的山屏
攏總落佇伊的
心肝

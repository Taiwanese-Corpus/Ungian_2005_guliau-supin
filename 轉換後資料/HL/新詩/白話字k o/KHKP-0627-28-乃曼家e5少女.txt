
乃曼家e5少女
1.古早有一大強國，
所在是ti7猶太國；
名字稱呼做亞蘭，
濟濟大河kap名山。
2.Chia e5土是真肥sui2,
當時列國排頭位；
花草樹木極茂盛，
外人ai3看這號景。
3.有山名做黎巴嫩，
遠遠相對是黑門；
頂面攏種柏香木，
算是樹中好料作。
4.大馬色是in京城，
樓臺高塔kai3有名；
雕刻畫像真正sui2,
建築贏過真濟位。
5.我今m7免詳細論，
且講國中一將軍；
名字稱呼叫乃曼，
真神用伊平大難。
6.一生做人真英雄，
得著君王所重用；
可惜後來受不幸，
全身發生thai2-ko病。
7.隨請名醫來調治，
空費錢銀be7 thang醫；
因為這病是真惡，
內面發出有大毒。
8.早batkap以色列戰，
掠著一個女少年；
刁持chhoa7到伊e5厝，
Hou7伊做kan2差雜事。
9.少少年年離本鄉，
離別親人kap爹娘；
若有兄弟kap姊妹，
Be7 thangkapin koh作伙。
10.Ti7-chia滿面所看見，
攏是生疏失謙卑；
獨獨真神無不在，
做伊子兒伊真ai3。
11.其中有奧妙e5意，
我旦不得不講起；
著知乃曼本有力，
染著癩哥心phah結。
12.真神特意beh感化，
Beh用少女thang傳話；
有對伊e5主母講，
我想主人e5苦痛。
13.只有阮國e5京城，
一位先知真出名；
的確會醫這款病，
請著起身tui3 hia去。
14.乃曼實在chhoe7無法，
醫生亦無甚mih訣；
旦對少女這句言，
要意奏明ti7王前。
15.亞蘭e5王hit一時，
命令將軍緊緊去；
續寄批hou7以色列，
所寫詳細話koh切。
16.乃曼起身無延遲，
也帶真濟金kap物；
存心向望會緊好，
M7驚艱苦m7驚勞。
17.Giau5疑是teh chhoe7空隙，
拆破衣裳攏boe7食；
朝內人神一續一，
亦是全部boe7曉tit。
18.佳哉有以利沙聲，
安慰君王m7免驚；
吩咐著到我所在，
伊知有先知才來。
19.乃曼一聽這號言，
Liam5-piN坐車到門前；
Teh想伊beh走出來，
替求天頂大主宰。
20.然後才摸所患處，
Thai2-ko就thang得醫除；
不料以利沙用法，
只有差人來傳說。
21.叫伊著去約但河，
洗浴7擺就會好；
乃曼一聽這號話，
怒氣沖天ai3回家。
22.想阮大馬色京都，
法發kap亞巴拿河；
比lin2 chia e5水較清，
Hia洗更koh較合用。
23.好得跟toe3--e5近前，
好膽對伊直講明；
設使先知有命令，
會醫你病是確定。
24.況koh只講洗身軀，
深願主人無躊躇；
乃曼tui3 chia果然去，
洗了7擺好離離。
25.到好身體若幼童，
光光滑滑真健康；
心內有想到真情，
M7是河水會治病。
26.無m7是ti7宇宙內，
真神耶和華存在；
正是這族e5上帝，
恭恭敬敬獻大禮。
27.無料這位大先知，
再三m7收ka7伊辭；
情願刻苦過光陰，
M7-ai3發財抱富心。
28.當時乃曼心通達，
決心m7 koh拜菩薩；
設使be7曉有錯處，
Beh求真神施寬賜。
29.大聲吟詩o-lo2主，
一路感謝伊仁慈；
這款thai2-ko會得醫，
人人都是看做奇。
30.只因少女e5一句，
將軍重擔thang脫除；
Chia起少女生活路，
都受主人深愛顧。
31.現今奉勸各少女，
第一著敬畏上主；
雖是tu2著有試練，
莫tit心冷想厭sian7。
32.著知真神e5奧妙，
的確賞賜你才調；
不論有到啥所在，
離親離戚本m7-ai3。
33.真神用全心服事，
凡事會得伊安排；
時刻m7-thang失機會，
熱誠kap主相交陪。
34.M7-thang推辭be7曉講，
有時一句也合當；
又koh莫想我幼chiN2，
驚了叫人叫be7醒。
35.試看這位大英雄，
Tui3 ti7少女一言中；
身體thai2-ko得救治，
Lin2想這事kaN2無奇。
36.況koh做人雖少年，
講出實在正經言；
Hou7人會得thang明白，
會生效果大有益。
37.現時人人thai2-ko毒，
就是靈魂e5罪惡；
緊緊著去報人知，
Chhoa7到主e5所在來。
38.因為救主大慈悲，
Beh將罪孽除到li7;
實心確信主權能，
將來一定受大榮。
(台灣教會公報第627~628號，1937年6~7月)
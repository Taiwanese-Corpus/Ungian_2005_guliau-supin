
慶賀禧年 e5詩
（中會議定舊年11月21號逐所在e5教會著做慶賀禧年會，也有託重巴牧師備辦1張順序單，hou7逐所在讀e5聖冊kap吟詩攏著相同。就請吳文彬先生寫一首e5詩，做hit 日e5路用。寫了寄來府城，m7-ku2 牧師已經去日本，就無接著。今將hit 首e5詩印ti7 下底hou7 逐家看，也thang 數念吳文彬先生；雖然伊今無ti7-teh，咱iau2-ku2若親像teh 聽伊e5 話。）

1.台灣真理e5起頭，
源tui3英國長老教：
長老教會眾信徒，
甘願克己疼耶穌。
2.準心想beh救靈魂，
備辦福音救靈船；
募集緣金千萬圓，
就請牧師過台灣。
3. M7-na7救人脫罪過，
亦ai3醫病e5艱苦，
就kah醫生辦藥材，
續kap牧師做伙來。
4.離開父母kap兄弟，
Tah船過洋千萬里，
若船去桅koh 失舵，
隨風飄流在海外。
5.終身用心交上帝，
M7 驚生死e5關係，
就到台灣e5旗後，
才來設立救世教。
6.人地生疏心茫茫，
面貌音語不相同，
企起、lim 食kap衣裳，
人情禮貌無親像。
7.Ai3 beh 交陪無法度，
起頭實在大艱苦，
後--來學話到精工，
才會kap人來交通。
8.Ai3將上帝e5恩賜，
報人信靠救世主。
可惜人心受迷惑，
煞kap道理做對敵。
9.講東講西話色濟，
嫌人拜番e5上帝，
種種窘迫難講起，
後--來那知那歡喜。
10.上帝恩典一發大，
拜堂那設那開闊。
M7-na7了工koh了錢，
已經歷過50年。
11.逐等學校有設立，
Hou7 人利便thang 學習，
指迷 入悟法度濟，
Hou7咱會曉拜上帝。
12.上帝恩典極奇大，
咱著感謝攏無煞；
英國信徒大仁愛，
咱著紀念在心內。
13.M7-thang 忘恩koh背義，
An2-ni 正是有合理；
我做幾句來顯明，
向望大家著感情。
14.合該企牌 報人知，
亦thang 流傳到代代，
將in疼主來記載，
詳細刻ti7 hit 石牌。
15逐代信徒若有義，
Ai3看石牌e5所記；
做詩不過是大略，
無thang 逐項講斟酌。
16若ai3逐項講詳細，
著去講究hit 號冊；
咱今紀念che 日子，
逐家同心teh歡喜。
17天父疼痛極奇大，
勸lin2 逐家相引 chhoa7 ，
救主流血做中保 ，
咱信應該結仙果。
 (台灣教會報第370卷，1916年1月) 

約瑟歌
鹿港 李本
1.早有1人名叫約瑟，
Tiam3 ti7 迦南行孝大德，
Toa3父e5家年近17，
兄弟照排算第11。
2.雅各到老才生約瑟，
比疼眾子溺愛到極，
就ka7約瑟做出sui2 衫，
眾兄看了歹話相加。
3.頭擺夢中kap兄ha5 稻，
眾兄所ha5圍拜左右，
二擺koh夢日月kap星，
父兄心內聽了逆耳。
4. 一日眾兄To-tan飼羊，
約瑟奉命就去山場。
眾兄遙看小弟beh 到，
想出計策坐teh 聽候。
5.流便為著骨肉至親，
Ai3救小弟去見父面，
曠野中間tu有礁井，
就將約瑟hiat ti7 hit 底。
6.米甸客商埃及貿易，
謀害小弟猶大計策，
較好賣銀hou7 去埃及，
即時估價值銀20。
7. 流便到井看無約瑟，
衣裳拆破表明sit8-tek，
即時開嘴，囡仔無ti7 ，
大家參詳thai5羊代誌。
8.就用sui2 衫un3 ti7 血內，
差人提去報hou7 父知。
到位就用白賊奸詐，
阮有所得你子e5衫。
9.雅各看了深信無疑，
野獸咬食碎骨分屍，
即時拆衫傷悲穿麻，
眾子安慰m7 願放寬。
10.米甸客商去到埃及，
法老侍衛上帝設立。
客商就賣約瑟hou7 伊，
佳哉得著上帝保庇。
11.侍衛加恩跟隨身邊，
家內全權攏交代伊。
侍衛所做合上帝志，
田園厝宅得著福氣。
12.約瑟少年真有膽力，
用好贏歹免致誘惑，
全心靠主真有智識。
不幸受屈關監譴責。
13.主人無別是非曲直，
就關約瑟受氣真實，
佳哉監中受主保庇，
安然無事監犯掌理。
14.法老人酒政、膳長，
偶然犯罪監中憂傷。
兩人像暝夢見兆頭，
意思不解無好容貌。
15.約瑟入監問是啥事，
逐家所夢無人thang 猜。
約瑟聽夢心內曉理，
就應攏是上帝默示。
16.酒政、膳長自夢直訴，
約瑟詳細解明正誤。
C酒政所夢樹有3 枝，
Puh 芽發iN2 開花結子。
17.法老酒杯ti7 我手內，
果子捏汁奉去服事。
解明3 枝就是3 日，
召你出監復到原職。
18.著記得我得志地步，
法老面前替我分訴，
救我脫離牢獄重擔，
無冤受屈被人關監。
19.膳長聽見所占真gau5,
我置3個白匡置頭，
匡底法老所食e5肉，
Tu遇飛鳥hou7 伊所咬。
20.約瑟就別，3 匡3 日，
Hou7 你出監調查真實。
3 日法老請人設筵，
攏召出監真實果然。
21.酒政復職提杯進前，
膳長調查tu著重刑。
Hit日約瑟兆頭所占，
到ti7 這時攏總應驗。
22.埃及國號稱呼法老，
暝間得夢滿sim3 m7 好，
天光就召博士gau5 人，
各人占夢攏無相同。
23.酒政舉薦希伯來人，
約瑟1人所占穩當。
即時就召約瑟出監，
代先備辦剃頭換衫。
24.就入王宮法老召見，
隨時講明所夢奇異，
Hit-tiap8我看埃及河邊，
有牛7隻tui3 河peh 起。
25.體肥koh sui2 khe3 草ti7 田，
也有7隻khiap-si3兼瘦，
瘦牛吞食7隻肥sui2,
路尾吞了猶原那鬼。
26.二pang koh夢phaN3 kap teng7粟，
7穗ta5 瘦tang風所迫，
後--來teng7粟hou7 伊吞食，
忽然知醒心肝gong5-ngiah8。
27.約瑟聽了明白透徹，
盡占年冬好歹分別，
7隻肥牛好冬7 年，
Teng7粟7穗相同 ki2-gi7。
28.瘦牛7 隻ta5 se3  7 穗，
7 年飢荒大意相對，
che 是天頂上帝默示，
代先tui3你法老通知。
29.法老聽了心受感激，
盡在o-lo2 gau5 兼智識；
隨時賜權hou7 伊治理，
就將宰相來敕封伊。
30.Hit 時續立歸群總督，
設法照顧治理本國；
好冬7 年用二抽1，
歹冬到期就免喪失。
31.法老遍行埃及4方，
7年好收積聚粟倉；
轉眼算--來續接歹冬，
四界欠食米糧空空。
32.雅各真知埃及有粟，
就叫眾子求糴即刻；
逐家到位跪拜約瑟，
眾兄m7-bat 約瑟明白。
33.約瑟追記早前所夢，
目屎流落實在苦痛；
故意試兄反悔前非，
刁難西緬暫留勿歸。
34.著chhoa7 小弟便雅憫來，
憑據所講才有實在；
大家參詳希伯來音，
講起歸罪就是現今。
35.求糴了後回歸迦南，
將che 事情kap父相談；
若趁所命koh去就thang，
雅各聽了心肝振動。
36.經過無久米糧食空，
Kap子議論求糴kiam2 thang；
猶大致意chhoa7 便雅憫，
發糴hit 人就會相信。
37.眾子求父雅憫保舉，
就辦禮物向前直去；
無久隨到埃及國都，
兄弟相見久久欣慕。
38.約瑟看見小弟e5面，
就命管家設筵請--in；
約瑟用禮款待加倍，
大家就驚相kap認罪。
39.約瑟安頓眾兄好勢，
為著小弟情重流淚；
Hit日兄弟共享筵席，
實在福氣koh做伙食。
40.極早就命眾兄回家，
偷囥銀杯便雅憫袋；
離城無遠使者追jip，
講in酒杯啥事收入。
41.誰人囥物罪應著歸，
隨時趕緊粟袋thau2開；
就chhoe7 到便雅憫袋內，
銀杯果囥，逐家悲哀。
42.Hit 時逐人家己認罪，
反悔前非這時機會；
大家就將事實分訴，
實在照款難推半步。
43.約瑟看了心肝不忍，
大聲啼哭真正難禁；
Hit 時相認，我是約瑟；
逐家gong5-ngiah8心大感激。
44.約瑟安慰眾兄莫恨，
上帝差伊埃及地面；
備辦thang 救埃及通國，
續到在地迦南本族。
45.就kap眾兄相抱chim嘴，
啼哭傷心實在有愧；
差in轉--去老父通知，
所疼e5子約瑟是伊。
46.法老聽知約瑟兄弟，
吩咐poaN請老父迎接；
Beh 賜好物兼賜土地，
享受好報約瑟老父。
47.眾子轉--去老父講起，
雅各m7 信心無歡喜；
忽然看著車馬來到；
本身活動若水直流。
48.向前盤過到別示巴，
獻祭上帝保庇全家；
暝間異像上帝顯明，
雅各聽聲liam-piN近前。
49.上帝本身出聲安慰，
雅各通家得著富貴；
准伊骨頭koh歸本所；
親目看見約瑟地步。
50.經過無久入埃及邦，
總算人數6、70人；
約瑟隨時備辦車馬，
去到歌珊迎接老父。
51.父子真久m7-bat 相會，
大家chim嘴啼哭加倍；
約瑟liam-piN去見法老，
父兄家眷攏到通報。
52.就chhoa7 老父入去王宮，
法老隨時稱伊牧長；
約瑟尊趁法老王命，
供給父兄並無欠用。
53.Koh過幾年雅各致病，
約瑟聽知chhoa7 子來見；
名瑪拿西kap以法蓮。
代先提起做子起見。
54.雅各替子2人祝福，
Hou7 伊後日享迦南國；
Hit時續召眾子進前，
後日情形一概解明。
55.Che 是雅各12支派，
老父替in祝福告誡；
續講無久伊beh返本，
埋葬塚地Hek-lang5 Hut-lun5。
56.雅各病重欣慕向望，
舉枴敬拜三位一體；
雖然真老熱心kiuN-khiN5，
至死不變善終容易。
57.Hit時吩咐代誌叮嚀，
AN3 頭氣斷去享天庭；
雅各出外算年17，
共享147實。
58.Hit時約瑟憂悶慘傷，
就用香料抹父身中；
約瑟就去見法老王，
請令送屍迦南埋葬。
59.趁父命令Hek-lang5塚地，
雅各安葬攏總照例；
送葬明白埃及回歸，
兄弟真驚穩當受虧。
60.約瑟安慰眾兄好意，
早前所做m7 免提起；
報應是在ti7 主上帝，
M7 是靠我現時權勢。
61.約瑟無久壽數beh到，
吩咐骨頭toa3 轉in兜；
兄弟宗族上帝眷顧，
後--來穩當chhoa7 lin2 出土。
62.伊toa3 埃及93年，
頭尾攏得上帝保庇；
享受100連11歲， 
流傳芳名代代無退。
63.今勸列位相kap來想，
莫學雅各眾子歹樣；
大家謙卑著相尊敬，
才免後日受歹報應。
64.騙人就是欺騙家己，
無合上帝真e5道理；
著求聖神感化扶持，
贊咱一生趁伊教示。
65.著學雅各熱心信主，
並無厭sian7永永久久；
應該專心致志欣羨，
若準看見上帝現現。
66.約瑟模樣逐人著看，
行孝行好攏無貧憚；
一生信主銳志堅固，
親像黃金lok ti7 火爐。
67.咱受聖神極大恩典，
好膽經過重重試煉；
遇著對敵贊咱較贏，
到尾穩當上去天城。
(台南府城教會報第161~163卷，1898年8~10月) 
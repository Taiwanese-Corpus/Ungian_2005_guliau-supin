
嫁娶歌
草屯：賴江
1.現時這句非常時，
社會不時teh 講起；
嫁娶也是非常時，
大家kaN2也攏知己。
2.教會嫁娶oh tu2好，
因為頭腦有較高；
男子beh 娶又娶無，
女子beh 嫁be7 tu好。
3.教會嫁娶真gau5 揀，
致到做親真oh成；
有e5 beh 揀好品行；
有e5 beh 揀較才情。
4.有e5 beh 揀較快活，
驚了嫁出會拖磨；
男子有e5 無tang3 娶，
姑不chiong 去娶會外。
5.教會嫁娶較光thang，
人無信用ti7 媒人；
比咱較好才 beh 放，
無想咱是啥號人。
 
6.論到教會做親情，
不止利便thang 探聽；
信心品行有烏影，
Beh 做有時做be7 成。
7.又koh 有e5 無理解，
無想咱企啥所在；
娶看仙女thang 落來，
嫁看博士抑秀才。
8.男子無beh 家己評；
娶beh 高等女學生；
女子無想甚mih等，
Beh 嫁博士抑醫生。
9.女子有e5 tui3 oh嫁，
年歲年年一直濟；
有有囥到30歲，
合共kaN2有數百--個。
10.人說男子m7 認憨，
這句俗語to 也通；
娶beh 仙女無tang3 chong5,
Beh 娶千金無tang3 摸。
11.又koh 女子m7 認bai2,
這句e5 話也實在；
做親若是無大概，
誤了青春直直來。
12.教會女子chhun真濟，
王倚牧師e5統計；
M7-ku2 beh 娶ohtu好，
Beh嫁又teh 揀to 無。
13.我想做親著大概，
M7 免beh 揀人東西；
咱若信仰來企在，
好歹境遇做伊來。
14.我想做親著覺醒，
M7 免beh 揀偌ni7 甜；
圓人會扁，扁會圓，
散hiong kiam2著be7 chhun錢。
15.我想做親ai3 等對，
M7 免beh 揀偌ni7 sui2;
抑是beh 揀偌懸位，
若有等對be7 克虧。
16.女子講是菜子命，
這句e5話是有影；
Kiam2無嫁hou7 富貴子，
到尾去落乞食營。
17.有e5 娶去真散hiong， 
後--來年年那chhun長；
有e5 娶--去會出中，
經營生理做大商。
18.我想嫁娶是為難，
咱beh 揀人，人揀咱；
男子濟歲無相干，
女子濟歲真為難。
19.為著教會oh嫁娶，
濟濟做出ti7 會外；
宗教無像艱苦toa3,
教會損失是真大。
20.我寫嫁娶e5問題，
驚了紙面e5關係；
教會序大tau3 提攜，
打破婚姻e5 難題。
 (台灣教會公報第606卷，1935年9月) 
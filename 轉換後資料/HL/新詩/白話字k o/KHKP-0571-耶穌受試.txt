
耶穌受試
章王油
（調用「Save by grace,」作曲者Geo,c Stebbins）
1.聖神chhoa7 耶穌到曠野，
Ti7 hia 40暝日禁食；
魔鬼來試上帝聖子，
叫伊用石頭變做餅；
耶穌應講：人e5活命，
M7-na7 倚靠這款e5餅；
只靠上帝所出e5話，
上帝以外無人會做。
2.第2擺，魔鬼koh進前，
Chhoa7 主到聖城e5殿頂；
講伊若是上帝e5子，
Tui3殿頂tio5 落也免驚；
耶穌應講：莫tit 試主，
因為聖經有記1句；
魔鬼有時會引聖經，
主引起別節來得勝。
3.第3擺，魔鬼顯手段，
Chhoa7耶穌到極懸e5山；
用逐國榮華來引誘，
講若拜我就交你手；
耶穌應講：撒旦退--去，
論主上帝你著拜伊；
魔鬼誘惑攏無成功，
然後天使就來敬奉。
4.上帝e5子耶穌基督，
魔鬼真愛伊犯罪惡；
何況信e5人ti7 今世，
應該提防in e5詭計；
耶穌已經較贏魔鬼，
咱倚靠伊就免驚畏；
大家若記tit 這層事，
Kap魔鬼交戰就免輸。
 (台灣教會公報第571卷，1932年10月) 
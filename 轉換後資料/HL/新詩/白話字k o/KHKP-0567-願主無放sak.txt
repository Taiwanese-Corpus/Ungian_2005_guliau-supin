
願主無放sak
蔡培火
1.獨一至尊e5上帝，你是阮人e5天父，
萬物攏受你創造，萬事攏歸你統制，
願主無放sak，台灣也是屬你e5 ，
願主無放sak，台灣也是屬你e5 。
2.玉山就是新高山，天父hou7 伊到hiah 懸，
山頂天光hiah-nih8 早，山下m7-thang hou7 chiah 慢，
願主無放sak，用你e5 光來照阮，
願主無放sak，用你e5 光來照阮。
3.清清雨水tui3 天落，濁水溪流真正濁，
父所賞賜本清氣，Tui3 阮e5 罪變m7 好，
願主無放sak，賞賜氣力thang 改過，
願主無放sak，賞賜氣力thang 改過。
4.亞當犯罪ti7 樂園，世間tui3 hia 就無光，
阮若iau2 beh toe3 伊去，罪e5價錢著擔當，
願主無放sak，叫阮趕緊越倒轉，
願主無放sak，叫阮趕緊越倒轉。
5.聖子耶穌替阮死，萬般罪惡攏消除，
逐家m7 免koh 可惱，天堂門路已經開，
主無放sak 阮，Hou7阮好膽進入去，
主無放sak 阮，Hou7阮好膽進入去。
6.今阮tang5心企ti7-chia，迫切懇求罪得赦，
父若ai3阮做獻祭，有主chhoa7 阮阮感謝，
主無放sak 阮，只願台灣做聖城，
主無放sak 阮，只願台灣做聖城。

(台灣教會公報第567卷，1932年6月) 
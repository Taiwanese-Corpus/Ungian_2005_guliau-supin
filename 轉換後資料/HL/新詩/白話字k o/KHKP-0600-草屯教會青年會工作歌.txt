
草屯教會，青年會工作歌
賴江
1.總會e5 時有議決，
Beh hou7 青年較活潑；
提倡青年學演說，
大家會tit 較奮發。
2.1月1擺e5 講演，
1組3名teh 鍛練；
題目隨人家己選，
聽眾聽了攏be7 sian7。
3.牧師做阮e5 顧問，
好歹公然ka7 評論；
題目講了若是好，
Tang5眾起來ka7 o-lo2。
4.會員組織佈道隊，
宣傳福音ti7 逐位；
本庄所有e5館內，
報揚道理hong5齊知。
5.現時逐位真希望，
Ai3 阮逐家去hia 講；
替阮設備好所在，
又koh 好禮來招待。
6.講完逐家真ai3講，
為主做工m7 驚憨；
雖然紳士來teh 聽，
好膽宣傳攏無驚。
7.組織1團共5名，
去到竹南講hong5 聽；
部長本居是竹南，
Ai3 阮去hia 做主工。
8.附近頭份有教會，
大家有去ka7 相chhoe7;
傳道先生來幫贊，
代先替阮來紹--介。
9.阮就輪流起來講，
大家聽了真希望；
聽到真暗be7 tuh-ku，
講是千指e5一遇。
10.不才簡單寫chiah--e5,
因為紙面e5 關係；
祈求聖神來幫贊，
Hou7 阮所做無空空。
(台灣教會公報第600卷，1935年3月) 

宋博士奮興感想歌
草屯賴江
1.救主福音真道理，
傳來台島71年；
可惜教會無興起，
有e5 顛倒teh 衰微。
2.信徒信心ti7 teh 死，
有人禮拜無趣味；
有e5 teh 行歹代誌，
Koh 有結黨爭權利。
3.有人信主無理解，
假冒為善teh 服事；
無惡不作lam7-sam2來，
Koh gau5 批評人東西。
4.有人無ai3 thang 聖經，
禮拜祈禱無熱誠；
怨妒生出歹感情，
Che 是道理看無明。
5.有e5 聖神伊無ai3,
專請魔鬼ti7 心內；
致到信心be7 企在，
無好果子thang 出來。
6.感謝上帝大疼情，
差遣博士來奮興；
Hou7 咱信心koh 堅定，
Teh 行天路那進前。
7.博士奮興真熱切，
責備罪人真激烈；
將咱e5 歹攏排列，
罪惡著ai3 一盡滅。
8.博士講演真拚勢，
1日3回e5 訓示；
攏用聖經巡道理，
開拆真明心歡喜。
9.博士所講e5 大意，
攏著反悔來改變；
逐人攏著重頭生，
教會chiaN3 會端端圓。
10.兄弟姊妹著成聖，
基督教示著實行；
逐家著ai3 好品行，
教會chiaN3 會得復興。
11.逐人著充滿聖神。
魔鬼趕出ti7 外面；
內外拚掃成聖潔，
邪魔鬼計一盡滅。
12.Koh 著為主做見證，
福音傳到逐方面；
每週1回來獻身，
出力拯救台島民。
13.博士這回來奮興，
拯救島民幾若千；
罪惡束縛得thau2 放，
Tui3 ti7 信仰koh 活動。
14.罪惡逐家家己認，
目屎流有幾若chin ；
有e5 kap人有怨恨，
轉--去隨時kapin 親。
15.Koh 有組織佈道隊，
奉獻e5 人1大堆；
Ai3 傳福音ti7 逐位，
引 chhoa7 迷羊得回歸。
16.今日教會攏復活，
不時ai3 吟poe5-leng5-歌；
教會會tit 那闊大，
感謝聖神充滿我。
(台灣教會公報第616張，1936年7月) 
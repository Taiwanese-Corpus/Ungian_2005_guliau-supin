Che心情，你敢知影？	

十八姑娘花當開，			
無奈hou7人sak做堆，			
勤儉教子無剋虧，			
傳統女子好行為。			

一家十口tiam3艋胛，			
兵仔giah8槍來搜查，			
M7-na7按呢烏白haN2，		
無代無誌強迫押，			
Pin-pin-piang3-piang3烏亂拍，  	
啥人敢kap in相拼？			

聽見風聲眾人驚，			
親像雞母aN2雞子，			
攬kiaN2胸前老母疼，			
真不幸，驚kah破膽！			
有身漏胎血teh piaN3，			
尪婿走chong5 tioh8拚命，		
戒嚴暝，暗目摸行，			
可惜醫生無te3請，			
等到醫生來診聽，			
嗚呼哀哉喪失命，			
放一陣子做伊行，			
人e5命，天teh註定？!			
這poe2 boe7去e5陰影，			
Che心情，你敢知影？！		
恐怖『二二八』事件！			
想起來，心猶會痛！			

事件發生五歲半，			
烏鴉e5巢受kong3破，			
牛車落輪khi一半，			
災難來，taN beh按怎？		
父兼母職家ai3 hoaN7，			
Gin2-a2細漢tioh8人看，		
姑不將孤兒院toa3 ，			
Tak8日退勤chiah來chhoa7。		

坐ti7孤兒院石梯，			
老母音容真正sui2，			
目睭注神看雲蕾，			
Na2像伊，白雲一堆，			
豈是你化身e5位？			
阿母！到底ti7叨位？			
天堂kap天使做堆，			
無限憂傷心內催，			
鼻水目屎四濫sui5 ， 			
渴望你e5疼包圍！			

孤兒院內gin2-a2兄，			
芳芳牛乳臭phu2餅，			
燒燒鹹糜一大鼎，			
純心誠意來感謝，			
O-lo2吟詩出大聲，			
『天父極大koh慈悲，			
   感謝你賜阮食物，			
   世間萬人爾養飼，			
   主疼痛永遠無離』。			

老父無閒無來chhoa7，			
暗暝ti7孤兒院toa3，			
透早Ou-Ba-Sang2 teh喝，		
害我驚kah phih8-phih8 -chhoah，	
小弟昨暗尿koh chhoa7，		
Gin2-a2屎尿真phaiN2教，		
我心真冷真重擔，			
我ma7 m7知beh按怎？			
期待緊轉去厝toa3。			

外媽定定來偷瞻，			
孤兒院門口埕探，			
目屎含手ng2尾tam5 ，			
對阮遭遇e5 m7甘，			
Hou7伊掛心真boe7堪，			
伊hou7阮e5 chiN3粿金含，		
我心燒烙甜蜜甘。			

一層一層八個kiaN2，			
像烏鴉吱吱ka-ka，			
Chhe7無母a2 thang ka7 chhiaN5，	
展翅飛高家己拼，			
路螺慢慢亦tioh8行，			
冥冥中天父阿爸，			
伊助阮日日長大，			
伊照顧阮攏無soah，			
伊e5愛深高極大。			

郭李富美寫ti7 2001年「228」		

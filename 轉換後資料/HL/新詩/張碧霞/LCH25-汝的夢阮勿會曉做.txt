汝的夢阮勿會曉做
張碧霞

1.汝的心情阮不知 

汝的跤步親像春風 
輕輕踏入阮的心房
hit時的阮若是青蟲
猶然捲在葉仔內 
作著少女的美夢 
宛然勿知春天會ui3叨位來 
汝是風采翩翩的青年 
對阮七分的體貼三分的愛憐 
但是汝去行船流浪幾na7年 
一直沒寫批向阮來表示 
如今汝成功轉來 
向阮提起繼續咱的hit段情 
但是阮已經有了美滿的家庭 
只好流著目屎對汝講 
汝的心情阮勿知 
勿知這究竟是命運的無奈 
抑是一場空思的夢想 錯過的愛 
啊~~汝的心情阮勿知 
汝的心情阮勿知 
2.汝的劇情阮的戲 

人講人生就是戲棚 
悲歡離合搬來演去 全然無道理 
咱的故事牽纏著 美麗和哀愁 
有汝的劇情阮的戲 
曲折的劇情自咱熟識的hit日開始 
雖然故事有淡薄仔離奇 
但阮猶原相信chit款的緣份 
自前世人牽連到後世 
無疑汝是愛𣿅蕌的那片雲 
放阮在故鄉的渡口暗暗相思 
孤單的阮上驚無聊的暗暝 
面對窗外哀愁的流水 
hit種感覺，啊！就親像 
離群的孤雁伴天星 
人講愛情就是一齣戲 
紛紛擾擾緣份若盡就愛散散去 
咱們的故事就搬到chia為止 
ti7汝的劇本內，阮知影 
每一個查某囡仔其實攏是暫時 
3.織夢 

汝來牽絲 阮來織夢 
汝講夢是愁 夢是憂 
夢是每回醒來的時 
有淡薄兒心悶 一點仔疼 
親像春雨 點點滴ti7心肝頭 
阮來牽絲 汝來織夢 
阮講夢是雨 夢是露 
夢是每回醒來的時 
揣無前世的門 chit世的路 
可比雲霧 濛濛遮ti7目睭前 
chit款的夢欲怎樣開嘴？ 
不如留ti7記憶內， 
予唱針一圈一圈去演奏 
這份戀情欲如何排解？ 
規氣坐ti7背景外， 
看別人按怎演按怎搬 
啊！啥乜是情 啥乜是緣 
阮只有企ti7夢外惦惦仔看 
看往事親像一線輕煙 
紋紋啊紋紋啊浮上天 
4.輕便車 

火車搖搖擺擺過山嶺 
欲載阮去繁華的府城 
沿途攏是青翠的甘蔗 
人講甘蔗上甜ti7蔗頭 
上驚蔗尾開花歹吉兆 
阮是打狗的黑狗兄 
欲來府城認真打拼 
聽講城內真che7千金小姐 
溫柔體貼 嫁妝是幾啊牛車 
火車火車khah緊行 
阮欲入來去府城 
勤儉粒積，創造家己的運命 
娶一個𡧛姑娘仔來作伴 
火車火車khah緊行 
阮的希望ti7府城 
只要認真來打拼 
就有樓仔厝當企 
火車火車khah緊行 
火車火車khah緊行 
5.有雲 

有雲，ti7汝幽幽的眼神內浮起 
幽冷的深谷啊！輕愁失足poah8落 
回音，ti7風內輕kah聽勿會著 
少年時的咒誓，是山雨來前的午後 
雷聲，隔著幾座山谷沉沉地哮 
急雨，ti7草葉尖頂點滴地噴走 
sih-nah親像長鞭趕咱入山寮 
雨就按呢落落來 
阮講：起一堆火，將tam5濕的衫褲 
ti7天黑進前烘乎焦 
汝想：不如就按呢湊陣 
天真緊就暗落來 
咱像一對見笑的秋蟲 
開始熟識che生疏的所在 
有雲，ti7回憶的窗口靜靜地飄過 
親像阮長長的頭毛乎風teN7--leh 
門口埕的hit叢紅楓仔，青春時的瀟灑面chiuN 
一直到秋後，經歷了風霜雨雪才漸漸轉紅 
阮的嘆息，是窗前的音樂盒 
無旋律，只剩boeh斷m7斷的節奏 
若像輕輕的愁，輕輕的煙a3 
ti7山雨欲來的黃昏，繞來繞去 
有淡薄仔tam5,一點仔濕 
厝後的竹仔已經開花 
愛情也惦惦惦惦咧puh芽 
阮的夢汝勿會曉做 
汝是漂phiat的行船郎 
雲是天 海是地，四界流浪汝上會 
異鄉的港口，暫時是汝的 
阮的夢勿是企ti7港邊 
親像燈塔等待過往的船隻 
哀怨的船螺聲，起起落落的海湧 
聲聲，聲聲摧著阮心肝 
汝講等待是暫時 
叫阮無論如何愛等汝 
汝一去幾偌冬，全然無消無息 
he哪是咒誓，海水會焦石頭也會爛 
6.阮的夢汝勿會曉做 

阮是平凡的草地姑娘 
夫是天、子是地，逐工攏是油鹽米茶 
等倦鳥轉來，阮已經是別人的 
汝的夢中無阮的歌 
若像童話內hit個失去記憶的王子 
鬧熱的海鳥聲，浮浮沉沉的地平線 
月月，年年青春孤單影 
汝講等待無了時 
紅顏青春真緊就老去 
如今阮已經清醒，勿會閣再戇戇等待 
就算阮辜負汝，大海也會同情蒼天抑會lian3目屎


你叫阮e5名
張碧霞

１ 阮聽著你叫阮e5名

當阮teh笑　teh食　teh行
輕輕叫阮e5名
chit e5聲
乎阮直直行
chit e5聲
真好聽
聽未厭
聽未sian7
聽到睏去
眠夢嘛直聽
真心e5愛
永遠來陪伴

2 半世紀e5賄選文化

1950年10 khou銀票
味素粉　茶箍　茶葉
行入每一個家庭
提人錢財
替人消災
啥物人來做嘛仝款
愛做才有通食
料事如神
個個中選
有樣看樣
無樣家治想
金額愈來愈大
花招愈來愈濟
野心嘛愈驚人
半世紀
對家庭行入平原
走到山頂
死e5死
逃e5逃
滿地全糞掃
滿山土石哭
烏金入殿堂
怪手四界挖
河川khong7水泥
柏油四界淋
雨水無得透
土地氣未消
地牛氣出走
921搖醒咱e5夢
來變天
桃芝　納莉淹透咱心肝
絕心欲chhoe7尋自由 安定 清潔e5所在滯
半世紀e5錯誤to7來放
小貪付出e5代價
chiah呢大
賄選文化從今散
21世紀
光明　自由　和平行


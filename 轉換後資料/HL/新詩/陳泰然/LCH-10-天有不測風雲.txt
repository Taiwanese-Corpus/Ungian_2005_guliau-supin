

天有不測風雲
Thian Iu2 Put-chhek Hong-hun5
陳泰然

九月廿一半暝一點卌七彼一刻，
Kau2--goeh8 ji7-it poaN3-me5 chit8-tiam2 siap-chhit hit chit8-khek,
確實風雲難測，
Khak-sit8 hong-hun5 lan5 chhek,
集集大地動，山河大變色，
Chip8-chip8 toa7 te7-tang7, san-ho5 toa7 pian3-sek,
樓仔厝一時倒到無法度收拾。
Lau5-a2-chhu3 chit8-si5 to2 kah bo5-hoat-tou7 siu-sip8.

有人失去父母佮親戚，
U7-lang5 sit-khi3 pe7-bu2 kah chhin-chhek,
有人未當閣再看著子女佮阿叔，
U7-lang5 be7-tang3 koh-chai3 khoaN3-tioh8 chu2-lu2 kah a-chek,
濟濟美滿的家庭毀在旦夕，
Che7-che7 bi2-boan2 e5 ka-teng5 hui2 chai7 tan3-sek8,
造成百年來台灣人間的大慘劇。
Cho7-seng5 pah-ni5 lai5 Tai5-oan5 jin5-kan e5 toa7 chham2-kek8.

天公伯也！你那通赫呢橫逆，
ThiN-kong-peh--a2! Li2 na2 thang hiah-ni7 heng5-gek8,
予阮拄著即款世紀兮大刺激，
Hou7 goan2 tu2-tioh8 chit-khoan2 se3-ki2 e5 toa7 chhi3-kek,
佳哉政府官員佮十方大德，
Ka-chai3 cheng3-hu2 koaN-oan5 kah sip8-hong tai7-tek,
甚至世界各地的人力，
Sim7-chi3 se3-kai3 kok-te7 e5 jin5-lek8,
迢迢來遮獻出鋛的心力，
Tiau5-tiau5 lai5 chia hian3-chhut in e5 sim-lek8,
逐個同心協力，
Tak8-e5 tong5-sim hiap8-lek8,
展出人定勝天兮氣魄，
Tian2-chhut jin5-teng7-seng3-thian e5 khi3-phek,
欲來收拾即個殘局。
Beh lai5 siu-sip8 chit-e5 chan5-kiok8.

啊！歹運的朋友佮親戚，
A! phai2-un7 e5 peng5-iu2 kah chhin-chhek,
咱！給這當做是一個警惕，
Lan2! Ka7 che tong3-cho3 si7 chit8-e5 keng2-thek,
化消極為積極，
Hoa3 siau-kek8 ui5 chek-kek8,
化悲痛為毅力，
Hoa3 pi-thong3 ui5 ge7-lek8,
勇敢渡過即個艱難的時刻，
Iong2-kam2 tou7-koe3 chit-e5 kan-lan5 e5 si5-khek,
重新拍拚、勤儉、粒積，
Tiong5-sin phah-piaN3, khin5-khiam7, liap8-chek,
未來的人生會閣心適。
Bi7-lai5-e5 jin5-seng e7 koh sim-sek.



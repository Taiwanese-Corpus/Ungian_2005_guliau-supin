請你給我阮講
賴妙華
一. 

如果你有綠卡
請你莫給阮講
阮無應該獨立。

如果你有外國國籍
請你莫給阮講
阮未使追求建立
屬於家治 e5 國家。

如果你是愛戀中國者
而又欲滯 tam7 台灣，
請你莫給阮講
台彎是小小、小小 e5 島嶼，
島嶼 e5 人腹腸隘；
亦請你莫打擊台灣
唱衰台灣
分化台灣島內 e5 族群。

二.

如果你有綠卡
請你給阮講
為啥物你欲提綠卡？
亦請你給阮講
中國侵佔台灣 e5 時
阮欲逃去叨？
阮若無死守台灣
只會當跳去太平洋飼魚也（a2)。

如果你有外國國籍
請你給阮講
當中國統治台灣 e5 時
阮是毋是會當像恁仝款
繼續擁有自由民主 e5 生活？
若是會用哩
你為啥物欲擁有雙重國籍？
若是未用哩
請你莫給阮講
追求台灣 e5 獨立建國
是偏極 e5 、無理性 e5。

如果你是愛戀中國者
請你給阮講
為啥物你無愛移民去中國？
既然你心目中 e5 中國
親像天堂
為啥物你無愛 tng2 去做中國人？
是毋是 tng2 去中國
to7 毋敢自由罵皇帝？
是毋是 tng2 去中國
to7 無 hiah 好趁食？
既然是按呢
請你給阮講
你為啥物無愛對台灣
加一點也（a2)愛心？
你為啥物無愛珍惜
台灣自由民主 e5 生活方式？
你為啥物欲利用台灣 e5 自由
踐踏台灣？
如果你欲滯 tam7 台灣
請你積一點也陰德
莫 koh 再傷害台灣，
亦請你咸所有台灣人團結做伙
建立新而獨立 e5 國家，
畢竟台灣若被中國統治
自由、民主、財富將化為烏有。

三.

如果你想欲維持現狀
既無想欲獨立
亦無想欲 hou7 中國統
請你給阮講
咱敢捌維持現狀過？
咱 e5 邦交國
今也日絕對比三、五冬前少；
中國面向台灣 e5 飛彈
絕對一年比一年較濟；
佇國際場合
被中國打壓 e5 次數
亦是一年比一年較捷（chiap8)
較粗魯、較惡質；
島內 e5 匪諜、台奸
更是一年比一年較厚
較猖狂（chhiang3 kong5)；
台灣人投降 e5 聲音
嘛一年比一年較懸。
維持現狀只是 teh 欺騙家治 
最後必行上滅亡之路；
四. 

如果你驚阿共仔統治
請你給阮講
你為啥物欲選擇維持現狀？
而將家治一步一步
sak 向阿共仔 e5 魔掌？
你為啥物無愛選擇
建立一個獨立自主
而有尊嚴 e5 國家咧？



五. 

如果你驚獨立而引起戰爭
請你給阮講
夯起雙手投降
敢會當保証
未 koh 再發生一擺
二、二八事件？
嘛請你給阮講
戰爭敢會比大屠殺較可怕？

六.

如果你嚮往美國e5自由、民主佮富裕
如果你欣羨經濟比咱較差 e5 國家
面積比咱較細 e5 國家
攏會當參加世界 e5 任何組織；
in e5 人民攏會當 taN 頭 keng7 胸
真有尊嚴活佇 chit 個世界。
毋通未記哩
in、亦是in e5 祖先
攏曾經付出過真大 e5 代價。

台灣人啊！
敢講咱無愛過著有尊嚴 e5 日子？
敢講咱欲永遠做一個無國之民？
永遠被排斥佇世界 e5 組織之外？
等到有一工
hou7 咱 e5 囝孫罵講
咱是無路用 e5 一代？
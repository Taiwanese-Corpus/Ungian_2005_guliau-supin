
墮落e5台灣人
賴妙華

人講父母痛囝長流水
囝孝父母樹尾風
啥知今日 e5 台灣
連樹尾風 e5 孝心
to7 giong7 欲消失去
為著錢財
有人告父母
為著錢財
有人䊵父母
嘛有人得著父母財產
to7 放撒父母
唉！台灣人那會按呢生？

人講翁 bou2 相扶持
食老 chiah 有偎靠
啥知今日 e5 台灣
bou2 勤家 tau3 趁錢
拚生拚死
為著家人過好日子
那知趁著錢
翁 to7 娶細姨
嘛有翁無閒趁傢伙
bou2 食飽閒閒
提錢搧嫣投
唉！台灣人那會按呢生？

毋知當時開始
台灣一世界攏是糞掃
街路、小巷、公園
溪溝、山坪、海邊
無一所在例外
但是 goa7 濟大樓、公寓
高級別莊
打理到清氣溜溜
台灣人到底是清氣相？
抑是垃圾鬼？

毋知當時開始
台灣人恬恬也（a2)拋棄家治 e5 母語
拋棄家治 e5 文化
相爭以講北京語為榮
以講北京語為高貴 e5 象徵
甚至以中國人自居
毋知 chit 種台灣人
到底是高貴相？
抑是奴才相？

台灣人真奇怪
便若聽著台灣欲獨立
to7 chhoah 到 phi5 phi5 顫
驚阿共仔拍過來
驚阿共仔統治
但是翻頭
卻人連錢連技術
拚去阿共仔 e5 懷抱內
大膽西進
啥物攏毋驚
毋驚壯大中國經濟
壯大中國軍事武裝
毋驚中國併吞台灣
恁講 chit 種台灣人
到底是勇者？
抑是懦夫？

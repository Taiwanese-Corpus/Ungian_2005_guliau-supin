Chhin3 話bong2 thng7
行話bong2 liu7

洪錦田
剪鈕（綹）a2 自古到今，就一直teh 生thoaN3，liah8 了koh liah8,猶原be7 斷根，尤其愈oa2 年節a2 愈che7。聽見講做這款e5 khiang-a2 thau5-lou7,m7 是thai5 頭罪，hong5 關1 遍，工夫愈學愈khiang3,ma7 愈來愈大尾。頂pang-a2 警察大人有liah8 著2 尾大尾，ui3 in 嘴內了解chiah-e5 剪鈕哥--a2,為著beh 應付環境，就創1 koa2 行話，hou7 khou-a2 內去流通，以免洩漏著khiang-a2 路。Iah m7-koh 這款e5 行話是隨環境e5 變遷有leh 換齣，lan2 就ui3 警察對in e5嘴--nih，透過報紙所講e5 話句，ka7 記錄--落來。
1.	Siu7 內雞：剪鈕a2 一般的e5 稱號。
2.	雞頭：Koh 稱雞王iah 是雞老大。落手e5 剪鈕a2 頭，這款e5 kha-siau3 su3 常是in這tin7 人 chhoa7 頭--e5,in e5 工夫個個long2 是身懷絕技。
3.	Sak 車：Ti7 teh 下手e5 時，toa3 teh「金主」e5 四khou-lian3-tg2，製造混亂e5 人，in e5 任務是掩護老大--e5 下手。
4.	金主：有e5 講是「phan3-a2」，是做落手e5 對象。
5.	青a2 叢：有e5 講是「惡面--e5」、青牛a2、赤牛a2,long2 是leh 講銀票。
6.	走lian2-a2:Ti7 車頭賺(choan2)食--e5。
7.	走大lian2--e5:Ti7 火車頂賺食--e5。
8.	走幼（細）lian2:Ti7 Bus 內賺食--e5。
9.	走櫃臺--e5:Ti7 銀行、百貨公司賺食--e5。
10.	老四--e5:剪鈕a2 對刑警e5 稱號。
11.	Sak 台：身份證。
12.	金剛（金剛面--e5)：真e5 身份證。
13.	看晃(hong2)a2:假e5 身份證。
14.	牽籃a2:Khiang--來e5 物件。
15.	夾(giap)戶：下手e5 手路行話。
16.	明門：香港衫頭前e5 2 個細袋a2。
17.	插門：西裝褲2 peng5 開chhoah8-chhoah8 e5 袋a2。
18.	後門：Kha-chhng 後e5 2 個褲袋a2。
19.	海洋：Khiang 過手e5 物件叫做「海」，物件che7 號做「洋」。
20.	溪a2 水：物件khiang chiaN5 少。
21.	外haiN3：Ka7 剪到手e5 物件haiN3 tan3-sak，khah be7 hong5 chhiau--著。
22.	上課：食飯。
23.	開戶：下手e5 手路行話。
24.	火生(seng)：對象是好giah8 人。
25.	水生：對象是san3-chiah 人。
26.	落谷(loh8-kok)：剪無，加了工--e5。
27.	過siau3:失手--a，be7-tang3 koh tiam3 原地賺食，ai3 重chhoe7 所在，ma7 講「出碼頭」。
28.	水chhoah 流：下手e5 時，hong5 智覺--著，通知tau3-tin7--e5 緊soan，ma7 號做「現工(hian7-kang)a2」。
29.	探風（望風）：Ka7 雞老大tau3-saN-kang7,si3-koe3 看頭趁機會落手。
30.	Sak 風（擋風）：「Siu7 內雞」掩護「雞頭」下手。


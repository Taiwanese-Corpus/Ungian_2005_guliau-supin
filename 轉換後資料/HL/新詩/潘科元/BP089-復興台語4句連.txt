復興台語4句連
潘科元



台灣鄉親我chiau5 請，4句連來講lin2 聽，
台語慘淡e5 運命，優良文化m7-thang phiaN。

4句唸著真趣味，隨時表演免ke-si，
khah早lan2人好情意，恭喜娶bou2 iah 過年。

7字1句tau3 4句，尾字押韻費心思，
初初beh 唸想真久，唸kah 出味做老師。

Iah8有5字tau3 1句，ma7 thang 4字做1 tu，
大常7字khah chiap8 有，隨人變通展工夫。

Beh tau3 4句chiaN5 簡單，唸e7 tau3句khah為難，句讀愛sui2 tioh8 慢慢，e7 唱e7 彈koh 1 chan5。

7字a2 雜唸a2 江湖調，來唱4句有板liau5,
曲調真che7 算be7 了，su7-siang-ki 是恆春謠。

4句1 pha 過1 pha，雙人sio 褒ti7 樹kha，
chit8來chit8去感情ba7,大人gin2-a2 笑ha-ha。

做詩消遣免khai費，唸了oa2韻e7 chu-bui，
10句eng2有1句sui2,涵養性情khah kou2-chui。

起承轉合4句連，聲韻美妙出自然，
食飽eng5-eng5 tioh8 bong2練，應酬thang講結善緣。

生日祝人永康健，kiaN2孫滿堂福氣綿(bian5)，過年祝人大發展，富貴和樂萬萬年(lian5)。

戀愛chiu3-choa7心be7 變，娘a2 chhin醒賽貂蟬，結婚祝人心相連，ang-bou2 恩愛小神仙。

滿月祝人智慧koan5,功名成器中狀元，
相思來唸心be7 亂，有情男女大團圓。

4句體裁真典重，古詩風味再播揚，
白話落句好傳頌，詩樂教化人純良。

4句實在是好mih8,後來e5 人be7 記i，
kiong7-beh失傳phah m7見，khah輸pun3-so3 m7值錢。

4句風俗teh-beh斷，優良傳統無koh傳(thng5)，
因端(toaN)起理憑頭算，beh 講歷史心酸酸。

日本侵佔台灣島，統治手段khah jio2-to，
研究台語認真學，方便鎮壓kap 褒so。

中日戰爭來爆發，台灣唐山關係絕，
皇民運動真堅決，傳統戲齣long2 ai3 罰。

台灣光復人歡喜，狗去豬來phah 無疑，
耀武揚威khah phaiN2死，白色恐怖烏暗暝。

公務人員chiaN5 kek 屎，官僚習氣中國來，
gau5 phah官話teh使派，tioh8 ka7 kou-chiaN5 koh hou7 taiN。

上無天良國民黨，語言政策kai3 be7 通，
學校母語禁止講，台灣文化chiau5 滅亡。

傳播媒體kai3 厲害，ka7 lan2 洗腦long2 m7 知，講國語--e5 khah 偉大，台語演員long2 hau3呆。

Iah8有thai2-ko phui3痰noa7,粗嘴野斗展lou5-moa5,
iah8 有cha-bou2 kek phaiN2看，chiu3-khang3 le2罵khah gau5 poaN。

學校老師ang2-lang2 phaiN2，puh 1句台語tioh8 hou7 sai，
糾察耳孔iah 利利，beh liah8 方言掛狗牌。

台灣gin2-a2 苦憐tai7,罰錢罰kah 苦哀哀，
pe7母e5 話long2 mai3 愛，pe7母e5 愛順續tai5。

Cha-bou2 gin2-a2 khah 驚疼，畏人責罰惜名聲，國語講了khah e7 正，beh kap cha-pou 拚輸贏。

Cha-pou gin2-a2講台語，大han3 phaN7 chhit-a2全變天，
結婚gin2-a2 來出世，國語兒童koh 再添。

放假chhoa7 kiaN2 tng2鄉里，a-ma2 lam2孫笑bi-bi，
話語be7 通用手比，鴨a2 聽雷吐大舌。

Iah8有a公失情理，祖先言語無愛tih8,
專專kap 孫講國語，望i 做官than3大錢。

台灣gin2-a2 chiau5 反種，母奶m7愛愛豬奶，
英語日語人kai3 heng3,beh 學台語hoah無eng5。

Chit-ma2 e5 人講國語，祖先文化tan3 1邊，
台語粗魯tioh8 hou7 死，來toe3 a-tok-a2 學英語。

語言long2 有粗kap 幼，台語幼秀na2 絲綢，英語sio 罵kiau7 fuck you，人e5 課本iah8 有收。

英語粗話chit8大堆，hong5 chhoh聽無上剋虧，
冊--nih 有收照分類，e7 聽mai3 講免是非。

國語名稱由來久，日本時代已經有，
long2是外來e5政府，in tioh8坐--leh lan2 tioh8 khu5。

國語名稱有問題，in khah 貴氣lan2 khah soe，
kui-khi3 ka7 叫北a2 話，客氣號做是北話。

台語臭賤無lou7-eng7,殖民政府teh 酷橫，
落che kap人無比pheng7,lan2 tioh8出力ka7復興。

台語真sui2 phah拚學，台語好聽唱山歌，
lan2 e5 文化tioh8 bat寶，m7-thang看lan2 ka-ti7 無。

台語音韻真巧妙，koan5 ke7 長te2 有曲調，
斟酌體會chiah e7-hiau2,牽聲poeh8調是歌謠。

聽有e7 講iau2 無夠，背後原理tioh8 明瞭，
若無文字kap 音標，liam-mi 失傳記be7 tiau5。

文明留傳靠文字，聲音像風過耳邊，
若無文字siuN 原始，落伍輸人tioh8 hong5 phiN。

台語文字欠標準，意見百(pek)出亂紛紛，標音系統kui 百本，ㄅㄆㄇ kap 羅馬文。

台語先覺滿4山，e7 講e7 唱koh e7 彈，
i e5 上好別人noa7,hou7 人聽kah 起畏koaN5。

光景chiah 亂mai3 失志，beh 學台語莫延遲，就近拜師來學起，台語課程phah 根基。

台語8聲呼e7 來，本調變調tioh8-ai3 知，
輕聲變化唸看mai7,字頭字母照類排。

常用音標學--1-套，記音方便免硬to5,
tak8套long 有i e5 好，原理貫通khah 利(lai7)刀。

心胸開闊真要緊，加聽加看用心神，
文獻豐富hian be7 盡，無影lan2 是第1人(jin5)。

台語漢字chiaN5 phaiN2 phang2,音字脫節千百冬，
一字多音負擔重，beh chhoe7古字thiam2死人。

漢字書法真優美，象形指事kap 會意，
形聲表音有指示，民間使用數千年。

台語複雜e5 來源，long2 寫漢字be7 原全，
唐山東洋紅毛番，平埔話語iah8 有傳。

台語beh 用漢字寫，稽考e7 出7~8成(siaN5)，
爭論猶原iau2-boe7 tiaN7，研究無深讀be7 贏。

拚音文字iah8 是字，書寫台語ma7 tioh8 i，
long2 用漢字be7 赴市，總tioh8 lam7 koa2 A B C。

漢字複雜khah phaiN2學，相當程度be7-tang3 無，
m7-thang 北話ou-peh8 套，台語唸kah 花ko5-ko5。

字典chiap8 查有基礎，讀音tioh8 正mai3 亂呼，加peng2--幾-套e7 進步，khah免sio-chiN3頷頸粗。

Tak8位腔口無kang7 款，台語有分漳kap 泉，
南北交通漸混亂，che7 chio2 透lam7 無照原。

台語口音漳泉lam7,講法有差北kap 南，
出外腔口oh 掩kham3,有人theh8來做笑談。

互相尊重大要緊，多元社會觀念新，
無kang7 腔口好tau3-tin7,民主國家真精神。

傳統戲劇chiok 精緻，戲文端的情理圓，
南管布袋歌a2 戲，iah8 有彈琴唸歌詩。

正港chan2--e5 khah oh chhoe7,電視做--e5 聽kah hoe，
文言北話thau3 siuN che7,蕃藷講做是地瓜。

金光霹靂布袋戲，轟動世界tng tioh8時，
北話khau本讀台語，台灣氣味斷半絲。

母語流失teh-beh 斷，台灣文化臭chhiN-hng，
少年e5 台語be7 lian3-tng2,簡單1句be7 ka-nng5。

學歷愈koan5 愈傷重，台語han-ban7 講be7 通，都市台語罕得用，北部台語kiong7-beh 亡。

立委選舉大chhia拚，競選放送大細聲，
報出人名頭1件，唸錯kui堆聽kah 驚。

綠色總統來掌權，淨化選風大宣傳，
賄(hoe2)選讀做是hui7選，影響全國真麻煩。

Lan2 e5 台語程度bai2,bai2 kah 離經koh m7 知，無緊phah救穩當害，大人gin2-a2 同齊來。

Chiap8 kap 父老來開講，in 有寶貝iah8 be7 空，挽救台語有ng3望，m7 免khok8-khok8 toe3 別人。

別人e5 gau5 thang參考，liah8長補te2 算e7 ho5,
無影in te7 tak8項好，外國人hian3 khah 臭chho。

Sui2-bai2 看法無絕對，古早美女ai3 khah 肥，long2學人行soah pian3-sui7,路是lan2 e5 ka-ti7 開。

文化資產kai3珍貴，一去不回oh 得追，
語言基礎e5 地位，m7 知保惜上剋虧。

語言無形e5 文化，涵藏智慧khah koan5 山，發揚光大認真thoaN3，chit-pha燈火m7-thang hoa。

世界變遷日日進，文化傳承tioh8 創新，
祖先語言是老根，根基tiau5壯soan新藤。

文化若無主體性，liam hong5 拆食be7 超生，ka7 人phou5-thaN2 無lou7-eng7,hou7 i 看lan2 是人釘。

文化創新大課題，斷根be7-tang3 koh 接oe，政權chiap8 換殖民地，文化斷做幾na7 koeh8。

雅氣phiau-phiat台灣話，母語失落beh toh chhoe7,
看人食穿chiaN5 狼狽，無根e5 人hong5 看soe。

Lan2 e5 文化失栽培，心靈空虛teh 連迴，
有志覺悟合做夥，本土語言ai3 挽回。

4句唸歌有年代，小弟chiN2-chhioh 無內才，
文化理想講看mai7,望beh 請出高明來。

Kian3-siau3敗筆假老手，感謝列位teh 捧場，小弟tauh8-tauh8 koh研究，別日e7-tang3 ai3 koh 修。

唸來到chia beh chhe2-pai2,作者心事講lin2 知，
台灣人tioh8 大氣概，復興台語tau3-tin7 來。


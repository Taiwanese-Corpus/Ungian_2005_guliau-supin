走chhoe7故鄉的腳跡
王美雲
故鄉的腳跡，
　　　　是......皺皺的老榕樹？
　　　　　　是......欲倒欲倒的土埆厝？
　　　　　　　　　抑是......吊置gim5 chiN5腳的破棕簑？
故鄉的腳跡
　　　　是......chhoah流的大溝水？
　　　　　　是......闊long3 long3的大埕？
　　　　　　　　　抑是......扑(phak)置田岸仔尾的大糞箕？
故鄉的腳跡
　　　　是......囡仔咧耍的笑聲？
　　　　　　是......大人開講的形影？
　　　　　　　　　抑是......阿公阿媽講古的大廳？
仝款的月娘，無仝的鄉情，
　　　　　　毋知拍無、失落的是......啥物？
教師組 詩歌 第一名 
咱e5土地  四季e5生活
彰化高商 陳愛娜

幾百年來    咱祖先就ti7這塊美麗e5土地
過了一年koh一年  一年koh一年

春雷響  阿公就播秧仔
半暝koh ai3起來巡田水
三月迎媽祖  
準備好鑽神轎  保庇逐家long2平安
清明時節
苗栗e5油桐花親像五月雪

六月火燒埔
未食粽  破裘m7敢放
阮上愛食阿媽縛e5粽  koh配一碗筍仔湯
夏至到  風颱一來就慘歪歪
淹大水、崩山、透大風
ka7厝kiong7-beh扛--起來

恁看！月娘對咱文文仔笑
慢慢仔peh上天頂
恁看！月娘已經peh去哩天頂啊
伊恬恬仔看顧咱這塊美麗土地，四季e5生活
風涼冷仔涼冷吹
吹ui3阮e5面  吹ui3阮e5身軀   吹入咱e5心肝
溪仔邊𥦬菅仔花親像阿媽e5白頭鬃

立冬田頭空空空
相招來去挖蕃薯、khong3窯
廟仔teh作醮謝平安  烏魚ma7來鬥鬧熱
食過冬節圓就加一歲
舊年尾  新年頭  街仔路是人疊人
一句恭喜大發財
新的一年又koh開始

感謝天地hou7咱這phian3 chiah-ni7 sui2、chiah-ni7富裕e5土地
春夏秋冬  春夏秋冬long2是愛

苦行者行e5路
Little PhoaN

這條路
聽講是逃離壓迫追求理想e5路
這條路真che7人iau2未行了
有-e5  oat8頭tng2--去
有-e5  屍骨tai5 ti7路--nih

天暗行e5時
Theh8蠟條火chhio7路
冷風吹--來
Goan2用溫暖e5雙手守護這pha火

行ti7日--時
行過無人知影e5部落
村民親切e5笑容
Hou7 goan2 be7記路--nih e5艱苦
褪赤kha jiok雞a2 e5 gin2-a2
天真e5眼神kap kou2-chui e5笑容ka7 goan2招呼

行過草a2比人khah koan5 e5山路
暗頭a2日頭chhio7 goan2 e5影
孤單e5形影
Hou7 goan2 kha步koh khah堅定

天頂飛--過e5流星
親像目屎滴--落
不時聽著故鄉親人leh叫--我
赤iaN7 e5日頭
汗流ti7先行者血肉結合e5路--nih
相信in知影有人來到chia--a

Chhoe7--著-a
Chhoe7著 1-te3雜草kham3--leh e5墓牌
頂頭刻e5名
是青春不悔e5名
是hong5 pang3-sat be7記e5名
Goan2 ka7蠟條a2點toh8
Thin5 1甌「haiN3頭a2」hou7--你
Chhio7光這te3經過
無數烏暗暝e5墓地
1陣風吹--來 
Beh燒hou7--你e5金紙iaN7-iaN7飛
Goan2 ka7這甌酒倒ti7墓邊
Hou7你醉  hou7你khah好khun3--leh

我beh起行--a
Ng3望eng暗e5天星陪伴--我
行過hit條溪
Hit條橋
Hit個庄a2
Hit條ai3爬kia7 e5路

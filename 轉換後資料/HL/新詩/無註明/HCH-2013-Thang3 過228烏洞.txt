Thang3 過228烏洞

每年 二二八，阮 e5 幽浮 
Long2會koh一遍駛轉來
轉來當年悽慘離開e5 島嶼
阮轉來懷傷紀念
阮轉來眷顧至愛 e5 土地

1947 hit冬
阮單純 e5 熱情
Hou7 冷血 e5 銃子穿過
阮期待 e5  自由
Hou7 殘酷 e5  鐵鍊穿過
參阮年輕 e5 生命做陣沉落去大海
沉落去絕望 e5  深淵
錯認祖國 e5  絕望
萬底深坑 e5  絕望

經過死亡，阮koh活
做夥hou7 新生 e5 太空船
接來新天新地
每年chit-e5時陣阮long2 koh轉來
Thang3  過烏洞長長 e5  恐惶
烏洞內底隨時出現 e5  
白sih-sat  e5  死亡
死亡 e5  恐惶
白sih-sat  e5 恐惶

阮thang3 過烏洞
親像細漢捌坐過火車nng3 過山洞
光芒ui3  遠遠過來
一開始微弱  
漸漸強烈起來
最後出現光phiang3 -phiang3  e5  日頭

Thang3  過恐惶e5  烏洞
Thang3  過絕望e5  烏洞
Thang3  過死亡e5  烏洞
今仔日台灣人e5  228
Beh5 駛向和平新國度
咱光hiaN3-hiaN3   e5  意志
Beh罩tiam3  kui-e5美麗島上空
保護chit-e5太平洋搖籃裡 e5  紅嬰仔
咱新生e5  國家
叫台灣

註解：
一．	Thang3過：穿過
二．	幽浮 [iu-hu5 ]：太空船
三．	kng3 過：穿過
四．	參 [chham]：和
五．	白sih-sat:蒼白
六．	光hiaN3-hiaN3 :極其明亮 

白話字詩歌
職業與家庭 (Occupation and Home)
尤正義
序言
最近看著一本teh beh出版e5書「職業與家庭」，心歡喜來寫序言作介紹e5意思。這本冊e5作者是年青有為e5尤正義牧師，伊e5父親尤進來醫師ti7 恆春開業幾若十年，對當地kap教會有極大e5貢獻。伊e5母親侯平安女士為侯全成先生e5大姊，尤牧師生世ti7 這款好e5家庭中，經過長榮中學kap台灣大學，才入台南神學院備辦做主e5工。我ti7台南神學院執教e5時，有幾若年久ti7 教室內kap正義君研究神學。他特別趣味ti7教會歷史、宗教教育kap白話字e5問題。伊畢業了bat toa3仁武kap宜蘭e5教會牧會，後來也有去日本研究農村傳道e5問題，最近伊tui3美國研究「教會kap社會」e5問題倒來，向望他會thang將伊所學習e5來貢獻ti7 咱台灣e5教會。今他有為著農村信徒kap基督徒e5家庭寫這本冊，伊用白話字寫，tau3句koh好讀，hou7人對白話字生起趣味，讀了輕鬆koh有教訓，m7 但an2-ni伊也有翻譯做中文，hou7 咱看了意思koh較清楚。
今向望這本冊會利益各方面e5信徒e5家庭生活。寫chiah e5來介紹這本冊e5來源。
1965年聖誕節
台南 楊士養  寫
(台南神學院前任教授)
 
介紹e5話
第二世紀咱教會用福音傳遍做目標，m7 但傳教者著傳，每一位信徒ti7 社會各方面e5工作kap地位也著盡使命，學主來為咱周遊奉事，相kap有份ti7 這個傳道救人e5事工。
這本冊頭一部e5目的，就是beh幫贊做穡e5、討魚e5、做工人、貧民、富翁、醫生、頭家等chiah e5,明白著怎樣完成上帝所託重重大e5任務來榮光主。
第二部是關係家庭，咱知教會是tui3家庭來構成--e5,所以有健全e5家庭才有健全e5教會，總是beh起造這款e5家庭kap教會是tui3每一個基督徒有表現基督e5生活。序大疼序細，序細敬序大，內面和氣靄靄，有屬天e5氣氛，早暗有靈修kap家庭禮拜，所以做丈夫--e5,抑是做婦人人e5,老父、老母、阿公、弟兄、同sai7、ta-ke、新婦等各人著盡本份，相疼痛、相幫贊、相勉勵來行天路建設上帝e5國ti7地--nih8親像ti7天--nih8,做光做鹽hou7 厝邊早日歸主。
女宣月刊總編輯   
台南神學院生活主任
吳來好  敬筆
 
自序
1. Chiah e5詩，是我tui3美國坐船beh倒來台灣e5時，ti7船內所寫--e5。
2. 我會用白話字來寫e5理由是因為用白話字來寫真tau3句，koh好聽好記，無論有受教育無受教育凡若bat白話字e5人攏會曉讀。
3. 我感覺白話字e5詩歌真好，因為用中文、日文、英文來吟聖詩攏m7 tat8著用白話字e5聖詩來吟e5時，較會thang表達咱e5心情。
4. 第一部職業e5部份，是為著提倡職域傳道，向望無論做穡人、討魚人抑是工人大家攏會thang明白咱e5職份，咱kap耶穌，kap聖經e5關係，thang ti7 咱e5職場榮耀主e5名，做主活活e5見証。
5. 第二部家庭e5部份是為著提倡「家庭基督化」，向望咱每一個做父母、夫婦--e5 koh一擺ti7主e5面前來反省咱ti7家庭e5本份。
6. 所以，寫這本詩歌是做咱本身e5反省，也向望會利益同信主e5兄姊，hou7咱ti7咱e5職場kap家庭會thang做主美好e5見證。
7.「漢文譯音」e5部份是為著北部信徒e5要求來加添--e5,因為ti7北部e5教會濟濟信徒boe7曉讀白話字e5緣故。
8.「中文譯意」e5部份是為著客庄e5信徒，kap山地e5信徒e5要求來加添--e5,因為他們只有看「漢文譯音」boe7 thang理解詩歌e5意思，因為in e5腔口無相同。
 
9. 所以加添「漢文譯音」kap「中文譯意」e5目的，是為著ai3 hou7全省e5信徒，無論toa3 ti7平地、客庄、山地攏平平會thang得著利益。
10. 因為這本詩歌有「白話字」，「漢文譯音」kap「中文譯意」，所以會thang幫贊ai3學白話字e5囡仔，抑是大人thang bat白話字也thang 幫贊ai3學漢文e5人來bat漢文。
11. 雖然囡仔 m7 bat白話字，父母也thang唸hou7 囡仔toe3,囡仔e5 記憶力真好，thang7 hou7囡仔唸冊歌，也thang ti7主日學做教白話字e5補充教材。Tui3 ti7青瞑e5人，咱也thang讀hou7伊聽，教伊來唸。
12. Chiah e5詩歌若有幫贊咱大家，向望會thang受大家e5鼓勵，hou7我繼續koh來寫，若是有濟濟人希望，也向望會thang出版唱片。  
懇請諸位主內兄姊e5批評kap指正！
教末  尤正義
 
目錄
序言
介紹e5話
自序
第一部 職業
1.做穡人    
2.討海人   
3.做工人     
4.艱苦人     
5.好額人      
6.醫生        
7.頭家，頭家娘 
第二部 家庭
1.家庭         
2.丈夫         
3.主婦        
4.老父         
5.老母         
6.阿公         
7.兄弟         
8.同sai7       
9.Ta-ke       
10.新婦      
 
第一部職業
(一)做穡人
1.做穡e5人疼自然，
清靜樸素e5環境，
上帝極疼這款人，
每日照顧攏無lang3。
2.耶穌真gau5講故事， 
Bat用ia7種做比喻，
教咱大家做穡人，
心內土地掘hou7 鬆	
3.犁田著ai3犁hou7 直，
親像做人著誠實，
為著水溝來冤家，
就會得罪父上帝	。
4.手hoaN7 犁頭不thang goat8,
日日toe3主無斷絕，
Toe3主半路來越頭，
變做鹽柱就見笑	。
5.稻仔teh大真正緊，
Liam5-piN puh芽也發根，
信仰進步也要緊，
M7-na7長大著釘根。	
6.近水e5地菜gau5大，
離水e5地菜枯ta5,
樹栽溪邊就茂盛，
KhiN5-tiau5 ti7主有永生。	
 
7.一粒chhek仔ia7落地，
收成e5時一百倍，
人若肯背十字架，
主會祝福koh較濟。	
8.So草實在真要緊，
無so收成會減斤，
心田雜草也著除，
才boe7辜負咱e5主。
9.做穡e5人著相疼，
親像曝chhek thang借埕，
收割e5時相幫贊，
才會發光引chhoa7人。
10.做穡透早著出門，
做到半暝腳手酸，
上帝也是無歇睏，
出日落雨沃田園。	
(二)討海人          
1.上帝創造溪kap海，
是beh hou7咱thang討海，
討海e5人掠有魚，
是主上帝e5保庇。
2.使徒十二主選擇，
彼得、約翰、安得烈，
In kap你我攏相同，
也是一個討海人。
3.Ai3 beh掠魚著pha網，
出力佈道來救人，
雖然卑微e5漁村，
主會祝福加添人。
4.出海倒來著補網，
修整器具著用工，
若要為主來救人，
禮拜、查經m7-thang lang3。	
5.捕著濟魚真歡喜，
一擔、一擔，擔boe7離，
救靈e5工也an2-ni，
Thang hou7救主來歡喜。	
 (三)做工人 
1.約瑟出世做木工，
也是平常e5工人，
總是上帝選擇伊，
照顧耶穌到出世。
2.主是一個做工人，
伊e5職業是木工，
伊tui3約瑟學工夫，
養飼小弟kap老母。
3.做工e5人免怨嘆，
我是一個m7成人，
主bat做工親像你，
攏無看輕伊家己。	
4.雖然主有做木工，
伊也有做別款工，
你若ai3學伊模樣，
也thang chhoe7失落e5羊。	
5.教會內面真濟工，
也ai3土水kap木工，
你若歡喜hou7主召，
教會工課做不了。	
6.救人也著學工夫，
親像你beh做師傅，
起厝著ai3下地基，
識字著tui3 B ch chh	
(四)艱苦人
1.人講散赤真艱苦，
每頓所配是菜脯，
耶穌知影你苦痛，
因為伊是艱苦人。	
2.寡婦bat獻二厘錢，
耶穌m7 bat看輕伊，
奉獻精神最要緊，
人看外貌主看心	
3.有人厝內真好額，
山珍海味三頓食，
總是若m7-bat福音，
Kiam2無比咱較可憐？
4.名聲地位kap財寶，
到死hit日就攏無，
出世大家空手來，
Beh死hit日咱就知。	
5.M7免怨恨人好額，
M7免怨嘆你散赤，
人若知足會感謝，
伊ti7 世間最好額。	
(五)好額人 
1.人beh好額著扑拼，
趁錢手段著四正，
若是好額歹名聲，
Boe7會榮光主聖名。	
2.趁錢是應該e5事，
人著食穿也著厝，
總是你若大發財，
M7 thang走去酒家開。	
3.當你枵散赤e5時，
若是有人幫贊你，
到你好額hit一時，
M7 thang絕情無義理。	
4.金錢本身無好歹，
伊boe7做好，boe7做歹，
總是錢ti7你手中，
你著決定an2-choaN2用。	
5.有錢會thang做好事，
幫贊孤兒kap寡婦，
學校病院thang寄附，
Hou7 你ti7 天也富有。 	
6.人若有錢ai3做好，
工作真濟免驚無，
你thang設置獎學金，
公益事業事熱心。
7.M7 thang用錢若用水，
交際chip-puh 烏白毀，
教會若欠經常費，
M7 thang hou7人四界追。	
8.好額m7 thang講你gau5,
是主祝福到lin2兜，
若是子孫出不肖，
M7免三代賣洋樓。	
9.天堂無攏toa3乞食，
也有好額有散赤，
M7是好額boe7上天，
只有驚你siuN7 重錢。	
10.駱駝也會過針鼻，
好額也會thang上天，
Beh上天堂m7是錢，
是你著ai3重頭生。	
(六)醫生
1.耶穌所召e5學生，
路加就是做醫生，
伊寫一本基督傳，
叫做《路加福音傳》。
2.耶穌本身做醫生，
醫病傳道教學生，
福音來台也an2-ni，
第一代先設病院。	
3.台南彰化kap馬偕，
養成醫界e5人材，
介紹西洋e5醫術，
培養台灣e5人物。	
4.馬偕當時傳道理，
順續kah人挽嘴齒，
今咱teh看病e5時，
著ai3順續講道理。	
5.路加雖然是醫生，
歡喜做主e5學生，
M7 na7摸脈gau5診斷，
也有著《使徒行傳》。
6.路加實在是學者，
Thang講伊是歷史家，
伊bat耶穌真清楚，
也bat使徒e5腳步。	
7.望你學路加款式，
Ti7主聖會也盡職，
Bat主耶穌若路加，
學伊toe3主e5腳跡。	
8.疼人著學蘭醫生，
為著基督肯犧牲，
割妻e5肉來醫治，
較贏萬句e5道理。	
9.牧師子孫做醫生，
M7 thang背逆主恩情，
若是放蕩無道理，
人子的確會責備。	
10.醫館出身e5人材，
雖然開業大發財，
也著報答主恩典，
若無驚了得罪天。	
(七)頭家頭家娘
1.薪勞女婢著疼惜，
歹款待伊是m7著，
想伊也是人e5子，
親像lin2子hou7人倩。	
2.人若虐待lin2子兒，
你beh kap伊扑到死，
你若虐待人e5子，
講你善心kiam2有影？	
3.主日道理聽入耳，
著知倩e5是厝邊，
M7是用錢倩伊來，
就thang ka7伊歹款待。	
4.所倩e5人著ai3教，
M7 thang未教代先扑，
因為無學人boe7曉，
未教就扑是起痟。	
5.教kap罵是無像款，
講kap喝也無相同，
著ai3教伊到會曉，
M7 thang chhoh罵順續kiau7。 	
6.教人著ai3有吞忍，
親像阿公teh教孫，
M7 thang責備kap批評，
是著ai3照主聖經。
第二部家庭
(一)家庭
1.家庭m7是厝kap埕，
著ai3有人toa3 ti7 hia，
人kap人著有講話，
才會成做一個家。	
2.家庭基礎起ti7 信，
著ai3信神也信人，
第一信靠父上帝，
第二信任lin2全家。	
3.人若互相相懷疑，
魔鬼隨時就近伊，
Hou7 in開始相批評，
到尾破壞in家庭。	
4.事事企ti7人立場，
用伊心情替伊想，
An2-ni就免相誤會，
致到互相無講話。	
5. 序大著ai3疼序細，
序細也著敬長輩，
若是互相有尊敬，
就有美滿e5家庭。	
6.家庭著ai3基督化，
M7是寫紙貼ti7 壁，
每日著ai3讀聖經，
祈禱、認罪相赦免。	
(二)丈夫
1.人講驚某大丈夫，
扑某變做豬狗牛，
咱攏免做豬狗牛，
也免ai3做大丈夫。	
2.東洋丈夫是皇帝，
西洋丈夫是奴隸，
兩爿攏是siuN 極端，
中庸e5路最穩當。
3.聖經教咱著疼某，
明明記ti7以弗所，
疼某m7是講驚某，
驚某無tu2-tu2疼某。	
4.翁某相疼無夠額，
相敬如賓才夠額，
若無尊重某人格，
就是疼某無徹底。	
5.好e5丈夫無容易，
著ai3努力學到死，
娶某hit日做丈夫，
到死才thang領證書。	
(三)主婦
1.嫁尪m7是做閒人，
嫁尪就是beh做工，
厝內工課真正濟，
雜雜滴滴攏著做。	
2.每日做工人會sian7,
有時ai3換新環境，
心內鬱卒快受氣，
Che是主婦危險期。	
3.你有sui2-sui2 e5家庭，
四界著ai3拚hou7 清，
你e5細子真古錐，
就是上帝真疼你。	
4.囡仔漸漸teh大漢，
需要老母e5疼痛，
你著教伊讀聖經，
培養細子e5心靈。	
5.上帝創造婦人人，
是beh幫贊查甫人，
因為丈夫無完全，
所以需要某幫贊。	
6.丈夫有時會失志，
你著祈禱幫贊伊，
丈夫心內有憂傷，
需要安慰kap參詳。	
7.丈夫做人有thang嫌，
你做某ma7有缺點，
Lin2著歡喜赦免人，
因為咱攏無完全。	
8.有時意見會衝突，
M7 thang扑子解鬱卒，
翁某背景無相同，
冷靜討論就有望。	
9.翁某兩人若同心，
烏土也會變做金，
翁某兩人是一體，
M7 thang互相相keng-the2。	
 
10.丈夫m7是逐項會，
也會飛天koh鑽地，
事事你著鬥腳手，
Hou7伊所做有成就。	
11.記得結婚hit一時，
牧師面前掛手指，
無論破病抑是散，
同心企起一世人。	
12.翁某疼情會進步，
親像細子學行路，
M7免厭sian7繼續行，
美滿家庭的確成。	
(四)老  父
1.太太m7是煮飯婆，
是你同伴kap參謀，
丈夫若ai3做頭家，
著盡本份做老父。	
2.家庭m7-thang做食堂，
只有供給你三頓，
你若看某做煮食，
當然伊也會sai2-phiah。	
3.不良少年e5原因，
攏是父母無謹慎，
事業無閒顧趁錢，
囡仔教育放一邊。	
4.家庭 m7-thang做客館，
走來走去無teh管，
老父責任若m7盡，
將來的確艱苦心。	
5.娶某生子做老父，
M7免人教大家會，
好e5老父真正少，
親像路邊拾鑽石。	
6.老父責任真正重，
疼某、教子一世人，
一寸光陰著保惜，
若無福氣得boe7著。
(五)老   母
1.有e5老母真正憨，
M7知怎樣hiah nih khong,
嬰仔咬奶，搧嘴phoe2,
無想嬰仔teh發牙。
2.嬰仔咬奶大受氣，
講是嬰仔怨恨伊，
嬰仔thai3有hit號心？
老父未免艱苦心。	
3.有人疼子真自私，
款待子兒若器具，
歡喜e5時抱teh chim，
受氣e5時摃到昏。	
4.不管頭殼烏白摃，
後來囡仔變khong-khong，
受氣無顧子生命，
當然囡仔帶身命。	
5.囡仔哭講枵飽吵，
尺gia5起來直直扑，
囡仔破病boe7曉講，
出聲報你kiam2 thang摃？	
6.你若實在疼細子，
M7 thang用自私e5疼，
M7是ai3疼就ka7疼，
若無爽快做你行。	
7.Beh疼細子無容易，
著ai3犧牲你家己，
有時厭sian7真艱苦，
也著歡喜來照顧	
8.平常食物ai3注意，
免得hou7 病染著伊，
預防是較贏治療，
免得大病才teh走。	
9.有e5老母真膨風，
Tu2著朋友愛品phong2,
世間阮子第一gau5,
全校阮子第一巧。	
 
10.愛子gau5卻是boe7 bai2,
學琴補習也應該，
總是m7 thang壓迫in，
成做你e5裝飾品。	
11.子兒性情無像款，
教育方法著變款，
同情理解你e5子，
伊就beh講你有疼。	
12.有子若嫌ko5-ko5纏，
較好咱著m7 thang生，
你bat生伊拚生命，
今著盡心ka7伊疼。	
(六)阿  公
1.阿公真愛抱大孫，
有時強迫子結婚，
愛孫ma7 ai3有程度，
M7 thang為孫hou7子苦。	
2.阿公kap孫teh thit-tho5,
宛然親像一幅圖，
阿公著ai3教示孫，
孫才會知咱家訓。	
3.老人m7是無路用，
世事無睬放清清，
子兒人人有家庭，
總是iau2欠你助言。	
4.老人經驗最豐富，
苦鹹酸甜攏總有，
子兒ti7 時想攏無，
你thang做伊e5參謀。	
5.Ti7你人生e5黃昏，
親近耶穌得救恩，
將你所chhun e5時間，
獻hou7 主用來救人。	
6.世間甚mih上要緊，
年歲愈濟看愈真，
你若知影che寶貝，
著chhoa7子孫到教會。	
(七)兄   弟
1.兄弟冤家你較贏，
老父煩惱到boe7行，
兄弟相告你勝利，
老母目屎拭boe7離。	
2.兄弟無情最可憐，
枉費父母e5心情，
兄弟大家無往來，
Kiam2是父母e5期待？	
3.兄弟用錢買boe7著，
Kiam2是互相著保惜？
若有得罪相誤會，
著緊賠罪koh交陪	
4.兄弟共父共老母，
這款關係kiam2 iau2有？
親身親腹e5兄弟，
Kiam2 thang互相相創治？	
5.兄弟合一真有力，
親像將箭縛一pak8,
咱若同意做一結，
父母生咱才有值。	
6.苦勸世間e5兄弟，
趁你父母iau2未死，
相kap握手ti7 lin2兜，
若無你是上不孝。	
(八)同sai7 
1.兄弟未娶真相疼，
娶妻了後就相拚，
有人講是某siuN gau5,
害in一家亂chhau-chhau。
2. 同sai7入ti7人家庭，
最好m7 thang相批評，
大姆、小嬸toa3做伙，
人濟結果話就濟。
3. 同sai7若mai3 toa3做伙，
就boe7大家加講話，
一個toa3東一個西，
M7免teh講東講西。	
4.家庭一人一家代，
M7 thang干涉kap破壞，
生活方式無共款，
也m7免你ka7伊管。	
5.好e5同sai7幫贊翁，
Hou7 in兄弟相疼痛，
歹e5同sai7 gau5 long7翁，
Hou7 in gia5刀thang相殘。
6.同sai7若親像姊妹，
天國就臨到ti7地，
你若做好e5同sai7,
你ti7世界最偉大。
(九)TA-KE
1.Ta-ke若是刺牙牙，
新婦就會變柴耙，
Ta-ke若學拿俄米，
新婦也beh親像你。	
2. Ta-ke也bat做新婦，
何必著來ka7欺負，
你做新婦真艱苦，
Kiam2 thang來ka7伊苦楚？	
3.你會曉疼親生子，
Kiam2 boe7曉疼人e5子，
伊也是做查某子，
也有老母thang ka7疼。 	
4. Ta-ke若是耳空輕，
小姑就會chhia-pa-lin,
同sai7開始相怨妒，
一個厝內hoe ko5-ko5。	
5. Ta-ke若會疼新婦，
親像家己疼丈夫，
款待新婦親像子，
厝內就充滿笑聲。	
6. Ta-ke新婦另外toa3,
各人家庭隨人hoaN7，
減少磨擦e5損失，
大家變做較親密。
(十)新   婦
1.你講疼翁kiam2有影？
伊是甚mih人e5子？
你若無疼in老母，
Kiam2會堪得做新婦？	
2. Ta-ke若無來生他，
To2位chhoe7翁thang娶你？
既然kap子來結婚，
Kiam2 thang否認慈母恩？	
3.你會有孝lin2老母，
Kiam2 thang看輕in老母，
看輕伊e5 si7-toa7人，
比扑lin2翁罪較重。 	
4.世間所有e5丈夫，
逐人攏疼in老母，
某若ai3翁會疼伊，
著tui3 ta-ke先疼起。	
5.不孝e5人是精牲，
違背聖經得罪天，
Ta-ke Ta-koaN無尊敬，
怎樣thang講主學生？	
6.你若尊敬lin2 ta-ke，
 丈夫疼情會加倍，
伊也beh kap你像款，
有孝你e5序大人。	
7.一年一年直直過，
後來你beh做ta-ke，
現在你歹款待伊，
後來新婦苦毒你。	
8.請你著讀《路得記》，
明白聖經e5教示，
學伊teh 疼拿俄米，
服事ta-ke親像伊。


西施組曲
黃朝明

巴比、小丸子、一個妹妹
是in的店名
落地門窗內底光iaN7 iaN7
西施是in全部的名
一雙玉手一個笑容
菁仔佮青春歲月包做伙
換做一張一張的銀票
頭家佮西施心肝頭著未礙逆
ＸＸＸＸ
小艾、e世代、神采飛揚
是in的店名
內底的西施頭敧敧
挾一項物件
毋管是手機抑是無線電話
線若接通著講未煞
敢會是佮貼心兄情話綿綿
一句一句順續包入菁仔
是鹹、酸、苦、澀
是甜抑是chiaN2
人客你敢食會出來內底另外包啥
ＸＸＸＸ
艷遇、小紅莓、念念不忘
是in的店名
是誰歹𤤳頭
衫褲比鬥少
閣一領比一領較短
開枝、透明
露出一點、二點、三點
兼搖尻川花
予恁看到目睭拍結
包你會數念
後擺閣再來交關
ＸＸＸＸ
嘿咻、四千金、國際辣妹
是in的店名
做雞著筅做人著扳
一兼二顧摸蜊仔兼洗褲
外口檳榔加減賣
內底兼做KTV陪人客
予恁嘴會振動目睭會看人
唱歌戲弄無閑咚咚
若是惡面的出手相送
看你是欲摸二筒
抑是掠水雞
in攏總會予你滿意心爽
ＸＸＸＸ
名家、山地人、快樂出帆
是in的店名
時機hiah bai2無啥通做
政治人物chhoe7孔抗爭拍損國力
電視嘛有廣告
恁查甫人攏偆一支嘴
菁仔拄好給伊塞咧
真正是癮痀的拄著大腹肚
西施捨身露體拚經濟
台灣的奇蹟著愛靠伊
受著in的致蔭
大人啊！你敢會使給伊禁
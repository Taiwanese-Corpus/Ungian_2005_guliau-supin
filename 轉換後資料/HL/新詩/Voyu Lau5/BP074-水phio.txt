1 tin7 水phio5
Voyu Lau5

有1 tin7 水phio5 原底thoaN3 生ti7 塗--nih
有各樣e5 身勢kap 五彩e5 色水
Oa2 ti7 水邊吸收水湧送--來
無kang5 e5 滋味
生做清涼 kou2-chui
人看long2 kah 意

Ti7 百年chin3 前
1粒北方e5 日頭變kah 光sih-sih
曝kah ta-so3 e5 土地有iaN2 真phaiN2 khia7 起
燒風ka7 水phio5 kho3 kah 烏ta
Sau-sau e5 塗hu chiaN5 oh thang 釘根
命運e5 chhong3-ti7 hou7 in 頭pai2意識著in 是做夥e5 兄弟

50冬e5 艱苦iau2 be7-cheng7 喘氣
西方e5 大水已經chhiang5 來到位
強迫beh ka7 人染做kang7 1個色緻
Hou7 烏tou3. au3 臭e5 水來淹kham3
Khah 慘過日頭e5 凌遲
染做別色e5 水phio5
離開土地
浮ti7 水面
Gang7-gang7-a2 失去記智
早前種ti7 塗--nih
Hou7 風khoaN-khoaN-a2 poe2--過發--出e5 美麗言語
In 竟然用另外1個50冬
Liau5-liau5-a2 放hou7 be7 記

水phio5 ah
人叫你是水phio5,你kam2 be7 siuN7-khi3
你kam2 be7 厭sian7 浮ti7 水頂toe3 水飄流e5 日子
你kam2 無siau3 念當初雙kha khia7 在e5 時
屬ti7 母親e5 話語
你是beh koh 等joa7 久
Chiah beh 清醒
離開chhiN-hun7 e5 水池
Teng2-chin  釘根  母土
認同ka-ti7 e5 聲音
手寫ka-ti7 e5 文字

大霸交響曲
陳正雄

1.星
天欲暗
你是唯一的一粒星
我緊緊趕路
山愈近
路愈遠

滿天雲
你是上光的一粒星
千萬個光年
是按怎遙遠的孤單
你早就佇遮等候
我到今才來
三千公尺
已是我的極限
咱無言相會
佇即個冷冷的三角點

天欲光
你是最後的一粒星
我慢慢離開
天愈光
心愈暗

2.雪
為著你
我等過幾仔個冬天
無夠寒
你毋來
無夠懸
你毋來

今暗
我只想欲好好歇睏
明仔早
路猶誠遠
半暝
你恬恬來到窗外
佇我全無準備的時陣
開門外出
冷風刺骨
干礁目屎猶
燒燒

3.風雨交加
就算毋管我千辛萬苦
就算毋予我佮你做陣
上無嘛
會當見你一面

先是雪
阻擋去路
來是霧
擾亂方向
最後是風佮雨
叫我死心
逼我回頭

我明明佇你的面前
你卻佇遠遠的天邊



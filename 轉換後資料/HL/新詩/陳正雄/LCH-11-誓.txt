

誓
陳正雄
阮對山裡轉來
送你一粒石頭
是玉山山頂扱來
千萬年的風吹霜凍
變到hiah呢粗　hiah呢 bai
那親像
阮受盡風霜的面容
只要你疼痛
就算
總有一工
化作一堆土
嘛欲永遠惦佇即處土地
佮你作伙

阮對海邊轉來
送你一粒石頭
是台海海岸扱來
千萬年的水打湧擊
猶原hiah呢圓　hiah呢𡧛
那親像
阮受盡打擊的心情
只要你愛惜
就算
總有一工
變成一粒砂
嘛欲永遠惦佇即處島嶼
佮你作伴
年老二重奏
陳 正 雄

1.老農
當風ui3東爿的樹林透起
當雨ui3遠遠的尖山落來
阮知也
無閒的一季
欲閣開始
毋過
舊年的風濕猶未完全
頂季的酸疼猶未復原
敢會看毋著
抑是即個寒天有較短

當白鴒鷥佇田裡飛來飛去
當四腳仔佇水底叫來叫去
阮知也
艱苦的一冬
已經來到
只是
老伴的腳手那會愈來愈慢
牛哥的腳步那會愈來愈重
敢會聽毋著
抑是今年的春天有較早

2.老伴
少年的時
毋捌替阮畫眉
食老遂不時給阮染頭
少年的時
毋捌為阮買衫
食老遂逐暝給阮蓋被
毋管以早啥代誌
向望今後
今後會當
相扶相持好情義

少年的時
毋捌聽阮的嘴
食老遂乖乖互飼糜
少年的時
毋捌牽阮的手
食老遂恬恬互阮洗腳
咱將過去放未記
向望永遠
永遠會當
無煩無惱到百二

可愛的故鄉

陳正雄

　

阮的故鄉佇草地

庄內攏是作田人

雖然日子無快活

毋過人情味誠重

每一晚

工課做煞飯食飽

逐家來去公厝埕

你搬椅條　伊提草蓆

作伙來唱

故鄉的歌

阮阿公　上蓋爽

躺椅倒定定

一面蹺腳撚嘴鬚

一面哈茶兼歕風

三叔公　燒酒仙

有偆錢

紹興的𣳈來珯

無攢食

撼頭仔加減澀

阮阿爸　愛講古

封神榜講到西遊記

三國志講到水滸傳

子牙有幸天下歸一統

孔明無奈中原分三國

七十二變西方取真經

三十六人梁山結兄弟

阮姑婆　愛聽戲

有時陣山伯樓台會英台

有時陣陳三磨鏡為五娘

連鞭哭到

兩蕊目珠紅記記

連鞭笑到

一個嘴仔離西西

村長伯　漢學仙

伊講毋驚虎有一個嘴

　　只怕人有二個心

伊講黃河尚有澄清日

　　豈可人無得運時

水牛師　好手藝

竹爿變田嬰

蔗箬變草蜢

拔仔柴做干樂

林投葉做鼓吹

阿發伯的ラジオ

準時放送

廖添丁又閣展威風

阿本仔猶是無路用

阿財叔的拳頭

確實未凭

即招是雙龍搶珠

彼步是五虎下山

阿嬌姊　一蕊花

毋愛補破網

欲去望春風

猴囡仔　鬥鬧熱

有人欲聽虎姑婆

有人咧 chhoe7 火金姑

阮上愛

一面倚佇阿母的身邊

一面 taN 頭看天頂的星

一閃一熠　一閃一熠

煞來睏落去

夢中

時常看著

阮可愛的故鄉
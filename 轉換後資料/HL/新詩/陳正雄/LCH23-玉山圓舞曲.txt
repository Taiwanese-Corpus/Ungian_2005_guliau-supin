玉山圓舞曲
陳正雄

1.杜鵑
毋滯鬧熱的花園
毋聽齷齪的人聲
佇遮
是阮無怨的選擇
花開
山看見
花謝
山亦看見

2.圓柏
毋通想講我外堅強
長久以來
佮風雪車拚
我已經
全身變形
滿面皺紋
行過的時
請恁腳步放輕
我欲歇睏

3.白木林
有人講
我是現代派的精品
火燒過的身軀
霜彫雪刻
風勻勻也來磨
完美無缺

有人講
我是抽象派的傑作
先用藍色打底
閣用綠色佈局
最後用白色收尾
神奇偉大

我講我是
三百冬前
一群歹運的鐵杉
三百冬後
一片倔強的白木林


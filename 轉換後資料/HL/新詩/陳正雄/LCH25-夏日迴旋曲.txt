夏日迴旋曲
陳正雄

1.五月－蟬

幾工來
每一早
你歇佇懸懸的樹尾
一爿食露水
一爿大聲叫
吵熱規條巷路
吵醒阮的好夢
完全毋管別人的存在

透早
一片冷靜
看你恬恬倒佇土腳
滿身垢蟻
叫攏袂精神
只是熱天
猶閣誠長
2.六月－斑鳩

有
阮有聽見
佇中晝的夢裡
佇夢裡的故鄉
佇故鄉的舊厝
佇舊厝的竹林
阮有聽見
聽見你的聲音
一陣一陣
有時遠　有時近
叫講熱天已經來到
叫講粟仔已經低頭

有
阮有看著
看著你的形影
飛來飛去
有時懸　有時低
飛過竹林
飛入舊厝
飛過故鄉
飛入夢裡
飛過阮無憂的童年
飛入阮多愁的年歲
3.七月－火金姑

早前
這空闊的天地
這長長的暗暝
攏是你的
你是飛落凡間的天星
離開遙遠的寒冷
只為走揣淡薄仔溫暖
風的多情
草的溫柔

後來
人愈來愈che7
水愈來愈烏
你亦愈來愈無看

今暗的山頂
滿天的星
原來
你亦無愛世上的偓促
寧願
遠遠相看




愛情離別曲
陳正雄


1.初相識
西廂待月的方式
傷過浪漫
西湖借傘的結局
予人悲傷
阮只想平凡
無想欲偉大

牛郎織女的故事
傷過淒涼
山伯英台的遭遇
予人心酸
阮無愛留名
亦無欲成仙

阮只求
真心相待
佮你牽手
睏一對雙人枕
唱一條針線情

2.傷別離
當你的口氣　充滿冷淡
當你的面上　看無笑容
阮知也
你我就親像　二條交會過的線
未來對咱
只有愈行愈遠

當阮的頭毛　愈來愈白
當阮的皺紋　愈來愈濟
阮知也
你我就親像　二支無牽連的山
以後對咱
只是冷冷相看

3.長相憶
若毋是風
阮毋知天
已經跡爾寒
若毋是你
阮毋知情
會跡爾傷人

阮曾經登懸山
阮既無法退隱山林
你亦未當行入紅塵
只有遠遠佇遮看你
亦有
月的圓缺
雲的聚散

阮亦捌望大海
阮既無法忘情江湖
你亦未當停止漂泊
阮只好早暗佇遮想你
亦有
風的來去
湧的起落

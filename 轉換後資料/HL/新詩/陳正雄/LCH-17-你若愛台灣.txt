

你若愛台灣
陳正雄
朋友啊！
你若愛台灣
毋通干礁用嘴彈
請用心　斟酌看
四百外冬無算久
開天闢地e5形影
佮人比　無較差
一塊磚　一片瓦
攏是祖先e5血汗
無人惜　無人疼
阮毋驚
上驚有人無心肝
佇遮生　佇遮大
俗俗將阮賣互對面遐

朋友啊！
你若愛台灣
毋通選舉才來喝
平常時　就愛疼
四百萬甲無算闊
奮鬥拍拚e5生活
佮人比　有卡贏一塊土　一粒砂
攏有祖先e5腳跡
眾人食　眾人騎
阮毋驚
上驚有人歹心肝
佇遮食　佇遮滯
偷偷將阮送互中國食
朋友啊！
你若愛台灣
毋通toe3人戇戇行
大聲叫　阮e5名
二千外萬無算濟
勤儉粒積e5私攲
佮人比　真奢颺
是蕃薯　是芋仔
攏嘛仝款e5運命
互人䊵　互人拍
阮毋驚
上驚有人烏心肝
亦欲提　亦欲𣳈
暗暗將阮掠互土匪割
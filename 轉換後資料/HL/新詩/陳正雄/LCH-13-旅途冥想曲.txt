
旅途冥想曲
──鹿谷山區
陳正雄
當新焙的春茶
佇溫柔的公主手裡
透出芳味
當金黃的水色
佇嘴乾的喉裡
輕輕流落
敢無感覺
有一點也苦澀

當新挽的檳榔
佇熱情的西施身邊
充滿迷惑
當青翠的菁仔
佇貪婪的嘴裡
慢慢碎去
敢無感覺
有一絲也血腥

當你 ui3阮的面前
緊緊行過
敢無看著
阮的青春　漸漸老去
彼毋是歲月的無常
是人世的無情

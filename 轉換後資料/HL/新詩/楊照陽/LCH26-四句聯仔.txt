四句聯仔－七字仔鬥句新唸謠
楊照陽

天災地變總難免

天災地變總難免
農產救助講會過
宗教政治錢亂舞
擾亂民心見忠奸 

台灣永遠是咱兜 

台灣永遠是咱兜
主體精神來拍拚
奮發認真守本份 
懸山平地結相偎 

風雨水火無得防 

風雨水火無得防
先顧厝邊才別國 
食物贊助講會過
享受物件歹講起

王樂賣藥拍拳頭 

王樂賣藥拍拳頭
五術地理拐撈騙
變鬼變怪造財路 
死蛇活尾錢通櫃

查某無嫁老姑婆

查某無嫁老姑婆 
無某無猴目節仔 
人生命短老孤窟
是好是歹愛稽考

風力動力可轉換

風力動力可轉換
熱力水力變動力
引擎馬達日頭光
核能潮差愛又恨

台灣古今蓬萊島 

台灣古今蓬萊島
四季分明世界無
咱人敵人攏愛伊
拚命護伊向光明
春天花味逐tah有

春天花味逐tah有
夏季浸泉好耍水
秋天意愛情倍深
冬寒腳尾燒熱滾

好人思想純潔正

好人思想純潔正 
歹人鬼計狀元才 
忠厚老實財散盡
是非對錯怪天命

教師學生像圍爐

教師學生像圍爐
知識傳教有理路
教材充足啟新知
腦精手快有打法

科技產物變換緊 

科技產物變換緊 
猶未製造滿街有
人文知識有新舊
文明路向照順辦 

扮演世情布袋戲

扮演世情布袋戲
二路走跳無身份
生旦末丑也該然
帶走喜怨留原樣

變身變容皆隨意

變身變容皆隨意
西北惡魔東南讚
說盡哭盡攏是假
氣死閒人非吾意

心頭願是台灣國

世世有許心頭願
代代欲建台灣國
m7管中立抑共和
總是當家做主人

明明是山想變海

明明是山想變海
猴仔訓練親像人
陰陽舞怪𣘀翻變
做惡作怪m7成人

台灣向前台灣牛

台灣「GO GO」台灣牛
來拍棉被拚灶腳
原著早新台灣族
士農工商總出動

離婚辦桌跪賠罪

離婚辦桌跪賠罪
盟誓反背騙眾人
朋友60親情120銀
奢颺假siau2加倍還

人騎虎頂未得落

人騎虎頂未得落
生命極韌脆極脆
人𣘀命運莫對頭
人愛眾神惜世人

台灣通稱是寶島

台灣通稱是寶島
人民拍拚人謳咾
這是世間通人知
m7是家己落下頦

智慧有開上要緊

智慧有開上要緊
m7管世界按怎變
你我永遠排頭名
造福人群拚名聲

耕能台灣鑽石地

鳥仔蚼蟻愛做巢
日日拚命為囝孫
咱人仝款愛稽考
耕能台灣鑽石地

線條變化千萬千

線條變化千萬千
旋入旋出見在人
直線波浪kai3美妙
彎橈混合厚變化

田嬰來去有時陣

田嬰來去有時陣
懸低跳舞chhoe7討吃
chhoe7翁chhoe7某欲生囝
紅黑五彩kai3好看



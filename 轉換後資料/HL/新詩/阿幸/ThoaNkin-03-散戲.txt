【散戲】
                                                                  阿幸
汝一直佮我扮戲，
汝是編劇導演兼男主角，
劇情做汝安排
台詞隨在汝講
汝扮做有情有義兮男子漢
汝講兮台詞充滿正義感
我煞為汝失去魂魄
完全甲家己融入戲中
為汝笑為汝哭
為汝付出全世界

誰知影
汝佇後台藏一個伊
有講有笑真甜蜜
汝講汝一直佮我咧扮戲
驚我傷心呣敢提
所以只好繼續扮落去
一面參伊講情意
一面瞞我練演技
汝萬萬想袂到
我會發現即個秘密

戲總是愛有結局，
即馬，
導演換我做，
「卡！」
                                   ──2002/10/8     

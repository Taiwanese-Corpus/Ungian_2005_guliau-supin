【台語詩】失語症（之一）
   呂美親  Li7 Bi2-chhin

若是e7-sai2
我想beh講出秋天e5白膠香
會漸漸轉紅
（摻tioh8甜蜜，凝tioh8淡簿青冷
親像愛情e5色hit款）

若是e7-sai2
我想beh講出冬節e5月光
無咱所想e5 hiah-nih稀微
（掛ti7天邊tiam7-tiam7等待
春天e5腳步若來
伊歡喜，是頭一個知）

不而過，我soah long2講boe7出來
嘴底空空，嚨喉無法度振動

失去嘴舌e5 hit-e5下晡
我四界向人問路
用倒手比出熱情圓箍
用正手畫出一幅故鄉e5圖
只是，koh有厝瓦iau2-boe7補
Koh有壁紙iau2-boe7糊……

天色反烏，chit-e5國度
In講，繼續唱寂寞e5戀歌
橫直，春天若來亦是無聲。


(2004/09/09，媽媽e5生日。而我漸漸遺忘母親e5語言。)

註：
1.「白膠香」：peh8-ka-hiu°，楓樹，又稱「雞爪楓」，「ke-jiau-png」。
2.「糊」：kh2，塗、黏。
3.「橫直」：hoai°-t…t，反正。

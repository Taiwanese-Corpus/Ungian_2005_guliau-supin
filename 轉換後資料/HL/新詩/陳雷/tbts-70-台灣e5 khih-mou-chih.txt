		 台灣e5 khih-mou-chih
 陳 雷 


		番薯moai5,蚵a煎，擔a麵， 
		人講che是台灣物， 
		khah試to欠一味，滋味走精去。 
		ah，為啥物？為啥物？ 
		In講“歡迎光臨”， 
		這句咱聽be7入耳。 

		失禮，阮是遠路轉來e5番薯， 
		“請你kap阮講台語！” 
		“人客來坐” 是台灣e5 khih-mou-chih， 
		na2 Thah-lou2-koh e5 koan5山kap深水， 
		青翠koh sui2無變去， 
		ham Formosa e5志氣相比。 
		ah，為啥物？為啥物？ 
		敢無想起， 
		che才是正港e5鄉土物。 
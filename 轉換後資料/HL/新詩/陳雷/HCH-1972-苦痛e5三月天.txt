苦痛e5三月天
				/陳雷
苦痛e5 228，
花蕾滿山邊，
bak血e5溪水流去海kiN5，
屠殺e5草埔無聲五十年，
魔鬼e5腳號印ti7土--裡；
ta--去e5骨頭，冷--去e5血跡，
侮辱e5身屍，
用燒lo7 e5目屎洗be7清氣。

哀叫無人聽--見，
苦痛黃昏時，
飛鳥ti7天邊，
五彩e5晚霞退色--去；
細kiaN2 e5哭聲，壁頂e5烏影，
驚惶e5槍聲，
親像日--時teh陷眠，
惡夢e5人生叫be7精神。

寒流e5小城市，
風吹舊厝邊，
鬧熱e5街頭若過年，
拖磨e5腳步無人聽--見，
無辜e5青春社會放棄，
像無期徒刑e5犯人活--落-去，
一年過一年。

孤單付出勇氣，
白--去e5頭毛照ti7鏡--裡，
霧--去e5目睭看be7頂真；
希望m7甘放棄，
舊--去e5相片
gim7 ti7冷ki-ki e5手--裡，
親像koh再夢--見，
少年漂撇e5翁婿
又koh轉來身邊，
ti7寒流e5小城市，
風吹e5舊厝邊。

苦痛e5三月天，
花蕾滿山邊，
清涼e5溪水流去海kiN5，
屠殺e5島嶼無聲五十年，
魔鬼e5腳號猶踏ti7心內面；
ta--去e5骨頭，冷--去e5血跡，
侮辱e5身屍，
燒lo7 e5目屎洗be7清氣。

Tioh8 ai3會記，be7-tang3 be7記，
恬靜e5祈禱，
永遠e5春天，
新發e5蕃薯出頭天；
ti7種作e5田園，
hng7-hng7 e5山邊，
he藍色水湧e5海kiN5，
有算be7了，算be7了......
苦痛e5三月天。

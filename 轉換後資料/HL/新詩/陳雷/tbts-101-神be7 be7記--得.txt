神be7 be7記--得		陳雷

看--起-來是pe7-a2-kiaN2兄弟，
仝款散kah鬼beh拖--去，
割na5-喉e5冤仇，
Ou2目睭仁e5切恨，
Ui3 tiang5-時開始？ 

沙漠ta-山是Ah-hu-gan2（Afganistan）e5聖地，
Tak8日跪--落-去拜神五遍，
祈禱火燒厝e5切恨，
強姦查某e5冤仇，
Lu2拜lu2 che7。


神ti7 in中間畫一條鐵線，
人be7-tang3來往行過，
Kan-na槍chi2 toaN7 be7 soah，
Kap大炮pong7 hou7 in攏總死。

死--去-e5看--起-來ma7真成，
In pe7-a2-kiaN2兄弟，
先pak hit雙鞋，
Kiau7 hit枝金嘴齒，
清算冤仇e5欠債。
破布包e5身屍，
Hou7 Ah-hu-gan2 e5沙風吹ta--去，
足che7 teng7-khok-khok un ti7 hia，
親像作伙teh拜Ah-lah e5神：
神be7 be7記--得，
人攏無要緊。

佇時間彼條河尋chhoe7你e5形影-懷念康陸兄
詩 . 吉他／劉大元         朗誦／吳亦清

風 起 囉！

風，佇 咱 e5 耳 孔 邊 細 聲 講 話
細 聲 講：
Pak8 船 e5  索 仔 已 經 thau2 開
河 水 又 koh  不 安 起 來 
等 待 咱 chiuN7 船，佇 風 中 出 帆 …
佇 時 間 彼 條 河
尋 chhoe7 你e5 形影

風起囉！
咱展開心胸做帆，然後
放送彼條思念你e5 歌調
隨風飄行(kiaN5)

隨風飄行…
Hoah 著你e5 名
尋chhoe7 你e5形影
用阮感念e5 歌聲
佇時間彼條河頂面
隨風飄行

... guitar solo ...

河水流過船邊，流過
一站過一站美麗e5風景
河水流過心內
流過一冬過一冬e5 春天
請mai3 回頭
咱是佇時間彼條河
向前行
M7 是seh8頭睛睛看…
向前行
佇時間彼條河
尋chhoe7 你e5 形影
請mai3 回頭
請mai3 回頭…親愛e5 朋友
過去e5 傷心目屎
攏化做春風微微
Kap 咱鬥陣出帆
佇時間彼條河
尋chhoe7 你e5 形影
請mai3 回頭…親愛e5 兄弟
因為…咱當初有約束
你會佇頭前
佇頭前美麗e5 所在
等待阮…
等待阮來相會
 

... guitar solo ...

佇時間彼條河尋 chhoe7 你e5 形影
河水
有時清…有時濁
河水清e5 時
阮看著你親切e5 面容
對阮恬恬 teh 笑
河水濁e5 時
阮干單 看著家己
悲傷 e5 地形
佇河水頂面
浮起
浮落
浮起koh 浮落e5 …
是阮家己
悲傷e5 形影

懷念e5 話若是beh 講
千言萬語親像河水仝款
流未止
懷念e5 歌若是beh 唱
放送e5 歌親像目屎仝款
流未離
懷念e5 風景一站過一站
位過去
到將來
懷念e5 風景一站過一站
互咱目睭看kah 酸
互阮心肝想未斷
想未斷
斷未去e5…
是時間彼條河
是阮
永遠尋 chhoe7 你e5 腳步


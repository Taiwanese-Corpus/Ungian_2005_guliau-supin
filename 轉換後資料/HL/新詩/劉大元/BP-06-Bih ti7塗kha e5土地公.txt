台語網bong2報
Bih ti7塗kha e5土地公
Lau Tai-goan
每kang暗暝
廟內e5 土地公    行出來si3 -koe3散步
I會替作田人巡田水
I會安慰半暝啼哭e5 gin2 - a2 
I會指點趕路迷失e5 人 ……iah - m7 -koh 
土地公每暗散步e5 tai7 - chi3 
莊內e5 人long2 m7 知……hai3!……
莊內e5 人
每日kan-taN 會曉怨嘆
怨嘆ka-ti7 e5 運命
怨嘆土地公無保庇…… hai3!……
莊內e5 人
為著小名、小利 明爭暗鬥
田m7作，起厝、起大樓

為著錢，賣田、 賣地、賣kiaN2、 賣孫
為著錢，賣了祖公kap kiaN2 孫e5 一切
莊內e5 人應講：
免作田就有米thang食
土地賣-- 去，顛倒有錢than3 
Hai3 ! ……孤單老人土地公
失去i e5 土地
Hai3 ! ……上尾-- a e5 一塊土地beh起大樓
拆廟hit kang，土地公m7 甘離開
Bih ti7  am管e5 塗kha
傷心流目屎

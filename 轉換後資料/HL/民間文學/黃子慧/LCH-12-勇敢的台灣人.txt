


勇敢的台灣人
黃子慧
各位評審佮在座的好朋友，逐家好。我是一個芋仔，今仔日，我欲給逐家講一個故事，這個故事的名叫做「勇敢的台灣人。」「勇敢的台灣人。」
甲：嗨！阿慧也，真久無見面也。
乙：hio3!阿娟也；是也，近來好否？咦是按怎？發生啥物代誌？你的目頭那會結結咧？
甲：唉！阮屘叔滯院啦。
乙：滯院？曷(a7)伊是得著啥物病？
甲：神－經－病。
乙：啊！神經病哦。是當時得著即種症頭？我那毋捌聽你講過，聽講即種症頭是會遺傳哦！唉！你有否？
甲：有你的大頭啦。人我隨便講講咧，你就信、信、信。
乙：無法度，阮阿母常常呵咾我講──我上大的優點就是人古意閣兼忠厚。
甲：我看你哦，是人若呆，看面就知。boai3佮你講也。
乙：唉！稍等一下啦，咱足久無見面，而且，你的話才講到一半，講煞才走嘛，恁屘叔到底是按怎啦？
甲：ah to7頂禮拜meh，阮屘叔無代無誌佮人去鬥鬧熱，看人佇咧飆車，啥知影，現場遂來發生驚天動地的大代誌。
乙：按怎？黑社會大車拚？
甲：無啦！阮屘叔看人飆車，徛甚偎，遂去予人撞著，目睭腫歪歪，目箍若像是黑輪，歸身軀是流血流滴，予人hiN7 houN2 hiN7 houN2送入病院。唉！人若衰，種匏仔就生菜瓜，彼就是阮屘叔啦。
乙：哇！足可憐！我看恁屘叔一定足後悔，當初時做彼件代誌。
甲：你臆錯了，前幾工我佮阮阿爸去病院看阮屘叔時，看著伊拄一支枴仔oaiN2一下oaiN2一下，遂準備欲出院，彼當時，阮阿爸就問伊是按怎hiah緊就欲出院咧？阮屘叔就給阮阿爸講，伊欲去看另外一攤。
乙：喲！恁屘叔閣真厲害，嘛真勇敢，受傷hiah重，閣想欲去現場做啦啦隊喲。
甲：啦啦隊？才毋是咧，阮阿爸講伊──是七月半鴨仔毋知死活，吃家己的米，遂來煩惱別人的代誌，真的是孝飽太閒咧！
乙：嘻！恁阿爸罵恁屘叔閣真有氣魄，我想恁屘叔絕對是雙腳徛齊齊，由在恁阿爸對伊教示，相信恁屘叔，下一次絕對會聽你阿爸的話。
甲：聽！當然嘛聽囉，今仔日又閣予人送去病院。
乙：啊！恁屘叔是將病房當做灶腳行hioh？
甲：伊講當初時有應人，為著欲表現出伊男子漢大丈夫──一言既出，駟馬難追的氣魄，拖命嘛欲去赴約，結果咧，又閣予人撞去病院啦。
乙：我看恁屘叔即擺百分之百是閣去看人飆車喔！
甲：你錯了。
乙：你怎樣知影，我昨暗吃肉搵醋咧。
甲：啊！你是聽到叨位去啦！
乙：歹勢！歹勢！
甲：阮屘叔講伊即世人上大的興趣，就是看人飆車，為著看飆車，為伊死嘛甘願。
乙：哇！勇敢的台灣人。
甲：著也！你拄才是欲去叨位？看你的腳步閣行到真緊呢。
乙：無啦！ah to7出來行行咧。
甲：你知影恁阿兄去叨位否！
乙：可能去四界遶遶(lau)咧。
甲：敢誠實按呢？
乙：喲！你teh調查阮阿兄哦，莫非你對我阿兄．．．
甲：嘿！你嘛毋通三八到沒藥醫，好否？
乙：好啦！好啦！莫受氣啦，氣死是驗無傷。
甲：我給你講，人恁阿兄是佮人去鬥鬧熱。
乙：曷你那會知影？
甲：ah to7我拄才有抵著恁阿兄，伊就問我欲toe3伊去鬥鬧熱否？
乙：阮阿兄？哦！伊實在是──十二月天，睏厝頂，有夠凍霜的啦，有好孔的，曷無想著欲chhoe7伊的小妹去，顛倒欲叫你，阮阿兄，實在是無夠意思，等一下，莫予我遇著，若予我遇著，我絕對欲予伊，阿婆仔坐飛龍機，予伊摔一下冷吱吱。
甲：莫啦！火氣莫hiah大，我給你講，拄才恁阿兄是聽著水龍車的聲音，所以趕緊騎鐵馬，快速往水龍車的方向去鬥鬧熱。
乙：曷你那會知影？
甲：恁阿兄有問我欲去否？伊講phang2佮涼的伊攏款好勢也。
乙：嗯！伊嘛當做是去𣿅蕌咧！

甲：免緊張啦！恁阿兄按呢閣算是小CASE。
乙：是按怎講咧？
甲：你看，伊閣呸一嘴檳榔汁佇遐。
乙：檳榔汁？喲！你無講，我猶叫是啥人佇遐吐血咧。
甲：講著這檳榔汁，遂予我想起一個笑詼。
乙：曷是啥物笑詼，講來鼻芳一下。
甲：講著有一個日本人，來咱台灣𣿅蕌，伊攏是坐計程車四界欣賞咱台灣美麗的風景，有一擺，即個計程車司機──就是運匠先生，車那駛，嘴閣那哺，猶不時越頭佮這日本人開講，啥知影，車駛到十字路口欲擋青紅燈的時，這運匠先生遂倒手開伊的車門，向土腳兜呸一嘴台灣的樹奶糊，即個日本人看著，遂chhoah一趒，叫是運匠先生駛車駛到甚忝遂吐血。面是驚到青恂恂，就講：「運匠先生，運匠先生，你有要緊否？」阮這個運匠先生，越頭對即個日本人笑一下，講：「lai5 chioh kuh，安啦！」就繼續駛伊的車。這個日本人返去到伊國內，就四界給伊的朋友宣傳，講台灣人真勇敢，台灣人真拍拚，駛車攏駛到吐血，猶閣hiah認真做工課，台灣人真了不起。
乙：啊！那會差hiah濟？
甲：就是講meh。你看啦，就若像這檳榔，政府嘛常常teh苦勸，講這檳榔毋是啥物好物，會當莫吃，就儘量莫吃ah m7 koh就是有一寡勇敢又閣毋驚死的台灣人，hiah呢毋聽話，將政府的話，當作是馬耳東風。
乙：啥物是馬耳東風？
甲：哦！你實在有夠倯，這馬耳東風就是耳孔風，一耳入一耳出，按呢知影否？
乙：看起來台灣勇敢又閣毋驚死的人閣真濟嘛。
甲：嘿！歹勢啦，我有代誌欲先走。
乙：唉！你是欲去叨位？
甲：ah to7恁阿兄講伊欲留一個好位予我，我欲趕緊去chhoe7恁阿兄，佮伊作伴鬥鬧熱啦。
乙：啊．．．
今仔日，我的故事就講到遮，多謝各位，勞力。


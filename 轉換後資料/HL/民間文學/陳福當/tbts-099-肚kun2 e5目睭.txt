肚kun2 e5目睭		 陳福當台文改寫客家故事 

        Tak8擺日頭落山，日頭e5光照著門口埕牆圍a2 e5時陣，你攏會聽著一陣真響e5吱吱e5聲，ui3門口埕牆圍a2角傳--出-來，che是啥物聲呢？Che是肚kun2 e5哭聲，伊na2哭na2講：目睭還--我！目睭還--我！這種聲音聽--起-來真淒涼，真可憐。
古早古早以前，肚kun2 kap蛇是toa3 ti7陸地e5朋友。這個時陣，肚kun2有目睭，顛倒是蛇無目睭。蛇因為無目睭，m7-na7行動無方便，猶koh定定hou7蟾蜍、水雞欺負。Chih-chuh e5水雞，定定放尿tiam3蛇e5身軀，創治到蛇規身軀be7爽快。有一日早起，蛇忽然間想著一個辦法，伊kap肚kun2講：肚kun2老大--e5，假使你兩蕾目睭借我一工，hou7我看一工a2 chiah-nih a2 sui2 e5世界，m7知有joa7好--leh！猶koh我ma7想beh hou7 hia e5討厭e5水雞，以後m7敢koh再創治我。無目睭e5蛇頭伸koan5 koan5，siau3想a2講。肚kun2 ka7蛇看看--leh，講：『好！m7-koh我kan-na借你一工，到日頭落山e5時陣，目睭tioh8 ai3還--我』。
        蛇講日頭落山以前伊一定會ka7目睭送--轉-來。軟心e5肚kun2 to7 ka7兩蕾目睭挖--出-來，tau3 tiam3蛇頭e5兩個窟a2。講--起-來真奇怪，蛇隨tioh8感覺目睭金金，看會著面頭前e5物件。伊歡喜kah跳--起-來，雖然肚kun2猶ti7伊e5後壁teh haiN痛，但是蛇已經暢kah無聽--著-a，同時也會tang3看著chiah-nih a2 sui2 e5世界--a！伊kan-na想：去chhoe7水雞算數！
        就按呢蛇用ka7肚kun2借--來e5目睭，四界去chhoe7水雞算數，起先蛇tu2好咬水雞e5腳腿，愛水雞求伊諒情，後--來伊感覺水雞e5肉chiaN5甜，就一嘴ka7水雞吞落去腹肚。規日--leh，蛇食二、三十隻大細隻e5水雞，伊規世人攏m7-bat chiah phang-phai3。
        日頭beh轉去--lah，蛇想著應該ka7目睭還hou7肚kun2 e5時陣--lah，但是伊koh自私leh想：有目睭實在好，我無愛koh再過hit種無目睭、烏天暗地e5日子，可憐e5肚kun2，我be7 tang3顧著你--loh！就按呢忘恩背義e5蛇，就ka7肚kun2 e5目睭占做家己--e5，m7還肚kun2。Ui3 hit日了後，每工日頭落山e5時陣，肚kun2 就會哭：還我目睭！還我目睭！一日過一日，一年過一年，蛇已經be7記得還目睭e5代誌，可憐e5肚kun2 tak8日暗頭a2猶teh緊哭：還我目睭！還我目睭！
         肚kun2無目睭，看be7著物件，無法度，只好鑽入去土底生活。土底e5烏暗世界，是m7免目睭--e5，m7-koh tak8日暗頭a2，伊猶是會懷念伊e5兩蕾寶貴e5目睭。所以咱chit-ma2 tak8日暗頭a2 e5時陣，猶會聽著肚kun2 e5哭聲。
        雖然肚kun2失去目睭，土地公soah加hou7伊一條命。假使咱ti7田裡做sit，無tu2好ka7肚kun2切斷，切斷e5兩節肚kun2，m7-na7 be7死，無joa7久猶會生兩尾新肚kun2來，che是好心e5肚kun2，家己也想be7到--e5。
        請問：肚kun2 e5哭聲怎樣？你有聽過--無？

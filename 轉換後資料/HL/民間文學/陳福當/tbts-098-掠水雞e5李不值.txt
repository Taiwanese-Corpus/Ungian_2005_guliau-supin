掠水雞e5李不值  	陳福當改寫台灣民間故事  1997.6.14

古早古早ti7艋舺e5所在，有一戶林--家，toa3-- e5是中國式e5大瓦厝。厝主林大人非常愛錢，為著beh收khah che7聘金，ka7大查某kiaN2 kap二查某kiaN2，一個a2一個嫁hou7好額人。第三查某kiaN2玉枝卻拒絕老父替伊選擇e5所有親事。有一工講著嫁hou7大好額人e5好事，玉枝仝款無參加父母苦心為伊安排e5相親酒席。林大人就按呢ka7查某kiaN2叫去罵，但是玉枝反倒轉來kap老父tak嘴。
「老父你敢m7是kan-taN考慮金錢nia5 ？人e5幸福攏是天註定。今a2日有錢，無保證講明a2 chai3一定猶會有錢。假使今a2日是乞食，時運若到，就會有錢--lah！我chit-ma2靠老父e5致蔭，過著幸福e5日子，ma7是我e5命好。」       
聽著查某kiaN2無相像e5講法，林大人隨to7發性地。
「好！好！像你這款固執e5不孝女，就照你e5願望ka7你嫁去上散赤e5所在。」
老父講soah，就命令長工去chhoe7上散e5查甫人。
Ti7 台北e5郊外，有一個叫李不值e5查甫人，ti7淡水河e5岸頂tah一間草厝，靠掠水雞teh過日子。散kah三頓食be7飽，衫褲破lam3破sam3。有一工去街a2賣水雞，hou7林--家e5長工看著，隨hou7人請入去林--家。林大人chhin3-chhai2就決定ka7查某kiaN2嫁hou7伊。這位李姓少年家驚一下走--轉-去。過無joa7久，查某kiaN2帶著老母同情hou7伊e5一石米，受著家族親成e5恥笑，hou7人送到李不值破sam3 e5草厝。       
第二工以後，玉枝拍拚做穡(sit)，感動無出脫e5翁婿，兩個仝心同齊作穡。m7-koh小規模掠水雞e5收入有限，仝款散赤。
有一工李不值照常出門，但是掠無水雞，chiaN5-sian7就beh轉--去，中途路邊跳一隻兔a2出--來，伊jek過--去，兔a2 chiaN5緊就走入去山phiaN5 e5洞內。伊也toe3--過-來，入去洞內，m7-koh無看著兔a2 e5形影，不而過發覺著一大堆e5烏磚。伊chiaN5失望就想beh轉--去，又koh想講che磚a2無一定用會著，就續手theh8 一塊轉--去。       
「你轉--來-lah！thiam2--lah houhN？」玉枝講leh phang5滾水出--來。
「ChiaN5失禮今a2日掠無。」翁婿lim爽嘴e5滾水，phaiN2勢ka7某hoe7失禮。
「無關係--lah！明a2 chai3一定會掠chiaN5 che7。」 
 玉枝安慰翁婿，無意中看著翁婿chah--轉-來e5烏磚，伊擋be7 tiau5「Ah！」喝一大聲。伊出世ti7好額人兜，會認得hit塊磚m7是普通e5磚，是chiaN5寶貴e5烏磚，比黃金價值幾na7十倍。李不值聽了後，趕緊走去tu2-chiah去過e5洞內，想be7到khng3 ti7 hia e5一大堆烏磚已經無--去-a。伊ti7 leh chhoe7 e5中間，突然出現一個老人。       
「Oe！chia e5寶m7是你--e5，che是李門牽（khian）e5物件。你e5福氣kan-taN一塊nia5，緊轉--去。」
老人現出hou7人驚惶e5面chhiuN責備伊。       
伊驚kah seh8轉去厝裡，ka7 hit塊烏金磚換做現金，快快樂樂過日子。無joa7久，兩個人生一個古錐e5查甫gin2-a2。按算向序大人報喜，兩翁a2某就穿新禮服，khoan2 chiaN5 che7禮物，抱著嬰a2轉去外家。
林大人歡頭喜面接納這對已經好額--a e5查某kiaN2 kap kiaN2婿。看著古錐e5孫a2，緊beh抱伊。M7-koh gin2-a2抱到林大人e5手裡，隨就哭be7停。       
「乖乖，m7 thang哭。是阿公--lah！oe-oe」       
林大人抱gin2-a2行到大門邊停--落-來，無張持伸手tong7著門牽，門牽『kheng-khiang』e5 聲hou7 gin2-a2 聽--著。哭be7停e5嬰a2這時陣soah停--落-來，無koh再哭，koh突然間笑--出-來。林大人歡喜一下，問kiaN2婿。
「這個gin2-a2叫啥名？」  「猶未號名--leh！想beh拜託岳父大人。」       
林大人想一陣a2，忽然，「Ah！tioh8--lah！Tu2 a2伊看著門牽a2真歡喜，ka7號做李門牽，按怎？」       
「就決定這個名，多謝岳父大人。」
李不值講--leh，隨時抱著李門牽kap in某走轉去厝--裡，又koh衝去兔a2 e5洞內，一下看，烏金磚疊滿滿ti7 hia。這擺無人會koh ka7阻止。掠水雞e5李不值，一夜之間變做大好額人。       
了後，隔無外久，tu2-tioh林大人e5生日。李不值ka7一萬khou金幣khng3 tiam3籠a2底，頂面khng3水雞，hou7人看be7出koh樣e5所在。仝款穿著破衫去ka7丈人作壽。
Ti7林家榮華e5住宅內面，有錢e5姊夫kap地方有頭面e5人，攏kheh作伙ti7 hia leh pho3-tau7鬧熱滾滾。看著散赤e5李不值，無一個人beh chhap--伊。酒宴開始，李不值ma7 kap hia e5大腎（sian7）--e5 坐仝桌。酒lim來lim去，話題kan-taN是田園財產。       
「田園siuN che7，收田租ma7真thiam2，已經討厭--a neh！」       
「是--a！若感覺苦惱，我想規氣ka7賣賣--掉。」       
兩個姊夫攏仝款激hit lo7有錢人e5 khui3口。
M7-koh李不值微微a2講：「我kap大家倒反，才想beh買土地--neh！」      
話才講了，規厝內e5人攏擋be7 tiau5 soah笑--出-來，想講可憐e5掠水雞人可能是散kah leh khi2-siau2--a！       
「好！若是你beh，我e5賣你。一萬khou e5價值，俗俗a2賣hou7你三分之一e5價數就好。」       
「我e5 ma7 beh賣，你若beh愛五千就好。」 「敢真--e？chiaN5實beh賣我？」       
「真--e5-a！你若想講是騙--人-e5，會使請岳父做證。哈 哈 哈！」       
大家大笑，bong2滾笑要求林大人做見證人。契約書寫好，頓手印。李不值起身ka7 te2水雞e5籠a2扛--入-來，頂面層theh8--起-來，現出kheh kah滿滿e5金幣。兩個姊夫看一下面色青筍筍，m7-koh後悔已經siuN慢--a！帶來e5一萬khou金幣付清了後，猶chhun一千七百khou，李不值ka7伊交hou7丈人當做見證人e5謝金。Hou7人當做戇呆e5李家，hit擺了後愈來愈興旺。大kiaN2李門牽大漢了後，參加京城e5文官考試中狀元，回鄉祭祖，全庄出名。

∮BONG報選詩 
新正(chiaN)日誌4句連
潘科元

年節beh 到tng2 goan2 tau，拚掃環境清水溝。
Tak8-e5 發財錢水thau2,友情愛情會thau3 流。

Ngia5 新送舊貼春聯，辭年廳頭祭祖先。
清茶果子來敬獻，形式簡單心意虔(khian5)。

聲聲恭喜賀新春，家家(ke)團圓樂天倫。
健康如意皆和順，家庭事業long2 chiau5-un5。

正月初一開新正，禮佛祈福寺院行。
菩薩慈悲有靈聖(siaN3)，蘭花古樹栽廟埕。

新年e-pou 車聲靜，樓頂看冊iah8 清eng5。
朋友電話來賀慶，chiah 知已經tuh 一停。

正月初二去poe7 墓，天氣清和好春光。
古早歷史長輩講，家族合齊拜祖公。

正月初3 chai2 起時，三個孫a2 來拜年，
坐無joa7 久beh tng2--去，a叔tiam7-tiam7 做司機。

E-pou 無聊看電視，電視無聊是beh ni5?
加看koa2 冊khah 有利，追求智識趁春天。

讀1刻久老pe7 叫，來去行徙ka7 我招。
鐵馬郊遊免銀票，na2 騎na2 講過瓦窯(hia7-io5)。

這條田路我會記，a公chhoa7 我chhoe7 先生。
Kha 骨舊傷好be7 離，往事超過20年。

農村建設下(he7)經費，舊路hun3 闊新路開。
溪a2 臭sioh8 烏墨水，細han3 情景無tang3 追。

跑車椅坐teng7 koh 尖，pa-pa 問我kam2 會tiam，
AN3 ti7 手hoaN7 久會thiam2,kha-chhng pit-peng5 無siaN2 嫌。

田邊1棟別莊厝，厝前車hioh 1大tu。
Khanpang 寫講『小吃部』，趁食手段有工夫。

Hit 款以早叫菜店，專hou7 人客食重鹹。
酒色削骨e5 刀劍，khah che7 人都long2 be7 嫌。

庄kha 發展都市化，人心浮phio3 想虛華(hoa)。
烏店開來到田外，風俗敗壞無ta-oa5。

田洋空氣是be7-bai2,若oa2 豬tiau5 臭味來，
農民kut-lat8真厲害，溝a2 水稻種雙排。

春風微微雨sap-sap，日頭hoaN2-hoaN2 天ap8-ap8。
愈落愈粗直直tap，tng2 來bih 雨車緊lap8。

姊姊tng2 厝ti7 暗時，女兒陪伴ti7 身邊。
人i 對我真好意，分享作品kap 相機。

正月初4顧做詩，記錄生活khah 長篇。
暗tng3 屏東食好味，1日liam 過隨半暝。

初5台南相見歡(siong-kian3-hoan)，安平古蹟seh8 be7 完。
洋行(iuN5-hang5) 改設臘像館，開(khai) 台面貌oh 復原。

砲台石基sui2 koh 穩，台頂古砲chhai7 兩尊。
生sian liu3-phi2 gin2-a2 thun2,有人釣魚水邊un。

翻修古蹟khai che7 錢，chit-ma2 人khah 看重i。
歷史遺產siaN2 意義，hip像騎馬lim 咖啡。

成大校園來散步，人狗sio-jiok tiam3 草埔。
Pe7 母牽kiaN2 學行路，青年男女teh 遊湖。

暗tng3 食飽sio 辭苦，tng2 來kham5-khiat8 e5 路途。
頭gong5 到厝soah koh 吐，be7 顧身體chiaN5 糊塗。

初6人客來食tau3,2個a姑來goan2 tau。
姊妹見面愛pho3-tau7,in e5 台語真lau2-tau5。

初7拜一年假滿，開學開市long2 完全。
大人gin2-a2 齊(chiau5) 下願，年年進步年年koan5。

台灣百姓大出運，民主建國太平船。
保惜鄉土有根本，寶島萬年(lian5) 傳kiaN2 孫。

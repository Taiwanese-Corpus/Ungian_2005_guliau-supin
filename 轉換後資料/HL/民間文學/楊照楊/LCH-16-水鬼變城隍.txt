水鬼變城隍       
楊 照 陽  

 跛瑞定定愛出外買賣雜貨的物件，來賺淡薄仔所費，通支持生活開銷，在沿路中會經過一條大溪。
跛瑞的老母真𣘀激燒酒，伊就不三時滯溪邊歇喘兼飲燒酒。有一日，一個水鬼鼻著酒味真香，就變做人形來向伊討燒酒飲。了後，二個人就變做真好鬥陣的燒酒伴。
有一擺，彼個水鬼欲掠交替，就變做一尾魚，欲引人來掠做陷阱，跛瑞經過看著彼尾魚，毋知是水鬼所變的，就趕緊將伊掠起來。
水鬼隨變回原形，發覺是好朋友跛瑞仔。就向伊講：「阮水鬼仔佇一個期限，有三擺機會掠著替死鬼，阮才會當去投胎轉世做人，今仔日咱是好朋友，所以就此準煞去。二日後，會有一位寡婦的孤查甫囝死期該到，我才來掠伊抵帳。」
二日後，跛瑞要掛貨經過大溪，伊仝款𣳈酒請水鬼飲酒。等跛瑞看著彼個獨生子，欲潦溪過去，伊就走倚去給伊講：「少年郎，你即馬毋通對這踏過去，chia有水鬼咧掠交替。」彼位少年郎，就不斷連聲說多謝，就起腳身弄走轉去厝兜。
水鬼就向跛瑞講：「你那會使偷破壞，我要去出世的佈局。」跛瑞講：「彼位少年郎的責任真重，伊若過身，偆一位寡婦的老母，後半世人就真悽慘落魄，無得倚靠欲按怎渡過日子，到底是欲叫伊如何是好？」
水鬼仔講：「這擺閣諒解你，因為咱是好朋友。但是三工後，有一位被大家苦毒的婦人人，忍受未tiau5欲來跳溪自殺，這是我掠交替的最後期限到期，你千萬毋通來破壞，兼給我出賣去。」
跛瑞仝款三工後，閣𣳈燒酒來請水鬼飲酒。後來跛瑞看著彼位婦人人，對面頭前沿路啼啼哭哭，大聲哀號講伊活佇世間，是受盡拖磨無卡詛，規氣跳溪來了斷殘生。
跛瑞看著真不忍心，就行倚去給伊解破：「人生路真短暫，愛渡過難關，才有甘甜的前途，何況還有後頭厝的親人，咧疼惜關懷佮盼望，千萬毋通想未開。」
彼位婦人人，發覺無熟識的人，都對伊hiah關心，頓悟人間還是有美好良善的一面。伊就即時看開世情有冷暖，發覺有時也有苦情和甜蜜，就向伊說謝，馬上離開險地的厄運。
後來，水鬼招跛瑞鬥陣去見閻羅王。水鬼向閻王投〈訴〉講：「我對跛瑞足好，跛瑞卻是多次出賣我，害我超過掠交替的期限！」
閻羅王講：「跛瑞本性好心善良，你對跛瑞的友情和有義處置，真使人感動，就此升你做地府官，來做管理當地的城隍爺。」
 
傳說口述者：楊  寬           
采集地點：溪湖鎮「西環特區」雙星大樓 
時間：2001.6.25

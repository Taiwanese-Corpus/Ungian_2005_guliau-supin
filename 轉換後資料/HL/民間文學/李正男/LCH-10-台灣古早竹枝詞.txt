

台灣古早竹枝詞
李正男
全部是以七字仔押韻的歌詞，前兩句是用天象地理的景觀，或動植物的習性為題材，後面兩句才加配合查甫和查某的情愛。


(一) 一支扁擔雙頭挑(thio5)，
挑入內山擔芎蕉，
看著阿娘仔彼𣘀搖(gio2)，
緊款包袱來互招。

(二)五月水蕹半浮沉
六月芥菜假有心，
阿娘仔對哥仔用嘴錦(gim2)，
菜籃擔水互哥飲。

(三)龍眼好食核烏烏，
荔枝好食皮粗粗，
阿哥仔講話若講古，
無彩互你做查甫。

(四)稻仔大肚驚風颱，
林投結子像旺來，
阿娘仔生𡧛人人愛，
可比山伯配英台。

(五)七粒七星行相toe3,
一粒分開去toe3月，
阿娘仔佮哥仔無講話，
較慘佛前卜無杯。

(六)即屏看過彼屏溪，
阿娘仔洗衫頭le5-le5,
阿哥仔一飾寄伊洗，
工錢毋知愛偌濟。

(七)日頭欲出罩茫霧，
雞母𤤳子壁腳龜，
阿哥仔出外去彼久，
害妹仔在家病相思。

(八)水龜成雙水堀仔底，
田嬰拍對菜瓜棚，
阿娘仔佮哥仔話歸暝，
毋驚轉去阿母仔罵。

(九)芹菜好食空腹內，
旺來好食愛人䊵，
阿娘仔佮哥仔相意愛，
毋驚歹人仔來阻礙。

(十)鳥母飼子肚飫飢，
田螺吐子為子死，
阿娘仔佮哥仔交手指，
約定明年結連理。

註：1.搖：行路姿勢婀娜多姿。
2.用嘴錦：空嘴哺舌無真心。

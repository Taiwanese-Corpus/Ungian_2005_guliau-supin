
【台灣俗語】		  一個某，卡嬴三個天公祖。

Kan-taN聽著這句俗語人著爽，台灣人兩性平等e5觀念實在chan2,咱祖先e5智慧確實hai-kho-la-suh(high class)。男女平權e5思想，到kah二十世紀尾e5今仔日，猶原著社會工作者大聲hoah細聲hiu，才有淡薄仔進展；越頭看咱祖先，m7知ti7外晉前都按呢teh講：「一個某，卡嬴三個天公祖。」你看！敢m7是外呢尊重著女性呢！翁某結緣，有人講是前世修來e5!我講男女結婚實在是一個合股e5有限公司。前世修來e5姻緣愛保惜，合股e5公司著愛互相尊重。婚姻美滿是福氣！翁某be7合，人講是前世人相欠債，著卡thun-lun2--leh！求神拜佛，會保庇咱平安過日，總是che kan-na是求一個心安nia7 nia7;現實e5生活ma7是著過。beh按怎過？出外拍拼e5艱難mai3講，轉到厝內e5查甫人a3!三頓tou2(肚）iau e5時，啥物人款hou7你食，衫仔褲lah-sap，chia5 ka7你洗？卡歹運tng7著身苦病痛，抑是食老be7 pou7土豆e5時… 纏toe3 ti7你e5身邊e5人是誰（sui5)，敢m7是你彼e5 a某--e5?「一個某，卡嬴三個天公祖。」咱祖先教咱e5道理，確實是真理。

四書五經讀透透，m7-bat黿、鼇、龜、鱉、灶。

漢字e5深，是深kah萬底深坑，讀歸世人e5冊，猶原bat be7了，莫怪有人按呢講：四書五經讀透透，m7-bat黿(goan5)、鼇(ngou5)、龜(ku)、鱉(pih)、灶(chau3)。好佳哉，che是利用HOTSYS(r)台文系統，透過電腦拍字，若無這五字漢字m7知著愛用外che7時間去peng2字典lo3。漢字e5複雜性對一個讀冊人來講，實在是一個包袱仔，特別對咱推sak台文e5工作者，閣卡是一種負擔。台語e5書寫方式，長期受著漢字e5影響，一直無法度pak開伊e5束縛，為著beh延續台語文化，只好勉強借音、借意、倉頡創字來發揮，致使hou7一寡知頭m7-bat尾e5讀冊人，批評台語是無水準，台語文是無前途e5。到kah chit-mai2,雖然台語文e5著作是歸草籠(lam2)、歸牛車，ma7是無卡choah8,因為無法度推銷到多數讀冊人e5厝內。
50年來「國語」政策e5霸權，hou7青少年失去真che7講台語e5機會，連台語文e5作品soah變成(piN3 -chiaN5 ）無字天書，有冊看無，你講怨嘆be7怨嘆！
今仔日台語已經變形，香火giong7-beh無法度繼續傳落去e5時陣，台語文字化e5 khang-khoe3實在m7-thang閣ian5-chhian5,ma7 m7-thang閣親像卡早按呢「無條件」受盡漢字e5束縛，咱愛有變khiau3,thau2開鎖鏈，chhoe7咱愛行e5路：漢字lam7羅馬字合用e5「漢羅台文」，實在是一種誠好e5解決辦法，你寫會出來，別人看有e5漢字，你著ka7 sa來用，若tng7著你be7曉寫，抑是驚矣人看無e5,你著mai3勉強，chhan5-chhan5放sak漢字，將羅馬字ka7伊m7落去，了後你ka7讀一遍仔看覓，包領會通，閣免hou7人ioh歸晡，sa無chang2。
有人講，he羅馬字我也be7曉讀、be7曉寫，m7是仝款mou5 lou2-sai5。一個五、六歲囡仔，ti7國小一年級仔tu2入學，用去十禮拜e5時間，就學會曉ㄅㄆㄇㄈe5呼音方法，親像台語文字化這種大工程，咱ma7 應該費淡薄仔時間，用淡薄仔心性來學羅馬字，學台語音韻，theng3-hau7你會曉讀、會曉寫a3,到時，你想beh按怎講（台語），你著有法度按怎寫，hit-e5時陣，你e5嘴已經kap心黏做伙，筆kap紙ma7 kang7步行，goa7-a2爽你敢知！（如果你會曉拍電腦，會曉Word e5文書處理，hit時陣你著會使chit應用HOTSYS(r) e5台文輸入法，hou7你e5心連手kap電腦共心肝）。

(Tui3蕭平治寫e5「台灣俗語鹹酸甜二百五十串」選取)



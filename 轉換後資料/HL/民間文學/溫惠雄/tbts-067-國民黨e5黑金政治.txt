台灣答嘴鼓：國民黨e5『黑金政治』		溫惠雄
A.	李登輝總統出版「台灣之主張」後反應按怎？
B.	民進黨主席林義雄批評李登輝m7通siuN雞婆，「一人一家代，台灣顧hou7在」，何必將中國分作七角。若是中國人e5代誌，「黑卒仔m7通食過河」，干涉中國e5內政。阿扁仔ma7講：「台灣e5主張」最大e5敗筆是將台灣he7入中國e5七角中。台灣m7是七角e5一角啦，應該是「一khou 」才tioh8。
A.	新黨e5批評呢？ 
B.	新黨大罵李登輝是『黑金政治』，攏無寫半項。
A.	李登輝有啥物回應呢？
B.	李登輝對林義雄、陳水扁e5批評無反應，獨獨對新黨罵李登輝黑金政治真無滿意啦。伊講：「企業家than3錢，就是黑金嗎？Che真無公平！」
A.	其實國民黨e5黑金政治，be7-tang3只怪李登輝，當然伊ai3負一部分責任。
B.	按怎講？
A.	國民黨e5黑金政治有一百年歷史…
B.	有影hiah久？
A.	國民黨創設者-孫中山出身洪門就是紅幫，是當時滿清帝國e5地下祕密幫派。孫中山是當時滿清政府通緝犯四大匪寇之一。當時海外華人攏有洪門組織，孫中山革命成功，洪門幫助真大。
B.	聽講現在台灣真che7大官、將軍bat參加洪門 … 蔣介石敢有參加？
A.	蔣介石是出身青幫，ti7上海時kap黑道老大地頭蛇 - 杜月笙結拜，kap黑道大哥結拜當然是黑道大哥。伊因為ti7上海廣美醫院暗殺陶成章才出名。逃亡日本，講好聽是留學，上大e5成就就是生蔣緯國，in老母是日本護士。
有人講親父姓戴，ma7有人講蔣緯國比蔣經國khah成蔣介石，可惜無驗DNA，無論如何in老母是無仝，蔣介石用某真siong重，無輸Clinton。 
B.	聽講現在台灣真che7大官bat參加青幫，蔣經國按怎？
A.	伊出世是kam5金湯匙e5太子，tui3特務頭做起。少年時ma7真風流，有兩個雙生仔私生子。Gau5人精力攏卡充足，親像Clinton。蔣經國ti7 1979年美麗島事件e5時，用當時王昇叫黑道兄弟拍警察憲兵… 反轉講施明德等黨外人士拍警察叛亂，將真che7傑出台灣人精英一網打盡，關入監獄。
B.	你當時敢有在場，be7-saI2烏白講？  
A.	有，我當時親身在場 -呂秀蓮演講民主自由紀念世界人權日- 和平e5演講。當時鎮暴部隊用催淚彈趕開群眾… 國民黨chhiaN3 e5黑道拍警察憲兵，誣(bu5) 賴黨外人士武力叛國。
B.	借刀殺人無見血，確實無簡單。林義雄母女被殺kap國民黨有關係？
A.	當然啦！當時林義雄厝外口，二十四小時有特務監視。林義雄e5老母kap雙生女kap人無冤無仇，為啥物hou7人䊵死？用殘忍職業兇手e5手法，che是國民黨一百年來黑道暗殺異己e5方法。
B.	江南案敢 ma7是黑道暗殺？
A.	是啦，當時江南寫『蔣經國傳』後，想欲koh寫『吳國楨傳』，國民黨派當時外省掛竹聯幫幫主陳啟禮kap吳敦來美國暗殺江南成功。無拍算，美國聯邦調查局(FBI)破案，hou7蔣孝武m7敢接第三位蔣總統。
B.	若按呢！海外菁英陳文成教授呢？
A.	當然ma7是國民黨e5傑作，聽講國民黨ti7大陸暗殺聞一多攏仝款。真趣味，1999年五月總統府秘書主任 - 蘇志誠漏洩，1992年李登輝欲推動總統直選，宋楚瑜做國民黨秘書長e5時，無kap有關人士溝通，李登輝問伊：「你是m7是驚某某人( 郝柏村)派人ka7你暗殺呢？」Tui3 chia thang知，黑道暗殺是國民黨傳統武器。
B.	這一點美國輸國民黨太che7 ，『一丈差九尺』
A.	無m7著，美國為著欲掠爆炸美國大使館e5主謀 -  Bin Ladin 用飛機、飛彈轟炸蘇丹、阿富汗，「了錢koh hou7人講侵略外國」，若向國民黨借黑道暗殺團就OK啦！
B.	是啦！Che是美國文化太短，只有二百冬，欲按怎kap中國五千年文化相比，國民黨會tang3 ti7台灣執政五十冬，真gau5用黑道。本來黑道驚警察，警察驚議員，警察預算ai3議員通過，所以黑道競選做議員變白道。『選舉無師傅，用錢買tioh8有』，黑道變黑金，自然結合成做國民黨e5黑金治國。
A.	桃園縣長劉邦友血案，屏東縣議會議長 - 鄭太吉殺人案… 國民黨提名議長、縣長，m7是䊵人就是hou7人䊵，確實黑道治國。
立法院真che7黑道老大kap兄弟，民進黨立法委員常常hou7人修理，黑道精神領袖變做司法委員召集人！
B.	M7-nia7按呢，根據統計，國民黨民意代表七、八成攏有前科，黑道出身。
法務部長、調查局長，見tioh8這個黑道老大『若見tioh in祖公』，因為法務部e5預算攏hou7國民黨黑道控制，那有法度消滅黑金政治。
A.	蔣介石父仔囝二代，黑金政治上大e5結晶，全世界上蓋好額e5政黨 - 國民黨黨產，利用政治特權經營黨事業，包山包海，親像欣欣瓦斯孤行獨市，壟斷市場，kap啥物中華工程處、榮工處，一切政府大工程攏m7免公開招標，一律議價。就是ai3用外che7錢就外che7。只有黨營榮工處才會tang3議價，be7-sai2出價，然後至少二成到五成e5回扣，轉包hou7營造廠。
B.	按呢「無本萬利」「穩than3無了」，世界那有才好khang e5生理。
A.	所以國民黨e5黨產變成世界一e5 ，聽講至少數千億，用來競選買票路用。所以ti7台灣「國庫通黨庫，外褲通內褲」。獨裁專政50年。全世界無一個執政黨thang執政50外冬，國民黨二個法寶「黑金」kap「黨產」。
B.	按怎才有法度來消除國民黨e5「黑金」kap「黨產」？

A.	只有用選舉來「政黨輪替」。台灣人啊！Ai3 「二角找(chau7)五針」- 覺悟啦！M7-通「小貪」kap 用「人情」，為著將來台灣人子孫e5幸福，「目睭sa hou7金」，hou7國民黨khah緊落台。
B.	Tioh8，tioh8，tioh8 ！這擺2000年總統選舉，大家作伙hou7民進黨當選！國民黨thang講是全世界上好e5在野黨，啥物歪哥貪污、 黑金上gau5。民進黨若有人貪污，國民黨一定be7 pang3伊soah。
所以，這擺總統選舉「政黨輪替」「換人換黨」，才是台灣人的幸福kap智慧。
A.	李登輝ti7 1999 年5月30日中央日報第一版表明 - 執政be7-sai2輪替！
B.	李登輝啊！太自私啦，若輪替伊做國民黨主席就無路用，「絕對權力，絕對腐化」，李登輝已經腐敗。台灣人m7通koh有「李登輝情結」，應該覺醒，作伙ti7這擺2000年總統選舉，選出民進黨總統來執政，才是台灣人按悲情e5過去換來真正e5幸福。




台灣答嘴鼓：惡霸e5中國人		溫惠雄

A.	你是按怎chiah-nih受氣？面臭臭，若有啥物代誌講講咧，若無家己受氣，有時「氣死驗無傷」heh！
B.	中國最近大罵美國，m7准台灣參加T.M.D.戰區飛彈防禦系統，che是干涉中國內政！

A.	「奇kah hou7鬼掠掠著」，中國每日用一百粒M族飛彈對準台灣，威脅台灣，m7準台灣用防禦飛彈系統，實在「賊e5 khah惡人」。中國會使用飛彈拍人，96年拍二粒ti7台灣海岸。In隨便通拍人，m7准人防禦，「只準州官放火，m7准百姓點燈」。世間khah有chiah野蠻鴨霸e5國家。比黑道流氓koh khah惡！ 
B.	M7-nia7 按呢？最近中國海協會常務副會長唐樹備對外公開講「中國反對李登輝ti7無做總統後，以任何名義訪問美國、日本」。
A.	豈有此理，「一人一家代，公媽隨人chhai7 」。現在是「台灣、中國一旁一國」，台灣to3 猶未hou7中國統一，或者成作一國兩制，to chiah8 鴨霸，若hou7中國統一後，李登輝beh 去「叨位放屎放尿」攏ai3 hou7 中國人同意，真悲慘唉！
B.	M7-na7按呢，中國江澤民、朱鎔基攏ma7講，台灣若m7聽話hou7 統，就beh用武力對付。 Che 真正土匪惡霸。假使美國若親像按呢用in世界超級武力，若to2一個國家m7聽話，m7 hou7美國統，就beh用武力解決，美國早就通佔領全世界啦！
A.	是m7是中國認為台灣是中國固有領土，是神聖be7 tang3分割e5 土地？
B.	Ti7台灣歷史記載，公元1624年代先統治台灣e5 是荷蘭，1661年鄭成功e5 東寧王朝，1683年hou7滿清帝國統治，1895年滿清帝國將台灣割hou7日本統治五十年。中華人民共和國ti7 1949年才成立，kap台灣一點關係to無呢！
A.	中國認為台灣bat hou7中國統治過，應該歸屬中國。
B.	若按呢韓國也bat hou7 中國統治過，也應該屬中國。菲律賓bat hou7 美國、西班牙統治過，應該屬to一國？美國人本來屬英國e5，為啥物會tang3獨立？
A.	中國人ka7中國人kap台灣人掠做仝文仝種，應該hou7中國統。
B.	初代美國人kap英國人攏是仝文仝種，美國人ma7 hou7英國統治過，但是家己獨立奮鬥
拍拚，現在成作世界上強e5國家。Koh講，所謂中華民族現在五十六族也m7是攏仝文
仝種。台灣人部份tui3中國移民來，「有唐山公，無唐山媽」，以前移民來e5男性已經
真濟kap台灣原住民平埔族同化，也有kap荷蘭、西班牙、日本...通婚了，絕對m7是
所謂中華民族。假使仝文仝種ma7 無一定ai3 成立一個國家。新加坡大部份是華人，ma7成
立新加波共和國。In土地細人ma7少，總是有民主自由e5生活水準，攏比中華人民共和
國好幾十倍leh！
A.	中國到taN攏認為台灣是中華人民共和國e5領土。總是真好笑e5是，台裔美國人theh8美國護照出生地寫「台灣」，攏m7准簽證去中國，一定ai3改中國才準。
B.	按呢中國政府家己拍家己嘴phoe2 ，認為「台灣」m7是屬ti7中國，所以出生地be7使寫「台灣」，一定ai3改中國。
A.	Tioh8 啦，中國政府無承認台灣是中國e5 。
B.	中國人chiah-nih chhang3-chhiu ，問題是國民黨政府五十外年來家己認為是中國唯一合法政府，家己作眠夢，koh將中華民國地圖包括外蒙古共和國、中華人民共和國，莫怪全世界192個國家，大部份攏無承認台灣是中國e5政府，只有theh錢買中南美、菲州e5 小國。台灣beh代表中國，莫怪人無承認，台灣是台灣，中國是中國。
A.	總是台灣內部有一部份人beh做中國人，親像新黨，啥物愛國同心會。
B.	其實ti7台灣想beh做假中國人，若真正ai3做中國人，移民去中國做真正e5中國人。歷史上一百年前，日本佔領台灣e5 時，hou7 tiam3 ti7 台灣e5人自決，攏總有三千外人轉去中國做中國人。
A.	到底做中國人有啥物好處嘛？
B.	你用「腳頭u」想看mai7 ，若做中國人有外好，每年有外濟人「會生會死，跳機跳船」beh偷渡去香港、台灣、日本、歐洲、美國、蘇聯。特別來美國每人用三萬khou美金坐漁船偷渡。美國政府已掠tioh8幾lo7千人。真濟台灣人e5 護照hou7 人偷 theh8 去賣hou7 中國人，一本三萬khou 台幣。若有美國簽證三萬khou 美金，偷渡去美國。
A.	中國人定定「pun5 雞 kui 」講，人口十三億，世界第一濟，物產豐富，五千年文化。
B.	其實人濟無路用，加食了米。像新加坡、瑞士國家細人口小，生活品質世界第一好，人人欣慕讚美！中國人濟，糧食大問題。現在攏向美國、加拿大進口糧食，個人所得600khou 美金，台灣13,000khou 美金，差20倍。若願意做中國人，生活水準降低20倍。五千年文化，中國、印度、埃及，歷史久，落伍無進步。美國只有二百年嚇嚇叫：世界第一強國，全世界各種族一百外國攏beh移民美國。Beh做中國人thang轉去做中國人，台灣人一定be7反對。不過m7通ti7台灣「iau飽吵」出賣台灣hou7中國統。
A.	好佳哉！台灣猶無hou7惡霸e5中國統治，若無，的確發生新 『二二八事件』䊵死台灣人。
B.	若有人beh做中國人，家己自決，轉去中國好啦！
l	A



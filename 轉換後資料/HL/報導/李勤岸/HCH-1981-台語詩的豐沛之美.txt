台語詩的豐沛之美
--詩集《大人囡仔詩》kap《母語的心靈雞湯》出版後記

李勤岸

這二本詩集是我2001年8月來哈佛大學教台語這二冬所寫。其中大部分e5作品ti7今年四月到六月之間完成。
我二十四歲開始寫詩，1974-84，十冬時間出二本華語詩集（雖然實際是出版三本，其中有二本內容差不多）。平均起來一個月寫無一首詩。我三十九歲才開始用母語寫作，1989-2003，寫四本詩集（雖然實際是出五本，其中有二本重複）。顯然我用母語寫作e5成績加好真濟。可惜，台語詩ti7 台灣猶be7-tang3 普及，我e5 大部分作品一般讀者無緣讀著。我用華語寫作e5 時，作品會-tang3 ti7 台灣e5 報紙、雜誌刊登，大部分詩選，台灣、中國(包括香港) e5 各種詩選攏會選著；自從使用母語寫作以來，台灣 e5 報紙、雜誌真困難刊出。所有e5 詩選，除了台語詩選以外，差不多攏be7 入選，連以前寫e5 華語詩，ma7 be7 koh hou7 人選入任何詩選。
佳哉，母語運動e5 熱心催逼我持續一直寫落去；這段時間我人大部分ti7 美國，美國e5 「台灣公論報」、「太平洋時報」有接受台語文作品，koh 加上台灣e5 「台灣教會公報」，新創刊e5 「海翁台語文學」kap 「台灣 e 文藝」；其他e5 台語文刊物，特別是「台文通訊」，攏是我發表e5 園地。不過，chia e5 刊物會-tang3 消化e5 數量猶是真有限。這二本詩集大部分e5 作品攏猶未發表。不過全數攏有ti7 台灣新本土社e5 網路討論群貼出。http://tw.groups.yahoo.com/group/twne/  這是台灣e文藝e5 討論群。雖然台灣e文藝因為財力問題出四期了後有停一冬，現在已經koh 繼續出刊。不過討論群一直攏真鬧熱，濟濟台語文學e5 作家攏ti7 chia 寫作、討論。我甚至攏ka7 初稿貼出去，修改過程攏貼出去。初學寫作e5 少年人無定ma7 會-tang3 ui3 修改過程學習寫作。網路e5 寫作對有強烈發表慾e5 人來講應該有真正面e5 意義。
我使用母語寫作以來，詩e5 產量大增。這證明母語寫作hou7 一個詩人有法度發揮伊寫作e5 潛能。1951年聯合國教科文組織 (UNESCO) 發函所有e5 會員國，希望逐個國家、逐個語族會-tang3 使用母語教育，因為母語教育才有法度hou7 囝仔e5 潛能發揮出來。對一個作家來講ma7 是按呢，使用母語寫作才有法度發揮伊e5潛能。我自從使用母語寫作以來，有三個密集創作e5 時間點。1994年三月四月ti7 夏威夷大學寫一本詩集，就是《李勤岸台語詩集》 ；2000年三月四月ti7 花蓮東華大學寫一本詩集，就是《咱攏是罪人》；2003年四月十九日到六月十日，ti7 哈佛大學寫二本詩集，就是這二本《大人囝仔詩》kap 《母語 e5 心靈雞湯》。上高e5 紀錄是一日六首詩，一景十首詩。5月14連寫五首，5月22koh 破紀錄連寫六首。5月16去紐約觀賞Niagara大瀑布，轉來竟然寫出十首詩。這是以前用華語寫詩e5 我，m7 敢想像e5 代誌。 
台灣e5 母語教育已經開始，真需要真好e5 囝仔詩。不過，我看大部分e5 囝仔詩，kan-na 押韻，並無詩e5 質素。二十一世紀台灣人e5 後一代應該有khah好e5 囝仔詩，應該有優良e5 詩教育。Koh 繼續hou7 in 唸唸hia e5 無意義、只是押寡韻，罔唸爽，這是teh 蹧躂咱e5 後一代，繼續ka7 咱e5 囡仔裝痟--e5 。   
這是我beh 寫這本《大人囝仔詩》e5 動機。
這本詩集寫作當時我有設定二個原則：第一個原則：押韻（但m7 是無押韻be7 使，所以ma7 有幾首故意無beh 押韻）；第二個原則：趣味性。寫hou7 真心適，hou7 囡仔會ai3讀。第三個原則：詩教育。用詩來教育後一代。
《大人囝仔詩》有三層意思。第一層：大人唸hou7囝仔聽e5 詩。一方面教母語，一方面教詩，koh 一方面教育人生觀kap 做人e5 道理。Ti7 無形中完成囝仔e5 人格教育。第二層：大人寫e5 囝仔詩。我是大人，寫e5 詩m7 是囝仔寫e5 兒童詩。第三層：大人囝仔e5 詩。詩人是大人，不失赤子之心寫e5 詩；ma7 是十幾歲e5 大人囝仔ai3 讀e5 詩。
2001年我開始構思「詩e5 治療」系列創作。後來koh ti7 開始寫《大人囝仔詩》系列e5 時，同時走出真濟m7 是囝仔詩e5 作品，我發現就是我構思中e5 治療詩e5 變形，這就是《母語e5 心靈雞湯》這本詩集。台灣人e5 創傷太濟，需要治療，詩是上好e5 治療。台灣人e5 心靈欠缺母語詩e5 雞湯，需要食一帖心靈e5 補藥。Hou7 咱扭曲去、受傷纍纍e5 心靈koh 再健康起來。詩，是m7是有chiah大e5 功能；我e5 詩是m7 是有chiah大e5 功效，請試看覓。
這二本詩集攏有英文翻譯，由母語是台語kap 英語e5 第二代來翻譯，應當上界sui2-khui3 。Ti7 設計上，ui3 正面e5 封面掀是台語詩集，ui3後面e5 封面掀過來是英語詩集。台灣beh 行向世界，英語教育會愈來愈重視，咱一方面加強母語，一方面加強英語，按呢咱e5 國家文化有根，ma7 會有伸向天邊海角e5 枝葉。台語詩ma7 ai3 開始紹介出去國外。我e5 這二本詩集是開始hou7 外國人瞭解台語詩e5 一個試驗。
感謝我e5 查某囝嘉宜翻譯《大人囝仔詩》；感謝我e5 學生介庭翻譯《母語e5 心靈雞湯》。In 攏是ti7 台灣出世，九歲、十一歲到ti7 美國，一個讀康乃爾大學（Cornell） ，一個讀哈佛大學。In e5 台語、英語攏非常lau2。讀in 翻e5 詩（我寫hou7 in 翻 e5 詩），我攏be7 記得tioh8 ai3 謙卑，攏會感覺chia e5 詩實在有夠讚! 
2003/6/18 ti7 哈佛大學東亞語言文明系

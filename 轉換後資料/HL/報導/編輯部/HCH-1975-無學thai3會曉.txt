無學thai3會曉？
一位研究koh非常關心台語文e5日本人TADA Kei ti7台語文網路貼伊看tioh8 e5新聞：「(中央社記者楊淑閔台北二十二日電)台北市議員陳玉梅今仔日ti7議會教育部門質詢e5時，請教育局一位幕僚上台看各式拼音來講台語，答詢e5官員講伊會曉講台語，但m7-bat chia-e5拼音；陳玉梅強調，目前五種台語教學拼音只是加添學生困擾。教育局長吳清基講，將研究hou7北市小學低年級學生以國字學台語，不再使用這些連大人也不懂的拼音。」
Ti7花蓮e5 Abon回應講：「英文拼音ma7真phaiN2學，我花了10幾年來學猶是學be7好，是m7是也同齊來取消好了!」
台灣有歷史以來受外來政權e5迫害，long2無機會用咱e5母語來做正規教育，社會大眾無機會ti7教育系統內學母語。TaN政權輪替beh開始咱e5母語教育，hia-e5反本土化e5非台灣人chhoe7孔chhoe7縫beh來阻擋；有e5政府官員ma7無知識kah講，大人be7曉(無學過當然be7曉)就mai3來教咱e5後代，實在有夠悲哀！
Hit位陳玉梅議員若無自細漢to7讀ㄅㄆㄇㄈ，伊kam2會曉讀/寫華語？伊家己m7-bat學台語發音符號當然be7曉，按呢to7來叫咱e5後代mai3學台語發音符號。台北市民會選出這款e5議員，因為hia-e5市民無學過台語，完全無台灣本土意識。
可見台灣意識tioh8 ai3 tui3母語開始，m7-na7 ai3會曉講，ma7 ai3會曉讀kap寫，才be7成做台語文e5文盲。希望「台語文專刊─蕃薯園」提供大家讀/寫台語文e5園地，請大家好好來利用，「嘴講父母話，手寫台語文」，來做一個獨立koh有尊嚴e5台灣人！

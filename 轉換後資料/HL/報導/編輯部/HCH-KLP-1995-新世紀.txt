新世紀

（三）蔣為文（1971- ）
  高雄縣岡山人，淡江大學機械系畢業，今年得tioh8美國德州大學Arlington分校語言學研究所博士學位，專攻台語kap越南語研究，發願做台灣語言文化重建工程師。Bat得tioh8鹽份地帶文學營新詩、散文獎，kap南鯤鯓台語文學營新詩獎。蔣為文是90年代初期學生台語文運動e5重要旗手。
  蔣為文是阿公、阿媽chhoa7大漢e5,因為按呢起造chiaN5好e5母語基礎。大學時代雖然是學理工e5,但是積極參與台語文運動，擔任淡江大學「台語文社」創設社長，並參與「學生台灣語文促進會」運作，為《阿公店》月刊「古早伯」台文專欄主筆，並擔任群眾之聲「鹿仔e5故鄉」e5主持。
  伊e5詩kap伊做人真仝，[含蓄內蘊]，文字背後透露深刻e5情感，予人反覆閱讀，猶原會回甘。主要書寫親情、控訴不義政權、發揚台灣精神。即首〈阿媽esai5-khia>描寫對阿媽e5思念，對阿媽日常生活e5書寫，輕輕仔，親像若有若無，其實是活跳跳而深刻，是印象主義e5畫面：

  愛睏e5日頭iau teh chhun-un╱身邊e5阿媽已經出門╱埕裡e5野草╱菜園
  e5 sit-thau╱iau-koh hit隻老雞母...╱╱夭壽e5日頭╱phak tioh8阮e5
  kha-chhng╱kiN-koaiN kiN-koaiN╱sa-sa-sa╱水協仔kha e5阿媽╱teh 
  hoah╱文仔  好thang起來a╱╱kok-kok-kok...╱ah-ah-ah.....╱iau 
  koh有hit陣夭飽吵e5豬仔兄╱應菜╱蕃薯葉╱iau koh有hit陣鬥陣行e5
  甘蔗╱╱過溪╱墓仔埔╱溪仔墘╱一季一季e5甘蔗╱一chat一chat e5火車
  ╱一陣一陣e5會仔╱是阿媽e5 sai-khia╱╱Hit條大水溝╱chheng5-a kha
  ╱老添仔開e5╱kam-a-tiam3╱是囡仔e5 sat食╱╱Hit間古厝╱大廳內╱瘦
  枝落葉e5╱阿媽╱╱Hit條╱一支小雨傘╱落大雨e5╱小雨傘╱陪伴阿媽
  ╱陪伴阿媽...╱╱阿媽e5 sai-khia╱囡仔e5 sat食╱╱

  蔣為文近年來發表真濟篇有關台語kap越南語e5研究論文，不時ti7美國、台灣、東南亞、東北亞e5學術研討會會看tioh8伊斯文中koh流露意志堅強e5形影。伊e5 著作有《海翁》（台北：台笠，1996），kap人合編有《台語這條路》（台北：台笠，1995）以及20幾篇e5學術論文等。
（四）王貞文（1965- ）
  出世ti7淡水，ti7嘉義市大漢。東海大學歷史系畢業後，進入台南神學院神學研究所，目前是德國Kirchliche Hochschule Bethel神學博士候選人，「台灣新本土社」社員、《台灣ｅ文藝》同仁，bat得tioh8王世勛文學新人獎。
  王貞文是台灣基督長老教會傳教者，伊e5創作kap本身e5基督教體驗有密切e5關係，1990年代初期到今，伊寫真濟信仰體驗e5散文，2002年並出版專著介紹歐洲e5宗教史。1994年伊開始台語文學e5創作，詩歌kap小說為主，是新一代台語作家中chiaN5有創作力e5。王貞文e5文字幼路而且有活力，尤其注重心靈面e5展現，時常觸tioh8現代人e5困境kap解脫。下面chit首〈火金姑〉有宗教莊嚴e5氣氛，以及一股鼓舞人遇tioh8困境活落去e5神秘力量：

  佇海邊e5夜╱一隻孤單e5火金姑╱與天邊細粒金星作夥╱裝飾夜色中╱互
  人放袂記e5╱孤單莊頭╱╱一位女族長拄拄過身去╱哀歌唱了╱飲食開始
  ╱碗盤砌砌喀喀(khi-khi khok-khok) ╱╱細漢查某孫企起來╱離開吃桌e5
  鬧熱╱由花籃中╱抽一枝白色菊花╱囥佇阿媽所行過╱海邊e5路╱╱行向
  海邊e5小路已經╱互濱海公路切斷╱一隻孤單e5火金姑╱飛過車流快速╱
  燒燙燙e5公路╱一絲啊清涼e5光╱佇查某孫面前在旋╱╱「阿媽！毋免為我掛慮╱著飛去天頂╱成作光星！╱我若抬(taN)頭望星╱就知妳e5氣力╱充滿佇我」╱╱

  Bat出版《海邊e5粿葉樹》（台北：雅歌，1992）、《潘霍華e5心靈世界》（台北：雅歌，1993）、《求道手記》（台北：雅歌，1996）、《橋上來回》（台南：人光，1998）、《控訴與紀念》（台北：228紀念館，1999）、《信仰e5長河m5歐洲宗教溯源》（台北：三民，2002）等著作。台語文學創作猶未結集出版。


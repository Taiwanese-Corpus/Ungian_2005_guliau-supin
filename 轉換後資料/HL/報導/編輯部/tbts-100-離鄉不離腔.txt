離鄉不離腔 - 哈佛台語演講比賽 

          由哈佛大學東亞語言、文明系主辦，台灣同鄉會、波士頓經文處文化組協辦e5『第一屆新英格蘭地區台語演講比賽』，四月二十七日下晡ti7哈佛大學科學中心舉行。九個ti7美國出世e5第二代台灣子弟，用家己訂e5題目發表3到7分鐘e5演講。講題包涵真闊，包括『食飯皇帝大』、『chhoe7查某』、『chhoe7查甫朋友』、『上課愛講話』，『seh8夜市a2 』等。因為演講e5內容真生活化，也真本土化，演講者koh攏是受過美國式教育e5高等學府e5學生gin2-a2 ，khia7 ti7在台a2頂m7-nia7 be7驚，koh會曉講一koa2 giat8-siau5 話，hou7人笑kah東倒西歪。規個比賽過程，一點a2 to無冷場。
用哈佛大學生化系一年級e5蔡心儀做例，伊顯然是有準備來--e5，講伊心目中『白馬王子』e5六大條件，包括會讀冊、會講笑話、會做家事、會講我愛你、會chhoa7伊出去lim 咖啡、be7使比伊khah gong7，ma7 be7使比伊khah 聰明，猶koh ai3會曉than3錢，hou7伊tiam3厝--裡專心顧gin2-a2 （三不五時ma7 會使拍gin2-a2）。最後伊koh留電話號碼，請在場e5聽眾替伊chhoe7符合hia e5條件e5人。電話：538-5438（我三八我是三八）。Ti7 猶未聽著伊e5電話號碼以前，伊hiah-nih正經e5演講態度，大家攏hou7 伊騙--去，想講伊真正teh chhoe7查甫朋友。
          Hit日擔任評審e5台語專家總共有六位，in ti7比賽後攏有致辭講評。Ti7哈佛台語課程任教e5李勤岸教授強調，演講者雖然有真che7伊e5學生，但事先並無對in『私下調教』，無歪哥。麻州大學羅爾分校教授賴芳雄用『真感動』來形容家己聽演講時e5心情。伊勉勵大家ai3繼續努力學習，m7-thang hou7 台語消失無--去。台灣同鄉會會長劉世均o-lo2大家e5表現，伊表示，哈佛台語課才開辦第一年，就有按呢e5成果，實在真難得。哈佛大學醫學院教授、中央研究院院士莊明哲希望學生好ai3 koh-khah 好，伊舉實例-- -，比如台灣話『chhoe7查某朋友』m7-thang講做『chhoe7查某』，而且ai3注意音調，才be7親像外國人講台語，定定出笑話。哈佛大學語言學系教授黃正德向參賽者十二歲e5王茂融e5父母表示欽佩，最後用『離鄉不離腔』（Leave town don’t leave tongue）五字kap大家互相勉勵。
          評審e5結果，得獎e5名單如下：
A組第一名：黃雅琴，波士頓大學社會系二年級。第二名：黃貞甄，哈佛大學生化系二年級。第三名：楊立康，哈佛大學心理系四年級。
B組第一名：蔡心儀，哈佛大學生化系一年級。第二名：鄭傑培，哈佛大學生化系三年級。第三名：陳衍良，麻省理工學院電腦科學四年級。
C組第一名：王茂融，克拉克中學六年級。
頒獎典禮beh ti7五月十七日暗時八點，由波士頓台灣同鄉會ti7哈佛大學Paine Hall主辦e5台灣傳統週音樂會中舉行。

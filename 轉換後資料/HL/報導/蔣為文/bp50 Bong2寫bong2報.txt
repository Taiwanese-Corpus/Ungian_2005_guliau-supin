∮BONG報4 周年
Bong寫 bong報
蔣為文
BONG報 an2-ne bong2-bong2-a2 ka7 報，ma7 已經4冬--a。Che 雖然講是有真che7 人，包括編輯、社委kap讀者，ti7 背後e5 phah 拚支持e5因素存在，上重要--e5 iau2 是因為「台文」e5 發展ti7 台灣e5 歷史上是歷史e5 必然！BONG報 e5 發行，tu2 好提供新時代e5 台文作家發表文學創作e5 好所在。
BONG報1996年10--月正式出刊chin3 前，A惠、A仁in 就代表《台文通訊》ti7 全台灣推sak「台文寫作會」幾na7 年--a。Tu2 推sak台文寫作會hit-cham7,我tu2 好iau2 ti7 淡江大學讀冊。Hit-chun7 「淡江台語文社」ma7 負責成立淡水地區e5 台文寫作會。我iau2 會記得有1 pai2 寫作會是ti7 我toa3 e5 所在聚會。Hit暗，A惠kap A仁in ma7 無顧淡水當teh thau3 風落雨，ma7 ui3 台北拚來參加goan2 淡水e5 寫作會。Hit暗e5 聚會煞，goan2 眾人ti7 hia hip像。Goan2 khia7 e5 所在e5 壁頂tu2 好有1句標語「有骨氣e5 台灣人」。
就我個人e5 經驗kap歷史e5 發展來看，「台語文」若beh 會chhiaN-iaN7，類似「台文寫作會」這款e5 草根組織ham7 活動是真需要。95年kap 96年初hit-cham7,我khah chiap8 寫台文ma7 khah chiap8 去台北e5 寫作會。Ti7 台北e5 寫作會hia得著真che7 台文前輩經驗e5 分享kap寫作e5 建議。後--來我ka7 個人e5 台文作品集做1本冊，由台笠出版。就歷史e5 發展來看，Hannas (1997) ti7 i e5 冊“Asia's Orthographic Dilemma”內底有提起講「越南」e5 文字轉變(ui3 漢字變做羅馬字)會tang3 成功，真重要e5 1點就是in有ui3 下--a2 到頂--a2 e5 草根活動。Lan2 台文運動e5 發展，加減tioh8-ai3 參考越南人反外來統治、推sak越南語文e5 經驗。
BONG報正式出刊hit-chun7,我tu2 好來美國讀語言學。算算--leh 已經4冬--a。Ui3 初出國hit-cham7 到taN，我tak8 個月long2 收著ui3 故鄉寄--來e5 BONG 報。去郵局信箱theh8 phoe e5 時，若收著BONG報，我long2 會無顧iau2 teh駛車，就na2 看BONG報na2 駛車tng2 去toa3 e5 公寓。
有1 pai2,某1位中文作家來goan2 德州大學chia演講台灣文學e5 議題。I感嘆講台灣人買冊、看冊e5 人口siuN chio2 。聽--起來ka2-na2 be7-su台灣人生成be7 愛看冊、be7-hiau2 欣賞文學。事實kam2 an2-ne？Iah 是作家用--e5 是ham7 大眾脫離e5 語言；m7 是民眾m7 接近文學，是文學本身m7 接近人民！台灣人m7 是m7 愛看冊、m7 是m7 bat文學藝術，是因為hou7 hit-koa2 既得利益e5 頂層統治階級所壟斷kap壓迫，soah無法tou7 全面發展「白話--e5」、「母語--e5」、「大眾--e5」文學。
Ti7 lan2 開創21世紀e5 當chun7,BONG報就是lan2 發展「白話--e5」、「母語--e5」、「大眾--e5 」文學e5 利器之一。各位--ah！Lan2 long2 是寫歷史e5 人。有形 e5 白紙烏字可能會ti7 年久月深e5 時烏有--去，m7-koh lan2 開創--出來e5 歷史會kap宇宙同時存在。鄉親--ah！請繼續ka7 台灣人e5 歷史寫--落-去！

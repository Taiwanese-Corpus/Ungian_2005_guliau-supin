Ui3 古根漢美術館 e5 興建想起
賴妙華

最近台中市政府想欲 tam7 台中市新興 e5 第七期重劃區興建古根漢美術館，引起真濟議論。首先伊 e5 興建費用濟到會驚死人，原先預計三十幾億，後來又 koh 增加到六十億，最後由市政府送去市議會審查 e5 時，已經增加到八十八億。至於中央政府本來答應補助三十二億，尾也亦增加到五十億。台灣人家治出土地，用家治 e5 錢，起一間 hou7 外國藝術家展覽 e5 美術館，koh 愛 hou7 in 權利金，一年十二億。經過本土藝術家 e5 爭取 chiah 允準百分之二十 e5 空間 hou7 本土美術作品展覽。即種建設所為何來，令人不解。話講倒轉來，做為一個台中市民應該歡喜 chiah 著，但是代誌並無 hiah 單純。
古根漢美術館 e5 興建，上熱衷 e5 並 m7 是美術界人士，主要是政商人物，in 認為興建會當促進地方 e5 繁榮，但是第七期重劃區目前 to7 已經真繁榮也。至於外國人是 m7 是會專程坐飛龍機來台灣看西洋 e5 美術展覽會令人懷疑，in 欲看敢未就近佇歐洲抑是美國看？人若欲來台灣觀光，當然是欲看台灣文化，台灣藝術，台灣光景，亦是台灣 e5 建築物等等。若是國內 e5 人，會看 e5 人口猶是有限。而且聽講世界 e5 古根漢美術館分館無一間趁錢 e5 ，最近報紙亦報導已經關了兩間，根據台中市議會 e5 質詢得知古根漢美術館開張了後，每年愛了一億五仟萬至兩億之間。這 to7 是咱心中上痛 e5 所在，開大錢發展外國文化，而且註定年年愛虧損。
M7 但開大錢佮以後 e5 虧損 hou7 咱心痛，to7 佇古根漢美術館 e5 興建預定地附近，近年來國立科學博物館 e5 人員佇 hia 相繼挖著一、二仟年前 e5 古文物，最近 koh 挖著四仟五百年前 e5 大坌坑文化 e5 陶片佮三具人類骨骸，其中一具兒童 e5 骨骸距今約一仟三百年前，屬於番仔園文化時期 e5 人物，這 to7 是出名 e5 「惠來遺址」。即種寶貴 e5 發現引來外國學者 e5 重視，一位佇雲林科技學院教冊 e5 英國考古學家趕來看了後，伊講佇in 英國，若是有重大 e5 人類遺骸、文物出土，附近所有 e5 開發攏愛馬上停止，經過嚴謹 e5 討論、協商 chiah 決定是 m7 是會當繼續開發。佇國內外 e5 學者要求停止興建古根漢美術館，並加以維護惠來遺址 e5 時，政商人物聽未入耳，欲起 to7 是欲起。
上諷刺 e5 是，兩、三禮拜前自由時報持續報導有關古根漢美術館興建 e5 代誌，仝一個時期台灣日報亦刊出佇台中縣沙轆鎮嘛有古文物出土，相片亦刊出來，台中縣黃仲生縣長趕去看，徛佇遐講欲向中央伸請補助，好好維護台灣人 e5 文化資產。恁看嘜咧，一個重視台灣文化佮無重視台灣文化 e5 縣市長差別那會 hiah 大？阮心內真懷疑台中市 e5 胡市長是 m7 是欲藉發展外國文化來消滅台灣文化？Hou7 台灣古文化自台灣人 e5 腦海裡消除掉，同時亦消除掉台灣人是南島語族 e5 後代 e5 認識。四百年來，台灣 e5 語言、文化、歷史一直被外來政權消滅 thun2 踏，到今也日，有寶貴 e5 文物出土，嘛無欲放過。為了發展地方繁榮，敢未 eng7 tam7 原址設立古蹟文化園區？親像台北縣 e5 八里文化遺址園區，仝款會當促進觀光，koh 會當保留文化，甚至m7 免開 hiah 濟錢，何樂而不為？	阮 e5 一位朋友佇台中縣太平市車籠（lang2)埔設一間古籠（long5)莊，將伊一生所收集 e5 台灣民俗文物陳列佇遐，免費 hou7 人參觀，甚至真濟學校攏𤤳學生去遐做校外教學。但是建築物簡陋，而且 siuN 隘。佇頂一屆廖永來當選縣長了後，伊去伸請補助，只伸請著一百二十萬，經過改建整理了後，有較四序一點也，但是建築物猶是用鐵銅起 e5 ，實在真寒酸，未當怪廖縣長，顛倒愛給感謝，最少伊有重視台灣文化。只是做一個台灣人，想著台灣民俗文物博物館 e5 興建只有一百二十萬，而代表外國文化 e5 古根漢美術館卻八十幾億，hou7 人感覺台灣文化若像真 m7 值錢。是 m7 是佇多數政治人物眼中台灣文化代表下賤，無價值？外國文化代表高貴、高尚？台灣人啊！看著即種差別待遇，恁敢未受氣？看著一寡政治人物對台灣文化 e5 無知佮忽視輕蔑，恁敢未受氣？
                            Vienna e5教會	           	      Ang Liong5 Kian3

時常攏會聽著人講，Vienna是一個音樂都市，是一個真有氣質，真有水準e5所在。但是，真che7人m7知影，ti7 chia ma7有一間真有氣質koh有水準e5教會，就是歐洲唯一e5台灣基督教會。
講著Vienna台灣基督教會，伊ma7有經過一段hou7人失意kap艱苦e5日子。Ti7 Vienna，有be7少e5台灣人ti7 chia工作生活，m7-koh來做主日禮拜--e5實在真少。Che m7知是教會本身e5失敗？抑是因為ti7歐洲e5台灣人，為著生活soah來放棄信仰？我感覺有hiah-nih che7人一直想beh移民出來海外生活，到路尾kan-na做生活e5奴才nia7-nia7。
	Vienna台灣基督教會，雖然是一間li-li lak-lak e5教堂，be7輸古早羅馬帝國e5基督徒ti7地下teh聚會。教會tui3開始到chit-ma2，攏猶無法度chhoe7著一個會tang3 ti7 chia牧會e5牧師。雖然阮時常聘請台灣e5牧師來講道kap關心chia e5台灣人，但是攏是短短一、兩個月e5時間nia7-nia7，無tap無sap，親像一個無得著人疼e5孤兒。
雖然教會細間，人koh少，m7-koh ti7 chia出入e5台灣人攏真有疼心，互相關懷，感覺真溫暖。尤其是教會內底有一koa2留學生，hou7教會加真che7活力。每禮拜in攏付出精神kap寶貴e5時間ti7教會，阮常常聽in 美麗e5歌聲來醉--去。
講--起-來，我是教會內底一個真平凡e5人，我時常鼓勵家己ai3為著教會付出koh khah che7 e5力，ng3望教會一日一日大漢起--來，有一工Vienna台灣教會會tang3成做ti7海外拍拚e5台灣人kap來chia留學e5少年人精神e5避風港。


228手護台灣e5歷史見證
										/張碧霞  TiuN Phek-ha5
   2004年2月28日下晡一點，m7知是緊張，a2是歡喜，a2是責任感？竟然煮好e5麵已經無法度吞落喉。因為阮有ti7網路頂登記數位典藏義工，為tioh8 hou7工作會順序，已經主動kap相關單位聯絡請教。M7-koh siang5款be7清楚，按照指示ti7點半前來到員林鎮中山路e5總部報到，領紀念品。當阮到e5時，卻m7知ai3 ti7 toh位報到，也chhoe7 be7-tioh8相關e5人。在場e5人多數是指揮員、隊長，koh等落去也m7是辦法，只好離開。
沿路已經有一chhop仔一chhop仔e5人teh排隊，有teh行e5,抑有teh講話e5。阮ma7是騎騎就停落來hip五十goa7冬m7-bat看過e5場面。時間過得真緊，一目nih已經二點lah,阮抑來到大村鄉e5「歐洲櫻花村」，抑chhoe7 be7-tioh8相關負責e5李小姐。打手機抑chhoe7無，tui3網路頂知影大村e5「歐洲櫻花村」路段無人hip相，阮登記e5燦坤路段有兩人，想要問伊是m7是有消息需要調度，阮thang調來chia。Teh chhoe7無人e5情形下，阮想就留ti7 chit路段，m7-koh後生提醒阮，萬一另外hiah-e5人亦kap阮siang5款e5想法呢？講得亦tioh8,只好tng2去家己登記e5路段，至少阮已經盡力lah,假使無完美，阮也會心安。
Teh beh回頭e5時，竟然意外tu2-tioh8行政院游院長，亦ti7濟濟人相kheh e5中間，幸運hip-tioh8伊e5笑容，ma7握tioh8翁金珠縣長e5手neh!為tioh8盡好家己e5責任，無法度看tioh8游院長敲響tui3鹿港來e5和平大鑼也無遺憾！無領tioh8紀念品也無要緊，無人招呼，無人chhap,這long2無重要，重要e5是記錄台灣有史以來，二百萬人牽手護台灣e5真實畫面。Hiah濟人熱情參與，展現tioh8希望e5面容。
500公里長e5手鏈tui3和平島牽到昌隆村，當主題歌「Lin2是阮e5寶貝」響出來，除了感動猶是感動。當tak8家koan5-koan5舉tioh8雙手保護家園，對抗496粒飛彈，用人牆築成e5台灣護國長城，出現ti7世界每一個所在。這時chun7是咱e5驕傲，koh一次展現台灣人e5精神，m7驚恐嚇，m7驚武力威脅，用柔性訴求，用愛，用手牽出信念，牽出ng3望，牽出力量。
用正手theh8笨重e5相機，坐teh後生騎e5機車頂，無停chhih數位相機。路邊舉koan5-koan5牽tioh8一雙接一雙e5手，歡喜e5喊聲，甚至熟悉e5聲音傳來－「He是阮e5頭家娘！」阮siang5款專心teh看細細e5視窗，掠tiau5相機，一張一張chhih。是一種使命感！亦是一種快感！總算阮也e7-tang3為台灣寫歷史。m7免用槍，m7免用武力，m7免流血，m7免犧牲性命，只要3分鐘，只要khia7出來手牽手，只要chhih一下快門，兩百萬人khia7出來，用雙手就e7-sai2改寫歷史，根本就是爽快！每chhih一下，心就ju2爽，ju2有信心，ju2感動！ma7 ju2 m7敢放鬆，kui心全力托teh克服酸痛，phah拼chhih了留落來五百goa7張真情流露e5珍貴鏡頭。E7-tang3協助來寫台灣歷史，ma7算為台灣盡了一點心力，半世紀無白活lah。
   2004年2月28日2點28分，ti7 chhih相機中恬恬仔來，ti7感動中偷偷仔溜走，留落來是五百goa7張e5見證，chit當中有坐輪椅e5 80 goa7歲e5阿媽，有未滿一歲e5幼嬰，男男女女，老e5、中年e5、少年家、小朋友、各族群，有用行e5、騎機車e5、開轎車e5,ma7有坐遊覽車來e5,ma7有人駛鐵牛，駛貨車載假飛彈來助陣，亦有騎三輪車插旗仔，縛烏垃圾袋，準備beh拾垃圾，連外國朋友long2來相挺，真是hou7人感動！
   2004年2月28日3點1分後，放落來kiah8-koan5 e5雙手，m7甘來離開，人群漸漸散去，無留落來無應該有e5痕跡。為tioh8上傳代誌，koh一遍來到「歐洲櫻花村」，靠近大村e5歐洲櫻花村路段，發現沒人離開。停落來來toa2路口等候，原來是熱情e5鄉民夾道歡送游院長離開。直到伊e5座車遠遠駛去，熱情e5村民才漸漸散去，結束chiah-hin8有意義e5一刻。
   為tioh8 e7-tang3用最快速度e5上傳，掠準總部有直接e5專線，就帶手提電腦koh tng2來「歐洲櫻花村」，Chit時才tu2-tioh8 hou7阮誤會是先生e5美麗李小姐。結果猶是be7適用，只好tng2去厝，就ti7 chit時意外hip-tioh8大村鄉長e5孫仔，真正kou2-chui,尤其是表情，真[酷]！一定ai3送去參加比賽！ 
猶khah慢離開e5人，就自由自在搬佈置會場e5花蕊，我問後生beh theh8一koa2 tng2去無？伊搖
頭，ti7最後一刻才停落來，互相hip一張相片留落來見證。
轉去厝e5路途中，看tioh8救護車，過去問為什麼？伊講：「是跌倒了。」阮ma7被問是不是家屬？原來留落來幫忙處理，打電話叫救護車來e5,long2只是為siang5款理念tau3-tin7作伙愛台灣e5少年家，tak8家無bat、無熟、相惜、相疼，這是siong7珍貴e5情操。
   二百萬人ti7同一時間，tui3和平出發，連綿500公里，止於昌隆，這tu2親像象徵咱台灣e5和平kap國運昌隆。Ti7全民一心連成一線e5表現，看出chit種力量是無上e5,愛是無teh比e5,威力是贏過飛彈e5,意義是久久長長e5。親像228壯烈犧牲e5英魂，永遠活ti7每一個人e5心中，光芒四射，照耀整個地球、宇宙。咱們用愛、用和平e5手，牽出美麗e5希望，打造世界e5樂園。

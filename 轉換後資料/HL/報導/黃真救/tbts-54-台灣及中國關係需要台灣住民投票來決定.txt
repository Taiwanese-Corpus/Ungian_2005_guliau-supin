陳水扁訪談
台灣及中國關係需要台灣住民投票來決定
黃真救
譯自 日本遠見(Foresight)雜誌 1998年3月8號，58-61頁
Beh 決定李登輝e5 後繼者e5 總統選舉已經逼近ti7 二年後
質問採取台灣獨立e5 民進黨最有力e5 候補者
有關未來e5 計劃

舊年年底ti7台灣舉行e5地方縣市長選舉，台灣e5大眾媒体講彼個結果是一種e5變天--天大地大e5變遷。二十三e5縣市e5首長，超過半數（十二個，以前只有六個）hou7在野黨（民進黨）theh8去。民進黨大嬴，執政黨（國民黨）大慘敗。民進黨e5
       得票率頭一擺超過國民黨。Ti7民進黨成功e5背後有一個應該注目e5人物，就是陳水扁--台北市長。
陳水扁按1994當選台北市市長以來，用真sin-sian e5方法開始改革市政，將台北市改做服務市民為中心e5市。政權若beh改變應該tioh8按呢做。向百姓做 in 目睭看會著e5模範出來。
台灣ti7西元2000年三月ai3選李登輝e5後繼者。到現在陳水扁是hou7人認定最有可能當選e5人物。國民黨有連戰（副總統），宋楚瑜（省長），蕭萬長（行政院長）三個teh爭拚beh做總統候選人，目前猶ti7混亂e5狀態。民進黨內陳水扁以外有一位許信良(民進黨主席) 有意思愛選總統，總是伊欠缺人氣。民進黨傾向擁護陳水扁。無論在野黨抑是執政黨e5攏看會出來，最有力e5候補者就是陳水扁。
今年年底台北、高雄兩市beh選市長，陳水扁可能beh參加競選台北市長。同時立委也beh選。Ti7 chiah e5選舉中，民進黨想beh theh8超過半數。用chiah e5做跳板，民進黨漸漸向總統e5選舉teh鋪路。Che thang講是民進黨beh奪取政權e5戰略。 
民進黨是用台灣獨立做黨綱e5政黨，kap對中國採取曖昧來teh保持台灣e5獨主性e5李登輝政權無仝款。民進黨若theh8著政權，無大大改變對中國e5關係 be7 eng7-tit。
有一項愛注意e5,就是民進黨內部對中國政策e5意見真無一致。許信良主席ti7縣市長選舉前提出三通khah大膽西進e5政策。三通就是beh kap中國直接通航、通信kap通商。換話來講，許信良雖然做主張台灣主權獨立e5民進黨e5主席kap向tui3中國保持真慎重e5政策e5國民黨挑戰,積極beh kap中國接觸。伊本身想講, 因為伊主張獨立, 所以會tang3 kap中國建立主權國家e5平等關係。這個假設ti7民進黨內面m7是主流e5想法。反轉成做民進黨內, hou7陳水扁派做攻擊e5目標。為著beh緩和黨內e5對立，民進黨ti7今年2月13到15舉行中國政策討論會, hou7對中國關係e5積極派kap消極派公開辯論。Hit e5結果許信良暫時loh8-nng2無beh堅持，改做主張『強本西進』（代先強化台灣同時進出中國e5妥協案，兩旁chiah互相瞭解，總是意見對立e5火種猶繼續teh toh8。
上趣味--e5就是陳水扁根本無出席這個討論會。對中國e5關係伊講民進黨黨綱內面明明有記載，到chit-chun7 chiah teh爭論是無chhai2-kang。An2-ne講是表面上e5理由，主要是伊無愛hou7人sak入去對中國問題爭論e5漩渦裡，對chit-chan5事陳水扁e5發言真慎重，che kiam2-chhai2是teh指伊若當選總統e5時，應該tioh8考慮e5代誌。

問：上代先請你坦白ka7阮拆明你對中國關係e5想 法?。 

陳水扁: 台灣人ti7 chit數十年來努力追求民主自由, 致使經濟奇蹟, 政治奇蹟會tang3實現。台灣對威權統治到民主自由e5路徑需要付出非常大e5代價。Che完全是有濟濟先人甘願犧牲chiah hou7阮會tang3得著現在e5民主自由。M7-ku2阮絕對無因為an2-ne來滿足。台灣應該愛變koh-khah好, Che就是民進黨teh beh爭取執政, 阮繼續teh努力e5理由。 


舊年年底e5縣市長選舉, 民進黨頭一擺theh8-tioh8半數以上e5縣市長, ia7是頭一擺得票率超過國民黨。民進黨已經m7是萬年e5在野黨。現在已經成做台灣e5準執政黨。M7-ku2 beh theh8-tioh8政權以前，目前對中國e5政策是一個大問題。這個問題m7是kan-taN台灣nia7-tiaN7, 全世界各國也long2 teh注目e5。
台灣若beh愛保持尊嚴，確保安全, 繼續享
受經濟e5發展kai3-chai7 ti7兩岸e5問題有妥善處理抑無。台灣kap中國將來beh an2-choaN2保持互相友好e5關係。Beh an2-choaN2進行和平、共存、共榮e5關係。是最重要e5點。解決對中國e5問題是無論叨一黨起來執政long2是 be7 tang3避免e5事實。
民進黨kap國民黨有無仝款e5政策。國民黨主張中國統一, hit中間台灣是中國e5一部份。對這個問題民進黨e5主張是台灣無屬中華人民共和國e5一省，是主權獨立e5國家。阮這個主張絕對無beh讓步抑是妥協。
同時阮也有一個真重要e5原則，就是講，民進黨雖然teh變做準執政黨，m7-ku2 be7 使無考慮tioh8台灣人e5生命、財產e5危險。民進黨tioh8愛對台灣e5安全負全部e5責任，絕對 be7 使採取過頭緊急放縱e5行動。
民進黨是採取民主e5政黨，非常重視台灣人家己e5選擇。民進黨 be7 使單獨來決定台灣e5前途。台灣e5前途應該愛hou7二千一百五十萬e5台灣住民，經過住民投票選擇來決定。住民投票e5標題kap時間，阮拍算上好是民進黨若ti7 AD 2000變做執政黨e5時，隨時beh來實施。這個作風tioh8愛避免美國kap日本誤會台灣是一個 trouble maker。

問：現在國民黨所採用e5海峽交流基金會(台灣這旁)kap海峽兩岸關係協會(中國hit旁)是經過民間團體e5交涉方式。你想這個做法怎樣?

陳水扁: 過去e5經驗（政府e5接觸）無法度thang突破濟濟e5禁令，所以才避免政府直接去接觸，hou7民間團體代替交涉。M7-ku2這種e5會談，過去數年long2斷絕，現在beh恢復這種e5交涉可能性無真大。M7-ku2應該有人繼續去做接觸kap對話。我想兩岸e5友好關係應該對三個新步調來進行。第一，接觸；第二，對話；第三，交涉。
我主張代先tioh8進行全部e5接觸kap對話。若無接觸to7無法度thang對話也無法度thang交涉。全面e5接觸kap對話無一定tioh8經過民間團體，hit e5方法及步調應該是真濟種。

問：陳市長，你teh希望愛去中國訪問，m7-ku2中國hit旁無同意你去。對中國這款e5對應，你e5看法an2-an2-choaN2? 

陳水扁: 我想che是一個真 be7 tang3理解e5事。連接觸to7無法度, beh na2有對話、交涉e5餘地。Che m7是kan-taN我做市長chiah有這種e5困難，連林嘉誠副市長最近想beh去香港參加國際會議，beh去香港e5 Visa都m7發hou7伊。Beh接觸若有困難，對話就無可能，交涉koh khah免想。


問：你是teh講台灣kap中國e5和平、共存、共榮真oh-tit8實現是m7是?

陳水扁: 對 chit-chan5事來講事實有困難，總是 be7 tang3因為困難就放棄。阮tioh8向理想kap目標繼續努力去做。我相信若無放棄，這個美望有一日可能會實現。


問：若是an2-ne,上好e5方法siaN2-mih8 ?

陳水扁: Che m7是講台灣已經ka7中國接觸、對話e5門關掉，是中國hit旁完全無誠意，繼續teh壓制台灣ti7國際社會e5活動空間。阮有必要ka7這個事實講hou7國際社會理解kap肯定。
南非e5 Mandella總統kap伊e5部下為著民主自由e5努力hou7全世界e5人真欽佩。設使國際社會是有公平kap真理，怎樣仝款teh追求民主、自由、人權e5台灣 be7 受著國際社會e5肯定來支持台灣呢? 台灣人民追求民主自由e5努力 be7 輸南非，國際社會實在無夠公平。
台灣問題不但是台灣本身抑是兩岸e5問題nia7-tiaN7，是亞細亞太平洋地區e5共同問題。 Koh khah坦白講，是美國、日本e5問題。設使台灣海峽發生siaN2-mih8災殃，hit e5厲害不但影響台灣nia7-tiaN7。台灣e5安全對世界e5和平是一種e5保障，對亞細亞太平洋地區最大e5保障。

問：現在國民黨e5李登輝總統採取『戒急用忍』e5政策，想beh緩和台灣企業向中國進出。你對台灣企業向中國進出有siaN2-mih8想法?

陳水扁: 台灣是一個島國，tioh8愛倚靠貿易來生存。台灣企業愛去叨位投資， 無人有法度ka7 in 阻擋。雖然 in 知hia e5政府無好，總是生理人若看hia有利，不管叨位 in 都會去; 或者西進 (向中國進出)，抑是南向 (向東南亞進出)，抑是東攻北上，東西南北生理人攏會去, che是理所當然。

講來講去中國並m7是普通e5國家，伊是想beh施壓，beh對台灣國際社會生存e5空間妨害，消滅e5國家。Che kap美國日本e5貿易 partner 完全無仝款。生理人無祖國e5觀念，這句話 kiam2-chhai2有事實。M7-ku2濟濟有心e5生理人心內猶有存祖國e5理念。國家e5利益絕對比個人e5利益，商業上e5利益khah要緊。事實 in ma7真慎重teh考慮。

問：陳市長，你na2-chun2是反對許信良主席e5『大膽西進』，是m7是?

陳水扁: 許信良主席參加民進黨討論會e5時, 已經有修正伊e5主張。大膽西進、三通已經無teh講lah。民進黨內對這個意見e5對立也漸漸teh解消去 lah。無beh行日本社會黨e5路線。

問：李登輝總統對台灣e5民主化有真大e5貢獻。你對李總統e5評價siaN2 khoan2?
陳水扁: 李總統是頭一個台灣出身e5總統。所以伊有真強e5台灣意識。伊koh bat去日本kap美國讀冊，我想伊有真開化e5想法。這幾年來伊做總統e5成果阮long2有肯定。M7-ku2伊ma7有受限制。譬如講，李總統bat講一句話，『台灣是主權獨立e5國家』，che隨時刊出頭條新聞，伊邊仔e5人隨時ka7否認、改正，chiN3講總統無講這款話。

Che就是李總統上困難忍受e5立場。伊tioh8愛用妥協kap讓步來維持國民黨內e5合作。伊這種曖昧e5做法成做台灣政界發展e5阻礙。以外，國民黨已經執政一百年e5歷史，ti7台灣掌握半世紀e5政權。全世界chhoe7無一個政黨親像國民黨lak8 hiah8久e5政權。絕對tek8 e5權力一定有絕對tek8 e5 腐敗。民主政治是兩黨政治，兩黨交替teh執政e5政治。KMT 若無做過台灣e5在野黨，台灣 be7 tang3確立真正e5民主政治。

問：民進黨若theh8-tioh8政權,kap國民黨有siaN2-mih8無仝?

陳水扁: 最少國家e5目標會比國民黨khah明確。國民黨e5國家目標就是一個中國，台灣是中國e5一部份。真明顯che是講 be7 通e5。Koh來，國民黨e5問題就是百年掌握政權帶來e5後果。黨kap國e5分別 be7 清楚。軍隊m7是屬國家，是國民黨e5黨軍而已。黨營事業kap民營teh相拚。世界最大e5黨資產是用siaN2-mih8氣力來khi2-cho7--e5?當然是倚靠特權kap獨占。Che完全kap自由市場，公平競爭e5原則相反。
民進黨long2無黨資產、特權抑是獨占e5現象。民進黨若約束beh做e5事，一定會去實行。

問：假使AD 2000民進黨theh8-tioh8政權，民進黨kap國民黨e5關係會變做an2-choaN2 ?
陳水扁: 我想將來會變做兩大政黨制。將來e5兩大政黨就是民進黨kap國民黨。

問：Na2-chun2有人反對兩大政黨e5聯合政權，彼個理由是ti7叨位？

陳水扁: 若變做執政黨, tioh8愛阮主導政治。若是兩大政黨聯合，民進黨ia7 tioh8做主導。國民黨若要求beh參加聯合內閣，民進黨無一定tioh8接受。英國e5勞動黨等18年chiah theh8-tioh8政權。阮ma7 ai3親像 in an2-ne做。阮無愛親像日本e5社會黨。歷史上久e5在野黨e5社會黨因為Murayama主席kap自民黨協力做首相以後，soah將過去e5體制完全ka7 pang3 sak去，實在真m7值。

阮已經等候數十年，taN無必要koh等。阮相信 AD 2000阮 一定會做台灣e5執政黨。

問：李總統是日本殖民地時代出世，後來去日本留學，人long2想伊是親日。李總統e5年輩ju2來ju2減少，台灣kap日本e5關係會漸漸疏遠，將來台灣kap日本e5關係你想會變an2-choaN2 ?

陳水扁: 事實上台灣kap日本e5關係完全靠老一輩e5人teh維持。Kap台灣真親密e5日本政治家也是kap李登輝總統仝款相當年老e5一輩。設使若beh互相做khah良好e5來往，進行良好e5合作來繼續維持過去e5友誼，應該ai3有少年一輩e5人來繼承。老--e5一輩無外久會過去。阮真希望日本年輕e5政治家、企業家應該多多來台灣kap台灣e5少年一代e5政治家、企業家互相交流、來往。

我是屬ti7年輕一代e5人。Ti7 戰後出世, 完全m7知日本統治台灣e5時代。但是我對日本e5印象非常好。日本kap台灣是厝邊同志，希望咱兩國e5關係會漸漸khah密切，咱tioh8互相來努力。

問：這擺亞細亞金融危機中台灣e5經濟kan-na受著輕傷。對台灣e5經濟你有siaN2-mih8看法?

陳水扁: 台灣e5產業結構kap日本抑是東南亞其他e5國家無仝款。台灣是用中小企業做產業e5基礎。產業e590%以上 long2屬ti7中小企業，真容易分散所beh拄著e5危機，因為 an2-ne chiah會tang3打破這擺e5金融危機。但是che m7是講台灣long2無受著打擊。Hit-e5深度比較以外e5國家khah無 hiah嚴重nia7-tiaN7。
日本，東南亞，香港若有發生經濟風波，講台灣攏 be7 受著影響是一種e5白賊話。這擺影響雖然無真大，今後chia e5國家e5經濟問題若 be7 tang3解決， be7 tang3突破chiah e5難關e5時, 台灣也會受著這個風波e5影響。Hit個影響絕對是 be7 tang3輕視--tit。中國e5人民幣雖然極力teh控制保持現狀貨幣無貶值。台灣kap中國間e5經濟關係若是密接e5狀況，設使人民幣若貶值，台灣e5社會就會受著真大e5打擊。咱 be7 使講只有台灣e5經濟不時有幸運，會tang3無代誌，繼續發展。
台灣是國際社會一員，亞洲太平洋地區e5一員。我想ti7這擺e5危機台灣有責任伸出援助e5手，去幫助hiah e5受難e5國家，來突破這個難關chiah tioh8 。

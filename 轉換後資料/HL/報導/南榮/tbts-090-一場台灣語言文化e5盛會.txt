一場台灣語言文化e5盛會
           ＜記台文通訊10週年慶祝活動＞		南榮

	今年6月30到7月初2，加拿大台灣同鄉會ti7多倫多附近e5 Trent大學舉辦一年一擺e5年會。有去參加這擺年會e5人，攏有感覺今年夏令會kap過去有真大e5無仝，m7-taN7講員che7，節目豐富，而且文化氣味特別重。今年夏令會e5主題是「台灣文化e5再生」，除了加台會e5一般節目，台文通訊ma7同時ti7 hia慶祝10週年。
	台文通訊是1991年7月ti7美國洛杉磯創刊。10冬來經過che7 che7人e5辛苦經營，這份台灣語文草根運動e5刊物親像一pha火，m7-na7連續10冬無去hoa--去，甚至愈toh8愈meh8，讀者愈來愈che7，分散ti7台灣、日本、美國、加拿大各所在。
	多倫多台文通訊讀者聯誼會ui3今年e5年初to7開始計劃這擺10週年慶祝活動，ui3節目e5設計，講員e5邀請，到戲劇e5排練kap其他tap-tap-tih-tih e5代誌，動員著所有聯誼會e5會員。加拿大台灣同鄉會這擺同意kap台文通訊做伙合辦活動，並且提供真好e5配合kap方便，che表示咱e5同鄉會已經提昇到另外一個層次，m7-na7關心台灣e5政治，ma7開始重視台灣e5語文、文化kap台灣人心靈e5重建。
	夏令會e5前一、二日，遠路e5人客開始到位。Chia e5貴賓包括聰美基金會e5主席黃聲宏醫師，總幹事陳柏壽牧師，台文通訊e5創辦人鄭良光先生，台文通訊台灣總聯絡人陳豐惠小姐，日本e5台文運動者酒井亨（Sakai Toru）先生kap「台灣e文藝」總編輯胡長松先生。多倫多過去m7 bat一khun3來chiah  nih che7文化界e5朋友，即時鬧熱滾滾。In攏是台文通訊主要e5推動者kap支持者，這擺專工來參加10週年e5慶祝，意義真大，m7-na7帶來溫情，ma7帶來鼓勵。
	6月30暗e5 10週年慶祝暗會是一個歷史性e5場合，這擺e5慶祝會tang3 ti7加拿大舉辦，是加拿大同鄉e5福氣。這個暗會是一場非常精彩koh有夠水準e5表演，節目有：唸gin2-a2童謠、台語歌謠e5演唱、台語小說「歸仁阿媽」e5唸讀、台語答嘴鼓kap台語劇「厝邊隔壁」e5表演。有台灣文化e5特式，ma7有台灣文學e5氣味，充分表現台灣語言美妙e5特點，大家攏感受真深。
	台語答嘴鼓e5劇本是台語詩人陳明仁特別為著這擺e5演出所寫--e5。對話是正正港港e5台灣話，非常笑詼，ma7真有戲劇e5效果。
	「歸仁阿媽」是陳雷e5短篇小說。伊用輕鬆e5筆法kap活跳跳e5台灣話描寫hit位歸仁阿媽坎坷e5一生，kap hit個時代e5台灣女性欠缺自主性kap社會地位e5故事，hou7人聽了感覺心酸。M7-koh歸仁阿媽e5歸仁腔口，koh hou7人感覺真趣味。Ti7這個真特殊e5台文之夜，唸讀台語文學小說是真適當，效果ma7真好。
	「厝邊隔壁」是陳雷寫e5台語劇，收集ti7「陳雷台灣話戲劇選集」內底。這齣戲過去bat ti7洛杉磯公演，ma7有製作錄影帶。這回是第一擺ti7加拿大演出，多倫多台文通訊讀者聯誼會e5烏貓戲劇團ui3今年3月to7開始排練，由廖碧玉kap陳雷親身指導。演劇是真趣味e5代誌，雖然是仝一個劇本，m7-koh多倫多kap洛杉磯e5兩個劇團演出來，戲劇e5表現kap氣味總--是無啥仝款。戲劇是推銷台語e5一個真好e5方法。
	Ti7暗會內底，聰美基金會特別贈送獎牌hou7陳豐惠kap胡長松，感謝in對推動台灣語文kap台灣本土文學e5貢獻。獎牌是用台文羅馬字刻字，特別有意義。
	陳豐惠是台文通訊台灣e5總聯絡人，台文罔報e5總編輯。伊ma7是目前台灣上蓋資深e5台語文運動者之一。1990年，伊ui3一位社會運動參與者，轉行投入台灣e5語文運動這條不歸路。10年來，伊恬恬付出，無怨無嘆，實在非常感心，值得人e5敬佩。
	除了慶祝暗會，大會ma7有特別安排幾場有關台灣語文kap台灣文學e5節目。第一場e5演講是排ti7 6月30日下晡，探討「台灣語文kap台灣認同」。三位主講者是陳柏壽牧師、Sakai Toru kap陳豐惠，由黃聲宏醫師主持。
	7月初1早起，Sakai Toru做一場專題演講，題目是「新政府上台以後e5台灣語文現況kap未來e5走向」。Sakai雖然是日本人，m7-koh非常關心、支持台灣e5語文運動。舊年，伊辭掉日本共同社記者e5頭路，去台灣民進黨中央黨部國際部任職，同時做台灣社會e5研究工作。Sakai e5台灣話講kah liu3-liu3 叫，對台灣e5社會有深入e5瞭解。Ti7會場，伊真受注目kap歡迎。相信這位會曉讀koh會曉寫台文e5日本朋友，已經對一koa2同鄉產生刺激e5作用。
	Koh來是由陳雷主講「台灣文學發展e5探討」。台灣因為過去受著外來政權e5統治，致使台灣文學發展e5過程非常坎坷，陳雷ui3日本殖民時代講起，經過中國人佔領時代，講到目前e5台語文學。伊詳細分析台灣文學e5種類，外來語殖民地文學e5缺點，羅馬字對台灣文學e5影響kap貢獻，以及母語文學發展e5前景。
	Hit下晡「現代e5台語文學」e5時間，是由鄭良光kap胡長松主講。鄭良光ui3台文通訊創刊了後，主編台文通訊攏總有七年久e5時間。伊講起經過台文通訊所接觸著e5台語文學(包括陳雷e5文學)，台語文字化對台灣文學e5影響，以及伊對台語文學e5期待。
胡長松是「台灣e文藝」總編輯，台灣新本土社e5創社社員。伊是目前台灣文壇上蓋有活力kap運動力e5少年一輩e5作家。伊介紹目前台語文學發展e5情形，語言kap文學e5關係，以及現代台語詩e5創作。
	續--落--來，多倫多台文通訊讀者聯誼會主持一個台文教學e5節目，向同鄉簡單介紹羅馬白話字，chhoa7大家唸台語詩kap台文文章，hou7大家小khoa2試一--下台文e5芳味。
	Hit暗，聰美基金會e5理事kap台文通訊e5有志，大家借這個難得e5機會，聚集做伙舉行一個檢討會。針對基金會e5財務情形、台文通訊e5發行kap刊物e5內容種種e5代誌，做詳細e5報告kap討論，重新整合koh再出發e5腳步。
	7月初2中晝，這個3瞑4日e5夏令會到chia圓滿結束。這回台文通訊m7-na7 ti7 hia慶祝10歲e5生日，ma7順續借機會ka7台灣語文e5福音傳hou7 toa3 ti7加拿大e5同鄉。Ng3望台語文運動會tang3 ti7加拿大繼續puh iN2開花，台文通訊這pha傳播台灣語文e5火種會tang3愈傳愈闊，傳到全世界每一個有台灣人e5角落。
	 


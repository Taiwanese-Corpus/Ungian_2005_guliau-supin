

二千年總統大選親目記		阿旭
											
Tu2入家鄉e門
	三月初八暗，加航班機載一陣人數上che7 e5支持陳水扁e加拿大鄉親來到桃園機場。大多倫多阿扁之友會會長柏崧兄，另外猶有春惠姊，慶龍兄，以及咱敬愛e哲夫兄攏ti7  hia teh等候阮。民視e攝影機ma7在場，所以阮to7趕緊ka大多倫多阿扁之友會e5 shirt穿起來，hou機場e旅客知影，又koh有一批支持阿扁e鄉親tui國外轉來lah。柏崧兄向阮簡報最近e選情，大家相約明仔chai3去台北e阿扁競選總部報到。

桃園地區
	三月初九早時競選總部有安排兩個海外鄉親e活動，十點是世台會e記者招待會，九點是扁友會集合，準備去桃園地區助選。我家己選擇beh參加桃園e助選團，想beh親身瞭解競選e氣氛。阮差不多有四十人，按美加、歐洲、日本、南美轉來，坐兩台中型e遊覽車。因為呂秀蓮ti板橋有一場演講會，所以阮to先去hia會合造勢。可惜因為that車，當阮到位e時，呂秀蓮e演講已經結束ah，為著beh趕另外一場，所以chhong2-pong7見一個面，互相講加油to7離開hia。後來去到中壢e競選總部，由李文忠負責桃園e選務）ka大家說明桃園e選情。伊坦白講，咱ti桃園有khah弱勢。M7-koh，桃園競選總部義工e熱情hou7阮真感動。Ti車頂，按Hawaii來e同鄉講，宋楚瑜ti7 Hawaii確實有買房地產，不過m是伊家己e名，是用伊親信e5名登記e。

高雄-百萬人khia7出來e5暗會
	初九暗轉去故鄉台南，小歇睏。隔日透早，to7趕去高雄準備參加ti漢來大飯店舉行e世台會。
	十二日ti高雄e造勢暗會，會使講是空前e。世台會e成員人人士氣真koanti三點外to7 tiam漢來大飯店前集合。Tui飯店行到美術館，沿路iat阿扁e小旗向市民拜票致意，正手giah8 koan五支指頭仔展開，kap路邊e民眾互相用拍掌e5姿勢做記號。因為大家攏是穿世台會陳水扁後援會e外套，真整齊，特別受著高雄市民e歡迎。到美術館，大約五點外，已經是人山人海。另外tui台北、台中一路趕來e海外陳水扁競選總統後援會也到位來會合。Khia7 ti7阮隔壁e是嘉義來e鄉親，真熱情ka7阮講四年前嘉義人最高票投hou彭明敏、謝長廷，這擺ma7 beh最高票投hou陳水扁、呂秀蓮。Hit日早起，tu2好落雨，土腳猶tam5 tamm7-koh人群繼續ek入來，全場實在kheh kah be7振be7動。阿菊姊ti台仔頂宣佈：“咱已經超過三十五萬人ah！”全場大家歡喜大聲hoah。後來聽講，hit暗來e5人，有真che是高雄市民，自動行出來e。因為至少有四百台應該按屏東來e遊覽車，hou連陣營用加倍e租金買去。
	共同司儀e謝志偉教授講伊家己是外省人e第二代，是台灣人e第一代。伊e福佬話m7-nia無腔，伊e5四句聯講了比咱攏加khah順嘴。伊e活力代表阿扁陣營e年輕，阿菊姊有力e5聲表示台灣人民e覺醒。“咱欲出頭天啦！”，大家信心滿滿。台仔頂e大匾寫講“百萬人站出來，歡欣鼓五，前進總統府”。印証了六日後e勝利。
	這場成功e5暗會，hou7仝時ti高雄拚場，由李登輝khia台e連陣營大大失色。李登輝也因為按呢起kong5,講kah不達不七，m7知teh講啥，增加南台灣選民e反感。假使講，tui李遠哲公開挺扁以後，扁營e情勢一直chheng3 koan是這場造勢所帶動e實在是無講過分啦。
	十三日大家猶是熱chheng3-chheng分開坐「戰車」（小型貨車頂全部插阿扁e小旗，koh裝放送頭e宣傳車ti高雄市遊街。由海外陳水扁競選總統後援會製作e錄音帶ti7 chia發揮真大e效力。
「政黨ai輪替，總統才be變皇帝，
政黨若無換，黑金會繼續爛，
龍年千禧選阿扁，五月總統陳水扁，
黑金若落台，人民幸福才會來啊！」
	宣傳車走過e街頭，ma有一寡商店用標語、對聯來表達對這擺總統大選e期待。有一間目鏡店按呢寫：
	“連眼鏡都可以宋，扁總統有何不可？”

台南菜市場，東寧公園，安南區
	十四日轉去台南，去健康路e競選總部報到。真無tu2好，頭一班e宣傳車已經開出去，toe3無著陣。後來聽講林俊憲議員beh去東門市場拜票，我就替伊tui總部theh一台放送頭去幫忙。Ti菜市仔內，kap樸實e賣菜賣肉e朋友講話，感覺真親切，親像細漢e時去菜市仔買菜粽。我這時穿著海外陳水扁競選總統後援會e5 ka仔，肩頭phoa7一條加拿大後援會e5宣傳帶，ka7講我是海外轉來e台南囝仔，請多多支持阿扁仔。
	十五日中晝去成功大學門口，參加成大教授學生所發起e學生返鄉投票運動。Che是ti全國各大專院校同時舉行，對提高青年學生e投票率，有一定e效果。
	Hit暗六點ti台南東寧公園有一場造勢暗會。因為扁蓮聲勢一直chheng3 koanka一個小小e公園kheh kah滿滿。Hit暗e主持人是田秋堇。上hou7人感動e是一位殘障人士朱仲祥先生。伊tui3 am7-kun以下攏行動不便，由真心愛伊e太太tui輪椅抱來桌仔頂，phakti7 hia teh演講。伊非常肯定阿扁ti台北市長任內對殘障同胞e照顧，對阿扁仔掃除烏金e能力kap魄力表示非常有信心。其他候選人ma7攏beh請伊去khia台，但是伊講khah失禮，伊kan-na支持阿扁。當然，阿扁到現場e時，又koh一場鬧熱滾滾，尤其當阿扁叫大家giah手選李遠哲做行政院長e時，全場氣勢昇到上koan5點。
	十六日早起，台南e水噹噹後援會陪市長e5牽手張丁蘭去鴨母寮菜市拜票。有一位水噹噹會員講伊親身e經驗。伊e5翁婿本來沉迷ti7「phah-chin3-gouh」，每工無到三更半暝be7轉來。一個家庭強強beh破裂去。阿扁當選台北市長後，無食言，實施掃黃清賭，hou7伊e家庭破鏡重圓。伊beh感謝阿扁，所以beh將伊家己e5故事講hou婦女同胞聽。
	Hit下晡去競選總部報到。這擺是一大隊e車隊，市長張燦鍙領隊，到地區khah大e安南區拜票催票。這時，因為海外轉來留ti台南e5只有幾位，所以我就被安排單獨khia7 ti一台jih-pu車頂。海風相當大，有幾na7擺頭殼頂e帽仔差一點仔to7 hou7飛去。去到唐碧娥立委e原籍地，伊起來kap我仝車。伊真少年，但是已經ti台南政壇奮鬥真che年ah，這陣ti立法院也是一位真出色e立法委員。Ti7經過一個有真che7作sit人e蔥仔田邊，咱e播音員to講：“換種khah好撒肥啦，咱著愛選阿扁啦！”句句拍動e5心。這擺e遊行足足有五點外鐘。

台中市民廣場
	十七日到台中，除了去東海大學探訪老朋友，就準備beh參加暗時ti市民廣場e造勢大會。Beh到台中進前，親友攏警告我，坐車ai小心。聽東海e朋友講，東海因為校長e關係，差不多是「宋」e5 ah。拍電話hou一位姪仔輩，koh是一個被洗腦過e三十年代（三十至四十歲e一代），實在真失望。佳哉，來載阮去市民廣場e姪婿，姪女是ham阮仝國e。看著hiah nih che台中人聚集ti7 hia，才慢慢提起精神。尤其看著be少海外陳水扁競選總統後援會e朋友，信心大大增加。台中水蓮會是hit暗e靈魂，透過美妙e聲音，大家hoah出：
	「Khia出來啊，khia出來！為正義khia出來！
hia出來啊，khia出來！為公理khia出來！
hia出來啊，khia出來！為台灣khia出來！」
	
到尾，阿扁仔演講soah，本來beh取消e遊行，因為khia出來e市民實在有夠che主持人koh再宣佈：“Eng暗，咱beh hou台中市仔滾起來！”我kap幾位海外e朋友giah海外後援會e大旗，行ti隊伍e中間。這時，我e5士氣真koanphoa加拿大後援會e肩帶，遇著年輕e朋友，就行過去kap拍掌講：“Give me five！”遇著年紀相當e朋友，就行過去kap握手講：“選阿扁仔！親成朋友攏相招出來啊！”Ti人群中間，有一位朋友真熱情走出來kap我握手，原來伊看著我是加拿大轉來e來探聽伊e一位高工同窗，細漢toa3 ti田中，名叫做黃大屯，實在是人生何處不相逢。這場遊行足足行了二點半鐘。遊行soah，阮牽手講猶無夠khuikoh手牽手，行四十分鐘才到厝，而且扁帽，扁外套攏無離身。

投票，開票
	十八日早就去台中市e西屯投我珍貴神聖e一票。通知單無收著，但是選舉公報講若是有登記ti名冊頂，護照kap印仔就會使。雖然按呢講，心內猶是不安。去到投票所，四周圍koh是一排號旗插kah滿四界。入場了，最後一頁kan-na7有我e名，才放心落來。真細ji7  ka7「卜」字蓋ti第號，等候印色ta了，才摺起來，投入票櫃。然後坐車去大甲。大甲是我牽手e5後頭厝，伊e兄姊大家攏轉來投票。Ti大甲tau對阿扁仔e支持率是百分之百。阮ma去拜訪伊e老師kap同學。顏清標e挺宋，大甲人講請m7-thang誤會，伊m7是阮大甲人。結果票開出來，阿扁仔ti7大甲第一名領先。
	離開大甲轉來台中，已經是三點外ah，所以半路ti東海落車，去老朋友厝裡看開票。雖然開始有淡薄仔緊張，到後來，阿扁穩穩穩領先二十萬票，阮to7真有信心。但是阮也m敢大意，一直到theh8著四百六十萬票，才透一口氣，決定去台中e大飯店食一頓，好好慶祝。到位才發現，飯店已經有真che7比阮khah早到e5人ah。

後語
	台灣人民e勇氣實在值得咱e5敬佩。ti7上蓋關鍵e時刻，無受內外恐嚇e5影響，勇敢選擇認為會tang3向上提昇e5 hit旁。當然，李遠哲院長kap社會清流ti適當e時機khia出來，也是扁蓮勝選e主要因素。阮非常感謝，ti台灣改寫歷史e時刻，阮無缺席！


紹介台灣公報（Taiwan Communique）		阿旭

Ti7海外toa3 khah久e5人，攏知影有一位咱台灣人e5荷蘭子婿，一直恬恬teh替台灣ti7國際媒體出聲。伊就是Gerrit van der Wees。伊早期ti7美國讀冊，遇著伊e5婦仁人陳美津女士。美津姊是一位真有台灣人意識e5現代女性，ti7 in e5交往中間，Gerrit漸漸認識台灣，也因為美津姊e5關係，伊認同台灣，疼台灣e5心，無輸咱任何一個人。
看著國民黨政權對台灣人e5迫害，尤其是1979年e5美麗島事件，hou7 in決心投入台灣民主化e5運動。Ti7 1980年in ti7荷蘭e5 Hague組成一個台灣人權國際委員會（International Committee for Human Rights in Taiwan），也開始編印台灣公報（Taiwan Communique）對全世界發行。Ti7歐洲、美國kap加拿大攏有熱心e5台灣人社團分擔發行e5事工，寄 hou7當地e5國會議員、大學圖書館、人權組織kap媒體。1992年開始，台灣國內也有發行。
台灣公報一年出版六期。將台灣發生e5重大事件報hou7國際人士知。因為台灣e5媒體，攏是國民黨經營e5，媒體工作者大部份攏自認是中國人，對台灣前途e5看法kap講法自然有偏差。台灣公報除了報導消息以外，ma7有非常透底e5分析。按呢，咱台灣人真正e5聲才有法度傳出去。
Koh再講，台灣人e5第二代子弟，若beh了解台灣e5代誌，che也是一個真好e5資源。咱大部份人e5英語m7是hiah-nih贊，有時陣，一koa2用詞ma7無對投，台灣公報是真用心，真專業e5，會tang3指導咱e5子弟按怎對in e5同學、朋友說明台灣所發生e5代誌，引起in e5同學、朋友對台灣事務e5興趣kap關心。阮有幾na7擺，bat ti7台灣人社團聚會中，將台灣公報排出來展覽，有做父母e5，看了真歡喜，講in e5 gin2 a2為著beh寫有關台灣e5論文，四界chhoe7無資料，che是真好e5幫贊。
台灣公報已經teh beh進入第二十二冬，台灣國內e5民主雖然有進步，但是離咱e5理想猶差真遠。Ti7國際上，咱受著中國hit旁e5壓力猶真大。台灣公報猶繼續teh拍拚，也需要大家熱烈踴躍e5支持。M7-nia7需要大家ka7 in訂閱，ma7需要樂捐，因為in ai3免費寄hou7國會議員、大學圖書館、人權組織kap西方媒體等等。印刷kap郵費攏是真大e5開銷。In家己e5財力有限，希望有心有力e5讀者朋友多多ka7 in支持。Gerrit兄kap美津姊ti7今年初就beh轉去荷蘭。
台文通訊本來想beh ka7 Gerrit兄kap美津姊做一篇採訪，來kap大家分享。總是，in兩位真謙卑真客氣，無接受阮e5邀請。阮知影台灣公報對台灣e5貢獻真大，應該報hou7 koh khah che7人來參與，來支持，所以好膽替in寫這篇文章簡單紹介，也呼籲大家來支持。
台灣公報總部e5地址是：P.O. Box 91542, 2509EC The Hague, The Netherlands。Ti7美國，會使寄去P.O. Box 15182,Chevy Chase, MD. 20825。若beh看網站，是ti7 www.taiwandc.org 內底。

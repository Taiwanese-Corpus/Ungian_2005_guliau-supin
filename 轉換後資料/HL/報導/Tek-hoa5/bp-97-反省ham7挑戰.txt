∮總編輯e5話
反省ham7挑戰
Tek-hoa 


《台文BONG報》8歲--a，感謝眾有志sio thin7,tau3-tin7 keng chit 個起造台灣主體e5 基礎事工。
過去1冬，《BONG報》猶原定期出刊，為beh koh-khah 細膩來處理台語文e5 書面語，goan2 編務e5 流程比人khah kau7工，chit 幾月日來投稿量ma7 加khah che7,真che7 稿soah 一直chek tiau5--leh，無法tou7量早刊--出-來，用chit個機會ka7 tak8-e5 說明兼會失禮，當然，che ma7算是好e5 現象：愈來愈che7人giah8筆teh 用母語創作、寫文章。
《BONG報》編輯小組用chiok che7 khui3力teh 討論「書面語」e5「規格化」，goan2 e5 共識無定期刊tiam3「編輯手記」，Kiak8-gak8兄ma7 chiok頂真整理出〈BONG報書面語規範〉kap〈BONG報用字參考表〉，有志e7-tang3 去《BONG報》e5 網站download落來參考。
Goan2認為書面語是台語文運動beh 發展e5 重要坎站，goan2 ma7 一直就「書面語」e5 觀念kap tak8-e5 對話，chhim2頭真hou7 人be7 諒解kap oh 理解，m7-koh 總--是有be7少朋友tauh8-tauh8-a2 了解--a。Beh an2-choaN2 繼續推sak chit個觀念，beh an2-choaN2 hou7 書面語規範koh-khah chiau5-chng5,是goan2 接續e5 目標。
族群文化、母語文學kap 書面語beh 發展，tiaN7-tioh8 ma7 kap 運動e5 方向有牽連。Mi5-chiN ti7 教學推廣、學術研究ham7 政策改良chiah-e5 事工e5 時，運動e5 核心價值是siaN2？現此時運動beh 回應siaN2-mih款e5 社會結構kap 歷史事實？Che 應當比專業性、技術性e5 問題koh-khah 要緊、koh-khah tioh8 來重視kap 對話。
運動是beh 走chhoe7 台灣社會e5 主體思考，iah是kan-taN beh ti7 華語漢字控制e5 社會，爭取chit8-sut-
sut-a2 母語喘khui3 e5空間？運動是beh ti7 草根kap 群眾--nih chhoe7 khui3力，iah是beh 變做菁英、專業e5 活動？運動是beh 改變無合理e5 社會kap 體制，iah是beh 接受現實，toe3 ti7 主流媒體、官僚ham7 政客e5 kha-chhng後？
Ng3望chiah-e5 khah chhak8 耳e5 思考，e7-tang3 chiaN5做個人kap 運動e5 反省ham7挑戰！
□
 

Ireland人復興過去e5話語：Gaelic
       ＜傳統語言使用ti7電視e5黃金時段＞		Dan Barry

Ireland西岸e5 Ballnahown是一個真偏僻，全部岩石kap沼澤，koh經常thau3大風e5所在。Ti7 hia有起一座30外公尺koan5 e5電視塔，主要e5目的就是beh ti7上蓋che7人看e5電視黃金時段將Irish語言放送出去。
隔壁e5建築物，就是政府經營e5電視台TG4 e5總公司，主要目的就是beh用來支援kap祝福Gaelic。
In ka7這個Irland e5原始語言，kap一向用英文播送e5電影kap前40名e5音樂節目參參作伙，播送卡通片、新聞、廣播劇，甚至喜劇集。
電視台e5員工平均年齡是23歲，in將這個古早e5語言變khah現代化。有可能是因為按呢，舊年電視台e5收視率增加兩倍，就是全部電視市場（包括BBC kap國家電視台RTE）e5 2%。
	一般來講，這個電視台e5好成績，表示Irland兩世紀以來一直衰落e5語言漸漸有teh恢復。過去hong5 當作是散赤人抑是khah無受教育e5人teh使用e5 Gaelic，開始有自信起來，che是近代經濟kap文化進步e5關係。
	Gaelic看起來已經變khah流行ah，TG4 e5節目主任Cilian Fennell講：「阻力一直teh減少」。
	酒店kap商店有teh重新洗禮，改用Irish e5名。查甫人以前叫做Patrick，chit-ma2是Padraig，查某人e5 Mary，chit-ma2 in khah愛叫做Maire。30年前，Irland差不多有十二間國民小學用Gaelic教冊，現此時有134間全部採用Gaelic e5學校，攏總有21,000 e5學生，包括真che7 tui3 Dublin kap附近城市來e5勞工階級kap中等階級。
	「He是一項有自信e5代誌」，Irish政府語言監督部長Eamon O Cuiv ( Irland建國國父之一Eamon de Valera e5孫a ) 講：「愈來愈che7人認為Gaelic是一個實用e5語言，kap英文仝款。」
	Ti7歐洲，過去幾年內，雖然有真che7國除去in互相e5國界，改用標準化e5法規kap實施條例，不過，in照常強調家己地方e5文化kap語言。歷史家講，看起來愈來愈che7人，比100年以前e5任何時陣，khah有興趣去保護少數民族e5語言kap強調各地區無仝e5所在。
	法國、西班牙、荷蘭、Wales、芬蘭等所在，攏一直繼續teh支持地方語言使用e5政策。
	1922年當Irish Free State成立e5時，憲法就指定Gaelic是in e5國語。	了後，Gaelic受著英文壓力、向外移民、kap19中世紀飢荒e5排斥。Irish政府設法beh hou7這個原本主要e5語言koh再活起來，只是有時做khah che7，有時做khah少nia7-nia7。
	In e5拍拚得著e5成果ma7是有限。雖然全國e5學校ka7 Gaelic當作是必修e5課程，但是ma7是會hong5看做是一個阻礙物，尤其是經濟蕭條e5時陣，beh移民去美國、英國e5人特別有這種想法。英文hou7人當作是權力e5語言，Gaelic是散赤e5語言。
	使用Gaelic抑是Irish，變作是一種象徵性，超過語言溝通性e5 代誌。有一koa2人將Gaelic kap Sinn Fein (Irish共和軍e5政治組織kap國家主義者e5運動)牽連作伙。另外一koa2人，ka7伊當作一個標語口號，in感覺國家e5鄉村資源hou7外來e5開拓者吞食去。Koh有一koa2人，將Gaelic當作是一種聲明，in就是對Irish傳統風俗疼惜kap感覺驕傲e5人。
	到今a日，擁護Gaelic e5人無完全相信1996年e5戶口調查結果，報告講ti7 Irland有43％ e5人會曉淡薄a Gaelic，比1991年e5 33%有khah增加。In koh講，聽bat e5人無一定會曉講。政府有設幾na7個代理機關，專門輔導提倡Gaelic。
	Irland國立大學e5現代Irish史教授，Geraold O Tuathigh講，Gaelic語言繼續為著伊e5生存teh奮鬥，最近會tang3看出伊有復活e5現象，he是真有鼓勵性，ma7是應當ai3按呢e5。
(賴柏年翻繹。原文[ Irish revive a voice from past : Gaelic] 刊ti7 2000年7月27日e5 Toronto e5報紙The Globe  and Mail。)

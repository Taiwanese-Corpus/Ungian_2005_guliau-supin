記第六屆世界台語文化營 	  多城客

	第六屆世界台語文化營，ti7今年3月初10到12 ti7高雄市政府公教人力資源發展中心舉行。Che是台文營tui3 1995年ti7美國Houston開始舉辦以來，第二擺ti7台灣本土舉行。今年參加e5人數超過二百人，除了台文界e5朋友、學術界、社會人士kap青年學生以外，大部份參加e5人是幼稚園、小學kap中學e5老師，che表示台語營無koh再只是台文界箍仔內e5人參加，台灣e5母語教育漸漸受著重視，有真大e5意義。
	今年e5台語營頭一擺有官方參與主辦。主辦單位是高雄市政府、台南市政府kap民視電視公司。承辦單位是台南市文教基金會、高雄市台語羅馬字研習會、台南市菅芒花台語文學會kap李江卻台語文教基金會，由台南市文化基金會執行長高慶和先生擔任營主任。
	初10早起e5開幕典禮是由陳明仁主持，台南市長張燦鍙kap高雄市長謝長廷攏撥工去參加。張燦鍙強調今後咱一定ai3加強台灣主體文化e5建立kap台灣人心靈e5重建，伊講台語是台灣文化建立e5主體。謝長廷講，語言是文化e5源泉，ti7九年一貫課程to7 beh實施e5時，咱需要加強師資e5培養kap教材e5編寫。主持人也特別邀請遠路tui3瑞典轉來e5黃晴美女士報告瑞典外國人語言教育e5情形。
	今年e5節目非常豐富，頭一日節目e5重點是khng3 ti7母語教育方面，每一個主題攏有幾na7位主講人。 頭一個專題演講e5主題是「母語kap文化」。鄭兒玉教授講e5是「由族群思考方法定義台灣文學」，伊講語言是構成文學e5基本要素，北京話所講e5文學m7是台灣文學。漢文文學kap日文文學攏是殖民地e5文學，只有用台灣人e5父母話所寫e5文學才是台灣文學。林慶勳教授講e5是「台灣文化e5活化石」，伊講，語言是一種制度文化，記錄文化有系統e5符號。續落來陳明仁演講「起造台語文e5文化國度」，伊強調台灣人有需要建立家己文化品味e5國家，以台語文化chhoa7台灣人建立新國度。
	第二個節目e5主題是「母語教育e5趨勢kap基礎概念」。鄭良偉教授講e5是「台灣母語教育趨勢、現況及要務」。伊講，台灣母語教育e5現況是少數特權beh hou7 咱e5母語安樂死。現在民間、地方政府kap 學界當teh運用現代化e5方法kap理念來發展母語教育kap做母語研究。台語羅馬字m7-taN7是標音nia5,ma7是一種書面語。咱ai3有書面語才會tang3有現代化e5台語教育kap 現代化e5學術。伊講，咱一定ai3擺脫大中華教育觀，用現代化行為科學掌握台灣語文教育e5方向。接落來是張學謙教授演講「拍倒語言歧視、建立母語教育」。伊講官方e5語言歧視主義是造成本土語言流失e5元兇。「九年一貫」e5母語教育猶原是一個無夠額e5母語教育，因為伊e5母語定位kap母語學習規畫攏hou7人無滿意。制定母語教育政策一定ai3符合台灣本土e5語言狀態，ai3有母語讀寫來幫贊母語教育，咱需要有結合家庭、社區kap鄰里e5母語教育。 
	接落來e5專題討論是「母語教育e5師資培訓kap教材編寫」。董峰政教授講，「九年一貫」e5母語教育tui3九十學年度to7 beh開始實施，並且國小六年級是必選e5課程，所以ti7這一年半中間，母語師資e5培訓非常迫切。培訓e5管道，現此時應該ti7各地區e5師範大學kap學院，抑是設有文學院e5各大學，同齊開設有學分e5課程。長期來講有須要ti7各院校成立各種母語e5語文系。另外，應該ti7社區大學抑是社教館大量舉辦台語文e5補習班，提供對母語有興趣e5社會人士進修。母語教材e5編輯，應該結合各專業e5學者kap作者共同參與，編輯型態kap內容應該多元化。陳福當老師介紹台語師資培訓e5情形。蕭平治老師也介紹ti7彰化田中國小推行e5母語教學e5經驗，包括母語生活化、趣味化、隨機化kap普及化。伊編選e5教材包括台語囡仔歌、傳統唸謠、俗語等等。 潘俊傑老師講e5是「國民小學母語教學回顧及展望」，對未來e5展望，伊講，咱應該ai3制訂符合時代e5語文政策；擴大國語推行委員會會組織來推動各種e5語文活動；有制度化e5母語師資培訓計劃；研訂國小母語課程標準；統一羅馬字標音法式；編訂標準e5母語字、辭典。
	Koh來e5專題討論是「台語教學經驗分享」。報告e5人包括ti7高中、國中、國小、幼稚園kap華府台語學校教學e5藍淑貞、許正勳、朱亦爵、蔡享哲kap馮昭卿幾位老師。
	頭一暗e5「台語文化之夜」是由許正勳老師主持，演出e5單位有台南市菅芒花台語文學會kap城鄉台語文讀書會。節目包括台灣歌謠演唱、答嘴鼓、台語現代詩朗誦、台灣褒歌等等。Hou7人印象上深e5,是兩位小朋友林律安kap蔡政憲演出藍淑貞老師所寫e5答嘴鼓，鋛e5表演非常精彩，m7-taN7台語講了真好，而且台風表情攏真好，是一流e5演出。
	第二日e5第一個節目是討論「台語法定地位e5促成」。鄭邦鎮教授講，台灣社會各界普遍對台灣本土文化主體性e5覺醒，有一個具體e5訴求，就是要求台灣各族群母語e5生機kap尊嚴。為著奠定台語e5生存kap發展，咱應該：搭坐世界名歌e5列車，hou7世界名歌會tang3用台語歌詞來唱；開創台語文字e5空間；設置台語推行委員會；催化媒體效應；加強台語學術研究；注重台語工具書；獎助用台語著作；實施台語e5教學kap課程；設立台語系kap台語所。雖然伊本身是中文系教授，m7-koh伊講，咱應該ai3清算中文系，因為中文系ti7台灣e5社會運動中攏一直缺席。張維邦教授講，思想是透過語言來解決e5。伊提起加拿大Quebec ti7 1960年代寧靜革命e5時Quebec人ka7英語tan3去sak，採用法語e5例。伊講咱需要有世界觀kap國際觀。另外，伊也強調媒體kap教育對台語法定地位促成e5重要性。
	續落來e5討論是「台語應用學術討論」，由張復聚、莊柏林、廖瑞銘、林怜利kap陳德利針對台語ti7醫學、法律、歷史、生活以及媒體kap戲劇方面e5應用提出報告。
	Koh來e5專題演講是「台語e5文字歷史」。鄭良偉教授發表「台語e5文字發展動向」。伊講，台灣話不管是漢字抑是羅馬字攏有文字上e5紀錄。特別是一百外年來所用e5 羅馬字是書面語e5一部份，m7是漢字e5發音補助系統nia5-tiaN7。台語羅馬字寫做正式文字，會使全部用羅馬字，也會使kap漢字配合。台語羅馬白話字書面語資料，ti7各方面攏嬴過TLPA或是其他任何台語標音系統。漢字kap羅馬字合用e5寫法有真che7好處，包括針對世界e5交流以及提早發展口語文學。台語羅馬字是上適合用來做各語言通用e5拼音系統。鄭教授報告soah，由廖瑞銘教授代替李勤岸報告「台灣話說文解字」，解說漢、羅選字e5原則。
	「台文寫作分享」e5節目，是由三位台文作家報告鋛台文寫作e5心得。方耀乾教授介紹伊用台文創作e5原因，創作中間tu2著e5困境包括走chhoe7文字符號kap發表環境e5限制，以及伊用台文創作了後e5心境。陳明仁介紹e5是「台語文學用語e5利用」。伊講台語文學用語有：本底就有e5文學語(ui3口傳文學kap書面作品去chhoe7)、本底就有e5口語(ui3口語改造文學語)、借用外來語(改造m7是沿用)、創造文學語(用語言創造，m7是文字創造)。陳雷介紹伊tui3 1986年以來e5台文作品e5分類kap寫作e5動力kap動機。伊講真che7台灣人e5知識份子tui3台文有心理上e5自我限制，感覺台文比中文、英文加真困難。這個心理上e5自限其實是無需要，ma7是無合理e5。
	「台文社團、專冊、雜誌介紹」e5時間，有楊允言介紹學生台文社團、台文電腦網路資源以及電腦界e5台語研究。陳豐惠介紹過去kap目前e5台語文雜誌kap出版品。蘇正玄報告「台文通訊」e5編輯kap台文ti7加拿大e5情形。溫惠雄介紹洛杉磯e5台灣語文促進會。
第三日e5頭一個節目是「台文電腦問題e5探討」，引言人有鄭良偉、江永進、余伯泉kap蘇芝萌，鋛針對台文電腦e5前景、技術上kap台文詞庫e5問題提出討論。「台語e5藝術表現」有民視新聞部e5廖天恩討論台語新聞報導e5現況，陳恆嘉介紹台語歌e5語言藝術，葉金勝介紹「天馬茶房」電影製作e5經過。「外國人e5台語經驗」是輕鬆koh 趣味e5節目，真gau5講福佬話e5日本記者酒井亨(Sakai, Toru)發表一篇論文「Holo台語是漢語e5一種？是閩南語e5方言？」。另外，一位西班牙籍e5天主教高神父報告伊學台灣話e5情形。
路尾一個節目是「21世紀台語文化e5展望」。鄭正煜講，有關「台灣史」、「台灣文化史」、「台灣文學史」e5學術研究、須要進入大學教育體制，所以ti7大學設立「台灣學」系、所，是非常迫切e5 。咱須要hou7台灣e5 教育台灣化，hou7 台灣e5 母語成做學術專業用語。林清祥教授講，母語是咱人天生e5溝通工具，咱e5 目標是進一步爭取母語e5使用權、教育權kap廣播權。咱無愛接受白話字以外e5台語注音系統，因為白話字是歷史上久，出版品、教材上che7 ，電腦輸入法上科學、上好用e5系統。陳延輝教授講，台語文化發展e5理想是：所有e5 文獻應該用台語寫出；教科書文字、上課用語、法律條文攏ai3用台文。伊e5 結論是，國內各語言應該平等，羅馬字應該當做台語e5 拼音字母，是台語文化確立e5關鍵。
	最後閉幕式，大會發表共同宣言：一、根據世界人權宣言，母語e5使用是基本人權，語言平等是基本原則，不准以任何藉口來打壓。二、台灣各在地族群e5母語並無得著中華民國政府公平對待，甚至過去稱做「方言」，現在也只有稱做「鄉土語言」，獨尊華語做國語。三、台灣各在地語應該kap華語有相等e5法定地位、預算編列、教育機會kap媒體使用空間。四、教育部應該設立kap「國語推行委員會」對等e5母語推行委員會」，以推行「國語」e5資源，長期推廣母語教育，以補救過去錯誤e5語言教育政策。大會並決定明年e5台語營ti7新竹書院舉行。  
	第六屆世界台語文化營為著配合總統選舉，特別提早ti7選舉前舉行，想beh要求總統候選人公開鋛e5母語政策，真可惜，無一組候選人有beh出面。M7-koh，今年e5台語營辦了非常成功，工作人員無暝無日e5辛勞，是大會成功主要e5因素。另外，TGB學生語文促進會，每日ti7會場出TGB快報，為台語營報導消息，聯絡感情，也展現出少年人e5活力。相信經過這遍e5台語營，台灣e5文化資源會tang3漸漸集oa2,chiaN5做一個真大e5力量，要求未來e5政府，對台灣e5語言提出一套完整e5政策。


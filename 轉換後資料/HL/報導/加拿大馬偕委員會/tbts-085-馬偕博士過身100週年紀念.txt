【活動報導】馬偕博士過身100週年紀念	 	    加拿大馬偕委員會

Ti7加拿大安大略省牛津郡Zorra出世e5馬偕博士，1872年去到台灣淡水，就按呢ham台灣結緣。伊一生ti7台灣娶某生kiaN2，toe3飼牛gin2-a2學Ho7-lo2話，用Ho7-lo2話傳教，台灣e5北部、東北部、平地、山內攏行透透。 Ti7 29冬內底，伊用挽嘴齒、治嘴齒疼來招人信教，攏總挽二萬一千支e5嘴齒，設立超過100間e5教堂。伊Koh khah大e5貢獻，就是ti7台灣設立第一間女子學堂，創設第一間現代化e5病院，hou7台灣脫離落伍，ham世界進步e5文明接合起來。Ti7伊過身100年後e5今a2日，台灣人用歡喜感恩e5心情來紀念伊，實在是真應該e5。
台灣基督長老教會真早就teh籌備紀念活動e5代誌。台灣e5新政府kap加拿大駐台e5代表處攏有大力teh贊助。Ti7加拿大，台灣人e5教會、同鄉、台灣駐加辦事處，也ham加拿大e5長老教會、聯合教會、牛津郡、學術界以及馬偕博士e5查某孫共同組成加拿大馬偕委員會，來做聯絡e5橋樑kap配合台灣，tiam3加拿大推行紀念活動。
Ti7三月初，台灣長老教會kap淡水鎮所共同邀請e5牛津郡giu2索（拔河）隊kap風笛隊就beh出發去台灣。In beh參加三月初六到初十e5聖火傳遞（接力）。三月初九是馬偕到淡水上（chiuN7 ）陸e5日子，伊以後ui3 chia出發到北台灣各地傳教。用這種聖火接力e5方式來紀念伊，敢m7是上適當e5方式leh？這個接力beh經過台北、桃園、新竹、基隆、苗栗五個縣kap台 北、基隆兩市，全程將近115公里。牛津郡e5風笛隊ma7 beh ti7路頂e5捷運淡水站kap馬偕銅像前做表演。Ti7三月初十e5中晝，聖火會走到淡水e5捷運站，最後ti7淡江中學e5紀念墓地做感恩禮拜。
三月十一暗ti7台北e5馬偕紀念病院有一場盛大e5 ”馬偕來台宣教之夜” e5暗會。歡迎ti7台灣e5朋友，大家去參加。
三月十二日早時九點開始，ti7馬偕護專舉行第二屆馬偕盃國際giu2索邀請賽。Che是室內比賽。牛津郡e5女子giu2索隊ti7十點有一場比賽。十一點牛津郡e5風笛隊ma7 beh ti7 hia表演。
	三月十四日下晡一點半，ti7淡江中學室外giu2索邀請賽也beh開始。Koh一擺，牛津郡e5女子giu2 索隊也beh ham咱國內e5高中學生拚一個輸贏。
	五月十四日，台灣神學院kap真理大學有beh合辦一個”馬偕來台宣教紀念感恩音樂會” 。
Ti7台灣，透過台灣長老教會kap社會人士、團體e5努力，新政府e5交通部郵政總局用最緊e5效率，決定ti7今年六月初一發行一張馬偕紀念郵票。若是進行順利，六月初二ti7牛津郡馬偕紀念碑建立禮拜e5時，也會tang3同時ham伊故鄉e5親友分享。
	六月初二是馬偕博士100年前過身e5日子，台灣長老教會beh ti7馬偕紀念病院舉行一個紀念禮拜，加拿大e5長老教會kap聯合教會以及馬偕e5孫a2 John Ross攏有受邀請去台灣參加這個盛典。 
Ti7牛津郡，六月初二ma7有馬偕紀念碑e5建立典禮。Che是由牛津郡向安大略省政府申請e5。牛津郡ham淡水鎮ti7舊年建立姊妹市e5關係以後，來往真chiap8。In e5官方代表這擺去台灣e5時，ma7有beh鼓勵台灣e5企業家來加拿大開展事業。另外，ti7加拿大e5學術界，也有一位歷史學者，teh用心研究馬偕e5事蹟 ，希望說服聯邦文化傳統部古蹟鑑定委員會e5專家，將馬偕博士列入國家級e5偉人，將來會tang3為伊建立一個國家紀念碑。
	Tui3六月開始，台北e5順益原住民博物館，受著加拿大駐台代表處e5協助，ham加拿大安省皇家博物館合作，beh展覽馬偕博士在生e5時收集e5文物。Chia e5有歷史價值e5文物，舊年就由順益派專家來多倫多協助鑑定、整理。加拿大駐台代表處出真大e5力teh協助安排來回搬運e5 khang-khoe3。安省皇家博物館是收藏東方古物真出名e5一個博物館。
六月初九，加拿大馬偕委員會有beh ti7多倫多舉辦一場紀念音樂會，由多倫多台灣合唱團向加拿大e5民眾紹介有台灣特色e5音樂，ma7 hou7 koh khah che7人知影馬偕博士e5事蹟。初十，也有一場超教派e5紀念禮拜，由加拿大長老教會kap加拿大聯合教會合辦。In攏是台灣長老教會e5姊妹教會，ti7台灣民主化e5過程中經常ka7咱聲援、支持。
	另外ma7猶有beh用真che7其他e5方式來紀念伊，比如設網站、製作錄影帶、編寫馬偕博士e5通俗故事冊、舉辦學術講座等等。咱不但beh紀念伊，也beh將伊一生所堅持e5 “寧願燒燼，不願生銑腐敗無去”（Rather Burn Out，Not Rust Out）當做咱為家鄉拍拚e5信念。

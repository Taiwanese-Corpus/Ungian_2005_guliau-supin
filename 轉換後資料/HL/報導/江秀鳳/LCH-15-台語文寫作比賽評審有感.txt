

台語文寫作比賽評審有感
江秀鳳

受聘彰化縣政府台語文寫作比賽評審已經第三年囉。
真歡喜看著今年的稿件比舊年卡濟，有國小、國中、高中、教師，以及社會組，今年攏總有三十外件作品，佮舊年比起來明顯增加真濟，只是用字方面猶未統一，五花十色、千奇百怪攏有，互評審委員目睭花嗄嗄，有時陣閣愛「腦筋急轉彎」，若無是會看到霧煞煞，毋知影作者欲表達啥物。
佇即個情形之下，文字通順就成做真大的優勢，文章的內容若會通，佮題目閣會合，即篇文章就真容易得著評審的認同。
教師組佮社會組上歹評，每一位攏親像訓練有素的專家，無論題目亦是用字、內容攏掌握到真好勢，每一篇攏實力真強，精彩閣充實。

一． 阮上好的朋友(國小組)
有八人參加，其中文章受華語的影響真深，真濟話語轉未過，有的甚至用華語的成語直接寫出來，個人感覺較無妥當，掠準會當用台語的俗語寫的，無論用字有正確無，我攏會互伊加分，這點ng3望將來佇教學頂懸有需要加強。
小朋友所想的好朋友，大部份只想著「人」，其中有一位寫鋛「老母」，親像即款寫實的文章，反映時代佮社會現象，人佮人之間的角色關係佮以早無仝；我真給認同。另外一位小朋友有跳脫思路的陷阱，直接表態講伊的好朋友不是「人」，是「冊」，互評審看一下目睭遂金起來，愛看冊的gin2仔確實無仝，腹內有物件，內容充實有味，文章通順閣會當突破題限，評審一致互伊上懸的分數，討論嘛上激烈。

二. 食人一斤也著還人四兩(國中組)
八人參選，這款題目真主觀，嘛真好發揮，佇生活經驗中去體會，就會當寫出真好、真感動人的物件，一份真心、一份誠意就會當完成一篇好文章。續落來，就愛比用字佮用辭囉。我印象上深e5是一位參賽者寫「阿公是厝腳人」，寫規偌遍，其實伊是欲寫「阿公是庄腳人」才著，親像即款用字問題有較離譜。真濟文章頭一段寫了真好，尾仔續愈來愈弱，互我感覺真拍損，若無，我是真愛看著少年人對這件代誌的想法佮見解。

三. 有心拍石石成針(高中組)
五人參加，其中有兩位參賽者互我印象較深，一位是字體端正、用字斟酌、內容充實，我互伊第一名；另外一位用樹乳拭仔，拭到變做球的形來表達由四角形變做圓e5的過程，真附合鐵針磨做繡花針的過程，我感覺用現實生活舉例真重要，真給鼓勵。

四. 接受和拒絕(教師組)
六人參加，教師組有較傷腦筋，因為，每一個人的用字用辭精確度攏真懸，而且，每一位攏是高手，每一篇攏有家己的特色，文章通順、表達明確。即組評審有到頭痛，討論規晡，真歹決定名次，每一位攏寫了真讚。每一位攏是有備而來，佇遮看著真濟好的觀念佮看法，同時嘛看著各位老師的用心，互我感動身為老師的堅持佮付出。

五. 有福愛知影通惜(社會組)
五人參加，社會組的文章，無論佇闊度亦是深度來講，各人有各人的看法佮見解，可能是社會組的人生經驗較豐富，所以視界較闊，用字方面嘛較通順，文章加真好讀，毋過佇文章的結構頂頭就較輸教師組的紮實，毋管語辭方面的表現如何，個人猶是較注重文章的整體性的表現。
有一位參賽者佇文章內底講著十二生肖的傳承之美，我真愜意。現代的教育，對道德佮傳承的人文精神，較無重視；百年來，咱的歷史佇大量的消失當中，就是咱台灣人一直無對序細教育傳承的物件，少年人未重視家己的性命，嘛未曉尊重別人，價值觀變形等等，佮家庭教育、社會教育攏有真大的關係。
佇這三年的評審過程中，看著濟濟的好文章，佮一年一年增加的參加人數，感覺真安慰，素質嘛一年比一年較好，看著台灣人寫台文，用家己的母語寫家己的故事，內容親切閣誠懇，使人感動，即款有血有目屎的文章才是台灣人真真正正的生活經驗，值得鼓勵濟濟人鬥陣來創造，做伙來保留台灣人的歷史文化佮驕傲。



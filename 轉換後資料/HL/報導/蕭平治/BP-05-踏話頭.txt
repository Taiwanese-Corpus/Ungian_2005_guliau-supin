彰化母語研習成果
踏話頭

田中國小蕭平治老師
　  十二禮拜e5 母語研習圓滿結束，十二個拜三e-pou ，集合南彰化e5老師做夥來研究ROMA字 kap讀漢羅lam7寫e5 台文，本chiaN5 beh收80個，結果參加e5 人正確是120個，che是be7-bai2 e5收成。
<1>總共提供十二點鐘e5 白話字訓練，這項功課對讀者是真大e5 挑戰，雖然m7 是練gah真su3-si7 ,ma7 已經hou7 tak8-e5 了解白話字e5 功效ti7 toh-ui7。
<2>大約六點鐘用ti7 台語聲韻方面e5 紹介kap探討、研究台語ai3知e5 一koa2常識，這個部分會tang3 hou7 學員koh khah了解台語kap北京語無kang7 e5所在，對lan2台語koh-khah有信心，台語是台語，北京語是北京語，無相siang7。
<3>另外六點鐘是讀漢羅lam7寫e5 台文，我提供chiaN5che7 古早台文e5詩歌、散文、戲劇、流行歌……iau2 有 TBTS kap TBBP(chiaN5 感謝A仁兄鬥saN-kang7,寄來各兩期480本)，效果be7-bai2,chit-ma2老師大部分long2有法tou7 讀台語文-- lou。
<4>放“有耳無嘴”e5 錄影帶，tak8-e5 看gah真趣味，該笑--e5 有teh笑，該面kat--e5 所在，ma7 會面kat-kat，效果chiaN5好，20幾位老師ka7 我討 影帶，我用20外點鐘COPY hou7--in，免費相送。
<5>白話字教學，ma7 有做錄音帶六塊，koh　COPY送hou7 beh愛 e5 老師，免費提供60外塊。
<6>紹介 HOTSYS hou7 in知影研究台文朋友ephah5拚，台文是有ng3望e5 khang-khoe3 ，希望tak8-e5 認真，有十個老師ka7 我討 HOTSYS e5 軟體，ma7 是免費。
<7>感謝A仁、福當、張聰敏三位老兄弟來捧場，koh  khah hou7 goan2老師感覺推sak台文e5 意義kap重要性。
<8>鼓勵老師開始寫台文，反應真好，已經收著50外篇，下面先送幾篇經過修改e5 文章hou7 tak8-e5指教，ma7請A仁兄ka7 刊tiam3 TBBP。lo3-lo3長！多謝tak8-e5 。


生番e5事故
穆清潔
咱知台灣東爿較濟是高山；所企起e5人較濟是生番。生成kap台灣人略仔像；in e5目珠真大蕊、真野、看著真雄惡、頭毛全發、頷頸ai3 掛古珠，(一粒有e5值20、30箍)、手指、鍊仔貫歸串來khun5、耳勾、手環 等，查甫查某攏ai3 toa3。
查甫人e5下身用2塊細細e5裙來圍頭前kap後壁。查某人就穿衫親像人，圍裙略仔beh親像英國婦人e5款。In e5心思快變遷，耳目真淺；入人e5厝真囉唆，ai3 ka7人討物；設使一個錢hou7伊，也真歡喜。俗言講：「Ka-le2怨無，無怨少。」伊所 ai3 e5物若hou7伊看著，ai3用物ka7人換，咱若m7,抑是伊e5物m7值得，有機會就起歹心。Bat有婦人人用手環beh ka7伊換物，伊e5物無夠額，無ka7伊換，後來ka7伊thai5死。
In真ai3 thai5人，掠thai5人做猛勇。一人beh thai5伊e5姐夫，伊e5大姊知影ka7伊責備，續ka7伊e5老父講；伊e5老父責備伊，伊講：「我若m7代先thai5伊，去hou7別人thai5去真無採。」In所 tui3重e5是銃、刀，保惜過ti7性命，嫁娶是用銃、刀、鼎、檳榔、酒、豬，做聘金；beh成婚e5日，著伊e5丈夫來ka7伊aiN7，或是倩人aiN7。
無佛，tui3重做hiang3 。beh種，做hiang3,五角chiah會發；beh收，做hiang3,才會穩收穩食。（親像中國人用符法念咒語e5款）。
 
所企起e5所在不止險要，所行e5路真歹行；近來有衙門e5所在整頓較好行。厝起ti7山坪e5所在，將坪做後壁e5壁，內面chiah開深；厝面用大支柴做樑仔，大塊枋鋪密做角仔，用石頭做瓦來蓋，親像魚鱗疊e5款。逐逐年換爿一擺，驚伊爛去。起一間厝真oh tit，m7-ku2企幾若代人；因為真勇。內面攏鋪石板，眠床用大石板親像咱e5紅眠床，下hit tah比內面較懸淡薄，石面真烏金，親像咱寫字e5土盤。
In用物濟做好額。Bat看一個頭人有四張鐵耙、鼎十外口、大缸7、8粒、細缸也7、8粒、銃5、6支、有箱真濟跤。人若beh 娶某著出在頭人討所ai3--e5。出產：蕃薯、芋仔、粟、黍仔、土豆、樹頭、蕃麥。In無用牛犁耙；是用土力。有飼豬、雞、牛，真少；頭人有時飼一半隻na7-tiaN7。食飯無配菜，只有食煞用淡薄鹽做嘴尾。
技藝：赤網袋、織布、做挾桃箱仔kap蓆，做車料來賣。工做閒就扑鹿。論較奇巧e5技藝in be7曉tit，攏無文字，身軀赤花字，做記號，m7-bat算，(近來較會曉tit)。用檨仔開花做正月，算加一歲。人死用am缸做棺柴，埋ti7厝內。
前e5生番boe7有機會thang得著道理，無人會曉講 in e5 話thang去傳道理hou7 in聽。今年台北春季e5中會有議定差傳道先生一人去toa3 ti7後山花蓮港傳道理hou7漢人聽，續學hit-tah 生番e5話。向望別日thang佈道ti7 in中間。
近來阮也有聽見內地人也是teh想這個意思，ai3 beh佈道hou7生番thang知道理。從中有一個少年e5日本人姓井上--e5(Inouuve），伊e5老父前年ti7台灣hou7生番thai5--去。伊無船怨恨e5心，直直想ai3 beh感化生番e5心hou7 in bat道理；已經來台灣ai3愛beh學生番話。總是iau2-boe7知伊beh去to2位學，也m7知別日beh去to2位傳。這個少年人e5心意是親像羅馬12:20，21節所講--e5意思。咱著替伊祈禱，向望伊e5所做有功效。也著想看咱南部e5教會會得thang學台灣kap日本e5好模樣。
(台南教會報第320卷，1911年11月) 
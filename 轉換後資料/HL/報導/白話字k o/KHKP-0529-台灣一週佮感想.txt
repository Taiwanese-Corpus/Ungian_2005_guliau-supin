台灣一週佮感想
陳添旺
人講，gau5 人遊世界，頇顢行厝內，tiam3 ti7 小海嶼若厝內一樣。
真久就希望ai3 四界觀察一遍，船、車有利便；m7-ku2 be7得到懸山番界來觀察。
這擺順機會ai3 赴中會，也ai3 看東部盡南大武支廳，卻無偌濟人，是50 戶左右na7-tiaN7，倚ti7 海邊。順路續tui3 3條leng7 e5 番界過去透水底寮；第先有朋友約ai3 做伴，後--來有阻擋煞單身na7-tiaN7。
寫幾項ti7 下底做參考：1、路站：花蓮港火車透台東，40 sian2 自動車到知本，有路透大武沿海平平，知本12里外，一日早早，大武有旅館。大武領入番界e5 證明，沿路有6 位駐在所ai3 蓋印。台東管 內Kou仔崙、出水pho、浸水營（敢是tiu-tiu 落雨），真懸行到高雄管轄交界離海4700尺懸，落去就是大樹林、歸化門、蓋頭營，che 是抵到西部e5 平地也有12里外，1日就會到，koh 里外路水底寮就有自動車，40 sian2 就接溪洲火車；seh8 1 lin3大線e5 火車Y11.57 na7-tiaN7。Tui3 蘇澳起身2日就會到花蓮港，若到石空仔接自動車，一半就會到位。進步不止緊，20年前四界驚生番，今隨便單身也好行。
2、形勢：台灣中心是懸山番界，4面有平地，東部e5 溪真懸，時常thun7 平洋，若大水專tui3 這爿出e5 款，其實m7 是抵an2-ni。番界有臭礁山真濟，be7種作tit。Ti7 懸山看落深坑頭會暈，西部，濁水溪以南所有e5 溪無粗石；宜蘭中站ma7 是無，南部e5 平洋真闊，北部較少，人較濟，所以有較kek8-- lah 。
3、風俗：近來火車利便有往來，穿插是差有限，音語有小各樣，番界就差不止濟。東部e5 生番ma7 幾若款，in e5 簡便真省工，衫裙穿到破m7 免洗，出外用籐帽仔做碗toe2 飯來食，睏無棉被，用燒火pek 燒，食生物真濟，che 是in e5 簡便法。東部有1種生番婦人人真正白，鼻刀利利若白種e5 人種一樣，若無刺字看m7 出是生番。3 條leng7 e5 番仔起厝若風鼓斗款低低，門留ti7 腹肚邊，真低，婦人人有穿衫褲長長，佮東部有增差。
4、經濟：看到南部e5 平洋曠土，物產豐富，事業發達，真正有充足。教會e5 醫師富戶ti7--teh tou 真濟，an2-ni be7 是濟，hit 條嘉南大圳若出水淹tit 幾10萬甲e5 田園，是全台第一大e5 水圳。
5、宗教：南部e5 自立自傳算真自覺，若有一百外名會友e5 所在，就自費請先生，m7 免人補助。有2、3百名e5 所在拜堂起著開歸萬，也是自擔當，引1、2例來講。楠梓起1間疊樓，樓頂做拜堂聚集禮拜，樓腳做幼稚園佮主日學e5 教室，講開有9000 箍，會友300 左右na7-tiaN7 ，無人補助。
屏東前年建築拜堂聽開兩萬外，後--來負債4 千，iau2 koh 出力請牧師來ti7 會。Koh 牧師樓、教室、休憩所（中午用），當欠錢e5 時，姊妹e5 金器提去賣來相添，m7 ai3 人幫贊，反轉盡力贊別位，真自覺。
區議會，分做4區，逐擺聚集幾10 人，牧師、傳道師、長老、執事、會友攏有參議權來決事，同心協力來進行，che 是教會平等e5 體態。教會義務獻金是tui3 眾人提出，m7 是宗教家做會到，精神信仰是各人奮發來協力，m7 是會強制。（舊曆正月初一到24 日）。
(台灣教會報529卷，1929年4月)

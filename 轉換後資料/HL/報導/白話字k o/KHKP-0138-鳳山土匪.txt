
 
鳳山土匪
Ti7 6月23日11點鐘有一個日本恒春民政支部官員beh去枋寮，離東港差不多舖半路in到一所在號做Chhek-khut，ti7 hia tu2著50個土匪，hou7 in搶＄2000，人續hou7 in thai5 死，亦斬伊e5頭殼koaN7 四界teh un5庄派好額人e5銀，有un5對竹仔腳庄續hia隔暝，實在真可惜，有連累善良e5百姓。大學學生王叢寫批講：「阮看這號危險e5勢面卻有想beh且閃別位，m7-ku2這庄裡扑鑼m7 准人走，講著生同生，死同死。人若走物beh搶，kiam2-chhai2 續受害也kaN2。阮對an2-ni be7 tit走，若beh走卻猶原會離，總是驚了人看阮無，beh搖動giau5疑，續順機會來害信主e5兄弟，實在去倒真兩難，m7 知beh怎樣？因為阮tu2仔對府城轉來到東港，hit時有一個憲兵問我對to2位來？我講對府城，伊講，你to2去？我講beh去竹仔腳，伊講竹仔腳攏是歹人了了，這近日koh因為這層事，所以koh較thang驚。」
後來 hiah e5賊有去chak ti7檨仔腳（檨仔腳離竹仔腳差不多一里路na7-tiaN7），過一、兩日日本兵對東港，水底寮，kap枋寮去hia扑土匪就散散。Hit陣成十個庄頭hou7兵燒去，叢仔也hou7 in掠去枋寮關一暝，總是tu2著無甚mih代誌就koh放伊倒來。
(台南府城教會報第138卷，1896年9月) 
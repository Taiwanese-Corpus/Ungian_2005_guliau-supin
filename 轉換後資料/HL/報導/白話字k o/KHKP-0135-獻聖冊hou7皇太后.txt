

 
獻聖冊hou7皇太后
Chun5年中國信主e5姊妹有提銀備辦一本新約獻hou7皇太后，愛ka7 伊后壽祝福，獻了卻有應效，因為皇帝本身有差人koh 買一抱thang家己看。
照人講這本真sui2真好看，會堪tit送入皇宮。總是別位e5人無機會thang看，所以hit時有續印幾若百本像hit款，平平用hit個版印--e5,也平平hiah 大本，thang hou7人看樣；卻是無hiah sui2,金墘換紅墘，也是用皮kap--e5,m7 是用金銀kap--e5。Iau2-ku2也是好看；阮ti7 chia買一本，lin2若愛看，到府城e5時thang hou7 lin2看。
近來阮有接--著這本號做朱女士獻經kou2記，就是記獻hit本新約e5代誌，chiah e5姊妹所提e5銀計共有$1152.35，從中福建省提較濟，有$228.85，第二是江蘇，第三是浙江，第四是咱台灣省，計共有提$109.48，又將所開e5條款記載ti7下底：
銀盒chham銀e5冊皮	 $650.00
印冊kap冊e5所費	  288.20
出單請人捐te5 e5所費	   19.83
抄字e5筆資	   13.00
寄冊盒到天津及保e5所費	   15.35
補足銀水	   7.10
印獻經祝kou2記	  158.87
計共	$1152.35
今將一本獻經祝kou2 記寄去逐所在；lin2若愛知較詳細thang問傳道先生。
(台南府城教會報第135卷，1896年6月)
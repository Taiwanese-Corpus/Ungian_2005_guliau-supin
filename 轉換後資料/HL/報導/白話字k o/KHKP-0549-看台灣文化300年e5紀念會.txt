看台灣文化300年e5紀念會
陳瓊琚
這pang阮淡水中學e5學生，約130外名，koh有4 個先生做陣搭10月27 號午前8點，台北發e5急行車去台南。我本身有第先去，所以到位e5 時，我已經ti7 台南車頭teh 等--in。大家到位，抵是hit e晡4 點較加，我佮台南神學校e5先生王守勇，有chhoa7 in 順路去看產業e5展覽會。後--來才chhoa7逐家來太平境禮拜堂歇睏。
論睏e5所在有分3位，1位是禮拜堂，1位是高再得醫師e5舊醫館e5樓頂，koh 1位是吳秋微醫師e5病院內e5日本總舖。食是委託太平境拜堂e5牧師，陳思聰先生，所介紹e5太平食堂設法。
Ti7 28號早起，有chhoa7去看史料e5展覽會。Ti7 hit 內面有排列真濟項e5稀罕物品，親像古早荷蘭人所用e5磁器佮物件，koh鄭成功三代e5遺物，佮古早e5生番文書等等。Koh去看教育e5展覽會、衛生e5展覽會、熱帶花盆e5展覽會，佮台南神社。後--來有koh坐seng7-hap8  e5自動車去安平看?－????城 。這個城tui3今年算起，抵是300年前，荷蘭人所起ti7 安平，teh 做in e5根據地e5所在。Ti7 hia 有排真濟e5古早寫真teh hou7人看。暗時有hou7學生自由，四界去看人放煙火佮鬧熱。
Ti7 29號，有加得著萬丹高篤行牧師佮佳里陳瓊瑤牧師ka7阮案內，去參觀新樓e5神學校，得著in e5允准，樓頂、樓下大概攏有看，了後續去看女神學，hit 時in抵teh 做cho2-thian  e5祈禱會，聽候in做煞，有得著女神學校長盧姑娘e5親切，引chhoa7阮看四界，也有chhoa7 起去看學生e5房間，逐人e5室內，整頓不止次序，聽見講，學生有60外人。內面有分3款：就是有無讀公學校e5人，佮公學校卒業e5人，參高等女學校卒業e5人e5程度攏有分別teh 教。因為盧姑娘本身是真熱心鼓舞，koh得著已經卒業e5校友熱心e5鼓舞，才有hiah-nih8濟e5學生，m7-na7 南部e5人去讀，中間亦有咱北部e5姊妹去ti7 hia teh 讀。An2-ni thang 知，學校的確著有gau5 鼓舞e5先生ti7 teh 才會興起。
後--來有koh去參觀，長老教e5女學校，雖罔是忽然去，iau2-ku2女學校長吳姑娘真親切，無驚阮會ka7 in攪吵in e5授業中，chhoa7阮看in e5授業，koh chhoa7 阮攏總起去看樓頂，學生e5房間，逐項設備不止好勢，寢室各人整頓不止齊整。聽見講，學生倚200人，an2-ni 算不止興起，實在我不止感心，in有致意ti7 台灣女子e5教育。後--來順路有tui3長老教中學入去，雖罔boe7會得著見中學校長e5面，iau2-ku2有1位e5內地先生，講是ti7 hia teh tng教務e5職，伊不止親切，有chhoa7 阮看in e5化學室佮樓下e5教室參tiap仔久看in一年生teh 體操，大家穿體操服不止pi3-chah 。
後--來有chhoa7去看開山神社佮孔子廟，這個孔子廟是通台灣第一大間e5,koh亦是早時最第一懸e5考校場e5所在。最後有去看赤崁樓。這個是慶安3年，就是西曆1650年是約279年前，荷蘭人所起e5城，平常人ka7伊叫做紅毛城。西曆1661年，鄭成功趕逐荷蘭人e5 時，有改這個城e5名叫做承天府，ti7 hit 內面有藏囥火藥、軍器ti7 hia 。這個城實在起真堅固，ti7 hit 內面有排列日本國內逐款e5新聞teh hou7人看。Hit 下晡koh hou7學生自由去看in所愛看e5方面。
到hit e昏9點有集合，ti7 台南車頭，來等9點51分e5急行車轉來淡水，赴30號教育令頒布40年e5紀念式。今最後借這個紙面，代表阮一行ai3 ka7太平境 e5陳牧師佮列位親愛，為阮這擺e5出外來著磨e5兄弟姊妹，逐家深深說多謝。得著in逐家e5疼痛，替阮備辦逐項好勢，致到hou7阮會得thang達阮e5目的，koh平安到厝，實在大大感謝上帝e5恩典，佮台南教會e5 兄姊e5親切。
(台灣教會報第549號，1930年12月)


交戰e5消息
近來ti7 滿州攏無甚物聽見交戰e5消息。總--是8月30號ti7 華太島西爿岸，有一所在號做芝加溝hia有大交戰。日俄相 thai5 五點鐘久。俄死--e5有130名，日死傷7個。日有得著俄e5軍裝不止濟。了後華太島攏安靜。
講和
今日俄兩國已經相 thai5 年半久較加。兩爿了銀佮人e5生命算be7 了，真可惜！到後--來美國e5大統領出來請兩國派全權e5大臣來聚集議和，煞交戰。日俄攏甘願，就派大臣去美國e5京城，華聖頓，聚集議和。
Tui3起交戰到路尾，日見thai5見贏，就照公道來算俄應該著降服ti7日所立講和e5條款。Hiah-e5條款，幾若條較要緊--e5有印ti7 7月e5教會報75面。到全權大臣聚集就知俄 m7 甘願幾若項，親像華太島佮烏蘇里沿岸歸日，m7 肯對Pou-iam5-su-tek退兵，m7 肯將in走去清國e5戰船讓hou7 日，也 m7 肯賠銀。為著an2-ni-siN，講和e5事誌起先險險be7成。
Hiah e5全權大臣議論真久，到尾俄--e5講若beh和定著著幾若項親像俄決斷無beh賠銀；俄 m7 肯允走去清國e5戰船歸hou7 日；俄 m7 肯約25年久無beh koh派戰船來到太平洋；俄甘願割華太島e5一半歸日；甘願將滿州還清國；甘願准日出頭保護高麗；也甘願將滿州e5鐵路歸日。較要緊e5條款就是hiah-e5 。到尾日因為已經得著起交戰e5起見，又koh因為 m7 愛加了銀佮人e5生命，就甘願佮俄立煞交戰e5和約。論講和e5條款定著e5日期就是9月2號扑草稿，到第4號就決議。實在著感謝上帝。
論這個和約濟濟人講日嶄然受克虧；總--是因為照an2-ni甘願煞交戰所以hou7 西國大o-lo2 in e5德行。西國也深深感謝美國e5大統領因為伊出頭鬥周旋和好e5事。
外國有大o-lo2日e5皇帝因為甘願佮俄相和；總--是日e5百姓真 m7 甘願。Ti7 東京對俄同志會佮新聞e5書記，這等號e5人e5意思佮講和e5條款對反，就上奏章hou7 宮內省。Siang7 hit這派e5人ti7 第5號有開大會ti7 日本國e5公園，就是ti7 東京城內。Tui3 an2-ni-seN 就ti7 東京，橫濱佮大阪有生起大擾亂。百姓佮警察相thai5,兩爿真濟有死傷。逐個警察衙佮50外e5派出所攏hou7 百姓燒lio2--去 。又koh有燒、扑壞內務大臣e5官廳以及幾若間拜堂。官府派兵出去扑就照an2-ni漸漸安靜，到7號早起hiah-e5 歹人攏逃走。
Ti7 東京濟濟人teh議論in城--nih8有hiah--nih8大擾亂較大面是因為警察濫糝puih8刀去thai5人。所以teh參詳然後kiam2-chhai2 m7 准警察ha5  刀，kan-ta hou7 in ha5槌仔親像西國警察 e5 樣。
Ti7 11號，日上等e5戰艦號做三立，忽然發火ti7佐世保 e5港內。別e5戰船派水兵來鬥扑火，m7-ku2三立e5火藥庫有發火，船就粘tiau5 ti7 海底。死傷e5兵真濟，也chhoe7攏無身屍--e5有600名。Iau2-boe7知起火e5因端。
Tui3開戰到今，日本攏見thai5見贏；啥事受hiah--nih8冤屈來講和--leh ? 今將幾若等號e5人所講論--e5排列ti7下底：
桂首相ti7 beh講和hit-tiap8 bat ka7某人講：「照交戰e5因端，咱攏是為著beh家己保護起見，m7 愛俄國來侵佔咱東爿。今高麗已經歸咱保護，俄國ti7 滿州e5經營也攏屬咱，就in穩當be7得thang tiam3咱chia放肆。An2-ni是已經得著照咱未交戰e5本意。就其餘hiah-e5 割地賠銀e5條款算攏屬ti7 枝佮葉na7-tiaN7。」
Koh元老大臣講：「今若koh再交戰，卻beh佔哈爾濱ham7 Po7-iam5-su-tek是快快。M7-ku2若beh koh thai5一年著koh開18億，佮所開了--e5共36億e5額，chiah-e5 銀百姓著想看有氣力thang擔當抑無。做有thang擔當，也是嶄然艱苦e5事。又 koh若koh開一年e5所費，敢be7得thang扑到俄國e5京城來hou7 in降服。若是an2-ni m7 值著這陣iau2未加開18億致到艱苦e5時，來第先趁有講和e5機會是較好。論賠銀e5事 m7 免計較到an3-choaN2。
陸海軍e5頭人講：「Tui3開戰到今，咱見thai5見贏。雖然是tui3兵e5勇猛，也大半出tui3 天teh保護才會an2-ni。設使今若koh thai5--落去，敢有的確會親像前an2-ni e5大贏--mah ? 做「會」來講，敢m7 免著用真濟人e5生命，親像獻牲禮hou7 天--mah ? An2-ni m7 值著趁這個講和e5機會來hou7 陸海軍齊全贏e5名聲得著保全是較好。」
照這三等號e5人所講--e5,是替國家不止gau5打算。眾人攏講講和有抵著大冤屈凌辱che是甚物解說？
(台南府城教會報第247號，1905年10月)
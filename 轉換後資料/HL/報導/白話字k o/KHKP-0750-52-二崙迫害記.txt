二崙迫害記
黃丁旺
（譯tui3 巴博士e5日記）
Ti7 杜君英隔壁e5庄社--nih，bat幾若年久一間拜堂ti7-hia。原底hit間是本地人 teh 禮拜，卻亦有淡薄客人來參加。以後有一年，杜君英 e5庄社hou7水流--去，hit間拜堂續廢棄。禮拜就分開，本地人hit爿將in e5拜堂設ti7中林；客人這爿姑不chiong亦著koh chhoe7一位新地點。為著beh ai3一位拜堂地，in經過真濟e5艱難，因為客庄講通和，m7准in中間一人將地賣咱做拜堂e5路用。In貼告示，明明講：「若準人ti7 hia起教堂，就是外國beh 來統治e5前兆，有危險性ti7--leh。」有一人打算beh 地賣咱，為著an2-ni煞無成，錢koh還--咱。Hit時有一位信徒，叫做張阿金，是二崙e5人，將伊e5厝賣咱做拜堂。Ti7 1885年e5 6月中，有幾若位兄弟ti7 hit間厝做禮拜，受著hit庄e5人真激烈e5歹款待。In差人來府城將事情報阮知，我就受派落去hia，看代誌著an2-choaN2 辦。我ti7 6月18日（禮拜六）到hit所在，hit暝昏，kap in e5 老大（庄--nih8 e5 頭人）相會兩擺。In講：「Lin2來chia買地起拜堂che lin2有權，阮boe7-tit-thang擋--lin2,m7-ku2 lin2若ti7-chia禮拜，驚了chia-e5 青年輩會起來反對，會用強暴e5手段來起暴動，che是阮無法度thang 阻止--e5,因為in真反對lin2 e5教會。」雖然是  an2-ni，阮決心beh ti7 hia進行禮拜。隔轉日（禮拜日早起）有二、三十名e5 兄弟來hia kap我相kap禮拜，當阮iau2 teh 聚集e5 時，有聽見摃鑼e5聲，亦有人開聲講：「In來--lah！」阮聚集e5厝細仔間，外面寬闊，無遮無chah8,阮看見 in 入來到埕--nih8--lah！（Hit-e5情形我是見笑到m7敢寫出來。）Hiah-e5 人擔幾若擔大粗，就是tui3庄內e5 廁池hia擔--來--e5。阮即時將門關--起-來，人退入後角，但是門liam5-piN hou7 in用石頭 ham2碎，就將大粗直直潑--入-來，潑到歸間厝滿滿是，阮逐人攏齊齊潑--著。我就行進前--出-來，想beh ka7 in講話，但是in m7聽，將大粗對我直淋直潑，tui3 頭殼頂到腳底，歸身軀污穢滿滿。
我liam5-piN感覺一項，我想講in的確有嚴嚴受指示，穩當m7敢隨便下手害外國人，就企定定，出在in所愛去做。In hit 款e5所做，有hou7 ti7 hia teh看e5 人加添爽快，總--是在我本身ma7是有利益e5所在。
Khun2-tiok8阮e5人有e5 na2猛烈，in對hiah-e5 無抵抗e5信徒，鬚聳目kang3,khiu2  in e5 頭鬃，chhoah  in e5嘴鬚，拆裂in e5衣裳，扑in到 thiam2-thiam2,我看in e5 ka-chiah-phiaN烏青腫，傷痕滿滿。我有盡所會beh去攔截hiah-e5人，但是無效，越愈加添in e5 受氣。In罵我，咒詛我，kah-na2親像發狂一樣。有--e5 giah8棍[kun3]仔beh倚來扑我，in 中間有較慎重--e5,tui3手ka7伊lak8--leh，才無倚--來。In特別chhiau-chhe7 hit間厝e5主人，撞破壁，逐間房chhe7透透，好佳哉，hit日伊出外，若有ti7--leh kiam2-chhai2 失落生命。
代誌做了，in 隨人就轉--去，kan-ta 留一陣閒人teh 看我，我歸身軀污穢滿滿。來禮拜e5人攏四散，總--是iau2有幾位婦人人kap厝主幾位未信主e5親人kap 我相kap ti7--leh。我就用水淋身軀，卻無換衫，只有穿睏衫，亦食淡薄物過中晝頓。我卻無轉--去，杜君英原在toa3 hia，che是beh hou7 in知阮無放棄起教會e5決心。Ti7 hit e晡我坐ti7一間細細間e5厝內e5時，有真濟人出ti7好奇心，出來看所tu2著e5事。當受攻擊e5時陣，我有帶一張護照（旅行券）ti7身軀--nih，hit張無各樣別項物，亦攏hou7 in潑到tam5 lok-lok，我就ka7伊thi2開，下ti7床頂來聽候伊礁。Ti7 hit時我有講一句話講：「官府若看著伊本身所簽印這張書類變到an2-ni，m7知beh怎樣？」
停一tiap8仔久，杜君英 e5 兄弟差一個婦人人帶一張批來hou7我。In ka7我講代誌既然到an2-ni，今暝m7-thang toa3 二崙過暝，著設法kap這位婦人人做伙過來杜君英，伊 thang ka7你擔行李。我就款行李kap伊做伙去。阮行boe7偌遠e5時，有兩個人tui3尾後jip倚來，ka7阮講：「Ti7 庄內有人將in e5老人活活teh ka7伊thai5,請lin2 緊倒轉--來。」我看出in e5 詐計，ka7 in講，he是in e5責任kang7阮啥ti7-tai7 ，就拒絕m7 kap in去，in就下手掠我，歸身軀ka7我chhiau透透，ai3 beh 得著我e5護照。真佳哉，我ti7出發e5時，有將這張縛粘ti7內衫e5帶--nih。In就puih8刀將我外衫e5 胸前袋仔割開，向望tui3 hia 來得--著。我e5錶仔kap鏈仔ka-lauh8塗腳 hou7 in拾--去，量必敢是這個時陣。Ti7 這時有幾若個作穡人ti7隔壁園teh 做工，趕緊走倚來解救，將hit兩個強盜趕走。
以後阮卻有平安到杜君英 e5所在。幾日後我轉來到府城，才知影我e5 工人已經代先我tui3二崙轉--來，有將所經過e5事報告教士會。教士會有將代誌報告官府（清朝政府），有人ka7我講，官府對這層事真憤慨[khai3]，in有派一位特任委員落去埤頭beh 協助hia e5地方官相kap辦理這層事。這兩位到二崙beh調查e5時，猶原tu2著這款e5侮辱，就無得著結果，空空轉--來。官府ka7領事講：「若無派兵是無法in ta-oa5。」阮kap領事同意，講：「An2-ni辦較無合宜。」後來in 中間有一、兩人受警戒，我e5錶仔kap鏈仔原物還我，koh 賠我淡薄錢，代誌就解決。政府有出告示責備hiah-e5人e5 歹所行，亦有聲明講，教會kap財產當然是咱 e5。事件後，過無偌久，巴牧師有an2-ni寫講：「……我真歡喜來講起，在患難中hiah-e5 基督徒所顯出e5行為thang講是值得可取--e5。」In e5 世俗親人公然放刁 講，官府對這層無合理teh 周旋hou7伊好勢，in beh報冤仇，但是hiah-e5信徒用hit 款thang o-lo2 e5恬靜e5態度苦勸in 講：「無要緊，所經過e5結果若會thang hou7阮ti7這地方tui3信教得著地基，過去e5事阮都m7追究，阮beh用an2-ni來感謝阮e5上帝。」
台灣e5基督徒永無boe7記得這層事。In常常提起這層來數念巴牧師 e5 溫柔，kap伊gau5吞忍e5基督徒精神。尤其是，in永無boe7記得來玩想hit 位蘇格蘭人，對伊e5 反對者所講這句話滑稽e5話講：「真扑損，chiah-nih8好e5肥料，chiah-e5 到lin2落冬e5時，穩當真欠用。」Ti7聖經中kiam2有一句比下面這句較有合ti7巴牧師所經過e5故典：「受詈罵，就ka7人祝福；受khun2-tiok8,就吞忍；受謗?，就ka7人好嘴；阮成做世間e5糞圾，萬物e5漬滓。」 
Hit間教會路尾有徙去街市地，內埔仔e5所在。50年後，就是1932年，hit位將厝賣咱e5張阿金e5孫，有ti7-hia做牧師，che是真趣味e5 事。（完）。		
（台灣教會公報750-752卷，1951年6-8月） 
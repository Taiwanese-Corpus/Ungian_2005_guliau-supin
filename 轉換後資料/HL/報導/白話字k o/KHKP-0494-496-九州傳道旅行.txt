九州傳道旅行
王守勇
致意請安同屬主ti7 台灣e5 兄姊。這pang 受著主e5 恩惠，得著lin2 列位e5 致蔭，ti7 3月20號，我已經tui3 京都同志社神學部卒業，所以ai3 佮逐家相佮感謝上主，也敬意ka7 lin2 說謝，向望將來猶原會得著lin2 e5 指導、牽成，是我e5 萬幸。
Tui3 3月3號到17號，神學部e5 卒業生有受先生e5 指導，去九州傳道。所經過不止濟位，總--是紙面有限，ti7 chia boe7得thang 講到詳細，所以簡單ai3 紹介幾項較有關係宗教--e5,就好。
1.Ti7 熊本e5 所感 (4號)
九州e5 氣候燒lo7,人e5 性質小可粗暴、言語粗魯、好辯論、固執到極。佛教昌盛，基督教難興，致到咱e5 教會細間；ti7 早時受大窘迫，m7-ku2 也有大利益。因為tui3 chia e5 教會有出不止濟e5 大人物，親像同志社總長海老明，大阪教會e5 牧師宮川，抑是金森先生chiah-e5,就是。
Ti7 明治24年chia e5 教會大興起，會內e5 信仰堅固，男女青年e5 學生tin3 大多數。Chiah-e5為著教會beh 振興e5 緣故，有e5 當衫賣褲，儉腸liam2肚，積聚錢來請ti7 倫敦e5 留學生崇原先生做in e5 牧師。設使若有親像這款有為e5 男女青年ti7 咱e5 教會，thai2 會boe7 興？
倚熊本車頭有1個山叫做「Hoe-kong山」 頂面有1欉松柏不止大；這欉ti7 日本歷史中亦真有名。總--是ti7 宗教史中koh 較有名，就是早時海老明博士、宮川牧師，佮金森先生等，幾若人，為著信基督教，m7 限定受外面e5 窘逐，就in e5 父母也是an2-ni ，m7 認in 做子，趕逐in 著自盡，m7-thang 佮人做人，所以來bih ti7 這個山，禁食迫切祈禱。後--來佮主立約，定著beh 做主e5 奴僕。所以逐家咬指頭仔hou7 伊流血，來做血e5 印，佮主立永遠e5 約。
2.Ti7 兒玉島（5號）
這所在e5 人kah-na2 teh 講俄羅，花ko5-ko5,聽攏無；總--是好景致，不止濟人來來去去。
論精神上，抑是宗教方面，百姓攏睏睏，有e5 iau2 teh tuh-ka7-che7  。雖罔ti7 10外年前，上帝有借自然來顯出伊e5 氣力佮威嚴—就是hou7 櫻島（Sakurashima）有hun3火，所hun3出e5 石頭現時滿海墘。Hit 時e5 狀況實在悽慘到極，總--是百姓iau2-boe7曉反悔改變來歸主，thang 可憐--ah！
若是主iau2 teh 疼in，賞賜in 大粒e5 菜頭，差不多有大斗e5 大；雖罔大箍，iau2-ku2 真好味素，siok8 koh 有kiok8。An2-ni 上帝用萬方法teh 叫醒in e5 心，m7-ku2 in e5 心teng7 親像hiah e5 石頭，頭殼chat8 親像hiah e5 大箍菜頭。

3.Ti7 Siau2-lim5傳道（6號）
我佮1個朋友ti7 chia e5 教會有開基督教e5講演會，受牧師佮兄姊e5廣告，一拜堂坐到無路，到極e5好機會，thang 干證主e5道理。聽見我是咱本島人，逐家大戇ngiah8,注神aN3耳空來聽。
Ti7 chia e5 所感就是有1位e5 信者，真熱心。伊有1個查某子teh 讀女學校，忽然著腸仔病煞死去，總--是伊攏無失志，反轉愈熱心，ai3 數念伊e5 查某子。所以就建設1間幼稚園做紀念，將beh hou7 in 查某子來讀冊e5錢，請先生來教示hiah e5 囡仔。若看見chiah-e5細子就想著伊e5 查某子。伊所揀這個事業到極好，所以官府抑是庄民beh 寄付鬥幫贊。總--是伊攏m7允，驚了會受束縛，逐項ai3 家己扑算料理擔當來利益地方。
4 .Ti7 都城禮拜說教（7號）
今早起是禮拜，所以我佮同伴離開，孤單去赴禮拜做主理。落車e5 時m7-bat 半人，總--是有差1人來等接，隨時就佮伊去。到極歡喜，thang 看見79個主日學e5學生teh 等接，愛聽主e5道理。就隨時講半點鐘hou7 in 聽，逐家致意注神來聽，真恬靜，到極e5好品行。
後--來續接禮拜，我就說教「上帝是愛。」逐家敬虔疼上帝，亦聽伊e5 真理。逐家真虔誠，堂內到極靜，歡喜聽趁上帝e5命令，專心守禮拜點外鐘。
Hit e晝坐桌ti7 Ki-pun2牧師e5家。伊有8 個子，1陣kah-na2戲班笑gi7-gi7,家庭真圓滿。In e5 gau5 教示子兒，gau5 款待出外人；我受大感激。Che 實在是主盡忠e5奴僕。
5.Ti7 宮崎演說（7號暗時）
九州e5教會中，chia 算是不止大。拜堂起ti7 上鬧熱e5生理場；雖罔是ti7 這個所在，m7-ku2 信者真熱心，boe7輸hiah-e5 生理人。教會活動，魔鬼beh 害，chhe7 無空縫。
阮有ti7 chia 開大演說會。講演者是我佮1個朋友，真好機會；市長、頭人抑是中學佮農學校e5先生佮學生不止濟來聽。得著聖神e5幫贊，逐家歸榮光ti7 主。
Chia e5牧師是櫻井sang3。伊是阮e5 同窗，不止少年，真活動，gau5 料理教會，tui3 重主日學，gau5 招呼青年輩，ti7 會內有名望，ti7 會外有信用；beh khong2 闊天國不止有望。
6.Ti7 Te-khu7-goan5孤兒院（9號）
Chia 是山內荒埔e5所在，ti7 明治27年4月16號，石井先生有tui3 岡山遷徙60外個孤兒來chia 企起，到今仔日孤兒院iau2 ti7-teh。
石井先生，就是孤兒院e5設立者。伊少年e5 時，tui3 金森先生受洗禮入聖會。做學生e5 時gau5 疼同伴，gau5 體貼、可憐歹命子。伊是岡山醫學校e5學生；那讀冊，那幫贊無依倚e5細子。伊決心將來定著beh 獻身來拯救孤兒。所以到beh 卒業hit 時，伊就將6年久所讀醫學e5冊一盡放火燒，專心致意研究培養孤兒e5法度。所以伊e5 事業得成，名聲thang3 京城，萬人永遠teh 數念無煞。真英雄正是che 人！
Ti7 chia e5孤兒若大漢，就用男女e5孤兒ka7 in 合婚，hou7 in 1間厝佮田園，hou7 in成1家獨立來生活。逐家真骨力做工，koh 真有規矩。就是ti7 山頂有1個大鐘；設使這個鐘若tan5,無論ti7 山--nih8 抑是ti7 內面，不論teh 做甚物工，攏歇睏，一齊頭殼aN3-aN3來祈禱感謝上帝。到極有規矩、誠心e5基督徒。哈利路亞！
7.Ti7 Ian5-kong講演（10號）
今e昏猶原是我佮1個朋友beh 講演。因為這個所在不止闊，所以著分做2隊，致到我煞家己著ti7 一所在來講演。總--是主有賞賜氣力hou7 我，真好機會thang 見證主e5真理，hou7 不止濟人聽。散會了，m7 限定來說謝，koh ti7 hit 個中間有幾若人受感激，隨時吩咐beh 買聖經佮聖詩，歡喜反悔來歸ti7 主。得著聖神e5幫贊，這pang e5傳道不止好結果。感謝上帝。
8.Ti7別府歇睏（12號）
雖罔以外有去幾若位，為著紙面上e5 關係，kan-ta紹介頂面hit 幾位就好。
後--來阮有去別府歇睏兩日久。照咱所知別府（Beppu） thang 講是世界tek8 e5 名所，因為有自然e5 溫泉，致到往來e5人客真濟，宛然親像天堂，m7-ku2 確實是地獄較出名。咱e5俗語講有18個地獄，若是ti7 chia kiam2-chhai2 iau2 有較濟個。今將較有名--e5,紹介2、3 個就好。
1、血池地獄
就是1個大e5水窟，泉水phok8-phok8-chheng3,燒到極。手boe7摸得，雞卵下--落-去liam5-piN就熟。Hit個水色宛然親像血，用手巾ka7伊下--落-去，隨時變紅色，較洗to boe7 lut 。所以叫做血池地獄。
2、海地獄。
猶原是水窟，到極燒e5泉水tui3 chia chheng3出。Hit 個闊有77坪，燒水無人hiaN5，定定200度Fahrenheit(華氏）以上。水e5色青leng3-leng3,親像海水。所以名叫海地獄。
3、和尚頭地獄。
1窟抵親像和尚頭e5款。Ti7 窟底是火灰色e5爛糊糜，到極燒，puh-teh puh-teh，hit個puh--起-來e5空嘴，猶原是親像和尚頭，所以叫做和尚頭地獄。
照所流傳講，ti7 古早有1個和尚toa3 ti7 chia，tui3 百姓所拾e5錢起懸樓，逐日奢華宴樂。雖罔百姓散hiong艱苦，伊無要緊，kan-ta顧家己na7-tiaN7；實在到極無道e5野和尚。所以天無容允伊an2-ni 做，致到有1暗天地烏暗，山頭出聲，雷公sih-na3 hu7-hu7叫，地盤piak裂，這個和尚佮伊e5 懸樓做一下滅無。後--來hit 個所在煞變做一個窟，就是現時e5和尚頭地獄。
今ti7 chia 所感e5就是chiah e5地獄，攏是teh 指示咱著知將來e5地獄的確boe7免無；咱iau2活ti7 teh，若無緊反悔改變歸主後--來thai2 會閃避地獄e5刑罰……？
結局來講，ti7 chiah e5教會所感e5就是：
(a)同屬ti7 主e5人，無論到甚物所在攏用愛相款待；無分宗族、無別邦國。
(b)牧師e5家較濟攏有子福。逐個都 1 koaN7 kah-na2粽--leh，攏無嫌濟，逐家攏有thang 利益教會。雖罔物質上e5生活kiam2-chhai2困難，總--是散hiong若富有e5款。設使有也若無e5款，牧師e5家庭生活實在真圓滿。咱thang 講世間一般e5人是teh 生存，m7 是teh 活。牧師以外真少人teh 活。
（c）逐位e5教會尊重in e5牧師，o-lo2 伊，信用、敬疼伊；亦牧師疼教會，溫柔謙卑養飼主e5羊群，攏m7-bat 聽見人tau5 in e5牧師e5是非，抑是牧師嫌信者。真正是上帝e5子！
懇求上主賜福ti7 chiah-e5 教會，也祝福咱台灣e5教會。願主你e5 國臨到ti7 阮，khong2 闊天國無邊，是心所願。
(台灣教會報第494~496卷，1926年4~6月)



 
彰化醫館e5消息
黃茂盛
Ti7 西曆1897年頭蘭醫生ti7彰化設立醫館，到今有兩年外。可惜ti7 彰化iau2-boe7有所在thang hou7 病人toa3,不過暫且用拜堂邊e5厝做逐日看症發藥e5路用na7-tiaN7。也ti7 大社有創一個所在thang hou7 30外個破病人toa3,是因為彰化熱天真翕，先生愛避暑hia,也thang續醫病來利益人。差不多thang年8月日ti7 chia,4月日ti7 大社。我有聽見醫生講這兩年外除出去看--e5以外，來就醫e5人ti7 彰化有2291人，ti7大社有1358人；計共3649人。Chiah e5 人扯勻  逐個有來差不多4、5擺，in較濟是做穡人。In e5病較濟是腳疼，目珠疼、寒熱症。也舊年有動刀法--e5是379人。
也逐日有講道理hou7 in聽，不論是ti7-chia抑是ti7 大社有得著周--先生，侯熙長老kap幾若人e5幫贊。雖罔hiah e5 來醫館e5人，無攏總逐禮拜日來禮拜，m7-ku2 thang向望in較知耶穌e5道理是甚mih款，也別日beh發生到結實。總--是一項thang hou7 咱台南屬e5會友因為彰化來感謝上帝。Tui3梅牧師蘭醫生來彰化到今，hou7 主e5道理一發開闊。主e5名聲一發播揚。因為牧師盡心力，傳主e5道，不論時，不論地，溫純引chhoa7,迫切教示，掠家己做奴僕。醫生抑是an2-ni,thang權達變，無固執法度，疼主、疼人，無要緊本身，不論三更半暝，不論路遠、路近，若有緊急e5病症，來請--伊，伊liam5-piN kap伊去醫。所以去外面醫，是救真濟人免死。若tu2著病傷重e5人，be7醫--tit,不論是面歹看，抑是臭爛歹味，無人敢看敢倚，醫生就講：「咱e5心比che較歹。」伊就講道理讀聖冊hou7 伊聽，致到hou7 學生受感激，趁伊e5款。Che是大略講in兩位e5先生hou7 lin2 thang歡喜感謝上帝。若beh講到了是真濟，親像我本身受in e5感激來得著真大e5利益。
Koh一項著求上帝hou7 chia有所在thang hou7 病人toa3,較有機會thang hou7 in bat 道理kap白話字，續望hiah-e5 就醫e5人將所聽--見e5道理囥ti7 in e5心來就近主。
也一項感謝上帝有聽咱祈禱：「鹿港、東大墩有設立聖會。Koh著求上帝hou7 in 那興旺、那開闊。也著求上帝hou7 牛罵頭 、梧棲、加投hit勢e5人有聖會。因為梅牧師kap一個兄弟福春兄去hia講道理，真好機會，ti7 牛罵頭有稅一間厝做歇腳e5所在，是福春兄toa3 ti7 hia逐日四界講道理，逐禮拜有10外人定著teh 聚集。Tui3 hia過入去聽--e5,有時10外人，有時20外人。也koh 番oah hit勢e5人也真濟，咱著求上帝hou7 大學那濟人愛去讀，免tit欠工。
(台南府城教會報第170號，1899年5月)
介紹聖畫「最後e5晚餐」
高守仁  譯
1943年8月，美軍空襲意大利e5米蘭（Milan）地方e5時，有兩粒炸彈hiat ti7 15世紀所建築e5聖瑪利亞修道院。真佳哉，hit-e5世界出名，最寶貝e5牆壁有繪hit 世紀最出名、最寶貝文西先生（Leonardo da Vinci）最大作品「最後e5晚餐」。
這張名畫ti7 15世紀出世以來常常遇著種種e5 危險，到今已經有三、四百冬，iau2-ku2 ti7 hit塊壁hou7眾人o-lo2 稱讚。
十五世紀尾，米蘭大公爵Ludovico Sforza e5宮廷，是歐洲出名sui2 e5一個。這個thai5死皇帝篡位e5統治者真好學藝。伊請真濟真有學問e5學者、醫生、美術家，ti7 伊e5宮內。為著beh利用in e5才能；常常ti7宮內舉行大宴席，指定in著做宗教上，抑是哲學上e5辯論做餘興e5 節目。
天文學者著預言宇宙未來；鍊金術e5人著表演新e5發明。宴會中若有貴夫人要求講：「Hou7阮看心適有刺激e5物…」 Chiah-e5多才多藝 e5人，就出現開始展本事；若有熱烈辯論，致使生起衝突，hiah-e5 妝飾真sui2 e5貴夫人，就較滿足。
美術家為著an2-ni，時時勞力來研究各種物，ai3 ti7宮內出名hou7人o-lo2。
米蘭公爵e5某（Beatrice 夫人），也是一位好藝術e5 婦人人；伊16歲結婚，到米蘭國旺盛e5時，tu2-tu2 20歲，親像囡仔愛歡喜快樂，hou7這個繁華e5王宮，加一蕊花。雖然是一個少年美麗e5 婦人，伊真有才調，對政治上e5手段比公爵較有，所以國家e5計劃、陰謀伊攏有幫贊公爵；雖罔有幾若位外室寵姬，iau2-ku2王最疼--e5就是Beatrice，若為著ai3 hou7伊歡喜，無惜濟濟e5 sui2衫、珠寶、獵狗、詩、圖畫等等獻hou7伊。
Ti7這款放縱奢華e5 環境，真會thang產生燦爛新e5 時代。Leonar do da Vinci（達文西）是一位大畫家、音樂家、建築家兼哲學家，自然愛ti7宮內表現伊才能。伊寫一張批hou7米蘭公爵介紹家己講：「我會做各種戰爭武器，畫家族e5 像，ti7和平時代會建築紀念埤，開運河。」這款有才，koh 有藝e5人，tu2-tu2 是米蘭公爵所欠用--e5 ；馬上叫伊坐宮內大位，真緊伊變做一位有名e5 人，真濟學生就近伊，伊所畫e5 圖，抑是其他設計，hou7人真o-lo2。
彫刻、牆城、戰爭武器、做一條運河、米蘭公爵夫人（Beatrics）kap伊子兒e5 像，以及宮內貴夫人e5像，攏是伊一部份e5作品。伊常常想ai3做偉大e5工程，就是宮內所無，稀奇e5物。Ti7宮內有設計一隻金獅用後腳企--teh，嘴會吐出芳花。Koh有做五色真sui2 e5孔雀，也有做一個大粒e5球，轉動e5時，會出音樂e5聲。M7-ku2文西先生無想 an2-ni做夠額，伊心內時常希望做出一個最大e5工作，就是ai3 ti7聖瑪利亞e5 牆壁繪「最後晚餐」e5 圖。
伊e5 內心叫伊來創造這張人所m7-bat表現e5 悲慘，狀況就是耶穌最後一擺聚集伊12個使徒，對in講：「Lin2 中間有一人beh賣我。」 In就相對問其中甚mih人beh做這個代誌。
Ti7米蘭公爵e5保護，hou7文西先生開始伊e5工作，m7-ku2忽然Beatrice公爵夫人kap伊e5囡仔過身，伊就停睏去做in e5墓牌，因為伊真敬愛Beatrice，所以ti7悲痛e5心境做這個妝飾e5工作。
Tui3 這tiap8以後，宮內大宴會無koh再開，an2-ni反轉hou7伊較有時間thang 繪這張圖，m7-ku2伊繪著真慢，因為伊希望這張圖thang傳真久，做真正e5藝術品，所以伊對每一點攏有深深e5考慮。聽見講伊常常去米蘭城e5街路行來行去，恬恬teh 默想；有時靜靜坐teh 祈禱，想真久；有時非常熱烈歸日ti7壁--nih8繪圖，甚至boe7記tit lim食；有時狂狂走--入-來，ti7使徒e5面加一、兩劃就koh 狂狂走--出-去。伊不論甚mih時攏teh想各個使徒e5性格，kap hit時e5表情，伊想講使徒攏參普通人相同。Ti7伊入食飯廳e5時，也是攏teh觀察食飯中e5人客e5一舉一動，怎樣用手，驚--著e5時，in e5目珠an2怎樣吊--起-來。 
無人知影這張圖是繪偌久，有人講耶穌e5頭想十年久。Hit-e5修道院e5頭人擋boe7-tiau5,寫批hou7 公爵講：「公爵 hit張壁圖kan-ta chhun猶大e5頭殼iau2未完成；m7-ku2文西一年久攏無來摸這張『最後e5 晚餐』--lah。」公爵真受氣，叫伊來，當面將這張批hou7伊看。文西也大受氣講：「這個人到底知影甚mih是圖！伊講我一年久無去hia，m7-ku2 an2-ni boe7-thang表示我無關心這張圖，我逐日去下級社會chhoe7 我欠用e5人，到今iau2 chhoe7 攏無一個合我e5意思，kiam2-chhai2這個老頭可以做猶大e5 模型。」
伊無失志，繼續繪到完成，雖是得著最高e5頌讚。「最後e5晚餐」e5 偉大，名聲遠遠報揚到全歐洲。這張圖，親像聖瑪利亞修道院內e5一間厝，有天蓬 ，有楹仔，tui3窗仔有看見青色e5錫安山，桌頂chhu 長長e5桌巾，頂面u7盤、杯、刀kap 餅。面帶憂容teh煩惱e5猶大，身軀挺--起-來，手骨gi7-gi7-chhoah，gim7 hit-e5錢袋仔真an5。彼得ti7伊後面跳--起-來，親像teh問hiah-e5 使徒講：「賣主--e5是甚mih人？」 伊 e5銀色e5頭殼發出親像火e5熱烈kap緊急。
向錫安山遠遠e5景緻e5 窗仔hit 爿，耶穌坐ti7約翰kap Se-pi2-thai3 e5子雅各e5中間，伊e5面親像囡仔攏無邪念，有憐憫e5表情。
這張圖到底完成了抑boe7?根據歷史e5記載，ti7 1499年，法國Louis有進軍入意大利，tui3米蘭趕出公爵，hit時文西先生iau2-ku2 teh修整這張名畫，無偌久伊也hou7人趕出米蘭，所以這張圖ti7文西先生e5心中si7 iau2未完成。Louis到米蘭就隨時走去聖瑪利亞修道院看這張聖畫「最後e5晚餐」，看真久，m7甘離開；就叫伊e5部下ka7 in講：「將這個掘轉來法國。」Ti7這個破壞工作以前，有出一個神跡，就是有人對伊忠告，伊就保全這個無hou7人破壞，m7-ku2其他米蘭城內e5 好物攏搶到空空。
雖罔文西用特別e5才調來繪，米蘭 e5氣候真濕，所以後--來漸漸生出一層白膜。圖e5色彩也失光明。1517年，歷史上就有記載講：「Che是一張最優秀e5名作，m7-ku2開始損壞，這個消息傳出以後，濟濟人開始ai3來修理。
1796年，拿破侖佔米蘭e5時，也入來看，ti7這個beh歹--去e5名畫前，受了真大e5 感動；叫伊e5部下m7-thang損壞伊。但是hiah-e5兵仔用石頭仔損壞濟濟所在。
真濟畫家研究保存e5方法。到第二次世界大戰，無法度，就用沙包疊牆仔e5四面來保護--伊。炸彈破壞聖瑪利亞修道院真thiam2,獨獨這個壁完全存在。
以後濟濟人用科學e5 方法，將這個壁加熱，或是抹油，到路尾得著成功。Koh出現幾若世紀掩密e5光。這tiap8真正得著救--lah。咱相信這張「最後e5晚餐」會tang3永久存在hou7人o-lo2。   	
（台灣教會公報761-764卷，1952年05~08月）

 
遊歷漳泉教會
    林燕臣
  Ti7舊年秋會e5時，有派我kap劉牧師過去廈門赴in e5總會；到今年舊曆正月1日就搭船過去，遊歷逐所在e5教會，受in西國幾若個先生以及本地眾當職e5人好款待講be7了。聖經講：「Lin2若相疼，眾人bat你是我e5學生。」(翰13:35)；thang知救主e5話有應驗。到2月8日4點鐘，tui3滬尾上山；感謝上帝，大家身軀攏平安；koh得臺北柯維思先生kap陳清義牧師迎接去in厝，好禮款待；這也是上帝e5恩典。
  今ai3將唐山教會e5情形，大略記 ti7下底，hou7列位知：------
論外國來漳泉設教3個公會：1.美國長老教，2.英國長老教(kap咱chit爿像公會)，3.倫敦和會(這個教有牧師kap執事，總是無長老；其餘道理kap長老教像)。這3個公會不止同心協力。傳教分做三所在：1.設ti7廈門，2.設ti7漳州，3.設ti7泉州。Hia e5拜堂勇koh好看；上第一大間e5,就是ti7鼓浪嶼，會容允800外人；也有一個大鐘，幾若里遠都會聽見。本地牧師30 外人，傳道先生倚100人，領洗禮e5大人3，700人。捐項有兩萬lian5。論泉屬e5教會，ti7舊年e5中間，比漳屬較進步。
(Chiah e5 人額kapian5-hang7是屬長老教na7-tiaN7，和會無算在內。)
 
離泉州城e5北路約有12舖，號做永春 ti7 hia有教會有設醫館，就是現今ti7府城e5馬醫生e5兄toa3 ti7-hia；劉牧師有去，伊較知影。總是我有去金井，離泉州城 e5西南爿7舖，是海墘e5所在；hit-e5教會e5牧師許聲炎，起頭請牧師e5時，kan-ta 32人na7-tiaN7，中間有一個兄弟姓施名金川，照in講真熱心，也kap hit 31人平平做地基，同心出力請牧師，這個人原本屬阿猴堂會e5長老，後來轉去，今年73歲；見著我去真歡喜。Hit-e5教會有初等小學堂，koh有一間小女學，是本地女先生teh教。每聖日聚集百外人，頂晡9點做祈禱會；e晡2點做主日學；拜一暝青年勉勵會；拜二幼徒會；是幼chiN2 e5學生家己聚集；拜三佈道會，是會友輪流去逐所在講道理；Koh每月一擺禮拜暝聚集做獻主會，逐人著將hit月日所歷過e5事，或是冷心、或是熱心、或是有祈禱，有看聖冊，抑是有講道理hou7人聽，著照老實來講明；後來主理就請人起來，抑是相替祈禱；到禮拜煞就捧盤仔拾錢，這號做獻主會。照看chit-e5教會真活動，每年捐項700外箍。  
  論泉州城內有兩間禮拜堂，一間ti7南街，牧師陳宣寧；拜堂容允300外人；也有起樓hou7牧師toa3。Koh一間ti7西街，牧師吳風波；拜堂容允兩三百人；Chit-e5吳牧師有設一個法度號做巡街佈道會，每拜三暝昏7點半，兄弟輪流請牧師去in厝講道理，牧師著照in hit暝所讀e5聖經開拆淡薄，來苦勸勉勵in，hou7 兄弟姊妹較知影道理。Koh拜四kap拜六做祈禱會。
若是陳宣寧牧師e5堂會亦真活動。拜二設一個救親會；每禮拜到hit暝昏一點半鐘，牧師就招幾若個兄弟作伙去in厝，hit時主人有請 in e5親人厝邊朋友濟濟人ti7-hia，beh接納牧師kaphiah-e5人講道理。我kap劉牧師也有去赴，hit暝昏真鬧熱；阮看了大歡喜。設這個會，tu2tu2是保羅所講：「設使我會救兄弟骨肉e5至親，雖然hou7基督棄絕也甘願。」(羅馬9:3) 也tu2-tu2親像哥尼流代先聚集親戚kap同寮聽候彼得到，thang講道理hou7 in聽。( 使徒行傳10:24、25)。
照我看in認為牧師設這兩款e5會，有真大e5利益。(1) Thang利益教會內e5人，hou7兄弟姊妹較be7犯罪。(2) Thang利益教會外e5人，hou7世俗人較有機會thang bat救主。這個救親會，阮府城ti7每禮拜暝昏已經有設幾若年，名雖罔無像，總是意思有相同。我向望屬城市kap埠頭e5教會，著學這個好法度去行，穩當會hou7 教會活動興起。
Ti7南街e5堂會，koh ti7拜三暝有設一個勉勵會，名叫宗道會，hit暝昏，有幾若十個少年人聚集，代先有出題目hou7一個會友去做；到hit暝昏著讀 hou7眾人聽，了後或是有人起來勉勵幾句，或是有人起來祈禱幾句。到禮拜煞，就捧杯拾錢，做勉勵會e5所費。
Ti7泉州城內國家有設一間中學堂，中間也有教天文、地理、漢文、英文、筆算hiah e5學問；有請咱教會內e5人 去教。Koh有一間教會e5中學，叫做培元中學堂，就是英國公會設e5。Hit個校長是牧師，名叫安禮遜。內面大學廳kap分班teh教e5小學廳攏齊備；學生所toa3 e5宿舍，就是樓頂。所讀e5章程有限定4、5年久；內面koh起兩間學堂；一間是高等小學堂，一間是初等小學堂；三間e5學生計共有成百人，先生有成10個。照an2-ni看，這間學堂才興起活動，是對主理有變通e5緣故，無親像hit號勼勼 e5人，m7敢伸腳出手，致到無甚mih人材thang用。
離中學無偌遠，koh有一間女學，學生30 外人，是高姑娘、陳姑娘，teh主任，也有男e5醫館，是白醫生teh hoaN7。Koh有一間女醫館，內面e5女醫生，是姓來kap姓竺。若論泉州城e5教會，thang講是齊備。
Koh近來傳教e5風氣不止開，官府紳士也有降服。親像舊年陳宣寧60歲，伊有做牧師30年久，hit-tiap8教會做鬧熱，官府也來ka7伊慶賀。我有看見hip一張像，頭一choa7排列10外人；張太守本府是泉州府，坐ti7中央；其餘兩爿攏是大小文武官員，陳宣寧企 ti7太守e5後壁。這也thang歸榮光上帝。
Koh ti7舊年十月間，中國皇上為著beh還外國e5債，吩咐ti7逐省、逐府、逐縣e5官員，著鼓舞百姓te5銀hou7皇帝thang還債。所以hit時，張太守ti7城內揀一間開源寺e5廟真闊大，代先有請紳士著演說來鼓舞百姓；m7-ku2紳士看見人hiah濟，無啥敢開嘴。Hit時才請吳風波、陳宣寧兩位牧師就台苦勸勉勵；百姓聽了心受感激，有e5獻幾個銀，有e5獻銀角仔，有e5獻錢；koh有一人獻一對金手指；hit擺現收60外箍。紳士看了也不止降服。
 
我講這號消息，是hou7咱知ti7-hia現今傳教e5機會，官府以及紳士家，攏m7敢窘逐。但礙有一人阻擋，就是hit號大宗族e5家，內面若有一人來聽道理，就公業攏m7分hou7伊；beh引chhoa7 hit號人是較oh得。感謝上帝，現時咱這爿較少親像an2-ni e5阻擋。
論廈門e5教會不止興旺；有幾若間拜堂真大koh sui2。本地牧師有幾若；是外國3個公會來設e5。親像新街e5堂會屬ti7美國e5長老教， 這間拜堂真好看hit時起好，通中國iau2-boe7有拜堂；到今 58年久。早前tu2-tu2起好，kan-ta 3人入教na7-tiaN7；現今聚集有300外人。有起一座牧師樓 hou7本地牧師黃和成toa3,伊今年倚60 lian5歲。
Koh一間ti7竹樹腳，hit間拜堂也真 sui2 koh大間；有起一間樓teh 囥大鐘，hit e5鐘e5聲聽真遠；Koh起一間樓hou7牧師toa3,hit e5牧師鄭鵬程今年倚60歲。
離廈門街不止遠，有一所在號做下港，也有一間拜堂；chit-e5教會e5地基，就是一個長老不止出力；hit-e5長老姓盧，名良；伊早前bat過來台南教大學；現今已經過往；伊有4、5個子真才調。有聽見hit e5下港e5所在，起頭無幾人teh聚集，逐禮拜攏是盧長老kapin聚集；雖然有時落雨，伊也無嫌艱苦，甘願tui3鼓浪嶼搭船過去kapin聚集。到今有起拜堂、牧師間、小學廳，攏齊備。到今仔日人iau2-ku2 teh 數念盧長老e5著磨，伊e5像我有看見。
 
Hit e5牧師楊懷德，倚40歲人，真gau5疼兄弟姊妹；也真gau5約束家內e5子兒，看伊逐禮拜所做e5工程，算是有定著。有設一間講道堂ti7街市，每禮拜2擺 ti7-hia講道理。Koh另外一擺招新街竹樹腳 e5牧師作伙出門佈道。Koh ti7禮拜暝也有kap兄弟聚集做祈禱會。照我看這個牧師真活動做工，我真欣慕伊。
我ti7正月初五toa3 hia過禮拜，Hit早起禮拜煞，大家有獻感恩銀；現收e5,有90外箍；kap尾來交e5計共有百出。Ti7-hia逐所在e5教會見若正月初hit禮拜，逐人攏照伊舊年所趁 e5銀，濟少照人所甘願來獻，號做感恩銀，thang做教會e5路用；有所在獻2、300箍。照我看這個法度真好，人tui3年頭到年尾較濟攏hou7上帝照顧，賞賜in有機會thang than3錢；雖然有e5 著艱苦liau2錢，he，是較少。M7-ku2也是上帝e5好意思，所以攏著獻。設這個法是hou7逐人家己省察，若斟酌想，就知我一年e5中間，得著上帝e5恩典偌nih8濟；到正月初hit禮拜，be7禁tit得ai3將上帝e5物獻hou7上帝，親像ka7上帝說多謝。
我看咱台南e5宣道會，常常掛慮無夠；因為澎湖koh加添一個傳道先生，每年著百外箍。照我e5愚見teh想，thai2 m7學這個好方法，來進步ian5-hang7,hou7聖道koh較開闊無欠缺銀項e5阻擋？俗語講：「有錢才行有路。」我向望列位當職e5人想看mai7 leh；若好，到秋尾e5時，大家thang議論 hou7伊定著；到明年正月就thang舉行。
論hit爿宣道會有thang請牧師kap傳道e5 去金門逐所在傳；m7-na7所費有夠額，koh有剩千外箍。這是gau5設逐項e5法度才會an2-ni。
廈門e5對面就是鼓浪嶼，ti7-hia有一間大學，名叫迴瀾齋；學生30 lian5個，是3個公會合作伙teh教。也有尋源中學堂，學生60外個；章程有教英文kap官話，每年一人貼40箍。Koh有一間英華書院，學生百四五人。其餘親像女學、小學，算be7了。總共ti7鼓浪嶼e5學堂，比別所在上第一濟。
論漳州城e5教會，是美國e5長老教設e5。Ti7東poaN後街有一間拜堂，tu2好kap天主教對面。本底牧師王林覺是少年人，拜堂容允400外人，內面有一間小學堂，教員3人、傳道2人、長老4人，執事5、6人。中間有一個長老姓陳名啟裕，伊e5小弟是舉人，伊本身做醫生，ti7禮拜日伊e5工做不止齊到，照所聽ti7逐禮拜日，tui3 9點來到12點；e晝tui3 2點來到4點；e昏koh tui3 7點半來到9點。伊做長老e5模樣，濟濟人敬服伊。
照看這個教會真活動，ti7頂晡9點半做小禮拜，到10點大禮拜；e晡2點做主日學；兄弟姊妹分做成10所在teh讀聖冊，到3點正大禮拜，半點鐘久就。到e昏7點半koh聚集讀聖冊；到8點有一人做主理chhoa7眾人禮拜，後來或是祈禱，或是將道理勉勵幾句，名做輔德會；就是幫贊德行e5意思。Hit暝昏聚集百外人，看了真鬧熱，阮e5心不止歡喜。Ti7拜堂對面有開一間冊房，店號叫做益文書室，m7是將冊teh賣人 e5錢，意思是排列濟濟項e5冊hou7人逐日來看，這也是一項thang贊人bat道理。
照看這個教會才興起，莫怪其然，因為當職e5人同心真活動gau5設法。有聽見幾若個長老攏學醫生，開店也離無偌遠；iau2-ku2 ti7聖日會相和相疼相贊做工無親像hit號kan-ta顧家己抑是同藝相妒，真正thang hou7人敬服。
Ti7漳州城內有一間中西學，學生真濟人，內面教法不止齊備，攏是教會內e5人鼓舞te5家己設法，m7免倚靠外國人。
(台灣府城教會報第266~269卷，1907年5~8月)
美國烏人學校享受Hiap8-khek夫人e5 遺產
林再添  譯
這篇消息，就是tui3美國新聞處e5電稿翻譯--e5:「已經過往e5美國財政家，也是慈善家Hiap8-khek（Harkness）e5夫人，ti7 A. D. 1950年6月6日過往，根據伊e5遺言，有將6000萬銀e5美金，捐送hou7 逐款e5公共團体kap 慈善機關。
出名e5烏人學校Thah-su7-ki-kiat8(Tuskegee） kap普通e5 工業學校，也有 thang享受hit中間e5 2500萬銀美金；紐約市e5長老教會病院kap嬰兒病院，也會thang 接受伊e5遺產e5一部份。
Thak-su7-ki-kiat8學校，就是ti7美國e5南部阿拉巴馬州（Alabama）。是A. D. 1881年，tui3 出名e5烏人教育家Pou3-khek（Bocker）所創立。
Hiap8-khek先生本身ti7 A. D. 1940年過往hit時，也有將$93,514,887 捐送hou7 各慈善、宗教教育e5團体。以上。」
Hiap8-khek夫人所捐獻e5 6000萬銀美金，若照時計換算新台幣總額e5 3倍以上。中國e5富戶家人人若歡喜親像an2-ni做，我相信中國e5衛生、教育、教會穩當會加真大進步。Hiap8-khek 先生kap夫人，in是gau5利用錢去做好事，但是咱反轉是hou7錢ka7咱管制，致到心肝不時boe7平安。主講：「Hou7--人--e5,比tui3人提--e5較有福氣（行傳20:35）。」現代e5歷史已經teh 証明這句話e5 真實性，就是hou7--人-- e5,不時有thang hou7 --人，iau2-ku2不時有chhun；若是tui3人提--e5,不時teh提，iau2-ku2 不時無夠。論che事實，是咱所知；有聽--著，也有看--著。現時真流行e5新話就是「美援」，向望tui3主e5疼e5引chhoa7,咱基督徒若做頭來學Hiap8-khek 先生kap夫人e5 模樣，然後全國e5人民攏照樣an2-ni做，我相信未來e5新話，就是「中援」的確會流行ti7全世界。
（台灣教會公報749卷，1951年5月）
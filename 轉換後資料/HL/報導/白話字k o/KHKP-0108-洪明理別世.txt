
洪明理別世
胡兆基
洪明理就是Liong7仔！對ti7 1893年入教。伊對出世以來身軀常常bat有破病，到上10歲以來就較罕tit破病。論到伊e5做人樸實儉省，伊做人e5子兒有孝、有義，m7免 hou7 in 序大人受氣來嫌伊，伊是不止gau5 幫贊序大人。對幾若年以來，會曉記數不止有次序。伊kap厝邊鄉社e5 囡仔做伙，伊m7-bat kap人冤家，亦m7-bat kap人相扑、相罵，這號e5事攏m7-bat。我來東港，伊bat 成年久來kap我讀冊；ti7學--nih8伊亦是顯明好e5款式。伊bat ka7 阮講真ai3讀冊，bat 求in老父到流目屎。論伊聽道理有不止致意，伊e5心靜，所聽常常會記。論伊ai3入教，兩擺來hou7牧師問，伊往是較做前來，若有比伊較大e5 人ti7--leh，伊就ai3讓人代先。對伊入教了後，聽見府城有新起1間中學堂，伊真大欣慕ai3去hia 讀冊，就kou-chiaN5 in 老父、老母、伊e5兄。伊e5父有掛慮伊e5身体，驚了be7堪，總--是伊真切意求伊e5父兄，in 若講好，伊e5心就平安，in若講m7-hou7伊去，伊e5身憂悶艱苦be7平安。伊e5老父定著允伊好，伊就將伊本身對細漢e5時所粒積e5錢歡喜提--出來，有5箍銀，貼學--nih8 e5伙食e5所費，iau2有淡薄做自己e5所費。正月14日就對東港起身，一路我問伊幾若擺，看伊行路腳會酸抑be7,beh坐轎抑m7,伊講腳無甚mih酸，會行路m7免坐轎。16 到府城身体平安。17開學讀冊，到24日有淡薄熱，25日亦iau2有淡薄熱。後--來伊e5熱有時較好，有時有淡薄較熱，總--是伊e5脈有淡薄較緊。金醫生就派人teh 照顧--伊。醫生有備辦不止好勢e5所在hou7伊thang 睏。因為伊破病e5時真gau5吞忍，無呻無叫，伊家己e5心常常ai3 kap主交陪，tauh8 tauh8有家己teh祈禱。伊所食e5藥攏無甚mih應效，到二月初五e晡5點外鐘，主召伊安然過往。Ai--ah！有這號少年盡忠厚e5人過往--lah！今ti7世間無thang koh見著伊--lah，伊穩當hou7主接納，往往kap主耶穌相kap ti7--leh，ti7 hia 有thang享受主耶穌所應允e5尊貴榮光大福氣。
12日是禮拜日，傳主耶穌e5道理，be7免tit著略略仔講量仔e5代誌；所以一下聽見，兄弟姊妹無m7傷心流目屎，伊e5父母傷心憂悶往未免--tit。對an2-ni 續來勉勵兄弟姊妹。
1.咱thang憂悶伊無toa3 ti7世間thang 來做主e5工，因為伊本身所欣慕代先入中學，向望後--來會入大學，學習道理，ai3做主e5工，ai3歸榮光主e5名。
2.咱逐家ka7伊歡喜，因為伊hou7主召伊到天堂，攏be7 thang giau5疑，伊是對眾人e5 中央thai5贏，伊有盡伊e5氣力跑走到得著救，得著報償e5福氣。聽見伊過往，m7但教會內e5人傷心，就會外e5人亦有傷心流目屎。這個代誌thang 勉勵咱逐家著做好人。因為咱e5性命無定著，少年e5人會過往，何況咱較有歲e5人mmah5?Kiam2 m7著警醒備辦？主若來beh叫咱倒--去，咱就歡喜聽。救主召咱離開世間倒去父e5家，就歡喜到be7顧--tit。  
(台灣府城教會報第108卷，1894年4月)


埔社土匪
埔社有變遷，就是西曆7月11日埔社e5日本官員kap軍夫透暝攏有逃走去北港溪，是因為對所在e5地方有濟濟e5土匪來愛beh thai5 in;也ti7集集街有憲兵18名做一時攏hou7土匪thai5 死，也倚埔社e5五城堡有守備隊e5巡sau3兵hou7土匪thai5死7人，koh憲兵cho5長一名受重傷。對chiah e5代誌埔社e5官府就攏放sak ine5物件做in透暝逃走。An2-ni-seN埔社真亂，土匪真濟來搶日本人e5物，續拆衙門，也電線批攏斬斷扑壞，凡若官府所有--e5攏受毀壞。
到7月17日，日本軍隊，大隊到埔社城土匪有hou7日本兵thai5 死約略120人，其餘e5土匪敗陣四散逃走入山。到ti7 19日kap 20日，thou2-hoat8-tui7 e5兵有出城燒計共17庄，有幾若千人逃走入山，無米糧thang食，teh食樹子kap樹葉，餓死--e5真濟，也有e5 ti7山--裡hou7生番thai5 死。對幾若年反亂e5事埔社算是平安，總是這pang土匪興起擾亂，埔社人tu2著艱苦悽慘講be7 了，講be7 盡lah!
總是咱教會兄弟thang大大感謝上帝，因為ti7絕望e5中間上帝有伸伊e5手來救伊e5百姓，就是將日本大人深信入耶穌教e5人be7 會kap in做對敵來計謀國度e5事。對an2-ni倚近禮拜堂kin7-hu7 庄也無失落一人。Chia e5教會我看有略略仔較活動進步e5款。現時埔社e5情由就是an2-ni。
(台南府城教會報第138卷，1896年9月)
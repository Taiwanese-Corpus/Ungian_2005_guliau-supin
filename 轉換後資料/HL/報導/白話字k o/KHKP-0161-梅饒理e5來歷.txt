梅饒理e5來歷
主後 1805年，ti7大德國有一個囡仔出世，姓梅名饒理，hit時卻無甚mih名聲，總--是後--來差不多通世間看伊e5好所行攏受感激。伊e5父母本是熱心拜拜上帝，亦向望hit個囡仔長成做學問e5人。所以要緊hou7伊去學--nih8讀冊。Hit時伊10外歲na7-tiaN7，iau2-ku2無惡不作，有bat食酒、poah8-kiau2,放縱結交匪類。
伊e5老母死hit-tiap8 饒理做伊天天醉，亦無倒去看伊。Koh 1擺kap伊e5同窗出外放蕩，無偌久伊e5錢財匪了，無半圓thang kap店主算數，就hou7伊掠去關監，好tit伊e5老父替伊還，才放--出來。
對這時伊那行歹，就那艱苦，家己想beh去邪歸正，就勤勤讀冊，學--nih8逐項 e5規例要緊beh趁，常常去禮拜、入教會，食晚餐亦有，總--是an2-ni行是趁外皮na7-tiaN7，心猶原硬，暗靜ai3行歹，照舊e5款式。這時入別間學，ti7 hia有bat tu2著前所bat e5窗友，這個朋友已經有反悔信救主，就招饒理 kap伊去一位做祈禱會。饒理 hit暝昏所聽見所看見大大感激著伊e5 心，講今決意發心beh 放sak逐項e5歹，歸服主耶穌，就對這時，伊果然實在改變，那親像出死入活。
伊亦真gau5做主e5工，逐所在報揚恩典e5道理
出學了，伊過海到大英國，ti7倫敦城猶原真熱心干証主e5名，後--來ti7 一位e5教會幾若年當牧師e5 職。
這時梅饒理真掛慮1項，就是有hit號無父母e5囡仔真濟，in攏無序大人thang照顧，無thang 食穿，無所 thang toa3,日--時暝--時四界留夜無人憐憫。伊濟濟日the想這層事，亦求上帝指示伊e5路，看有甚mih法度thang拯救hit號窮苦e5囡仔。祈禱了上帝感動伊e5心，指點伊著稅1間厝來接納hiah-e5細子thang 養飼兼教示，引chhoa7 in bat救主，向望到大漢會做有路用e5人。
代先只有接30個，無偌久hit 間siuN細今beh怎樣？伊亦攏無kap人參詳，36日e5中間直直祈禱迫切求上帝。上帝就感化一個朋友e5心，hou7伊寄$8000 tu2好到額thang起新e5 厝。後--來伊暫暫加添建置到5間，因為伊陸續有接著銀920,000。雖然得著hiah 濟銀，久m7-bat 對人來te5,是kan-ta 靠求上帝才得--著。 
囡仔就勻勻仔加添到有2,050個，kapteh教示in e5先生另外有算112個。
雖然有hiah 濟頭嘴以及in-chiuN5 kap別物所費，伊攏m7-bat 對人來講，亦m7-bat 賒借，teh欠用e5時陣伊獨獨入家己e5房間跪落直直求天父賞賜。 
近來出1個單teh講做囡仔e5 所費，攏共有接著銀11,397,168。這m7是對人討kan-ta 迫切祈禱才得著。
上帝濟濟擺卻有bat試伊e5奴僕e5心，有時銀攏用了無留半圓。有1擺tu2仔食e晝飯，現在無米thang 煮e昏。梅饒理hit日koh較致意kap天父交陪，所欠用排列ti7 主e5面前，求伊施恩來補助in e5不足。Tu2-tuteh2 祈禱，有人扑門提銀幾若箍hou7伊thang 做所費e5開用。
逐日梅饒理 bat幾若點鐘久祈禱，交陪上帝，不論beh 辦小可事抑是欠啥貨，猶原是排列告訴ti7天父e5面前。聖經對頭到尾同年伊有讀4遍。 
梅饒理到70歲bat幾若擺去外國濟濟所在。Hit時不論ti7 歐羅巴洲，是ti7 亞細亞洲e5中國、日本國、以及ti7阿非利加洲、澳地利亞洲，伊有兩項e5意思，1項是beh 干証主 e5名，hou7 m7-bat道理e5人thang聽見。Koh 一項是ai3-beh chhoe7上帝e5百姓來相交陪、勉勵、安慰hou7 in koh 較熱心做主e5 工。 
這幾若擺kap伊e5婦人人出外，伊家己無銀thang 做路費，攏是teh求上帝。上帝逐擺有寄tu2好到額 thang 赴伊用。去外國hit-tiap8有bat 分聖冊計共1,743,314本。梅饒理歲壽食90外歲才死；beh埋落墓hit-tiap8有幾若千人去送葬，hiah-e5囡仔亦teh toe3,沿路行沿路哮，不止大悽慘，煩惱in 一個好朋友過往，無thang koh 見著面。今梅饒理過往看百姓到chiah ai3敬伊是因為啥事？一項伊是不止大信e5人。伊亦掠交陪上帝做極大e5福氣，所以不論teh 祈禱抑是講究聖冊，伊e5心kap上帝同一個意思，那親像朋友做伙談論e5 款式。伊攏m7 bat想家己e5利益，亦無it著世間甚mih名聲，伊所要緊是ai3 主e5名得著榮顯，hou7 眾人thang 知耶和華真正是上帝真實無假，所講出的確beh行。
已經老有bat做干証講：「Hiah濟年e5中間上帝有照顧養飼我，kap我全家e5人，所著用--e5米糧賞賜阮無欠缺，m7-bat 一擺失落。」
今hit 個人所干証e5話真正有影，因為對伊死後有人ka7 梅饒理查考伊所chhun e5家伙，差不多值上百外e5銀錢na7-tiaN7。
咱逐家看梅饒理所做真正會堪tit做咱e5規矩法度，咱亦著學伊e5好模樣，來親像伊深信、熱心做好事，才會tit thang歸榮光咱e5天父。
(台灣府城教會報第161卷，1898年8月)



來回票加50元銀
* 楊照陽 *
    因為對不對真歹論
    所以真理的路有時是遠的，有時是近的
    在整個世界上的人類經驗談內底
    買來回票一定濟少愛有較俗的打折
    卻是有X聯公司利用人性貪小利來設計陷阱
    所以真理的門被閂起來
    為著不知影甚麼心情續掠狂
    決心要計較互一條直
    不管答案和後果會按怎
    要走找一個怪奇的不正答案 


阿概有決定要參加6月12日的股東常會，本來伊是按算要家己開車去。不過伊的牽手阿萍仔講：「一choa7路長lo3 lo3,而且去新店的路草閣無熟，不如早一日坐暗車，去滯三重埔阿柱彼一暝，隔轉工阿柱仔要送自動車床，所車好勢的另件要去交電子公司，才順路載你去參加會議。」
阿概想講按咧真算會合，互某舅仔載便便，會省時間閣省車錢，跟省沿路問人路向的麻煩。伊就在拜一下班後，伊就「乃個仔(家己)」將身軀身洗洗的就打道啟程。
去到車頭前的X聯公司總站，阿概向賣票的小姐講：「小姐借問一下，要去台北的來回票外濟錢？」彼位小姐應講：「一choa7 200元，來回票450元。」阿概就對褲袋仔，gim5 一張500元互小姐，講要買來回票，小姐就找50元互阿概，阿概就將50元袋入褲袋仔。阿概就爬起等在路邊的後班車。    
等車起行300公尺了後，阿概洶洶想著， …感覺有疑問。就踦起來，行去司機運匠的邊仔講：「大兄跟你借問一下，恁孤一choa7車票是200元，啊我買來回票，那會使跟我提450元。」
司機大兄講：「按咧不對啦!未使按咧生!」後壁面一位大姊，也大聲跳起來講：「對啊!我已經連續買二擺來回票，我攏無注意著，那會顛倒貴!真亂來，咱來去到台北總站，合齊來去抗議。」阿概越頭向伊應好，看伊的穿插打扮，宛是受高等教育的款式，不過無顧形象直直大細聲嚷。
阿概就閣向司機大兄講：「若按咧!到台北站，你未使將阮的票收轉去。若無？阮無資料就無地處理。」司機大兄回應講：「按咧啦!恁到阮的水湳直營站，恁落去問看要按怎處置？」
到了水湳站，彼位賣票小弟講：「若要處理就愛坐後班車，愛閣等50分鐘。」彼位大姊咧趕時間，就趕緊閣上車。但是，阿概要看伊按怎處置，就入去內底。
彼位小弟就打電話去總站。彼位賣票小姐講：「我有跟伊講一遭票200元銀，來回票就愛450元，這是你家己歡喜甘願選擇的。」阿概氣喘喘講：「世界上那有這條理，阮買來回票，是要享受打折的優待，恁明明是設計陷阱，要互消費者跳入去。」
彼位小姐講：「阮有先聲明，阮就無責任啊!」阿概講：「按咧!我要向消費者基金會申訴!」彼位小姐無閣應話，意思講：「錢互阮提過手，你去投書咁有路用和價值姓。莫憨啦!都無是吃飽未消的憨人講。」
阿概向彼位賣票小弟講：「按咧啦!恁做生利無老實，我要退票。」彼位小弟講：「去彼遭的票，已經撕缺角，未使退票。另外轉來彼張要退票，愛扣25元銀的手續費。」
阿概講：「這是恁作業上去疏忽重疊著，那會使閣扣手續費。」彼位賣票小弟講：「這是公司規定的，阮無法度改變。」
阿概心內想講：「好啦!25元銀互恁賺，偆的寧可互別間公司賺，就辦退票。」50分鐘後爬起後班車，在沿路上，明明4屏邊無看著別人咧吃薰吐煙，卻是一直鼻著薰味，真想要踦起來，找看誰人咧偷pok薰，但是想著規台車跳到顯利害，人會踦未在，就規心放棄不插事。
隔轉工阿概就轉來台中，就敲電話去X聯的申訴電話講：「小姐妳好，我昨暗去台北，買來回票[B1] ，彼位小姐賣我來回票450元，那會比普通車票加貴50元。」彼位小姐講：「彼、一人講一款，因為有的消費者，堅持要買來回票，阮若無賣伊會互罵，其實阮的特價票閣較俗。」
阿概閣講：「問題是消費者的社會經驗，是買來回票一定有較俗淡薄仔，恁未使設計陷阱，互消費者莫名其妙跳入去。」王小姐講：「這是歡喜甘願的代誌。」
阿概講大道理講：「這對咱台灣人來講，是一種經驗教育，就是遇著代誌，愛用理性來處理，未使講阮是大財團，勢力正大，啊無你是要按怎？ …阿概講伊上車了後，向司機大兄反應，伊一聲就隨講：『按咧不對啦!做生利未使白賊，未使黑白拐人。』互我感覺伊的本性真可貴，有正義感未偏心。」
彼個王小姐閣講：「恁未使跟阮栽贓!」阿概應講：「妳會使敲電話去台中總站，以及水湳佔去問清楚。」王小姐最後講：「按咧阮會使退錢互你，你去總站找副站長提錢。」阿概講：「這變做是對不對，應該無應該的問題，為著討回50元，我甘願開100元銀去跟換轉來。」
後來阿概去總站要找副站長，彼位賣票小姐講：「有啥代誌？」阿概講：「我要來提50元。」彼位賣票的小姐，就提一張白紙，叫阿概寫名字和住址簽收。
等阿概寫好「大里市」的時陣，彼個查某囡仔，目珠展真大蕊，包是想講：「今嘛的人，那也有將50元銀，看到顯大圓，都無騙瘋的，不識看過50元銀講，就用顯濟的時間，刁致故撥工走顯遠來討回50元，都無要笑死人講，真正是神經線絞無an5的人，愈來愈齊。」
阿概沿路噴噓墟轉來到厝內，留下彼個想未曉(通)的賣票姑娘。


附註：「台日」90.7.27第7版刊「統聯不實廣告，罰鍰二十萬元」違反行政院公平法第21條規定。
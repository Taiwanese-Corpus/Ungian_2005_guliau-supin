二零零二年『加台會』                        春惠

	抱著真che7年來對『加台會』e5熱情，車開七點外鐘久，來到加拿大Quebec e5 Tremblant Gray Rocks Resort，chia是渡假e5好所在，環境koh幽美。一到位to7受著櫃檯辦事員e5熱心招呼，另外一旁koh有Montreal e5同鄉親切為大家辦理報到手續，這時陣沿路來e5疲勞攏ka7伊放be7記--去。
	除了會場環境sui2 以外，toa3 kap食ma7 hou7人真滿意。上難得--e5是講員e5陣容非常e5堅強，講題也真特出。有邀請著台灣駐加拿大經濟文化代表處代表陳東璧﹙講題是台加關係﹚，前行政院長張俊雄﹙政權輪替：挑戰kap展望﹚，僑務委員會副委員長陳榮傑﹙僑務工作kap國民外交﹚以及全美台灣獨立聯盟前主席許世模﹙照顧你e5心臟﹚，FAFA總會會長吳明基﹙國民外交﹚，世台會會長郭重國﹙海外台灣人e5力量﹚，koh有當地e5國會議員來參加，實在hou7大會增加真大e5光彩。
	開幕典禮，真特別是由參加大會e5小朋友用法語唱加拿大國歌，in ti7這回年會中也算扮演了真重要e5角色。加台會林美麗會長ma7用法語、英語致詞，介紹各分會會長了後，隨時宣佈年會開始。由陳校賢先生介紹特別來賓，有加拿大e5國會議員、台灣來e5官員kap台灣派駐加拿大官員、部份節目主講者。國會議員對台灣政治、經濟kap文化e5進步非常 o-lo2 。In ma7 ti7前行政院長張俊雄e5專題演講e5時坐ti7台a2腳，通過個別翻譯，認真teh聽演講e5內容。
	真可惜be7 tang3 ka7每一位講員e5演講內容攏寫--出-來，ti7 chia kan-na ka7前行政院長e5演講內容大概寫--出-來kap大家分享。這次大會，會thang邀請著前行政院長來參加實在是真難得。以前咱kan-na會tang3 ti7電視頂，聽伊講北京話，但是這次演講全場用台語發音，主題是–政黨輪替：挑戰kap展望。伊e5台語比北京話加真好聽又koh親切。一開始伊就代表台灣政府感謝加拿大政府對咱國家要求進入WTO kap WHO e5支持。伊ma7提起台灣人民除了創造經濟奇蹟以外，台灣在歷史上有最長e5軍事戒嚴，卻也ti7兩年前政權和平移轉，會使講是另外一個奇蹟。但是伊也真感慨講，這次會tang3來到加拿大，恐驚是行政院長下台了後才受允准，che是咱台灣人e5悲哀。因為按呢，伊勉勵大家講，che是咱ti7國際上需要共同努力e5所在。張資政看著今a2日e5加拿大國會議員來參加盛會，肯定在座同鄉對加拿大e5貢獻，而且也感心咱僑民對台灣kap加拿大之間e5經濟、文化交流所做e5努力。
續--落伊真緊就進入主題，tui3美麗島事件後黨外e5努力，成立政黨一直講到政黨輪替，hou7大家koh一擺經歷台灣人近代奮鬥史。尤其是伊講著三月十八日hit工陳水扁總統當選完成政黨輪替後，內部緊密會商，m7敢親像咱外界teh歡喜慶祝，恐驚發生啥物事故，小心準備應變。Hit時在野黨e5支持者不服聚集ti7街頭，胡亂吵胡亂鬧e5時，南部地區e5民眾也準備beh來北部聲援對抗。好佳哉大家冷靜處理，前主席林義雄出面宣告大家be7使有任何暴力行為，違反者嚴厲處分，一場險險爆發e5事件才算解除。Chit-ma2 回想--起-來，除了敬佩這陣人危機處理e5智慧以外，也確實為in當時危險e5處境著驚。
	Ti7台灣附近e5國家也有政黨輪替過，但是有e5並無和平順利轉移。當時咱國會內面執政黨算是少數，又koh受著世界經濟不景氣e5衝擊，致使有人提出罷免總統、行政院長。Hit當陣張資政是行政院長，伊主張「有力無氣，小不忍則亂大謀」，忍耐度過難關，一路行--來iah算平順。只是政黨惡鬥到taN並無改變。伊講政黨應該是有競爭也有合作才tioh8，是beh hou7國家進步，m7是互相抵消。
	現時美國總統 George Bush 認為保衛一個民主國家是符合美國政策kap利益。當然咱家己也tioh8有自衛e5決心kap自衛e5武器。同時繼續擴展國際生存必要e5空間，也希望kap中國維持和平共存。民進黨猶有真choe7需要做e5代誌。Ti7六月二十五日介紹台北、高雄市長候選人e5時，有人講che是m7是選總統e5戰頭陣？七月二十八日總統陳水扁beh正式擔任黨主席，張資政擔任秘書長，主要e5任務就是政黨之間kap朝野之間e5和解，為這塊土地e5民主拍拼。二零零四年m7-na7是民進黨是m7是繼續執政？陳總統是m7是繼續連任？Khah要緊是為著實行台灣民主e5主要課題來努力。
	一場精彩e5演講得著全場同鄉khia7--起-來拍phok8-a2，表示敬意，亦留hou7咱深思。一般人認為政黨輪替了後，就是目標已經達成，卻想be7到台灣雖然講是已經民主化，部份人士ma7猶koh無法度接受政黨輪替e5民主內涵。一向teh拍拼推動台灣民主化e5國外僑民，咱猶有未完成e5任務。除了繼續關心台灣e5民主發展以外，也ai3盡力ka7國外民主e5意義介紹hou7家己ti7台灣e5親友，堅定台灣人家己e5信念，chiah be7受著統派人士e5言論所困擾。
	這日下晡召開「加台會」理事會，由各地分會e5會長參加。阮會員就利用這段自由時間去chhit-tho5，感謝主辦單位設想週到，也有安排同鄉自願提供交通接送，對這次「加台會」好e5接待，實在無話講。
	Chhit-tho5轉--來，享受主辦單位所講e5『國宴』。雖然西餐服務好，但是因為事先無kap家己e5五臟講好，一時食--起-來be7習慣。咱是講實在話，請恁m7 thang因為按呢ka7這篇文章拍折。Chhit-tho5、食飽續--落koh有「台灣之夜」e5節目thang欣賞。特別是 David Lin趣味e5台語，娛樂性真koan5，但是咱若斟酌ka7聽，伊e5台語ma7是有teh進步。
	娛樂過後，koh得著一擺機會kap張俊雄資政開講–「未來願景」。伊對同鄉e5發問詳細解答，充滿樂觀kap自信。同鄉聽了真爽快，今暗將有一個好睏e5暗暝。
	三工e5『加台會』節目，內容精彩koh豐富，講員人人口才一流，留hou7人印象真深。只是天下無hit lo7不散e5筵席，tioh8-ai3接受閉幕典禮e5 hit個時陣。閉幕典禮由林美麗會長致詞，感謝大家e5參加kap支持以及工作人員e5合作。會中請三位同鄉分別用英、台、客三種語言宣讀大會聲明，這個hou7人難忘e5 2002年『加台會』年會就ti7 莊嚴e5氣氛中來結束。
	

 					「台文通訊」十週年慶祝暗會		春風

「台文通訊」出刊到taN，tu2-tu2好十週年。會tang3 kap加拿大台灣同鄉會年會作伙辦活動來慶祝，不但真理想，ma7會使講是真有意義e5代誌。這次e5合辦hou7整個e5節目koh khah豐富，ma7 hou7今年e5加台會年會增加台灣文化e5氣味。所以今年年會e5主題用「台灣文化e5再生」是非常適合。阮台文班為著配合今年e5節目，非常用心。想盡辦法邀請台文界e5熱心人士來主講。阮家己雖然班員無che7，ma7一個當作二個用，儘量beh ka7節目排出來。總是阮e5努力也無白了，不但演講e5部份內容豐富，暗會節目e5氣氛也不止a2好。
暗會e5時間是ti7頭一日（六月三十日）e5暗時七點。因為日時規日e5時間差不多是一場接一場e5論壇，參加e5人也攏真注心teh聽。到暗時a2，有一個暗會，ma7是真好e5消遣。所以大家精神放鬆，準備beh好好來欣賞這個暗會。
暗會開始，先請對台文非常熱心以及真有貢獻e5三位先生：黃聲宏醫師、陳柏壽牧師kap鄭良光先生致辭。另外，ma7利用ti7十週年慶祝暗會e5機會，頒獎hou7陳豐惠小姐kap胡長松先生，感謝in對母語台文推廣kap創作e5辛勞。以後台文e5發展真需要in繼續chhoa7頭。
續--落，輕鬆e5節目就隨時展開。四重唱是由男女八人，唱出hou7人懷念e5台語歌：「收酒矸」、「港都夜雨」。In e5歌聲實在真好，完全be7輸職業歌唱者，合聲非常sui2。聽講雖然in天生e5歌聲好，ma7是有用真che7時間練習。原來to7是按呢，才有法度達到這款水準。欣賞e5中間，不但hou7阮懷念早期e5作曲、作詞者。對著會tang3繼續保持流傳這koa2台灣文化e5遺產，阮ma7感覺非常安慰。
Giah8頭看在座e5觀眾，每一個人na2親像用去參加正式音樂會e5心情teh欣賞。節目結束e5時，大家才忽然間醒起來，phok-a2聲久久be7 soah。
當大家猶hou7優美e5歌聲包圍ti7身邊e5時，台a2頂已經出現一koa2古錐e5細漢gin2-a2，配合著竹管a2聲唸童謠「羞羞羞」、「點a2膠」、「白鴒鷥」。Che攏是咱細漢聽kah真熟e5物件，今a2日koh一擺chhoa7咱倒轉去四十年代e5情景。台文e5推廣將來ma7 ai3靠chia-e5小朋友來接手。
Tui3遠遠台灣邀請來e5陳豐惠小姐為咱獻唱三首歌：「故鄉e5田園」、「叫做台灣e5搖籃」、「永遠e5故鄉」。Hit種帶著鄉土味e5歌聲，只會tang3靠家己親耳聽，m7是用筆會得描寫出--來。伊時常唱台文作家陳明仁先生e5歌，in對台文e5推廣，確實奉獻不小。
阿香kap崇斌二人e5答嘴鼓（作者：陳明仁），雖然是看稿紙唸--e5，但是完全親像一般e5對話hiah自然，真有答嘴鼓e5口氣。上蓋趣味e5是當崇斌講了無對句e5時，阿香--a接be7落去，koh特別行oa2去提醒伊應該讀to2一句，hou7台a2腳e5觀眾愈koh khah好笑，原來台語e5答嘴鼓是chiah-nih-a2趣味。
這時hit八個人e5「四重唱」koh一擺出現。觀眾並無因為in koh表演感覺厭倦，反倒轉親像期待一個等真久e5朋友，熱情teh歡迎in。「孤戀花」kap「舊情綿綿」這二首名曲hou7這幾位高手唱--來，愈khah 表現出台語歌曲e5美妙。
歌唱配音樂咱所知一定是be7 bai2，但是用台語讀故事敢有啥物特別e5所在？恁敢beh知唸小說「歸仁阿媽」e5效果？因為作者陳雷先生故事寫kah真好，而且唸e5人用聲音e5速度，緊、慢kap輕重同時配著優美e5音樂，hou7觀眾e5感情跟toe3故事e5情節，起起落落。事後，我聽人講，in聽了真感動。照文章讀故事，竟然有這款吸引人e5效果，實在hou7我m7敢相信，太奇妙lah！
「好酒沈甕底」，最後一個節目台語劇「厝邊隔壁」。Che是經過十外個人，投入真che7時間排練出--來e5。猶原採用陳雷老師所寫e5劇本。故事內容雖然簡單，但是每幕攏有對人生發生啟示e5作用。如果大家注意看，就會發現台a2頂所佈置e5佈景，非常幽雅。He m7是chhin3-chhin3 chhai2-chhai2做--e5，是利用關係請一位藝術家特別製作--e5。
總講一句，規齣劇每一位演員攏真拍拚扮演家己e5角色，演好演bai2，請一邊（因為我phaiN2勢講），上要緊是請大家繼續ka7阮支持kap鼓勵。
最後作者、導演kap所有e5演員向觀眾謝幕。這時有聽著「Formosa 頌」e5琴聲。台a2頂e5人kap台a2腳e5觀眾作伙合唱。台灣人e5感情，台灣人e5相疼借著歌聲ti7 hia互相交流。時間無早，節目也beh結束，一個輕鬆、溫暖e5暗暝將會留hou7每一個人美好e5回憶。

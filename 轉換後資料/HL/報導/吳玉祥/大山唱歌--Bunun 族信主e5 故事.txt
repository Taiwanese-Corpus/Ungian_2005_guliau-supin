大山唱歌--Bunun 族信主e5 故事
亞當e5 族ti7 台灣
台灣第一懸e5 玉山（13,000 尺）e5 附近較低e5 所在有真濟無開化e5 人企起ti7 hia。In 家己叫in 做「Bunun 」若照希伯來e5 話就是亞當，hit e5 意思就是人。真心適in e5 查某人濟濟號名做夏娃。
In tui3 甚mih所在來，tui3 甚mih時才有，無人知，只有上帝知。Ti7 100 年前因為人口增加就搬徙一部份，有--e5 到東部，有--e5 到高雄e5 山地企起。
  雖然世界到極文明，進步到原子e5 時代，但是chiah-e5 人親像teh 睏，定定tiam3 ti7 亞當原始e5 時代，原始e5 生活。In 無智識、無家己e5 字、無穿褲，親像亞當穿精牲e5 皮。In e5 道德腐敗、衛生bai2、散hiong、酒醉、病疼、la-sam，實在到極e5 可憐。
  Iau2-ku2 in 真勇敢，ai3 thai5 人e5 頭殼。Ti7 交戰e5 時因為ai3 分別家己，所以較早in e5 青年著kha3 嘴內e5 kak齒hiat-kak8 。In 雖然憨，iau2-ku2 家己會鑄銃 ，也會製造銃藥。因為an2-ni 山頂e5 猛獸驚in，別族e5 人也攏驚in 。所以後--來日本e5 政府用鐵線牽ti7 山腳，放電氣ti7 hia，來禁in 落山來thai5 人。
驚鬼e5 民族
  Bunun 族雖然比第一猛e5 野獸較猛，m7 驚人，iau2-ku2 比第一無膽e5 老鼠較驚鬼。照in 想，所有e5 病疼kap災厄攏是tui3 鬼來。In m7 知有疼痛、保護人e5 神，只有知會害人e5 鬼來驚惶，實在真不幸。In 常常看著鬼，抑是hou7 鬼chhoa7 去山--nih 行無路。無幾年前，ti7 Li2-lang7 e5 附近也有1個派出所e5 工役因為鬼來kap伊睏，因為驚了過頭，無幾日就死--去。若有人抑是精牲生畸形e5 就講「minpaka-liba 」…怪物，真驚就ka7 伊害死。所以ti7 Bunun族m7-bat 看見有雙生、12指抑是khih 嘴hit 款的人活teh ，攏出世就ka7 伊害死。若有人去別位轉--來e5 時，因為驚鬼toe3 伊轉--去，伊就ti7 路頭唸咒講：
「Xao，mosoxaisa moto xahito，Kato malavi madami，maxanso kamin，munsaina doma，sopaxtiti nakaonun，xo xo」
Hit 個意思是講：
「Oeh，lin2 chiah e5 鬼著轉--去，m7-thang te3 阮來，因為阮真臭，著去chhe7 別人較有thang 食，huhhuh。」
照in 土想，鬼是親像人無ai3 就近la-sam e5 人，驚臭味e5 人。這款e5 迷信hou7 Bunun 族成做ai3 la-sam e5 習慣。In tui3 出世到死m7-bat 洗身軀。日本e5 警察beh 改良這款e5 習慣bat 強制掠in 來派出所，為著in tiau-kang 起e5 浴場，ti7 hia ka7 in 抹雪文，ka7 in 洗身軀。In e5 衫也罕得洗。所以照頂面in tui3 鬼所講in e5 身軀實在真臭。幾若擺我有看台灣人chham Bunun相kap坐teh 禮拜，但是因為臭味台灣人就擋boe7 tiau5 就走出去外面。信徒iau2-ku2 an2-ni，無信e5 人是boe7-tang3 倚。
咱知狗是真精e5 精牲，會看人若穿好e5 衫就m7 敢pui7 。為著Bunun e5 衫la-sam、破，頭毛長koh sam3,雖然ti7 日時in 來街路狗也看輕來pui7 in，囡仔看著in 真驚就走。
起先我m7 知Bunun e5 厝--nih 有bak8 蝨kap ka蚤。有一擺我去tiam3 ti7 鄉長e5厝過暝。到半暝身軀chiuN7 起來點火一下看，bak8 蝨親像kau2蟻hiah 濟，差不多幾若百隻，tui3 an2-ni hit 暗攏無睏。隔早起鄉長有講，in 用 e5 tatami就是日本人光復e5 時beh 轉去e5 時hou7 伊，an2-ni 幾若年in 無曝日，所以生thoaN3 hiah 濟。Tui3 hit 時起我若beh 去番社，定著有toa3 DDT 。
In 食飯是用湯匙直接tui3 鼎khat ，ia7 湯匙m7-bat 洗，公家用，所以肺病e5 人有80% 。Tui3 in 男女間e5 無清氣，koh hou7 in e5 性病真濟。Tui3 an2-ni hou7 in e5 婦人人大半boe7 生子。An2-ni 肺病hou7 in 無老人，性病hou7 in 無細子，所以Bunun族e5 人口這30年以來定定是18,000人。
THAU2放E5 禧年
Ti7 路加 8: 27 有記載，ti7 Kek-lah8-sim 有1人犯著鬼，通日tiam3 ti7 死人所tiam3 e5 墓壙空也m7知家己是la-sam 可憐。 照原文看，伊是hou7 la-sam e5 靈（鬼）pe2-pak8。An2-ni chiah-e5 可憐e5 Bunun 族m7是in ai3 la-sam，實在是hou7 la-sam e5 鬼掠去，ai3 in e5 靈魂肉體攏滅無。In e5 死人ti7早時攏是tai5 ti7 厝內 e5 塗底（後--來日本人有禁），an2-ni 是kap死人tiam3 像所在，in e5 厝內也hou7 煮飯e5 火，薰到烏烏臭臭，也無開玻璃窗，所以暗暗親像空內。
雖然耶穌e5 學生有坐船過海來beh 救--in，但是魔鬼有借日本政府e5力禁止福音e5 使者去thau2放--in，beh hou7 in 久長做魔鬼kap in 日本人e5 奴才。
Iau2-ku2 上帝也無boe7 記得伊e5 百姓ti7 奴才e5 苦境。伊ti7  定著e5 時會拯救--in。 Ti7舊約利未記 25: 10 有講：「 Lin2 著用第 50 年做聖，ti7 遍地ka7 一切企起e5 百姓宣布自由，這年beh 做lin2 歡喜e5 年。主後 1945 年，就是日本thai5 輸e5 年，這年就是日本管台灣e5 第 50 年，亦是台灣e5 平地、山地受thau2放e5 禧年。因為台灣e5光復m7-na7 hou7 台灣人得著政治e5 thau2放，特別山地人有得著宗教e5 自由。
Ti7 第二次e5 大戰中，基督e5 福音ti7暗靜 e5 中間已經有傳到Ami 族kap Tayal 族。雖然有受日本警察真大e5 壓迫，iau2-ku2 親像初代e5 教會受羅馬帝國e5 壓迫，iau2-ku2 信徒漸漸加添，到台灣光復e5 時in 山地人公然認基督--e5 已經有 4,000 以上。但是到這時Bunun 族iau2 be7 有機會thang 聽福音。
光復了ti7 1946 年孫雅各牧師（Rev. James Dickson）有tui3 美國轉來台灣看教會，有看見Tayal kap Ami 族ti7無扑算e5 中間已經有hiah 濟信徒，hou7 伊tui3 山地e5 傳教囥真大e5 向望。特別有1項hou7 伊大歡喜e5 消息。就是伊到東部懸山e5 時，有1個Bunun e5頭目chhoa7 1陣 e5 Bunun 族青年tiau-kang tui3 真遠e5 山地來歡迎伊，續講，in e5 囡仔hou7 日本軍召去南洋做兵，後--來日本輸，有hou7 美國兵掠去。Ti7 以前日本人有tui3 in 宣傳美國e5 歹話講：「美國人真歹，若hou7 in 掠去e5人m7-na7 會hou7 in thai5死，也續會hou7 in 食肉。」所以hit 個青年真驚，扑算穩當死，若是美國人m7-na7 無苦楚in 反轉真好款待伊，煞用好e5 衫，好e5 食物hou7伊。醫生有包伊e5 傷嘴tui3 伊真親切。到beh 轉--來e5 時也有真濟物hou7 伊。伊轉來家己e5 所在有將這個消息講hou7 in 聽。所以頭目有講伊tui3 美國真感謝，知基督教真好，若是有派人來傳，in 攏beh 信基督。
孫牧師聽見這個要求，koh hou7 伊tui3山地e5 傳教加添熱心e5 火。伊無偌久有koh 轉去將這個山地e5 好消息播hou7母會e5 兄弟知，ti7 1947 年koh再轉來台灣e5 時有囥真大e5 計畫 beh tui3 全台灣e5 山地傳教。有一日伊有叫1個台灣人e5 牧師去伊e5 厝，有將台灣e5 地圖hou7 伊看山地，講起伊e5 計畫 hou7 伊聽。也有tui3 伊講hit 個Bunun e5 頭目e5 話hou7 伊聽。最後有叫伊著趕緊去Bunun 族傳基督e5 福音。伊聽了心也親像火teh 著，就即時約束beh 去。
Ti7 1947 年e5 年尾hit 個牧師就kap家族坐船去花蓮港。因為大e5 風颱hit時東部e5 鐵路攏歹，伊kap家族就行路幾若日到關山e5 所在。Hit時ti7關山有1個信主e5 醫生黃應添先生已經有tui3 Bunun teh 佈道，伊起先光復後有做山地e5 指導員，hit 時伊也bat 到山地佈道，後--來koh 轉來做醫生ti7 家己e5 病院內也有設拜堂，逐禮拜日有聚集Bunun 族來禮拜。來hia 禮拜e5 囡仔有分餅hou7 in，大人無ka7 in 提藥錢。Tui3 an2-ni 牧師就ti7 hia 開始工作，後--來就到山地佈道。
頭1擺in 聽牧師講道理e5 時，in攏真歡喜。In e5 心是親像囡仔真單純。咱較濟e5 人看福音是做信仰，若是in 看做一種要緊e5 智識。牧師ka7 in 講：「天地是上帝創造e5 ，咱e5 始祖是亞當。In 講這個事in前m7-bat 想著，也無人bat 報in 知。」有1擺ti7 這所在牧師講道理了e5 時，in中間有幾若個青年叫伊著koh 講一擺，in 就提鉛筆將要緊e5 所在攏寫--起來，是講驚了boe7記得。牧師到逐所在攏是講3 暗e5 道理hou7 in聽。到路尾暗問in ai3 信抑無？In 攏舉手講 ai3 信，an2-ni hou7 牧師想山地e5 傳教是真快e5 事。
總--是第2擺牧師koh 去逐所在e5時，有發見著前所ia7福音e5 種子攏hou7 鳥食去。因為ti7 山地企起e5 台灣人ti7 佈道了就tui3 in 講：「基督教若是有影好，阮就已經信了，無講留到這久才hou7 lin2 信著。Lin2 去平地也thang看無甚mih人 teh 信，只有淡薄 e5 憨人才hou7 in 騙去信。」Koh in e5 老人也起來反對講咱著照祖公流傳來e5 教示。Tui3 an2-ni 雖然有人ai3 信也hou7團體e5 力壓迫m7敢續接來信。所有去傳e5 只有一所在續接信，其餘e5攏真反對。
Tui3 這個經驗牧師才想著主耶穌e5 話。Lin2 所入e5 厝著toa3 ti7 hia，直到離開hit 個地方e5 時。Hit 個意思kiam2 m7是叫咱著ti7 hit個所在做工到成功才thang 換去別位--mah？Tui3 chit-tiap8 起牧師傳道e5 方針就是漸進，就是這所在成功了才有換到別所在，m7免有phang7 thang hou7 魔鬼來入。
BUNUN 族文字E5 故事
Bunun 族e5 人m7-na7 想in 是真正e5人，koh 也講in ti7 早時也有in e5 文字，也無輸文明人。今in e5 字tui3 ta2落去，in 有講真心適e5 故事：－－－    
「古早bat 有1尾大蛇so5 來阮e5 溪頭chah8 ti7 溪水，致到溪水漸漸tiN7。若是hit時阮tiam3-ti7 溪尾e5 人煞攏無水thang 食。Hit時有1隻大隻毛蟹來，看著an2-ni 真受氣，就用伊e5 腳e5剪刀ka7 剪hit尾蛇hou7 伊斷。Tui3 an2-ni 所有積聚ti7 溪頭tiN滿滿e5 水就1時，流來下面成做大水。為著an2-ni 阮e5厝kap物攏流去，阮e5 字也流去。Tui3這時起阮就無字。」
山地e5 人雖然bat 日本字，iau2-ku2 所bat 是淺淺，日本話e5 聖經in bat 無一半。所以光復後山地宣道會長孫牧師有計畫 beh hou7 山地人有in 家己e5話e5 聖經。咱所派ti7 Bunun e5 牧師也有學in e5 話，有用19字e5 羅馬字來做Bunun e5字母。到1949 年e5 春天有印一本Bunun e5 字母。Ti7 這本e5 內底也有印簡單e5 教理kap 10條誡。
時就是ti7 1949 年e5 春天。咱有tui3 玉里卓溪鄉e5 鄉長講起基督教e5道理kap Bunun e5 字hou7 伊聽。伊聽了真歡喜就隨時答應講：「An2-ni 真好，來開講習會e5 事我真贊成，我beh tui3 逐個番社派代表來講習。」果然ti7 玉里教會hit日有男女青年12 人來赴。
「咱ti7 古早hou7 大水流去e5 字這pang 基督教e5 先生有koh 教咱。也有教示咱天e5 神創造萬物kap咱人e5 故事，攏是咱所m7-bat 聽真好e5 事。」Ko2-hong e5 村長來赴講習會2 日，隨時有轉去家己e5 番社報好e5 消息。過早起就koh 來赴，到透尾真致意來聽。 
In 起先e5 意思是ai3 學字，但是咱有用創世記e5 故事kap耶穌e5 來歷講hou7 in聽。Teh 講e5 時咱有用聖經kap尪仔圖hou7 in 看。真心適in e5 話「像」kap「圖」是用像款e5 字「xalingo 」這句話。An2-ni thang 知in 看聖經e5 圖tu2-tu2是親像看寫真e5 款。所以in 聽e5 故事有深深tiau5-ti7 in e5 頭殼。Tui3這tiap8 起咱ti7 山地講道理較常有用尪仔圖。因為in是親像囡仔ai3 看sui2 e5 尪仔，koh也較會記得咱e5 所講，像時in較boe7 想你所講e5 是空空e5 話。
講習會e5 中間咱也有教in 真濟in e5 話e5 聖詩。Ti7 音樂e5 時間以外ti7 開始抑是歇睏，抑是咱chhoa7 in 禮拜e5 時常常有吟詩，這個也真大幫贊in e5 信仰。
An2-ni 教會e5 路尾日決心會e5 時in 有講起先in 是kan-ta 想ai3 來學in e5 字，到今真知基督e5 道理是真好，beh 救in e5人，beh chhoa7 in 行ti7 真正e5 路。所以in攏有決心beh 轉去報這款e5 好消息hou7 in e5 人聽。
Koh 無真久，咱也有用in e5 話印這本挪亞大水e5 故事，來指明in 大水e5 故事有m7著。到1951 年咱e5 Bunun話e5 馬太福音傳也已經tui3 香港e5 聖經公會出版。Ti7 1952 年5 月咱也koh tui3 台南公報社出版in e5 聖詩共有108首。咱也向望koh 無幾年，in 有thang 用in e5 話讀新約全部e5 聖經。
Bunun e5 字，幫贊in e5 生活真大。In m7-na7 tui3 che thang 讀冊，也thang 寫批kap記數。以前因為ai3 講一句話，有時行3日e5 路，現在信主e5 人攏是用羅馬字e5 批teh 溝通。有一擺郵局e5 人提羅馬字e5 批去信義鄉公所問收信e5 人tiam3 ti7 ta2落？In 頭擺看著這號 e5 批隨時就講：「這款英國字番仔thai2 會曉讀？」後--來叫hit人來問，看伊會讀e5 時逐家大gong5-ngiah8 。
聖神E5 火燒山地
你bat 看見火燒山--無？Ti7 烏暗e5 暝時tui3 遠e5 所在咱bat 看見山頂歸遍teh 著e5 火。起先是1所在，後--來火家己燒到別位，一tiap8仔久就滿山攏是火。聖神ti7 山地做工tu2-tu2親像an2-ni。特別ti7 這個烏暗m7信e5 時代咱tui3遠遠e5 平地來看聖神e5 火ti7 山頂teh 著e5 款式，boe7免得 hou7 咱e5 心會感覺燒。
  Ti7 1949 年春天ti7 玉里開e5 聖經講習會確實有真大e5 效果。來赴會12 個 Bunun e5 青年有受大e5 感激，囥大e5 向望ti7 in e5 心內散會。Hit時in e5 信仰已經有聖神e5 火teh 著，親像5 旬節hit時e5 學生，in e5 心若無干證道理就擋boe7-tiau5。Ti7 講習會煞hit 暗，in 中間3 人就去清水做見證，講起in ti7 玉里所得著e5道理。
  來赴講習會e5 人第一出著 e5 就是Kou2-hong e5 村長Taliban。伊轉去了後ti7 1年後有引chhoa7 70 人來信主，koh有起Bunun 頭一間e5 拜堂。獻堂式e5時真盛況，孫牧師tiau-kang tui3 台北來赴式。In 逐家也真歡喜，thai5豬辦桌來請平地山地約有200 人e5 兄弟。Koh 也搭棚 ti7 外口，跳舞kap做戲，來表現in e5 歡喜。
  以外來赴講習會e5 人轉--去也攏有做真好e5 工ti7 家己e5 番社。2 年後ti7崙天、 Takimi、清水也有起拜堂。卓溪有70 人e5 聚會ti7 玉里e5 拜堂，崙山也有60 人e5 聚會ti7 Taiyal e5 拜堂。Chiah e5 Bunun e5 信徒有e5 有去別e5 番社做見證，到1952 年卓溪鄉e5 中平kap Ban-li2 鄉e5 馬遠也有起拜堂。
相 CHIN 天國
  Ti7 1951 年e5 年尾，tui3 東部有2個青年行3 日e5 路盤山peh嶺到新高山腳第一懸e5 東埔e5 番社。In e5 名是Topas kap Laong。In 有toa3 大幅 e5 尪仔圖，照這個來講舊約kap耶穌e5 故事hou7 Bunun 聽。也有教in Bunun e5 羅馬字kap聖詩。Chiah e5 攏是in tui3古早到現今攏m7-bat 聽、m7-bat 看著e5 新e5 代誌。Hit 暗e5 聚會有300 人。In tui3暗頭就聚集，那唱聖詩那看尪仔圖聽道理kap學字。因為逐項攏是新--e5,所以會眾攏boe7 sian7,講e5 人koh較是an2-ni。到雞啼e5 時in 才知已經真晏。Hit時Topas 講：「今著歇睏，驚了傷暗會影響lin2 明仔日e5 工。」
  「Boe7,boe7,阮攏boe7 ai3睏，著koh 教阮，阮m7 四散，明仔再e5 代誌無要緊。」
  「阮iau2 beh ti7 chia 兩暗，m7是無機會，所以著hou7 阮歇睏。」
  「到明仔暗siuN久」，有幾若人大聲講：「著體貼阮行路真sian7。著hou7阮歇睏到明仔早起才koh 講。」
  Tui3 an2-ni 會眾才甘願散。到隔早起早早就真濟koh 聚集來beh聽。親像an2-ni e5 熱心in 聽2 日3暗就攏決心beh 信主。
  In 中間1個50 歲e5 婦人人名叫Oli ，聽著講咱人e5 罪kap耶穌e5 拯救，受真大e5 感激。伊tui3 少年就常常到平地kap台灣人做歹，所以台灣話真gau5 講。伊受赦免第一濟所以第一疼主，iau2 1、2個先生toa3 ti7 伊e5厝，真好款待--in 。
  Tui3 chia 離3點鐘e5 路e5 別所在叫Bong7-hiong e5 村長有聽著這個消息，ti7 第3 日就派人來迎接Topas kap Laong。Hit 暗ti7 hia 有200 人來聽 in e5 教示。到天beh 光雞啼e5 時兩個先生有想beh歇睏，若是村長kap老人攏m7 hou7 in歇。In 兩人看見200 人e5 熱心，姑不chiong koh 續接講道理到天光。
當時信義鄉e5 逐所在已經學台灣人拜公媽牌。隔日村長Kulisima tui3 in 講：「Cha暝阮有聽lin2 教示真神e5 道理，今已經知阮tui3 平地人學e5 pang e5 神是m7著--e5 。今你看pang仔e5 神ti7 chia，請lin2 ka7 我提hiat-kak8。」
Tui3 an2-ni Laong 就出手提hit-te3 公媽牌行到較遠竹pho7 e5 所在hiat ti7 hia。有一個老人tui3 人講 an2-ni 做Laong e5 腹肚的確會疼。總--是看Laong攏無an2-choaN2 就講：「實在有真e5 神teh保護in 。」Tui3 an2-ni hit 村全部得著救。
Ti7 較低e5 所在，大約1點鐘e5路 e5 Kiu2-bi2 e5 人也有聽見好e5 消息，知影第3 日beh 去in e5 所在，就早早派幾若個青年來迎接in兩人。若是Bong7-hiong e5 Bunun 女子青年幾若人聽見in e5 先生，人beh chhoa7--去就趕緊走--去，提先生e5 行李去藏ti7 別位。Tui3 an2-ni 兩爿teh 相chiN 天國。（馬太11:12）
In koh ti7 Kiu2-bi2 、信義、Sin-hiong、Hong-kong、chiah e5 所在親像an2-ni 播傳拯救e5 福音。
逐位有200 人e5 聚會，逐暗若無雞啼無thang 睏。宣道師若beh 去別所在e5 時，定著有幾若人toe3 in 去別位koh 聽in e5 教示。
  In ti7 Hong-kong (Toyoka) e5 時有1個Bunun e5大人名叫 Laong 聚集眾人來派出所聽道理。伊聽道理了後有問宣道師講：「以前咱e5 祖公有ka7 咱講人是tui3 細細e5 虫來變，有--e5 講是ka蚤來變，an2-ni 咱人真無價值。今有聽你講是上帝創造，是伊e5 子，我e5 心真歡喜。總--是你所講e5 m7-知是真實抑m7是？是你家己想e5 抑是歷史e5 冊有寫？」Hit時宣道師就用創世記hou7 伊看。伊真歡喜，就信in e5 嘴所出逐句e5話。Hit-暗in m7肯hou7 宣道師睏，聽道理到天光。到beh 四散e5 時，頭人Tiban就講：「今阮決定beh 服事上帝，tui3明仔日起就beh 起拜堂，到lin2 去別位koh 轉來chia 就會好。」果然in tui3 隔日就去chho3 樹仔來起拜堂。這個成做西部頭一間Bunun e5 拜堂。
In 兩人koh 落較低e5 所在，Lai7-hm5-pou e5 番社。Ti7 hia 猶原受像款e5 歡迎。隔日因為in 20 日久無暝無日過頭做工e5 關係Topas 已經peh boe7 起--來。伊e5 身軀真燒那滾水，全身攏疼。In有人就去叫醫生，但是醫生去別位著幾若日才會 轉--來。In 真煩惱驚了先生會死，想到無法度就去叫in e5童乩來beh 趕鬼。童乩來e5 時就叫Topas 起--來，beh ka7 伊趕鬼。Topas 著一驚，就ka7 in 講咱無信這款，著祈禱天父。伊大聲祈禱就koh 睏。到hit 暗伊e5 熱攏退，koh 企ti7 眾人e5 面前講道理。眾人大gong5-ngiah8 講：「真正神有幫贊伊。」親像抹大拉 e5 馬利亞toe3 主，有一個婦人人tui3 信義toe3 in 來e5 Obao 看見這個神蹟就轉去眾所傳道理e5 逐個鄉社報告這個事，hou7 眾人e5 信心加添一倍e5 熱。
當時Bunun 族e5 耶路撒冷Kou2-hong 教會有聽見聖神有大搖動，信義鄉e5人就koh兩個人趕緊去beh 幫贊傳道理e5 工。1個就是Bunun e5 保羅，名Taliban，koh 1個就是Talima。這兩個論信仰kap能力是贏過前e5 人幾若倍。流傳是ti7 這族第一雄辯，Talima是聖經第一知，所以in 兩人hou7 人歡迎親像天使。In 到Lai7-hm5-pou 無幾日就消息傳到逐個鄉社。Tui3 逐個所在就派人來請，若無來請e5 所在in 就無thang去。有一擺tui3 Langlun 有派代表來Lai7-hm5-pou e5 所在，到e5 時真受氣罵hia e5 Bunun 講：「Lin2 真歹心，有好e5 物囥密驚人知，tui3 Kou2-hong 來e5先生定定囥ti7 lin2 chia 教示也無報阮知。」親像an2-ni in 常常相chiN ai3 請先生。Tui3 in 去hia 做工了後ti7 Langlun 有得著500 人、ti7 Isingan 有得著300 人Tam-adoan 有400 人、Walabi 也有200 名信主。逐所在前有信--e5,信仰那堅固，信--e5 人也那加添。
聖經講習會
到現在Bunun 族有5,000 個信徒大部份是tui3 in 平信徒e5 干證得--著e5。到今ti7 in 中間iau2-be7 有1個聖經學校e5 畢業生。In e5 道理thang講攏是tui3 幾若擺e5 聖經講習會得--著e5。
  In 平信徒雖然ai3 做干證，但是in聖經e5 智識無夠，所bat e5 無偌濟。In ti7教會是較熱心e5 人做主理chhoa7 in禮拜。因為an2-ni 無偌久就無材料thang講 ti7 in e5 教會。In 也boe7曉看音樂e5譜，所以in 所tui3 人學e5 聖詩有限，beh教別人e5 時常常也會m7著去。咱驚了in e5 教理kap聖詩有無四正，所以tui3講習會e5 法度來指導逐教會e5 指導者kap要緊e5 人。
  Ti7 1949 年4 月ti7 玉里開Bunun 頭一擺e5 講習會以後ti7 東部也有開幾若擺，ti7 信義鄉ti7 1952 年3 月開頭擺以後ti7 8 月也有koh 得著Anderson 牧師有幫贊koh 開第2擺。Tui3 an2-ni in e5 信仰漸漸堅固。
  Ti7 1952 年熱天ti7 埔里也有南部宣道會主推，為著中部Bunun 一月日久e5 講習會。
  Chiah e5 來赴e5 人是代表in e5 教會來，所以真認真來聽，攏寫in 所聽e5起來beh 提--轉去。若是學新e5 歌驚了boe7記得就直直唱到暗時倒teh 睏才煞。雖然是時間外歇睏e5 時in 也無歇teh 唱ti7 厝內。
  An2-ni 講習會是親像teh 煮chhe-chhau，tui3 聖經取材料，in 代先食，後--來in thang 轉去koh 煮hou7 別人食。所以in 常常teh 等，有真濟常常問甚mih時有beh koh 開。
迫害kap美談
  Bunun e5 中間tiam3-ti7 台東kap高雄 e5 Bubu-kun 族智識較低，迷信較重。日本e5 大人用強制有廢除in 真濟e5 迷信，若是光復了有1個名叫Talum 起來koh 興起in e5 迷信。伊是tiam3-ti7 Nga2-ni鄉e5 深山e5 所在。
  伊平時貧憚，hou7 人看輕。有1擺伊有跳水beh 自殺，無死，3日後koh轉--來。伊ka7 人講伊有死3 日復活，伊e5 靈魂有到天頂。Hit時月e5 神有叫伊koh 轉來世間，叫伊著ka7 Bunun 講著koh 復興早時e5 迷信，才會好收成koh 平安。伊koh 講：「月是我e5 朋友，我thang 用靈魂kap伊溝通。所以世間逐項事我攏知。」
  伊知早時e5 迷信，就koh 鼓舞舊 e5 khian3-sng2。Ka7 人講世間e5 末日地會變水，若信伊e5 人boe7 死。Ka7 人判斷運命。有病人hou7 伊看就ka7 伊講：伊e5 病是有鬼tiam3 ti7 厝--nih 抑是衫--nih，tui3 an2-ni 叫人著拆厝，叫人提衫去囥ti7 山頂3 日…… 。
  Tui3 這款e5 迷惑ti7 台東kap高雄 e5 Bunun 攏信伊e5 話。這個人出現了後咱才去傳，所以有真濟e5 迫害ti7 這方面有生出。真濟老人信in若廢除迷信就會tu2著災厄、會歹收冬、無thang 食。Tui3 ti7 an2-ni in 迷信較重e5 人看基督教是做in e5 對敵。
  咱起先ti7 台東縣e5 幾若所在傳道理，雖然有真濟少年人ai3 信，但是為著in e5 老人反對就無法度thang koh 繼續。
  Ti7 Bokdab e5 所在咱有4 戶e5 信徒逐暗受in tim3 石頭致到boe7-thang tiam3 ti7 hia。後--來得著1個信徒e5 醫生黃--先-生e5幫贊hou7 in 徙來Li2-lang7 作田。
  咱為著ai3 hou7 迷信e5 頭目Talum Kabiad悔改，ti7 1951 年e5 年尾有宣道師 Talima kap Taxai 也有去Nga2-ni 鄉。Ti7 hia 果然 Talum 有流目屎反悔認伊前e5 罪，有迷惑人e5 m7著。但是伊會thang 出來做干證是真有力，總--是伊e5 某真反對。又koh 番社e5 人也來講伊若是beh 信基督教，前伊tui3 in 提--去e5 雞、豬、kap錢，攏著還in，An2-ni 伊無法度thang 振動。
  咱也ti7 高雄Ma-nga2鄉有傳道理也有得著，真好e5 成績，有全鄉3 分2以上e5 人已經信道理，ti7 Takano 也已經起拜堂。但是ti7 hia 有一個掌權 e5 非常反對道理，用種種e5 阻擋m7 hou7咱koh 入山續接做工，但是in 家己有企在。
  Ti7 迫害e5 中間有1項hou7 咱第一感動e5 故事；就是ti7 1952 年e5 熱天，有一暗張Seng5-chong 牧師去信義鄉 e5 Lai7-hm5-pou 做幻燈，做耶穌e5 來歷。Hit 暗信徒e5 子兒也真濟去看。這所在國民學校e5 校長tui3 前就阻擋囡仔m7-thang 去教會。幾若擺囡仔因為來教會就hou7 伊扑。所以hit暗來看幻燈e5 囡仔攏有覺悟beh 受鞭扑。若是隔早起hit 中間有幾若個大漢e5 就參詳講：「先生若有問幾個有去看幻燈，咱著擔這個罪，m7-thang hou7 細漢--e5 受扑。」果然ti7 隔早起學校長問e5 時，幾若個大漢e5 擔in 所有去看e5 囡仔e5罪，受非常重e5 刑罰。Hou7 學校長用腳lam3、用棍仔摃致到倒ti7 地--nih 。親像這款無罪koh 軟弱e5 小羊hou7雄惡e5 豺狼teh 吞咬 boe7 免tit hou7 咱e5 心真酸。
  Thang 講無論逐所在，無論甚mih時beh 信主e5 人攏著覺悟受迫害。In Bunun 族起先beh 信e5 也是有這款e5 覺悟，起先逐所在也有濟少 e5 迫害。但是到現在迫害有漸漸減少。
  山地e5 信徒tui3 教會e5 聚會較熱心，常常較過頭ti7 學校e5 夜學。學校是beh 教示in bat 國語，逐暗有記出席，但是教會無記出席，也無發甚mih，iau2-ku2 in 較熱心ti7 教會。致到有e5 先生真無歡喜，有時報告m7 好e5 事。咱盡所會叫in 著順趁政府e5 命令，熱心學國語，iau2-ku2 山地e5 信徒也是較ai3 唱聖詩kap讀聖經。Che m7是咱無指導in kap政府協力，是因為國語是較深in 家己e5 話e5 歌kap字。
  有一擺有1個青年teh 讀聖經，tu2-tng7 有一個先生來看著羅馬字就受氣tui3 伊講：「你teh 讀羅馬字boe7用得，你做中國人怎樣讀外國e5 字？」Hit時hit 個信徒就應伊講：「Che m7是羅馬國e5 字，是Bunun e5 字。我m7-bat 去到羅馬，thai2 有hiah gau5 會bat 羅馬e5 字。這個字不過是阮講話e5 記號na7-tiaN7。你看，狗to 會曉放尿做記號ti7 伊所行過e5 路，thang會記得伊e5 路，咱kiam2比精牲較憨boe7會做記號ti7 咱所講過e5 話mah？精牲to 無人阻擋伊做記號，咱kiam2比伊較無自由mah ？」Tui3 an2-ni hit-個先生無thang koh 講一句話就走去。
  這個應答實在真通，m7是tui3 人教--e5 ，是tui3 頂懸e5 聲。主耶穌bat 講：「所著講e5 ti7 hit時beh 賞賜你。（馬太10：19）伊所講e5 實在是真理。親像「1、2、3 」這款e5 數字，雖然起源是ti7 阿拉伯，「壹、貳、參」才是中國出產e5 數字， iau2-ku2 全世界攏用1、2、3做數學e5 記號，咱中國也是有用，無人講是外國e5字，致到m7用。
BUNUN E5 保羅流傳
  Ti7 3 年前Taliban 是做Kou2-hong e5 村長。Taliban 這個名e5 意思是siok8貨（m7著時生）e5 果子，是細粒koh bai2 e5 果子。因為伊是路尾e5 子，身軀真細，tui3 出世就常常病，所以伊e5 老父就ka7 伊號名叫Taliban。這個名是真奇怪e5 名，ti7 Bunun 族只有兩個na7-tiaN7。雖然老父kap兄弟看伊是飼boe7 活，看伊無路用，iau2-ku2 上帝有hou7 至微細e5 芥菜子成做大欉樹，hou7 Bunun 族來歇ti7 伊e5 蔭ng2。
  伊ti7 細漢e5 時父母就死。伊常常病，面黃黃，所以兄弟看伊無起，無疼痛--伊，外人koh 較是an2-ni 。Tui3 這款家庭e5 歹環境kap社會e5 冷淡hou7 細漢e5 Taliban 致到怨恨世間攏總e5 人。Tui3 自暴自棄青年e5 Taliban 成做m7-驚死、m7驚人e5 勇猛，幾若擺beh 舉刀thai5 人。
  成年以後伊e5 身體變做真勇。伊e5頭腦好koh gau5 講話koh 勇敢，日本e5 大人就揀伊做青年團長。這個時就是伊tui3 世間報冤仇e5 時，伊就出在伊e5 意思扑hiah e5 青年，所以人真驚伊親像鬼一樣。伊lim 酒也是第一濟，逐擺若無lim 到倒ti7 地上無放煞。
  Taliban kan-ta 生一個查某囡仔。有一擺lim 酒真醉，真ai3 睏，查某囡仔走倚來beh chhoe7 伊e5 老父，真歡喜大聲叫阿爸。Hit時照平常e5 款伊真受氣大聲講：「Bakayalo，」就用拳頭母cheng 查某囡仔e5 ka-chiah-phiaN ，就koh 倒teh 睏。Tui3 an2-ni查某囡仔就破病險險死，倒ti7 床--nih8 幾若年久，後--來變做khiau-ku。到現在已經18 歲，身軀因為破病koh khiau-ku 就定定4 尺懸。Tui3 這項事Taliban 反悔了感覺伊e5 罪真重，心真艱苦。
  伊正式有娶 3 個某，無正式--e5 m7知偌濟個。
  有1擺日本大人beh 食酒，就叫番社sui2 e5 查某囡仔來thin5 酒。Hit時青年e5 Taliban 企ti7 外面teh 掃塗腳，暫時歇睏teh 看內面e5 款式。大人有淡薄驚Taliban ，所以無ai3 伊ti7 hia 看，就提一塊肉beh hou7 伊食就講：「Lin2 Bunun 真la5-sam 驚人，阮teh beh 食酒所以m7 thang tiam3 hia 看，走去別位好--lah 。」Taliban 知大人e5 意思是beh 做甚mih，真受氣就講：「Kiam2 kan-ta Bunun lah-sap鬼（kitanai ），lin2 日本人ma7是lah-sap鬼。」「An2-choaN2 講日本人lah-sap鬼？bakayalo 」「燒火炭e5 日本人ma7是kitanai 。」Taliban 就koh 講，……「作田e5 日本人ma7是kitanai 。阮Bunun kitanai，抑你kap阮e5 女子sng2,續做歹，an2-ni li2 ma7是kitanai 。」
  Hit 時大人罵1句「bakayalo 」真大聲就peh--起來，就越去內底beh 舉刀。
  Hit 時iau2 1個大人就叫Taliban 著緊走，也一方面苦勸hit 個同僚m7-thang gia5刀，an2-ni 代誌就煞去。
  光復了眾人看見Taliban 真gau5,就揀伊做Kou2-hong 村長。伊聽見咱e5 講習會beh 教羅馬字，就代表hit 村來赴會，tui3 an2-ni 就hou7 主掠tiau5。伊來赴會e5 第2日就轉去家己e5 所在做見證。Ti7 路尾日就kap阮去清水做見證，an2-ni e5 款常常續接做主好e5 工ti7 逐所在。
  Tui3這時起伊e5 薰kap酒也改，性質也換新。伊現在e5 某比伊加6 歲koh 性質是真bai2 e5 人。以前有幾若擺冤家beh 離緣，到Taliban 反悔了後就m7-bat koh an2-ni 。起先伊e5 某無ai3 信主，iau2-ku2 tui3人講信基督教boe7 歹，因為伊e5 丈夫tui3 信主以後boe7 koh 扑伊，也boe7 koh 去開。
  等ti7 Kou2-hong 有設織布工場。有1擺男女e5 織工10外個無beh 聽 Taliban e5 話ai3 歇睏。Taliban 真無歡喜就叫in 來就講：「若是早前e5 我lin2 著hou7我扑，總--是我知因為我是歹人boe7 會hou7 lin2 尊敬，致到lin2 m7 聽我e5 話。An2-ni 我著刑罰家己。」就tui3 伊家己e5嘴phoe2 直直sian3。Hiah e5 女子面攏aN3 落低，m7 敢看，有e5 流目屎。Tui3 an2-ni in 就攏聽伊e5 話去做工，m7 敢貧憚。
  伊m7-na7 ti7 家己e5 所在鼓舞一間教會，到逐所在有引chhoa7 濟濟人歸主。Tui3伊生活e5 改變m7-na7 hou7 Bunun 族感動，就公務員也攏感心o-lo2 。Tui3 伊e5 真實e5 疼，伊e5 某雖然硬心到後--來也有受感動悔改信主。
信仰 E5 英雄 SIKAV
  「Lin2 真歹，阮無叫lin2 信基督教lin2 an2-choaN2 chu7-choan 去信。Lin2 kiam2 m7知che是美國人e5 宗教，所以阮攏無信。咱中國有咱家己e5 宗教。政府看lin2 散hiong，無ka7 lin2 khioh 稅金，若是lin2 反轉逐禮拜納hou7 教會，an2-ni lin2 會變散hiong。」講這款e5 話e5 人m7是無學問e5 山地人，就是teh 指導山地有勢力e5 人。伊到ti7 Tamadoan e5 所在看著教會hiah大間真gong5-ngiah8 ，就叫信徒來罵這款e5 話。Hit 時一個兄弟名Sikav，聽了心親像火teh 著，就進前好膽講：「阮tui3 信基督了後有改變生活，無koh lim 酒、無冤家、無偷提、無koh 姦淫。若是你今仔日叫阮著放sak 基督教就是ai3 阮koh再做歹。你做公務員講這款e5 話beh 阻擋阮宗教e5 自由，kiam2會用得？」Sikav e5 聲真大hou7 hit 個人真著驚e5 款。
  Hit 時幾若個姊妹驚了Sikav 會hou7 伊扑，就趕緊進前來chah8 ti7 伊e5 頭前。若是hit 個人m7 敢koh 講甚mih就走--轉去。
  有1擺伊去隔壁e5 鄉社Walabi 佈道。伊e5 手提一本Bunun e5 馬太福音傳tui3 眾人teh 干證道理。伊講：「上帝真疼咱Bunun，hou7 咱有這款e5 羅馬字，hou7 咱逐人讀伊e5 教示。前咱hou7人叫咱生番，今咱著出力學字，聽耶穌e5 教示，m7 thang 定定做番仔。」
  這個時是暗時。Sikav 是暗時目珠無看見（是夜盲症）。有1個大人企ti7伊e5 頭前teh 聽伊講話，伊無看見直直講。「你提che 英國e5 字teh 教人boe7用得，著煞。」大人an2-ni 講。
  「我用基督e5 道理教示人m7 thang 做歹，若是你做公務員beh 迫害宗教mah ？」Sikav e5 話真大聲（是生成e5 ）。若是hit  個大人看見an2-ni 無采工就轉去。
  Ti7 山地beh 佈道攏是著暗時。伊雖然是夜盲症，也無嫌行路艱苦，常常去別所在做見證引chhoa7 人。Ti7 Tamadoan e5 教會伊第一有聖神e5 力teh做眾人e5 模範。
新創造E5 人
悔改e5 生活
Ti7  信義鄉Langlun e5 所在有1個女子真歹性地koh ai3 行姦淫。伊e5 身軀真大khou、真有力，贏過查甫人。Ti7南投縣做女子hiat 鐵球第一名e5選手。冤家kap相扑ti7 hit 個所在也是第一出名，伊e5 查甫人kap外人攏驚伊。伊有受人引誘，有準備行李去藏ti7 山--nih，chhe7 機會beh te3 人走。
  Ti7 1952 年有一暗Taliban 有去hia 佈道。伊hit暗有講人e5 罪kap耶穌十字架e5 道理。這個女子聽了真感激，目屎直直流。到聚會煞e5 時，伊有去Taliban e5 所在講：「我是世間第一歹--e5 ，甚mih罪攏有犯著。An2-ni chiah 重e5 罪kiam2 會thang 得救？」
  「會，著信主耶穌，你就得著救。」Tui3 an2-ni 伊隨時信主改變伊e5 生活。Hit-暗伊轉--去隨時tui3 伊e5 丈夫認罪。隔日伊到冤家e5 人e5 所在，逐個ka7 in 認罪、流目屎求赦免。親像撒馬利亞e5 婦人人，tui3 這個歹e5 婦人人反悔，伊e5 所在e5 人攏真感心，全部有信主。自然伊e5 丈夫也tui3 伊e5 真實e5 悔改受感動來信主。
  伊也有去別e5 番社做干證，hou7 真濟人信主。
  親像這款e5 例以外真濟咱無beh koh 講。
禁酒e5 生活
  Bunun 族家己會做酒，政府特別有允准in 自由thang 做。In 無論好歹事攏是庄頭e5 人攏聚集來lim 酒，所以真chiap8 lim。Lim e5 時是用匏hia iuN2 來lim，m7是親像咱用au仔 hiah 少。An2-ni 逐擺攏著lim 到倒ti7 hia 睏才有放煞。Lim 酒hit項是1種 e5 快樂，koh再男女相kap lim 也是快樂，ti7 hit時也有做歹e5 機會。所以lim 酒是罪惡e5 頭。Tui3 起先咱就教示in 著絕對禁酒。起先in 信道理了後有人就隨時禁酒、有人iau2-ku2 lim 淡薄、有人ti7 暗靜偷lim。若是上帝有特別行神蹟hou7 in 這時攏得著禁酒。
  Ti7 1950 年e5 秋天，ti7 清水（卓溪鄉）所發起e5 事。Ti7 hia 有一個女子是iau2未 出嫁，名叫Ali，無信主。伊有破病真久，那傷重，到teh beh 死。已經7 日久boe7 會食。In Bunun 有信，人若死會變鬼，驚了伊死ti7 厝--nih，伊e5 鬼會tiam3 ti7 厝--nih 。家內e5 人就kng 伊到山頂，按算ti7 hia beh hou7 伊死。Hit時伊已經m7知人。到隔早起這個女子透早就家己行轉來伊e5 厝。眾人掠做Ali 已經死，是伊e5 鬼轉--來。但是伊ka7 in 講伊無死，m7免驚。伊就講：「我有死去靈魂有去真懸e5所在見著耶穌。伊有ka7 我講，我e5 時iau2-be7 到，叫我著koh 轉--來。耶穌有koh 講ti7 Bunun 族e5 中間實在有信e5 人真少，真濟iau2 teh lim 酒、食薰。所以你若轉--去著叫in 實在禁酒、禁薰。」伊講 an2-ni hou7 眾人攏信。伊tui3 hit-時真熱心信主，也有去逐個教會做干證。Ti7 hit 時iau2 teh 偷lim 酒e5 Bunun 即時攏禁酒。
疼痛e5 生活
  Bunun 族因為驚鬼e5 因端，人若死別人m7敢倚去鬥幫贊。Taliban bat 講起伊以前iau2 be7 信主e5 時，伊e5 某死e5 時伊著家己揹伊e5 某冷冷e5 身屍去墓地tai5 。Tui3 信主了後in Bunun e5 信徒攏是叫「兄弟」。In 也m7驚鬼，所以若有人破病別人就去替伊祈禱，若有人死就去ka7 in 幫贊。Ti7 卓溪鄉e5 中平有1個新e5 信徒，是倚50 歲e5 婦人人。伊信主以後，因為肺病，ti7一年e5 中間伊有死3 個查某子。若是因為同信e5 人真gau5 幫贊伊，所以伊攏無失志。
  Bunun 族tui3 迷信也thang 看出in攏無實在疼人e5 心。Ti7 收冬，beh 收in e5 五穀入粟倉e5 時in 著唸講：
  「Ti7 別人e5 粟倉e5 五穀，攏著走來chia，著hou7 我e5 粟倉到滿滿。」
  若看這個，人知in e5 智識實在真低，koh 也真歹心。總--是信主e5 人m7-na7 無這款e5 迷信，也有實行相疼。若有代誌相幫贊、若無食物相供給。
大山出聲唱歌
  前in 親像teh 睏。In 逐日所teh想--e5,是酒食到茫茫來睏。今信主了後in 已經覺醒。
  In ti7 靈性覺醒，所以ai3 禮拜。真濟所在有天早e5 禮拜。逐早起tui3 天未光就吟詩o-lo2 上帝。Ti7 恬靜e5 山間、ti7 恬靜e5 早起時，in 所吟e5 讚美e5 歌thang 聽到逐所在。
  原來Bunun 族是真音樂的e5 民族。In e5 歌是ti7 合唱e5 時第一好，因為in ti7 hit時會唱6 部e5 和聲。In e5 音階是「do mi sou 」這3音，是真簡單。Iau2-ku2 in 這3音無論甚mih時來唱攏會和。An2-ni 男女、老kap少年攏真ai3 唱歌，無論甚mih時是便便thang 合唱，m7免親像咱著練習。Iau2-ku2 到今in kan-ta ti7 lim 酒e5 時才有相kap聚集唱歌，所唱e5 歌是lim 酒e5 歌、是ai3 睏e5歌。
  若是今in 有tui3 咱學真濟e5 聖詩。In也有人會做聖詩來吟。An2-ni in m7-na7 ti7禮拜e5 時、ti7 山--nih teh 作穡、ti7 路--nih teh 行常常是吟詩。In ti7 散hiong、困苦e5 生活tui3 這個來boe7 記得 in e5 艱苦，hou7 in e5生活變成歡喜、o-lo2 e5 生活。以前是ti7 lim 酒e5 所在，今是ti7 山頂逐所在thang 聽見in teh 讚美e5 聲，也thang 聽見大山小山和音相應聲。真正是親像以賽亞所講：
「大山小山beh ti7 lin2 e5 面前出聲唱歌，田野e5 樹木攏beh tah手。」                                          （以賽亞55:12）
咱E5 向望
  以上咱所講，咱傳教3年久，Bunun族e5 中間新高山最中心企起e5 Takebunowad 已經有20間e5 教會，但是ti7南爿e5 Bubu-kun kan-ta 有4 間教會。所以咱e5 工iau2 真濟著做。咱向望18,000 e5 Bunun 族ti7 無久e5 中間會攏得著救。
  咱也koh 向望代先信e5 人有好e5模範hou7 in thang 看。Ti7 Lun-pou3山有Bunun e5 兄弟看見Tayal e5 信徒禮拜日做工，in 就toe3 in 做工。In 看見台灣人e5信徒teh lim 酒，in 就有e5 koh lim 酒。所以做阿兄e5 著m7 thang hou7 小弟著觸。向望ti7 台灣e5 山地人會攏歸主。                         
 榮光歸主名， 阿門。                                                                    


台文醫學
發燒
張復聚
Lan2  long2知影發燒e5 意思，m7 -koh 我na7 問你講體溫幾度算正常，你可能to7 m7 知--lou   。
一般講--起來，lan2 人e5 體溫chai2 起時上ke7 ，ti7 36.5 ℃ hia；koh來就慢慢a2 gia5 koan5,到beh暗a2時gia5 到上koan5,ti7  37.5 ℃ hit tah hia， soa3-- loh8 koh轉ke7 ，一直到bin5-a2-chai2-khi2 ，tu2 好過一kang。當然--la，有一koa2-a2 人( < 5% ) e5 體溫比37.5 ℃ khah koan5,ma7 有比  36.5 ℃ khah ke7 。M7-chiah講有時a2 chham7 beh決定一個人有發燒--無 ？Ma7 無hiah簡單。上好e5 辦法就是kap   i本人比。可比講；ti7 e-pou 3點e5 時 i e5 體溫普通long2 ti7 37.2 ℃ ，chit-ma2 gia5 koan5到37.7 ℃ ，lan2就知影講i有發燒--lou   。
發燒對lan2人有sim2-mih敗害？Iah是講kam2 有sim2-mih好--處？簡單講：體溫提高會hou7 lan2白血球e5 殺菌能力提高，che算好e5 部份 ; 同時發燒ma7 會hou7 lan2新陳代謝e5 負擔khah重，對lan2 e5 心臟、肺部kap腦部有phaiN2 e5 影響。體溫siuN 過頭koan5 e5 時，lan2 e5 頭腦會變khah混沌be7 清楚，koh會烏白講話、精神錯亂。有--e5 gin2-a2 發燒會併發全身kiu3 筋。有身--e5特別ti7 第一期( 有身e5 頭三個月) ，koh會造成子宮內胎兒e5 神經系統無正常發育！Chia--e5  long2是bai2 e5 部份。
An2-ne講，發燒e5 時beh如何是好neh？對lan2頂面所講e5 人( 有身e5 第一期、會kiu3 筋e5 gin2-a2、有心臟病、肺病kap腦循環bai2--e5 ) ai3趕緊ka7 退燒。體溫siuN koan5 ( > 40℃) ma7 ai3緊ka7 降--落來。Na7 是溫度<38.5℃，無sim2-mih要緊。注意觀察就好。Na7 ti7 39℃頂下，tioh8請緊chhoe7醫生看。
退燒藥a2 beh用toh一種khah好？我建議lan2厝內隨時chhoan5 koa2-a2 PHANATOLU  ( Panadol『普拿疼』) ，這項藥a2 真純，e7-sai2講無siaN2  副作用，另外koh有ASPHILIN(Aspirin) 通用。Aspirin比Panadol khah強，ma7 khah毒。Gin2-a2 人teh出水chu、患著流行性感冒iah是 腸a2 炎e5 時koh食aspirin有可能會造成Reye`s syndrome，會礙著肝kap腦，死亡率真koan5!Koh有, aspirin會造成內出血e5 危險，m7-chiah講盡量mai3用。

書評：讀好冊，Tau3相報（上）
	——《台灣人e5先覺者—黃彰輝》
/王成章Ong5 Seng5-chiong

2004年美東夏令會前，好朋友張瑞雄牧師kha3電話來，ka7我講，伊有ka7黃彰輝牧師寫一本傳記，出版lah,beh寄一本hou7我。出發前，冊到位lah,我真緊ka7伊看過。因為我kap彰輝sian有一段時間，雖然m7是師生，bat有相當e5接觸，看了e5第一印象：「音容宛在」。我隨時giah8電話起來，ka7張牧師說多謝，koh答應beh寫一篇「書評」。後來我有koh詳細讀，teh想beh an2-choaN2下筆，一下拖，到chit-ma2,koh看tioh8教會公報(2004/10/11-17)teh廣告chit本冊，chiah趕緊來整理，ka7張牧師還債。
Tui3目錄來看，chit本冊無分章節，只有標題。全書oe7-thang講有三大段，篇幅分配無真平均。第一大段講起伊e5家世(牧師家世)，少年時代、日本東大kap留學英國(Cambridge University e5 Westminster College)e5時期。這是“Shoki”(彰輝e5日本讀音)受造就，準備e5時代。除了伊e5同輩，現在e5讀者tui3 chit-cham7 e5故事m7-na7生疏，也是空白e5。為tioh8 beh發掘少人bat e5“Shoki”，著者用工去行伊所踏過e5腳跡：台南、日本、英國，chhiau-chhe7有關e5文獻，訪問bat伊e5人來口述。張牧師將chit-e5「發現」(discovery)用202頁，將近全書e5 2/3來報告。Kiam2-chhai2有讀者beh講chiah-nih重頭輕，m7-ku2 chiah-e5資料若無收入，以後可能也真oh koh chhe7-tioh8。讀者應該大大感謝伊e5苦心。有一項我敢保證，伊用樸實e5筆法，絕無將伊尊敬e5師長傳奇化，a2是神化。
第二段講起戰後tui3英國tng2去台灣，伊e5名soah tioh8讀做“Chang-hui”(華語讀音)e5時代。伊ti7 1948年去台灣基督教青年大會初試啼聲，ti7淡水kap伊e5妹婿鍾啟安開一個1,500人tui3全台灣來參加e5夏令會(我也有幸參加，hit時iau2剃和尚頭)，鼓勵青年團結、合一，ti7 hia催生TKC(台灣基督教青年會)。Chit段時間e5“Chang-hui”纏tioh8“United we stand,Divided we fall”e5主題(海外帶tng2去e5)，力促合一e5總會，合一e5神學院，koh介紹總會加入WCC(普世教聯)。真弔詭e5,chit-e5黃牧師受當時(1948)e5南部大會徵召去再開辨ti7戰爭中kap台灣神學校合辦e5台南神學院。黃院長ti7 chia 17年久，培養真che7學生，牽成boe7少人出國深造。著者用72頁來寫chit段，因為猶有一koa2-a2學生bat伊，記得伊。
第三段是進入國際教會舞台e5 Shoki Coe(改做英國姓)，伊ti7台灣設教100週年後(1965)離開台南，脫出國民黨e5迫害，去London就任WCC屬下e5神學基金會(Theological Education Fund)，ti7 hia鼓吹、贊助當時第三世界e5神學教育。寫序言之一e5南非Tutu大主教bat kap伊同事。伊用chit-e5舞台自創Contextual Theology(實況化神學)。Chit-e5 Shoki Coe就是海內外台灣人所bat e5「黃彰輝牧師」，伊e5名kap 1970年代(1973-1980，p-327)「曇花一現」e5「台灣人自決運動」(有人簡稱「自決會」)連tau3-tin7,差不多是「等號」。這toh8是關心台灣前途e5蕃薯a2所bat,所敬愛e5「黃牧師」，a2是「彰輝sian」。著者kan-taN用67頁ti7 chia,這並無表示伊忽略黃牧師後期e5故事，顛倒是teh講，伊做「台灣人e5先覺者」已經受tioh8大眾e5肯定。前總統阿輝伯也稱伊做「自決大師」，ka7 chit本冊寫序言，這hou7我想起彰輝sian,最後一pai2 ti7 New York台灣會館，對質疑李總統e5台灣心e5人，伊講：“Give him a chance.”真正是英雄相惜！
著者ti7開始有收集7篇e5序言(包括自序共33頁)，除了頂面所提e5 Tutu大主教kap前李總統以外，有伊e5學生懷念in e5恩師。自序提起伊kap「恩師」e5美妙互動，thang講是beh bat chit位大師e5窗a2口。我讀了後boe7免ai3問，過去tui3伊受恩e5 boe7少，所chhun e5九個(意思指絕大多數e5人)ti7 to2位？(參照路加福音書17：11-19)

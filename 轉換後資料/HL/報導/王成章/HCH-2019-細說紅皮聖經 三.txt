細說「紅皮聖經」 (三)
──Dr. Eugene A. Nida kap 「譯經者研習會」

                                                                          /王成章  Ong5 Seng5-chiong
1996 年 春天接tioh8聖經公會e5通知， beh派 我去參加「譯經者研習會」，時間是八月12日到九月三日，地點ti7東京郊外e5八王子市。Chit項代誌我感覺非常 意外。
1964 年中， ti7台灣教會界bat有一個爭論。有人提起修譯中文和合本，隨時受tioh8攻擊kap反對。Tui3中國走來台灣，講北京話e5領導者，包括外國宣教師， 圍剿chit-e5看法。In 講人才long2留ti7中國，koh 聖經是經典，boe7用得改。這暴露in極端保守，輕視台灣，kap非常e5無知。In m7知in看做神聖e5 和合本，其實經過真濟修改了後才定稿e5。In崇拜「宗教性e5含糊」(sacred ambiguity) 做 上帝e5話(Dr. Nida常用 e5表現)。
另外一方面，我想boe7曉，家己不過是台灣神學院默默無聞e5講師，猶未二年， koh我kap當時聖經公會e5負責人賴炳堂牧師也無熟似。不過我真歡喜，這是beh應用 Union Theological Seminary in Virginia hou7我ti7聖經學嚴格e5訓練： 國際知名e5舊約學者John Bright kap James L. Mays,新約方面Donald G. Miller kap Balmer H. Kelly。我一聲答應，接受指派，講be7 hou7 in漏氣。無久就收tioh8聯合聖經公會(United Bible Society) e5邀請函，去辦出入境手續。
到研習會e5地點，ti7山頂無公共交通工具e5研究中心。Ti7 hia tu2-tioh8 台灣去e5研習者，大部分是Holo語系，台南神學院e5老師(包括一位宣教師)，講起來 是「先輩」，台灣 神學院 e5畢業生只有我 kap講客話e5蔡仁理牧師。Maryknoll教團e5 Fr. Fedders ma7有去， koh有兩位「非我不可」e5教界明星(一個是北京語e5)。除了 台灣 以外有不止濟日本e5少年學者、南韓、東南亞等七八十e5學員。
研習會e5主要講師是Dr. Eugene A. Nida,伊toh8是頂pai2所提1960 年代，吹世界性譯經風e5風頭。早起時e5課，long2是伊e5講義，用伊1964年經典之作“Toward a Science of Translation”詳細講解翻譯聖經e5各種問題。伊e5翻譯理論，用伊ti7世界各地，tui3有文字到有音無字e5所在，所看tioh8、聽tioh8 e5經驗來做說明。聽伊e5課na2準toe3伊去旅行，實際e5體會，包穩boe7 tok-ku。
另外一位講師是蘇格蘭人(伊講 我是Scotch, m7是English,若講我是 British, ok)，是當時研究啟示文學(Apocalyptic Literature)e5世界的權威。伊講解舊約e5但以理kap新約e5啟示錄，用伊真熟e5材料(舊約e5外典)配合蘇格蘭人 e5 humour,ma7是包君滿意e5課。
“Good News for Modern Man”新約譯者Dr. Robert G. Bratcher也在場現身說法kui2-na7場，分享伊用Dr. Nida翻譯原理e5實際經驗。另外一位單獨譯新約聖經e5 Ono Kosaku (小野耕作)教授也講起伊譯經e5艱苦kap快樂，koh送一人一本。  Koh另外一位是英國海外聖經公會(BFBS) e5總幹事Dr. Brian Price,伊介紹in e5圖書館珍藏e5各種聖經。1968 年我去倫敦訪問伊e5時，報我看tu2-teh展覽e5 “Devil Bible” (19世紀發行e5)—將出埃及記20:14 “Thou shalt not commit adultery” 誤印做 “Thou shalt commit adultery”，雖然一字之差，意思倒paiN2，發見後全部收回。
Dr. Nida受過真嚴格e5拉丁文kap希臘文e5訓練，koh受希臘語新約以及語言學等e5深造。伊tui3 1946年加入美國聖經公會，1946年擔任翻譯部總幹事到伊退休為止，全球行透透(干單1966年hit年，伊去中南美洲、非洲、中東、亞洲、歐洲)，到tak8所在去訓練翻譯者。伊有宣教師(也是牧師) e5熱情、親切，koh有教育者e5耐心。通過伊等身之作  (翻譯理論方面、語言學方面、宣教方面、人類學方面)結合伊e5活力，ti7地球tak8角落所舉辦e5 「譯經者研習會」，伊成做傳播福音使者，也是弱小族群文化e5保護者，跨文化e5大使。
我感覺真榮幸有受tioh8伊e教導，ti7台灣盡聖經翻譯者e5使命。

細說紅皮聖經(4)

創聖經公會kap天主教合作E5先例
							/王成章  Ong5 Seng5-chiong
「Chit-e5譯本是基督教kap天主教合作e5結果。」Fr. Fedders(戴神父，Maryknoll語言學校e5校長)做一個發行人，ti7天主教版e5序言頭一句toh8 an2-ni寫。Koh ti7這7頁e5序言，伊再三提醒讀者m7-thang boe7記得chit-e5寶貴e5經驗。
到底chit-e5合作事業是an2-choaN2開始e5,我beh ti7 chia來做一個回顧kap簡單e5報告。
Hit年(1966)e5 9月中，參加東京「譯經者研習會」e5學員long2 tng2來到台灣，tak8人無閒家己e5教學a2是牧會。Ti7 11月中，賴炳烔牧師tui3聖經公會kha3電話來。客氣講ai3拜託lin2一項真要緊e5 tai7-chi3,點名張德香、蔡仁理、郭得列三位牧師kap我(hit時我iau2-be7受封牧)。伊講：「Fr. Fedders(戴神父)tui3東京tng2來了後有來kap伊參siong5,真希望有基督教e5聖經學者來協助in校譯已經譯好e5「四福音書」。伊講伊有ka7 Fr. Fedders承諾，taN toh8 long2看lin2四個人lah。
天主教(Maryknoll教團)為tioh8傳教kap神父準備講道e5需要，真緊急ai3 beh出版chit本「四福音書」。Chit-e5譯稿是Fr. Fedders ti7序言提起，1965由高積煥kap陳邦鎮二位學者開始，tu2-a2完成e5傑作。In是留日e5英文學者，對日文kap英文long2真精，當然in e5 Ho7-lo2話是“I-chi-ban”(日語「一番」，第一等)，不過in bat ti7官場出入(in中間e5一人bat做過台中市長e5機要秘書)，所以有受tioh8北京話淡薄e5污染。
Fr. Fedders為tioh8慎重起見，ai3拜託基督教受過聖經學訓練e5學者，用希臘文來ka7 in校譯。因為hit時長老教會e5絕大多數會員是Ho7-lo2人，koh是羅馬字(白話字)e5使用者，賴炳烔牧師本身ma7是長老教會e5牧師，所以伊動用e5人long2是長老教會e5學者。賴牧師收tioh8「四福音書」e5譯稿了後就做以下e5分配：馬太交王成章，馬可交蔡仁理，路加交郭得列，約翰交張德香。
Hit年(1966)e5 12月初收tioh8馬太福音書e5稿，我真緊ka7伊讀一遍，頭一個印象是相當通順。Ti7 beh詳細用工夫落去修改以前，我koh溫習ti7東京tui3 Nida大師所領受e5譯經原則：“dynamic equivalence”，後來改用“functional equivalence”(功能對等)。比“formal correspondence”(形式對應)khah重要。換一個方法來說明，譯文tioh8 hou7讀者感受teh讀家己e5話，m7-thang hou7伊感覺用家己e5話teh讀外語。Ti7 chit-e修譯a2是講校譯e5工作，我tioh8一面注意譯文kap希獵文e5關係，koh另外一面讀出聲，看有seng5 Ho7-lo2話a2無。我toh8 an2-ni, 一點一滴，詳細koh認真ka7修改，koh對所修改e5親切說明hit-e5原因。
教學以外，為tioh8 chit-e5要緊e5 project(事工)，我無暝無日落去拚，有時tioh8 ti7病院，因為ti7 Christmas e5時，醫生診斷我e5老母有直腸癌，ka7伊手術，我toh8去病房kap伊做伴。Ti7隔年(1967)e5二月初，我就將改好e5譯稿交hou7聖經公會去處理。完成chit-e5校譯e5工作hou7我感覺真大e5成就感，因為這m7-na7對家己學術e5考驗，也參與ti7開創歷史e5先例。
回顧1960年代e5台灣教會界，chit款e5合作，用人e5觀點來chhui-chhiau5,實在是不可能e5。當時ti7台灣e5基督教，特別是hiah-e5講北京話e5外省人教會，相當敵視天主教會。In講he是異端，甚至講是異教(pagan)，水火不相容。Ti7長老教會e5一koa2-a2保守份子ma7是有仝款e5看法。
Fr. Fedders踏出天主教會傳統e5教會觀，無看新教做教會hit-e5限制，為tioh8傳揚上帝e5福音，伊謙卑向基督教(聖經公會)來chhoe7求協助。另外一面，賴炳烔牧師無驚支持聖經公會hiah-e5教派e5杯葛(poe-kat)kap反對，勇敢接受挑戰，回應Fr. Fedders e5請求：「請過來...幫贊阮。」(使徒行傳16:9，APSK)。In long2是ti7暗暝看見異象，順服聖靈引chhoa7 e5人(使徒行傳16:6~10)
Chit-e5合作e5先例建立後來APSK e5合作kap信任，甚至現代中文譯本發行以後，天主教會koh進一步e5合作。Chit-e5合作事工也比咱e5鄰國日本早三年(1969)，chit款e5創舉符合譯經大師Dr. Nida ti7 UBS(United Bible Societies)一貫e5主張。1968年， UBS kap Vatican Secretariat for Promoting Christian Unity有簽定“Guidelines for Interconfessional Cooperation in Translating the Bible”(教會間合作翻譯聖經e5指導原則)e5文件(1987有修訂)。根據報告，到ti7 1973年，UBS所贊助e5翻譯事工有150筆包括天主教會。
感謝上帝，當時，hou7我chit粒烏卒仔，孵iau2-be7出e5學者卵榮幸參與ti7 chit-e5開創先例，有意義e5事工。我一生珍惜chit-e5經驗。

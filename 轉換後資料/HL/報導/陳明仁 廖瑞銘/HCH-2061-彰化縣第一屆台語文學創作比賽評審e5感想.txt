彰化縣第一屆台語文學創作比賽評審e5感想     

1) 陳明仁：
這chiah是頭一屆e5比賽，toh8有chiah che7作品參賽，kap本縣phah拚teh推廣有關係，作品無論用siaN2-mih 台語文字，long2 表現kah真清楚明瞭，thang講本縣e5母語師資訓練真成功。
詩歌e5部份，水準真好, 入選e5考慮有二大項，第一是台語用了有sui2-khui3--無；第二是詩情kap思想有原創性--無。Chit-pai2入選e5作品long2有資格流傳hou7大家唸讀。這是台灣教育界一個大進步, 這是開始nia5,咱koh 有真長e5未來。

2) 靜宜大學台灣文學系副教授廖瑞銘：
這是台灣各縣市頭一屆舉辦台語文學徵文比賽，非常有意義，值得咱紀念做台語文學發展上真重要e5一件tai7-chi3。
Chit遍散文組參賽e5作品數量有夠che7,所展現e5水準ma7 be7-bai2。因為是台語書寫，所以作品本身先天to真有台灣本土味，每一篇讀tioh8 long2真有感情，無一般作文定定看tioh8 e5虛詞kap華麗而不實e5成語，ti7語文教學上是一種進步e5表示，應該ai3提出來表揚，而且ma7顯示咱e5台語文教學已經有初步e5成績。
中國白話新文學運動提出二項目標：「文學國語化，國語文學化」，其實ma7 e7-tang3 theh8來改做咱台語文學e5目標：「文學台語化，台語文學化」。希望咱e5文學e7-tang3漸漸覺醒，用母語書寫；ti7長期書寫實踐了後，咱e5母語e7-tang3進入文學，漸漸建立台語本身e5語言美學，徵文比賽是鼓勵書寫實踐siong7有效果e5辦法。而且，e7-sai3 ti7不斷書寫中去形成書寫系統，完成「台語文字化」最後收尾e5 khang-khoe3。
(蕭平治貼ti7 TGB(Tai5-gi2-bun5)網路)


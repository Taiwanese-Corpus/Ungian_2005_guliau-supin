∮BONG報4 周年
4年會tang3 發生joa7-che7 tai7-chi3?
廖瑞銘
目1 下nih，BONG報講4 年--a，時間teh 過，實在有夠緊。（Lan2 滿1 周年e5 時，我ma7 kang7 款講這幾句話， 請tak8-e5 包涵我無創意。）
這4 年，台灣變化chiok che7,總統府e5 主人tui3 A輝變chiaN5 A扁，以前teh 做官--e5,chit-ma2 ti7 台a2 kha seh8-seh8 唸兼chhoh-kan3-kiau7,反倒tng2,以前ti7 台a2 kha hi3-he3 叫--e5,chit-ma2 ti7 台a2 頂笑hai-hai，kek 紳士扮，學做官。Hou7 lan2 chiah-e5 外口人看--落ma7 無siaN2 會慣勢。
Kui 個台灣做1 下大轉變，無人會tang3 預測台灣e5 未來會變siaN2 款。Hou7 lan2 歡喜安慰--e5 是：無論外頭e5 局勢an2-choaN2 變，台語文運動e5 有志朋友，ti7 台灣甚至世界各角落堅持phah 拚e5 心long2無變，ma7 ti7 無形中累積boe7 chio2 e5 成果，親像學謙兄ti7 台東師院語教系教冊，ma7 進入教育部「本國語文推行委員會」，為台語文發聲；復聚兄ti7 高雄推廣台語文，並且以「台灣南社」台灣母語組組長身份tiaN7-tiaN7 為台語文問題發表觀點；勤岸兄theh8 著博士學位，ui3 Hawaii tng2 來台灣，ti7 花蓮東華大學教冊，ma7 會tang3 hou7 lan2 期待i ti7 台語文學e5 學術界一定有真大e5 影響力。
大環境teh 變，我個人e5 生活ma7 有大轉變。首先，我ui3 台北徙來台中定居，m7-taN7 結婚chhoa7 牽手，koh 生1個cha-bou2-kiaN2 kap 1 個後生，che 是我以前想ma7 m7 敢想e5 生活。我真滿足，ma7 真感謝這幾年來親朋好友e5 支持kap 祝福。
Ti7 台中這4 年，我用大部份e5 時間leh 安tah 家庭生活，khah 無時間參加相關e5 活動，ma7 無台語文e5 作品，會tang3 ka7 tak8-e5 交帶--e5 是：我ti7 靜宜大學開「台語文讀寫（1）」，已經4 學期（4班），tak8 班都大客滿，long2 超過80人來選修。這1 學年koh 開始ti7 中文研究所開「台語文學專題」，應該是1 種歷史性e5 tai7-chi3。Koh 再來，gun2 靜宜ma7 準備beh 籌設台灣文史學系，有關台語文e5 課程就有khah che7 空間來發揮。Che 一切e5 發展long2 是leh 實現我當初e5 構想：希望台語文會tang3 1 步1 步進入學院、體制生thoaN3、發展。
BONG報ti7 這段時間扮演真重要e5 角色，就是記錄lan2 台語文運動e5 kha 跡。Lan2 ka7 看中國新文學運動kap 日本時代台灣新文學運動1 koa2 重要e5 作品，所刊載e5 雜誌chiaN5 che7 是編輯簡單、發行短命e5 刊物。所以，m7-thang 看輕BONG報e5 地位，koh 再幾個「4年」了後，若beh 研究lan2 chit-ma2 e5 台語文運動史，BONG報絕對是上重要e5 刊物之1，lan2 今a2 日e5 堅持，歷史一定會證明是有價值--e5。
最後，beh 向這4 年來出錢相keng7 e5 諸位社委、每1 位提供文稿e5 朋友，以及長期tiam3-tiam3 ti7 各角落出錢出力.支持BONG報e5 兄弟姐妹，說12萬分e5 多謝，因為我發行人e5 名是lin2 tak8-e5 造就--e5,希望lan2 繼續ti7 BONG報過lan2 e5 生活，實現lan2 e5 夢，寫lan2 e5 歷史。

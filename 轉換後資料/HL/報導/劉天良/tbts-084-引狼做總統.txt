                              			引狼做總統                         劉天良 

    	頂個月，我有一個機會請教一位tui3台灣來e5台灣人教授，請問伊對最近陳水扁總統想beh引進中國科技人員來台灣e5看法。伊講，伊對這項代誌並無啥物煩惱。因為，這koa2來台灣e5中國科技人員，真緊著會發現咱台灣無論ti7 to2一方面攏比中國加真進步，最後是，in這koa2中國人攏會留ti7台灣，無beh koh再轉去中國。我聽了後，有一絲a2著驚。按呢落去，這koa2中國人是m7是soah變成新e5馮滬祥，李慶華？
   	 目前ti7台灣e5這批無beh認同台灣e5中國人，敢m7 to7是合（kah）意著咱台灣比中國加真進步，台灣布袋koh好咬，死懶ti7台灣無beh轉去中國貢獻？
    	頭先，是生理人為著khah低e5工資，將大批資金提去中國設工廠。續落去。食肉知味，規氣引進工資khah低﹝ma7會使免工資﹞e5中國科技人員來台灣。敢m7是無外久以前，也koh有人teh講，台灣人m7通飼老鼠咬布袋？是按怎，今a2日台灣人e5學者，對這款引狼入室e5代誌，be7去感覺著煩惱？阮真煩惱，被統一e5腳步，親像愈來愈緊e5款。
   	 阮簡單ai3來請教陳水扁總統，你所beh引入來台灣e5中國人，ti7啥物時陣，是m7是也會使來參加競選台灣總統？悲慘e5台灣歷史內底，歷任e5總統kap總統候選人中間，有一半以上m7是ti7台灣生世e5。是m7是應該為著台灣人e5子子孫孫，親像美國e5憲法，明文規定，m7是ti7台灣人出世者，無資格競選台灣總統？
    	五十五年來，無論軍，政，經濟，大學，媒體等等完全受著外來少數中國人e5霸佔。Ti7這種少數人控制多數人，無公平e5現象猶未完全改正以前；ti7目前che7-che7人大聲反對經濟全盤國際化，因為che破壞世界各所在e5文化，自然環境生態，以及勞工e5工資kap工作環境；ti7過去白色恐怖時代hou7外來e5中國人以「通匪」罪來槍殺，關禁e5家族kap受害者猶無得著完全平反以前，ti7這個時陣，beh來引狼入室，實在hou7阮真be7了解。
（作者是「台美人論壇」e5前會長。）

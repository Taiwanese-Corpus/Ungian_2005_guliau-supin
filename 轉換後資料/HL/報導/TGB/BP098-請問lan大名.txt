請問Lan2大名？
TGB

「請問lan2 大名？」「我是Toa7-thau5-lian5。」「Ah 你邊--a2 hit欉是siaN2？」「Ah to 樹a2--lah。」Chiah-e5對話chhiang5-chai7 ui3 lan2 e5 嘴pok--出-來。Lan2 tak8個人有名有姓，植物ma7 kang7款。Lan2 對身軀邊e5 植物long2 認為in to7 叫做「樹a2」、「花」kap「草a2」，m7-koh 人若問你叫siaN2-mih名，你kam2 e7 ka7 i 應講你叫做「人」？
Che 是2001年TGB學生台灣語文促進會辦台語生活營e5 時，hou7 goan2 邀請來講台灣文學e5 講師A仁，tan3 hou7--goan2 e5 問題kap 思考。
「植物台灣名計畫」是TGB ui3 2002年開始進行e5 計畫。為beh 建立lan2 少年1輩對台灣土地koh-khah che7 認bat kap 關懷，TGB按算ui3 身軀邊e5 花、草a2、樹a2 e5 台灣名整理ham7 收集開始進行，想beh 招koh-khah che7 有趣味e5 朋友，ka7 lan2 對台灣e5 愛變做實際e5 行動，ma7 tauh8-tauh8-a2 來準備目前iau2 chiaN5 欠缺e5 台灣本土/主體教材。
參與計畫e5 TGB成員，tak8-e5 ui3 m7 bat半項，到chhoe7 資料、hip相、對圖鑑、問--人…，1步1步進行，雖bong2 真thiam2頭、無效率，tng7--著e5 問題ma7 愈來愈che7，計畫ma7 一直teh 調整修改，甚至bat 想過beh 放棄，總--是chiah-e5 mih8件ui3 無到有，參與e5 成員ma7 ti7 chit個過程學著chiaN5 che7，TGB付出時間ham7 khui3 力累積--落-來e5 成果，到taN 總算e7-tang3 theh8出來ham7 tak8-e5 分享--a，雖bong2 量iau2真少，iau2是ng3望e7-tang3 提供hou7 tak8-e5 參考。
TGB做--e5 kan-taN 是起頭nia5，ng3望goan2 開chit 個頭，hou7 koh-khah che7 人e7-tang3 繼續來做收集整理e5 khang-khoe3，特別是對chit 方面有趣味koh 有研究e5 人，thang hou7 內容koh-khah chheN-chhau。M7-taN7 是植物，其他--e5 包括動物(鳥a2 e5 部份蕭平治老師有整理khng3 ti7 i e5 網站http://203.204.26.215/~taiwan/)、蟲thoa7 (昆蟲)……long2 有需要ka7 in e5 台灣名整理--出-來。
關係「植物e5台灣名」資料，歡迎chiuN7網到http://home.pchome.com.tw/mysite/stgb/參觀、指教。
□




震災中e5 教示
（吳天命）       
 4月21號，台灣中部e5 大地動，hit個慘狀ti7  chia 我m7 免 koh 講起，照新聞紙上看起來，為著這pang e5 地動，表出同情來周助震災中e5 同胞e5 人真濟， koh 再我也確信，猶有真濟周助，事實無表出ti7 新聞紙上，這款行為是真好。        今ti7  chia 我愛小可考察，對這個地動，事實咱著怎樣，ti7  chia 有神祕，m7 是咱人所通知e5 所在，全然屬ti7 上帝e5 事，對這個災難，我確信，雖然我be7 會bat，是上帝攝理e5 經綸e5 表現，ti7  chia 上帝有濟濟e5 意義，總是ti7 震災beh 叫醒咱 koh 省察人生e5 真意義，真方針，這個意義的確參 ti7 濟濟意義e5 中間；對震災，咱一發感覺人生是眠夢，人生是航海，人生是出外，人生是憂苦，ti7  chia 咱著明白一項，就是人生雖然是憂苦，iau2-ku2咱be7 會閃--tit。      有一種e5人，對震災煞生出厭世否定人生e5 價值，去自殺，這m7 是咱所愛取e5 態度， koh 有一種e5 人，對震災煞進入ti7 醉生夢死e5 生活，照in 講，今仔日lim 食，明仔日死較好。對an2-ni煞去享樂，空 koh 再空e5 空虛生活，kan-ta醉ti7 物質的e5 享樂，這也是結局否定人生e5 價值，自然m7 是咱所愛取e5 態度。       Koh 一種e5 人，對經驗抑是看著震災e5 苦痛，煞生起道德的e5 覺醒，感覺在內e5 無道德，奢華，物質tek e5 享樂m7 好，愛致意ti7 人道上e5 生活。這款態度是真好e5 出發，m7-ku2若kan-ta an2-ni倚靠家己e5 感奮，結局是無好終局，因為人e5 感奮liam5-piN會冷，就 koh 復原前e5 生活，猶原是墜落ti7 前2款e5 生活態度，ti7  chia 有幻滅e5 悲哀。        最後有一種e5 人，對震災e5 苦難，感覺人生是暫時，應該著chhoe7 一個永遠e5 所在，對an2-ni，伊就一面ti7 人生盡義務， koh 一面精進ti7 靈界，永遠e5 生命。      咱做基督徒著取最後這個態度，因為永遠e5 靈界，是咱e5 福音做第一強調e5 所在，對咱e5 主基督e5 啟示，也是咱做第一明--e5 。耶穌e5 教示是叫咱「盡心，盡性，盡力疼主你e5 上帝」，這是精進ti7 靈界永遠e5 生活， koh 教示講「著疼人親像家已」，這是盡人生意義e5 做第一好e5 表現。列位兄姊，咱m7 免kan-ta絕望，抑是享樂暫時e5 世間，抑是一時的家己感奮；咱著tiam3 ti7 主囥向望ti7 靈界永遠天頂e5 祖家，也是世間為著beh 成ti7 頭前永遠e5 希望，來盡有意義e5 人生。 ~芥菜子第113號（公報第603號），1935年6月~

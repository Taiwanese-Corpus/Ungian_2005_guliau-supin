震災e5 慘境
（劉阿秀）      
 4月21日早起6 點khong3 鐘，忽然地大動，hit日我ti7 獅潭，toa3 ti7 蘇春盛執事兜，伊e5 厝是2層e5厝，我ti7 樓腳睏，抵beh 起床，抵著地大動，伊e5 厝liam5-pin倒--落來，我緊匿ti7 門企，才免受死，伊e5 家內佮我共11人，只有我佮春盛e5 大子12歲受傷，其餘--e5 9人攏無受傷，這明明是上主e5 保護。獅潭e5 庄有幾十戶na7-tiaN7，thang講厝攏倒--去，咱e5 拜堂也倒--去，hit所在有現死幾若人，我有受傷ti7 頭殼佮手，春盛e5 子也是ti7 頭殼佮身軀受傷，人事不省。厝倒e5 時，我ti7 樓腳活埋，地動煞，才對厝孔爬--出來，我e5 傷經過10外日，就攏好，真感謝上帝。       地動後點外鐘，略仔較自在，teh 掛慮公館庄e5 教會佮家內，就拖命行路盤山轉去，行路5點鐘久，因為iau2-boe7起床，我e5 衫褲、帽仔、時錶、鞋、聖經、聖詩，一概埋ti7 我睏e5 所在，kan-ta穿內衫、內褲爬--出來，身軀無一sian2 ，無藥thang 糊，愛行路，無穿鞋be7 行，才ka7 人分一雙運動鞋來穿；無藥，無藥布thang 包，才ka7 人分面巾來包。Hit日無落雨，四界崩山，致到無路thang 行，溪水也濁濁，親像做風颱e5 濁水，這是be7 bat看見e5 事。一下轉到位，看見公館e5 厝全滅，看見拜堂攏破了了，我e5 家族企ti7 附近e5 天中央，be7 禁得出聲啼哭；我e5 查某子春嬌chhoa7 我去公學校hou7救護班服藥。厝倒，街路無路thang 行，著行田岸到公學校，看見ti7 運動埕e5 受傷者滿埕，死--e5 也規堆，棺木也真濟，有e5 無棺木thang te2,用枋釘做棺木，也有e5 用草蓆包，啼哭e5 聲，哀呻e5 聲滿耳孔，見著朋友親人攏流目屎，這擺我所流e5 目屎，比死父母所流--e5 較濟，所有e5 慘境，m7 是用筆寫會盡。公館庄所損失e5 財產算be7 了，人受傷--e5 1000外，死--e5 倚300人，到今仔日（5：14），傷重e5 受傷者猶真濟，臨時病院猶幾若位，現時逐人猶toa3 ti7 臨時e5 寮仔。      咱e5 教會也大損害，會友20外戶，只有兩戶toa3 ti7 較內山--e5 ，厝無倒，有20戶厝倒，無厝thang toa3;會友受teh 死--e5 一名，受傷--e5 5名，現時兩名重傷--e5 ，iau2未好，ti7 臨時病院治療，雖是an2-ni，咱會友e5 死傷數較少，這是上主e5 特別恩顧。        阮受災害，有得著列位e5 疼真濟，有韋牧師，偕先生，戴醫生，徐牧師，日Ki青年會，台南基督教青年會，台南神學校先生佮學生，也許宏謀先生，鄭聰國先生，台北神學校先生佮學生，柯先生娘等，各團體勞力到災害地來慰問阮，也有濟濟下賜見撫金佮物品，也得著馬偕病院Su5醫生送藥品來幫贊阮，也有得著濟濟慰問e5 批。今我做敝會e5 代表，寫幾字敬意來ka7 列位說謝，我現時猶toa3 ti7 7、8呎闊e5 寮仔，有得著教士會e5 疼，替阮設法起臨時亞鉛，枋仔e5 宿舍佮禮拜所，向望 koh 無幾日，會起好，也向望列位會替阮祈禱，求上主開路，hou7阮有復興e5 期。(芥菜子第113號（公報第603號），1935年6月) 

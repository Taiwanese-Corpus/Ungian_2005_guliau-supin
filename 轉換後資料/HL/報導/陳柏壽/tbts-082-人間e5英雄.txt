人間e5英雄		陳柏壽
＜紀念Hawaii Molokai島e5 Damien神父＞

	1997年7月初7羅馬教會封立Damien神父作「英雄」。「英雄」是進入「聖人」e5最後e5一階。相信伊koh無外久就會變作人間e5聖人。
Damien神父受人尊敬作「英雄」，m7是因為伊是ti7流血e5戰場殺人無數建立戰功e5英雄。是因為伊ti7這世間為人受苦，為艱苦無依無倚e5人，做最大e5犧牲，最後連伊e5生命亦奉獻出來e5英雄。真正e5人間英雄。
Damien神父1840年出生ti7 Belgium(比利時)。細漢e5時，受父母真好e5宗教教育，培養出一個真敬虔、祈禱e5心。伊講伊一世人ti7人生第一孤單無助e5時刻，攏會用這段人生第一幸福e5少年時刻e5懷念，來渡過一切精神e5難關。
十七歲e5時伊就ka7家己講保羅先生e5教訓：我taN已經成人，tioh8將gin2-a2 e5代誌khng3一邊。作人做事tioh8親像大人。Tioh8食硬飯，m7 thang kan-na lim牛乳。
後來伊加入天主教聖心會。聖心會是耶穌會e5前身。Damien神父時常講伊心目中e5英雄是Francisco Xavier神父。
Xavier神父出生ti7西班牙kap法國交界e5山岳地區，差不多是咱台北縣hiah大叫作Basque e5所在。Basque有家己e5文化、語言、意識，無愛hou7西班牙管，ma7無愛hou7法國管，所以四百年來，獨立運動繼續不斷。為著國家獨立來死e5志士，會tang3寫出一本血kap目屎e5天書。可能就是因為按呢，Basque出真che7冒險成功e5偉大人物，親像第一位seh8地球一周e5 Meselan，第一位去「新」大陸e5 Columbus等，攏是Basque e5人。羅馬傳教史e5內面聽講無人性地像Xavier hiah-nih phaiN2，hiah-nih頑固e5人。Che可能就是Basque獨立運動訓練出來e5血統。
Xavier神父創始耶穌會，亦是第一位踏入印度、中國、日本土地e5西洋傳教師。1549年8月15日伊坐帆船來到九州南部鹿兒島（Kagoshima），學日本話、學習和尚e5生活方式、食齋、翻譯聖經作日文。伊將基督教e5神kap台灣人仝款，用佛教語詞「上帝」；伊叫作「大日」，就是佛經中e5「大日如來」。Hit時e5日本幕府、將軍、大名，無論是啥物有錢有勢e5人，攏只有娶一個某na7-tiaN7 ，伊感覺真奇怪。Che kap南洋、中國e5風俗有絕對無仝e5所在。所以伊寄批轉去hou7 Basque教會e5報告內，講日本這個所在，基督教e5福音一定會真緊生根。
真正有影，伊二年半e5傳道生涯對鹿兒島、山口到京都，ka7七百人行洗禮。當時日本開放，無實施鎖國。Xavier傳道十五年以後，日本e5基督徒有三十萬人。1592年將軍豐臣秀吉（Toyotomi Hideyoshi）發兵攻朝鮮e5日本軍中e5第一軍kap第三軍，包括軍長共三萬人，差不多攏是基督徒。
就按呢，Xavier神父e5一生涯變作Damien神父心中最高e5模範kap典型。伊決心beh toe3伊e5老師e5腳步，到世間上無人去傳福音e5所在，傳上帝疼人e5道理。
約一百五十年前Damien神父，一位24歲e5青年，坐五個月e5船，經過南非洲e5 Cape Hope八千海浬e5航程，來到「大島」（Hawaii Island），先ti7 Puna、Kohala、Hamakua各地傳道七年。
Damien神父kap伊e5老師仝款，m7是kan-na會曉讀聖經、講道理。伊kap當地e5人作伙起厝、掠魚、作田。Kap台灣西部台西各地仝款，伊種真che7木麻貴。木麻貴e5葉仔親像頭毛，風透be7過，是真好e5防風林。
有一日伊去大島e5深山林內訪問一間孤單e5人家，到位才知影原來一家五口攏患著痲瘋病（thai2-ko病）。無怪in無親無戚、無朋無友。一家雖然真熱心歡迎Damien神父，這家e5老父特別煩惱，m7知按怎款待這位少年e5神父，因為到taN無人敢kap in作伙食飯。痲瘋病當時是無醫e5病。
食飯e5時間到啦，無想到Damien神父坐作伙、祝禱、theh8餅就食，盤仔內e5湯ma7 kap in全家作伙lim。心內完全無掛意。伊kap in作完全仝款e5兄弟。就是伊這種完全e5獻身，福音e5種子才ti7這個已經hou7世間人放棄e5家庭復活起來。
外口人移民入Hawaii以後，亦將外地e5種種怪病，親像痲瘋病、性病、肺癆等等帶入本島。其中痲瘋病聽講是中國水手傳入e5。原住民因為過去m7-bat kap外人接觸，所以免疫力kap抵抗力真弱。二百年e5移民史致使原住民人口tui3 154萬降到chhun 42萬人左右。
Ti7這個時陣，Hawaii政府將所有痲瘋病患者攏集中送去Molokai島e5一個三角形e5半島，叫作Kalaupapa e5所在。這半個半島南旁是尖山絕壁，完全是無路封鎖e5山崁，東、北、西三面是深e5太平洋，會使講是天然e5監獄地形。山頂有兵giah8槍巡邏，若有人beh peh山偷走，就射死。
後來甚至美國本土各州e5痲瘋病人ma7攏用船運來，落船ti7這所在。船到Kalaupapa岸邊，無人敢摸患人e5身軀，就叫患者家己跳海siu5過，有e5就淹死。有e5患者是用船吊貨e5吊竿，親像吊死豬按呢，吊落淺海。人人到Kalaupapa就是注定著死ti7這所在。有入去，無出來，是生命e5絕境，是人生e5絕路。
有一日，Damien牧師發現伊家己大島e5會友一家患者e5家庭，hou7人強迫送去Molokai島，伊才知影代誌e5嚴重。Hit時伊就決心beh去hit個無人敢去e5人間地獄作牧師。1873年5月10日，壯年33歲e5 Damien神父，踏入Kalaupapa半島。伊ti7日記中寫：「主啊！我beh ti7 chia kap in作伙生活，一直到我人生e5路尾……。」
伊初到e5痲瘋病營是犯罪、污穢、淫亂、絕望e5世界，會使講是人食人、無天無地，人間想像be7到e5地獄。伊到位e5第一日，就開始為病人包傷、洗身軀、飼病人食飯，為死去e5病人埋葬。Damien牧師16年ti7 Kalaupapa攏總tai5 1,600個死人；親手為100個e5病人刻墓碑。伊家己tui3後山用水管牽水入來，hou7患者有清水煮飯。伊組病人e5聖歌隊kap樂團，hou7真che7患者恢復in對人生e5信心kap熱情。伊寫批hou7世界各地e5信徒，要求經濟支援。Damien神父是全島病人e5老父、醫生、家長、法官、護士、安慰者、牧師。每一個病人臨終斷氣e5時，伊攏親自牽in e5手，hou7安心轉去天家。
	Damien神父ti7 Molokai，看著e5是世間第一phaiN2看e5人間，鼻著e5是世間第一phaiN2味e5空氣，聽著e5是世間第一悽慘e5哀叫。但是十六年e5中間，伊呼吸痲瘋病人e5空氣，包痲瘋病人e5傷口，聽痲瘋病人e5哭聲，食痲瘋病人e5食物。伊kap咱仝款是一個人，是按怎伊著按呢受苦呢？主要e5原因就是伊認定痲瘋病人ma7是人，雖然去hou7伊e5父母、親人、朋友放sak ，hou7伊e5社會同胞放sak，hou7全世界e5人放sak，但是伊ma7是一個會哭、會流目屎、需要友情安慰kap疼痛e5人。世間chhoe7無這種人去安慰疼痛in，所以Damien神父代替咱去，代替上帝去hia。伊心內家己知影：「我早慢一定會著痲瘋病！」
	真正有影：1884年12月，亦就是Damien神父進入Molokai e5 11年後，伊患著hit時完全無醫e5病。因為伊每日急beh煮飯hou7病人食，水koh不足，m7甘用來洗伊e5手，伊才容易染著這病。Tui3 hit日開始到伊死e5五年間，伊將人生最後所chhun e5身體、精神、時間、愛心攏完全獻hou7痲瘋病人。
	1889年3月，伊e5床邊圍滿著痲瘋病人，伊kap in作最後e5 mass(彌撒)，伊按呢祈禱講：「天父上帝啊！我taN一步一步行入你為我安排最後安息e5所在，che是你美好e5旨意，我beh用感謝來接受，因為你hou7我thang kap我所疼e5羊群得著仝款e5病，我e5心有滿足……。
	1889年4月15日，伊ti7 49歲離開世間，tai5 ti7 伊每日經過教堂頭前e5 hit叢大樹腳。
	Damien牧師ti7 Molokai服務16冬e5時間，受著天主教教會、信徒、朋友e5督促呼叫，叫伊「緊轉來，m7-thang留ti7 hia！」但是伊是一個心志真頑固e5人，親像伊e5老師Francisco Xavier仝款無變心。有出門to7無beh koh轉來。教會e5領導階層攏指責伊e5神學m7-tioh8、信仰m7-tioh8、性格m7-tioh8、智慧無夠、傳道方針錯誤。但是伊親像一位主宰家己航路e5舵手，m7管風是吹向toh一旁，伊絕對be7改變伊e5航路。
	Hawaii二百外冬來受白人殖民主義者kap帝國主義者統治，歷史以來統治權力kap宗教權勢集中ti7白人手內，尤其是kap地方王朝政治勢力結合e5宣教師，所得著e5財產kap地位，一直到今仔日猶算be7了，叫作「Bishop Estates」，約佔住宅區e5 20%。Hawaii kap南美洲以及che7 che7 第三世界仝款，有久長e5傳道師統治人民、剝削人民財產e5紀錄，同時in亦是造成破壞、絕根當地e5文化語言e5不幸e5歷史e5元凶。
	Ti7 lo3-lo3 長e5腐敗e5傳道歷史中間，天父上帝留一位意志真強、性格真頑固、信仰真純真e5人間「英雄」，留hou7 Hawaii kap全世界每一個人一個永恒e5懷念。

（作者是現任Hawaii台灣基督長老教會牧師） 

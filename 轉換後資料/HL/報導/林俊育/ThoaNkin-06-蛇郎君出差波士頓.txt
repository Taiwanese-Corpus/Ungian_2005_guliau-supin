
蕃薯園布袋戲團 起鼓
	                                                                      ──《蛇郎君》出差波士頓
林俊育 Lim5 Chun3-iok8
(請用Holo台語來讀，若猶未學台灣羅馬字e5人，請參考後壁e5華語註解，括弧內底e5羅馬字是台語發音。)
 
2002年e5台灣同鄉會e5年會暗會中，阮台語班臨時成軍演出《有耳無嘴》e5話劇，受tioh8真濟人e5肯定，將按呢成立「台語進步社」，開始beh用所有e5可能方法來推動台語文運動。
頂年聽講戲劇專家陳清風教授beh來波士頓，阮就邀請伊來做專題演講，hou7阮koh-khah進一步了解台灣民間故事布袋戲e5文化意義。台灣一般布袋戲long2演中國e5故事，戲一開始to7講：「三百年前中原....」，陳教授特別強調布袋戲是台灣e5文化之一，tioh8 ai3演咱家己e5民間故事才有意義。伊bat ti7小Bush總統就任e5慶典活動中演《虎姑婆》e5布袋戲參會e5人看。阮台語進步社受tioh8真大e5鼓舞，就準備ti7今年e5同鄉會年會e5暗會中來演出布袋戲。
李勤岸教授負責向Chicago e5陳教授連絡寄來9-sian布袋戲尪仔kap《蛇郎君》e5錄音帶、錄影帶，十二月十八日收tioh8 hit工，tu2好是式宜兄kap美芬姊夫婦邀請阮去in tau potluck來慶祝聖誕節。我利用這個好機會來報告beh ti7同鄉會暗會演布袋戲e5計畫，並分配工作來分路進行準備。
我ti7 台語進步社e5聯盟網站( http://groups.yahoo.com/group/TPS_BOSTON)公開徵求演員，結果榮聰兄芷芳姊夫婦kap三郎兄來報名。根據我對每人e5了解組成團隊如下：總監：李勤岸 教授， 團長：林俊育，師傅頭: 連三郎、 王守義、 吳榮聰， 舞台效果：莊秋廣、 張佑榮， 布景：蔡式宜、 許淑貞、 黃惠珍， 音響：王守義、 
 林鴻敏、 徐久婷， 道具製作兼現場助理： 鄭芷芳。這個團隊e5盡心盡力koh合作無間，是我這世人感覺上好e5一pai2。
   阮對布袋戲e5演出long2無經驗，完全靠興趣kap信心來做；但第一pai2排演，式宜兄就做好戲棚e5架勢，秋廣兄買來舞台效果e5噴霧器，演起來相當不止a2逼真。阮決定由三郎兄弄(lang7)「金花」kap「銀花」，守義兄弄「蛇郎君」kap「小蛇」，榮聰兄弄「樵夫」kap「媒人婆」，我來弄轎夫。三郎兄copy錄音帶kap錄影帶hou7各位帶轉去厝裡練習，三位師傅頭將家己e5尪a2款好，歡歡喜喜轉去練撐loh。
第二pai2排演e5時，芷芳姊帶來花轎、八角井、花kap樹a2,樹a2 koh設計kah樵夫chho3倒e5時就斷落去，伊實在真有手工藝術e5天分。式宜兄ma7帶來koh-khah配合需要e5設施，燈光配置加真好勢，師傅頭e5演技lu2來lu2逼真，大家信心滿滿ka7排演--落-去。
第三pai2排演e5時，芷芳姊chah來新娘鳳冠，工夫好kah ka2-na2是真e5。這頂鳳冠考驗師傅頭e5功夫，媒人婆theh8鳳冠來ka7銀花戴冠，戴無好勢，金花ka7伊chhiau5 hou7好勢，一步一步來，師傅頭練到熟手為止，tui3 chia e7-tang3看出大家e5用心。排演結束e5時，我請大家轉去思考這個lu2來lu2像(seng5)e5布袋戲團beh號做啥物名khah好？
第四pai2最後e5彩排，淑貞姊將伊畫e5背景、舞台裝飾long2帶來，大家e5意見加加做一伙，生動e5舞台be7輸職業e5布袋戲團。三郎兄提議e5「蕃薯園布袋戲團」，大家long2講真chan2,我就用電腦將團名印出來貼ti7舞台門框e5頂面，一切進行順利，滿心大歡喜。鴻敏兄ma7試大銀幕錄影kap字幕投影，錄影koh放hou7大家看，來看出家己應該改進e5所在。看了koh做一pai2 e5彩排，大家真滿意koh有信心。我請大家to睏khah飽leh，準備明仔載e5「初啼」。
我ti7台語進步社e5 B班上課中，教大家練「起鼓」e5「tau3句」。暗會第一e5節目就是布袋戲，演出前e5起鼓由游勝雄做陣頭，劉志攻、 石欽一、 游富吉、 何銀妹、宋惠萍、 洪中明、 歐宏偉、 蘇添貴、 孫淑真、方本仁、楊美玲等學員，「敲鑼打鼓」koh hoah「功夫若beh好....
在本島！功夫若beh會....在本地！功夫若beh gau5....to7 ai3看阮內面e5師傅頭!!!」帶動高潮，觀眾開始注目TAA-Boston第一pai2由鄉親自導自演e5台灣民間故事布袋戲，一切順利進行，劇終謝幕e5時掌聲滿場，hou7阮真大e5鼓勵。
Soah戲落來台a2腳，鄉親有真濟e5 o-lo2 kap鼓勵，大家e5肯定激勵阮tioh8繼續將台灣文化e5布袋戲發展推廣落去。蕃薯園布袋戲團已經受tioh8 Brandeis大學台灣學生社e5邀請，beh ti7四月初去in學校e5亞洲文化週演出，這種e5台灣文化外交會成做蕃薯園布袋戲團e5工作目標，這ma7是所有團員e5使命。 
註解: Holo=福佬,e5=的,kap=和、與、及,m7=不,he=那,beh=欲,ti7=在,hou7=給、讓,ma7=也,koh-khah=更加,in=他們,lin2=你們, be7=不會,be7-sai2=不可以, seng-li2=生意,tioh8=著、對、到,tui3=從、由,koh=又再,thang=可以,ai3=要、必須,na7=若, hiah nih-a2=那麼、如此,khah=較,e7-tang3=能夠,to7=就,chhoa7=帶領,ka2-na2=好像,o-lo2=讚美,gau5=真厲害,tau=家, toh8=燃,a2=仔,hong5=被人,chhoh=臭罵,neh=呢, long2= 都、全部, kh=元(台幣)。(台灣羅馬字線頂免費教學:               fjylin@yahoo.com.tw) 


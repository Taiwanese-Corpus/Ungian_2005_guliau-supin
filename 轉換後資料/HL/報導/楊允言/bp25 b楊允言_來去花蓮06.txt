台語網bong2報
來去花蓮（7）
－－kap jiau3-pe5-a2仙拚仙
楊允言
我hit chun7實在是thiam2 kah beh死，總--是心內有數，知iaN2 教務主任beh創siaN2。I問我chai2 起有去toh位--無？我搖頭，i koh問我中晝去toh位食飯，我就講去公路邊e5 麵店，i koh問我有tu2 著siaN2-mih人，我就講有1個體育老師kap 1個已經離開e5 老師。I koh問我in有講siaN2-mih--無，我就講，我入去食飯，看著體育老師，我就kap i坐做夥，後--來離職hit個老師來，因為體育老師bat--i，就tak8-e5 坐做夥，就kan-taN 開講nia5。我tiN3-chhiN ka7 i問講chai2起花蓮kam2有發生siaN2-mih tai7-chi3,i本來無beh ka7 我講，一直講i認為我真怪，na2 會kap in這koa2人tau3-tin7?我就kek 1個真無辜e5 面，問i到底發生siaN2-mih tai7-chi3,i後--來chiah ka7 我講，有1 koa2老師beh破壞學校，ti7 花蓮開記者會。I懷疑我為siaN2-mih無tng2去台北，我講是因為gun2 bou2 beh來。I koh問我為siaN2-mih走去公路hia去食麵，無ti7 chia附近食？我講我tiaN7-tiaN7 食自助餐，1半pai2-a2 想beh換1個口味，i koh問我an2-choaN2 去，因為我e5 車無停ti7 公路邊，我ioh in並無看著我駛車，所以講是騎孔明車(因為若是駛車去hit間麵店，實在是有khah hng7)。I牽真choe7,後--來ka7 我講，體育室有2個老師，叫我mai3 kap in做夥，我就講，今a2 日tu2 著這個體育老師是Amis--e5,我對原住民問題khah有趣味，有時a2 真想beh kap i開講，an2-ne kam2 boe7 -sai2?I就講，若an2-ne，ti7 學校開講就好，下班以後m7-thang做夥。i koh講i是為我好……。講到尾--a2,i就講，下禮拜1若是學校有ka7 你叫去問，你就照實ka7 in講，其他--e5,我會替你向學校解說。I ti7 chia講1點鐘左右chiah離開。Tak8-e5 可能會感覺笑詼，我long2已經30幾歲--a，竟然需要i來ka7 我講，boe7-sai2 kap toh 1個老師來往，m7-koh hia e5 氣氛確實就是an2-ne。I入來了後，其實一直想beh去我3樓e5 房間，我就講hia siuN 亂，tiam3 客廳就好，好ka-chai3因為我房間內底1 koa2收集來e5 資料long2 khng3現現，若是hou7 i去，隨就會hou7 i chang--著。為siaN2-mih i無相信我會an2-ne做？講實在，雖然我已經知iaN2 真choe7 tai7- chi3 ，總--是我chiah來學校無joa7久(hit chun7 iau2無滿2個月)，而且我ka7 學校寫Program，對學校算是真有幫助(因為我心內已經清楚，我若beh ti7 電腦頂面piN3，ma7 會等我離開以後，若無，ma7 是thiam2 ka-ki7 )，所以我確實有thiau-kang表面上裝做真合作e5 款，hou7 in認為我無siaN2-mih問題，an2-ne我ti7 教務處beh影印1 koa2資料ma7 khah利便(有e5 老師hou7 學校列ti7 烏名單內底，beh用影印機根本是無siaN2 可能，in若看著i用就會ka7 i阻擋，ka7 i chhe7 麻煩)。當然，這個時chun7,老師e5 力量iau2-boe7集中，真choe7人m7 敢，事實上，tu2 開始做，ma7 無清楚toh 1個老師khia7 ti7 lan2這peng5,kan-taN 會tang3用試探e5 方式。第2工，4月20，禮拜，我去peng2報紙，不止a2 失望，雖然記者會e5 消息有刊--出來，總--是long2是刊ti7 地方版，並無上全國版。
雖然是地方版e5 報紙有刊na7-tiaN7，m7-koh 對學生來講，an2-ne 就已經hou7 in 真歡喜，歡喜有人會tang3 替in 出1 口氣。我當然會利用gun2 教務處e5 影印機印1 koa2  報紙資料，偷偷a2 分hou7 1 koa2  學生，後--來，m7 知iaN2 是toh 1 個熱心e5 老師iah 是學生，ti7 暗時e5 時chun7 將報紙e5 資料影印khng3 ti7 每1 間教室，所以第2 工chai2 起來上課e5 學生有機會看--著，甚至有e5 班ti7 上課e5 時chun7,學生將資料傳來傳去，學生long2 chiok 歡喜--e5。
學校hit peng5 並無koh ka7 我叫--去，但是in 開始想beh 查到底是siaN2 人做--e5,後--來有1 個老師真不幸，因為i 分報紙資料hou7 其他e5 老師看，soah hou7 1 個jiau3-pe5-a2 老師報hou7 藍秀琴知，結果這個老師就hong5 叫--去，藍秀琴愛i 寫悔過書，i m7 肯，學校就叫i 辭thau5-lou7,後--來i ka-ki7 辭（若m7 願辭，in 馬上會開1 個教評會，講這個老師有siaN2-mih 所在m7-tioh8,kang7 款beh ka7 你解聘。）。
實際上，這個老師並無參與，所以i khah soe。問題是，i 後--來私底下koh kap 藍秀琴chih 接，可能koh ka7 密告siaN2-mih 人e5 款，所以有繼續hou7 i 教，hou7 i tiam3 夜間部教，自從i koh tng2 去夜間部教，gun2 chiah 發現，i 這段時間kap gun2 開講，long2 想beh ui3 gun2 chia 知iaN2 1 koa2  tai7-chi3。Gun2 本來想beh ka7 i tau3-saN-kang7,i 若m7 願，想beh 請陳永興醫師koh 開1 pai2 記者會來ka7 i 平反，總--是i ka-ki7 無愛，所以gun2 就無ka7 i tau3-saN-kang7。
為siaN2-mih i 無愛，che 應該是有原因。以前bat 有1 個教官ma7 是boe7 爽學校e5 作風，就辭thau5-lou7,若kan-taN 辭thau5-lou7 是簡單，但是i koh 公開罵學校，i e5 下場是，藍秀琴有辦法hou7 i 無法tou7 ti7 花蓮chhe7 著thau5-lou7。
Koh 有另外1 個體育老師，姓林，i khah 愛lim 酒，有1 pai2,i 酒lim soah，愈想愈boe7 爽，就kha3 電話去教務主任in tau，ka7 講：你ka7 我khah 細膩--1 點，m7 thang hiah-ni7 hiau-pai。Hit chun7 教務主任是驚kah beh 死，就一直講，林老師ma7 ka7 i 講siaN2-mih tai7-chi3 無應該無應該。
學校liah8 著這個機會，就koh 開始放話愛林老師寫悔過書，i 當然m7 肯，koh-khah 害--e5 是，有1 工下班e5 時，藍秀琴khia7 ti7『刷卡』hia ka7 chhiN，i ma7 ka7 chhiN--tng2 去，這聲phaiN2-phang2。    過幾工了後，學校就koh 開1 個教評會（教評會e5 成員當然m7 是用選--e5,是in ka-ki7 指定--e5,內底有2、3 個老師，因為tu2 來e5 時chun7,看--起來乖乖--a2,所以有ti7 教評會e5 名單內，但是力量根本無夠。）
這遍開教評會，參與抗爭e5 1 koa2  老師因為已經khah 有經驗--a，所以有chhoan5 錄音機入--去。會議是校長主持（校長是傀儡尪a2)，教務主任講kah 目屎流目屎滴，講i 暗時hou7 這個林老師恐嚇，害i tak8 工long2 受著性命e5 威脅，lian7 in bou2-kiaN2 e5 安全ma7 hou7 i 真煩惱。後--來koh 有1 koa2  老師罵這個老師，koh 講4 月18 公寓電梯內底e5 傳單是林老師貼--e5(確確實實是我貼--e5,無去1 張原來是in 留起來beh 做證據--e5,雖然林老師是gun2 這peng5--e5,但是貼傳單hit 工i 並無參加。），koh 有人講i 上課無認真……等等。
了後就beh 投票決定是m7 是beh 開除這個老師，雖然是無記名e5 投票，但是寫e5 時chun7 long2 是ti7 桌a2 頂，beh 寫反對iah 贊成別人long2 看會著，所以有幾個老師雖然想beh 投反對票，但是驚學校會chhe7 in 麻煩，就投贊成票。
投票e5 結果是6 票贊成，3 票反對，通過愛i 1 個月以內離開學校。
這個會議，並無通知林老師去，che 是5 月下旬e5 tai7-chi3。
後--來，gun2 繼續phah 拚，透過民進黨hit 個體育老師（姓李），i 去chhe7 著花蓮師範學院1 個教授，i 是花蓮縣教改會e5 成員，i hia 有真choe7 其他縣市成立教師會e5 資料。
有這koa2 現成e5 資料，對gun2 e5 幫贊確實真大。
【Iau2-be7 soah，後期繼續】

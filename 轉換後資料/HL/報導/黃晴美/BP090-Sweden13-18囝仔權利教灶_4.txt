
Sweden 13歲到18歲gin2-a2 e5權利教育(之4)
黃晴美

過私人生活e5 權利（條文第16條）
Gin2-a2 iah是少年人ti7 i e5 私人家庭生活be7得隨意iah非法干涉。In e5 phoe信iah日記是in私人e5 mih8。In e5 名聲kap尊嚴ma7 be7得攻擊。   
（圖頂e5 字：學生  曆日a2   lam2   Anna）



得著全面資訊e5 權利（條文第17條）
1.政府tioh8-ai3 hou7 gin2-a2 kap 少年人好e5 資訊。Ma7 ai3 hou7 in ui3報紙、雜誌、廣播電台kap電視去得著各種資訊。
2.政府tioh8-ai3鼓勵社會人士出版kap分發hou7 gin2-a2 kap 少年人讀e5 冊。
3.母語m7是Sweden話e5 gin2-a2 kap少年人應該得著用in e5 母語寫--e5上好e5 資料。


苦毒kap侵犯（條文第19、34、39條）
1.無論家長iah其他e5 大人long2無權利用某種方式去苦毒gin2-a2 kap 少年人。政府應該用各種方式去保護gin2-a2 kap少年人，hou7 in be7 hong5苦毒、剝削kap侵犯。家長若m7關心iah是be7得照顧ka-ti7 e5 gin2-a2 e5 時，政府tioh8-ai3干涉。
2.Hong5侵犯--過、受刑--過、無人照顧iah是參加過戰爭e5 gin2-a2 kap少年人有權利得著各種 協助。In有權利去ti7 1個好e5 環境。Ti7 hia，in e5 健康e7得恢復，in e5 自尊心e7得koh chhoe7 to3-tng2--來。





















托養家庭kap收養（條文第20、21條）
1.Gin2-a2 kap少年人ti7厝--nih hou7人苦毒到tioh8傷e5 時，應該tioh8 hou7 in去另外1個所在toa3，hou7 in e7得過khah好e5 生活。
2.若準領養對1個無家庭e5 gin2-a2來講是上好e5 選擇，to7應該安排i hong5領養。
















難民gin2-a2 kap少年人（條文第22條）
1.不得已tioh8-ai3走離開ka-ti7國家e5 gin2-a2 kap少年人，無論是孤1人iah是kui家做夥走--e5，in long2應該ti7 hit個新e5 國家得著保護kap幫chan7。In應該有e5 權利long2 tioh8受尊重。 
2.應該有人幫chan7單獨離開ka-ti7國家e5 gin2-a2 kap少年人kap in厝--nih保持聯絡。An2-ne，時機若到，to7 e7得hou7 in kap 厝--nih e5 親人團圓。
3.假使無法tou7 替難民gin2-a2 chhoe7著i e5 親人，tioh8-ai3想辦法替i chhoe7 1個家庭，hou7 i e7得好好a2生活。
【後期繼續】
？？





七字仔！七字仔啦！

邱文錫
講起古早古早咱台灣，自本是無外來 e5 政權，無人管，百姓生活著真圓滿。有人落田掘塗，有人上山開埔，嘛有水中掠大魚，嘛有海面作生理，日時認真做空課，暗來相招練嘴花，你挨絃，我唸詩，七字仔！七字仔詩唸不離，過逍遙肆志、樂暢好命 e5 日子。
啥知好命無落衰 e5 久，相連紲走來兩個外來政府，咱著親像秀才拄著武夫，新婦仔囝拄著虎豹母，野蠻共咱抽重稅，閣禁止咱 e5 父母話，想著真連回，衰！衰！連衰一百年，猶未出頭天，到這陣咱囝弟猶是講話捲舌，父母話吊佇耳仔邊，七字仔詩閣卡是放伊叮噹幌，唉！這是啥乜天年？
樟樹無畏寒，欲走找台灣人 e5 心肝，出四本七字仔冊予大家看。頭一本是「台灣演義」，全全是台灣人抵抗外族仔 e5 大代誌。有「辛酉一歌詩」，唱出戴潮春反清徛紅旗，對新竹反到嘉義，連反四五年，戰輸嘛歡喜。閣來就是「台灣民主國」，起因是中國割台大罪惡，日本佔地咱不服。為著田園土地，大家相爭做大場空課，對海邊戰到山頭鹿角尾，對庄跤 thai5 到市內大路街。死傷真儕， 遍地烽火，予鋛日本仔大現花，大狼狽。尾齣就是「西仔反」，反彼 e5 法蘭西外國番。西仔戇子弟，台灣也敢提，到尾仔台灣變做伊 e5 絕命地，大墓堀是伊永遠 e5 家。
第二冊是「千金譜」，猶原是三條古，頭一條就是「千金譜」本文，唱起咱農業社會兩百年前 e5 時陣，有人山頂開墾，有人海面行船，嘛有蘇州婆仔紅嘴唇，生理兄走去佮伊睏。聽著你會驚，猶閣有角車，角車是啥乜物件？是查某人欲好命，買來用你就知影。閣來是「周公鬥法桃花女」，鬥一下險險死，符仔籙放來放去，攏總無法伊，老彭祖抾著便宜，歲壽食到八百二。老彭祖，海邊抾著鱟，是桃花偷托頭，八仙賜壽，予伊食到老老老，桃花有影 gau5 。尾齣是「運河奇案」，是青年男女殉情頭一層，金快是嫷人無嫷命、父母早死 e5 歹命囝，細漢賣身葬母，予人做嫺差用，大漢賣落花間，紅顏煞來薄命。菜店內抵著開利舊恩人，有迷戀，有恩情，好姻緣，強強欲完成。誰知搭心兄生理煞失敗，無錢贖身大利害，世間大海海，無鋛徛跤 e5 所在。唉－－！運河水清風生凊，半天無雲見月新，可嘆蒼天無憐憫，金快開利逐波臣。
「陳三五娘」人人知，是才子佳人 e5 古早代，一 個是刁工掞荔枝、繡巾 siaN5 人來，一 個 是假意摃破鏡、賣身做奴才。 三年 e5 無錢長工真緊過，五娘猶是親像天頂月，看有食無，豬哥瀾四湳垂，益春仔出來牽公、牽猴、娘嫺做一齊。有人講這是垃圾貓咬錢鼠，有人講男歡女愛正是周公 e5 禮儀。老大人目頭結結，講是失禮教，採花賊；少年兄嘴仔裂獅獅，顛倒講：桃花運，我嘛愛。
天頂天星粒粒明，山中山風陣陣清，台灣四界多奇景，土城白雲飛無停。第四本正是「土城白雲飛」，是現代人郭玉雲 e5 心血。郭女仕，土城山頂做山人女兒，茶欉跤來出世，老母家己剸臍，洗身軀嘛家己來，這款仙古無講你毋知。八歲入學，落山讀冊來回五點鐘，厝裡散赤，半年後書包吊上壁頂，這就是伊讀冊 e5 全部過程。雖然毋捌字，出嘴七字仔詩，你看覓：「荒山日月古寺院，石壁茫霧煙輕移，龍柱頂面聯對詩，求學無門毋捌字」，寫伊十二歲經過古寺院 e5 代誌，有巧奇，有禪意。詩有別才，這款詩詞意境干凋伊寫會來。七字仔詩有古早奇珍，嘛著有時派創新，莫怪陳明仁先生講伊是「素詩人」。咱七字仔詩著愛靠伊來傳承，嘛向望大家來共伊鬥挺、鬥揵。
阮這遍得著「國家文化藝術基金會」 e5 贊助，一氣出四本冊才有法度；有注音，有註解，大家看會來；加減餾，加減唱，唸歌解憂愁；有恁e5 交關照顧，阮才有新步數，嘛才會凍行卡遠 e5 路。
諸位同志佮朋友，咱來唸歌解憂愁，樟樹有心做研究，全望大家鬥捧場。


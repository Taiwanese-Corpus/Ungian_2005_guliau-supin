周叔夜e5故事

	今年3月15 e5下晡，本刊編輯陳星旭kap蘇正玄去台南市政府，拜訪前台獨聯盟南美本部主席周叔夜先生。Ti7市政府e5顧問室，周先生講起伊個人e5代誌kap一寡巴西台灣人運動e5故事。下面是編輯室e5節錄。

	我是台南市府城人 。Tui3出世，大漢，讀台南一中、成功大學，甚至做兵、食頭路，到28歲出國前，一直攏m7-bat離開台南，是到到底底e5府城人。Hit當時，留學e5風氣當teh 熱，我真che7同學大學畢業了to7出國，大部份是去美國讀冊。我m7是足愛讀冊e5人，所以對留學無足趣味。我大學畢業了隨結婚，結婚了beh出國to7 khah困難ah。後來，聽講巴西會tang3移民，to7 gong7 gong7 ti7 1961年toe3人去到巴西e5所在。一個m7-bat離開台南市e5人，忽然間離開，to7去到上蓋遠e5巴西e5所在。結果到巴西了後，ma7是著ai3 koh讀寡冊。讀一個水利碩士了，一直做土木工程，做到1991年轉來台灣為止，tu2好30冬，tu2 tu2會tang3退休。
	我長期以來因為入烏名單，所以be7-tang3轉來。Ti7台灣e5時，我m7-bat台灣e5代誌，是出去了後才漸漸瞭解，才加入台灣人e5社團，參與台灣人e5運動，加入台灣獨立建國聯盟，做巴西e5負責人。
	1961年我tu2去到日本e5時，去chhoe7朋友。In攏是留學生。我toa3 ti7朋友e5厝，有一日我睏khah oaN3起來，朋友已經去讀冊ah，我無代誌thang做，桌頂tu2好有khng3一寡「台灣青年」。我ti7 hia讀幾na7日，che會使講是我思想e5啟蒙。Hit陣「台灣青年」e5內容kap chit-ma2 khah無仝款，主要是teh批評政府e5 375政策抑是獨裁hit款e5問題。原來我hia e5朋友攏是台灣獨立運動e5人。Hit陣黃有仁ti7 日本，我e5老師王育德ma7是ti7日本。Hia e5人ti7 1967年有9個人去巴西，大家做伙giah8手，宣誓加入台灣獨立聯盟。巴西e5台灣獨立運動會使講是阮開始e5。
	Ti7巴西做運動kap美國、歐洲、日本有khah無仝款，因為美國、歐洲、日本攏是留學生做主體，但是ti7巴西基本上攏是移民家庭。In ka7台灣e5不動產規個賣賣leh，規家庭phaiN7 leh去hit個所在。所以hia e5台灣人社會e5構成，是三教九流，啥物款人to有，會使講是台灣社會e5一個縮影。我會記得有一擺一個巴西記者問我講，恁台灣人來巴西攏是啥物款e5人khah che7？我ka7應講，台灣人來巴西啥物款e5人to有，kan-na7無乞食kap妓女nia5。後來才知影妓女ma7有人teh做，按呢咱to7知影台灣人去巴西是啥物款e5人。
	因為hia e5人e5素質e5問題，國民黨beh控制ma7 khah好控制。但是一方面講起來，因為三教九流e5人真che7，所以加入運動e5人ma7有鱸鰻囝仔。後來teh做e5中間，soah hou7人一個印象，講巴西e5獨立運動是暴力份子。假設講起來敢有影無？確實也有真che7代誌發生。譬如講，台灣e5聯合報爆炸e5代誌，講是巴西派人倒轉來做e5。但是咱是基督教家庭出身e5人，koh是讀冊人，beh做chia e5代誌是無可能e5。但是也有人會做hit款e5代誌。國民黨為著beh報復，in一定報復chia e5 khah有代表性e5人。所以有一時我真危險，我e5厝e5頭前不時有兩個人顧leh，我出去攏有兩個保鏢ka7我顧tiau5 tiau5。後來才知影hit陣確實有人beh傷我e5命。這陣回想起來，實在也真心適。
	我所做e5，主要是kap巴西政府方面e5接觸，外交方面e5問題，親像為著無身份移民所做e5代誌。1974年，是台灣人去巴西當teh熱e5時陣。有真che7人ka7厝kap財產攏賣了ah，忽然間台灣kap巴西斷交，soah be7-tang3去，所以to7去巴西e5隔壁國巴拉圭。巴拉圭是真細e5國家，無條件thang好生產。有chiaN5 萬人tui3巴拉圭偷poaN牆仔去巴西。因為無身份，不但受著巴西警察欺負，也無得著國民黨e5同情，koh hou7家己e5同胞騙錢，形成一個真大e5社會問題。Hit陣為著beh解決chia e5無身份e5人居留e5問題，阮出真che7 e5力。Ti7 英國普世教協e5黃彰輝牧師kap台獨聯盟e5張燦鍙ma7為著這項代誌，走巴西走幾na7 choa7，希望巴西政府khia7 ti7人道e5立場，趕緊解決台灣非法移民e5問題。阮為著這件代誌，bat 去見過巴西e5司法部長kap外交部長。到1979年，才圓滿解決，hia e5非法移民才得著永久居留權。 Che是阮所做e5真大e5外交活動。路尾手變到巴西hia e5外交人員kap 阮真熟。
	1982年e5時，台灣e5漁船入去巴西掠魚，常常發生代誌，因為入去人e5領海to7 hou7人掠去，ma7是阮出面替in解決e5。有一個真心適e5代誌， 一個禮拜日，我接著電話，ti7離開阮hia差不多400公里e5所在，講koh掠著恁hia e5漁船。因為講話講be7通，m7知beh按怎解決，叫我趕緊去。我真正派一個人去，去到te3才知影原來是韓國人。所以變到有啥物代誌to7 beh來 chhoe7咱。
	中南美e5國家khah早攏是獨裁政權，包括巴西、阿根廷、智利、玻利維亞、巴拉圭等等攏是。所以hit個時陣e5反對人士oaN-na7受著真大e5壓迫，真che7人流浪國外，走去美國。巴西反對運動e5人士走去阿根廷，阿根廷e5反對人士走去巴西。因為hia e5人kap咱e5情形仝款，講話加真好講，真容易得著共鳴，所以咱ti7 hit所在kap反對運動e5關係做了真好。Hia e5反對運動e5人，今仔日攏變做執政者。
	1988年，阿根廷e5河間州e5州長就任e5時，寄邀請書來hou7我。邀請書e5頂面講，阮無邀請國民黨，ma7無邀請中國，taN邀請台獨聯盟e5你nia7-nia7，請你一定ai3來參加。所以我去e5兩日e5時間，是以外交官e5身份，toa3 e5旅館有人teh顧，坐車有人開路。兩日e5中間kap世界各國e5外交官做伙生活，實在是足好e5經驗。我記kah 足清楚to7是kap 祕魯e5外交官接觸e5經過。祕魯kap中國有外交關係，當我theh8我e5名片hou7伊e5時，伊看著感覺足奇怪，因為大家攏是大使、領事、參事、taN 我是啥物台獨聯盟e5人，實在真奇怪。我簡單ka7伊介紹台獨聯盟e5理念kap目標。伊應講，che是無可能e5，中國無可能會允准lah！我ka7回答講，恁祕魯獨立e5時，敢有to2一個國家ka7恁允准？我因為會曉講真che7國e5語言，ti7現場替各國外交官做翻譯，kap墨西哥、日本、韓國等國家e5大使建立真好e5友誼。
	張燦鍙teh hong5關e5時，巴拉圭上議院e5議長Domingo Laino bat來台灣探訪伊，che是我拜託Laino去e5。有一擺Laino接著劉松藩e5邀請來台灣訪問。伊問我看敢thang去？伊以前bat接著兩擺e5邀請，攏無去。我ka7伊講，張燦鍙已經hou7人掠去關ah，你應該去。我提供葉菊蘭、洪奇昌、謝長廷、邱連輝、陳水扁chia e5人e5名hou7伊，請伊到台灣了後，ai3去chhoe7 in。伊真正去台灣，外交部安排e5行程無安排伊去探訪張燦鍙，m7-koh伊有要求in chhoa7伊去。Che會tang3看出咱ti7 hit個所在外交e5成就。
	Laino bat為著反對政府去hou7人掠去關，攏總關106擺。上長hou7人關2冬。有時關1點鐘、2點鐘，2日、3日。可見巴拉圭hit個所在kap 咱台灣無仝款，雖然是獨裁，上長才關2冬。伊以後逃命去阿根廷、巴西。Laino bat競選巴拉圭e5總統，得著40％ e5選票。有一擺，我去到巴拉圭e5機場去hou7 in趕出來。To7是因為ti7 in總統選舉e5時陣，我去替Laino khia7台，用西班牙語替伊演講。到投票hit一日，我koh 去，結果in m7 hou7 我入去。真可惜，第三世界e5人ti7世界政治e5重量有khah輕，m7-koh 咱有做真好e5外交關係。
	講著ti7巴西做同鄉會e5代誌，ma7是非常exciting。1981年世界台灣同鄉會ti7巴西開年會。Hit陣e5會長是陳唐山。世台會預定ti7拜五暗開始。Ti7拜一暗有四、五十人來ti7我e5厝，有e5人開會，有e5準備，有e5作劇，有e5練唱歌，規間厝鬧熱滾滾。忽然間，我接著一通電話，警備司令部叫我明仔chai3 4點去。我感覺真奇怪，我問伊看是啥物代誌，伊講恁敢m7是拜五beh開世台會？伊講，恁be7使開。我去了後才知影，原來是國民黨e5人講阮chia是共產黨e5地下組織，拜五e5開會是真危險e5，所以ai3禁止。公文也真正送來，講禁止開會。世界各地e5台灣人攏to7 beh來ah，拜三to7開始beh接人，m7-koh我對外攏m7敢講。拜三陳唐山到位，我chhoa7伊去chhoe7一位當地真大牌e5律師。我ka7講無論如何世台會一定ai3開，開了掠去關也無要緊。阮利用巴西e5一條法律叫做人身保護令，ti7拜四下晡去法院告巴西司法部長，因為in講阮是共產黨，限in 24點鐘內，提出阮是共產黨e5證據出來。若無，阮拜五暗照常開世台會。阮刁工等到拜四，ti7法院五點關門以前才去，用巴西台灣同鄉會長周叔夜e5名義，抗告巴西司法部長。阮知影in手續上絕對辦be7赴。拜五暗，阮一直等，結果in攏無來，所以to7照常開。一方面，國民黨放聲講，恁去一定會hou7人掠e5 lah，結果hit暗命令下be7落來，be7-tang3 ka7阮擋。Hit暗e5歡迎之夜攏總有二、三千人參加，辦了非常成功。所以同鄉會ma7是一個真心適e5回憶。1981年e5巴西雖然是獨裁政權，m7-koh猶是照法律teh行。
	1989年e5 12月31日，台獨聯盟ti7洛杉磯開會，決定beh ti7兩冬內遷台。Hit陣有giah8手beh轉來e5，我是其中一個。我感覺ti7外口已經做hiah-nih久ah，時機若是成熟，koh無轉來，he是teh hoah sng2 e5 nia5。所以ti7 91年to7加入beh衝破烏名單e5行列。當然hit個時陣有分做三組，第一組to7是講會tang3正式簽證入來e5人。Che我是無可能，因為阮老父過身e5時to無法度轉來。第二組to7是beh坐船偷渡轉來。Che 我hit 陣已經57、8歲ah，實在體力上有khah困難，我也m7敢加入。第三組是beh透過外交e5方法，看敢會tang3 hou7外國人ka7咱chhoa7入來。Hit陣菲律賓、韓國e5反對人士攏是按呢轉去e5，所以我to7參加這組。後來這組ma7是失敗，只好用偷渡e5方式。不過我m7是坐船，是坐飛機正正當當轉來e5。Ti7高雄e5人權之夜現身了後，我決定koh 出去，主要是感覺巴西hia e5外交活動，有需要我koh繼續去做，che會比hou7人關e5效果koh khah好。事實ma7是證明，我出去了後有做真che7真好e5救援活動。1992年烏名單解除，我to7正式轉來台灣。
	今仔日看著台灣e5民主會tang3進步到按呢，當然是所有e5人努力e5結果。Ti7努力e5中間，咱ma7有一點點仔e5參與，是做一個人真大e5光榮。


馬偕牧師kap伊e5遺產		

	馬偕牧師（George Leslie Mackay）ti7 1844年出世ti7加拿大Ontario省Oxford（牛津）郡Zorra鎮e5一個Scottish (蘇格蘭)e5移民家庭。細漢e5時ti7 Ontario e5庄腳，對伊影響上大e5是伊e5 Scottish e5祖籍kap英國福音教派e5自由長老教會（Free Presbyterian Church），前者代表認真拍拚、獨立e5思考kap真好e5教育，後者代表熱誠、有經驗e5福音傳道。
	自細漢，馬偕to7決志beh做一位宣教師。伊讀in hia e5學校，教幾冬冊，然後ti7 1866年進入多倫多大學e5 Knox神學院，了後koh入去美國Princeton神學院進修。1868年，伊bat向加拿大自由長老教會e5海外宣教部申請去海外傳道，m7-koh無成功。後來，伊去英國Edinburgh讀冊。Ti7 hia e5時，伊受著海外宣教部e5指派去中國福建傳教，1871年e5 9月，伊轉去加拿大接受封牧，一禮拜後to7出發去中國。
	19世紀e5中期，加拿大人去海外宣教攏是加入英國抑是美國e5海外傳道。馬偕是第一位由加拿大教會遣派去海外建立加拿大傳教區e5宣教師。馬偕ti7台灣e5成就對1870、1880年代加拿大海外傳道e5熱潮是一個真重要e5催化劑。
	馬偕代先去中國e5廣東kap台灣e5南部做短期間e5停留。1872年3月，伊去到淡水，ti7伊e5日記伊按呢記載：「上帝引chhoa7我ui3遠遠e5 Zorra e5故鄉來到chia，ti7這間厝內底。我向四邊看看leh，向南看，向北看，看遠遠青翠e5山嶺，我真kah意。一個靜靜、清楚e5聲ka7我講，chia to7是我e5厝。Koh 講：”Chia to7是你beh服務e5所在（This is the land）”。」
馬偕e5教會是一個不時teh巡迴e5教會。為著傳教，伊行透透，去到台灣北部e5每一個村鎮。Ti7七年e5中間，馬偕留ti7淡水e5時間無到六個月。馬偕真有語言e5天份，伊kap當地人toa3做伙，真緊to7學會曉講流利e5台灣話。Tu2開始，馬偕遇著儒教上流社會強烈e5抵制，in製造暴動beh ka7伊趕走，m7-koh馬偕e5宣教工作猶原有進展。一個月內，伊得著第一個信徒嚴清華，to7是加拿大長老教會e5人所知影e5阿華。伊ti7淡水北旁10哩e5所在設第一間禮拜堂，指派阿華做傳道師。
馬偕kap其他e5傳教師仝款，伊認為西方基督教e5文明比東方e5 khah先進，若是無基督教e5教義，beh達到現代化是無可能e5。但是伊kap其他e5傳教師無仝款，雖然是一個外國人，m7-koh伊是一個真真正正e5台灣人，伊忠實對待hia e5人，熱愛hit塊土地kap hia大自然e5奇景。馬偕是一個真積極e5傳教師，伊面對邪教kap偶（ngou2）像崇拜e5時，一點a2 to7無妥協，m7-koh伊儘量試beh建立一個真正屬ti7台灣人e5基督教社區。伊無19世紀末期歐洲人e5種族優越感，伊用hou7伊e5信徒有法度瞭解kap接受e5方法來傳達基督教e5信息。 
馬偕經常旅行e5時攏有門徒做伴，伊kap in e5關係是互相倚靠，做伙分擔傳教、設立教會kap教育e5責任。馬偕主張用在地人來傳福音，伊非常反對西方基督教對當地人特別是信徒e5種族歧視。伊e5 hit本「台灣六記（From Far Formosa）」有解說伊e5傳教方法kap倚靠當地基督徒來傳道e5原因。
馬偕採用當地e5其他宗教e5結構，組成一大koaN7 e5領導kap信徒，m7-koh in攏kap這位「烏鬚e5番a2（the black-bearded barbarian ）」有牽連。當伊e5傳教愈來愈進展，伊e5組織也變做真有系統化：ui3「慕道者」變做「信徒」，ui3「學生」變做「助理」。Ui3 ti7淡水e5基地，馬偕去到各地設立支部kap教堂。伊指派訓練過e5傳道者去每一間教會， 伊也有採用女性e5傳道者。
馬偕ka7醫療當作福音傳播事工e5一部份。M7-koh馬偕傳教真特別e5所在，to7是為著當地人e5需要，伊ka7挽嘴齒當作傳教工作e5一部份。馬偕講，伊攏總有挽二萬至三萬支e5嘴齒。因為挽嘴齒e5關係，別人對伊e5偏見無去，伊變做是ti7台灣上出名kap旅行上che7所在e5人。
1887年，馬偕kap張聰明女士結婚，ka7伊改名做Minnie Mackay。In結婚e5時馬偕33歲，張聰明 17歲。伊e5婚姻對吸收女性信徒真有幫贊。若是無女性e5信徒，伊e5教會to7猶原攏是男性e5教會。
馬偕toa3 ti7熱帶氣候e5所在，時常得著瘧（giok8）疾kap其他e5熱帶病，m7-koh伊是因為嚨喉癌ti7 1901年6月初3 58歲e5時過身。伊有留落來60間教會，每一間攏有專職e5傳道師，超過3000人受洗e5信徒，kap二位受封e5台灣人牧師。雖然m7是真che7，m7-koh ti7 hia定根，而且當teh行向台灣人教會e5目標。
馬偕重要e5遺產包括伊設立e5學校kap病院。牛津學堂是伊ti7 1881年轉來加拿大渡假e5時，由Oxford郡e5支持者捐款設立e5。淡水女學堂是一年後由加拿大長老教會婦女海外傳道部捐款設立e5，是有43個學生e5寄宿學校，大部份e5學生是原住民。Che m7-na7是台灣e5第一間女子學校，而且是原住民教育真真重要e5一部份。1914年，牛津學堂遷去台北，以後改做台灣神學院。牛津學堂e5原址改設淡水中學，由馬偕e5後生George William Mackay擔任校長。1956年淡水中學kap淡水女子學校合做伙變做淡江中學。1965年台灣基督長老教會ti7第一間學校e5原址創設淡水工商管理學校，1999年改做真理大學。雖然學校e5名改變真che7，m7-koh一直保持著kap馬偕e5關係。Ti7日本佔領e5時代，教會學校是唯一會tang3用台灣話教學、保存台語教育e5學校。戰後，國民黨統治e5時代，長老教會自然變成台灣e5語言kap文化e5保持者。
	1881年，馬偕ti7淡水教會e5隔壁設立台灣北部e5第一間醫館。1901年伊過身e5時，醫館關起來，到1905年才koh重開。1912年醫館遷去台北，後來擴充變做規模真大e5馬偕紀念病院。今a2日，馬偕病院是台灣上先進e5病院之一。
	馬偕遺留落來e5猶有其他khah象徵性e5遺產，che會使tui3伊e5冊「台灣六記」kap伊ti7人類學方面e5收藏看出來。
	1894年，當伊第二擺chhoa7伊e5家族轉來加拿大渡假e5時，馬偕有口講「台灣六記」，kap留一大堆e5筆記，由後來擔任多倫多環球郵報（the Toronto Globe）編輯e5 James A. MacDonald整理。這本冊出版e5原因是因為當時真che7加拿大人對馬偕所做e5事工真有興趣，而且愛beh知影hit時猶無啥人知影e5台灣e5情形。Tui3這本冊會tang3瞭解馬偕e5意志、奉獻、積極傳道e5精神kap伊個人e5成就。Che是一本上典型、上蓋好e5宣教人類誌：包括對邪教e5指責，對當地e5歷史、地理kap生活風俗e5活跳跳e5記載，攏是用刺激e5探險故事e5方式講出來e5。這本冊也有記載ti7台灣寶貴e5傳教工作經驗kap伊對台灣e5疼。這本冊甚至到1996年，猶是hou7人推薦做若是beh詳細瞭解台灣有需要讀e5一本冊。
	Tui3「台灣六記」，咱看會出馬偕kap仝時代e5宣教師仝款，對大自然世界e5興趣。對伊來講，科學e5進步表示是上帝ti7地球上teh做e5工，伊真愛beh ka7 chia e5科學知識介紹hou7台灣人。伊認為研究台灣e5自然歷史對教育伊e5信徒kap對科學知識e5貢獻是真有價值e5。另外，伊感覺原住民e5生活方式會漸漸滅無去，所以伊儘量去記載in e5歷史kap保存in e5文物。Ti7牛津學堂，馬偕有為伊e5學生設立一個博物館。1894年，伊chah博物館內底e5一koa2物件，差不多600外件，轉來多倫多捐hou7 Knox神學院，當作教學神學生有關「偶像崇拜」e5教材。Chia e5 Knox神學院e5收藏，ti7 1915年轉送hou7 Ontario皇家博物館。今a2日，馬偕所收集e5物件對人類學來講是非常貴重e5，未輸ti7台灣保留落來e5物件。馬偕kap其他e5外國人無仝款，伊收集e5物件真有系統化，有包括伊ti7台灣所tu2著漢人、原住民kap日本人e5文物。
	「台灣六記」kap ti7 Ontario皇家博物館e5收藏hou7台灣人當作是in重新認bat過去e5無價之寶。

（本文是編輯室ui3 Alvyn Austin寫e5「George Leslie Mackay」節譯出來。Alvyn Austin是加拿大York大學亞太研究中心e5研究員，伊也是今年籌備紀念馬偕過身100週年e5「加拿大馬偕委員會」e5成員。）

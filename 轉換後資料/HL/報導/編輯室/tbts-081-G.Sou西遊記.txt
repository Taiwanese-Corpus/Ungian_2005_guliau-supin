G.Sou西遊記		G.Sou  1967年

＜羅馬之章＞
Tui3羅馬郊外e5泉水山莊轉來，落車了後，ti7 Napoleon 旅館門口kap Liliana相辭e5時，心內確實有一點仔艱苦；無意中e5熟sai7， 短短時間e5做伙，這陣to7隨時beh來分開，禁be7 tiau5 ka7伊an5 an5攬leh，用雙手撥開伊金棕色e5頭鬃，輕輕仔chim伊e5額仔 ，伊原來to7真大蕾e5一對目睭，雄雄金一下，隨時koh kheh leh；我知影，koh再出一聲，目屎to7會tui3已經tam5溼e5目khou lian3落來。M7知伊tang時離開去，家己一個gong7 gong7 khia7 tiam3旅館e5門口，只有看著淺藍色風衣e5背影，ti7公園e5樹陰下閃爍一下，to7 na2親像火金姑仝款消失ti7黃昏e5細條巷仔內。
轉來房間，倒ti7中世紀款式e5眠床頂，恬恬，回想這個趣味、精彩e5一日…。

*  *  *  *  *  *  *  *  *
暗時七點起飛，半睏半醒，飛十六點外鐘，tui3 Bangkok來到羅馬e5時，這個用大畫家達文西號名e5機場e5掛鐘tu2-chiah是三點；若是ti7台灣已經是日頭赤炎炎e5中晝時，但是這陣羅馬猶ti7甜蜜e5夢裡。Tui3高速公路進入城內，看著e5是暗phu2 e5舊街樓仔厝，摻雜ti7怪物模樣e5古代遺跡中間，ti7清淨e5烏暗暝，恬恬khia7 ti7 hia，聽候日時鬧熱起來。當阮去到事先訂好e5大陸旅館，chiah知影已經客滿，所以hou7人安插去公園邊e5另外一間色緻真舊e5 Napoleon旅館；雖然be7想愛睏，m7-koh天猶未光，大家攏ti7房間被空內休息養神。
這擺ti7羅馬kan-taN停兩日，想著這個所在是有兩千外年歷史e5文化、宗教、藝術e5古都，寸土寸地攏有歷史e5由來，恐驚用半年e5時間ma7無法度探訪會了。因為感覺時間非常寶貴，to7家己一個人恬恬離開旅館，ti7微微仔e5雨中，行去羅馬e5心臟，唯一規日活動無停e5中央車站(koh名終點車站)。 Chia有二十六個月台，去歐洲各所在e5火車攏tui3 chia出發。這時，曠闊e5候車室已經that tiN7聽候早班車e5旅客，四界攏會看著攬做一伙，m7甘離開teh辭別e5情侶；大理石e5大門，堂皇e5近代建築，真che7出入e5旅客，會使講是歐洲上大e5車站。雖然我猶未看著tui3各舊城門開出去e5大路，m7-koh kan-taN欣賞這個火車站，to7 hou7人隨時想著「Tak8條大路通羅馬」e5俗語，koh khah感覺古城羅馬e5偉大。
我沿路行過共和國廣場，經過早時是帝王浴場e5國立博物館，chiah轉去到旅館。這時公園邊e5早市已經開始，果子、青菜、魚、肉、雞鴨攏上市，非常鬧熱。轉來到房間kap tu2-chiah睏醒e5同伴鬥陣食早頓。阮出去等候遊覽車e5時，早市已經散ah，kan-taN看著空空e5菜架kap裝果子e5空箱仔，真清氣留ti7土腳。
九點外，美麗e5羅馬少女做導遊，chhoa7阮去觀光。Ti7羅馬，四界攏會tang3看著藝術氣味真重e5廣場、噴水池kap教堂。導遊小姐一開嘴，m7是幾世紀啥物年代，to7是有名e5某某人按怎按怎，na2親像teh上歷史課。
遊覽車先載阮去愛e5噴水池Fontana Trivoli，以及早時帝王e5行宮現在是總統官邸(ti2) e5 Quirinale宮殿了後，koh去有名e5 Borghese公園。阮khia7 tiam3 Pincio觀望台頂，看著e5是新舊建築混合做伙e5羅馬市街kap古代e5遺跡，雖然有無啥協調e5感覺，m7-koh新舊成做一體。Ti7遠遠e5所在，壯偉e5聖彼得教堂e5圓頂，na2親像是皇冠突出ti7碧藍e5空中，實在是一個奇景，對藝術大師Michelangelo e5心血傑作，即時產生敬仰e5心情。阮經過一片松林，去到bat ti7 chia寫意大利遊記e5詩人Goethe e5紀念碑，chiah koh轉去出名e5西班牙廣場。我tui3兩旁有種真sui2花草e5石階，慢慢行落來，雄雄想著所tu2著e5少女，每一個攏kai3 seng5 ti7「羅馬假期」影片內演王女e5 Audrey Hepburn，感覺真好笑。我tui3人民廣場行過，瞻仰ui3埃及所運來e5 koan5大e5尖碑，去到用大理石做e5 Emanuele二世紀念廟，弔念統一意大利e5英雄，koh去Navona廣場看四個巨人e5噴水池了後，to7去台伯河正岸e5另外一個山坪Gianicolo，ti7 hia koh一擺回看羅馬e5全景，然後to7去Vaticano市國。
Vaticano是世界上小e5國家，但是領導全球五億外e5天主教徒，是上屆有權威e5宗教中心。Khia7 tiam3廣場，看正面e5聖彼得大教堂kap兩旁用兩百支大理石柱做成e5大走廊，非常莊嚴、偉大。當我踏入去教堂，看著e5攏是文藝復興時代大師e5作品，親像聖母像、聖彼得e5青銅像、小天使e5大理石像等等，無一項m7是in e5精心傑作。特別是香煙無停e5聖壇，手筆幼工e5宗教畫，雖然m7是教徒ma7 hou7伊e5神聖e5氣氛壓倒，hou7人愈感覺著人生e5暫短，做人e5微小。莫怪西洋有一句話：人人攏有兩個故鄉，一個是出世ti7 hia e5故鄉，另外一個是心靈e5故鄉 - 羅馬。
這時已經過晝，所以阮to7轉去旅館，ti7 hia試食當地e5空心麵條Spaghetti，koh開一罐純芳甘味e5葡萄酒，享受一頓真豐富e5午餐。

*  *  *  *  *  *  *  *  *
下晡，阮去羅馬郊外e5避暑勝地 Tivoli e5泉水山莊參觀。Chia是早時e5王侯起ti7山頂e5宮殿，na2親像是城堡用大粒石仔造成，另外也有利用山腰e5森林起造一個曠闊e5公園，koh配有噴水泉，規模真大hou7人看kah大心khui3。阮坐tiam3清涼e5觀望台，lim一杯厚厚e5咖啡Espresso，看遠遠e5大平原，koh向下面看去，ti7深綠e5杉樹林內，閃sih著各種形式e5噴水泉，靜靜聽水聲滴滴，即時be7記得是身ti7現世。Tui3山頂e5城堡一直順崎落來到山腳，利用天然e5泉水，配合精美e5雕刻，造成各種形態e5小瀑布、噴水泉kap水池，另外koh有真che7花草摻雜ti7 he中間，真正是一個美妙e5奇觀。
這擺郊遊所請著e5導遊是一位中年婦仁人，名叫Eva-Maria。Ti7羅馬因為遊客真che7，若是kan-taN靠專業e5導遊抑是假期兼差e5學生，特別是外國人學生，猶是無法度應付每年上幾百萬e5遊客，所以有時陣會曉講外國話e5家庭主婦ma7 tioh8-ai3動員起來。In除了than3私奇錢以外，也攏真願意順續遊覽家己美麗e5故鄉，替外國遊客介紹in國家燦爛e5歷史。Eva女士今仔日臨時接著旅行社e5通知，be7赴thang ka7查某kiaN2交待hou朋友，所以決定chhoa7伊來，做伙去遊覽。
一看著美麗古錐e5 Liliana，大家攏拍phok8仔表示熱烈e5歡迎。伊對阮非常友善，ti7大家e5中間chong5來chong5去，笑瞇瞇據在人hip相； 尤其是tui3觀望台kou2細條石階行落來e5時開始，伊to7 tiN5 tiam3 G.Sou e5身邊，有時仔做伙坐tiam3水池邊聽水聲，有時仔手牽手ti7樹林內散步。有一擺伊強giu2 G.Sou beh chng3過無人行e5小路，實在真chhiu2-chheng3、真古錐。Ti7 chia有遇著beh去Niece參加大會，順路來觀光e5外國扶輪社友，G.Sou kap in講話e5時，Liliana to7 oa2 ti7身軀邊，伸手ki2 G.Sou，講是伊e5 ui3東洋來e5義父Padre Oriente，真趣味，真笑詼。
回途，伊走khit起車頂，to7佔兩個位，hou7 G.Sou坐tiam3伊e5身邊。一路tui3 一、二、三，Uno、due、tre開始，教G.Sou意大利話，ki2頭叫Capo，ki2嘴唇to7叫Labbrio，非常親切可愛。我因為ti7異鄉無物件thang贈送，只好 ka7扶輪胸章kit tiam3伊e5衫仔頂，並且送伊一支原子筆做紀念。車toh beh到旅社e5時，Liliana開始無愛講話，落車了後kan-taN講一聲再見，to7恬恬khia7 tiam3邊仔，目睭大大蕾看G.Sou kap in老母相辭。臨別感覺真m7甘，相信有一日會koh再會，祝in母kiaN2身體健康。我雖然心內艱苦，一方面koh真歡喜得著一個chiah-nih可愛伶巧e5客查某kiaN2。可能十年後koh再會e5時，今年六歲e5 Liliana已經to7變做一個玉姿挺立e5少女ah。再會吧，Liliana！Arrivederci Liliana！實在是：
	
	鐵富里，泉水山莊，收義女；
	焚帝岡，美術宮殿，嘆古人；
*  *  *  *  *  *  *  *  *
Hit暝，我陪同行eD5同學，去伊e5公子e5朋友Irma伯爵夫人e5厝，受招待試lim chia e5名酒Chianti，看電視欣賞世界有名e5意大利名謠，chhit-tho5到半暝chiah轉去旅館。其他e5同行者，聽講是去夜總會探訪羅馬之夜lah。
隔轉日早起，一位ti7 chia學音樂e5日本小姐chhoa7阮去觀賞古代羅馬e5遺跡Foro Romano、早時鬥技場e5圓形劇場Colosseo kap廣大e5 Caracalla浴場。了後，tui3有名e5 Appia舊街路，經過為著紀念聖彼得逃難，因為耶穌基督e5出現收感召，koh oat轉來羅馬被釘ti7十字架e5 Domine、Quo Vadis教堂。 然後，koh去San Callisto教會e5地下墓場Catacombe，參觀陰森e5早時基督徒e5地下聚會所了後，轉去新羅馬EUR遊覽新建成e5文化館、人工湖kap大棟e5新式公寓了，chiah結束兩日e5羅馬之遊。實在是：
	
	夜總會，羅馬假期，難重演；
	勸早遊，終點車站，看鴛鴦。

（本文收集ti7蘇銀河先生e5「吉叟爪痕集」。編輯室翻譯做台文）


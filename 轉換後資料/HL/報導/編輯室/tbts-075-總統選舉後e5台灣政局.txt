
總統選舉後e5台灣政局
李憲榮 2000/4/6

民進黨候選人陳水扁ti7選前e5支持率從來m7-bat超過30%，伊e5 「看好度」m7-bat超過10%，伊e5當選確實hou7真che7人真意外。
Ti7選前，筆者e5預測是宋楚瑜無可能當選，因為伊e5得票率無可能超過30%，連戰kap陳水扁e5得票率各在30-40%，但是連戰e5勝算khah大，因為ti7這種三強鼎立e5情況下，所謂「棄保」效應be7發生，m7-koh ti7國民黨e5買票kap組織動員之下，阿扁當然勝算khah少。
阿扁e5當選証明筆者e5預測錯誤，錯ti7無料想著「棄保」效應會發生，而且國民黨e5內部分裂比預測e5激烈。連戰e5票大約有7-10%流失去hou7宋楚瑜，好佳哉無流失koh khah che7,若無當選e5是宋m7是扁。台灣選民e5 「投票行為」確實真phaiN2預測。
以政黨來講，衝擊上大e5是國民黨，因為che是五十外年來第一擺失去執政黨e5地位，李登輝隨時被迫提早辭掉黨主席，總統e5光環也ti7猶未下任進前to7真緊消失去lah。連戰敗選顛倒hou7人扶做代主席，用敗選之將來主持改造e5工作，充分表示國民黨e5重大危機。本來宋楚瑜假若有轉去國民黨爭取領導權e5準備，但是ti7真大e5阻力之下放棄hit個想法。
宋楚瑜靠36%選票e5威力，組成「親民黨」，將新黨e5支持者吸收過來，hou7新黨提早變泡沫。但是到目前來看，「親民黨」無明顯e5立場kap政見，只是宋個人e5魅力ham國民黨不滿份子e5組合，敢會tang3久存落去猶著ai3好好觀察。
阿扁e5勝利雖然hou7民進黨形勢看好，但是眼前卻有真che7真phaiN2處理e5問題。首先，伊e5獨派路線kap對中國溫和(或是軟弱)e5立場，ti7選前，甚至ti7選後，一直受獨派強烈e5質疑，chia e5質疑無發作是因為，ti7選前大家為著求選戰e5勝利只好吞忍落來，ti7選後人人為著求官m7敢出聲。一旦官位派完，無得著好處e5恐驚to7會發難。
Koh來，阿扁新政府e5組成有相當e5困難度。選後民進黨派系爭取官位e5人雖然be7少，為選戰求功求賞e5人也真che7。阿扁為著應付chia e5人情債to7真頭殼疼。所以伊想beh 借李遠哲擔任閣揆來化解，m7-koh李遠哲最後猶是決定無接受。「國政顧問團」雖然有寡幫助，究竟無夠。所以，阿扁以求安定為名邀請唐飛組閣。唐飛組閣，國民黨be7反對，統派也be7反對，中國也khah會tang3接受，而且也m7是生手，各方面攏會tang3接受。M7-koh伊究竟是軍人，國民黨員，koh是「外省人」，這種背景也hou7獨派人士感覺真phaiN2接受。真無容易拍天下得著政權，閣揆koh phang5手讓別黨e5人擔任，破壞政黨政治e5制度kap運作。仝款也是因為有真che7人teh求官，無人發作。一般攏認為唐飛內閣是「過渡內閣」，但是阿扁並無按呢表示。
Koh再來，親像當初民進黨當開始ti7地方執政仝款，阿扁須要承擔國民黨留落來e5真che7濫擔子，外交、國防、治安、經濟、財政、金融、社福等等，無一個m7是非常困難e5工作。另外，民進黨ti7立法院只是少數黨，所以阿扁e5團隊kap國民黨留落來e5行政官僚是m7是會tang3發揮工作效率，猶有需要觀察。
宋楚瑜組黨了後，努力爭取koh khah大e5政治空間。三月二十四日大法官會議e5 499號解釋文hou7舊年九月e5國大第六次修憲案失效，hou7宋黨有投入國大選戰e5機會。若是宋黨得著真好e5成績，宋黨會tang3得著真好e5政治舞台。目前國民黨當teh kap民進黨合作，想beh 用修憲方式將國大虛位化(本來是是廢國大)，加減也是為著beh防止這個現象，m7 taN是真正e5想beh廢國大。但是國大e5選舉已經無法度避免，只是時間e5問題。選前kap選後e5「政黨亂倫」，宋黨e5出現，國民黨e5敗選kap改造，以及民進黨e5執政中央，hou7台灣e5政治生態產生變化，台灣e5政黨形勢目前猶相當混亂。
中國ti7國際關係上對台灣e5打壓kap軍事上對台灣e5威脅，確實對台灣e5政局kap發展會有真大e5影響，che也是阿扁當選以後ti7這方面做真che7表態e5原因。阿扁處理中國問題e5能力kap民進黨黨內對台獨立場e5變化(最近有人提議修改台獨黨綱)也需要一段時間e5觀察。
總講一句，ti7選後一、兩個月內e5台灣政局充滿無確定e5因素，即使ti7阿扁就任後e5幾個月猶是一段無確定e5時期。對台灣來講，阿扁當選總統對台灣政局e5影響將是前所未有e5。尤其是目前中國內部也充滿真che7無確定e5因素，台灣e5政局絕對kap中國有關係，阿扁e5走向kap台灣人民e5決心kap信心也面臨重大e5考驗。
(原文是中文，編輯室翻譯做台文。)

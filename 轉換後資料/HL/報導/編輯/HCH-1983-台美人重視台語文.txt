台美人重視台語文
   參加今年美東夏令會，我真歡喜主辦單位有安排台語文e5演講kap討論會，hou7台美人有機會來了解咱母語e5 sui2。語言m7-na是溝通e5工具，ma7是民族感情e5表達kap認同，所以ti7台美人媒體發展座談|會中，我肯定目前台灣公論報kap太平洋時報e5努力開闢台語文版面，我ma7建議chit兩份台美人e5報紙規畫全面改做台語文，才e7-tang3來kap世界日報有所區別，beh講一邊一國人ma7 khah會相信。聽講有人因為增加台語版soah講讀無beh來退報，實在真不可思議！「蕃薯園」台語文專刊有台語教室，請大家認真來學咱e5母語，台灣才有可能成做一個獨立koh有尊嚴e5國家。
   我ma7真歡喜ti7會中tu2-tioh8台灣民間故事布袋戲e5推動者陳清風教授kap台灣文學大師東方白先生，陳教授是阮「蕃薯園布袋戲團」e5指導，我是東方白先生e5「偉大讀者」(詳細讀完《浪淘沙》)。In知影我teh編台灣公論報e5台語文專刊──「蕃薯園」，對我熱切鼓勵kap期待，in一聲toh8同意我刊登in e5大作，hou7我感覺chit-pai2參加夏令會不虛此行。
陳教授專心teh寫台灣民間故事布袋戲e5劇本，已經完成《蛇郎君》、《虎姑婆》、《鴨母王--朱一貴》，「蕃薯園」會分期陸續刊登，hou7讀者有機會來欣賞咱台灣文化精髓e5布袋戲，有趣味像波士頓台語進步社組成「蕃薯園布袋戲」e5鄉親，ma7 e7-sai2 kap阮連絡，thang鬥陣來推廣咱台灣e5文化─布袋戲。

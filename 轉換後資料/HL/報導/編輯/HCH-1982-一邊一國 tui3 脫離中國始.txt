一邊一國 tui3 脫離中國始
								
「中國肺炎」 SARS 侵入台灣，bu2 kah台灣人「天翻地覆」koh「雞犬不寧」，這是對一寡要求「三通」koh夢想hou7中國統治e5台灣人上嚴重e5警告。三通猶未正式通，「殺死」(SARS)to7先通到lin2-tau門腳口beh ka7你「殺死」，台灣人kam2好koh「處變不驚」落去？kam2無想beh脫華neh？
統派媒體早to一面倒向中國，一日到暗long2 teh「唱衰台灣」，hou7台灣人活kah真鬱卒，每日ti7「無中國人e5中國統治」之下，過tioh8驚惶不安e5生活；政府最近才講調查發現中國資金侵入台灣媒體e5嚴重性。
「教育改革」講kah真好聽，但統派人士猶teh掌控教育機構，教材大部分猶是大中國主義e5殖民政策e5奴化工具；本土教育受tioh8統派人士e5打壓，一禮拜一節e5鄉土課程to無法度順利推行。這種無主體性e5教育等於是繼續外來政權e5奴化政策，政黨輪替e5新政府ma7無母語教育e5覺醒，官方語言猶是「國語」(華語)獨霸，出版品long2是華語e5天下；按呢講是「一邊一國」，he是欺騙家己來講hou7人心酸e5 lah。
台灣講是一個民主國家，76%人民講e5 holo台語m7是官方語言，用12%新住民原來講e5「國語」，官員無用大多數人民所用e5母語來講話，按呢侮辱人民e5政府kam2 e7-sai2講是民主國家？聯合國教育科學文化組織(UNESCO)規定政府ai3用母語教育，蔣介石用安全理事國e5名義ti7聯合國憲章簽字，對台灣卻用伊家己e5獨裁「國語」來打壓台灣人e5母語，新政府ma7真phaiN2改變「根深柢固」e5「國語政策」。
聯合國long2講台灣人kap中國人是「同文同族」，無認同「一邊一國」e5可能性；咱若用母語做咱e5國家語言，國際人士才看會出台灣無屬ti7中國。聯合國所認同e5是母語，UNESCO極力呼籲大家來拯救世界各種e5母語，he是人類e5共同資產。台灣人無beh拯救咱家己e5母語，番癲kah koh用外來政權e5華語，想beh加入聯合國會比駱駝穿針koh-khah困難。
政府有伊e5包袱，若無相當e5氣魄真難期待伊e5快速改革；但民主時代e5人民e7-tang3發揮民間e5力量，來推sak政府去做人民所意愛e5政策。幾十年來，一陣台語文運動者努力teh拚拯救台灣母語e5工作，紛紛成立聰美基金會(ti7美國發行「台文通訊」)、李江卻台語文教基金會(ti7台灣發行「台文Bong報」)、賴許柔文教基金會(ti7彰化推sak台語教學)、台灣羅馬字協會(ti7台灣推動台灣羅馬字)等等。這陣人koh透過TGB(台語文)網站(taigi@formosa.org)  <mailto:taigi@formosa.org) >來推動台語文運動，互相提供資訊、討論、分享，koh開發台語輸入法e5電腦軟體hou7大家用。
最近報紙講台灣e5義美餅行e5頭家kha3電話hou7中視董事長鄭淑敏，確定陳文茜e5節目轉到中視播出後，義美馬上撤消年度台幣4千萬e5廣告。這就是義美e5產品ti7台灣大受歡迎e5原因，ma7是民間抵制統派媒體e5具體行動，政府做be7到e5由民間來做。
台語文運動若成功，大家long2讀/寫/講台語，hia-e5統派華語媒體kam2猶有空間活落去？台灣人若繼續使用華語寫文章、出版、發行報紙，khah按怎拚ma7拚be7贏hit陣統派e5中國人。使用母語才有可能kap in拚，母語才有台灣民族e5力量來kap外來e5華語拚。台灣公論報開闢台語文專刊─「蕃薯園」，e7-tang3 hou7大家來學習咱e5母語，這是一個真好e5開始。有一工全版long2是台語文e5時，he會成做領導完全脫華e5獨立建國e5代表報紙。
總講一句，一邊一國ai3 tui3脫華開始，拒絕華語/華文來拯救咱家己e5母語，ma7 ai3學習仝款受中國迫害e5韓國文字kap越南文字來完全脫漢，台灣才有可能出頭天，建立一個獨立koh有尊嚴e5國家。

海倫．凱樂：急進份子

（原著 Kathi Wolfe，Utne Reader 7/96，阿堯編譯）

米國聯邦調查局bat有伊e5檔案。伊是一個女性主義者，oan-na支持「全國有色人種進步協會」(NAACP) 推sak民權，oan-na批判官方e5「眾議院非米活動委員會」製造紅色恐怖。伊名叫做海倫．凱樂，1880年出世，1968年過身。
金像獎片「奇蹟e5創造者」(1962)致使凱樂e5形象be7輸神聖，講伊18個月不幸破病自an2-ne青瞑兼臭耳人，講伊按怎學會曉克服運命e5安排。透過電影e5宣傳，全世界罕得人m7知凱樂得人感心e5故事，顛倒其他e5生平事蹟少人知。
海倫．凱樂ui3 1924年開始為米國盲人基金會(AFB)服務。晉前伊公開鼓吹查某人有權投票，ma7反gin2-a2工，反死刑。1916年凱樂無掛厝--nih反對，暗中寄付米金一百箍kap一張支持批hou7「有色人種進步協會」。伊甚至參加社會黨，深信song3-hiong是痛苦kap不平e5基本。雖bong2伊一生khah che7奉獻ti7為青瞑--e5募款e5事工，第二次大戰hit-chun7伊寫批ka7朋友講：「我認為慈善事業是替m7 tioh8 e5(社會）條件會失禮e5一種不幸。」
Cheng7入去盲人基金會了後，凱樂就暗暗a2褪掉左派e5色緻，一方面顧著青瞑人e5需要，另外家己 oan-na欠錢。【海倫－老師】這本冊e5作者Joseph Lash寫講：「伊軟化伊e5政治觀kiam2-chhai2是受基金會要求。無文件證實，總--是，若講海倫做基金會主要e5募款人物be7-tang3講會得罪真che7金主e5話，che是khia7會在--e5看法。」
主流e5迷思iau2 ti7--leh，到taN盲人組織khah che7猶原閃避政治。「鋛驚人一旦知影凱樂急進e5政治觀，寄付隨會減少」，一個「全國殘障議會」會員an2-ne表示。雖bong2伊公共場面卡收腳，凱樂kha-chiah後無違背伊e5信仰e5精神。伊ti7三十年代bat寫批去hou7羅斯福總統鋛某 Eleanor，關於伊hit本1913年出e5社會主義文集【行出烏】，伊講：「我hit陣講e5一寡話taN已經過時a。M7-koh反抗e5精神猶原ti7--leh。」


鹽份地帶徵文比賽促進會會員出人頭地
Loonng
〔記者loonng/lamkhunsin	報導〕第十四屆鹽分地帶文藝營 ti7八月二十號kau3八月二十四，連續五kang ti7五府千歲lam5-khun-sin廟來舉行。二百外兮學員、作家ti7 chia 學習、討論，按南台灣兮土地吸收養份，beh 用筆來寫出對這塊土地兮愛。

這擺參加文藝營兮朋友e7-sai2講是破了記錄，人數尚choe7，參加徵文比賽 ma7 是永過兮幾落倍，koh 卡引人注意兮是新一代兮台灣青年已經覺醒愛用家己兮語言來創作。參加徵文比賽兮文章差不多有一半用台語文來寫，得獎兮比例 ma7差不多。尤其難得兮，咱促進會兮會員包辦了徵文比賽三分之一兮獎項。散文組有咱兮會長楊允言以「南洋往事」得著第三名，淡江台語文社兮任冠樹ma7以「我佮土地」得著佳作。新詩組由抵仔成立兮清大台語文社社
長林明哲( Tana )以「咱beh 去叨」得著第一名。小說組有交大台研社兮Loonng以「Bazing兮故事--校園風波」得著佳作。

這擺兮文藝營有choe7-choe7台灣語文兮前輩，共同來探討咱台灣語文兮過去、現在kap未來。有戰後第一堅持台語文來創作兮台語詩之父林宗源先生，有番藷詩社兮黃勁連先生、陳明仁先生，有演詩兮趙天福先生，有研究台灣文學兮胡民祥先生，有專業兮台語運動者林錦賢，台灣、台語兮歷史學者許極燉先生等等，用尹兮作品予人知影台語文學兮水，用尹兮理論、觀念予大家對家己兮歷史、語言、土地、文學有koh 卡深兮認捌。

這擺兮文藝營ma7有咱choe7-choe7促進會兮朋友來參加，包括成大、台大、清大、交大、淡江、實踐、師大、中興等等。Ma7有其他choe7-choe7學校兮青年朋友來參加。除了上課時佮前輩來學習，暗時下課了，大家攏真認真來交換意見，為著台灣語文兮方向、前途不時愛戰kah	三更半冥。真choe7頭一擺接觸台語文學兮朋友，ma7真用心來學羅馬字，有時大家ma7做伙唱歌聯誼，幾兮客家社兮朋友教大家唱山歌、童謠予人印象真深，ti7台灣這塊土地上koh有一種真水兮歌聲。透過幾工兮接觸，竟然ma7有真choe7學員e7-sai2講幾句仔客語。學習一兮語言，只要有環境，並m7是偌難兮代誌。

經過這擺鹹水兮洗禮kap 肯定，大家信心飽滿兮行出lam5-khun-sin。雖然，台語文學koh有真長兮路途愛行，總是，咱已經行ti7歷史兮路上，好親像lam5-khun-sin兮鹹風koh 已經吹起，「moa5-ni5才閣來」「再會lam5-khun-sin!」

1994

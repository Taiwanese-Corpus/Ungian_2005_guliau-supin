記林義雄ti7「台灣圓桌會議」e5演講		下港人

1999年12月初3下晡3點，民進黨主席林義雄受邀請ti7多倫多大學舉行e5「台灣圓桌會議」(Taiwan Round Table)，做一場介紹台灣政情e5專題演講。林義雄這擺是來美國kap加拿大從事外交工作。Ti7加拿大首都Ottawa拜會加拿大國會議員了後，來多倫多做真短一日e5訪問。Kap林義雄做伙來e5,猶有民進黨駐美代表邱義仁、國際事務部主任蕭美琴kap專員陳宜珈。
Hit日e5「台灣圓桌會議」是由多倫多大學kap York大學e5亞太聯合研究中心主辦，Michael Stainton牧師主持。在場e5聽眾包括多倫多大學e5教授、學生、加拿大教會人士、前加拿大駐台代表、社會人士、台灣留學生kap台灣同鄉，攏總有40外人。
林義雄e5演講是用中文，由陳宜珈翻譯做英文。伊e5題目是「民進黨e5政策kap台灣前途」，內容包括台灣國內e5政治、台灣e5國際關係，以及台灣kap 中國e5關係。
林義雄講，民進黨tui3 13年前創立，到這陣已經演變成一個ti7 立法院佔三分之一席位kap大部份縣市執政e5政黨。Ti7 公元2000年三月e5總統選舉，民進黨有真好e5機會會tang3得著勝利。因為按呢，國際上真che7人對民進黨e5政策kap立場非常注意。Ti7 伊beh離開台灣以前，民進黨總統候選人陳水扁有發表伊e5外交政策白皮書。Koh khah早，伊也有發表伊e5中國政策kap國防政策。Chia e5政策攏是ti7黨內得著共識，而且是經過幾na7年來e5討論研究e5結果。
伊講，這擺總統選舉，民進黨提出「新中間路線」，一方面是beh hou7台灣繼續維持做一個主權獨立e5國家，另外一方面beh hou7台灣國際化 (globalization)，包括加入國際組織、國際市場等等。台灣ti7國際e5新角色，一定ai3 ti7國際化e5要求kap國家安全兩方面得著平衡 (balance)。根據這個原則，民進黨e5外交政策是多管道e5外交，無限定ti7傳統e5政府kap政府形式e5外交。民進黨認為台灣有真che7 機會會tang3 ti7國際上e5經濟貿易kap人權方面扮演領導e5角色。台灣e5經濟能力kap民主化，hou7台灣真有資格參與國際e5事務。
林義雄講，民進黨主張ti7無威脅台灣國家安全kap經濟安全e5情形下，對中國採取有條件、漸進e5通商kap 三通。目前實際可行e5辦法，包括單向直航，利益由兩方分享。伊講，現階段beh kap中國ti7主權方面做有意義e5妥協是非常困難，所以應該先tui3 事務性e5協商開始。林義雄強調，kap中國對話、交流是非常重要e5。伊講，民進黨主張，kap中國e5對談無應該設定任何條件，亦無排除任何事務性、政治性e5對話。M7-koh，任何對話交涉e5結果，一定ai3得著台灣人民e5同意。伊講，兩方面交流一定ai3多元化，全方位。伊認為，民進黨e5主張比現在e5政府khah有前瞻性，會tang3減少貿易往來e5限制。
林義雄強調，台灣應該ai3 ti7中國e5民主化過程中，扮演積極e5角色。伊講，中國e5民主化kap開放是台灣e5安全保障重要e5 因素之一。民進黨歡迎中國官方kap非官方e5人士去台灣參觀總統選舉。伊講，按怎處理特別e5國kap國e5關係，是台灣國內政治辯論e5焦點。 
除了中國政策kap 外交政策以外，民進黨ti7這擺總統選舉特別強調兩個重點，就是beh終結貪污、烏金政治kap政黨輪替。伊講，台灣民主化e5過程，著ai3在野黨得著執政才算完成。
林義雄最後講，台灣e5民心要求改變。民進黨已經建立一個有能力、有效力、有活力kap負責任e5形象，民進黨對執政非常有信心。 伊講，真che7人ka7台灣目前e5成就看做是一個經濟奇跡，伊相信民進黨會tang3 kap台灣人民做伙創造新e5政治奇跡。 
演講了，接落去是自由發問e5時間，由蕭美琴擔任翻譯。有人問講這擺e5總統選舉，是按怎民進黨有真che7政策kap其他e5政黨相仝？林義雄回答講，民進黨認為ti7 國內需要得著共識，所以有一寡政策kap其他政黨相仝是免不了e5。M7-koh，民進黨主張台灣是一個主權獨立e5國家，但是國民黨兩個候選人e5目標是beh kap中國統一。Ti7 三通方面，一定ai3 ti7國家安全e5前提下，才會使三通。但是連戰到目前猶未對三通表示意見。伊講，兩年前民進黨ti7地方選舉得著四十幾％e5選票，13席e5縣市長。民進黨認為台灣人民可能會ka7責任交hou7民進黨，所以特別用功拍拚。Ti7 縣市長施政滿意度e5民調，頭五名中間有四位是民進黨，另外一位是無黨派e5,國民黨無半人。Ti7政策方面，民進黨一直teh舉辦大型細型e5研討會，探討中國、經濟a3..種種e5政策。伊講民進黨已經是變做一個成熟e5政黨。
	當問著民進黨若是選嬴，beh用中華民國e5名，抑是台灣共和國e5名kap中國對話e5時，林義雄回答講：Ti7 台灣，目前e5國號是中華民國，m7-koh ti7國際上已經無人teh用中華民國e5名。台灣到底是啥物名，目前當 teh變動e5中間，以後有可能tui3中華民國變做台灣。現此時，台灣大多數e5人對用啥物名來kap中國來往，大概無啥物計較。若是講用台灣e5名，中國to7無同意，che亦無一定。伊講，政策攏是會tang3改變e5,會使通過其他e5方法，來互相了解，互相妥協。目前中國無同意兩方是國kap國e5關係，但是經過一段時間，中國有可能會改變。中國若是拍台灣，台灣會按怎，伊m7知。M7-koh，台灣人民非常關心台灣e5安全，有決心保衛台灣。
	Ti7 回答kap國民黨合作e5問題e5時，林義雄講：國民黨ti7國會猶是佔大多數。明年民進黨若選嬴，ti7現在憲法體制下，為著beh hou7政府會tang3順序運作，一定ai3 kap 國民黨合作，組聯合政府。有關民進黨對原住民自治e5政策，林義雄講：原住民是台灣人民真重要e5一部份。民進黨一向主張保持原住民e5文化，保存原住民e5文物，但是做了猶無夠。將來一定ai3 hou7原住民有自治e5權利。
	Ti7 外交方面，林義雄認為，台灣用hiah-nih che7錢 去kap一寡真細、m7 bat聽過名e5國家做邦交是無必要e5 。伊講，咱應該用hia e5錢去推動多方面e5外交，包括城市外交，黨kap黨e5外交，譬如講民進黨kap加拿大e5自由黨有結做姊妹黨。咱koh應該努力去hou7國際koh khah認識台灣，了解台灣目前e5狀況，以及台灣kap中國e5問題。伊強調台灣e5問題一定ai3用和平e5方法來解決。
林義雄最後向在場e5馬偕牧師e5兩位查某孫致敬意。伊o-lo2馬偕牧師對台灣e5貢獻，he表示人類e5交流kap上帝e5疼是無分國界e5。伊講，中國應該ai3送khah che7 親像馬偕牧師這款e5人去台灣，m7-thang 送飛彈去台灣。



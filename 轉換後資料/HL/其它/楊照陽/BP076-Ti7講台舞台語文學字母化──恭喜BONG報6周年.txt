Ti7講台舞台語文學字母化──恭喜BONG報6周年
楊照陽
Chin3 前就bat ti7 台中縣教師研習會做講師，《蓮蕉花》自早ma7 有辦過台語文學營ham7 5 pai2 台語文學師資培訓班，個人koh 有做過演講kap 寫作比賽30 pai2 以上e5 評審。
這pai2 教育部台語文教師考試，我總成績 89.25分通過，熱phut-phut e5 心情，koh 受著上認真teh 推動鄉土文化e5 水明校長疼惜，宜欣國校又koh 是語言環境chiaN5 好e5 所在。更加好運--e5,就是台中縣本chiaN5 就有2個正版 e5 校長特別關心台語文學kap 鄉土文化，1個是順涼校長，另外1位就是水明校長，in 2人e5 phah 拚kap 奉獻，相信一定會ti7 教育e5 歷史留名，我真榮幸tiaN7-tiaN7 受著in 2人e5 照顧。
Goan2 學校1班有2節台語課，1節教課本，另外1節是自由教學，所以我ai3 ka-ti7 寫一年、二年kap 4年e5 台語文學教材（long2 總教17班，有595個學生gin2-a2)。第1節我教Arabia 數字e5 來源──算tng2角，ui3 "0"無半角e5 圖形，算1個角…到9個角，che 是真che7 theh8 著數學博士e5 人ma7 m7 知 e5 數字起頭上基本e5 常識。
Koh 來e5 每1節課，我long2 分做 4段落。第一段落教拼音，第二段落教唱雜唸a2(七字a2 詩上kai3 讚，4句聯a2 世界寶)，第3段落教俗語，第4段落教文物展寶：布袋戲a2、gin2-a2-mih8、螺a2 殼、珊瑚、化石、竹箸做e5 竹銃a2、樹奶khou-a2 做e5 跳索a2…等等。
Ti7 講台拚命2個月了後，致覺著kap 10外年前e5 想法kang7 款，就是文字一定ai3 字母化。因為我教1個月e5 拼音了後，gin2-a2 連泉州腔上phaiN2 講e5:鼠、糜、豬……等，long2 講會出--來；上重要--e5 就是文字字母化，若有3個月e5  時間，就會tang3 完完全全熟手，lan2 nah tioh8 浪費hiah 寶貴e5 性命，去hia 刻字kap 寫字100 遍，1撇無sui2 就koh 刻100 遍；何況讀16年e5 大學生，平均bat 無3000字漢字，beh 看有台文漢字上無ai3 bat 5000字，tioh8-ai3 t?學校學20冬漢字。
這久hou7 lan2 摸心肝想看mai7!Lan2 假使疼 lan2 至親e5 kiaN2 孫，lan2 kam2 會忍心虐待、折磨i e5 性命去做無意義e5 tai7-chi3?Tak8-e5 long2 知iaN2，現代人ai3 學e5 知識真che7,ai3 做e5 tai7-chi3 ma7 真che7,lan2 nah m7 叫tak8 人ka7 浪費20冬ti7-leh 刻字、研究文字e5 時間，hou7 tak8 個人去做1-koa2 有意義e5 研究kap 發揮專長，hou7 lan2 tak8 個人會隨變做是當今世界上第一優秀e5 發明家、工程師、性命設計師、文學家、藝術家……等等。
何況，字是一直約定成俗teh演變。假使使用象形文字e5 人認為i 1字刻1000 遍，已經有世界美感，i kam2 會知iaN2，lan2 chit-ma2 大多數現代人ka7 he 當作pun3-so3 tan3 掉。Kang7 款e5 道理，lan2 chit-ma2 繼續惡質chau-that lan2 e5 子弟，學che 無合科學性、無效率、無人性化koh 無經濟性e5 漢字，經過50年、100年、500年了後，lan2 kang7 款ai3 接受lan2 e5 kiaN2 孫無情e5 恥笑ham7 phui3 痰phui3-noa7。
做教師是多年來chiah 達成e5 美夢，總--是一直認為會tang3 ka7 lan2 活50年e5 社會經驗，傳hou7 代表lan2 台灣人未來ng3 望e5 gin2-a2,是上直接koh 有lou7 用e5 khang-khoe3。但是，上kai3 煩惱e5 問題，ma7 是　ti7 教育界親身看--著、感受--著。
教師這chun7若無認為ka-ti7 是台灣人，m7 知ka-ti7 是反對改革、反對進步上嚴重e5力量，若繼續 an2-ni 落--去，lan2 過去是教育所殘害e5 不幸者，lan2 e5 kiaN2-kiaN2 孫孫，ai3 到tang 時chiah 會tang3 因為頂代人e5 慈悲，來行向合世界潮流（愛台灣國，愛文字字母化）thang 超生了死？M7-thang hou7 lan2 e5 kiaN2 孫，世世代代be7-tang3 脫離學1-koa2 無lou7 用mih8-kiaN7 e5 苦海。
有1位教國中兼讀華文研究所e5 A凌老師，i 講 i 驚in kiaN2 加學拼音，頭腦會學超量，我ka7  i講lan2 1個人一直到往生為止，大腦可能用無百萬分之一。Koh講我教學e5 經驗，我教 2 點鐘拼音e5 台語文學，gin2-a2 ai3 學寫he 漢字，可能m7-taN7 ai3 用1個月e5 時間，i思考後chiah 講beh 來拚命學台語文e5 拼音。
這段時間上課，我long2 教gin2-a2 唸數字，慢慢a2 增加tui3  一唸到200、300，教  i ai3 儘量學khah che7 種e5 母語語言，我ma7 有加減教1-koa2 客家台語，上重要是beh hou7 i 知ai3 尊重別人使用母語e5 權利，ma7 ai3 注重禮貌。
Goan2 e5 水明校長，有去看過幾na7 pai2 我e5 教課情況，i ka7 我講別校若有人beh 來參觀，i beh 叫我教hou7 看做參考，hou7 我感受著長輩不sam2 時leh 關心，愈教書愈有成就e5 滿足感，ma7 愈拚命leh 付出真情。
教學kap 學習是天下間上深e5 學問。這12年來真幸運tu2 著明仁、豐惠、正義、敦香、勁連、延輝、順涼、順娘、水明…等等長輩kap 先進e5 牽教，hou7 我真有信心繼續行前輩所lap8 --過e5 kha 跡，be7 tiu5-ti5 koh拚命向前行。
我ma7 ai3 順續檢驗過去e5 ka-ti7,所行--過12冬e5 台語文學大路，其中有心酸ma7 有歡喜，上趣味e5 tai7-chi3 是已經寫有70萬字，有theh8 過11 pai2 e5 台語文學獎，有tau3 編超過30本以上e5 台語文雜誌（蓮蕉花台文雜誌、民間文學采錄集、台灣俗語俚諺，台灣語文研究通訊…等等。）kap 《暗時的後窗》、《追求永遠的物件》2本照陽--a2 專集。
趁《BONG報》慶祝 6週年生日e5 大日，ma7 特別感謝《BONG報》che7-che7 無落名e5英雄，tiam7-tiam7 leh 奉獻kap 付出，che ma7 會tang3 教示lan2 e5 gin2-a2 ，愛台灣民族kap 台灣國e5 方法有萬萬千，《BONG報》ma7 ka-ti7 行出1條真有意義e5 大通路。
【本文作者是《蓮蕉花》台文雜誌社社長】

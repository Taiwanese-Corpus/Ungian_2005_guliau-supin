講台語　臆謎猜　啥物攏嘛知
黃傳家

1. 雖然隔離千里遠
聯絡消息免用嘴
只要你若看著我
所有代誌總明瞭
臆一項動作

2. 頭戴王冠真威風
身穿𡧛衫繡五彩
逐工拄著天欲光
大聲喝人緊起床
臆一項動物

3. 腹肚空空面皮厚
伊e5脾氣真奇怪
若無給拍未歡喜
愈給伊拍愈唱歌
臆一項動作

4. 只要你若向前行
伊to7 tiam7 佇後面toe3
你若向前行愈遠
伊toe3後面生愈濟
臆一項現象

5. 身軀輕到像鵝毛
形體宛如是西瓜
雖然伊無生翅股
飛著真遠又閣懸
臆一項物件

6. 講伊牛但毋是牛
嘛無法度來拖車
看伊氣力無外大
卻會給厝揹咧行
臆一項動物

7. 生做有嘴嘛有耳
毋閣無頭嘛無鼻
無頭伊會戴帽仔
有嘴未曉食物件
臆家庭用品

8. 一座花園四個角
免分東南抑西北
干礁園裡正中心
chhai7著一支木仔柱
臆一字

9. 我有一個好朋友
逐工招我相牽手
雖然伊攏免開嘴
總會報我天下事
臆一項物件

10.一個嘴本就愛尖尖
身軀瘦瘦又閣長長
攏給柴箍當做外衫
內底藏著烏色心肝
臆一項文具

11.樹仔尾頂一塊碗
雨來伊攏貯未滿
上驚拄著透大風
給伊吹到無看影
臆一項物件

12.出門時陣一蕊花
入門就是一條瓜
歹天落雨需要我
好天我就徛壁邊
臆一項物件

13.原來出世真大箍
逐工漸漸愈消瘦
一直瘦到年底兜
只留骨頭無賰肉
臆一項物件
14.前腳較底後腳長
踅來踅去未喝忝
腹肚做有橐袋仔
貯著嬰仔四界踅
臆一項動物

15.一個gin2仔穿烏衫
伊攏毋捌欲開嘴
一旦伊e5嘴若開
吐舌佮你結做堆
臆一項食品

16.干礁恬恬徛壁邊
伊攏毋免踏出門
腹肚學問有夠飽
燒冷寒熱攏齊知
臆一項物件

17.本來to7毋是嘴齒
伊比嘴齒較整齊
上班約會佮應酬
無伊to7會結歸khiu5
臆日常用品

18.一條短短烏火炭
水裡一直輪輪轉
伊若無轉未變形
愈轉soah會愈倒勼
臆一項文具


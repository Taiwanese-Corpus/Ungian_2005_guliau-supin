結束『一個中國』
Jeff Jacoby 原作 
本刊編輯室 翻譯
	過去這幾日，因為台灣總統李登輝脫離「一個中國」e5原則所引起e5大風颱，猶未有停止e5款式。
	Ti7北京e5共產黨政府，照過去一貫e5作風，馬上擋be7 tiau5，採取亂罵kap恐嚇e5手段。In警告講「任何挑戰 “一個中國” 原則e5陰謀，一定會失敗」，in講李登輝是「國家e5罪人，伊會留臭名一千年」，而且koh刁工警告講，中國目前已經有製造中子核彈e5技術。Ti7美國國務院，發言人James Rubin雖然無贊同，m7-koh講話比較khah婉轉。伊講，「台灣當局發表hou7雙方對話愈來愈困難e5言論，是無啥物好處e5。」，伊e5同事James Foley強調美國e5政策是「無改變：阮e5“一個中國“ 政策是長期性e5，而且是大家攏真清楚 e5。」
	事實上，「一個中國」根本to7 m7是一個政策。He是虛假e5，是美國過去五十年來向獨裁者kap強人tim3頭所做e5妥協。現在應該是咱khia7起來，面對獨裁者講出事實e5時陣ah。
按1949(毛澤東e5共產黨ti7中國勝利彼年)到1979年(Jimmy Carter外交承認北京彼年)，美國e5外交政策一直假設中國e5合法政府是ti7台北。這個編做出來e5，無事實e5假設，非常合台灣過去e5專制統治者e5口味，in不時hoah講beh反攻大陸。
	按1979年開始，美國e5假設變做顛倒peng2：Ti7北京e5政府m7知按怎，變做是統有台灣e5政府。這個虛假e5假設真合中華人民共和國e5極權統治者e5意思，所以in堅持台灣不過是「叛離」e5一省。 
	只要北京kap台北兩方面攏主張in是中國唯一e5合法政府，美國政府to7會使teN3 m7知，照按呢順勢去進行「一個中國」政策。但是，ka7台灣假設是中國e5一部份，並無表示美國贊同(agree with)這個政策。Jimmy Carter ti7所簽e5建交公約宣佈「美國政府認知(acknowledge)中國e5立場，中國只有一個，台灣是中國e5一部份。」請注意：che是中國e5立場，並m7是美國e5立場。   
	Clinton總統舊年去中國訪問，伊替北京強nge7 e5立場做背書是一個事實。伊講：「阮e5台灣政策，就是阮無支持台灣獨立，或是“兩個中國”或是 “一個台灣，一個中國。“」m7-koh伊講e5話馬上受著國會e5否決，ti7國會兩院差不多有全數，投票反對伊講e5話。
無論如何，總統e5講話主張kap高峰會議e5公報並無法律上e5效力。公共法第96-8條e5 1979年台灣關係法是有法律效力e5。 Hit個法案是美國政策e5根據，hou7美國kap台灣中間會tang3「保持kap提昇koh khah 闊、khah密切、khah友好e5貿易、文化以及其他e5關係 」。這個法案也明白指出，美國認為「任何無經過和平e5方式來決定台灣將來e5手段，包括經濟制裁或是封鎖港口，攏是威脅西太平洋地區e5和平kap安全，一定會引起美國非常嚴重e5關切。」
簡單來講，美國kap台灣密切e5關係是受著美國法令e5保護，台灣e5安定是美國所關心e5重點。當這個法案通過e5時，台灣猶是一個警察國家。今仔日台灣已經變做一個自由健全e5民主國家。目前e5台灣比起任何時陣， koh khah值得咱e5友誼、保護kap欽佩。 
頂禮拜李登輝所講e5話不過是對事實e5一個簡單e5說明。伊ti7電台e5訪問中講，事實上中國kap台灣是兩個分開e5主權國家，所以in應該ti7「國kap國」e5基礎頂面來建立互相e5關係。Che m7是宣佈獨立也m7是排除最後beh統一e5目標。Che是一個政治家teh要求一個互相會tang3接受e5條件，以及對外宣佈「一個中國」e5神話已經失去外交上e5作用。外交政策若是根據現實e5狀況來制訂，ti7推sak e5時會khah順序。Ti7毛澤東在中國大陸theh8著政權kap蔣介石逃難去台灣e5五十冬後，現在已經有一個中國kap一個台灣e5現實。頭前e5是一個共產黨e5地獄，受著專制政黨e5統治，in奴隸犯人，迫害基督徒，提供武器hou7惡霸e5暴力國家，強迫婦女避孕，而且亂掠主張民主自由e5人士。後面e5是一個民主國家，一個有自由經濟，有言論自由以及自由選舉e5富裕發達e5島國。
台灣ti7漢民族四千年e5歷史上是真特殊e5新例：一個有自由e5所在，ti7 hia人權受著尊重，政府e5法令是根據人民e5意願來訂e5。台灣e5人口只有中國e5小部份-- 雖然有兩千兩百萬，伊e5人口比澳洲kap紐西蘭加起來koh khah che7--但是ti7 hit e5小所在有存在一個希望，hit個希望可能是有一日中國所愛beh達成e5。
美國對待台灣人e5態度是真見笑koh無公平e5。咱ti7聯合國對in投反對票，並且拒絕hou7 in正常e5外交禮數。咱ka7台灣人e5自治看做是一個危險e5炸藥，但是顛倒用順從kap尊重e5態度來對待ti7北京e5殘忍政權。
Ti7太平洋這旁是咱上界可靠e5民主友邦。另外彼旁是一個鴨霸be7 tang3信任e5對敵。Chit-ma2已經是咱應該開始ka7咱e5朋友當做朋友e5時陣ah。咱若hiN3-sak「一個中國」e5政策，咱一定會tang3做一個真好e5開始。 

Jeff Jacoby 是波士頓環球報(Boston Globe) e5專欄作家
本文(The end of ‘One China’)刊ti7 1999年7月19日eBoston5 Globe 

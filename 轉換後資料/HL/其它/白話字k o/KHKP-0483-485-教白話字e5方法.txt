教白話字e5方法
林--氏安
近來我有機會thang教白話字，所以有淡薄經驗，koh有看著教會較濟iau2照舊款，較為難e5法度，teh教主日學e5學生。Chim2仔 ai3將我本身所想出e5方法來記幾句。
請逐家想主日學e5目的是甚物？敢m7 是beh教道理，引chhoa7學生來bat主耶穌做in e5救主？M7-ku2 ti7 台灣姑不chiong著koh加教一項，就是著教學生會曉讀白話字e5聖經；因為真濟囡仔攏無路thang另外學。Tui3 an2-ni，be7 曉讀聖經e5學生就算是預備科，亦所beh教--in就是道理以及白話字。前年e5課本已經bat替咱分所beh教e5時間，就是譬喻來講，若是開會閉會以外iau2有45分久，教道理 ( 就是講故事著10分抑是15分) ；所以beh教白話字e5 時間就是35分抑是30分久。今一禮拜教一擺na7-tiaN7，所以ti7 hit個30外分久e5 時咱要緊著用第一好e5法度，thang hou7 學生gau5 進步，m7 免hou7 in年過年iau2 teh讀字母。卻8歲以下e5學生著照幼稚科活動e5法度來教。論到幼稚科後擺beh寫，這陣所記--e5是合ti7 9歲以上e5學生 ( 台灣歲 ) 。
逐間學校所教e5教科攏有定著e5教科書，總--是照我看咱teh用較chhin3-chhai2 e5法度來教白話字，致到hou7 學生餒志，無甚物興頭愛讀，續定定ti7 hia teh唸「b，ch，chh。」近來我所用e5教科有分4站：字母，白話字讀本，續摘聖詩30首詩，以及《約翰福音傳》，《使徒行傳》。若已經讀這幾項，thang講是白話字出業，會堪得入聖經科。
論到字母佮讀本著讀到十分熟，做好e5地基，後來所讀e5詩以及聖冊會較快讀。聖詩 m7 免tui3頭一首來教；若是摘較ti7冊e5中央較be7破。我bat看學生詩冊e5頭兩、3頁攏破爛！Koh若是較細漢--e5,hou7 in讀囡仔詩，是較合。Koh要緊 m7-thang准兩三個學生備辦像一首，因為較be7曉讀--e5,是kan-ta toe3較gau5讀--e5所唸e5話，本身攏無出力認字。譬喻來講，hou7 一個學生tui3 20首讀起，到50首為止；koh一個tui3 40首到70首；勻勻。論讀聖經ma7是照這個理氣。若tui3馬太讀起，無偌久hit本聖冊e5頭前較歹看，koh一項馬太比約翰較oh得讀。約翰福音傳tiaN7-tiaN7會讀著相像e5話；親像To7,piaN2，kng，iuN5，bok8-chia2,chheN-me5云云。這本讀了，著讀較深--e5較新e5話，所以 m7 免讀koh這個福音傳，接續來讀使徒行傳較合用。若有教員愛hou7 學生另外讀真道問答，抑是甚物囡仔冊，攏好；總--是照我所經驗e5來記幾句hou7 列位做參考，向望會thang引 chhoa7 學生讀較進步。
Ti7 這暫beh接續頂月所記--e5;chim2仔beh講起教字母e5法度。
教員應該著一枝鉛筆做伊e5 伴！伊所著做記號--e5,就是學生所讀到hia e5所在；若是甚物choa7 e5字iau2-boe7十分熟，m7-thang做記號。趁這個法度有兩項e5利益。學生知伊著tui3佗位koh備辦，亦教員若beh koh再授伊e5 字母，抑是讀本、詩冊、聖經，kan-ta著看伊路尾擺e5記號就tui3 hit choa7來聽伊讀。第2項e5好：這個法度是激學生愛競爭e5心；先生若限伊著讀偌濟，驚了較無愛出力。論教員iau2有一項：較常我看教員teh教白話字e5時，in本身teh巡學生，無叫學生近倚in。今咱著體貼囡仔性；囡仔真愛運動，m7-thang叫伊恬恬坐傷久，因為會sian7,續變做無致意e5學生。較好，教員著坐；若會thang設法坐ti7 tui3面是上好，亦叫學生一個一個來企ti7 伊e5 身邊hou7 伊授。An2-ni，囡仔會較活動，教員較be7 sian7,koh較有機會thang看學生攏有teh出力抑無。有幾若間e5主日學著用拜堂廳e5 the 椅來教；an2-ni生較費氣，因為教員 be7得thang坐ti7 學生e5 對面。若是an2-ni，請教員hou7 學生坐一choa7,亦伊抵抵坐ti7第二choa7,ti7 in e5後面，猶原管較會著，亦叫in一個一個來企ti7 伊e5 身邊。若學生一塊椅條坐be7落，兩、3個thang佮教員坐ti7 hit個第二choa7。論教員講故事e5 時，伊要緊著企，用活動e5款來形容hit個故事。
論教字母e5方法，照我bat看，較濟人iau2是toe3舊款來教；an2-ni生嶄然較為難，koh是較無照教授法e5理。現時字母e5第2面是做第一面et5ui面，若是掀開liam5-piN 會tui3頭一面來認第2面e5字。請教員 m7-thang第先做一下教第一面，b ch chh，a ah aN, e, i, o, u,hiah e5 choa7。較好，教b ch chh hit choa7了，就liam5-piN認第2面e5 一站，m, p, ch, b。教b ch chh e5 時，學生著用家己e5指頭仔來記，總--是教員 m7-thang hou7 伊用指頭仔來蓋字。伊若會曉讀b ch chh 落--來，叫伊讀起--去；ts th t，勻勻。若是想be7出，要緊 m7-thang直接唸hou7 伊toe3,an2-ne 難進步，因為伊kan-ta beh toe3 你e5聲罔唸。著叫伊本身tui3 b ch chh讀--落--來，教伊所be7記得e5字；an2-ne-siN 家己chhoe7--著，較會記得。B ch chh e5 choa7讀--落--來，讀起--去，攏熟，著用鉛筆做記號，亦叫伊讀tui3面e5第一站。這站有兩choa7,逐choa7著讀--過去讀--過--來。若未記得甚物字，學生本身著chhoe7 ti7頭面e5一choa7,tui3 b ch chh 讀--落--來教chhoe7--著。抑是教員thang 報伊看，kiam2-chhai2學生liam5-piN 會認字。
其餘e5字母攏著照這個理氣來教。第二choa7,a, ah, aN，教了，就認第二站e5字，ap, au,at ; 第三choa7,e, eh, eN 教了，著認第三站，eng, eh, eN ; 勻勻。逐choa7猶原讀落來讀起去；抑是讀過去讀-來。讀熟e5位，逐擺著做記號。
Teh教音e5站，hou7 學生用指頭仔來唸1, 2, 3, 4, 5, 6, 7, 8。後--來唸a a2 a3 ah a5 a2 a7 ah8。有時我bat寫2, 3, 5, 7, 8 ti7 字母e5頂面，幫贊學生記得音。Mai2,ban7,po3,hit choa7 的確 m7-thang kan-ta唸；逐句話著認字，呼音，親像「m ai，mai ; 兩音，mai2 mai2」「b an; ban；七音banban2 ban3 bat ban5 ban2 ban7。」chiah-e5 choa7亦thang讀過來。
有時教員抵著學生會曉認字，總--是攏be7 曉鬥音！親像teh讀第2站e5 時，伊ai3 講：「b a, la」抑是「b an, han」這號學生咱著叫伊先唸字母，才較會曉鬥音。親像「a，b a，ba」「an，b an，ban7」「ak，b ak，bak。」
字母讀了，學生著讀《白話字讀本》來接續。這本不止合用，koh若是注文50本，價錢kan-ta 8角銀。Ti7 這本有主e5祈禱文，10條誡，以及別項。學生teh讀讀本e5 時，iau2著tui3字母來認字；若是字ai3 be7記得，較好koh一擺溫習字母e5頭一面。Koh請列位教員猶原用抵仔所排列e5法度來教讀本。要緊著hou7 學生家己認字，呼音；koh讀本第2面e5 choa7著讀--落--來，讀起--去。簡簡來講教授法一項要緊e5理，就是著hou7 學生家己出力。
字母、讀本，攏讀熟了後，學生beh讀聖詩嶄然較快。Hou7 伊讀30首，就好；出在教員摘佗一站；30到60首；抑是70到100；130到160；勻勻。相佮坐e5學生m7-thang讀相像e5詩。Koh請教員猶原kan-ta ti7讀熟e5位做記號。詩30首讀了，hou7 伊讀《約翰福音傳》，佮《使徒行傳》。揀一兩本做教科書e5理氣，ti7 頂月我已經講了。若是學生真gau5進步，teh授伊e5 詩抑是聖經e5 時，教員著tui3伊所備辦--e5,來摘hou7 伊讀hou7咱聽，就好；驚了若攏聽，授別個學生be7 曉。有時我若看某學生不止gau5 進步，我bat准伊lang3一兩章，an2-ni生hou7 伊koh較緊tui3預備科出業，入聖經科；總--是較頇顢--e5,be7堪得lang3章。
大向望tui3 所記幾句hou7 列位教員thang得著淡薄仔e5教授法，來相幫贊ti7 lin2所做要緊e5工程。我佮lin2不止同情。願lin2逐家得著上帝e5大施恩。
(台灣教會報第483、485卷，1925年6月、8月)

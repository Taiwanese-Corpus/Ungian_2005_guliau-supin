讀者的心聲 - 台文的新思維 -		陳明雄

	真感謝『台文通訊』這八年來的苦勞及(kap)功勞。伊攏是靠人贊助來維持到旦。尤其是負責編輯的良光、阿仁、柏壽等諸兄暝日的犧牲及打拚，才會當延續李豐明的『台語通訊』未完成的使命。台文的作品有加時行(si-kiaN5)，加真活潑生存在台灣的刊物。不夠，在現實的台灣社會的體制之下，台文的建立可比五十年來台灣的民主運動仝款，咱的使命猶未達成。台灣猶原不是一個世界公認的國家，台文猶原不是一個普遍的國文。『台訊』的漢羅合用方式是一時的變通辦法，但是這八年來『漢羅合用』的台文並無得著社會大眾的認定接納。咱在新時代21世紀的前夜，敢不免大家來好好檢討，重新建立一個新的思維，新的共識，復(koh)再重新出發，開拓台文的新天地？
	以忠實讀者的立場我實在不甘去批評『台訊』，今日姑不而終(kou-put-li-chiong)暫時提出小許意見給編輯小組做參考。

一．	在創刊辭頂良光兄有提著欲『提昇台灣人對台文的寫及閱讀的能力』。對即點咱『台訊』的用字前後無一致；仝一字漢字有時用白話字，有時用漢字。連已經是『約定俗成』的漢字，猶原用白話字出現。安倪(an-ni)不但無可能提昇閱讀，可能猶產生負作用。

二．	『台訊』應當是自由台文的園地，不是戒嚴的刊物。李豐明在創刊號內底有建議『開放書寫文字系統，歡迎海內外各種書寫法的投稿』。過去編輯小組攏將各人的創作改寫漢羅，而且採用『台訊』式的固定『詞庫』中的漢字。致成一般讀者永遠看未著新的用字，掠準(lia-chun)『台訊』中的用字攏是『約定俗成』的文字。 

三．	『台訊』要(ai3)有標竿的精神去引領讀者，建立有尊嚴、有文學水準性的台文。台灣社會演變到旦(taN)，漢字的使用恐驚是強勢。為台文的普遍化，應當設定『通用台文漢字』的原則，勇敢打破『以音取字』，不倫不類的台文。採取『見文生義』有意思的漢字，才(chia)以白話字配合標音。打破一字一音的傳統漢字，建立一字多音的習慣性。

四．	編輯內容大眾化。過去編輯組加減偏向政治性及教會色彩的文章。台文歸台文，給台文以溫柔、親切、雅口的方式行入去讀者的家庭。增編家庭版，台文習作園地。不定期介紹模範作品給人參考。文章不通尚長，限制字數至500字。

五．	提供『台文通用漢字』給媒體，提昇台文水準。打入各地社團，給台文成做社團刊物的書寫体。 呼叫海外的新聞報社三不五時採用台文報導新聞。

六．	創立『台文通訊社』出版台文冊，建立台文權威。  

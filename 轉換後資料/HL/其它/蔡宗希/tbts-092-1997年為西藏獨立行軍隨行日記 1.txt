1997年為西藏獨立行軍隨行日記（一）
    蔡宗希

第一. Norbu教授

四月初一，拜二
透早，良瑜送我去Madison e5機場，恬恬無講話。

入去候機室，看著外面細細台e5飛行機，頭尖尖，親像一隻戰鬥機。想著beh去一個生疏e5所在，kap一陣無熟sai7 e5人鬥陣生活，心情好親像beh出征仝款，有一點a2驚，有一點a2無伴。

當飛行機輕輕飛起來e5時，心情soah輕鬆--起-來。這時，這個月所有煩惱e5代誌攏放--落-來-囉，kan-taN想講beh kap西藏人作伙，kap支持西藏獨立e5人作伙，靜心來祈禱，祈禱這個夢，這個hou7政客當作無實際，hou7無正義感e5人認為是製造衝突，這個獨立夢。

這幾工，關心e5朋友問我講，遊行e5時陣是食啥物？暗時睏ti7 to2位？按怎洗衫？Ai3 chah外che7內衫褲？我攏m7知影。參加e5目的就是beh來了解，in是按怎安排這三個外月e5千里之行。

飛行機飛無真koan5，天色也真清，坐ti7窗a2邊，看著下面e5田園、農舍、公路、樹林kap河流，這片已經生活六年e5土地。有一擺，對朋友講Wisconsin是我e5第二故鄉，伊真好奇，為啥物將美國當作家己e5故鄉？少年六年e5生命流連過e5土地，按怎be7去懷念呢？想著這時ti7飛行機下面--e5，準講是hit塊我ti7 hia出世、生長，kap父母所有e5一生e5島嶼，m7知影今a2日會有啥物款e5心情？我實在koh愈無法度去想像，西藏人對in e5西藏高原，這一千年來e5依賴kap siau3念，有外深？

Ti7 Cincinnati轉機到Rochester。Rochester hit時43度，天無雲，土腳猶koh有一點a2 cha-hng落--落-來e5雪。來接我e5是Julie kap Grant。遊行e5隊伍toa3 ti7 Rochester西旁三十哩e5 Brockport e5教堂。阮車駛過後來這幾工teh beh行入Rochester e5路線。Julie一方面記錄里程，一方面選這幾工beh歇中晝e5地點。

六點外到歇睏e5教堂，tak8家攏iau囉，作伙去附近e5 Pizza Hut食暗頓。轉來才tu2著遊行e5領隊Norbu教授，伊腹肚iau先去食飯。伊問台灣e5情形，愛我ti7演講會講一點a2台灣e5歷史kap獨立運動。無料想tioh8-ai3上臺講話，m7敢隨答應，講須要一koa2時間來準備。

四月初二，拜三
透早七點起來，看著窗a2外土腳新結凍e5冰，今a2日可能會真冷。行入去廚房，Sarah替阮準備早頓，我kheh8一粒卵、一塊bagel kap一杯紅茶，坐ti7 Norbu對面。伊講今a2日暗時有一個演講會，愛我起來講幾句話，m7知影beh按怎推辭，我勇敢答應。

八點外，開始將個人e5行李、團體e5物件搬上車頂。阮有一台RV kap一台van，RV是Grant e5，van是Julie e5。九點出發，駛到遊行e5出發點。我giah8「Independence for Tibet」e5標語kap一枝細枝台獨聯盟旗，其他e5隊員ma7 beh加giah8一枝我chah來e5『台灣旗』。我行第二個，kap上頭前e5 Valerie，定定tioh8 ai3停落來等Norbu。Valerie ti7 Toronto教中學，伊父母是搬去馬來西亞e5中國人，伊ti7馬來西亞出世、大漢，然後搬去Canada。伊有時講伊是Chinese，有時講伊是Canadian。M7-koh，主辦遊行e5 ITIM（International Tibet Independence Movement）e5美國人，稱呼伊是Malaysian Chinese。

中晝ti7一間餐廳e5停車場，食昨暗準備e5 sandwitch kap奶茶，遊行一點四十五結束，才行五哩。

了後坐車到Rochester e5西藏佛教中心，阮beh ti7這個中心toa3九工。到位第一件代誌就是洗身軀，大部分e5隊員攏一禮拜無洗--囉。我趕緊寫今暗e5演講稿，台灣簡單e5歷史，獨立e5目標kap中國e5阻礙。第一擺對美國人解說這款複雜e5故事，我本身認為台灣人e5代誌，m7免看中國人e5面色。讀家己e5演講稿，有一點a2得意。台灣未獨立，牽拖講是中國人siuN phaiN2，這個理論對我來講是一個發明。

暗頓阮家己煮食，Pema kap Kunchok煮西藏麵「tupa」，比pizza好食真che7。

演講會八點ti7 Rochester大學舉行，代先Norbu介紹被中國佔領之下西藏e5情形，kap阮這擺遊行e5目的。Julie ui3美國人e5觀點來講為啥物ai3 Boycott中國貨，ti7美國買著e5 gin2-a2 chhit-tho5物，真可能是勞改營作--出-來-e5。Julie kheh8出電極棒，高壓電phiah-phiah e5聲音，hou7 tak8家驚一tio5。中國政府用che來凌遲犯人，將電棒插入去犯人e5嘴內。Julie講，咱敢beh hou7咱e5 gin2-a2 bak著中國政府e5血腥？

最後介紹參加遊行e5隊員，Julie講我是台灣學生社e5成員，台灣學生社是一陣為台灣獨立拍拚e5留學生組織，以結盟e5方式參加遊行，beh一直作伙行到New York市。Julie無叫我起來講話，因為我無ka7伊講，已經準備好--囉。Cha-hng ti7車頂伊問過我，英語平常時kan-taN會曉講Yes、No，m7敢隨答應，beh上臺講話，起碼ai3準備兩三工。

四月初三，拜四
Norbu今a2日歇睏，無作伙行路。其他e5人行著na2 teh飛，到二點半就行完十二哩。

暗時七點半ti7 Rochester一間College做演講會，這擺ai3收門票錢，人顛倒比昨日khah che7，beh有二百人。我第一擺起來講話，真緊張，be7記台詞，koh phaiN2勢看稿，就chhin3-chhai2講。佳哉結束了後，有真che7人過來ka7我安慰kap鼓勵。

四月初四，拜五
早時看著兩工前e5報紙，Rochester這個所在e5 Monroe County，宣布四月第一禮拜是西藏獨立週。報導koh有介紹Norbu，講伊是一個真有名e5 Lama e5第二十三擺轉世（Taktser Rinpoche），二十七歲e5時，就管理一個五千個和尚e5寺廟（這個寺廟中國人叫做『塔爾寺』，ti7西藏東部e5安多省，就是今a2日中國e5青海省）。1950年，中國人民解放軍佔領西藏e5東部，伊走去拉薩，勸十五歲e5小弟Dalai Lama，ai3隨離開西藏，向外國求援。Dalai Lama m7甘離開西藏人民，Norbu一個人離開西藏，來到美國。（看過蔣介石e5代表團ti7聯合國阻止對西藏e5援助）。伊後來做過西藏流亡政府駐日本kap北美洲e5代表，kap Indiana大學e5教授。

今a2日無行路。中晝去Monroe County Community College做演講會，聽眾真che7，連土腳ma7坐kah滿滿。M7-koh中晝歇睏e5時段，時間真短，輪到我，只剩一分鐘，sa演講稿衝去臺頂，烏白撿重要e5部分唸。最後臨時想著，koh加一段口號，「Free Tibet」，「Independence for Tibet」。

結束了後，有人請阮去一間印度素食餐廳。Kap台灣e5素食餐廳差真che7，無外che7菜色，味koh怪怪。想著做印度e5修行者，實在真艱苦。食飽了，轉去歇睏e5路中，Norbu問我講印度菜敢好食？我無kah意，伊ma7 be7愛食印度菜。

四月初五，拜六
今a2日行完十哩，腳底phong3-pha7。

下晡五點，作伙去參加Pot luck dinner，tu2著真che7拜四去聽演講e5人。外口落微微a2雨，四十幾e5人chiN ti7厝內。In攏真好禮，講我拜四講了真好，足無愛講話e5我，只好坐落來陪in開講。

暗時十點，Tempa e5病變kah真嚴重，送急診。頂個月初十ui3 Toronto出發，一步一腳印行過來。上冷bat遇著wind chill零下25度，Canada鑽骨e5風雪，hou7大部份e5隊員攏破病。

四月初六，禮拜
今a2日是行路e5好天氣，下晡熱到七十外度，hou7阮真phaiN2相信電視預報，講明a2 chai3會koh再落雪。

下晡行到市中心，一陣Rochester e5市民為阮做一個簡單e5歡迎儀式，真che7電視台來採訪。暗時tak8家坐ti7電視前，等看新聞。

四月初七，拜一
早時真冷，風真透。Tu2出發，Penchen Lama e5相片就hou7風吹走去。

十點半經過Martin B. Anderson小學，做一個簡單e5演講，介紹全世界上細漢e5政治犯Penchen Lama。這個月底是伊八歲e5生日，希望小朋友寫批hou7美國政府kap中國大使館。

有一個gin2-a2問講，中國為啥物侵犯西藏？伊一直認為中國是一個好國家。Ketie回答講，中國人口che7，土地無夠闊，所以侵佔西藏，m7-koh大部份e5中國人攏是好人，只是中國政府做足che7 bai2代誌。我無完全同意Ketie e5講法，轉來了後，kap Norbu提起這個代誌，我講大部份e5中國人攏無好，起碼講著西藏獨立抑是台灣獨立e5時，in是kap中國政府khia7仝旁。講完tak8家攏恬恬無講話，無人想beh kap十二億中國人為敵，hou7我想講是m7是無應該對tak8家講，大部份e5中國人攏已經被洗腦，反對西藏獨立。抑是，tak8家已經知影這個事實，只是無愛講--出-來。講--出-來敢有khah好？

四月初八，拜二
早時七點外開始落雪，一目nih，青青e5草埔就kham3一重白白e5雪。九點出發，Dadon，一個西藏歌手，kap伊三歲e5 gin2-a2，Tenzin，來kap阮作伙行。

Gin2-a2坐ti7三輪e5 gin2-a2車，頂面kham3通光e5塑膠布，內底chhu長毛e5羊皮，koh khng3一個燒水袋kap一包糖a2，真舒適。我想著細漢e5時，ti7落雨天kap阿媽作伙坐三輪車，外口tin咚e5聲，雨水ti7面前e5塑膠布流過，車內卻是舒適e5天地。風雪當大，chit-ma2我m7是kap阿媽作伙ti7三輪車內底bih雨e5 gin2-a2，na2親像是雨中踏三輪車e5車夫。

前進e5腳步hou7身軀一絲a2溫暖。風ui3後壁吹--來，雪ti7面前飛，漸漸我ma7感覺親像坐ti7三輪車內，看這場雪景，看雪一直飛--落-來，看旗a2面頂搖動跳舞e5雪獅。

四月初九，拜三
十一點出發去九十哩外e5 Syracuse，Syracuse大學e5 Student for Free Tibet組織邀請阮去演講，Norbu身體無爽快，無鬥陣去。

編註：1997年e5「為西藏獨立行軍」是ti7 hit年3月初10 ui3 Toronto出發，由Dalai Lama e5兄哥Norbu教授領隊，到6月才行到New York。台灣學生社e5成員蔡宗希，tui3 4月初1開始全程參與，支持西藏e5獨立運動。按這期開始，阮會ka7伊用台文所寫e5行軍日記分期節錄ka7刊--出-來。 

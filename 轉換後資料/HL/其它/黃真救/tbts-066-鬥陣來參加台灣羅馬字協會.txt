鬥陣來參加台灣羅馬字協會		黃真救

一、	外來政權下e5台語文
三百外冬來，台灣一直受外來政權e5殖民統治。外來政權除去剝削台灣e5資源、勞力、百姓e5財富以外，in用軍政特權強迫實施殖民地文化、經濟、教育kap制度。違犯者就用白色恐怖來處罰。因為按呢，台灣人家己e5語文、文化、風俗、習慣受thun2-tah 。Khong kham2 e5台灣人soah 認賊做父，遵從統治者e5殖民教育，自稱台灣語有聲無字，掠外來e5語言、文化做榮耀，m7-na7家己學習，ma7繼續教育子孫，be7記得家己e5語言、文化kap記錄文化e5文字。過去真che7族群習慣用口頭傳授in重要e5條例、規律kap祖傳e5教示。經過一段時間，祖傳e5教訓攏be7記得，soah失傳。以外古早人e5習慣；“江湖一點袂，妻子不可說”。無文字e5記錄，雖然有寶貴e5教示，也kap 往人做伙tai5 ti7 墳墓內，真可惜！因為這種自私守秘密e5行為，到taN m7知失去了外che7“無價之寶”e5傳授。為著欲保持台灣文化，咱須要一套適當e5文字。好佳哉！經過台語文工作者無惜時間勞力，繼續寫作推廣，普及各族群e5語言、文化、智識，than3機會好好紀錄落來，thang留hou7 後代子孫，避免不幸e5失傳。Che是咱chit代e5台灣人應該負起e5責任，也是值得誇口神聖e5任務。
	統治台灣e5任何一個外來政權，向來無鼓勵殖民地本土語言、本土文化kap風俗習慣。反轉強迫殖民地採用外來e5語言、文化、風俗習慣。教養學生，用考試、升級kap高官高薪做理由，提倡外來政權e5教育，來取代本土文字，語言kap文化。這種實例非常che7，現在台灣年輕一代攏認為旗袍，中山服to7是台灣人e5衣衫，四書五經、三民主義to7是台灣人祖傳e5教義。真正e5台灣文化，完全受著有色e5目鏡jia-chah8，看be7出本土實情。當然che是統治者e5政治妙策，會tang3講是殖民政策e5大成功。

二、	台語文e5復興
為著欲反轉這種不幸被強迫實施e5殖民政策，台灣人須要than3 機會覺醒，認清台灣語言、文化、文字，盡力去做台灣文字、文化、文藝復興，來ban2救受殖民政策毒害e5疾病。Ti7台灣文化復興e5過程中，我想語言kap文字是上重要。台灣須要家己e5文字kap語言。文字tioh8 ai3容易學習，容易普及，有文法e5記載，會thang ti7學校、教育機關教授，hou7無管任何年齡e5學生，會tang3 ti7最短期間學習。Koh會tang3用ti7各種社會學、科學、kap藝術寫各種研究報告，來發表論文ti7世界出名e5文學、經濟、藝術、醫學kap科學雜誌。繼成祖傳e5教訓，用高明e5科技智識去發展。

三、	台語文e5寫作 
台語文包括鶴佬、客家kap原住民語，受外來政權輕視，無機會ti7殖民地kap華語平等發展。過去祖傳e5教示真che7是用漢文來寫。漢文雖然是當時e5官話，普通無受教育e5老百姓無容易學習，m7-na7 按呢，漢文(不管是華語抑是台語漢文)be7-tang3完全表達普通日常生活e5話語。好佳哉！Ti7  130外冬前，已經有人發明羅馬字(白話字或拉丁字) 來記載台語。其實這種台語文字並m7是正統e5羅馬字(拉丁字)。發明者只有ui3拉丁字母內，選出適合台語用e5子音17字(b,ch,chh,g,h,j,k,kh,l,m,n,ng,p,ph,s,t,th)，母音6字(a,e,i,o,u,ou )，鼻音kap台語特殊e5 7聲，tau3來tau3去，併出台語音。代先e5目的，當然是外國人(宣教師) 用來幫助in學習台語。無拍算，in所發明e5台語寫作法，成做咱今仔日會tang3 theh8來寫台語文。Che tu8-tu8親像當時去Hawaii群島傳教e5宣教師，發明用拉丁字內e5 7字子音(H,K,L,M,M,P,W) kap 5字母音(a,e,i,o,u)共12字，tau3來tau3去，to7會tang3寫出Hawaii通用e5話語。現在Hawaii e5住民就是用這個發明做in正式e5文字。Hawaii e5人會tang3按呢做，怎樣台灣人be7-tang3按呢做？我m5是講漢文be7使當做台語e5寫作，主要e5原因to是鶴佬語、客家語，特別是原住民語，真che7 be-tang3用漢字來寫。有人為著beh 改進台語漢字，製造真che7奇奇怪怪，不三不四e5漢字，增加學習，印刷kap電腦化e5困難。羅馬字lian7華語攏會tang3寫。
四、	推廣羅馬字化台語文kap台灣羅馬字協會e5成立
Beh推廣羅馬字化e5台語，上理想就是促進台語(鶴佬、客語、原住民語)kap華語平等成做政府公認e5法定語言。親像瑞士採用四種公認e5法定語言。這種構想ti7外來政權猶存在e5時期，是非常困難做e5代誌。若會得著民主化e5殖民政權承認，就是政府tioh8 肯承認toa3 ti7 台灣e5四大族群(鶴佬、客家、原住民kap新住民)同等人權。清朝看be7 起「鳥不啼，花不開」e5台灣；日本人ti7第二次大戰中強beh將台灣人皇民化。蔣政權採用民族救星e5口號想beh吸引台灣人親蔣，結果kap鄭成功仝款，未復國進前就khiau去。連戰、宋楚瑜、新黨、許信良、施明德猶teh siau3-siu7將台灣中國化，陳水扁kap國民黨想欲將中國台灣化。宋e5 ti7每擺公開場合盡量用台語(參chit-sut-a8客語kap原住民語)講演，陳水扁反轉用華語。In e5用意ti7-toh？就是完全為著giu2票奪政權e5野心。M7是為著台灣人teh考慮。
台語e5羅馬字化是順著世界潮流，日本、南韓、越南，連中國ma7有人teh主張羅馬字化。何況台灣ti7不知不覺e5 中間，已經有一套極好用e5羅馬字(白話字，教會羅馬字)thang用。台灣基督長老教會kap其他教派也有教授幾偌萬人會曉讀寫羅馬字化e5台語，出版真che7冊、雜誌、新聞、小說等。有一寡台灣人無贊成用羅馬字，因為羅馬帝國已經m7是強國。希臘敢無比羅馬khah強盛？我無計較。希臘字會tang3寫台語，我一定贊成。當時hiah-e5發明台語羅馬字e5人攏學過希臘語kap英語，是按怎in無用希臘語、英語來描寫台語？「手中e5一隻小鳥比樹頂一百隻鳥khah有價值」。
	所以ti7這擺(第五屆)世界台語文化營，若會tang3討論、議決，來成立台灣羅馬字協會kap 擬定將來e5工作方向，一定真有意義。咱應該鬥陣來想出上蓋有效e5方法來組織kap經營這個協會。向望用羅馬字寫台語文，並且普遍使用。請鬥陣來參加台灣羅馬字協會！





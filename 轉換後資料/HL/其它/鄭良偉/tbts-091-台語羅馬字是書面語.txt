台語羅馬字(白話字)是書面語，不止是標音系統
請教育部確認台語書面語e5存在

作者﹕Hawaii大學東亞語文教授、國科會設台大大人文研究中心顧問鄭良偉
注﹕本文bat提交「台語(閩南語)音標問題研討會」中央研究院，台北南港，1999.

一）請問教育部e5官方立場﹕台語羅馬字是書面語e5一種？抑是注音系統？
凡是關心台灣話書面語e5人攏瞭解台灣話不管是漢字抑是羅馬字攏有文字上e5記錄。特別是一百外年來e5台語羅馬字具有完整書面語e5性格，m7是臨時e5記音設計，也不只是教育部心目中e5漢字正式書面語e5標音系統。台語羅馬字寫成正式文字，會使是全部羅馬字，也會使kap漢字配合。語言課本無要求以漢字為主，每一個詞一定ai3有漢字。
Ti7漢字才是國字e5立場上，台語課本一定ai3漢字kap羅馬字tak8字對照。影響課本書寫速度，阻止學生提前讀寫。
Ti7漢人社會裡，因為漢字e5使用，除了官話以外真少有口語文學e5發展。台語羅馬字書面語e5發展是真罕得有e5漢人口語文學e5例外，並且因為電腦kap網路e5使用以及台灣意識e5高漲，有急速發展e5趨勢(Victor Mair 1999)。漢字台語書面語，目前ti7口語文學e5筆錄，詩歌、散文、戲劇、小說等文學創作方面，固然有koa2作品，只是其中長、中篇小說e5出現比羅馬字作品慢了幾十年。Ti7其他文種漢字書面語就khah無羅馬字e5完整，比如會議記錄、學術論文、醫藥、護理、地理等，台語羅馬字有一百外年e5文書資料。Chia e5書面語資料，ti7文字kap語言e5關係上，比任何漢字書面語更加忠實完整（台灣長老會教會e5會議記錄有漢字版kap白話羅馬字兩版。並且有明文規定，凡是漢字記錄kap羅馬字記錄有出入e5情形，需要以羅馬字記錄為準。鄭兒玉提供）就書面語e5語言種類來講，完全獨立ti7台灣過去政府所採用過e5荷蘭文、西班牙文、文言文、日文、現代中文之外。Ti7文字史上，教會羅馬字書面語e5發展完成，比台語漢字書面語（早期只有詩歌、戲劇文獻）khah早。比1990年代才出爐e5“台灣閩南語音標系統”(TLPA)koh khah 早。
台語羅馬白話字e5書面語資料不管是TLPA設計以前抑是以後，不管是教材、文學、刊物、辭書、劇本、抑是民間口傳文學e5筆錄，不管是書面抑是電腦上文書輸入，資料庫資訊傳遞系統，不管是國內抑是國外，不管是一般人e5使用抑是語言學e5研究，不管是民間e5出版抑是政府機構e5出版，攏總嬴過TLPA或是其他任何台語標音（請看曾金金、李櫻、鄭良偉1997，鄭良偉、曹逢甫、謝淑娟1994所編目錄，以及TW301， Hotsys輸入系統以及Cheng&Gammon 1998所開發台華語文協助器）。
	音標ti7社會功能、設計目的上攏絕對kap書面語無仝。Che是語言學界以及語言教育界起碼e5常識。Ti7這個瞭解之下，阮ai3教育部以及各種音標e5推動者kap整合者澄清下面幾個問題。

一、 教育部所公佈e5音標(TLPA)以外，敢會tang3追認台灣民間有一套國內外使用過一百 外冬e5，獨立ti7漢字書面語以外e5羅馬字正式書面語？
二、	教育部公告各種標音是屬建議性e5抑是一種強制執行、用來終結其他標音為目標e5行政命令？
三、	教育部一貫e5立場﹕正體漢字才是國字，注音符號或是所有羅馬字只是注音輔助系統。這個立場是m7是已經有修正？
四、	TLPA e5推動者利用教育部e5經費刻意打壓民間羅馬字書面語e5發展，是m7是教育部計劃e5一部分？

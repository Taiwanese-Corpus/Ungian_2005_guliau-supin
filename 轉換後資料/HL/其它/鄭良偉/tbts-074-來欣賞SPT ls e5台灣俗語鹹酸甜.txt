大家來欣賞蕭平治老師e5“台灣俗語鹹酸甜”
鄭良偉序
		 
若有欲學習台文、欣賞台語e5美e5人， 蕭平治老師所寫e5“台灣俗語鹹酸甜”是一定愛享受e5好食物，一定愛吸收e5滋養品，ma7是一定愛參考練讀e5話文典範。
台灣話每分每秒攏有人teh講teh聽。但是因為語文教育及資訊媒體被控制，真少有互人ka7寫作文字留落來互人來欣賞、思考。只有俗語及諺語是真明顯e5例外。自日本時代就有足che7人寫落來，感覺這項文化資產太讚咧，無留起來互後代真拍損。Ma7有be7少出版商感覺這有價值，肯ka7出版。專工收集e5有李獻璋、片岡巖、鈴木清一郎、周英杰、黃武東、吳瀛濤、洪惟仁、藍文良及藍文佶、鄧東濱、洪英聖、莊永明、李赫、陳憲國及邱文錫、周長楫及魏南安、呂自揚、徐福助、 陳主顯等人e5專冊。Ma7有及台語e5語詞做夥收集俗語、諺語e5台日大辭典及陳修e5大型辭典。Chia e5攏是台日、台華e5雙文出版物，也就是為著華文抑是日文e5讀者來編寫e5參考資料。若是一方面beh瞭解台灣諺語同時閣用台語來思考台語文化，beh用做台文教材，就愛讀蕭老師為著台灣俗語所寫e5散文集。第一冊出版了啊， 欲閣有第二冊、第三冊、、、。
一篇文學作品e5力量，不管是散文、詩作、小說，伊e5內容互人印象深刻、伊是一個作者e5作品。一句俗語e5力量，在ti7伊會得互人用了閣再用，伊是社會e5智慧，社會e5產品。聽著e5人隨時會認同共鳴，體會作者e5信息。
蕭老師為著台灣俗語所寫e5散文，互人印象深刻，俗語本身有講起人生e5鹹閣澀，親像“熟似食厝內”，咱人攏無愛tu2著，一旦若tu2著，卻有這句通俗話通來消遣，感覺所tu2著e5冤枉代誌，真che7 人， 攏bat  tu2過，就卡be7 siuN7過頭掠狂。估價錯誤，親像“目睭chuh chuh，屎hak8仔看做hou–the-luh”，會感覺看法隨時修正e5經驗。有人情無可奈何e5代誌，親像“在職怨職”酸lam酸lam，m7甘願是m7甘願， 卻無接納無法度e5遭遇。有糖甘蜜甜，親像“嘴笑目笑”，心滿意足e5歡喜事。Chia e5俗語攏經過蕭老師e5導讀及開拆，互咱閣卡體會其中e5智慧及真理。勉勵、警戒、祝福、指點、安慰、趣味，ti7 be7倦be7厭e5心情中，體會著蕭老師寶貴e5信息。
現代e5媒體資訊已經進入聲音及形影同時配合e5多媒體綜合欣賞e5型式，閣會得用最緊e5速度，點出所愛欣賞、引用e5俗語。以台灣e5資訊科技e5發達，台灣俗諺e5發聲查詢及講解beh ti7國家文化資產中心、各縣市文化中心、圖書館、各級學校e5教室、以及各家庭e5個人電腦beh實現，應該是時間問題。上重要e5是俗諺本身e5電腦資料﹕目前若是分類及華語講解可以利用e5有足che7本，特別是陳主顯e5“台灣俗諺語典”，若是台語發聲講解，有蕭老師e5電腦現成資料。若是將chia e5整合利用，隨時會得發展出真有水準e5電腦軟體，有題目分類來叫諺語，抑是用俗語中任何語詞來點e5功能，ma7會當有漢字羅馬字e5轉換，甚至閣會替咱發聲。因為蕭老師e5諺語及講解攏ti7電腦內，只要科技有beh服務攏真緊就會當實現。
蕭老師長久以來toa3 ti7田中央，伊講伊講著話真正世俗。阮用幾個角度來看伊e5作品所用e5文字。
第一、世界e5文字史就是愈來愈大眾化，愈簡單明瞭化、愈讀者優先化。就這種書面語現代化e5走向來講，台灣e5華語文媒體雖然也 teh走向這個方向，但是進度一向攏非常e5慢，攏無親像台文hiah前進。這是因為華語m7是台灣多數人e5母語，作家對家己e5華語口語無明確e5語感。高中及大學國文課本內底，超分量e5文言文，無形中誤導一般人對書面語e5價值觀，作者見寫作不知不覺，會將學歷表現及身份e5定位當作寫作效果e5重要考慮，結果是半文半白e5現代中文， 無將讀者e5瞭解，及共鳴做第一優先。通通儒家e5“優則仕”人生觀，hou7讀冊人認為愛ti7文章頂高表現優異，“與眾不同”才有資格做官受重用，結果是文章失去可讀性、失去讀者瞭解優先e5現代寫作原則。中國國學價值觀就是中原教導邊疆，地方親像土草，京師經典親像教化之風，“草上之風必偃”。大中華教育觀及教育政策中央集權hou7書面語無法度大眾化及普及化，hou7中國e5教育落伍。蕭老師e5台文通俗化就是擺脫古早讀冊人e5心態，以大眾語言做寫作e5基礎，這是現代化潮流中，讀者優先e5正確路線。
第二、為著beh寫出活跳跳e5台語，伊運用高度效率化e5漢羅台文。脫離漢字才是字e5台灣教育制度，對一位老師需要有真大e5投入、勇氣及智慧。把持台灣教育e5中國國學也無發展接納漢人以外e5種族、漢語以外e5語言、漢字以外e5文字。其實也無研究方法來合理處理卡世界化，本土化e5純真e5現象。蕭老師一方面根據社會有使用經驗e5漢字，用來寫大家看有e5台語詞，一方面用羅馬字寫出漢字無固定e5語詞。這是解決台文問題e5關鍵。將台灣人ka7看做人，無ka7設限做中國人，將台語ka7當做人e5語言，台文當做人e5文字，無干乾ka7當做是中國e5語言及文字e5做法。
第三、為著提早讀寫，由國民學校正規教育e5語文工作者寫出台語書面語，有真重要e5意義。雖然台灣e5台語課本，高雄縣，高雄市、台北縣、台北市、教育廳攏有編過，但是攏有漢字才有算正式e5文字e5限制，課文猶是採用每字攏有漢字及羅馬字逐字對照e5方式。攏猶未解決各年級e5漢字字數有一定e5限制，一年400字，三年級開始e5時才會曉1600字。羅馬字會當減少漢字學習量，真緊會當母語e5讀寫，學英文，學電腦打字，攏會當減輕學習負擔。
第四、台灣人各所在e5語詞，各作品e5詞匯ka7收集ti7詞庫裡，就是台語e5集體詞庫，阮e5詞庫八萬外中間有六萬外是真正有作家用過e5。剩e5是對辭典收錄e5。蕭平治是彰化縣田中人，真通俗e5語詞有及別位卡無仝e5伊攏真認真ka7寫出來，這是漢羅e5好處，按怎講就會當按怎寫。伊e5台語作品內底所用e5台語詞，絕大部分是詞庫內底已經有e5。普通人一時看無，ma7是有ti7詞庫內底。只有真小部分，阮無收著e5,阮感覺攏ma7是台灣人集體記憶真重要e5一部分。阮已經有teh設法經過蕭老師e5協助，修補阮e5詞庫。
第五、一般人teh欣賞文學e5時，卡無teh注意語匯，文法抑是修辭規律。只在犯法e5時才會感覺有抵抗。一個語言e5文法是一個人e5講話及聽話認別話語e5規律。每一條文法規律攏是每一個語群自兩歲e5時就發展好勢e5,攏是一世人e5認知及學習e5基礎。是一切資訊e5傳達、文學e5欣賞、 認同e5判斷，攏愛用著e5。凡是講台灣話e5,無論是總統抑是教育局長、店員抑是總經理，學生抑是做工e5,ti7腦內攏有仝款e5發音，文法及基本語詞。Chia e5不知不覺攏teh活用，雖然咱無認為稀罕，卻是任何作品e5真本基礎，連一句一詞都be7使得犯規e5。
總講一句，讀“台灣俗語鹹酸甜”是一兼二顧﹕會當欣賞台灣話e5俗語，ma7會當增加咱e5台文素養。



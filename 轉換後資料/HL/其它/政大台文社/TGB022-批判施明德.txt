Ui3批判施明德
看著台灣社會ham7 lan2 m7敢面對e5 ka-ti7
政大台文社

過去國民黨ka7政權lak8 tiau5 tiau5, ti7 hit個實施高壓戒嚴統治e5時代, lan2欽佩施明德先生kap其他反對運動e5頭人敢衝敢拚, 想beh ian2倒不公不義e5中華民國體制, in付出e5代價是hong5關hong5 thai5 hong5刑, lan2對in long2真尊重, ma7真肯定.

M7-koh, 過去有行ti7時代頭前e5勇氣kap智慧, 無代表1世人long2會tang3堅持, 坐監是為著個人理想, 是歡喜甘願--e5, nah會sai2變做個人e5政治資本? Goan2替台灣人感覺m7值--e5是, 這koa2 eng2過chhoa7 lan2衝體制e5頭人, 到taN顛倒比lan2 ge-siau5 e5體制koh khah反動, koh khah保守!

施--先-生 6冬前主張e5『大和解』, 根本就liah8無台灣社會e5重點. 台灣人kap 壓山a2 e5衝突, 是以階級kap省籍做資源分配e5國家體制製--出-來e5, 是錯誤政策造成e5結果, m7是問題發生e5原因!

1949年中華民國ti7中國戰輸共產黨, lau3-phau5來台灣, 1來到地, 無熟無sai7, 為beh tiam3 chia khia7起, hou7 i e5統治有正當性, 長久以來就用剝削勞動者e5步數, 來飼這koa2壓山a2, 想beh ka7 in giu2 khah oa2 leh, 對上起頭e5水電半價, si7細e5教育補助, iah koh有 時機bai2 bai2, soah tai7先『週休二日』, 照常調月給……實在想long2無, 是an2-choaN2平平kut力做, in就bau2 khah hce?

國家是beh照顧所有國民--e5, in ma7講lan2 kap in是kang7 1國--e5, kang7 1國nah會差chiah che7? Chiah-e5軍公教加bau2 chiah che7, lan2 ma7 m7是講in long2有罪, beh叫in吐吐出--來, kan-taN是ng3望lan2 teh反抗這個au3體制e5時chun7, in會tang3 kap大多數台灣人khia7鬥陣, ti7精神上ka7 lan2支持. 無beh tau3-saN-kang7就煞--a, in顛倒ham7中華民國愈行愈ba7, koh ka7 lan2 cham3 1 kha!

中華民國政府ma7 chiok gau5算, hou7 in koh khah hoe7好處, 就算是台灣人坐著中華民國總統這位, oan-na7 m7敢ma7 be7-tang3 phah破這個結構. 享受e5利益kap資源long2 chiah-ni7無公平, an2-ne, 叫hou7人壓迫e5台灣人beh ham7自認是統治者e5壓山a2大和解siaN2 hoe3?

統治者e5心態會tang3講si3-ke3 long2有, m7-taN7 ti7 chia chiah看會著.

Eng2-chun7, 中華民國禁lan2講母語, 雖bong2尾--a2廢除--a, chit-ma2講母語soah oan-na7 hou7壓山a2講做是『過度自我膨脹』『民族自尊心過強』. In強調講, 是按怎要講tak8-e5 long2聽無e5話, 講tak8-e5聽有e5國語m7就好--a?

An2-ne講na2會通, 中華民國是an2-choaN2 beh ti7 50年前禁日語? Hit-chun7 tak8-e5 long2聽有日語a. Koh再講, 聽無台灣人e5 Ho7-lo2母語到底是siaN2人? 就是這koa2外來e5統治者, kam2 m7是?

1949年中華民國iau2未來台灣chin3前, Ho7-lo2, 客人kap各族原住民kam2就無法tou7用ka-ti7 e5母語溝通? Ti7彰化苗栗新竹, Ho7-lo2庄kap客人庄tiaN7-tiaN7是厝邊, gin2-a2伴自細han就是你講你e5 Ho7-lo2福佬話, 我講我e5客語來互相溝通, 中華民國來台灣了後, ka7這種多語言溝通e5環境破壞--去, 國家體制e5暴力na2像 1條soh-a2, ka7各族群母語chhui-chhui--死, 致使kang7款是Ho7-lo2人soah無法tou7用Ho7-lo2話溝通, tak8-e5 long2 be7曉講ka-ti7 e5母語, m7 chiah顯示出單一共通語e5重要.

Koh再講, 民主社會上注重--e5, 就是容允tak8-e5有無kang5意見e5空間, tng當tak8-e5 long2為施明德teh癡迷e5時, 大聲hoah講:「你主張大和解, 叫台灣人ham7壓迫 goan2 e5 Chi-na人khia7做夥, 歷史會ka7你審判!」An2-ne kam2 m7是ka7 tak8-e5 ui3非理性e5癡迷ham7崇拜, giu2 tng2來理性e5政策辯論?

歷史e5審判m7-taN7看過去付出joa7 che7, koh khah重要--e5是, ti7重要e5坎cham7 kam2敢ham7舊時代kap過去e5自我切離, 社會資源分配不公be7-tang3解決, 壓山a2 be7-gian3 ham7中華民國拆離, 來ham7被壓迫e5台灣人khia7 tau3-tin7, 2個民族e5恩怨就永遠無法tou7消thau2, 歷史ma7絕對無法tou7清算.

Goan2 ng3望tak8-e5會tang3 ui3這場演講內底看著ka-ti7, 看著台灣社會e5問題, 無ka7對政治頭人e5崇拜phah破, m7敢ham7反動保守e5自我切離, 台灣就無有未來, 台灣ma7無可能會進步!

Ti7時代變局e5時, siang2阻擋歷史發展e5 kha步, 歷史m7-taN7會審判施明德, 後代kiaN2孫ma7會審判你kap我!

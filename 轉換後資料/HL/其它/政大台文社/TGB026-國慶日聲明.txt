台文社2001『國慶日』聲明
政大台文社

10月初10又koh到--loh, 自細han3到大han3, 自幼稚園讀到大學, 這工tak8冬long2有放假, 講是中華民國e5『國慶日』, 就是90冬前革命成功e5日子.

既然是『國慶日』, chiaN5作這個國家e5國民, 應該ai3歡歡喜喜過這個節, nah會ti7台灣民間看be7 tioh8慶祝e5氣氛?

有人講, 因為台灣m7是中華民國. 開羅宣言, 舊金山合約chham國際法理論long2會tang3做「台灣主權未定論」e5證據. M7-koh這種講法有chiok che7爭議; koh再講, 無論過去an2-choaN2, 現此時統治台灣e5國家就是中華民國. 所以台文社想beh tui khah實際e5角度去探討這個「國家認同」e5問題.

若準講, 國家統治e5正當性是因為i beh照顧人民(就親像R.O.C. e5課本教--e5), 是an2-choaN2當大家leh承受高學費e5痛苦e5時, soah kan-taN軍公教e5 gin2-a2讀冊有補助, 甚至補kah倒賺? 是an2-choaN2 lan2 e5 si7大人望健保望kah gang7面--去e5時, 全台灣就已經有10 thong2間『榮民醫院』, hou7老芋a2看病連掛號費long2免納? 是an2-choaN2台灣e5百姓, 拚死拚活拚無1間厝, soah有人靠1個『眷村改建條例』, siaN2-mih long2免做就有1間厝thang khia7?

若準講che是lan2 e5國家, 是an2-choaN2 i會theh8 多數人納e5稅金去照顧chio2數人? 若準講R.O.C. e5課本講白賊, 國家m7是beh照顧人民, 若an2-ne莫怪有人無認同這個國家!

Mai3想講che是bang3-kah, ma7 m7 thang當作che是khah早e5歷史, 就算民進黨(DPP)「執政」, 這款資源分配無公平e5現象kang7款無改變, che m7是因為DPP ti7立法院席次無過半, 本底chiok che7 tai7-chi3用行政命令就會tang3處理--e5, DPP kam2有siaN2-mih動作?

Koh再講, 總統直選kam2免修法? 省市長直選kam2 m7是法律問題? DPP khah早ti7國會ma7 chiah幾隻貓a2, 是an2-choaN2 khah早sak會過, chit-ma2 50~60席soah顛倒無法tou7? 資源分配無公平, 有i過去e5歷史因素, ui3 DPP e5例, 看會出來che m7是政黨輪替會tang3解決--e5.

Goan2 m7是beh針對軍公教iah是任何省籍kap個人, 食siaN2-mih頭路ham7生做siaN2-mih人long2無法tou7選擇, che m7是道德問題, 只不過資源分配無公平, 造chiaN5 e5社會問題kam2 m7是tak8-e5 ai3做夥承擔?

台灣m7是無錢, 只是這個國家theh8全民e5資源去照顧chio2數人, 這款用省籍kap階級做差別待遇e5體制kam2 m7是殖民體制? 各黨政客無beh談這種實際面e5問題, 選舉到--a chiah粗魯來做族群動員, an2-ne koh選100年, 族群衝突ma7無才tiau7消thau2.

這個國家e5創立, lan2參無到就煞--a, 50幾冬來koh kan-taN beh照顧chio2數人, 這lo國家e5生日ham7 lan2有siaN2 ti7-tai7, 有toh 1點值得lan2慶祝?

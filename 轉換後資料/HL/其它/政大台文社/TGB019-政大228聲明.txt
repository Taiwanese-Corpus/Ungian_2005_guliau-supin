學校教你諒解歷史，台文社教你清算歷史
政大台文社２００１／２２８聲明

Mai3 ti7我面頭前流目屎
我無hit款心chiaN5
目屎會tang3洗清歷史
Be7-tang3消thau2心肝頭e5血跡
───節錄自Tan5 Beng5-jin5《E-pou e5 228公園》

21世紀e5頭1個228 liam-mi beh到--a, 最近tak8-e5 long2 chiok關心228到底有放假--無. Ui3解嚴到taN, 談論228已經m7是1種禁忌, 老一輩台灣人心內e5歷史記ti3, 經過半世紀chiah得著thau2-pang3; 少年輩ma7因為好玄, 開始teh「研究」228.

過去e5禁忌，soah piN3-chiaN5 chit-ma2 e5時行. 時行m7是m7好, 但是m7 是這lo7時行法--e5, 因為lan2看--著, tak8-e5無關心歷史kam2有清算, kan-taN想beh放假, hit-koa2 ti7 228犧牲e5前輩若知影, 一定會氣kah耳a2 chheng3煙, ui3土kha peh--出-來, ka7 lan2 kiau7 kah牙sou--去.

當然狀況ma7 m7是hiah-ni7害, 只是中華民國政府e5 siau2言siau2語koh刻ti7 228紀念碑頂頭; 只是台北市政府e5某1個局長koh會無tiuN-ti5講出「慶祝228」e5 siau2話; 只是某1個歷史學家會用『外省人也有被殺』來am-kham3 Chi-na人對台灣人e5惡行, hou7 lan2看be7著228背後e5民族矛盾kap階級壓迫; 只是「Say yes to Taiwan」chiah-ni7簡單e5 1句話, soah hou7假左派e5統派媒體ti3 1頂「國族主義」e5帽a2; 只是228 kap聖誕節kang7款piN3-chiaN5是hioh假chhit-tho5 e5借口.

只是歷史e5解釋權koh hou7外來政權e5殖民體制占tiau5-tiau5, m7管有放假--無, 問題ma7是無解決, 因為, 歷史kang7款無清算.

Che m7是叫tak8-e5去恨外省人, 更加m7是beh ka7 in liah8來thai5. 歷史e5錯誤是過去e5事實, 1部份人e5是非無必要hou7後代kiaN2-kiaN2孫孫永遠承擔. M7-koh, 若無ka7歷史算hou7清楚, 是beh an2-choaN2接受歷史e5教訓, 建立台灣人e5歷史認同--leh？

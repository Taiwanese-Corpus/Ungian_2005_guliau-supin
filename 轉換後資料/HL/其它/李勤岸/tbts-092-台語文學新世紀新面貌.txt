台語文學新世紀新面貌
 		---序『台語文學概論』                 李勤岸

二十一世紀開正，台語文學雄心壯志、徛（khia7）身展翼，充分表現伊有資格ti7台灣文學e5國土做主人e5態勢。台灣新本土社結社，發表驚動文林e5萬字宣言，發行印刷精美e5『台灣e文藝』；『海翁台語文學』同時創刊，發行全國各書局。這兩個台語文學雜誌e5發行，宣告台語文學e5草莽時期已經結束，新世紀來臨，台語文學堂堂皇皇正式進入台灣文學e5殿堂。
台語文學到taN有甚物成就？鄭良偉、曾金金主編e5『大學台語課本』上下二冊（遠流出版社），林央敏策畫出版e5『台語文學一甲子』（前衛出版社）三冊，以及黃勁連策畫出版e5『台語文學大系』精裝十四冊（金安出版社）具體提出成績。另外，張春凰編寫『台語文學概論』，台語文學整個面貌到chia清楚展現出--來。
葉石濤e5『台灣文學史綱』記載e5是台灣殖民語文學e5歷史。 林央敏e5『台語文學史論』是個人e5雜論文集。會使講，到taN咱猶無一本台語文學史e5專冊。張春凰這本『台語文學概論』應該是第一本台語文學史。 若講『文學史』，大概m7是作者e5企圖，咱ma7無必要用這個尺度來看待這本冊；不過，若講是『文學概論』，伊是不止成功e5一本冊。
其實這本冊m7-taN是『文學概論』，koh是一本『母語運動概論』。Ti7『導論』，講起『台語e5情境kap前景』，第一講就是『母語運動』。Ti7台語文學e5範疇強調母語e5重要性真正確，因為若無母語就無母語文學；母語運動若無成功，母語文學無可能成功；母語教育若無落實，母語文學就無前途。聯合國教科文組織（UNESCO）ti7 1952年發函各會員國，呼籲各國實施母語教育，無論ti7 hit個地區母語是joa7衰微，講母語的人口是joa7少，攏應當用母語來教育子弟。因為語言kap文化是有相對性e5密切關係，用母語教育才會tang3將hit個語族e5文化傳承--落-去，而且用母語教育會tang3 hou7 gin2-a2 e5潛能完全發揮出--來。當時，台灣猶是聯合國安理會五大會員國之一，當時e5政府不但無執行教科文組織這個進步、遠見e5呼籲，顛倒實施屠殺母語e5殖民語政策。五十冬過--去-啊，當初hit個殖民政府落台啊，咱beh ti7九年一貫e5國民教育實施母語教育啊，母語課是國小必選e5課程啊。雖然教育部猶是舊官僚掌權，be7 tang3完全照咱e5理想推行，不過母語教育e5時代列車已經開動，甚物人beh做擋路e5石頭，一定會hou7時代e5大輦碾碎。
除了台語文學傳統定義上包括e5台語詩、台語散文、台語小說、台語戲劇以外，民間文學kap台語圖文ma7各佔一章。按呢就將台語文學向前向後各擴充一大步。台語文學m7是只有創作文學，民間文學自早就在民間口傳，che攏是活跳跳表現各階層台灣人生活kap感情e5文學，有歌謠、話語、故事等形式。民間文學會使講是民族精神e5寄託所在，歐洲民族國家找chhoe7民族主義、國家獨立e5過程中，攏會轉去民間收集民間文學、復興母語。Che kap母語文學e5創作是精神一致--e5，母語文學e5創作應當ai3踏出去民間，吸收先民民族精神e5養分，豐富台語文學e5內涵。台灣文學之父賴和ti7日據時代就有這個先見之明，從事、鼓舞民間文學e5采集。這幾年來，胡萬川教授e5全精神投入，已經相當有成績。台語圖文集一向攏hou7人看無上目，認為是『尪仔冊』。這本冊將『台語圖文集』列做一講，雖然篇幅無che7，卻是相當有創見。內底所紹介e5『尪仔冊』，除了陳義仁e5漫畫以外，真少人知影，其中包括一本繪本、一本散文水印版畫集kap一本散文詩彩墨畫集。
一般講台語文學攏按三0年代郭秋生、黃石輝所發起e5台灣話文運動講起。事實上，ti7二0年代教會白話字小說就已經產生，完全使用教會羅馬字，有短篇、中篇，ma7有長篇小說。Che是kap hit個文學運動無相關e5另外一條母語文學e5戰線，是教會牧師為著傳揚福音，考慮白話字ti7信徒中e5普遍性，自然而然採用寫作--e5，算是台語文學e5上早e5早春。這五本小說ti7台語文學史上有歷史得e5價值，對台灣話e5文獻語料ma7是真有貢獻。忽略這五本小說，ti7台語文學，ti7母語運動攏是相當大e5缺陷。佳哉，這本冊有好好a2紹介，按呢才算是完整e5『台語文學概論』。
台語詩是台語文學上有成績e5部份，ma7是這本冊上有份量e5部份。會tang3 beh用『台語詩e5女性觀點』開頭，雖然是可能編者是女性e5關係，ma7是真進步e5觀點。會tang3將家己印行e5詩集，鄭雅怡e5『我有一個夢』做代先，證明編者e5用心kap眼光。
台語散文kap戲劇e5作者kap創作量攏無che7，所有e5作家kap作品ti7 chia攏有真詳細e5討論，應該攏無漏鉤去才tioh8。
	想beh對台語文學有初步e5瞭解，這本冊是重要e5入門。台語文運動e5歷史kap現況、台語文學e5作家kap作品、甚至台語文e5相關網站，這本冊攏會tang3 chhoa7你進入這個全新e5世界，觀看新世紀台語文學e5新面貌。Beh講你m7是一個台灣文化e5文盲，若m7知影這本冊內底所講e5台語文學e5基本知識，你需要真大e5勇氣。
真歡喜ti7來哈佛大學教台語進前收著春凰用快捷寄來台南e5初稿，不止a2有份量e5一疊稿件，飄過太平洋，搬搬搖搖，來到大西洋邊e5波士頓。趁猶未開學，緊寫這篇序文。

李勤岸 2001年八月初序ti7哈佛大學東亞語文系



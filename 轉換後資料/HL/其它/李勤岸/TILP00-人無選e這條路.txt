人無選e5這條路

李勤岸
波士頓出身e5 美國名詩人Robert Frost bat 寫一首詩叫做 "The Road Not Taken" ，抵好寫出我選擇台語這條路e5 心境。


人無選e5這條路
(The Road Not Taken)
Robert Frost 作品
李勤岸 譯

Ti7黃色樹林兩條路分岔(chhe)，		
可惜我be7當同時行二條路			
做一個旅行者，真久我ti7 hia khia7 leh		
Ta°頭相過去路另外遠遠遠彼旁地		
一直到彼條路彎入去矮樹埔；			
然後選另外彼條，抵好無輸嬴，		
Ah無定理由有khah合 ，		         		
因為伊草am7 koh真欠人行；			
雖然若講經過e5腳步聲				
實在嘛無啥精差，					
Ah兩條路彼早仔平平攏倒直 			
Ti7無hou7腳跡thun2烏去e5葉堆內。		
Oh，第一條路我留leh 另日！			
不過我知影路會按怎chhoa7 向迷失，		
我嘛m7知是m7是會koh轉來 。			
將來我可能會吐一個氣按呢講，		
足久足久以後e5某時某所：			
樹林內底兩條路分岔，我houNh--		
我選擇khah無人行e5這條路，			
自按呢一切e5一切大不相同。			
    ---2002/12/31 初譯; 2003/1/1 改; 2003/1/2定稿


Ti7 1987年，彼陣我用中文寫作已經15冬，教英語生活已經7冬，彼陣我36歲，連鞭著beh上siap ，一時雄雄忽然間，母語意識大覺醒，我行到Robert Frost 詩內底e5 彼個黃樹林，面對一條分岔路。我完全kap Robert Frost e5 選擇仝款，選擇khah 無人行e5 彼條路。我開始改換台語寫作，ti7 40歲彼冬，出國攻讀語言學博士，決志後半世人beh 做一個專業e5台語文運動者。希望ti7 將來某一個時刻，會當吐一個大心氣，到時台灣一切e5一切攏已經大不相同。這條路，因為無啥人行，所以孤單；因為草am7 koh 樹葉kham3 ，所以辛苦。不過，因為真有意義，所以行著精神飽足，愈行愈大步！ 




[原文附錄]

THE ROAD NOT TAKEN
Robert Frost


Two roads diverged in a yellow wood,
And sorry I could not travel both
And be one traveler, long I stood
And looked down one as far as I could
To where it bent in the undergrowth;
Then took the other, as just as fair,
And having perhaps the better claim,
Because it was grassy and wanted wear;
Though as for that the passing there
Had worn them really about the same,
And both that morning equally lay
In leaves no step had trodden black.
Oh, I kept the first for another day!
Yet knowing how way leads on to way,
I doubted if I should ever come back.
I shall be telling this with a sigh
Somewhere ages and ages hence:
Two roads diverged in a wood, and I-
I took the one less traveled by,
And that has made all the difference.


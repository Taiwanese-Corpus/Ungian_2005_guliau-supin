Tui3阿扁總統就職演講講起 
阿 旭 
五月二十日阿扁仔總統e5就職演講hou7真che7人真大e5期待。台灣人希望伊ti7這篇演講中，會tang3將台灣e5國家定位講khah清楚；美國在位e5政界人物，希望伊m7通hou7 in為難，一定逼到無用軍事方式表態be7使；中國政府ma7 teh siau3想，幾月日來e5文攻武嚇，阿扁會驚khah lng3入去in「中國人」e5圈套。
事實上，咱知影，國民黨五十外冬e5統治，hou7咱台灣變做啥物款e5所在。國家定位無清楚，烏道非為亂做，財團結合政權，超貸爛siau3歸大堆，山林破壞，環境污染，司法無公正，選舉亂亂來，連選總統to teh買票，講啥物A-錢無要緊，若是會做代誌to7好，一般人e5人生、社會價值觀，攏大大e5錯亂，對咱家己當家做主e5信心攏無無去。
好佳哉，ti7這種險惡e5勢面，向上提昇e5民氣最後猶有法度嬴過向下沈淪e5惡勢力2.5 pha-sian，theh8著治理國家e5主導權。Che是李鴻禧教授所講e5天意。天無絕咱台灣人e5路，上帝疼痛咱台灣人。因為若hou7容忍烏金，kap烏金勾結e5人繼續hoaN7盤，咱台灣m7免外久，就爛了了。老實講，in hia e5頭人ma7無法度收尾，最後只好包袱khoan2 khoan2 leh走路，放hou7咱台灣人悽悽慘慘。
阮這擺ma7有專工轉去台灣為著台灣e5前途助選。Kap仝國e5朋友，談論相仝e5理念，共同e5遠景，是真歡喜，真起mou e5代誌。 M7-ku2，咱e5任務，咱e5挑戰，是beh影響說服hia e5受人影響，認識無清楚e5中間選民。In chit-ma2e5想法是社會chiah-nih亂，啥物人來做ma7仝款，大家攏ma7講kah真好聽，做起來，攏sio-siang7啦，政治阮無愛chhap啦。你看，che有悲哀抑無? 
所以，咱阿扁仔現此時上重要e5 khang-khoe3是一方面beh對人民上迫切，上看會著e5烏金問題整頓起。 伊有選著咱台灣上蓋正直e5陳定南做法務部長，beh來大力掃除烏道。伊ma7選咱台灣上蓋有魄力公正e5葉菊蘭來負責財源上che7e5交通部。對chia開始，beh hou7咱台灣e5老百姓覺醒，烏金是有法度清，一個公正，公平e5社會ma7是有法度建立e5。另外一方面，伊ma7將九二一災區重建列為優先要務。雖然，台灣有敗壞e5一面，ma7有真hou7人感動e5一面，he就是台灣志工力量e5形成。就是這個全無計較，可愛可敬e5「gong7人」， hou7咱台灣khah sui2 ，koh khah有希望，hou7咱台灣人對家己koh khah有信心。
為著beh hou7這個上蓋迫切，koh對台灣e5將來會tang3穩穩khia7起來e5代誌順利進行，咱需要有一個國內大多數人民認同，中國be7飫飽吵，國際社會肯定e5大環境。過去，國際社會對台灣所採取e5外交做法，已經有一種改be7過來e5錯覺：台灣是Trouble Maker。Beh轉變這種逆勢，新政府e5上台，是一個上好e5機會。可能有無siang7e5策略方法攏會成功。M7-koh，五二零e5演講，強調自由民主是普世價值，追求和平是理性e5目標，已經得著全世界e5o-lo2 kap肯定。中國若koh phaiN2面腔，phaiN2聲sau3，che是「中國問題」，m7是「台灣問題」。
當然，ma7有人對這篇演講無滿意。有人本來就無kah意阿扁仔做總統，所以阿扁仔若做be7好勢，tu2好合in e5意。若有機會，in tioh8出來吵新聞，講阿扁仔chia m7好，hia m7好，鬧hou7阿扁仔做無好，落台，thang hou7 in後擺有機會。M7-koh in e5目睭tioh8 ai3 sa hou7金，當時選in e5人，chit-ma2已經覺醒啦，54 pha kap 61 pha選 hou7 in e5選民對阿扁有信心啦。有人是因為阿扁仔ti7演講中e5用詞無夠nge7，認為阿扁仔變了。我想，無tu2 tu2。五十外冬e5thun2踏，歪曲，beh期待一瞑一日ti7伊就職e5時，to7有法度由一篇文章總peng2過來，這種期待ma7有khah koan5啦。請大家khah有信心，khah有耐心，會tang3 hou7阿扁仔e5新政府一寡時間，將烏金問題解決到hou7人民滿意，有夠民意基礎來建立國家定位e5共識。這種影響kap說服e5代誌，m7-nia7是阿扁仔新政府e5責任，ma7是咱疼惜台灣e5人所愛扛起來e5khang-khoe7。

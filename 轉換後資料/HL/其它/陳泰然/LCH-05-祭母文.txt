祭母文

陳泰然 1999.11.29

一九九九年十一月廿九日早起，囝兒昭福、阿斌、THAH-KHEH8 CHIANG3、泰然、阿添、阿泉、阿龍、阿益佮阿財，chhoa7-tioh8 囝孫，準備芳花，攢著素食，孝敬顯妣陳母鄭太夫人，阮逐個跪佇阿母妳的靈前：

嗚呼！阿母！……想未到平常時足恬靜、足慈祥的妳，無疑誤身體煞來惡化，阮遮的兄弟虔誠拜託醫生佮護士，特別 ka7 妳治療，給妳照顧，嘛是無法度挽回妳的生命。

嗚呼！阿母！你從嫁來到陳家，生阮遮的兄弟姊妹，ka7 阮一個、一個搦屎搦尿 (lak8 sai2 lak8 jio)7，勤儉勤 (khiN5) 家，養飼阮大漢，閣用心 ka7 阮教示，教阮做人愛端端摘摘，hou7 人偏 (phiN) 無要緊，毋過，毋通 ka7 人偏，辛苦 ka7 阮栽培，hou7 阮遮的兄弟，逐個攏總成家立業，連孫仔輩，嘛已經有十幾個成家立業啊。人講：「父母疼囝是長流水，囝孝父母是樹尾風。」阮遮的兄弟姊妹想欲大大報答妳 ka7 阮成養之恩的時，妳煞來離開阮；hou7 阮逐個實在真毋甘。毋過，這是每一個人到尾一定愛行的一條路。阿母！妳今仔日，欲離開阮去別個世界，阮遮的兄弟佮囝孫，無欲流目屎，阮欲祝福妳佇彼個世界，會當過閣較歡喜、閣較好命的日子。

阿母！妳嘛足關心咱的國家──台灣，妳有交待阮，為著台灣的前途，逐個愛較拍拚咧。妳希望咱台灣，佇無偌久的將來，會得通佇世界上佮人企起，受著應該有的尊重。阿母！妳的希望，嘛是祖先的願望，阮遮的兄弟姊妹佮囝孫，一定謹記在心，時時刻刻為著台灣，貢獻才能，認真拍拚，早一日達成妳佮祖先的願望。

阿母！阮遮的兄弟姊妹，一定遵照妳的教示，仝款教示咱的囝囝孫孫，代代相傳，一代比一代較發達。所以，請作妳放心，請妳慢慢仔享用阮孝敬妳的素食，食飽著請妳慢慢仔行唉！

妳的乖囝兒昭福、阿斌、THAH-KHEH8 CHIANG3、泰然、阿添、阿泉、阿龍、阿益佮阿財，chhoa7 著囝孫　叩……拜！

註：

1.THAH-KHEH8 CHIANG3：名詞，人名，是外來語，請毋通轉調。

2.chhoa7-tioh8 ：動詞，帶領。

3.芳花：名詞，新鮮閣誠好鼻的花。

4.恬靜：形容詞，和藹、文雅的款。

5.無疑誤：副詞，想未到、意料之外。

6.搦屎搦尿：動詞詞匯，描述老母飼囝，處理囡仔的屎尿的辛苦狀況。

7.端端摘摘：形容詞，正正當當，無隨便。

8.偏：動詞，佇本篇文內面是講欲佔人的便宜。

9.無偌久：副詞詞匯，足短的時間、足緊。

10.企起：動詞，頂天立地。

11.仝款：副詞，無變款。

12.作：副詞，毋免掛吊。

　
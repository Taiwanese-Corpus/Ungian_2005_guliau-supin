「女性kap 語言」再回應

莊佩芬
麗敏女士：
真多謝你寫phoe ka7 我回「女性kap 語言」這篇文章。對你e5 回應，我有幾點看法想beh kap 你分享。
先回答你e5 問題。你問我有研讀一koa2  女性主義e5 研究冊--無？坦白講，中文e5女性主義冊，我無讀幾本，m7-koh 我碩士班讀精神科護理，修過「Psychology of women and gender  issues」，這節課提供我讀koa2  女性主義e5 冊。Goan2 上課e5 時，tiaN7-tiaN7 會討論著ti7 病房內底性別kap 階級e5 問題。我chin2 teh 讀--e5 是「婚姻kap家庭治療」，內底有一派治療法就是liah8 女性主義做中心，chiah ui3 性別kap 權利e5角度切入去家庭來解決問題。為著an2-ni，我加減tioh8-ai3 了解女性主義e5 論點。專業kap 個人e5 經驗hou7 我確定beh 成做一個女性主義運動者。M7 知你有特別想beh ka7 我介紹我應該研讀e5 冊--無？
你e5 phoe 有講著lan2 一工二十四點鐘面對--e5 會sai2 講『何處不性別』。我有同感，m7-koh，我無贊同為著台語文運動khah 無去討論著性別e5 問題，lan2 就ka7 設定i   kan-taN 考慮男性e5 角度na7-tiaN7。台語文運動iau2-koh ti7-teh 求生存e5 階段，請問chin2 e5 社會有joa7-che7 人知影台語文是siaN2-mih 物件？準講知影，肯支持--e5又koh 有joa7-che7？上簡單e5 例就是獨派--e5 有joa7-che7 人有語言意識，koh 有joa7-che7 有語言意識e5 人主張、堅持台語文運動？我本人無感覺無去討論著女性議題就是落入你所講e5「Beh phah 破一個霸權e5 同時，無智覺也落入另外一個霸權？」顛倒我感覺做台語文運動e5 男性chiok 尊重女性--le。舉例來講，做台語文e5 男性真有法tou7 超越自古以來性別e5 束縛。A 仁（陳明仁）ti7 第十期e5 台文BONG 報「一路行--來，恩典滿滿」文中有講著i 是嫁hou7 A 惠，i e5 太太。我另外一個做台文運動e5 朋友ma7 bat 講過i 將來若結婚，i e5 gin2-a2 beh 一半toe3 i 姓，一半toe3 in bou2 姓。我個人同時參與這兩項運動，自來m7-bat 感覺著無平等，sui-bong2 做台語文e5 女性真少。
另外，你有講著：「語言，i 絕對m7是kan-taN 做溝通工具nia5，iau2-koh 有性別意涵kap 反應出兩性權利無公平e5 社會現象。」這點，我是chiok 同意--e5，m7-taN7an2-ni，語言ma7 是反映出無公平e5 社會階級現象。照我個人e5 經驗，講台語、華語iah是英語，所得著e5 回應就會真無kang7。有一pai2，我kap goan2 老pe7 tng2 去庄kha e5時，我用台語ka7 鄉親問好，結果in soah 用chiok be7 lian3-tng2 e5 台灣華語回答--我，問我：『聽說你在美國讀書？』我想kiam2-chhai2 是看我是女性koh 出國讀冊，就hou7 人定位是講華語e5 人。無論是階級影響著語言e5 使用，iah 是語言決定階級e5 區別，語言就ti7 chia 顯示階級現象。Che 就thang 說明是an2-choaN2 我beh 用台語kap台語文來參與女性運動。
你koh 講：Lan2 e5 被壓迫經驗hou7 你koh-khah 會tang3 體會去hou7 台灣主流文化價值sak 去流外e5 弱勢族群、原住民、勞工同志kap 女性。Che 我個人ma7 有真深e5 感覺，就是an2-ni，lan2 e5 女性主義tioh8-ai3 kap in khia7 做夥，lan2 ma7 koh-khah ai3 用in 平時慣勢使用e5 語言－－In e5 母語；各族群ka-ti7 e5 母語上無階級e5 問題。現此時，lan2 iau2 未有能力講別族群e5 母語，tak8-e5 上無ma7 ai3 會tang3 講ka-ti7 e5 母語，chiah koh 去學其他台灣語族e5 語言。
Koh 講，照你所講e5 這點來推，其實台語ma7 是長期受著壓迫e5 一個「弱勢族群」，台語文更加是去hou7 台灣中文文化主流sak 去流外e5 弱勢語文。
親像你phoe 內後尾算--來第三段所講--e5，無論lan2講siaN2-mih話，lan2 e5性別kan-taN 一個。M7-koh，使用無kang7 e5 語言所傳達e5 意義kap 範圍確實會無kang7。Lan2 無可能對勞工階級e5 女性用英語來傳lan2 女性主義e5 理念，koh-khah 無可能用華語ka7 a-ma2 介紹女性主義。假使lan2 若an2-ni 做，是m7 是koh 造成另外一層語言上e5 壓迫？
我相信女性主義m7-taN7 是女性智識分子e5 權利na7-tiaN7，應該使用一般人聽有e5語詞kap 語言，應該放棄使用理論e5 專有名詞kap 強勢語言。若是有beh an2-ni 做，「故事」是一個be7-bai2 e5 方法。分享個人an2-choaN2 ui3 束縛中thau2 放e5「故事」，ma7 聽in 受壓迫e5 故事，ti7 經驗e5 交流中，無人koh 受著壓迫，lan2 e5 所有女性解放e5 目的就會sai2 普遍化，m7 是toh 一個階級女性e5 專利。我chiok 清楚上帝thau2放--我，i ma7 會愛我koh 去thau2 放其他e5 人。Ma7 知影我beh 選擇台語kap 台語文來做女性運動；講--來我所選擇e5 語言kap 現此時台灣女性主義運動e5 主流無kang7，我寫 e5 台語文ma7 be7-sai2 ti7 一般e5 報紙刊--出來，m7-koh 我相信有一工lan2 台灣e5「女性kap 語言」會tang3 同時解放。期待hit 工khah 緊到--le。
真心感謝你手頭有hiah che7 tai7 -chi3，koh 撥時間ka7 我寫phoe。
草地醫生開講--台文醫學


祝  平安！         莊佩芬 敬上


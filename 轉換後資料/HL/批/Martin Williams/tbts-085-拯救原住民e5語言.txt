[台北時報讀者投書]

拯救原住民e5語言


李壬癸（Paul Li）對原住民語言生存e5呼籲 (We must fight to save Taiwan's languages, Feb. 2, p.12)無m7-tioh8是真有誠意，但是伊e5文章內底並無提供任何實際e5建議。Che有可能本來to7是無啥thang好建議e5。
大部份原住民e5父母本身無啥願意ka7 in所知影e5認真教hou7in e5kiaN2兒，原住民e5語言beh按怎有機會呢？抑是因為in e5子弟受著會曉講khah流利e5北京話抑是Ho7-lo2話會tang3得著e5好處所吸引，所以無注重家己e5語言kap文化？李先生敢有啥物建議會tang3克服ti7台灣所tu2著e5 chia e5阻礙？但是咱ma7無應該認為原住民語言e5流失是in原住民本身siuN過頭保護家己e5緣故。咱m7-thang be7-記得，當國民黨ti7過去積極teh丑化kap破壞原住民語言有40年久---甚至禁止in 翻譯e5聖經--中央研究院e5語言學kap人類學e5學者，受政府（就是國民黨）補助kap有特權會tang3入去管制嚴格e5山區，用心研究、記錄原住民e5語言kap文化，來ka7研究e5結果傳hou7後代。但是，若講著beh反對政府對原住民文化破壞e5政策，抑是有需要推sak具體e5計劃來拯救in所研究e5物件，hou7 in be7去滅無e5時，事實上chia e5做學術研究e5人soah親像臭耳人恬恬無出聲。真失禮，我這陣所看著e5就是鱷魚teh流e5目屎。 

Martin Williams
Sydney, Australia

（原文是英文，編輯室翻譯做台文） 
       

[ 電子批]	台語e5文字化

楊老師你好！
	想beh請問，我會講台語，但是beh按怎才會曉寫kap讀台語文？多謝！

你好！
	這個問題無簡單回答。
	當初我會做台語文e5工作，是理想e5關係。我感覺，若是一個語言無文字e5時，這個語言流失e5速度會真緊。
	用華語做一個例來講，當初tui3文言文過渡到白話文，有一段文字混亂e5時期。這段時間，文字使用無一定e5方式，甚至ti7寫e5系統方面（包括拼音方案）就超過一千套。這款混亂，tioh8經過規定kap政治力e5干涉才得著解決。M7-na7是華語，世界上其他e5語言也攏會經歷這個過程。
	台語文目前就是ti7這個過渡期，書寫系統真混亂。但是，政治方面並無鼓勵台語文e5發展，所以短期內無容易有政治力e5標準化發生。
	我tu2開始寫台文是亂寫，就是講，你用家己e5意思，感覺講這個漢字會tang3表達台語e5這個意思就用漢字，若無，就另外想辦法，KK音標、假名攏來，用這種方式寫台語文章、寫批。後--來經過朋友e5指導，才學會曉用白話字(羅馬字)。
	借用漢字，對台語文是助力（m7免另外學習）但也是阻力（會導引到華語、古文）。Che是我個人e5見解。所以我個人比較khah贊成漢字kap羅馬字合用e5方式，按呢會tang3提醒讀者，che m7是華語e5文章。當然以後會按怎發展，我ma7無清楚。
	若是你願意動手開始寫，你就會發現問題，會去注意別人e5寫法，tui3 chia慢慢a2調整家己e5寫法。
	讀台語文方面，咱若本身已經會曉講台語，普通看文章e5前後文，有時to7會ka7本來be7曉讀e5字讀--出-來。Tu2開始e5時，我建議讀出聲，效果會khah好。
	我tu2 chiah去網站偷偷a2看--一-下，你敢是慈濟大學e5文書組長？你會使ti7網站頂面chhoe7，看kap台灣文有關e5文章來讀，我ma7會tang3提供一koa2台語刊物hou7你做參考。

楊允言  2002. 5, 29
( 這張電子批是ui3台語網取--落-來，原文是中文，編輯室翻譯做漢羅。)




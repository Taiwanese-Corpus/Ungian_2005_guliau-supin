梅牧師e5批

批寄hou7台南基督教e5中會佮眾兄弟姊妹收。願lin2 大家得著咱e5天父上帝e5疼痛佮主耶穌e5恩典，以及聖神啟示氣力e5充滿。
Tui3 相離別到今已經有經過5年較足。是我佮我e5 婦人人toa3 ti7 大雅e5 時，ai3鬥設教會，有染著1等號較重e5熱病；hit 個病常常koh 起hou7我身軀較lam2,無力thang ti7 這爿傳主道，亦攏be7得thang koh 來台灣。若是阮無lang3 日tauh8-tauh8替lin2 逐家祈禱感謝上帝，koh 求主開路hou7阮會佮所數念e5信者相見面。
1月日前我有接著電報講，中會（就是中會e5議長）託我去赴蘇格蘭教會e5總會，thang 講幾若百年e5中間boe7 bat抵著親像這pang e5款式。
較無400年前國內e5百姓有同心歸正成做長老教。真無采，皇帝ai3勉強教會變做Kam-tok教。教會m7 敢降服，ai3趁上帝e5命令。皇帝亦bat 赴總會，意思是beh壓制眾牧師長老；in攏m7 認皇帝做教王。In所議定無照伊e5 旨意，皇帝就命令總會著四散；in決斷m7 。
教會若同心就較m7 免驚皇帝e5哄喝。從中有牧師較冷淡、較小膽，koh ti7 議院有國議員無tui3 重道理，ai3世間e5榮光、歡喜趁皇帝e5命令。Tui3 an2-ni 200外年前蘇格蘭e5教會有受大窘逐悽慘。主後1662年，寒天時政府有出命令，講tui3 20年前以後上任e5牧師著認hiah-e5 kam-tok做主，koh 著hou7地方e5業主舉薦，才會堪得當職；若無著lut 職，koh m7 准in企起ti7 hit 地方，就是in往過所toa3 e5拜堂e5近圍。Hit 時國內e5牧師倚1200名，從中上熱心--e5是hiah-e5 20年久以下當職--e5。無扑算400個決斷m7 降服，甘願放sak 禮拜堂、厝宅、某子，去四界流，四界bih。禮拜日拜堂濟濟間攏關--teh，信者就走去內山較閃避e5所在，聚集ti7 山坑，聽盡忠牧師e5道理；濟濟人煞醒悟、反悔，接納耶穌做in e5救主。
Hit 時代e5牧師、信者真艱苦到極。Ti7 山--nih8講道理聽道理攏是犯國法e5罪。28年e5中間hong5關落監、gi2流 、定死罪，以及hiah-e5 為道理走去外國，抑是ti7 本國走去bih ti7 山穴煞寒--死、餓--死e5牧師佮兄弟姊妹共有倚2萬人（18,000）。
Hit 個災厄已經過--去。教會卻有較安靜，iau2-ku2有時受壓制；第一阻擋道理是兄弟無甚物自由thang 揀選牧師。政府猶原ai3 chhap ，將hit 個揀牧師e5權交代有家業e5人。富戶e5人，若無tui3 重道理，有時揀資格無合e5人做牧師。信者m7 願禮拜，來聽hit 號e5 牧師，就獨立起拜堂請牧師。Tui3 an2-ni一代過一代教會有那分開，hiah-e5 ai3自由e5人成做新e5教派。Hit 號e5教派m7 是自由教，猶原是長老會，佮國教無各樣。
今感謝上帝，這幾10年e5中間國內e5基督徒那有囥相和相疼相讓e5心；自由e5教派幾若個有漸漸合做一體，到主後1900年國內較要緊e5教派偆2個na7-tiaN7，就是國教（Established Church）佮合一自由教(United Free Church)；這2個攏是長老教，道理、教法、禮拜相同。Ti7 國教陪餐者有倚700,000名，ti7 自由--e5有倚500,000名。
Tui3 20年前國教e5牧師長老幾若人大欣慕beh 佮自由--e5聯合一個團體，就佮in hit 爿e5牧師、長老直直議論這層事。M7-na7 an2-ni，in有佮政府宰相參詳，求in著設法免tit別日官府chhap 教會e5事。古早教會提起這層事，政府攏m7 聽。佳哉這近來差真濟；下議院、上議院同心一意議決tui3 今以後無論皇帝、政府、官府著m7-thang chhap 教會e5事，煞認講教會有自由權。皇帝准。An2-ni-siN 國教到永遠be7 會koh 受甚物政府e5強制手段，抑自由--e5 thang 好膽佮國教合一。
所以今年，就是主後1929年10月初，國教e5總會有聚集，議定beh佮自由--e5合群，自由--e5 e5總會同時也議定beh佮國教合群。然後國教e5眾牧師、長老成陣出外口行京城e5街路，兩人兩人掠排逐家相toe3 。抵好到hit 時自由--e5 眾牧師、長老猶原成陣出門行街路，行到較闊e5所在就佮國教--e5鬥陣，大家tim3 頭tun3手。通城e5百姓e-e 陣陣圍teh 看，koh 吟詩篇歡喜o-lo2 上帝。已經鬥陣hiah-e5 聯合e5牧師、長老就koh 行街路，4人4人掠排大家相toe3 ，行到大間拜堂感謝主。
到下晡聯合e5總會聚集ti7 一間公堂，hit 間會坐得萬二人。Ti7 hia 牧師、長老、受託e5外國人佮受請e5官員、國議員、大學e5先生，以及別教派所派e5牧師、kam-tok、太kam-tok攏有來赴。信者幾若千亦聚集坐到滿堂。皇帝真ai3來赴總會，抵著破病e5阻擋就派皇子，m7 是親像古早e5款式ai3管總會，是ai3佮入教e5人認兄弟。Hit 時逐家有聚集幾若點鐘久，聽皇子佮總會e5議長以及濟濟出名e5人演說。Ki3-su7亦讀幾若人恭賀e5批、電報，台灣教會大會e5電報亦在內。
阮亦1暗bat hou7京城e5官府請；又koh一日中晝總會e5議長佮Ki3-su7有請台灣、印度、支那、德、瑞士、瑞典、米佮其餘hiah e5國e5教會所派e5人。
眾百姓大歡喜感謝上帝，想講到這時有得著較新款e5教會，就是自由e5國教，koh 國內e5信者較濟攏做一個團體。大家大向望求上帝施恩hou7信者，an2-ni 合一下續合力來備辦主e5路ti7 本國佮外國。
現時蘇格蘭教會e5
陪餐者    有1,300,000人。
牧師      有    3,000人。
長老      有   34,000人。
宣道師，查甫佮查某倚800人。Koh 有48人做主e5工ti7 猶太人e5中間。
請台灣e5眾信者求上帝施恩hou7蘇格蘭e5教會，會受聖神e5感激，逐家心熱熱，gau5 榮光主，gau5 引chhoa7 冷淡、背逆、m7 ai3聽道理e5人來信靠耶穌。

1929年10月15號，梅監務 ti7  Lennoxtown  Scotland 寫。

(台灣教會報第537卷，1929年12月)

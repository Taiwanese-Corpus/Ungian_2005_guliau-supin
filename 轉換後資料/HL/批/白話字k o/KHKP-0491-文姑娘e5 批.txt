c
用批寄hou7 列位e5 眾兄弟姊妹收知。我離開台灣e5 時，就攏無扑算我be7得thang koh 過去佮lin2 逐家相見。聽著英國e5 公會所議定--e5,我e5 心擋be7-tiau5,真m7 甘；因為倚40年久，我toa3 ti7 lin2 e5 中間，佮lin2 相出入來做主e5 工，續看ti7 台灣tui3 東、西、南、北e5 聖會那開闊，亦有那濟人歸服來信耶穌。
今tui3 ti7 所歷過e5 事，我e5 心koh 較特別e5 意思佮lin2 相結連，亦m7 敢be7 記得 lin2 常時e5 好款待，親密e5 疼痛，che 實在到永遠做紀念。
所疼e5 好朋友，我抵著這號e5 阻礙，m7 敢嫌，就知是上帝e5 好旨意，也會做咱e5 有益。照聖經所記載講：「見若炯戒e5 事，ti7 當時照看m7 是歡喜，是憂悶，若是後--來，就ti7 hiah e5 tui3 炯戒來練達e5 人，結平安e5 果子」（希伯來12：11）。
雖然ti7 這世間be7 會koh 相見，iau2-ku2 m7-thang 煩惱到傷過頭。咱若做耶穌忠信e5 奴僕，就穩當ti7 天堂會koh 相見，續享受永遠e5 福氣ti7 主e5 面前。
照看，這世界e5 路尾是那親近。Ti7 啟示錄6：4有1句講；「tui3 地上搶奪和平，hou7 人相thai5 。」現今這節e5 聖冊果然有應驗。又koh ti7 路加21：10有記載講：「百姓beh 起來攻擊百姓，國也beh起來攻擊國。地beh 大振動，也濟濟所在有飢荒瘟疫。」「人tui3 驚惶以及聽候所beh 到ti7 天下e5 事就暈去；因為天上beh 振動。」「萬物既然beh an2-ni 消滅，就lin2 ti7 聖佮敬虔著做甚物號e5 人，來向望，續催逼上帝e5 日到」（2彼得3：11）。「所以所疼e5 兄弟姊妹--ah，lin2 既然向望chiah-e5,著殷勤hou7 lin2 無la5-sam5 無瑕疵，安然見著伊」（2彼得3：14）。「著謹慎炯醒來祈禱，因為lin2 m7 知hit 個期是ti7 甚物時。」
我真致意ka7 lin2 逐家請安。願lin2 萬福。「也願lin2 tiam3 ti7 基督e5 人攏得平安。」
Ti7英國，文--氏安寫。
(台灣教會報第491卷，1926年2月)

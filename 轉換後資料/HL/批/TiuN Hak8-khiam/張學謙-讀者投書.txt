張學謙e5 phoe

促進會e5朋友大家好：

彼暗恁遐開會，一直討論到透早五點，足足九點鐘。我轉來一直咧想Loonng講e5彼句話：咱一定beh 嬴，咱一定beh 嬴。迄暗e5台語風確實hou7我相信台灣本土語言e5復興運動絕對會成功。新竹e5台語風也會唯台灣頭吹到台灣尾，掃掉華語e5毒素kap	污染，還咱一個清氣，健康e 語言生態。恁對台灣各語族e5尊重kap 願意互相學習e5精神特別hou7人感動。林宗源先生有一首詩講：「無仝e5語系活ti7仝款e5土地/ 活成一蕊醉人e5詩」我誠希望這蕊花不但會開ti7校園內底，擱會ti7台灣社會e5每一個所在開花結果。

我bat調查過大學生對語言kap	語言政策e5態度。這個調查e5摘要我寄hou7恁參考。一般來講，尹e5語言態度是倚向雙語，尹合意e5語言政策是雙語政策。這個調查是一九九零年
做e5。我想若由恁來作一個大規模e5調查，效果一定閣卡讚。這個調查會使當做咱要求聲語政策e5民意基礎。恁會使將這個問卷做修改抑是另外設計問卷來調查。我彼擺e5受試者干乾有大學生耳耳。恁若有想beh 做這項調查希望會使擴大範圍，通好包括社會人事。我想這擺若有beh	調查會使干乾問尹對語言政策e5態度就好，m7免用傷che7題目。按呢會加真好處理。我相信這個調查真有價值，受試者teh 寫問卷e5時陣，一定會思考語言政策e5問題，也會將尹e5看法kap 向望講hou7咱知影。

我已經開始寫「嘉義台文研習社」e5紹介，寫好了後才迦寄hou7恁。歇熱若有閑歡迎恁大家來嘉義彳亍。

祝大家平安

張學謙    上
1992/7/6

允言：
你寄來的「火燒晡」已經收著，真多謝。

這份刊物的確表現出咱台灣人的氣魄及智識份子對本土語言、文化的疼痛。誠歡喜恁會當徛
出來用行動來推sak 台語，向望台語學生的「火燒埔」會使互相的台灣語言回復伊原本美麗
的本色。到彼陣這個刊物就會使號做「美麗島」。希望咱會使做伙為這個目標奮鬥。

我捌做過大學生對語言及語言政策的研究。我相信大家對母語基本上是關心的。M7-koh實際上的行動的實在誠少。欲按怎動員遮e5人是一個問題。誠歡喜恁的刊物ti7內容上有注意著意識的啟發的重要。今年的選舉連鞭就欲到啊，語言政策的問題希望ti7這擺的選舉受著重視。我知影恁有寫批互教授聯盟要求尹用台語上課，「火燒埔」內底嘛有一篇「互全國老
師的一張公開批」。仝款的咱嘛會使寫一張公開批互欲競選立委的候選人，要求尹制定多語
政策，若無咱就無愛選尹。

你互我的冊我看了感覺真感動，特別是「戰士，乾杯」彼篇。這本冊我欲 chah 去美國看。現在真需要台文作品，你的台文寫甲誠好，希望你會使加寫寡，互阮來欣賞。我的用字及你無啥仝款，m7-koh 我想抑是有作品、寫了有一致卡重要。

我去美國了後可能會先寫批及恁聯絡，E-mail可能就愛等環境卡適應了後。我有興趣研究的是：台語及華語比較、無仝款的台語書面語的閱讀過程及語言政策。

嘉義台文研習社的介紹因為最近卡無閑閣身體無偌好勢猶未寫了。寫了卡寄互你。

張學謙	  敬上
1992/7/21


『用心肝寫抑是用頭殼寫？』       陳雷

清文：
頂回你有提起『用感性寫抑是用理性寫？』，我想你e5意思大概是teh問：『用心肝寫抑是用頭殼寫？』。Che實在是一個真複雜，但是ma7真重要e5問題。
我想文學這個物件基本上是一個藝術 (語言文字e5藝術)，所以寫作e5靈魂應該是ti7心肝，m7是ti7頭殼。對讀者來講，伊e5感受主要是ti7心肝內。這點kap論文無仝。雖然是按呢，文學e5寫作需要用心肝ma7需要用頭殼寫。
故事e5構造、用字kap語詞e5選用種種攏tioh8-ai3用頭殼小心決定。按呢讀者才會tang3真清楚瞭解你teh講e5物件。Che就是文學作品上基本e5條件，親像一個人e5骨骼，一棟大樓e5鐵筋。這個部份應該khah容易學習著 (比如講，ui3別人e5寫作來參考學習。) 
但是kan-na頂面e5條件be7-tang3完成好e5文學作品，因為猶欠藝術e5成分ti7-hin。Che就是ai3用心肝寫e5部份--lah。一篇小說若是kan-na用頭殼寫，to7親像是一篇哲學論文或者是一篇新聞報導。我會記得bat讀過一篇Bertrand Russel寫e5小說。伊是一個頭殼非常清楚，真冷靜真有logic e5思想者。伊hit篇小說95％是用頭殼寫e5，讀起來be7輸一篇生活報告。
按怎叫作用心肝寫？就是ai3 ka7規篇作品感情化--去，藝術化--去。親像是一個人，有骨骼了後，咱ka7伊生肉，生皮，變作一個真sui2--e5 、會笑、會hau2完整e5人。所以一篇完成e5作品，咱讀--起-來，會thang聽著作者beh傳達e5笑聲、哭聲…，用這款e5藝術來表達伊人生e5感想。Che就是文學e5目的，ma7是文學e5效應。你敢bat問家己，『我為啥物寫這篇小說？這首詩？』答案可能就是ti7 chia。 
簡單講--起-來，kan-na用頭殼寫，會單調無味。Kan-na用心肝寫可能讀者會讀無，m7知你teh寫啥。
以上是『心肝寫』kap『頭殼寫』e5理論。實際上teh寫作e5時，當然be7-tang3分kah chiah清楚。咱動筆e5時陣，頭殼kap心肝不時相爭beh出意見，beh作先。
真好e5文學作品一定ai3用真清楚e5頭腦來寫，按呢讀者才會tang3瞭解你e5內容、你e5文句、你teh講啥。Che是基本條件，每一個作者攏ai3 ti7這方面無停e5訓練學習。但是實在寶貴難得e5文學是ui3心肝底生--出-來-e5。這個方面to7比較khah困難學習，kap你e5人生觀，tui3四圍環境e5感受度，內在感情e5狀況攏有關係。
按呢真簡單化ka7你回答『心肝寫／頭殼寫』這個問題。猶真che7詳細e5細節m7是短短e5時間討論會了--e5，ma7會tang3 ui3這個問題作出發點，進一步考慮真che7 kap規個文學有關e5其他e5代誌。

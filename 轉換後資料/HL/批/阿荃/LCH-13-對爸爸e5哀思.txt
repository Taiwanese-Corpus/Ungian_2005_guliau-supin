對爸爸e5哀思
阿荃

爸爸：
會記哩無外久進前，你才佇車頂對我iat8手講一聲「再見」，無想著彼聲再見竟然是你在生對我講e5最後一句話。以後，阮無機會閣再咸你講話也。
爸爸，你捌講過：「世界上上適合滯e5所在to7是台灣，因為佇遮欲食啥物，to7有啥物。」你對阮真好，定定𤤳阮食遍台灣。有當時也，下早阮猶teh睏，你會專工peh起來樓頂，徛佇眠床前，給阮挖起來，然後笑笑也給阮講：「好起來也，行！咱來食早頓。」爸爸真知影叨位有好食e5。即馬，下早時起床，仝款e5景色，阮無法度閣再聽著你叫阮起床食飯e5聲音也，阮嘛無法度閣再陪你同齊去食飯也。
爸爸，你身體一直無外好，定定愛去長庚病院檢查，你每擺去，攏會順續去看佇台北讀冊 e5 阮。有時載阮去食好料e5,有時𤤳阮去買衫仔褲。但是，即馬亦等未著你來找阮也。
爸爸，你定定給阮講，咱毋通做歹代誌，所以對阮e5行為攏真關心，總是煩惱阮去食毒，佮人冤家。你講到真著，你e5話阮恬恬也記佇心肝內，所以也無做啥物歹代誌hou7 你煩惱，阮真感謝你對阮 e5 關心佮教導。
彼工，聽著屘叔敲電話來，講厝裡發生代誌，愛阮馬上轉來，彼當陣，我to7感覺著代誌毋好也，果然，一問，才知影你已經離開阮也。望著你e5遺體，心肝直直艱苦起來，忽然間感覺啥物代誌攏無重要也，只有爸爸你佇阮身軀邊是上好、上幸福e5。爸爸，阮有真濟話，真濟心事欲給你講，但是你soah無機會聽阮講，chiah e5話，干那會當留佇阮 e5 心內。
爸爸，你對阮e5期待真大，雖然，你看未著阮e5未來，阮一定認真拍拚，阮未hou7 你失望。
真的，爸爸，你是一個真好真好  e5 爸爸。


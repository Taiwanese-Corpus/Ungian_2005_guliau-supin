【電子批】	原住民e5語言是咱e5語言 

Babuza醫師：
第三張批是我用我e5 m7 chiaN5英文寫e5。批中我講著阿妹，可能是m7好e5例。M7-koh我實在m7知影猶有啥物原住民歌手ah，準tu2好theh8伊做例。
我一直感覺，ti7目前這款社會內底，流行歌可能是一條推sak、復興母語be7 bai2 e5路。舉例來講：Atayal e5歌，說明書除了用羅馬字寫出歌詞，會tang3 koh附兩項物件：
1）	word-by-word e5簡單解說kap規句e5翻譯；
2）	請語言學家整理出來e5 Atayal e5 phonology（語音學）系統說明。
上好CD內底除了有用”唱”e5歌，ma7 有用 “唸”e5詞。
其實，用Ho7-lo2話kap客話寫e5歌ma7會tang3按呢做。
咱猶會tang3按怎做leh？下面是我bat想著e5步數：
1）咱來投資原住民朋友做FASHION e5事業。台灣e5服裝beh有看頭，beh對世界e5 fashion有contribution，我看，發揮原住民服裝kap設計e5特色是一條khah緊e5路。若做會得好，che是會tang3 than3大錢e5。M7-koh beh按怎kap母語結合，我猶未想好。（當然，所有e5服裝、款式、motif...攏用原住民e5語言號名。M7-koh，按呢當然猶無夠。）
2）咱來投資原住民朋友做TRAVEL e5事業。Ai3有geography kap生態方面e5專家參加，規劃出幾na7條TRAVEL e5路線，hou7原住民朋友chhoa7 tak8家用in e5母語熟sai7 in所熟sai7 e5大自然….
這兩條路我感覺攏會使than3錢，尤其是第一條。按呢會tang3替原住民朋友chhoe7出新e5經濟手段，ma7會tang3 tui3 chia成立基金來做其他會tang3幫贊母語e5 khang-khoe3。
按怎？按呢會通無？Beh做伙來 “than3錢”無？（允言最近ti7 一張批內底ma7有講著：想beh做e5代誌是一大thoaN ，時間是an5 tong3-tong3，看beh 按怎好？）
		          立文  2001年2月19日
(這幾張批e5原文是全羅，編輯室翻譯做漢羅。)


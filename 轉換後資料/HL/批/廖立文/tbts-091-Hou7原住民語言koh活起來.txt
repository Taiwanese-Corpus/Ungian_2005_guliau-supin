【台北時報讀者投書】

Hou7原住民語言koh活起來 

對李壬癸教授e5文章(”咱應該拍拚拯救台灣e5語言”，2月初2，第12頁) kap Martin Williams e5回應（”讀者投書”， 2月初3，第8頁），下面是我對拯救台灣原住民語言e5建議。
李教授kap伊e5同事應該設計一koa2課程來教chia e5語言-- m7是ka7 in當作死去e5語言，ai3 ka7當作是生活e5語言，親像對待英語kap中文仝款。In應該儘量chhoe7機會ti7大學、其他e5學校，以及電台、電視節目頂頭教chia e5課程。In應該為著chia e5課程儘量爭取基督教會kap原住民部落長老e5合作，以及親像張惠妹chia e5歌手e5協助。
咱應該要求政府支持這個計劃，m7是因為經濟上直接e5利益，只因為che是政府所應該ai3做e5。咱ma7應該爭取企業界e5支持。不管有joa7 che7學生來修chia e5課，in一定ai3繼續維持落去。
若是無人願意出版chia e5原住民語言e5教材，政府應該ai3 khioh起來做。Che就是咱需要有政府e5原因之一。我知影beh鼓勵人去學chia e5語言是非常困難。M7-koh政府應該ai3儘量hou7人民瞭解學原住民語言是一件非常驕傲e5代誌。
這個建議e5背後e5理由，是為著beh hou7原住民語言koh活起來，kan-na鼓勵原住民去保持in e5母語是無夠e5。若準有像我這款e5人，tak8工攏ai3無閒食頭路，若想beh chhoe7一個管道來學chia e5語言是真無簡單e5代誌。

廖立文
台北  2001年，2月17日

（原文是英文，編輯室翻譯做台文。）

【電子批】	王育德對白話字e5看法

阿惠kap列位網路e5兄姊 ：		1985年我ti7 Hakone e5世台會負責主日禮拜。王先生坐ti7下面，tui3頭到尾攏無講話。一直到禮拜日teh beh soah e5時，伊ka7我gia5手講伊beh起來台仔頂講話。
	伊講e5話真簡單：「感謝台灣基督長老教會對保存母語做e5真大e5貢獻。」接落起伊就講：「我發明真che7套e5音標。Tui3 chin2開始，我呼籲全体台灣人將我發明e5 hia e5音標攏ka7伊pang3 boe7記得。大家攏總來歸oa2集中來學教會羅馬字。」
	Hit e5世台會，伊是阮這群劇團e5導演。排練2、3個月。每禮拜攏ti7 Shinjuku e5郭榮桔先生e5辦公室排練。每一擺攏排練到真oaN3，伊才kap我兩人坐計程車轉去Nerima e5附近，我才轉去Higashikurume。
	世台會過無幾個月，伊就別世。我有去in厝ka7伊做葬式。
	這個歷史e5事實是我親身e5見證。我有寫一篇文章叫做「懷念王育德先生」出ti7台文通訊合訂本第一集 (1-25期)。(我手邊無冊，可能是23/24/25期e5 所在。) (編注：請讀『台文通信』第24期，1993/09/01「靜靜e5回想---懷念王育德先生」)
	若是有人beh講王教授e5白話字e5觀點，我可能就是最好e5見證人。

平安，
陳柏壽，Honolulu，HI，USA   10月26日

(這張批是tui3台語網選錄出來e5。原文是全羅，編輯室翻譯做漢羅。)


【電子批】	白話字kap TLPA e5論戰

(一)
學謙兄kap網路e5兄姊，大家平安：
關係教育部kap TLPA e5代誌，我一貫e5主張是：咱tioh8趕緊踏出去，m7-thang koh等。請咱hou7教育部趕緊去開始台灣話教學。
咱teh用e5傳統e5白話字是tui3中國來e5。Ti7 1852 ti7中國福建e5廈門開始有頭一本e5約翰福音傳(The Gospel of John in Amoy dialect of China)。
咱e5教育部若用TLPA來表示咱台灣是獨立e5國家。
咱看美國e5英文kap英國e5英文無相像（雖然差別m7是真大）。
所以咱台灣e5教育部若用TLPA，就kap過去台灣猶be7獨立以前e5中國來e5白話字無相像（TLPA kap白話字e5差別也無真大）。
美國ti7 200年前獨立了後有改英語e5 spelling。Hit時ma7有真che7 e5人反對。基督教e5人上反對改spelling。基督教e5保守派絕對beh繼續用英國e5 King James Version（到這陣猶是按呢）。
	我按呢講，減採會hou7真che7我e5朋友反對我e5講法，但是我ng3望咱m7-thang koh teh為著白話字來阻擋教育部推行台灣話e5教育。						郭德烈 8月初6

(二)
德烈兄平安:
我本底e5想法kap你仝款：趕緊實施台語教育，m7-thang為著羅馬字e5問題來阻當台語教育。M7-koh咱若詳細ka7想看mai7 leh，羅馬字e5爭論對台語文e5推行無定著是bai2 e5。文字抑是講音標是讀寫（literacy）e5基礎，咱台語文教育若是一起步就有真che7 thang好參考e5文獻、教材、字典、電腦輸入法…，若beh推行台語，自然會加真有效率。所以，我猶是認為咱有需要關心這層代誌：「Hou7台語教育khah好e5起步，khah在e5基礎」。
	我認為這款文字e5社會使用情形（教材e5 che7少，使用e5人數…）是會tang3客觀分析比較e5，我並m7是非理性e5反對TLPA。我認為tui3社會語言e5狀況來講，白話字確實是比TLPA khah有法度幫贊咱台語教育e5推行。我ma7希望我對TLPA e5批評會tang3 hou7 TLPA koh khah進步，hou7 in量早ka7輸入法做好，提供khah che7 e5 TLPA作品、字典…當TLPA ti7各方面攏贏過白話字e5時陣，我家己會用TLPA，ma7會鼓勵人用TLPA。
	最後講一個我支持白話字e5 khah情感tek e5因素。我一擺去日本e5京都chhit-tho5。我e5朋友chhoa7我去一間賣麻糬e5店仔買麻糬食。這間店看起來舊舊a，並無啥特別。總是阮朋友ka7我講這間店已經開百外冬ah。我聽一個驚一tio5，想be7到做麻糬也會tang3做百外冬。我ti7 Hawaii讀冊e5時陣，ti7一本介紹台灣報業e5英文冊第一擺看著「台灣府城教會報」 e5「第一張」 (1885)e5 copy，這本冊講這份報紙是台灣e5第一份報紙。尾仔我轉來台灣了後ma7特別走去台南神學院看chia e5文獻。Chit-ma2阮某teh寫排灣族遷soa2 e5歷史，伊 tui3 hit份報紙hia chhoe7著「後山e5消息」（目前tui3 1885年收到 1922年，最近會koh繼續收集）。王育德bat講過m7是基督徒ma7愛學白話字。我感覺這句話真重要，che表示白話字m7是基督徒e5專利，是台灣歷史e5一部分，ma7是台灣人重要e5文化傳統。Che ma7表示ti7現此時白話字e5支持者並無限定ti7基督徒。我看真che7 m7是基督e5人，in對推行白話字e5熱情kap行動會tang3講是超過大部份e5基督徒。最近有一份e5全羅e5通訊叫做「台灣字」，che ma7顯明白話字m7是「教會羅馬字」，是台灣人e5字。所以咱ma7無需要ng3望抑是要求教會出面做啥物代誌，咱ai3 ng3望e5是對白話字、白話字e5社會語言功能有清楚e5認識e5人來加入咱追求有效率、有歷史傳統性e5台語教育。
學謙	8月初7

(三)
收著學謙兄e5批，我足煩惱。希望長老教會趕緊發表hit篇聲明。
我反對TLPA e5理由有二點：
A. TLPA是為電腦服務e5，m7是為人服務e5 。(廖先生bat對我按呢講)。
B. TLPA e5思想是ka7美國英語看做世界e5中心。「 跟tui3美國e5後壁行」 這款心態。（TLPA 用「r 」表示母音）。白話字是宣教士做e5，著是西洋e5知識份子，有希臘文、拉丁文等等西洋古典知識e5人。按呢才有法度受世界e5尊重。A無著用家己決定e5文字好ah。親像阮日本人e5 KANA、韓國e5 Hanguel…「中華民國 」台灣ma7有注音符號。
Tamakuo先生講:咱teh用e5傳統e5白話字是tui3中國來… 咱e5教育部若用TLPA來表示咱台灣是獨立e5國家。這個解說m7 tioh8，理由：
1. 白話字m7是中國人做e5。西洋（包括北美）e5宣教士做e5。了後台灣人保存到chit-ma2。（M7是中國人保存落來e5）。   
2. 中國chit-ma2標閩南語e5時陣著ai3用另外一套拼音系統，che kap白話字攏無仝款。
3. 教育部若beh表示台灣是獨立國家，著be7使用 :
(a) 漢字，（b）漢語拼音改過來e5華語通用拼音，(c) Chit-ma2 e5國語（華語），(d) 中華民國這個國號，(e) 中國國民黨做e5國旗。
實在上m7是按呢，所以教育部beh用TLPA，be7使看做獨立e5記號。
					TADA Kei   8月初6
 (這三張批e5原文是全羅，編輯室翻譯做漢羅。)


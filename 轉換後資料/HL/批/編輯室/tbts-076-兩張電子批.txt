兩張電子批		

戴教授平安，
我對陳水扁這次e5就任演講ma7非常失望。親像咱艱艱苦苦栽培一個囝， hou7伊大聲細聲用咱e5母語來giu2票。用母語ti7眾人e5面前，每次競選大會攏講「台灣人民勝利lah！台灣出頭天lah ！」TaN伊已經上台lah 。Ti7台仔頂將伊ti7競選中所用來得選票e5母語，攏ka7伊當做是「boe7-tang3 ti7公開e5，一流e5場合使用e5見笑e5語言」 --「母語變做二流e5語言。」囝仔若大漢，看家己e5父母無起，che是咱目睭前活跳跳e5現實。
我是一位牧師，我m7敢希望啥物時陣陳水扁會tang3來做基督徒。但是我想我有權利來責成伊做咱e5總統，民選e5總統，著聽咱選民e5話，著用民主e5方法--to7是上帝公理e5方法--來治理這個國家。
今後台灣基督長老教會e5第一大e5任務，是監督執政者e5言行舉止。Boe7使hou7伊chhin3-chhai2。若無，咱著ai3勇敢，koh一擺來創造台灣文化e5新e5天下。
 真多謝你e5寶貴e5批。平安。
陳柏壽，Honolulu，Hawaii
2000年5月22日

凱序kap台語網e5朋友：
	台灣人「出頭天」e5奮鬥，到taN為止是先爭取著政治e5主權，猶boe7爭取著文化e5主權。Che是自主運動第二個階段上主要e5目標kap khang-khoe3。
	這個khang-khoe3 be7比爭取政治主權khah簡單，因為真che7人無看著文化主權這個物件，或者有看著，但是認為無啥重要。Chit-ma2 ti7民進黨內面，真che7人to7是按呢。
	台灣話出頭天hit日，才是台灣人出頭天e5時陣！我百分之一百贊成。
陳雷	
2000年5月23日
(這兩張批是tui3台語網錄出來。原文是全羅，編輯室翻譯做漢羅。)

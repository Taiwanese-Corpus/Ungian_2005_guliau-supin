【電子批】	     白話字資料e5收藏

(一)
Tak8家好：
張炎憲老師本身真無閑，所以我這擺為著beh chhoe7伊，kha3真choe7電話，liam5-mi7伊開會，liam5-mi7伊有代誌，m7-koh，伊chang-暗11點外e5時陣，kha3電話hou7我ah。
因為我知影伊對台文e5立場是支持，m7-koh無瞭解，ma7無想beh認真去chhap，所以我kan-na7真簡單ka7伊講咱最近teh整理白話字e5文獻資料，整理e5 khang-khoe3最少ai3 koh半冬了後才有可能khah完整，m7-koh除了書目e5收集以外，主要tu2著e5問題是：真choe7文獻已經絕版ah，希望有一個所在願意做收藏，方便大家以後去chhoe7資料。
我是用按呢ka7伊講，伊當然講無問題。
我其實也無ka7伊講經費e5問題，我只是teh想，伊chit-ma2有khah choe7資源，無的確經費方面khah無問題。
Chit-ma2，我來講我e5想法：
1.	史料中心對收集資料in當然有趣味，這點咱e5目標是仝款e5。台語e5史料，其實無限定ti7白話字e5物件，日本時代用kha-na出版e5資料，ma7是真重要，以史料收集e5概念，這koa2 ma7 ai3整理，iah-koh親像歌仔冊以及其他e5，ma7應該ai3考慮。
3.	所以，我感覺咱會使向台灣史料中心爭取一個空間，khng3台語e5資料，台語e5資料咱會使定三個目標。第一個目標是收白話字e5，第二個目標是收日本時代e5資料，第三個目標是其他重要e5資料。當然咱會使先做白話字e5部份。
4.	白話字文獻收集e5部份分做二個階段，咱會使用咱e5書目做收集e5根據，m7-koh，ai3將一koa2白話字出現真少e5先排除。第一階段先收出版社倒去e5，買be7著e5書；第二階段才來收買會著e5，甚至有e5 in史料中心已經有ah，to7 ka7書轉過來咱這區（台語文獻區）。 
5.	咱將這個所在定位ti7資料中心，ai3提供影印e5服務，所以咱若beh收集，不管是m7是有原來e5版本，攏ai3 koh chhoan5二分copy e5版本。一份裝訂起來提供hou7民眾peng2，查（原來e5版本可能beh hu去,所以mai3 hou7人摸)。另外一份mai3裝訂，che是為著影印e5方便。按呢e5好處是，若有民眾要求beh影印，會使由史料中心負責，加減than3一koa2經費，雖然這個錢並無choe7。
6.	親像長榮中學抑是淡水工商所收集e5資料，我e5算盤是，透過史料中心發公文，抑是甚至利用國史館發公文(我家己想e5 )hou7一koa2單位，逼in至少提供影印e5版本出來。
7.	書目e5部份，咱ai3繼續做，按呢互相配合。
8.	Koh來khah大條e5是，咱應該ai3有一個khah清楚e5計劃書，簡單說明這個khang-khoe3 e5重要性，需要史料中心外choe7空間，資料收集大約a2 ai3外choe7經費，是m7是史料中心e5預算會tang3加請一個專職e5人(咱會使推薦)來做這項khang-khoe3。咱ai3有一個清楚e5預算。

以上是我e5想法，講到chia，大家若是有其他e5意見歡迎補充。
我個人最近大概會愈來愈無時間，第二個gin2-a2 beh出世，iah-koh我e5欠缺。主要是，我無啥會曉寫計劃書。是m7是有人願意照頂koan5所講e5，koh ka7後來大家補充e5意見，寫出一份完整e5計畫書，我才koh將相關e5資料寄hou7張炎憲。

另外ka7大家講，假使大家若是有寫台語方面e5論文，只要kap歷史會tang3 giu2著關係e5，我建議大家會使考慮投去台灣史料研究，目前台語e5論文na2像主要是ti7語言學這旁轉seh8。
允言   9月初2

(二)
我感覺chia e5白話字資料會tang3另外受一個比吳三連台灣史料中心koh khah適當e5機關來收藏，he to7是國立台灣文學館！
理由是：
1.	吳三連hit旁重點是"史料"，文學館這旁是："文學，語言史料"，加真專業。
2.	收藏e5設備文學館加真完整，週至，用國家e5經費teh維持，資源khah豐富。
3.	台灣文學研究所kap台灣文學館攏設ti7台南。台語文學是台文所真重要e5發展重點之一，chia e5資料khng3 tiam3台南e5意義khah大。
4.	照我所知（我是台灣文學館e5諮詢委員），in對台語kap台語文學資料非常重視，許成章教授e5詞典原稿to7是khng3 ti7 hia。
5.	咱若有書目，文學館有義務替咱將目錄內面e5資料收完整！(我是in買新冊e5諮詢者，我ma7會tang3提供冊單hou7 in去收！) 

我kap張炎憲是多年e5朋友，所以我m7是teh kap伊相爭資料，我是感覺語言kap文學e5部份應該khng3-tiam2文學館khah hah8-su，khah su3-phoe3。
以上請tak8家參考。
呂興昌  9月初2

(三)
Tak8家好：
  我驚tak8家看著lo2-lo2長e5 E-mail，感覺真煩，直接ka7 thai5掉，所以切做二張批。

我這張批e5重點：
1.	我贊成立文兄e5講法，台灣上好有四位所在khng3這種資料。假使上好e5情形，台北、台南無問題，台中hit旁是m7是有朋友beh chong5看mai7 ，chhoe7一個適合e5所在。我想著e5是賴和紀念館。Che ai3請中部e5朋友來發落。
2.	資料電子化e5部份，可能ai3 khng3 ti7第二階段，he需要e5人力可能khah choe7。電子化是真好，(i) 請人拍字，會使訓練一koa白話字e5使用者。 (ii) Than3這個時陣會使將一koa2白話字e5 文獻轉做漢羅。(iii) 做研究當然koh khah利便。
3.	Che ma7是ai3請教呂教授。白話字資料收藏中心，ti7我e5定位是ai3做資料流通e5服務。意思是講，ai3提供影印服務。以目前收藏e5情形，(i) 白話字若是入去，伊會特別有一個空間khng3，抑是kap其他e5書lam7做伙？ (ii) 我上關心e5，敢有可能照我講e5，收藏e5時陣，ma7準備一份無裝訂e5影印本，提供民眾影印？
4.	Koh愛問呂教授，假使國立台灣文學館beh收藏，敢有可能順續要求in影印幾份出來，thang將影印資料khng3 ti7台灣史料中心抑是其他e5所在？
5.	Tada sang3 e5問題，我無teh驚TLPA，因為講著文獻，in並無啥物文獻，因為出版品攏是買會著，就算總買入來，ma7是無夠看。Khia7 ti7 TGB資料e5保存，照理講啥物物件攏應該收，m7-koh咱ai3強調，白話字文獻收集有伊e5緊急性，因為真choe7資料市面上買無，有e5 資料強beh hu去，無趕緊收藏，是真危險e5代誌。
6.	Che beh問學謙兄，電子化e5 khang-khoe3，有可能請國科會抑是文建會e5計劃來做無？
7.	最後是m7是有hiah choe7所在thang好收藏(甚至攏無所在)，咱其實應該ai3先評詁這項khang-khoe3 ai3用外choe7時間、外choe7人力、外choe7經費來完成、咱beh按怎做、咱對收藏單位有啥物要求、kap其他相關e5問題，咱應該ai3先有一個計劃出來，才好去kap人講。  這遍白話字文獻，我感覺是真好e5方式。我感覺真有意義，所以我起頭開始做，m7-koh我人ti7花蓮，chhoe7資料真無利便，所以透過網路，tak8家ui3各所在提供相關資料。
看這個款，未來koh有真choe7機會咱需要用這款方式合作。當然，我個人感覺咱ma7應該去請一koa2計劃，利用國家單位e5補助，咱會tang3做了koh khah好。 
					允言  9月初4
(這幾張電子批是tui3台語網選錄出來e5。
原文是全羅，編輯室翻譯做漢羅。)

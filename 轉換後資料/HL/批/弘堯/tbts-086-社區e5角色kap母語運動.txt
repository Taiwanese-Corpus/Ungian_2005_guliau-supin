【電子批】	社區e5角色kap母語運動 

我最近開始瞭解，語言e5維持是無簡單e5代誌。咱知影，母語運動be7 tang3 kan-na寄望台灣國家教育制度e5配合，he絕對是無夠e5。Eire（愛爾蘭）e5例表示有一koa2情形，雖然有國家100％ e5配合kap民眾大多數久長e5支持，母語e5 koh活（language revitalization）是不止a2困難（效果有限）。若beh照顧著現實e5政治因素，Eire e5例大概是咱ai3細膩e5 ：如果Eire e5情形ham台灣e5情形hou7人認為是仝款e5，按呢批評者會tang3講台灣無需要語言koh活e5努力，「因為是了錢koh無效e5 」。台灣現此時che7 che7人選擇政策e5時陣，特別強調經濟效率，看輕環保、文化e5建設。
Eire e5例ham台灣有類似e5所在，m7-koh oan-na有精差。Ho7-lo2話、客話目前猶原比Eire話khah健康，kan-taN一koa2原住民語言e5情形khah oa2近Eire話e5狀況。Che表示teh處理台灣母語e5時陣，可能be7 tang3 kan-taN用一種MODEL，因為母語e5情形無完全仝款。各種原住民語言e5情形ma7無相像：人數、族群／民族意識、通婚e5比例、地方話e5精差、文字化e5歷史、傳統社區／社會結構保存e5程度，等等。
我bat有一擺問過一位ti7社區再生運動算是有名聲e5人，in對母語有啥款e5按算？伊應講，in原則上無特別處理，因為台灣國家（教育部）已經teh bu2 ah。M7-koh根據我有限e5瞭解，真che7母語koh活e5研究者攏強調社區e5要緊。學謙兄eng2過ma7 bat寫一篇探討New Zealand Maori（紐西蘭毛利）語e5 koh活運動，其中ma7強調社區e5角色。所以台灣e5母語運動早慢tioh8 ham社區運動相kap鬥陣，母語運動者ma7 tioh8教育社區運動者。
另外，環境保護kap環保抑是文化觀光（eco-tourism）有真直接e5關係。傳統智識e5維持須要母語kap健康e5社區，配合進步e5國家政策，ka7剝削e5觀光政策轉換做環保、文化e5觀光。社區經濟e5振興對母語koh活是kai3重要e5一部份。Ti7這方面，母語運動者ma7會使開一條ham環保運動相tu2頭e5路。現此時政府喝「智識經濟」e5口號，母語運動to7是beh促進在地智識e5保存，開發在地人e5文化（包括語言）資源，成做國家經濟發展e5一部份。
                     弘堯  2001年2月18日
(這張批e5原文是全羅，編輯室翻譯做漢羅。)


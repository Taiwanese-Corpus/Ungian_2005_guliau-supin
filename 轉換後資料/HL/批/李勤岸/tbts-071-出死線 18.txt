出死線
鄭溪泮 全羅原作   李勤岸 漢羅改
鄭泉聲 校正
 (18)
疼痛e5目屎

中學三年，真聲e5老母ti7南路為著囝teh讀冊，猶teh se林投做苦工。這霎(tiap8)真聲染著慢性赤痢，過了6月日，就近蓋濟醫生，攏無功效，連馬醫生也be7行。若是真聲雖然是大病，猶久逐日接續讀冊，伊e5面直直青，伊e5腳直直軟。Teh教國語e5 Sam-tai5先生，勉勵 伊著停睏khah好。若是真聲應講，所疼我e5老母ti7遠遠teh為著我做工，我若停睏，是伊e5著磨空空。先生聽伊按呢講，無koh叫伊歇睏。
真聲e5放血經過6月日久，西醫漢藥食得著，若是be7好，人就報伊食金-散-lian7，thih-be2-邊，鳳尾草。真聲就去chhoe7，khau來choaN，無錢thang買急燒仔就去khioh牛奶罐仔，洗le2 teh，就ti7灶腳teh choaN。Tiau5-ki-伯teh做總舖，真好禮，就ngeh火炭hou7伊。草藥頭一下滾真gau5 phu7，真聲驚了拍損，就空手緊me2  ka7伊捧，無拍算連soa3 phu7，致到2手燙kah紅kong3-kong3，直直cheng2。 校長叫伊去hou7 Ma2醫生糊，就買一張單2-chiam-錢。可惜Ma2醫生見面就問，你啥物病?真聲就giahh83伊看，Ma2醫生看了，講，無病，無病，就ka7 sak去邊仔，連2-chiam-錢e5單仔soa2 gek8 tho2-kak，做伊看別人。真聲看著Ma2醫生e5無情，這時be7禁得流目屎。轉來學內，校長問講，啥物代誌?真聲m7愛講。校長掠準是身體虛弱teh艱苦就轉去，koaN7了一koaN3 Kai2-pek-lek8 e5麥芽膏魚油來，叫講，真聲，你m7通煩惱，這koaN3你著食，就會勇。校長po-so真聲，那準teh io細漢e5囝仔。想著校長e5疼痛，soah be7記得Ma2醫生e5無情。
隔幾若禮拜，真聲去朋友hia𣿅蕌，問真聲thai3會面黃黃，伊就ka7伊講理由。朋友名叫追金哥，一下就講，ha2，阮彼個囝仔，hiah久仔猶原赤痢，pun3-頭pun3-尾攏kaN5血，kai3久攏be7好，chhau3-khiau2一個先生，開to2一thiap若牛藥，食2-thiap na7-tiaN7，好離離，真聲真歡喜，問追金哥是啥物好藥。講，tah!
Ki-chian5一錢，Koe-boe2 2錢， 
Chi2-khak一 錢，peh8-chiok一錢， 
Pin5-nng5一 錢，Lo5-pok8一 錢， 
甘草7分。
總是你 khah大漢，拍算各項加一半，敢會用得，tu2-chio7-hoa3，食看覓，會好ma7 ku2-kaN2。真聲ka7伊說謝，就轉來學裡kheng5錢袋仔，就chhun 8-sian2-錢，即時去拆藥，佳哉抵仔好。轉來猶原用牛奶管仔來choaN。那choaN那想，干乾8-sian2-錢拆，無錢beh按怎。A2!無要緊，食了chiah拍算。ChoaN好e5時，就ka7珯--落去，到明仔chai3 看覓。E5 !有差neh!就koh choaN藥渣。隔日ka7看。E5!猶小khoa2  na7-tiaN7，taN beh按怎，無錢thang koh拆，就koh choaN一遍e5藥渣。隔日ka7看，果然chiau2-chng5好。Ha2，Ha2，小可錢治大症。真聲真歡喜，就跪落感謝上帝。

*			*			*

彼時ti7中學有一個真心適e5學生，比真聲khah低年，因為伊真古錐，名叫一陽sang3，學生伴真疼--伊。這日真聲teh想，我beh chhian2有一個小弟親像伊，我就真歡喜。兄哥清流是siang7父無 siang7母，伊e5心肝奸詐，伊e5腳手貧惰:因為2年前chhoaN3單事件，永無be7記得。想著有兄若無兄，也無小弟小妹，干乾chhun我單單一ko5，beh怎樣。想著ka-ti7  chiah lam2-身，設使若khah早受主tiau3--去，我e5老母beh怎樣?伊的確親像雅各講，白頭毛淒慘kui-bong7。真聲想了忽然間目屎soa2 ko7--落來。這時想倒轉，聖冊有記講，耶穌講，『啥物人會用掛慮hou7性命加長一刻久ah!.......今仔日記e5掛慮，掛慮ti7今仔日就到額』。就想著現時ti7這學內，無啥物知己e5朋友，thang相安慰參幫贊。 這個古錐e5一陽sang3，不止hah8我e5心lah，beh是我e5小弟，我就心滿意足lah。在早關公，張飛，劉備，桃園3結義，彼3 個人結拜兄弟，in e5心肝是宛然三位一體;我若會得kah一陽sang3結做義兄，義弟，彼個歡喜m7知loa7大!總是我無權利thang命令伊著做我e5小弟，也be7得隨時要求做兄弟。Ah m7知ti7-時。
想了隔幾若日，一陽sang3來chhoe7真聲𣿅蕌，真聲真歡喜。就問伊，家內父母猶ti7-teh無? 一陽講，老父早早hou7土匪拍死，老母猶ti7-teh，一個兄是siang7母無siang7父，猶有二個阿姊; ia2真聲兄你e5父母猶有無?真聲講，老父我4歲就過世 ，老母ti7-teh，chhun伊e5 siang7父無siang7母e5兄na7-tiaN7 。一陽講，tu2-好kah按呢，he2真tu2好。真聲講， houN3 thai2 chiah tu2好，就ka7伊講，一陽sang3我bat你e5心肝，真久就想beh kah你交陪，若是無機會。一陽講，真歡喜，我也真欣慕你e5性情，我早早就bat你。真聲講，你beh對to2位bat我? 講，我ti7厝裡e5時，ti7小學彼個純正先生有ka7我講。真聲講，Ha3，ha3，2年前我也是伊e5學生，今仔日伊也是我e5先生。一陽，講，一日為師，終身為父。真聲講，tioh8，無錯。真聲ah，聖冊講，兄弟幫贊緊急e5患難這句我這霎真愛聽。一陽講，是，beh設使你是我e5兄弟， 我就真kai-chai3。真聲講。豈敢，設使得著你做我e5兄弟我真正得意。真聲這句話，極簡單，伊看一陽sang3 e5款也親像心投意合，chiah好膽發出這句話，m7知會失敗a2 be7 !若是一陽sang3 toe3嘴應講，真好，我久久也teh想。真聲講，你thai3也teh想?一陽講，我e5老母有吩咐，ti7學內若有知己e5朋友，thang kah伊結做兄弟;阮e5純正先生也有講，伊也kah一心先生結做義兄義弟。真聲講，純正先生伊也真疼我;按呢是上帝e5旨意備辦。一陽sang3講，taN咱ti7上帝e5面前立約，嘴講就是。真聲講，taN我認你做兄弟，無khah輸親親e5小弟。一陽sang3講。TaN我認你做阿兄。這時講了真熱，真聲歡喜到流目屎。就講，taN咱結做兄弟，著怎樣saN款待?一陽sang3講，你我，想看覓，大家暗靜(暗chiN7)寫ti7 紙，來相比，看所想是啥物?真聲講，真tioh8。講soah，二個就giah8鉛筆用白話字來寫。已經寫好就hian3做夥來看，真奇怪，宛然古早70人teh翻譯聖經，雖然無siang7房間，猶久所翻譯相仝。真聲kah一陽所寫e5，thi2開一下看攏無koh樣，就是:
1.  著saN替祈禱。
2.  著saN幫贊。
3.  著saN疼痛。
真奇怪，同心到按呢，歡喜到be7顧得。對彼日起，兄弟成立，贏過桃園三結義e5交陪。 雖然無親像古早咬 chng2頭仔滴血ti7酒裡，大家來珯chiaN2 契約;猶久真聲kah一陽伊e5心神saN結連，伊e5親愛是贏過in，無khah輸親兄親弟真聲問講，一陽sang3，咱e5立約效力到to2位?In 講，到親族到永遠。真聲講，實在是按呢。對彼霎二人真正是兄弟lah。就 隨時寫批轉去報序大人知，真聲e5老母kap一陽e5 阿娘，看著批真歡喜，講，taN，我加一個囝lah!

*			*			*

一日清流來中學chhoe7真聲，ka7伊講，咱羊仔尾彼3 4區園登記be7好勢，登記所講著愛你e5印仔才會用得。Beh叫你做夥來去，你是teh讀冊; ia2-無，你e5印仔我theh8--來去就好。真聲問，是啥物be7好勢?應講，是愛siong-siok8記，hou7咱兄弟仔二個攏有份。真聲聽著有理，就將印交帶伊去。可惜清流是來瞞騙真聲e5印仔，出去隨時將祖公所放e5田園去變賣，只有chhun一 區看天田。真聲探聽知影，taI3念骨肉e5至親，m7愛koh計較。想著耶穌有講，人若得著財利到滿天下，來失落性命，有啥物利益。對按呢無起事，兄弟仔照舊和好。

*			*			*
真聲ti7中學e5時，禮拜日常常kah同窗出外佈道，真好機會。彼霎時行梅牧師所著彼本佈道論，真聲也讀真熟，就將按呢去應用，人真愛聽。
一日真聲kap兩光兄，泰洋兄去台南市外喜樹仔，白山崙佈道。將 飯khok仔te2鹹米糕，甜米糕，kah聖詩聖冊phaiN7 leh就去。彼霎teh beh歇熱，路裡真熱。到白山崙e5時，m7知按怎，真聲忽然腹肚疼，連一步to be7行。真聲彼時15歲，oa2 80斤。泰洋兄kap兩光先生，想了無步，hou7真聲倒toa3路邊e5草仔埔，用土丸hou7伊靠腹肚。若是靠到半晡，猶原是teh艱苦。無步，路尾二個就參詳， 一人 aiN7一khun3。真聲想著chiah大漢，koh著hou7人aiN7，真見笑，m7久日beh暗，不得已就tioh8  aiN7。泰洋兄khah大人， aiN7 khah 遠，兩光兄，khah矮頓，aiN7 khah短，二個輪流，aiN7kah 汗流sam2滴，真過be7得去。路裡e5人若看著， oa3-oa3-叫。Beh到位e5時，真聲講，請aiN7對偏路入來，我真見笑lah。泰洋兄講，好。到地e5時，真聲細仔聲，腹肚lam2 teh ka7 in二個講，hou7恁 真lou-lat8，我永永記得，m7敢be7記得。
隔日小khoa2 khah-choah8就kiah8筆寫批，寄去鳳山，hou7老母。因為真久無寫批，koh這pang已經無所費，想ai3 ka7伊求淡薄。批是講，(所疼e5 阿娘平安!真久無寫批去ka7你請安，m7知chiah久貴體有平安a2無?若是我chiah久..........)寫到chia，想beh ka7伊講chiah久腹肚痛，已經有khah好;可惜無所費驚了寫了老母煩惱。若beh ka7伊討錢，伊若無錢;會hou7伊khah kek-sim，伊為著我去ti7遠遠，若有錢的確會寄來我用。A mai3寫!就ti7批尾添幾若句講， 
願你gau5照顧身體，是心所願。
1990. 9.  ---
不肖兒
真聲拜稟。
批寄去了，就轉來房間，暗靜(暗-chiN7 ) 祈禱上帝，求主照顧An2-nia2，求主看顧我e5欠缺。
隔4日，忽然郵便theh8 su-liu5-批來，koh是nge7-nge7會批囊(long5)，內底te2現銀5張票，也有老母e5批，講，我e5囝真聲收知。我有接著你e5批，拍算你有欠用所費，我寄5箍銀hou7你，若有接著，chiah ka7我回批。『勉強』這句，我m7免吩咐;若是tioh8細膩照顧身體。 TaN平安。
出外e5老母寄。
真聲讀到這句出外e5老母，be7禁得目屎ko7--落來。伊，為著我去到hiah遠!
隔一禮拜，有人teh叫，真聲，真聲，恁老母來!真聲聽見真歡喜，就出來迎接老母，見面會前，母囝be7禁得流出歡喜e5目屎。可憐真聲e5老母，正手e5無名chaiN5，se 林投，染著毒，soa2  hou7 醫生thai5 ，thai5 了koh再thai5 ，路尾thai5 到chhun一支chng3頭仔骨kah  hiah e5筋，其餘e5皮刮了了。面攏烏ta3，失去幾若擺，致到be7 做工，就坐火車轉來，想著囝ti7中學，就tiau5-工oat來看。雖然真聲是15歲，猶久至勤疼伊若準疼細漢e5囝仔，ti7車頭買to2一包好食e5麻，用一手theh8來hou7真聲，因為猶一手用hou2-tai2 (紗布) pak8--teh，tiau3-ti7胸前。見面e5時，照舊叫，戇囝，你有平安無?真聲看老母消瘦e5面，thang3疼e5手，猶久疼囝到按呢，心肝非常感激。就應一句，上帝照顧我。
講了，真聲就chhoa7一陽來面會，ka7伊講，上帝替我備辦新小弟就是伊。老母歡喜到 be7顧得。Beh轉去e5時，ka7 in講，恁二個tioh8疼。應 講，好，你taN轉去，tioh8趕緊hou7醫生糊hou7好，免得阮ti7 chia teh煩惱。參辭就去。真聲kah一陽，送伊出門，正親像詩講， 
真聲在學，時常佈道， 
良光，泰洋做陣;
艱苦扶助，安心倚靠， 
疼痛愛講be7盡。
身軀軟弱心神勇健， 
兄弟saN疼扶持;
老母疼囝，忍受thang3疼， 
豈無著紀念伊?


【電子批】	  美國大學e5台語教學

(一)
Tak8家好:
昨hng開系務會議，我提出Advanced Taiwanese e5課，討論了後，通過。按呢Harvard後學期開始就有初級、中級kap高級3班。Harvard e5語言課程通常一個老師kan-na教3學分，所以我已經超過6學分，系主任特別ka7我reconfirm，然後公開ka7我說謝。因為台語課猶ti7實驗階段，所以be7另外koh chhiaN3新老師，ma7 be7 hou7我鐘點費。不過koh過--兩-冬，有可能通過試驗，就ai3有3個老師。到時我若轉去台灣(我ng3望按呢)，就ai3有3個老師，若有心beh來chia教e5人ai3開始做準備。以上報告。			     							平安，     						勤岸  2002、4、18

(二)
Tak8家好:
除了Harvard使用POJ(白話字)教台語以外，現此時ti7 美國有開台語課e5學校全部使用POJ教學：包括U. Penn(賓州大學)、UC Berkeley、Stanford、kap Hawaii大學。籌備中--e5有Yale kap UC Santa Barbara，in攏會使用POJ，in有teh kap 我聯絡ai3 我ka7 in推薦教材。POJ真合語言學e5學術要求。Che是為啥物chia e5大學採用POJ e5原因。
			     								平安，   						勤岸  2002、4、18

(三) 
岸兄：
	恭喜！CTT(出頭天) ！
	想be7到TGB ti7美國會得著chiah-nih大e5歡迎！Beh去hia做老師ai3有啥物資格？相信有真che7人有趣味！
				Babuza 2002、4、19


(四)
阿聚kap Tak8家好:
Yale in家己有去chhoe7一個教授。二月e5時Harvard e5台灣同學會(第二代)主辦ITASA ( Intercollege Taiwanese American Study Association)。Yale有幾個學生聽我e5演講了後講beh ti7 in學校爭取開台語課。In轉--去了後真正有去爭取koh家己去chhoe7著一個願意開台語課e5教授(真可能是語言學e5教授，台灣人，我無清楚，不過有講會kap我聯絡)。
一月我去San Diego教授協會演講，會長楊德昌教授去UC Santa Barbara kap校長見面e5時有ka7伊提起我去in hia演講kap我ti7 Harvard開課e5情形。
Hit個校長是台灣人，真受刺激，就問教務長看有可能開台語課--無，結果講有。不過ai3啥物時陣才會開始，我m7知。
若是Harvard e5語言教授攏會公開徵求，先送resume來，通過了後ai3來interview、 presentation(試教)，ai3用英語。Harvard真嚴格，先講好無tenure。阮系--裡e5語言教授我所知只有現任e5華語組主任ti7 10冬前theh8著博士學位了後來到taN，舊年才昇full professor。其他e5人攏是8冬以內就離開。
讀語言學，東亞語言學e5人攏會使請。今年聽講有28個人來請。以上ka7恁報告。	     					
平安，    			勤岸  2002、4、19
 				 
(這幾張批是ui3台語網取--落-來-e5，原文是全羅，編輯室翻譯做漢羅。) 

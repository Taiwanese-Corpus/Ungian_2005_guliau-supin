∮BONG報4 周年
我kap BONG報
Toathaulian
A惠：
時間過chiaN5緊，BONG報koh 4周年--a，3 周年e5活動ka2-na2過無joa7久，1冬iu7 koh過--去-a。
已經be7記第1 kai2 去BONG報是siaN2-mih時chun7,ma7 be7記第1 kai2 看著你是siaN2-mih感覺，kan-taN會記若是有去BONG報，你long2是chiok無閒--e5。Ti7 chia chin3前，long2是聽A-bong2 kap 1-koa2朋友講lin2 e5情形，親像巢窟咖啡店、溫暖e5 BONG報、溫柔koh豐富e5 A惠、kou2-chui koh好tau3-tin7 e5 A仁……，若是統計--1-下，應該算你e5消息khah che7,坦白講，hou7我對你有1 種崇拜koh 尊敬e5感情。
Koh來，繼續聽in講你e5消息，ma7開始kap你接觸。讀你hit本《愛母語，不是愛選舉》，看著你1 路行--來e5心路過程ham7心事；hit kai2 你來花師演講，聽你講參與台語文運動kap婦女運動e5經驗，對你e5了解koh進1 步--a，其中有1 句你講：「Mai3放棄說服別人e5機會，」hou7我感受不止a2深，kap你，ka2-na2 koh khah oa2--a。
有chiaN5 che7關係婦女運動e5想法想beh ka7你請教，ng3望有機會會sai2 做夥討論。我想，台灣e5婦女運動絕對會開展出另外 1種kap全世界無kang5 e5面貌ham7形式，因為lan2壓迫e5來源有父權體制、資本主義結構kap殖民統治，ti7 chia下kha，族群、文化、語言、傳統ham7現代cha-bou2 gin2-a2 e5觀念差別/衝突，long2 結結做 1堆，lan2 koh有thang bu2--leh。
Tak8 個人對這te3 土地、這個世界e5想法ham7 ng3望long2無kang5,beh an2-choaN2結合chiah-e5力量去改變這個世界，是我一直teh想--e5,m7知影你e5想法siaN2 款？
Chit-cham7-a2花蓮long2一直落雨，天氣變到chiaN5無穩定koh冷，m7知台北e5情形choaN2 樣？21-22是聯合迎新e5日子，ma7是BONG報4周年e5活動，chiaN5 phaiN2勢，活動去衝--著，無法tou7 去參加，ng3望到時花蓮kap台北long2有好天氣。
Koh有，替我ka7 素枝a姨問好--1-下，我chiaN5 kah意--i，chiok親切ma7 chiok溫暖--e5,親像親人kang7 款，後choa7若去台北，chiah koh去BONG報seh8-seh8--leh，ham7 lin2 phah-la7-liang5。

Toathaulian
2000/10/17

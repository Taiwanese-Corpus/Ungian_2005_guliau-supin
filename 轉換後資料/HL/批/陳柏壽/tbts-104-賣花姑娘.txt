【電子批】			賣花姑娘	

柏年兄：
你講你若轉去加拿大以後to7無時間寫批。Chit-ma2 soah閒kah會送文夏e5「台南e5賣花姑娘」來hou7阮聽。
	文夏（有人叫伊Bun5-he7，阮bat e5人攏叫伊Bun5-ha7）e5歌是我古早做thit-tho5 gin2-a2 e5時代愛聽e5歌。文夏是台灣歌謠界上大e5偶像（idol，big star）。伊e5歌真清脆，聲質真sui2，優秀，樂觀。照我所知，伊一世人攏無唱中國歌。
	但是這條「賣花姑娘」我昨暗七月尾ti7阮學校邊，中洲廟e5廟a2口e5戲壇（open theatre）to7有聽--著。Ti7廟a2口，神明桌e5頭前有四台e5戲棚攏作伙teh做戲：有一台是teh演「脫衣舞」兼賣膏藥，一棚是teh演「karaoke」唱文夏e5歌，一棚歌a2戲是teh唱「山伯英台」，最後bih ti7內底上暗e5所在有五個和尚teh念經lok8-khok8。歌聲（karaoke），哭聲（歌a2戲），念經e5聲，脫衣舞e5音樂，放煙火e5聲，細漢gin2-a2 teh chhoe7無老母e5聲攏集中作伙，變作阮這庄一年一擺人生e5 chheng3點（summit）。阮ka7所有e5怨嘆，kan3-kiau7，希望，期待攏灌灌落去chia。入去to7攏boe7記得家己--lah。我ma7按呢。
	請你hou7文夏e5歌，恬恬a2 ti7台語網e5內面繼續tan5。文夏是孤單e5人，台語網亦是孤單e5人士。
	平安
陳柏壽
(這張批tui3台語網頂掠--落-來-e5，原文是全羅，賴柏年翻譯做漢羅。)


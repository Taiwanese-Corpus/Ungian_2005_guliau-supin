.	牛寮內 e5 狗
一隻狗為著欲尋一 e5 睏中晝 e5 所在，就跳入去牛寮內，倒佇 sio-lo7 爽快 e5 稻草堆睏。
過無外久，牛下晡 e5 khang-khoe3 做煞，轉去牛寮想欲食草。 即隻狗當 teh 好睏，去予牛吵--醒，真受氣，就 peh 起來對牛一直吠。 牛若行倚，狗就想欲 ka7 伊咬。
最後，牛姑不衷就放棄食草，斡--出--去。伊沿路行沿路 ngau7-ngau7 唸講：「家己睏 be7 好勢，閣怪--我，m7 予我食草！」
唉！人若無法度得到滿足，chhiang5在攏會怨嘆別人!

2.	柴頭尪仔
佇古早，人攏會拜祖先、石頭公抑是柴頭尪仔，向望得著福氣。
有一 e5人 tiaN7-tiaN7 拜 in 老爸留--落--來 e5 柴頭尪仔，m7-ku2 伊猶原無得著啥物福氣。伊一直求，一直求，ma7 是猶真歹運。
有一日，伊真受氣，行到柴頭尪仔 e5 面前，對紅格桌頂 ka7 車車--落--去。彼仙柴頭尪仔續斷做兩 koeh8,真濟銀角仔對柴頭尪仔 e5 腹肚內lin3 --出--來，落到滿四界。
   註：柴頭尪仔就是「木頭雕像」。

3. 討海人       
一 e5 討海人 giah8 一支 phin2 仔佇溪岸邊 teh pun5,希望魚聽著 phin2 仔聲， 跳出來水面通予伊掠，m7-ku2連一尾 ma7 無。伊就 pha 網落水，無外久，就網著真濟魚。伊閣 ka7 phin2 仔 giah8 起來 pun5。伊那 pun5,魚仔那佇網仔內跳來跳去。
「啊！即 pai2 我 pun5,恁就跳啦 houN7 !」
「是啦!」一尾khah 老 e5 魚應講：「你若予人控制 tiau5 咧，就愛照人 e5 意思行!」

4. 飼羊仔 e5 囝仔
有一 e5 飼羊仔 e5 囝仔 ka7 伊 e5 羊仔趕到山腳 e5 樹林去食草。伊歸日攏無伴，就想空想縫欲製作刺激。伊走入庄內，大聲喝講：「有野狼哦！ 有野狼哦！」庄內 e5人聽--著，隨 chong5 --出--來；有-- e5真緊就走到伊遐。即 e5 囝仔感覺按呢實在有夠心適。過無幾日，伊就閣試一 pai2。庄內 e5人猶是仝款走出來欲 ka7 伊鬥相仝。大家發現即 e5 囝仔又閣 teh 講白賊，攏真受氣。
過無幾日，樹林內chiaN5實出現一隻野狼。即 e5 囝仔開始緊張，煩惱伊 e5 羊仔。即 pai2 伊當然比以前閣卡大聲喝：「野狼來啦！ 野狼來啦！」M7-ku2, 遐--e5已經予伊騙過兩 pai2 e5人，想講：即 e5 囝仔又閣 teh 創治-- 人啦！無半 e5人欲插--伊。所以，野狼就 ka7 羊仔食了了，食到飽通通。
當即 e5 囝仔 teh 怨嘆無人鬥相仝 e5 時，庄--裡 e5 長輩 ka7 講：「准講你即 e5 騙仙仔即pai2 所講--e5 確實是真--e5,ma7無人會相信啦！」

5. 少年賊偷 kap 伊 e5 老母
有一 e5 少年人因為做賊hong5掠--去，法官 ka7 判罪著坐監。佇欲關入監獄進前，伊要求見伊 e5 老母一面。
 in 母仔 kiaN2見面 e5 時，伊對老母講：「我想欲 ka7 你講細聲話。」 伊 e5 老母就行倚--去。 in 老母一 aN3 頭，伊隨對老母 e5 耳仔 ka7 咬--落--去。邊仔 e5人看一下攏 chhoah 一tio5,罵伊是怎樣做即呢粗魯無人性 e5 代誌。
伊應講：「這是伊 e5 報應！我細漢頭一 pai2 ka7人偷提物件轉去厝--裡 e5 時，伊 m7-na7 無責備--我、處罰--我，反倒轉笑笑仔 ka7 我講，無人會發現啦！就是因為伊，我今仔日才會變按呢！」
有一 e5 牧師講：「婦仁人啊，恁kiaN2 講-- e5 無 m7-tioh8!上帝講：『教養囝仔著用合宜 e5 法，按呢到老也be7歪斜。』」
        註：1. hong5就是「予人」e5 結合音（contracture），像英文 e5  I’m= I am
	     2. kiaN2 : 就是「兒子」

6. 獅 kap Niau2鼠
        有一 pai2, 一隻獅 teh 睏，一隻niau2鼠仔 peh 起去伊 e5 身軀頂，走來走去。獅予niau2鼠仔吵--醒，起毛bai2 ，就用大手 ka7 niau2鼠仔 hap--落--去，嘴閣開~開~開，想欲 ka7 吞--落--去。
Niau2鼠仔大聲哀求講：「大王啊！即 pai2 請你原諒--我，你e5恩情我會永遠記佇心肝內。無定有一日，我會當報答--你。」 獅聽著起愛笑，「你即隻niau2鼠仔脯，有啥物才調通報答--我咧？」M7-ku2,獅猶原 ka7 niau2 鼠仔放--開，予伊走。
過無外久，獅 poah8 落去陷阱。拍獵 e5人欲 ka7 活 leng3-leng3 e5 獅獻予國王。 in  ka7獅縛佇樹仔腳，欲去尋車來載。即陣，抵好niau2鼠仔對遐行--過，看著獅悲哀痛苦 e5 模樣，就走過去 ka7 獅身軀頂 e5 索仔咬--斷，真 iang7氣 ka7 講 ：「TaN ，我已經報答你 e5 恩情啦！」Niau2鼠仔就按呢 ka7 萬獸之王救走。
鳥會佇天頂飛，魚會佇水--裡泅，肚蚓仔會鑽土，niau2鼠仔會挖孔；人講：「Lam2 -lam2 馬 ma7 有一步踢。」 M7 通看niau2鼠仔細隻閣無物，小卒仔有時 ma7 會變英雄！
註：lam2 -lam2 就是身體衰弱。

7. 獅 kap 鼠
有一日，
獅 teh 睏，
一隻niau2鼠仔 m7 知死，
Peh去獅 e5 身軀頂走來走去。
獅予伊吵--醒，
大手 giah8 起來 hap--落--去，
Sa 著鼠。
獅嘴仔 peh 到開~開~開，
想欲 ka7 niau2鼠吞--落--去。
Niau2鼠大聲唉唉哼：
「大王啊！
饒我一 pai2 mai3  受氣，
將來我會報答--你。」
獅感覺真趣味，
He 是無可能 e5 代誌。
一心可憐--伊，
歸氣放放予伊去。

無外久，
獅 poah8 落陷阱--裡。
獵人 ka7 獅縛佇樹腳邊，
欲 ka7 車去獻予君王伊。
Niau2鼠行--過看著獸王哀哀哼，
實在痛苦閣哀悲。
Niau2鼠嘴齒真利利，
索仔予伊咬斷--去，
萬獸之王予鼠救走--去。
M7 通看鼠細隻閣無物，
小卒仔 ma7 有一步取，
絕對 be7 忘恩閣背義！
註：sa 就是「抓 」e5 意思。

8. 燕仔 kap 鳥仔        
這發生佇一 e5 庄腳所在。有一 e5人佇田--裡做穡，teh 掖大麻 e5 種子。有一隻燕仔 kap真濟鳥仔佇田--裡跳來跳去尋物食。燕仔講：「愛注意彼 e5 人！」其他 e5 鳥仔問：「為啥物？伊 teh 創甚物咧？」 燕仔講：「伊 teh掖大麻 e5 種子。大家愛斟酌 ka7 所有 e5 種子攏總拾起來食予清氣；若無恁會後悔。」其他 e5 鳥仔根本就無 teh ka7 聽。
過無外久，大麻種子佇土裡 puh-iN2，樹栽慢慢仔大欉成熟啦，予人 ka7 提來編做麻索， chhiah 做網仔。真濟鳥仔攏予 chia-e5 網仔網--著。
燕仔講：「我豈不是老早就講--過?」
    是欲卡骨力咧， ka7 全部 e5 種子消滅；抑是欲 khng3 咧予 puh-iN2、成長、大欉來害死家己？
註：1. puh-iN2 就是發芽。
                2. 「豈」讀做 kiam2 ，就是「難道」 e5 意思。

9. 四腳仔討欲愛一 e5 君王
有一陣四腳仔滯佇一 e5 真適合 in 滯 e5 溼地。 in 四界跳，烏白 sng2。m7 管是 ka7 別人噴澹--去，抑是予別人thun2--著，攏無人會尋麻煩。日子過了真爽快，無煩無惱。 M7-ku2, in 感覺按呢猶無夠理想，向望有一 e5 君王 kap一套適合 in  e5 規範，就 ka7 天神要求：「偉大 e5 神啊！請送一 e5 君王來統治--阮，予阮大家有規矩。」
天神聽著 in  e5 要求續起愛笑，就 tan3 一大箍原木落去 in  e5 溼地。樹 箍落落去溼地 e5 時，發出真大 e5 水聲。Chia-e5 四腳仔一開始感覺真驚惶閣真好奇，全部攏 chong5 去水邊欲看 in  e5 君王到底是生做啥款。 
大家圍佇遐等一段時間，看「伊」攏無動靜。有一、兩隻 khah 勇敢--e5 就冒險倚近--「伊」， 甚至大膽伸手去 ka7 摸，「伊」猶原無振動。Chia-e5 四腳仔英雄規氣起li2「伊」e5 頂面跳 lang3-suh。其他 e5 四腳仔攏 toe3 in 按呢做。
過一段時日， chia-e5 四腳仔逐工無閒隨人 e5 代誌，根本無去注意著 in 彼 e5君王，連講起 ma7  無！ in 感覺這m7是 in 需要-- e5,所以 in 閣 ka7 天神要求 in  e5 願望：「阮欲愛--e5是一 e5 正港 e5 君王，會當予阮守規矩 e5 君王。」
即 pai2 天神真受氣，就送一隻大隻 La7-poe 做 in  e5 君王。 La7-poe 即時 ka7 四腳仔攏拆食落腹。即陣，四腳仔想欲反悔 ma7已經 be7 赴啦！
願望是萬丈深坑，永遠無滿足 e5 時日。凡事著愛比較--過才知好bai2 ，自然 e5 規範總比人為嚴格閣殘酷 e5 規範 khah 好。
註：1. 四腳仔就是水雞，ma7號做田 kap 仔，就是「田雞」、「青蛙」。 
2. 溼地就是「沼澤地」。
3. 跳 lang3-suh 就是 Dace。
4. La7-poe 就是「黑面琵鷺」。

10. 山 teh 振動
有一日，有人注意著山 teh 振動，山頂 teh chheng3 煙。土地 ma7 teh phih8-phih8顫，樹仔斷節倒--落--去，大石頭攏落落--落--來。大家攏感覺一定是有甚物恐怖 e5 代誌欲發生啦。所有 e5人攏聚集佇仝一 e5 所在，看到底是甚物怪物欲出現。  in 佇遐 khok8-khok8 等， m7-ku2甚物攏無出現。
後--來，有一陣閣khah 激烈 e5 地動，一爿e5 山裂--開，裂一縫真大縫。全部 e5人攏目睭金金看到大嘴開開。路尾手，看著一隻足細隻 e5 niau2 鼠仔，細 ka 粒仔 e5 頭對彼 e5 山縫伸--出--來，對 in 這爿直直走--過--來。
有人喝講：「想未到即呢細隻 e5 niau2 鼠仔竟然會造成山崩地裂！」

11. 野兔 kap 四腳仔
野兔 tiaN7-tiaN7 予其他 e5 野獸逼殺到走無路， m7 知欲匿對叨位去。見若看著任何一隻動物接近， in 就會趕緊溜 soan。
有一日， in 看著一陣野馬走到真青狂。即款情景予野兔真著驚。  in 全部走對附近 e5 湖去，想欲做陣跳湖自殺，甘願死，也無愛閣過即款驚惶 e5 生活。湖邊有一陣四腳仔看著野兔走倚--來，續驚到攏總跳落去水--裡。 
有一隻野兔看--著，講：「事實上，代誌並無嚴重到需要跳水自殺。」
        總有人狀況比咱閣 khah bai2!

12. 雞 kak 仔 kap 真珠
        做穡人 e5 門口埕，一隻雞 kak 仔夯頭展翅，佇一陣雞 noa5 仔--裡行過來，seh8 過去，真 iang7 氣 e5 款式。
        伊洶洶發現粟仔堆--裡有物件 teh 閃爍。伊歡喜到大聲喝：「恁大家緊來看 哦！我尋著寶貝啦！」 就用尖尖 e5 嘴真出力 ka7 彼粒金爍爍 e5 物件咬--出--來。原來是主人拍無去真久 e5 真珠。雞 kak 真失望，講：「你是主人 e5 寶貝；m7-ku2,我認為一粒粟仔比你閣 khah 寶貴。」
        珍貴 e5 物件干乾對需要 e5 人才有路用。
註：1. 雞 kak 仔就是「公雞」。
2. 雞 noa5 仔就是猶未生過卵 e5「母雞」。
3. i3ang 氣就是「神氣」。
4. 款式就是「樣子」。
5. 洶洶就是「忽然」。

          13. 野狼 kap 羊仔 kiaN2        
古早古早， 一隻大野狼佇寒天睏一大醒， 抵起--來， 腹肚真 iau。 野狼對山頂看--落--去， 看著一隻羊仔 kiaN2 佇溪邊 teh 飲水。伊真歡喜， 想欲 ka7 掠來食。 又閣驚人講伊強欺弱， 就趕緊尋理由。
      「喂！喂！可惡 e5 羊仔 kiaN2！你哪會 ka7 我欲飲 e5 水 la7 驚人？」
      「我無－我無－m7 是我！你佇山頂，我佇山腳，我哪會 ka7 你欲飲 e5 水 la7 驚人？」
      「閣有，舊年你用歹話 ka7 我罵，我猶未 kap 你理論！」 野狼那講那對山頂 chong5 --落--來。
      「冤枉！冤枉！ m7 是我！我才出世六月日 na7-tiaN7。」
          「按呢一定是恁老爸，你愛替伊食罪。」 野狼講煞，開嘴就 ka7 食--落--去。
唉！唉！硬欲 ka7人定罪，免驚會尋無理由啦！

14. 狗 kap 水影
一隻狗仔拾著一塊肉，
大塊閣肥軟，
真好食 e5 款式，
欲咬轉去穩心仔 ge3。
來到一座柴橋頂，
看見水--裡另外一隻狗，
嘴內 ma7 咬一塊大肥肉，
看--起--來猶閣khah好食！
一時貪心想欲ka7 搶，
目睭 ka7 gin5,
 開嘴 ka7 吠，
嘴內 e5 肉續落落水。
唉！做人 m7 通 siuN 貪心，才 be7 「小貪鑽雞籠，雙頭空。」
註： gin5 就是 「瞪眼」。 

15. 獅 e5 主張    
有一日， 獅、 狐狸、 豺狼 kap 野狼做陣去拍獵。 in 佇草原頂面走 chong5 歸日，才掠著一隻鹿仔。 in  ka7 鹿仔 thai5 --死了後，問題就來啦。即隻鹿仔愛按怎分才會公平？
        獅大聲喝講，伊欲 tih8 全部 e5 四分之一。 in 就 ka7 彼隻鹿仔拆做四塊。 獅行過去𠍇佇鹿仔肉頭前欲做裁判。
    伊講：「第 一 e5 四分之一愛送予百獸之王；第二 e5 四分之一愛予做裁判-- e5;第三塊是我-- e5,因為我參加即 pai2 e5 拍獵；尾仔即塊，我想欲看恁甚物人敢 ka7 提去食！」
「哼！」狐狸真不滿行離開。那行那 seh8-seh8 唸：「阮願意 kap 你做陣拍拼，m7-ku2 你無應該家己享受成果。」

16. 狼 kap 鶴 
       一隻狼 teh 享受伊 e5 獵物。無張持，一支骨頭 khe5 佇嚨喉管--裡，吞 be7落--去，ma7 喀 be7 出--來。伊感覺嚨喉真疼，真痛苦。佇遐 chong5 來 chong5 去， 那 chong5 那哀。伊四界去討救兵。伊講若有人會得通 ka7 彼支骨頭提--出--來， m7 管甚物條件，伊攏願意答應。
        一隻鶴講欲試看 mai7。伊叫狼倒--落--去，ka7 嘴開予大大 e5。鶴 ka7 長長 e5 尖嘴管 kap 頷頸伸入去狼 e5 嚨喉管--裡，ka7 彼支骨頭挾--出--來。鶴對狼講：「豈有影講我欲愛 tih8 甚物物件攏會使--得？」
        狼牙仔 giang3-giang3,用陰沈 e5 聲，講：「你愛知足啊啦！你 ka7 你 e5 頭囥入去狼 e5 嘴內，會當平安縮--出--來，按呢豈無夠好運？即款報答豈猶無夠額？」
        鴨霸 e5 人是無可能會感恩--e5。
註：1. 鶴（Hoh8 ）就是  Crane,stork  
2. 無張持：就是「不小心」

17. 查 pou 人 kap 伊 e5 兩 e5 某    
古早時代，查 pou 人會使有幾 na7 e5 某。一 e5 中年人有一 e5 老某 kap 一 e5 少年某；兩  e5 某攏 kap 伊足好，ma7 攏希望得著翁婿 e5 疼惜。
        當這 e5 查 pou 人 頭毛漸漸變昲色 e5 時，少年某真無歡喜，因為伊無愛伊 e5 翁婿看--起--來 siuN 老。所以每暗伊攏利用 ka7 翁婿捋頭毛 e5  時，ka7  白頭毛挽--起--來。M7-kukhah2 老 e5 某真歡喜看著伊 e5 翁婿頭毛漸漸變昲色，因為伊無愛予人掠做是翁婿 e5 老母。所以，伊每早起攏利用整理翁婿頭毛 e5  時陣，盡量 ka7  濟濟 e5 烏頭毛 chhoah--起--來。結果，即 e5 查 pou 人無外久就無半支頭毛啦！一粒頭殼金爍爍，像電火球仔。
         有得，就有失。

18. 奶母 kap 野狼        
「恬--去！」一 e5 奶母 ka7 坐佇伊腳頭 u e5 囝仔按呢講：「你若閣 hau2,我就 ka7 你 tan3予野狼食！」
真抵好，有一隻野狼對窗仔外行--過。伊聽著 chia-e5 話，就匿 tiam3遐等。「我今仔日e5 運氣真好！」 伊按呢想：「無外久，彼 e5 囝仔一定會閣哭，按呢我就有囝仔肉通食啦！我已經真久無食著即呢好料--e5 啦！
」伊就恬恬佇遐等，閣等，一直等， khok8-khok8-a2等。等到囝仔閣開始哭，野狼就倚來窗仔口， 掠奶母金金看， 尾溜一直搖。想 be7 到奶母續 ka7 窗仔門關--起--來，走去討救兵。厝內 e5 狗仔攏 chong5 出來攻擊野狼。 
「哦！」野狼那走那講：「人類 e5 話是 be7 得通相信--e5。」

19. 龜 kap Lai7-hioh8
有一隻龜足想欲換一 e5 滯 e5 所在，就要求 Lai7-hioh8 chhoa7 伊去尋新厝。龜答應事後欲好好 a2 報答--伊。Lai7-hioh8 就用腳爪 ka7 龜掠 tiau5  咧， 飛上天四界去尋。
佇路--裡 in tng7遇著一 隻烏鴉，烏鴉 ka7 lai7-hioh8 講：「龜肉真好食呢。」「 M7-ku2 ，」Lai-hioh8應講：「龜殼 hiah ten7,欲按怎食？」 「岩石利閣 teng7,會當 ka7 龜殼儁予破。」 Lai7-hioh8 得著即 e5 暗示，就 ka7 龜對半空中 tan3--落--去。龜殼儁著岩石，chiaN5 實破--去。Lai7-hioh8 kap 烏鴉兩 e5  就穩心仔食一頓豐沛 e5 龜肉餐。
        絕對 m7 通烏白相信別人，向望人幫贊。
註： Lai7-hioh8就是「老鷹」。
                
20.  兩隻蟳仔
有一日，天氣真好。兩隻蟳仔出門欲去海邊 e5 沙埔 thit-tho5。
「俺 kiaN2--e5,」老母講：「你按呢行路無好看。行路著愛直直行，m7 通行坦橫。」
「俺娘，拜託你先行予我看，順續 ka7 我教。」蟳仔 kiaN2  按呢講：「你若做會到，我就 toe3 你做。」
        做好模樣是上好 e5 教育。

21. 穿獅皮 e5 驢仔
一隻驢仔看著一領獅皮。He 是拍獵 e5人 ne5 佇外口欲曝予乾--e5。即隻驢仔 ka7  hiahN 起來穿，大扮大扮行轉去伊滯 e5 庄--裡。行到位 e5 時，庄--裡 e5 人 kap 精牲掠準伊是真正 e5 獅，攏驚到 phih8-phih8-chhoah，閃到無看見影。伊感覺真 iang7、真風神。一歡喜，就開嘴叫出聲。
即時，大家才發現原來是伊。主人起毛 bai2,就 giah8 棍仔 ka7 摃。一隻狐狸倚去伊 e5 身邊 ka7 講：「聽你 e5 聲就知影你是甚物人。」
        𡧛衫會得通遮人 e5 目，m7-ku2 言語會洩漏憨人 e5 真面目。


22. 旅行 e5 人 kap 熊
兩 e5 人做伙去旅行，行過樹林 e5 時陣，一隻熊洶洶 chong5 --出--來。行佇頭前彼--e5,隨 peh 上樹仔，ka7 家己藏 tiam3 樹 oe--裡。另外彼--e5 be7 赴通閃避，就歸身人 phiaN 落去仆佇土腳。
熊 chong5 來到伊身邊， aN3 落去 ka7 鼻鼻--咧，干乾搖頭， 「Hou5 N ~ 」一 聲， 就離開。
樹頂彼 e5 落--來， 行倚伊 e5 同伴，笑笑 a2  ka7 問講：「彼隻熊--先--生到底對你講甚物？」
「伊 ka7 我講，佇危險 e5 時，做伊溜 soan e5 朋友，絕對 m7 通 koh  kap 伊交陪。」
                   
                      23. 獅、 狐狸、 kap 別 e5 野獸     
 有一工，獅講伊病到得欲死--啦，叫所有 e5 動物攏來聽伊 e5 交代。
        山羊來到獅 e5 洞口，徛 tiam3 遐，聽伊講一 khun3。綿羊 ma7 來佇遐，猶未離開。閣有一隻牛仔 kiaN2 ma7 來啦，大家攏欲來聽大王 e5 交代。
        無外久，獅有 khah 好啦，伊出來到洞口， 看著狐狸佇外口teh 等候。「你哪會無入來看--我？」 獅問狐狸。
      「大王啊，請你諒解。」狐狸講：「我看著濟濟動物 e5 腳跡，干乾有入--去--e5 ，無出--來--e5 。佇入--去 e5 動物猶未出--來進前， 我猶是留 tiam3 外口 khah妥當。」
        欲中計 khah 緊 ，欲脫身 khah oh。

24. 驢仔 e5 頭腦        
獅參狐狸同齊欲去拍獵。 狐狸煽動獅，叫人去招驢仔做陣去。 驢仔聽講大王欲 kap 伊交陪，真歡喜，隨去。
        M7-ku2 等伊到位 e5 時，獅隨 ka7  驢仔 khian--死，對狐狸講：「Che 就是咱 e5  暗頓。你先顧咧！ 我欲去睏--一--醒。 你若敢動我 e5 驢仔， 你就該死。」
        獅行走，剩狐狸佇遐等；等真久無看見獅轉--來，狐狸就偷偷 a2  ka7 驢仔 e5 頭腦食掉。
        獅轉--來 e5 時，看驢仔 e5 頭腦無--去，大聲問狐狸講：「驢仔 e5 頭腦叨位去?」「頭腦？大王啊！伊本來就無頭腦啦！若有，伊就 be7 落佇你 e5 陷阱嘍！」
        巧！狐狸即句話應了真𡧛氣！

25. Lai7-hioh8 Kap 箭        
有一隻 Lai7-hioh8 佇天頂飛，洶洶聽著箭聲「siu2 」-- 一 --下, 伊知影家己已經予箭射--著，受重傷，得欲死啦。
       伊 e5 雙翼 phiat8--咧、phiat8--咧，慢慢仔墜落土腳，空嘴 e5 血 chhop8-
chhop8 滴。伊 aN3  頭看彼支射著伊 e5 箭，想 be7 到箭尾縛--e5竟然是伊家己 e5 羽毛。
       「哎呀!」 伊哀一聲，就按呢死--去。
        對手用來拍咱 e5 武器，tiaN7-tiaN7是咱家己送予--伊-- e5。

26. 賣牛奶 e5 查某囝仔        
Patty 是賣牛奶 e5 查某囝仔，伊頭殼頂夯一桶牛奶欲去市仔。 伊那行那按算賣牛奶 e5 錢欲按怎用。
「我欲 ka7  Brown買寡雞仔，」伊講：「 in 會逐工生雞卵；我欲 ka7 卵賣予 Parson  in 某。 賣雞卵 e5 錢，我欲提來買一 su 新衫 kap 一頂𡧛帽仔。我若粧予𡧛𡧛去市場，遐 e5 少年家絕對攏會相爭來尋我開講！Polly Shaw 定著會看到目空赤，he 是 in 兜 e5 代誌，我才無 teh 驚--伊。我就 ka7 看-- 一--下，頭殼斡對邊仔去。」
       伊那講那斡頭，桶仔續落--落--去，牛奶車倒了了。
       伊只好轉去厝，ka7 阿母講牛奶車倒 e5 因端。
「啊！ 憨囝仔，」阿母那 ka7 安慰，那 ka7 拆明：「雞仔 kiaN2 猶未孵--出--來進前，未當按算--得。」

27. 貓仔新娘        
有一工， 天神 teh相諍，講動物 e5 本性豈有可能會改變。
        Jupiter講：「會！」  M7-ku2,Venus 講：「Be7 ！」
        所以， in 決定欲試驗--一-- 下。Jupiter ka7 一隻貓仔變做一 e5 查某囝仔，安排伊去 kap一 e5 少年家結婚。
        結婚式真盛大，大家攏真歡喜新娘 e5 表現 ma7 予大家足呵咾。大家做陣食腥臊 e5 時， Jupiter ka7 Venus 講：「你看，新娘表現了chiaN5 好。 誰人會知影伊昨昏猶是一隻貓仔？ 伊 e5 本性定著已經改啦！豈 m7 是咧？」
        「等一下，」Venus 應一聲，就變一隻 niau2 鼠出--來，放入去厝內。新娘一看著 niau2 鼠，就對椅仔頂跳--起--來， chong5 對 niau2 鼠去。
       「啊！ 你看，」 Venus 講：「我講了無 m7 著，動物 e5 本性無可能會改變！」

28. 馬仔 kap 驢仔       
馬仔 kap 驢仔同齊 toe3 主人出門。馬仔穿插真𡧛，沿路行沿路跳 lang7,心情真輕鬆。驢仔揹重物真食力，沿路行沿路 phiN7-pheN7 喘，心情真鬱卒。  
驢仔吐一 e5 大氣，按呢 ka7 馬仔講：「我若是你就好啦！歸工食飽飽，閒仙仙， 閣通穿到𡧛噹噹。」
        第二工，有一場大戰役。上尾 pai2 出戰 e5 時，馬仔著重傷，倒佇路邊得欲死啦。驢仔行對遐過，看著馬仔干乾剩一點仔氣絲仔，感覺伊真可憐。
      「我錯啦！」 驢仔講 ：「猶是平凡 khah 安全。」

29. Pun5 鼓吹--e5         
一 e5 軍隊 e5 鼓吹手佇戰場 e5 前線予敵人掠--去。
        敵人欲 ka7  處死，伊 ka7 求情：「我並無 chah 武器 kap 恁作戰，干乾 pun5  鼓吹 nia5,是按呢欲 ka7 我 thai5 --死？」
      「你雖然無親身作戰，」敵人應講：「m7-ku2,你鼓吹閣領𤤳恁 e5 軍隊 kap 阮作戰。」
        出嘴 be7 輸出手。

30. 小丑仔 kap 庄腳人       
庄腳鬧熱  e5 時，有一個小丑仔 teh 表演模仿逐種動物 e5 叫聲，逐 e5 攏看到笑哈哈。上路尾，伊閣學豬仔吱吱叫，學到足成。 看鬧熱 e5 人攏想講伊身軀定著有藏一隻豬仔。
M7-ku2,有一 e5 外庄人𠍇佇邊仔講：「He 哪是豬仔 e5 叫聲！一點仔著無成。 明仔載我才予恁聽看豬仔 e5 叫聲是生作啥款。」
隔轉工， 彼 e5 人chiaN5 實 peh上舞台， 頭殼犁犁，學豬仔吱吱叫， 叫無停閣真噪耳。 觀眾聽了真失望，攏 ka7 罵， 閣 ka7擲石頭仔叫伊恬--去。
        「恁遮 e5 gian3 頭--e5 ！」伊開嘴大聲嚷：「恁到底是識啥 ！」 伊那嚷那 ka7 藏佇裘仔內 e5 豬仔囝掠--出--來， 手 ka7 豬耳仔 khiu2-tiau5-tiau5。原來是正港 e5 豬仔 teh 吱吱叫。
        假--e5 通人呵咾，真--e5 人續嫌臭臊。

31. 狐狸 kap 山羊        
狐狸歹運跋落深井，跳 be7 出--來。
        無外久，山羊對遐行--過，問狐狸佇下面 teh 創啥。
        「Ouh！你豈無聽人講？」 狐狸按呢 ka7 應：「欲 kho2岸啦！我 m7 才會跳落來 chia，佇 chia 免驚會無水。你哪 m7 同齊來？」
        山羊斟酌考慮一下 a2,就跳入井內。狐狸隨 peh上伊 e5 腳脊 phiaN，腳踏伊 e5 長角，就按呢跳出井外。
        「再會啦！朋友！」 狐狸講：「後 pai2 愛會記得，千萬 m7通相信落難 e5人。」
註：1. kho2岸就是「旱災」
                2. 腳脊 phiaN就是「背部」


32. 庄腳人 Kap 蛇        
一 e5 庄腳人 e5  kiaN2 踏著一尾蛇 e5尾溜， 蛇斡頭 ka7 咬--落--去。 in 後生就按呢死--去。做老爸--e5 一下掠狂--起--來，提伊 e5 斧頭去 jiok 蛇， ka7蛇 e5 尾溜剁掉一節。自彼時起，蛇開始去咬庄腳人飼 e5 精牲，造成庄腳人真大 e5 損失。
即 e5 庄腳人想講按呢 m7是勢，無 kap 蛇講和 be7 用--得。伊就準備一寡仔食--e5 kap 蜂蜜，來到蛇 e5 巢窟，ka7 蛇講：「咱來 ka7 冤仇放予 be7 記--得，互相原諒。你咬我 e5 精牲，是為著欲報仇，因為我 ka7 你 e5 尾溜剁斷。M7-ku2,你咬死我 e5 後生，我報仇 ma7 無啥 m7-tioh8!TaN， 咱互相無相欠債，是按怎咱 be7當做朋友咧？」
        蛇講：「Be7 當！ Be7 當！ Ka7 你 e5 物件提--轉--去。恁後生予我咬--死 e5 代誌你無可能 ka7 放 be7 記--得，就親像我 be7 當放 be7 記得我 e5 尾溜予你剁斷仝款。」
已經造成 e5 傷害，會當原諒；m7-ku2,無可能放 be7 記--得。

                             33. 庄腳 Niau2 鼠 kap 都市 Niau2 鼠        
有一隻都市 niau2 鼠去尋伊滯佇庄腳 e5 親成。庄腳 niau2 鼠老實閣條直，伊真愛即 e5 都市親成，熱情 ka7 款待。伊案內都市 niau2 鼠食敏豆、 臘肉、chhi3-suh  kap 俗 phang2。
即 e5 都市 niau2 鼠用尖鼻仔 ka7 chia-e5 庄腳食物鼻鼻咧，講：「我實在 be7 當了解，你哪會當忍受即呢歹食 e5 食物。M7-ku2, 這是一定-- e5,佇即種庄腳所在，你 be7 當向望有甚物卡好 e5 物件通食。」
        「行--啦！Kap 我做陣來去都市，我欲予你看 mai7 咧，按怎才是正港 e5 生活。你若佇都市滯--一--禮--拜--仔，你就會感覺講，奇怪，以前哪會佇庄腳滯會 tiau5?」
        天欲暗 e5 時，即兩隻 niau2 鼠就來到都市。都市 niau2 鼠真有禮數，講：「經過 chiah 長 e5 路途，你一定想欲食 一寡仔點心啦。」講煞，就𤤳庄腳 niau2 鼠入去一間真大間 e5 灶腳。佇遐， in 看著真濟腥臊--e5,就大嘴大嘴開始食雞卵糕、菜燕 kap 其他 e5 好食物仔。
        無張無持， in 聽著奇怪 e5 叫聲。庄腳 niau2 鼠真緊張，問講：「He 是甚物聲？」 都市 niau2 鼠 ka7 應講：「He 是厝內 e5 狗 仔 teh叫 na7-tiaN7。」「甚物！？」 庄腳 niau2 鼠大聲喝--出--來：「我才無愛佇食暗頓 e5 時聽著即款音樂！」 即 e5 時陣， 門洶洶開--開，兩隻狗仔衝--入--來，  in 就趕緊 soan--louh。
庄腳 niau2 鼠講：「我欲來轉啦！」 都市 niau2 鼠講：「哪會 chiah 緊就欲走？」「我甘願轉去庄腳穩心仔食豆仔 kap 臘肉，ma7 無想欲 tiam3 都市提心吊膽食雞卵糕、飲 bih-luh。」
註：1. 親成就是「親戚」
                2. 案內就是「招待」
                3. chhi3-suh就是「Cheese」
                4. 俗 phang2 就是「土司」
                5. bih-luh「Beer」就是麥仔酒

34. 狐狸 kap 烏鴉        
有一 pai2, 一隻狐狸看著一隻烏鴉歇佇樹枝，嘴咬一塊 chhi3-suh。伊chiaN5 歡喜，想講：「這好親像是為我準備--e5。」
        伊行到樹仔腳，喝講：「Gau5 早，烏鴉小姐，你今仔日看--起--來真𡧛。你 e5 毛是彼呢仔烏金，目睭是彼呢仔光。我想，你 e5 聲一定 kap 你 e5 外表仝款，比其他 e5 鳥仔閣 khah 好聽。唱一條歌予我聽看 mai7 咧，我就會得通肯定你就是鳥類 e5 歌后。」
        彼隻烏鴉就 ka7伊 e5 頭夯懸懸，開始大聲亞亞叫。M7-ku2,佇伊開嘴彼當陣，彼塊 chhi3-suh 續落落土腳，予狐狸咬--去 louh。 
狐狸講：「按呢就對啦！這就是我欲 tih8-- e5。 既然你送我一塊 chhi3-suh， 我 ma7 送你一句話。『M7通相信烏白 ka7 你褒、烏白 ka7 你巴結 e5 人。』」

35. 破病 e5 獅
        一隻破病到得欲死去 e5 獅，倒佇伊家己 e5 洞口，干乾剩一sut 仔氣絲仔。附近 e5 野獸攏來圍佇伊 e5 身邊。獅愈無氣力， in 就愈倚近--伊。
        Chia-e5 動物看著獅強欲死--去， 心內想講：「報仇 e5 時機已經到啦！」 山豬用伊 e5 長牙 ka7 獅 tuh--落--去，牛 ma7 用伊 e5 角 ka7 獅儁--落--去。獅猶原攏無半滴氣力通抵抗，be7振 be7 動倒佇遐。
        即時， 驢仔感覺獅已經對伊無危險性啦，就尾溜向獅，用腳蹄仔對獅 e5 面踢--落--去。
獅大聲哀，講：「受著即款 e5 侮辱實在是比死閣 khah 痛苦。」
啊！干乾軟弱無膽 e5 人，才會去攻擊得欲死 e5 頭王。

                36. 驢仔 Kap Chhit-tho5 狗
        有一工， 一 e5 做穡人來到伊飼精牲 e5 寮仔， 看伊 e5 精牲。寮仔內有一隻伊上 kah意 e5 驢仔。 即隻驢仔逐工食飽閒閒， 載主人四界去chhit- tho5 。
        即遍，主人 chhoa7 驢仔 kap 一隻 chhit-tho5 狗仔做伙出--去。即隻狗仔真歡喜，佇主人 e5 身邊跳來跳去，閣用舌舐主人 e5 手。主人坐--落--來，對伊 e5 落袋仔 jim5 好食物予狗仔食。狗仔跳上主人 e5 大腿，予主人 ka7 搓耳仔，歡喜到直直nih 目睭。
        驢仔看佇眼內，開始滾 liong3,liong3 開縛佇身軀 e5 索仔，學狗仔夯頭大步大步直直行。主人看一下忍未tiau5 續笑--出--來。 驢仔歡喜一下，行倚主人e5 身邊，ka7 前腳搭佇主人 e5 肩胛頭，想欲 peh 上主人 e5 大腿。
即時，主人 e5 長工趕緊 giah8 棍仔對驢仔 e5 身軀 ka7 㳜--落--去，講：「烏白來！你 teh 滾甚麼 sng2 笑！」

           37. 鹿仔 kap 拍獵 e5 人
        有一pai2 ，鹿仔佇水池仔邊 teh 飲水。伊看著水--裡家己 e5 形影，呵咾講：「欲去叨位尋像即款即呢𡧛閣高尚，親像一頂王冠 e5 鹿角咧？我希望閣有美麗 e5 腳來配我 e5 王冠 。我 e5 腳siuN 瘦、 siuN 細箍，有一點仔可惜。」
        即 e5 時陣，拍獵 e5 人抵好到位。「siu2 」--一--下，一枝箭抵好射到鹿仔e5 後壁。鹿仔起腳就走。
鹿仔靠伊嫌細箍 e5 腳隨走到予拍獵 e5 人看 be7 著。無張持續走入去隘隘 e5 樹林內，高貴 e5 鹿角予樹 oe ke5-tiau5咧，就按呢予拍獵 e5 人掠--著。 
鹿仔那哭那講：「𡧛閣高尚 e5 物件，無一定有路用；有路用 e5 物件，咱顛倒看𠕇上目。」

38. 夜婆
        鳥類 kap 獸類有一場足大 e5 衝突得欲爆發。兩爿e5 軍隊 teh 集合，準備欲相戰 e5 時，夜婆三心兩意m7 知欲加入叨一爿。
        一陣鳥類飛到伊歇 e5  樹仔頂， ka7 講：「Kap 阮同齊來去。」 伊應講：「我是獸類。」 
過無外久，一 寡獸類行到伊歇 e5 樹仔腳，夯頭ka7 講：「Kap 阮同齊來去。」M7-ku2,伊講：「我是鳥類。」
        好佳哉，後--來兩爿無相戰，衝突得著和平解決。大家攏真歡喜做陣teh 慶祝。夜婆就走去鳥類遐，想欲插--一--腳。M7-ku2, in 無歡迎--伊。伊翻頭閣走去獸類遐，續予獸類拍，險險 a2 予 in 活活拍--死。
夜婆走到真狼狽，無面通見人，講：「我即ma2  知影啦！雙腳踏雙船， 雙頭無一 ngauh。TaN，我已經無半 e5 朋友啦！。」
註： 夜婆就是「 蝙蝠」，也有人講密婆。

39. 火雞 kap 孔雀
        有一隻火雞大膽走入去孔雀 e5 地盤。 伊看著真濟孔雀毛，he 是孔雀換毛 e5 時落落來--e5。伊 ka7 孔雀毛縛佇尾溜，假影家己是孔雀，足有自信大扮大扮行去孔雀遐，想欲kap in 做陣。
        當伊行倚 e5 時，彼陣孔雀隨發現伊是假pau5--e5;就歸陣走去 ka7 啄、ka7 thong2;閣ka7 伊縛佇尾溜 e5 孔雀毛攏poeh8-poeh8--落--來。火雞真見笑，m7 敢轉去伊 e5 同伴遐。
伊 e5 同伴佇遠遠 e5 所在ka7 一切看到清清楚楚，攏真起毛 bai2,ma7 替伊感覺真見笑。對伊講：「欲做一隻高貴 e5 鳥仔，干乾有𡧛𡧛 e5 羽毛是無夠-- e5 」
閹雞趁鳳飛，m7-na7 無可能，閣是見笑代。
註：1. 假pau5--e5 就是「冒充的」
2.  poeh8-poeh8--落--來就是「拔下來」
3. m7-na7 就是「不只」

       40. 水雞 kap 牛kang2 
        一隻老水雞坐佇水窟仔邊 teh tuh-ku。細kiaN2 大驚小怪走過來 ka7 投 講：「我看著一隻足可怕 e5 動物，足大隻，親像一粒山彼呢大。頭殼頂發兩支角，有一支長 尾溜，腳蹄仔分做兩塊。」
      「憨囝仔，我講予你聽。He 是王--先--生 e5 牛kang2。伊 ma7 無像你講 e5 彼呢大。干乾比我khah大小可 a2  na7-tiaN7。真簡單，我 ma7 有法度變 hiah 大予你看。」
        講了，伊 就開始 ka7 腹肚 kek 予澎--起--來，問 in kiaN2 講：「伊豈有像我 e5 腹肚即呢大？」 「有--nouh3! 比你大足濟咧！」 彼隻老水雞閣再 kek，那 kek 那問：「按呢有夠大--無？」 「閣khah大 咧！ 閣khah大 咧！」 老水雞就吸一 e5 大氣，閣kek，閣再 kek，一直 kek。伊 e5 身軀ma7 直直澎大，澎大，閣澎大。
        「我敢確定牛kang2絕對無像我即ma2  chiah 大。」 話抵講煞，老水雞 e5 腹肚隨 piak--破啦！
澎風水雞 thai5 無肉。自誇自大 e5 人干乾會害死家己。
註：牛kang2 就是「公牛」。

41. 奴隸 kap 獅
       有一 e5 奴隸叫阿文， 對伊 e5 主人遐偷走--出--來， 匿佇樹林內。伊看著一隻獅倒佇土腳haiN-haiN-chhan。伊chhoah一tio5 ，斡頭就走。M7-ku2,獅無ka7 jiok。伊感覺真奇怪，就seh8 翻頭，行倚去獅 e5 身軀邊ka7 看。獅看伊行--倚--來，就ka7 流血流滴閣腫oaiN -oaiN  e5 腳蹄仔伸出來予伊看。 原來獅 e5 腳蹄仔予一支大支刺戳--著。阿文就 ka7 彼支刺poeh8--起--來，閣ka7 孔嘴包予好勢。
        獅隨會當𠍇--起--來， 閣親像狗仔仝款舐阿文 e5 手。後來獅就chhoa7阿文去伊e5 巢，逐工攏去尋肉來予阿文食。阿文就暫時kap獅滯做伙，無受著iau 餓。
        過無外久，阿文kap獅攏予人掠--去。阿文予人判刑，關入去籠仔內。 獅ma7 予人關佇另外一 e5 籠仔內。一日，皇帝 kap 法官來欲看獅 kap 人拚生死。阿文予人chhoa7 來到一 e5 圓形 e5 比賽場。即時，已經 iau 幾若工 e5 獅ma7 予人對籠仔內放--出--來。 獅一看著人影就開始大聲喉叫， 隨 chong5 過去欲ka7 食。獅 chong5 倚近阿文 e5 時，隨認出是伊 e5 好朋友。伊就停落來對阿文搖尾溜，舐阿文 e5 手，親像狗仔仝款。
       皇帝看著即款情景，感覺真意外，就ka7 阿文叫過來問。阿文ka7 伊 e5 故事自頭到尾講予皇帝聽。皇帝聽了真感動，就赦免阿文 e5 罪，賜伊自由，ma7 ka7 獅放轉去樹林。
        會曉感恩 e5 靈魂才是高貴--e5,值得尊重--e5。
註：1. haiN- haiN-chhan就是「呻吟」
          2. iau 餓就是「飢餓 」

42. 生金卵 e5 鵝母  
  一 e5 庄腳人佇伊 e5 鵝巢拾著一粒黃黃金金 e5 鵝卵，提著像鉛彼呢重。 伊驚一tio5,心內想講，一定是有人 teh kap 伊滾sng2 笑，趕緊ka7丟掉。  
過一下 a2,伊決定欲先ka7 拾轉去看mai7 咧。後--來，伊發現彼粒鵝卵竟然是純黃金--e5,非常歡喜。
       自彼工開始，逐早起鵝母攏會生一粒金卵。伊真緊就變成一 e5 好額人。 伊愈來愈好額，卻愈來愈貪心。 伊真好奇，想欲知影鵝母 e5 腹肚內到底有外濟金卵，是按怎無欲做一 khun3 ka7 金卵攏生--出--來。就 ka7 鵝母 thai5 --死，欲看一下仔究竟。想 be7 到，鵝母腹肚內連一粒卵 ma7 無！
註：1. 鉛就是 lead 。
2. 滾 sng2 笑就是「開玩笑」

43. 工人 kap 夜鶯
        熱天 e5 暗暝，有一 e5 工人倒佇樹仔腳 teh 聽夜鶯唱歌，消磨時間。夜鶯美妙  歌聲予伊聽到耳仔 phak- phak。隔轉工，伊就設一  陷阱 ka7 夜鶯掠--起--來。
伊大聲 ka7 夜鶯講：「TaN，你予我掠--著啦！你愛逐工唱好聽 e5 歌予我聽。」夜鶯應講：「阮夜鶯佇鳥籠仔內唱 be7 出好聽 e5 歌。」
       「若按呢，我欲 ka7 你拆食落腹。我 bat聽人講，夜鶯烘做鳥仔巴， 氣味真讚。」
       「拜託咧啦！請你放我走，m7 通 thai5 --我。你若放我走，我就 ka7 你講三項比我 e5 性命閣卡價值 e5 祕密。」
        即 e5 工人聽了，就 ka7 夜鶯放--出--來。夜鶯隨飛上懸懸 e5 樹仔頂，ka7 講：「請你斟酌聽。第一，絕對 m7 通相信失去自由 e5 人講 e5 話。 第二，辛苦得著 e5 物件愛好好 a2 保惜。第三，物件若拍無--去，m7 通傷心。」
        講煞，夜鶯就飛走啦。

44. 風 kap 日頭
        一 e5 寒天 e5 早起，風 kap 日頭兩 e5 teh 諍講到底甚物人 khah gau5。無意中看著一 e5 過路人行--過--來。日頭就講：「我有一 e5 辦法會當予咱比一下 a2 懸低。看啥人有才調予彼 e5 過路人 ka7 裘仔褪--落--來，就算伊贏。 請你代先。」 講煞，日頭就匿 tiam3 烏雲後壁。
       風提出食奶仔力，骨力吹，拚命透。M7-ku2,m7 管風按怎吹， 按怎透， 彼 e5 人 m7-na7 無想欲褪衫，顛倒 ka7 裘仔愈 giu2 愈 an5 。 到尾 a2,風就放棄啦。
        換日頭開始展功夫。伊輕輕鬆鬆 ka7 熱情 e5 光放射--出--去，彼 e5 人感覺愈行愈熱，隨 ka7 裘仔褪掉。
慈祥、熱情 e5 對待比嚴酷 e5 壓迫閣 khah有效果。
                              
45.剉柴--e5 Kap 蛇    
一 e5 寒天時仔，有一 e5 剉柴 e5 人抵做穡做了，欲轉去厝--裡。佇半路，看著雪堆--裡有一項烏烏 e5 物件。伊行倚去詳細 ka7 看， 原來是一尾蛇，佇雪堆--裡凍到強欲死啦！伊趕緊 ka7 掠起來囥佇胸前予伊溫暖，閣ka7 mouh 轉去厝。一踏入門，就 ka7 蛇囥佇烘爐 e5 頭前予伊 hahN燒。伊 e5 囝仔攏來圍佇邊仔看。蛇慢慢仔閣活--起--來。一 e5 囝仔 aN3 落去伸手 ka7 摸， 蛇續夯頭用伊 e5 尖牙欲 ka7 咬。剉柴-- e5 著一驚，隨 giah8 斧頭 ka7 蛇 tok 做兩 koeh8 。
「啊！」剉柴--e5 講：「可惡 e5 畜生！ChiaN5 實 m7 知影通感恩。」  
對剉柴--e5 來講，真正是好心予雷唚。伊好心救蛇，囝仔續險予蛇咬--死。
對蛇來講，抵清醒 e5 時，洶洶看著生分人，為著欲保護家己，當然會烏白咬人。        
                                                               
46. 狐狸 Kap 鶴
狐狸佇路--裡 tng7 著鶴，kap 伊相借問，像好朋友仝款。狐狸請鶴去 in 兜食飯，想欲 ka7 創治。桌頂干乾一 e5 淺淺 e5 盤仔 te2 湯，無別項食物。 狐狸輕輕鬆鬆就 ka7 湯 sut了了，鶴干乾會當 ka7 嘴尖搵澹若定。鶴欲離開 e5 時，腹肚猶真 iau，kap 伊來 e5 時陣仝款。
「真失禮！」狐狸講：「我準備 e5 湯那像無合你 e5 口味。」
「請你 m7 通按呢講。」鶴講：「另日換我請你食飯。」過兩工，狐狸來到鶴 in 兜。鶴 ka7 暗頓 te2 佇一支頷頸長長、嘴口隘隘 e5 矸仔--裡。狐狸無法度 ka7 嘴箍伸--入--去， 干乾會當 ka7 矸仔嘴舐舐咧。
     「我無拍算欲 ka7 你會失禮。」鶴講：「這算是我對你 e5 報答！」
       M7 通為著家己一時 e5 快樂，去傷害別人。


47. 失去尾溜 e5 狐狸 
一隻狐狸尾溜予夾仔夾--著，為著欲逃命，就 ka7 尾溜扯--斷。一開始，伊感覺無尾溜真歹看，m7 敢出去見眾。M7-ku2,路尾手伊決定欲面對現實。伊就邀請所有 e5 狐狸來開講。
大家攏到位 e5 時，伊 ka7 大家鼓舞講：「尾溜有兩項 bai2。第一，予敵人 jiok e5 時，尾溜會予狗仔咬--著。第二，咱欲坐落來開講 e5 時，尾溜真鎮塊。我看 be7 出尾溜有甚麼路用，我建議大家攏 ka7 尾溜 tok--斷。」  
一隻老狐狸 ka7 thuh 臭， 講：「你講了真有道理。M7-ku2,你猶有尾溜 e5 時，豈會按呢 ka7 阮建議？」
別人自私無合理 e5 建議，m7 通 chhin3-chhai2 接納。

48. 獨眼鹿
一隻鹿仔不幸一蕊目睭歹--去，看 be7 著物件。為著欲逃避危險，攏去佇海邊 e5 斷崖食草。伊靠目光彼蕊注意山即爿 e5 動靜，閃避過真濟危險。尾仔，敵人發現伊向海彼蕊目睭青盲，就 chhiaN3 人划船對海面來，用箭ka7 射--死。伊干乾哀一聲就死--去--啦！
凡事著愛觀前顧後，若無就會失覺察，盡靠盡誤。

             49. Ka7 貓仔掛 giang 仔
一陣 niau2 鼠做陣 teh 參詳，欲按怎對付 in  e5 敵人－貓仔。逐 e5 十嘴九kha-chhng，講到嘴角全波。到尾仔，一隻少年 niau2 鼠提議：「我有一 e5 上好 e5 辦法，咱來 ka7 貓仔掛一 e5 giang 仔。按呢，貓仔若行--倚--來，giang 仔聲就會 ka7 咱警告，咱就會赴通趕緊逃命。」大家聽了，攏扑 phok8 仔贊成，呵咾伊會曉想即 e5 辦法真巧。
有一隻老 niau2 鼠𠍇--起--來，問大家：「TaN ， 啥人欲去 ka7 貓仔掛 giang 仔？」
即時，大家你看我，我看你，m7 知欲怎樣辦才好。
講--e5 比做--e5 khah 簡單。  
註：giang 仔就是「鈴噹」 

  50.兔仔 kap 龜 
有一 pai2, 兔仔 pun5 雞 kui 講，伊走 e5 速度比別人攏 khah 緊，無人會比--得。伊講：「我若拚命走，前到 taN m7-bat 輸--過！我逞好 ka7 所有 e5 動物挑戰。」
龜真冷靜，ka7 應講：「若按呢，我接受你 e5 挑戰。」
兔仔講：「笑死人！連你也敢欲 ham7 我比賽！我一定規路攏走嬴--你。」
龜講：「佇你猶未輸進前，做你盡量臭屁無要緊。」
 in 隨就開始比賽。
兔仔一下 a2 就走到無看見影。M7-ku2, 真緊就停--落--來，斡頭笑龜 chiaN5 實 m7 知天有外懸，地有外厚。笑煞，就倒佇草仔埔歇睏，不知不覺續睏--去。
龜一步一步慢慢仔爬，攏無停。兔仔睏醒 e5 時，看著龜已經得欲爬到尾站。即時伊閣卡按怎拚性命走，ma7 無法度 ka7 龜 jiok--著啦！
做代誌猶是愛腳踏實地、認真拍拚才會成功。

      2002 0731 10:45        Khak-teng7 
白話字電腦文書處理e5研究

Lau5 Kiat8-gak8 劉杰岳 台文罔報編輯 kiatgak@phahng.idv.tw	
IuN5 Un2-gian5 楊允言 大漢技術學院資訊工程科 講師 ungian@pchome.com.tw

摘要
白話字ti7台灣社會有百外冬e5歷史，以台語書面語來講，白話字有數量siong7 che7 e5教科書、字/辭典、文學作品...。M7-koh，因為調符e5問題，電腦文書處理方面必須另外做處理，這點，成做真che7拼音符號系統創造者beh另外制訂一套符號所強調e5其中一個理由。本文beh針對個人電腦ti7處理白話字方面，所開發出來e5軟體做一koa2探討，主要是TW301、HOTSYS kap TP，包括調符、輸入方式、特殊台語漢字、輸入法...等等e5技術問題，說明chiah-e5軟體對台語文發展e5貢獻，最後，提出白話字相關軟體未來e5發展方向。

關鍵詞 白話字、TW301、HOTSYS、TP、台語文

一、白話字e5 歷史

白話字並m7是台灣chiah有e5名稱，利用羅馬拼音來書寫某一種口語語言long2會sai2叫做白話字。其中台灣白話字，是台灣各本土語言所採用e5羅馬字，包括Ho7-lo2話、客話、台灣各原住民族所使用e5。為著方便，本文以下所講e5白話字就是指台灣白話字，特別是指Ho7-lo2話e5白話字。

若是無算新港文書這種目前已經無人使用e5語言e5台語書面語，白話字e5歷史會tang3 ui3 180年前Me2-lu-sut8 (Medhurst)編《福建方言字典》(1832年)開始算。[TiuN 2001 p14] Ti7台灣發行e5第一份報紙：《台灣教會公報》(原來e5名稱是《台南府城教會報》)是1885年開始發行，所以白話字ti7台灣ma7有超過一百冬e5歷史。一開始，伊是傳教士傳教e5工具，同時ma7是部份民眾吸收新智識e5 媒介。白話字這個名稱，kap當其時台灣使用e5另外兩種文字：孔子字（古漢文）、唐人字（華語白話文）相比pheng7,伊是ti7台灣唯一會tang3將台語寫落來e5文字[Lau5 1886]。雖然白話字ti7日本時代kap 國民政府時代long2有受著迫害，[TiuN 2001 p18-19]總是，白話字是kau3目前為止文獻資料siong7 che7 e5台語文字，出版品包括字/辭典、醫學、台語教材、文學創作、翻譯作品、學術論文、宗教、...等等，面向真闊而且豐富，伊以經世俗化，並無限定ti7教會內底使用 。(註1)

Ti7台灣，咱所講e5「國際」其實主要kan-na是日本、美國，台灣人khah熟sai7 e5拼音符號，主要是ㄅㄆㄇ、ａｂｃ kah kha-na(假名)。白話字有部份e5符號，超出英文26個字母，soah chiaN5做一koa2人反對伊e5理由，超出e5部份，有e5 ti7西歐文字字母內底chhoe7會著，chhun--e5,以電腦文書應用e5角度來看，就需要做處理[Te3 1999]。

受著電腦科技發展e5影響，大部份出版品，long2用電腦來排版，白話字soah 因為調號暫時無khah好e5處理方式，只好另外設法。有e5用數字代替，可比「Tai5-oan5」寫做「Tai5-oan5」；ma7有歸氣用手撇來處理調號，m7-na7校對費氣而且ma7無sui2。

二、TW301

TW301是夏威夷大學東亞語文研究所鄭良偉教授ti7 1990年發展e5 軟體，提供台文工作者一個真利便e5工具。TW301用BIG-5、倚天中文系統做基礎來發展。
帶調符e5白話字e5內碼ti7 128--160中央。TW301修改兩個倚天中文系統提供e5檔案：ascfont.15（16點e5字）kap ascfont.24（24點e5字），將內碼128--160 e5內容做修改，請參考表一：

Ti7 chia，簡單做一koa2解說：
(1) 第二聲（a2)、第三聲（a3)、第五聲（a5)e5符號，標準ASCII碼本身就有提供，有提供e5就無徙位，致使無照”a2 a3 a5 a7 a8” e5順序來；
(2) 128--160long總33個位，無夠將所有大寫e5符號he7入來；
(3) 帶調符e5 “n” long2 是kap “g”做伙出現，所以徙對2-byte e5漢字造字區，以”ng2 ng3 ng5 ng7 ng8” e5 形式出現。

另外，特殊e5 台語漢字，親像 [mai3]、 [in]、 [chhit/thit]、 [tho5]、 [e5]等等就利用倚天提供造字程式來處理。

輸入法e5部份，TW301利用倚天中文所提供e5詞庫輸入法，將台語詞khng3 ti7內底，利用多音詞、直拍法、簡拍法，來提升速度。

利用多音詞、直拍法kap簡拍法改進輸入e5速度，基本原則就是減少揀字詞e5機會，一個音有幾lo7字，咱若是用雙字詞iah是三字詞，重覆e5機會就真少a；直拍法是針對khah chiap8使用e5單字詞，可比「e5、會、be7」等等，咱用 ee55、ee77、be77 ka7叫出來，按呢就免揀字；簡拍法是將khah chiap8 用e5多音詞，khioh 伊e5 第一個字母，減少輸入齒(key)，可比beh出現「今仔日」就 拍 “kaj”。

以下簡單歸納TW301 e5 優點：
(1) Hou7台語文工作者家己整理台語文章，省去交印刷廠排版、校對e5費氣；
(2) 詞庫輸入法提供使用者家己修改詞條，加減會tang3增加拍字e5速度。
TW301問世無外久，微軟(Microsoft)公司sak出圖形介面e5作業系統，hou7使用者真利便，所以愈來愈少人使用DOS。TW301對台語文運動幫贊真大，總是無法度阻擋這個趨勢。

三、HOTSYS

HOTSYSR全名是HOTSYSR-HAKSYSR，是蘇芝萌先生所構想、發展e5 軟體。
HOTSYSR e5發展，是以Windows 作業系統做基礎，1994年正式提出，hit 陣是英文版Windows加雙橋漢字系統，1996年sak 出中文Windows 3.1 e5 HOTSYSR版本，後來koh有繼續改版。除了Windows作業系統，HOTSYSR另外一個基礎是Word文書處理軟體。

調符e5部份，HOTSYSR造HoloWin、HakkaWin! kap Hobo三種字型。Ti7 Windows系統，UTF-8 e5字型內碼128-255(0x80-0xFF)long2會sai2使用，按呢，帶調符e5白話字，包括大寫e5 long2會得入來，請參考表二。所有e5 調符long2 ti7 內底， 另外koh 加 ”μ” e5 符號，是客話使用e5。

特殊e5 台語漢字，觀念kap TW301 kang7款，Windows作業系統e5 中文字型有提供造字e5 功能。
輸入法e5 部份，HOTSYSR另外發展T/Windows台文輸入法。Ti7 這個詞庫內底，kang7款有多音詞、簡拍法、直拍法等e5 功能。T/Windows輸入法提供一個功能，揀過e5詞以後會排ti7頭前，用一段時間了後，khah無用著e5詞條會慢慢仔走對後壁。
另外，HOTSYSR運用Word自動校正功能，自動將使用者拍e5數字轉做調符，koh 會tang3將通篇e5調符轉數字、數字轉調符。
綜合以上所講e5,HOTSYSR有以下e5優點：
(1) 伊是目前所知唯一用團體力量（Teamwork）合作完成e5 台語相關軟體；
(2) 輸出品質好；
(3) Ti7輸入法揀過e5詞，後pai2會排頭前；
(4) 輸入法，頂回揀著e5 詞，後pai2會排頭前；
(5) 詞庫無開放hou7 使用者修改，維持詞庫e5一致性；
(6) 自動將數字轉換做調符，輸入利便；
(7) 提供數字轉調符、調符轉數字e5 功能，方便資料交換；

四、Taiwanese Package
4.1. 背景
網際網路(internet) 普遍以後，資料e5流通速度加chiaN5緊，M7-koh HOTSYSR編出來e5資料若beh轉做網頁會有問題，一koa2符號be7-tang3正常顯示。Taiwanese Package (以下簡稱TP ) e5出現，hou7 chiah e5問題得著解決。

TP使用字型e5技術來處理白話字，包括Ho7-lo2話、Hak-ka5-fa、原住民族語言。
TP主要分做四部份，合做伙以後ka2-na2歸個套裝軟體(package)。Siong7重要e5部份是字型(Taiwanese Serif) kap輸入法(借用English-New Zealand)。有這兩部份，就會tang3 ti7 che7-che7 e5軟體頂koan5使用白話字。另外一部份是配合Microsoft OfficeR來用e5 macro，用來轉換用別種表示白話字e5格式 (包括HOTSYSR 以及用數字代替調符e5白話字 )。另外一部份是公用軟體(utility)，用來轉換TW301格式e5資料。

TP會tang3 ti7 khah che7 e5系統來使用，包括英文版、日文版、中文版e5 Windows。無kang7語言e5 tak8種版本，像Windows 95/ 98/ ME/ NT/ 2000/ XP，ma7 long2會tang3。

4.2. 技術探討

TP使用字型技術處理白話字，借用西歐文字編碼(Western Europe)，ka7其中部份白話字無用著e5字母換做白話字特有e5字母。內碼128~255 部份請參看表三。

字母表安排e5 原則是：
(1) Kap西歐本chiaN5 kang7款 e5符號就ka7保留，像” a2 ”；
(2) 選字型相oa2 e5字母來代替，像” a7 ”用” a ”來代替；
(3) 儘量閃過符號e5 部份，像160(OxA0)本chiaN5是一種特別e5空格 (non-breaking space ) 就無提來用；
(4) chhun--e5 照順序排落來。
這種安排方式有兩個好處：
(1) Kap 現有e5 系統、軟體有siong7 koan5 e5相通性(compatibility)，ti7西歐語言版本e5 Windows差不多所有e5 軟體long2馬上會tang3 直接使用白話字--a，連Notepad（記事本）ma7無問題；
(2) Ti7 Windows 95/98/ME chiah e5對Unicode 無sim2-mih支援e5系統ma7會tang3使用。使用字型e5處理方式，並m7是標準e5做法，m7-koh世界上e5語言chiah che7,電腦系統有正式支援--e5有限，大部份做法long2是用類似方式來處理。

Ti7使用漢字e5系統，像中文版、日文版e5 Windows，因為128~255 e5編碼會kap現有e5編碼去衝--著，beh用白話字就限制ti7會tang3選擇字型e5軟體。

Ti7字型e5部份，TP本身有提供Taiwanese Serif e5 字型。實際上，白話字 本身就是一種西歐e5 文字，配合語言本身e5 需要增加chit-koa2 特別e5 符號nia7-nia7。

輸入法e5部份，TP提供「[En] English (New Zealand)」。借用English (New Zealand) e5 原因是英文無用著128~255 e5編碼，khah be7去衝--著。設計e5原則比照西歐e5 方式，使用”deadkey”、”AltGr”  chiah e5慣例。

4.1.	特色
TP主要有三個特色：

1. 證明白話字 ti7 電腦頂koan5 ma7 真好用
TP設計e5時：
(1) 採用siong7 基本e5 電腦系統原理來設計，包括輸入法kap 字型；
(2) 採用siong7 通用e5 字型技術來處理語言無hou7 系統支援e5 問題；
(3) 注意無kap 別e5 軟體相衝。
2. 真che7軟體頂面會sai2使用
Ti7西歐語言版本e5 Windows使用白話字無問題。Ti7使用漢字e5 中文版Windows內底，就需要會tang3選擇字型e5軟體，像WordPad、Microsoft Word、Outlook Express、Excel、FrontPage、PhotoDraw 這類e5軟體。特別是ti7 網頁頂koan5會tang3直接使用白話字這點，ti7現此時網路時代，m7-taN7提升白話字資訊化e5 程度，並且加速白話字流通e5速度。
3. 會tang3處理原住民族語言、Hak-ka5-fa、Ho7-lo2話
Ui3 頭前e5 表e7-tang3 看著現此時有leh用e5白話字符號long2 有khng3--入來，包括各種台灣母語。

六、其它

除了以上提起e5文書處理軟體以外，koh有用無kang7方式解決白話字問題e5軟體iau2是方法，ti7 chia簡單做說明。

6.1 CTex
台大語言所張裕宏教授利用Ctex處理白話字e5 調符。Ctex 就是中文Tex，主要用途是數學符號e5排版。處理台語調符免用複雜e5數學符號，m7-koh，CTex有提供”a2、a3、a5、a7、a8” chia e5符號，”ou” kap “N” ma7 好處理。

6.2 圖形e5方法
蓋讚科技負責人廖倚輝先生用be7少時間tih 開發台語相關軟體。蓋讚科技e5 網站有帶調符e5 羅馬字，伊是將羅馬字當做圖來處理。

七、未來e5 方向

台灣beh 行入世界，就愛使用世界通用e5 標準。Ti7資訊資料e5編碼，現此時世界上siong7重要--e5是Unicode。伊會tang3表達世界大多數文字，互相be7去衝--著。若考慮台灣beh國際化，未來多語言使用e5需求會chiaN5 koan5,愈早使用Unicode 愈好。根據1991年出版e5 Unicode 1.0，白話字所有e5符號long2有包括ti7內底，只是有部份符號愛用組合e5方式來處理，既然白話字有che7-che7 e5文獻，為著資料數位化e5需要，咱應該向ISO申請將這部份e5字母正式編碼。[Uni 1991]
另外，ti7出版界一向long2是使用Mac e5電腦khah che7,為著beh hou7白話字koh-khah普遍，應該愛開發Mac頂koan5 e5 白話字軟體。

參考資料
[Chan 1997] 曾正義，《台語電腦強強滾﹕HOTSYS台文系統操作手冊》，1997，台中：雙語出版社
[HOT] hotsys網站：http://www.hotsys-haksys.cm
[IuN5 1993] 楊允言，〈台語文字化e5 過去kah現在〉，收錄ti7 《台灣史料研究》創刊號p57-75，1993，台北：吳三連台灣史料基金會(ma7有刊ti7 http:// 203.64.42.21/iug/Ungian/Chokphin/Bunjihoa/bunjihoa.htm )
[IuN5 2000] 楊允言，〈個人電腦處理台語羅馬字e5探討〉，收錄ti7《資訊技術與應用學術研討會》p45-57，2001，花蓮：大漢技術學院資訊工程科 (ma7有刊ti7 http://203.64.42.21/iug/Ungian/Chokphin/tiannauPOJ/tiannauPOJ.htm )
[IuN5 et. 2000] 楊允言等整理，《白話字文獻書目》，2000，發表ti7 http://203.64.42.21/iug /ungian/soannteng/poj.htm 
[IuN5&TiuN 1999] 楊允言、張學謙，〈台灣福佬話非漢字拼音符號的回顧與分析〉，收錄ti7 《台灣母語文化重生與再建學術研討會》論文集p62-76，1999，台南：台南市文化基金會(ma7有刊ti7 http://203.64.42.21/iug/Ungian/Chokphin/ Huho/huho-0.htm )
[KCH] 蓋讚科技網站：http://www.twsoft.com.tw/index.html
[Lau5 1886] Lau5 Bou7-chheng，〈Peh8-oe7-ji7 e5 Li7-ek〉，刊ti7《TAI5-LAM5 HU2-SIAN5 KAU3-HOE7-PO3》p42，1885-1886年
[Lau5 2001] 劉杰岳，〈Unicode e5 Pit-ki3 (Unicode e5筆記〉，刊ti7《TAI5-OAN5-JI7》第六期p6-9，高雄：高雄台語羅馬字研習會，2001年3月
[Mak 2001] Makatau Loan作，Leng5-leng5、A-hui7漢羅翻寫，〈台灣字(白話字)邁入網路e5新天地〉，刊ti7《台文罔報》第55期，台北：台文罔報雜誌社，2001年4月
[Ng5 1988] 黃省堂，〈帶聲調記號的台灣教會羅馬字製造法與使用法〉，收錄ti7 《台灣風物》38卷2期p158-185，1988，台北：台灣風物雜誌社
[Te3 1999] 戴凱序，〈Writing Latinized Taiwanese Languages with Unicode,1999 Edition 〉， 1999，發表ti7 http://www.taiwanese.com/tp/tpsurvey/ tpsurvey.pdf 
[TeN7 1993] 鄭良偉，《台語電腦文書處理輸入法系統：TW301使用手冊》，1993，台北：前衛出版社
[TGB] 台語網 http://groups.yahoo.com/group/taigubang 頂面相關e5 討論
[Tiun 2001] 張裕宏：《白話字基本論：台語文對應&相關的議題淺說》，台北：文鶴，2001年3月
[TP] Taiwanese Package網站 http://home.kimo.com.tw/kiatgak/ 
[Uni 1991] Unicode Inc.：《The Unicode Standard─WorldWide Character Encoding》Version 1，Addison-Wesley Publishing Company，1991年10月


註1：以高雄台語羅馬字研習會做例，in使用白話字，m7-koh成員內底，90% m7是基督徒；台語網是使用白話字討論、聯絡代誌e5網路社群，成員有台灣人、外國人，分散ti7世界各國，成員內底ma7真che7人m7是基督徒，m7-koh有一koa2以前ti7教會學過白話字e5朋友加入，因為教會並無積極tih推sak白話字，in hia並無成立一個kah chiah-e5社團會tang3比pheng7 e5白話字使用社群。

註2：“deadkey” e5意思是，有e5符號，當你輸入e5時陣，伊be7隨走出來ti7螢幕，會等第二個符號輸入了後chiah會顯示，可比講輸入” ` “螢幕暫時無反應，koh輸入”e”了後，螢幕頂面就會出現”e3”；”AltGr” 是正peng5 e5 Alt齒，可比ti7 TP，輸入”q”會出現” ou “，若是需要”q”這個符號，就輸入AltGR+q。
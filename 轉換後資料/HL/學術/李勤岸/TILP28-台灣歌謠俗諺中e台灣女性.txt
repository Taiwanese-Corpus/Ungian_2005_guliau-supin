半旁天天半旁---歌謠俗諺中 e5 台灣女性
李勤岸

壹． 台灣女性 e5 二個源頭
一. 平埔族母系社會 e5女性
  這是根據第一位駐台荷蘭牧師干治士( George Candidius, 1597-1647) e5 記錄（干治士1627年五月初四來到台灣），伊描寫ti7 嘉南平原生活e5 Siraya平埔族：

查埔e5:非常強壯，實際上差不多算是「巨人」。皮膚真烏、若像印度人。 熱--人無穿衫仔褲。
查某e5 ：矮小，真大khou ，強壯，皮膚咖啡色、黃色中間。小可穿「一點」仔衫仔褲。一工用溫水洗二遍身軀，洗身軀e5 時，若有查埔人經過、看著，無要緊（當時代e5 中國漢人，hou7 人看著甚物就愛ka7 hia 切除，若看著規身軀，一定愛嫁伊，若無，就自殺）。
 友善、忠實、好客，be7 偷 theh8 ，拾著物件，一定物歸原主。
    查某人做苦工，負責大部份e5 農事。無ti7 田裡作穡e5 時，坐竹簰仔去掠毛蟹、蝦仔、蚵仔。    當婦女做工e5 時，查埔人ti7 hia 閒，特別17~24歲強壯e5 男人。40~60  e5 男人才會當toe3 去田裡。In ti7 田裡搭寮仔歇睏，過暝，二個月無轉來村裡。
政治組織：長老議會制，選12 個名聲真好e5 長老（40歲），二年一任。  用討論、辯論e5 方式來提議hou7 村民參考。
    一年有三月日無穿衫仔褲，這是法律，嘛是信仰，In 相信若無按呢做，神會m7 hou7 in 雨水。（算是一種集體乞雨，馬英九愛學！）。若是違犯，長老會沒收，長老坐tiam3 路邊監視，若有人穿衫仔褲，就處罰。
   節慶e5 時，查某人會使打扮sui2 sui2 ，不過若是傷過分，長老會使當場ka7 衫仔褲liah hou7 破。
   發現某討客兄，丈夫會使自行報復，會使去客兄in 兜掠二、三隻豬仔報復。 
 查埔人20 、21 才會使結婚。17歲開始留長頭毛，頭毛若長，就會使開始交女朋友。
   某偌早結婚攏會使，in 若歡喜就好。若查埔e5 beh 求婚，愛請in 兜e5 女性(女朋友嘛會使)去對方求親，愛chah 禮物去，好額e5 送7、8 條裙，三、四百個竹仔編e5 手環，十、十二kha 手指。對方若有合意，禮物收起來，就算完婚，彼暝就會使做夥睏。不過，日時愛偷偷仔離開，轉去，然後暗時才koh 偷偷仔來太太e5 厝。Khia7 ti7 門口，太太允准才會使入來，若無允准，愛koh 轉去。
女性有田e5 所有權。
女性37歲進前be7 使生囝，若有身，攏愛theh8 掉，由尪姨仔處理。
丈夫到50歲才會使搬來kap 某toa3 。
離婚真容易：只要你無koh 愛恁某就會使離開，不過若講be7 出理由，就愛 ka7 當初送來e5 物件留落來，若有理由，比如講hou7 某拍，就會使ka7 物件chah 走。所以離婚 e5 次數，一冬有可能參月份平濟。
一夫一妻制：be7 使同時娶二個以上。不過會使偷食，太太嘛仝款，只要mai3 公開做，對方攏假做m7 知影。

二. 漢人父權社會 e5女性
       儒家傳統e5漢人社會，是一個父權e5 威權社會。女人只是男人e5 財產，女性愛遵守三從四德，甚至「夫死」著愛「從子」，因為「子」是查甫e5 。男女授受不親，提物件hou7 查甫人be7 使ko7 著手，無著愛tok --起來。
 
貳． 母系社會女性e5 情關kap 性觀
一． 愛情：自由戀愛
平埔族女性e5 情關khah 自由，會使自由戀愛，無管查甫、查某攏會使採取主動。婚後雖然情關khah an5 ，不過嘛m7 是an5 kah be7 透氣。偷食e5 自由猶有，只要有小可cham7 節就會使。離婚嘛有相當e5 自由，婚姻並無變做墳墓。

二． 婚姻：牽手禮、一夫一妻
台灣人講家己e5 某講是「牽手」是ui3 平埔族來e5 。平埔族查甫e5 看kah 意查某e5 ，抑是查某e5 看kah 意查甫e5 ，就會使去牽對方e5 手，表示beh kap 對方成做夫妻，這叫做「牽手禮」。所以一開始，「牽手」無一定是指「某」，嘛有會使指「翁」。翁仔某互相講對方是牽手。後來社會漢化，「牽手」這e5 稱呼煞去hou7 查甫人佔去。聽講平平講南島語e5 菲律賓人到旦猶是有講「牽手」，不過是查某e5 叫查甫e5 牽手。當然咱ti7 chia 講e5 攏是語意移借，m7 是指語音。「牽手」當然是純漢語e5 語音。
雖然戀愛自由、偷食方便，不過卻愛遵守一夫一妻e5 制度。抑就是講仝厝殼下腳be7 使無成雙成對，「齊人之福」be7 通。一夫一妻ti7 西方嘛愛到基督教文明普遍以後才開始成做普世e5 觀念。就一點來講，平埔族誠進步。

三． 性：性開放
平埔族e5 性觀念相當「前衛」。猶未結婚，就會使有「婚情性行為」，而且是合法e5 「試婚」，tiam3 田邊搭寮仔先toa3 做夥，會合，才會使搬入去女方e5 厝裡toa3 ，正式過門做「翁」。
婚外e5 性行為並無親像漢人社會愛ka7 女性「沈江」「落井」，抑是親像猶大人愛ka7 查某e5 用石頭tim3 到死。婚外性行為雖然無鼓勵，不過會當忍受，當做無看著就好，若是修養無hiah 好，會使去對方hia 算數，討二隻豬準抵數。
這款社會應該真少情殺案件才著。嘛應該無「茶店仔」。

參． 父權社會女性 e5 情關kap 性觀
一． 愛情：單戀、單相思
Ti7 情關管制chiah-nih8 an5 ，會使講an5-tong3-tong3,腳擋掛手擋，chia 擋hia 擋，男性可能猶無甚物大問題，因為查甫人「風流」被看做真𣘀。若是查某人只好單戀、單相思。這可能是按怎台語歌內底有hiah 濟女性單戀的歌。Koh khah 趣味就是，hia e5 單戀歌作者koh m7 是女性，koh 是查甫e5 。按呢會當講擋kah甚至單相思e5 心聲嘛m7 敢講出來，需要透過男性替鋛講。按呢，敢無悲哀？
 
二． 婚姻：指腹為婚、相親、做--人、一夫多妻
女性e5 婚姻是被決定e5 ，被父權社會決定e5 ，甚至ti7 腹肚內底就hou7 人「指」定去，甚至是做「新婦仔」，hou7 人飼大漢（通常是苦毒大漢）通做「新婦」。若是參人訂親講是已經「做--人」，因為beh 去開始替人「做人」。因為漢人社會是一夫多妻，會當嫁人做大某猶算好運，若是做細姨，就khah 不幸，無管按怎，攏是參人分無一半。這款社會，女性e5 性生活實在真可憐。
Khah 近代e5 漢人社會有khah 進步，會當先對看，號做「相親」。若是自由戀愛ti7 漢人社會是經過「家庭革命」才爭來e5 。台灣e5 第一條創作民謠「桃花泣血記」，1932年寫e5 ，是一部仝名e5 電影e5 主題曲，伊e5 主題就是爭取自由戀愛e5 革命故事：

戀愛無分階級性，第一要緊是真情，
琳姑出世歹環境，親像桃花hiah 薄命。
禮教束縛非現代，最好自由e5 世界，
德恩老母無理解，雖然有錢都也害。



三．  性：性封閉
相對平埔社會e5 性開放，漢人社會是典型e5 性封閉e5 社會。女性e5 性只是傳宗接代，換句話講女性不過是生囡仔e5 工具。不但be7 使享受性e5 快樂，甚至be7 使感覺有性高潮。台語內底e5 「爽」，女性一般hou7 人教講be7 使講這字「爽」 ，無管偌爽tobe7 使hoah 出來，按呢敢be7 變做性e5 自閉症？

肆． 歌謠俗語中平埔族女性 e5 痕跡
我所謂e5 歌謠是指二項物件，褒歌kap 民謠。褒歌是台灣民間男女相褒對唱e5 歌詩。內底有真濟相當性感e5 詩，以女性主動，甚至是討客兄e5 詩。這我相信是平埔族女性e5 性細胞e5 活動。民謠內底嘛有一寡節奏非常樂天，內容性暗示十足，會當跳平埔族e5 車鼓陣e5 搖腳倉花e5 舞e5 ，我相信干單生性樂天e5 南島語族才有法度產生chia e5 歌謠。下面我舉幾個例，咱通看出平埔女性熱情e5 痕跡。若是鬥句e5 俗諺實在是真漢人e5物仔，真oh chhoe7 著平埔e5 痕跡 ：


一． 褒歌
   小妹及哥
小妹kap 哥chiah-nih8 好，
望beh 生囝親像哥。
Kiam2-chhai2 哥仔若轉倒，
有時看囝那看哥。

這顯然無婚姻關係，不過有性行為，koh beh 生囝。

及君約在
Kap 君約ti7 後壁溝，
菅尾拍結做號頭。
夭壽啥人ka7 阮thau2 ，
拍歹姻緣是無𣘀。

這是典型e5 「野合」。Outdoors e5 性生活，ti7 漢人e5 社會大約是不可思議e5 。

  
雙腳踏到
雙腳踏到哥房中，
雙手牽哥來參詳。
喚哥m7 通大聲嚷，
我是無翁姑不將。

這個查某chiah-nih8 sexually agressive,不但牽手，koh 牽雙手，koh 叫查甫e5 m7 通大細聲嚷，十足「是來也」（西來亞）e5 風格。

   嘴來相唚
嘴來相唚舌相交，
嘴瀾甜甜吞落喉。
好來在前bai2 在後，
Pou7-pin7 分開目屎流。

到chia 來著足「限制級」啊。French Kiss e5 描寫chiah-nih8 明。一時分開就目屎四lam5垂。逐時to想beh 相交，無beh pak開。


一尺枕頭
一尺枕頭睏三寸，
留七寸長等候君。
心肝咧想都真隱，
無料丈夫轉來巡。
看著丈夫驚又悶，
至驚拍罵我親君。

這是討客兄e5 詩。不過伊驚e5 是鋛翁「拍罵」鋛情人。干單拍抑是罵nia-tiaN7，m7 是䊵，可見是真有肚量e5 平埔族。

二．民謠
   	牛犁仔歌

...手牽著犁兄喂，行到水田頭...
...我勸犁兄，喂 m7 通叫艱苦…

這是嘉南平原原住民樂觀進取e5 歌，女性主動牽男性e5 手，叫查甫人m7 通hoah 艱苦，著愛拍拚犁「水田」。這條歌會當跳車鼓舞。
 
四季紅
…叨一項？敢猶有別項？
肉文笑，目睭降…

Ti7四季如夏e5 台灣，竟然會當產生歌頌四季e5 歌，實在奇蹟。不過khah 斟酌聽咧，是四季攏teh 想「彼項」代誌e5 調情歌。 這條歌以前捌hou7 國民黨禁，講號做「紅」是共產黨e5 色。真正是%$#@*。M7-koh 聽講有人鋛兜查某囡仔be7 使唱，是鋛兜阿媽規定e5 ，因為想過hiau5 ，規年透冬攏teh 想彼項。


另外，這類e5 歌猶be7 少，比如「五更鼓」、  「滿山春色」、「桃花鄉」等等，攏有表達平埔族女性熱情、快樂e5 性格。

三．俗諺

    聽某嘴  大富貴
    驚某大丈夫  拍某豬狗牛
    一個某卡好三個天公祖

平埔族是女性社會，女人當家做主，女人有財產權，財產繼承權，聽某e5 話是應該e5 ，m7 通可能嘛be7 使。若會當聽到無聽會驚e5地步才是「大丈夫」。某有財產，以後koh 會當ka7 拐來變做家己e5 （漢人娶平埔就是按呢得著財產e5 ），這款某當然khah 好天公祖。 

伍．歌謠俗語中漢人女性 e5 痕跡
   一．褒歌
    半暝月娘
半暝月娘入紗窗，
偏偏照我守空房。
關窗將月緊緊送，
送去隔壁照別人。

這款守空房e5單相思e5 艱苦，無愛hou7 人看著，hou7 月娘看著嘛無愛，叫伊去看別人e5 單相思，mai3 看我e5 歹看相。 


  門口一叢
門口一叢相思叢，
相思病落m7 知人。
先生來看講無望，
搭心來看好當當。

單相思到會死人e5 地步有影嚴重。不過，愛人仔看一下就好去，這叢相思仔實在無醫。

     兄仔十八
兄仔十八娘二十三，
m7 敢糞箕thin7 盛籃。
Beh 倚哥身又m7 敢，
害我舊年想到旦。

愛著少年家，想規冬，m7 敢倚去倚身，可憐代。縛腳縛手e5 儒家禮教，實在害死查某人。

二． 民謠
望春風
孤夜無伴守燈下，清風對面吹，
十七八歲未出嫁，想著少年家，
果然標緻面肉白，啥家人子弟，
想beh 問伊驚歹勢，心內彈琵琶。
想beh 郎君做翁婿，意愛在心內，
等待何時君來採，青春花當開，
聽見外面有人來，開門ka7 看覓，
月娘笑阮戇大呆，hou7 風騙m7 知。

這首逐人攏會曉哼會曉唱e5 民謠，活跳跳寫出少女思春，等人來「採」e5 心聲，講起來是女性心肝芛仔內底上界祕密e5 「性渴望」，大家攏唱kah相熟，攏無啥知影teh 唱甚物。真趣味e5 是，連這款心聲，嘛愛透過男性來寫曲（鄧雨賢）、寫詞（李臨秋），漢人女性e5 「性壓抑」會使講真嚴重。



白牡丹
百牡丹笑bun2-bun2,
妖嬌含蕊等親君，
無憂愁，無怨恨，
單守花園一枝春。

敢真正無憂愁？敢真正無怨恨？

白牡丹等君挽，
希望惜花頭一層，
無嫌早，無嫌慢，
甘願hou7 君插花瓶。

敢真正無嫌想早？敢真正無嫌想慢？




六月茉莉
六月茉莉真正𡧛，郎君生做嘛真古錐，
好花難得成雙對，身邊無娘仔伊都上khek虧。
…
單身娘仔守空房，好花也著有人挽，
無人知影伊都氣死人。


郎君身邊閒閒真無采，單身姑娘仔身邊無郎君通ka7 「挽花」，實在有影造化作弄，氣死人。


三． 俗諺
有真濟俗諺傳達傳統漢人社會女性e5 悲哀，無管ti7 婚姻、ti7 性、ti7 感情生活攏是無奈，無家己e5 自主性。

嫁雞隨雞飛  嫁狗隨狗
狗母若無搖獅，狗公呣敢來
龍交龍  鳳交鳳  癮痀e5交tong3-戇 
緊紡無好紗  緊嫁無好 ta-家
bai2 bai2 翁  食be7 空
嫁人擔蔥賣菜翁  呣嫁人雙人一婿
嫁著矮腳翁      燒香點火倩別人
嫁著青瞑翁       梳頭抹粉無采工
嫁著臭耳翁       講話無聽氣死人
嫁著䊵豬翁       無油煮菜也會芳
嫁著 賣菜翁      三頓呣是菜就是蔥
嫁著讀冊翁       三日無食也輕鬆
嫁著生理翁       日日守空房
嫁著作穡翁       無閒通好洗頭鬃
嫁著無厝翁      搬來搬去卡捌人

陸．結論

台灣女性有平埔族e5 開放，嘛有漢族e5 保守。該主動就主動，該被動就被動。若有漢人e5 半個天，koh 有平埔族e5 半個天，按呢就有完整女性e5 一個天，一個上理想e5 台灣女性圓圓圓e5 天。 




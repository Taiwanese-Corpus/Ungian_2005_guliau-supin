台灣話語詞e5演變
李勤岸    
(台文通訊編輯室翻譯)

這篇論文是有關台灣島內e5語言接觸kap演變e5研究。
	一百年以來，台灣島內大多數人teh使用e5語言---台語，有經過三個kap其他無仝e5語言接觸e5階段，就是廈門話、日本話kap北京語。第一個階段e5語言接觸是宗教活動所引起e5,另外兩個是因為殖民政策e5關係。
	Ui3語言政策kap語言規畫所強化e5語言接觸，有可能形成語言改換e5結果，抑是lam7 kah put-tap-put-chhit，hou  hit個語言混雜無純，甚至致使滅亡。
	 o5大家攏知，語言e5演變，災禍扮演主要e5角色，親像人口e5大變動：住民e5搬soa2、侵佔、征服kap大量移民。其他突然e5政治變動ma7會hou7語言環境e5規範結構起變化，hou7一個新e5優勢語言根本取代，對語言產生長期e5影響 。（ Labov 1994:24）。Ti7台灣，語言e5變化是因為殖民者e5語言政策所造成e5,會使講是災禍所帶來e5變化。
語言變化上蓋明顯e5就是詞彙e5變遷。借詞ti7詞庫內底算是外來語。上起初teh接觸e5時，借詞是用一種符號轉換(code-switcing)抑是符號混合(code-mixing)e5方式，後來成作借詞，然後漸漸深入本土語層。Ti7我e5研究內面，我ka7台灣話e5詞庫分作兩部份，本土層kap非本土層。所謂本土語層e5詞彙，就是作者kap讀者teh使用e5時，完全m7知影hit個詞e5外來語成分。用按呢來看，平平ti7日本時代(1920年代)teh使用e5非本土語詞抑是講借詞，來到ti7中國時代(1990年代)就有可能演變做本土語詞。非本土語詞包括：教會用語，日語借詞，kap華語借詞。教會用語包括：廈門方言kap禮拜式用語（聖經翻譯kap傳教士所引入來e5用語）。聖經翻譯對台灣話書面語確實有貢獻。台灣人因為按呢才知影講in e5口語ma7會tang3直接寫做真優美e5文句，kap日語抑是華語仝款。自按呢台灣人對家己e5語言kap文化加真有信心。總是，台灣人ma7感覺廈門話kap台灣話有無仝e5所在。因為這個認識，soah加強in 對台灣本身e5認同。
日本kap中國e5殖民政權將日語kap華語帶入台灣，致使台灣e5寫作受著真大e5影響。Ti7日本殖民時代，台灣人e5作家改用日語，ti7中國殖民時代改用華語。Kan-na7有真少數e5台灣作家勞力使用台文寫作，成做in e5一款反抗方式。
我有收集五本e5台文小說。是兩位牧師用教會羅馬字寫e5,作者是鄭溪泮 (1925) kap賴仁聲 (1924-1954)。經過我用電腦斷詞kap人工改善，我ka7集做一個詞庫攏總有112,964個詞符（word token），這內面包括12,941個詞樣（word type）。另外我ma7有收集另外一個詞庫，包含92,539個詞符，12,969個詞樣，是1990年代e5小說，作者是陳雷kap陳明仁。我根據這兩個詞庫去觀察台語語詞e5變遷。
這兩個詞庫（包括聖經翻譯）e5時間是 1916 到1998年。1916年巴克禮牧師 (1849-1935)翻譯kap出版新約聖經。這本聖經譯本到ta° 猶ti7台灣基督長老教會teh使用。1998年是陳明仁出版短篇小說「阿Chhun5 」hit年。
我希望我e5工作會tang3貢獻ti7台語詞彙演變e5研究，台語借詞e5研究，以及台灣e5語言計劃kap語言政策。

1.1	背景
Ti7台灣，有73.3%e5人講台灣話。「台灣話」這個用詞ti7現代e5台灣猶是受著爭論。Che是因為族群之間e5政治緊張引起e5。 Ma7有人ka7叫做「福佬話」，「福佬台灣話」，「閩南語」，「福建話」kap「台灣福建話」。雖然按呢，「台灣話」自日本殖民時代開始，一直ti7民間teh使用，受著學術界e5接受。為著方便，ti7我這篇論文內面，我照慣例使用「台灣話」這個詞。 雖然台灣話是大部份ti7台灣e5人e5母語，但是kap其他島內e514個小數民族e5母語仝款，猶是面對被滅亡e5危機。Lee Yen-Ling (1981)指出講「Ti7家庭華語e5使用漸漸增加，證明語言優勢地位已經轉換。」 黃宣範 (1993) ma7指出，少年一代明顯換講華語。因為有這款e5情形，真che7人相信，台灣話當teh面對滅亡e5危機 (張學謙 1998)。
歷史上，台灣話有兩擺受著蹧躂：日本時代kap中國時代，in 用強迫e5手段，實施惡毒e5殖民地語言政策。1895年日本佔領台灣，強迫百姓將日語當作「國語」。1945年，中國國民黨政權接管台灣，華語隨時變作新e5「國語」。Ti7這兩個殖民政府e5時代，台灣話被禁止使用，實施方式相當野蠻。
台灣話kap其他語言e5接觸真密集 ，接觸面ma7真闊。年久月深，語言學家 (Norman 1988)發現台語詞庫內底有真che7語層。 講台灣話e5人m7知in e5語源，m7-ku2 tiin7 e5 時代，in 知影he是借詞。本土語層包括澳亞語層(Austroasiatic layer)、南島語層（Austronesian layer）、古漢語（Archaic Chinese）以及中古漢語（Classic Chinese）。非本土語層包括教會用語、日語借詞kap華語借詞。另外，猶有其他e5借詞， 親像荷蘭語kap英語。台灣語言有lam7著chiah-nih che7款e5語層（layer），soah變成na2親像台灣九層粿e5語言(郭一舟 1935)。將語言歸納作地方性kap非地方性是根據下面e5基礎：
(1) 會曉講kap寫台語e5人通常會tang3分別本土語層抑是非本土語層，但是無法度ti7非本土語層內底koh細分落去。
(2) 「台灣」這個詞chham文化認同真有關係，in 認為家己e5文化認同kap廈門抑是大中國e5 無相像。親像美國文化kap英國文化有差別無仝。
(3) 台語開始用羅馬字書寫是ti7 1916年翻譯聖經以後e5代誌。
Ti7這個論文，我e5研究是beh集中考查，所有按兩個無仝時代所收集e5小說中整理出來e5廈門話、日語kap華語e5借詞。
	語言接觸e5研究有二種方法：1)語言層歷史e5研究。傳統上，叫做語源研究。2)進行中e5語詞演變e5研究。我所用e5是第二方法：研究兩個無仝時代語層e5內容kapin 演變e5過程。

編注：李勤岸是台文通訊e5前任總編輯，美國Hawaii大學e5語言學博士。本文是tui3伊e5博士論文「台灣文學中語詞e5變遷kap差別 (Lexical Change and Variation in Taiwanese Literary Texts, 1916-1998)」選譯出來。


語 言 政 策 KAP  台 灣 獨 立

李勤岸
夏威夷大學語言學博士

摘	要
	台灣是一個多語族e5 社會，koh 是一個一再被人殖民e5 國家。
	九零年代有人開始講台灣是後殖民時代e5 開始，因為ti7政治上李登輝時代e5 來臨明顯透露出台灣人當家做主e5 架勢。按呢e5 講法按語言政策來看，到底有幾分事實？ 咱ti7 chia beh對日據時代，國民黨時代，以及台灣國民黨時代e5 語言政策kap 語言教育來檢驗。
	中國人e5 語言政策實行ti7中國kap ti7台灣有啥物無仝e5 所在？ 國民黨ti7中國kap 共產黨ti7 中國以及國民黨ti7台灣e5 語言政策一下比較，中國人對待台灣人e5 殖民性格就真清楚。因為無管是國民黨抑是共產黨ti7 中國實行e5 語言政策攏是中國人對中國人e5 語言政策，攏真放任，但是中國人對待台灣人e5 語言政策就真壓制。
	世界上大部分被殖民e5 國家行向獨立建國e5 過程，攏是血淚交織e5 民族鬥爭史。Ti7 語言e5 選擇，in 攏有遇著真類似e5 艱苦kap 爭扎，繼續使用已經通用e5 殖民語？ 抑是選用新國家內底e5 主要語言做共通語？ 抑是採用雙語、多語e5 政策？ Beh按怎來制定國語（national7 languages）kap 官方語言（official languages）？  咱beh對幾個參台灣e5 情形接近e5 國家，in 脫離殖民獨立建國以後e5 語言政策kap 實施e5 結果來設想咱台灣共和國語言政策e5 藍圖。

壹．序	言
	無一個社會是無語言政策e5 ，雖然真濟政策e5 存在並無清楚，而且欠缺計劃（Eastman，1983:6）。

	殖民統治者並無要意語言計劃e5 問題，因為in對ti7殖民地建立溝通關係並無啥物興趣。但是新政權取代殖民政權以後，in就足向望緊鼓舞國家共同体e5 意識。這自然牽涉ka7 選擇性e5 族群忠誠政治化，其中包括語言忠誠（Das Gupta 1968:23）。 按呢，就真需要精密謹慎e5 語言計劃1。

	語言政策是語言計劃e5 指導原則；語言計劃是語言政策e5 具体步調；語言教育是語言計劃上界明白e5 体現。咱若用畫圓箍仔來比如，彼個圓心就是語言政策，圓規就是語言計劃，語言教育就是畫出來e5 彼個圓箍仔。若按呢看，語言計劃是ka7 語言政策畫出來e5 圓規。若無語言計劃，語言政策只不過是幻想中e5 一個點耳耳。所以ti7 chia 咱beh來瞭解啥物是語言計劃。語言計劃e5 定義khah出名e5 有這幾個：
一.對語言e5 使用存在e5 問題beh有khah好e5 解決e5 一個積極e5 建議。（Ray，1961:32）;
二.有意e5  語言改變（deliberate langugage change），也就是講，改變語言符號抑是講話e5 系統，抑是兩種攏改變。由執行這種目的組成e5 組織，hou7 伊權力去完成。（Rubin，1984:4);
三.為著某特殊目的有意改變e5 一種解決問題e5 行為，彼個目的有可能是社會e5 ，政治e5 ，抑是教育e5 ，嘛有可能是三種e5 混合。（Kennedy，1983:1);
四.Ti7 真濟e5 選擇中間e5 一個明確e5 選擇。（Fasold，1984:246)

	這幾個講法攏有一個共同點--語言計劃是有意e5 、明確e5 、有目的e5 。

	台灣e5 語言教育自從1895年日本殖民以來一直攏teh執行某種別人e5 目的e5 語言政策，透過明確、有意、有目的e5 語言計劃teh推行。期間經過日本e5 殖民，中國外來政權e5 殖民。一直攏是ti7殖民e5 語言政策指導之下，為著服務某一個政治目的teh計劃、teh實行，從來m7 捌為著台灣人本身來推sak語言教育。九零年代李登輝e5 台灣國民黨宣稱是後殖民時代e5 政權，咱beh ti7這篇文章內底透過kap 日據時代、國民黨威權時代e5 語言教育e5 比較來觀察李登輝政權e5 殖民本質。這是座標上直e5 、歷時e5 瞭解。Ui3 橫e5 、共時e5 角度，咱嘛beh透過對世界上幾個新獨立國家e5 語言政策來展望咱未來台灣共和國e5 語言政策。

	貳．第一階段：日本佔領之下e5 語言教育
	日本殖民政府佔領台灣e5 第二工隨就設立學務部，部長伊澤修二(Izawa Shuji) 隨宣佈講：「台灣e5 教育，第一應該hou7 新領土e5 人民緊學日本話。」此後五十年，日本人就根據這個語言政策ti7台灣執行伊e5 殖民教育。

	首先in設三種課程無仝e5 學校：小學校--hou7日本人讀e5 ，kap 日本本土e5 課程攏相像；公學校--hou7 漢人讀e5 ，kap 日本本土e5 制度真無仝，畢業生會當去讀日本e5 醫校抑是日語學校；番人公學校，是hou7 原住民讀e5 。

	1898年，設立六冬制公學校ti7各縣市積極推行日語。以後公學校就成做主要e5 日語推行機構。

	1930年，禁私學仔。私學仔一向是台灣人用台灣話讀文言文e5 所在。

	1937年，為著behhou7台灣人干單使用日語，廢學校e5 台語漢文科、禁報紙e5 中文欄。獎勵「國語家庭」。若是ti7學校講台語，會hou7 老師摃。到這個階段，日語教育e5 運動已經積極推行到全島。通過學校、官方以及非官方e5 機構，日本殖民政府到1930年已經真成功發展出一個普kap 網。1932年台灣人會曉日語e5 人有22.7％，到1940年已經有51％，到1944年，這個比率增加到71％（黃宣範，1993:93）。

	雖然會曉日語e5 比率算起來真高，不過一般e5 人攏是離開教室就使用母語。台灣人真自然ti7公共場所講台灣話，be7 感覺有一點仔歹勢。日語講kah 真liu-liah e5 人，遇著平平台灣人，嘛攏講台灣話。日語通講是限定ti7教室內底e5 語言，並無行入去公共場合。舉「國語家庭」做例，1938年ti7彰化干單有十六戶是「國語家庭」，台北干單有十七戶是「國語家庭」。據日本人e5 統計，到1942年佔當時人口無夠1％。

	根據鄭良偉（1990）e5 分析，日據時代e5 語言教育有三個模式e5 階段：
一.台語漢文模式：日據時代e5 前半期，用台語讀文言文，用台語講解。
二.台語日語模式：用台語日語教日文，漸漸減少台語，到攏用日語。
三.全部日語模式：後半期已經禁台語，連文言文嘛用日語教。

	參．第二階段：國民黨威權体制下e5 語言教育
	國民黨e5 軍事政權ti7 1945年佔領台灣。安頓好勢了後就開始推動華語（Mandarin）做伊e5 國家e5 官方語言。換一句話講，伊e5 語言政策就是要求「中華民國」e5 國民一定愛學華語，愛會曉ti7日常生活內底使用。華語因此變做所有e5 公家機關、公共場所以及學校e5 教育語言。所有e5 學校，ui3 國校一年開始，每一節課攏愛用華語教。

	1946年二月，國民黨正式成立「國語推行委員會」，大約有二十幾個委員。In 負責編選所有e5 華語出版品，訓練需要華語e5 公務人員，並且監督小學e5 國語教學（張博宇 1974:71-74）。八月，選定台北e5 一間小學做實驗，ti7 遐發展教法kap 教材。1954年彼套教材kap 教法就ti7 所有e5 學校實施。

	1956年五月學校禁止台語。按彼陣到1987年，囡仔ti7 學校講台灣話會hou7老師用真侮辱e5 方法處罰。

	1957年國民黨禁止教會公報使用台語羅馬字。

	1973年教育部為著beh加強推廣華語，ti7真濟師範學校開始進行華語師資e5 訓練。向望會當提高少年一輩師資e5 華語程度。

	小學e5 課程安排每禮拜有四百分鐘e5 國語課。六冬內教三千字漢字（GYKB）。

	師資e5 訓練是ti7 台灣推行華語真重要e5 一個因素。有幾仔冬e5 期間大量teh擴充師資。1967-68學年度，師資是愛ti7師範學校受訓五冬。M7-koh khah早有其他e5 管道，比如講軍人嘛會使通過配合in e5 師範訓練hou7 in變做老師，高中畢業抑是同等學力e5 人嘛會當通過鑑定考試hou7 in合格做老師。只要是外省人beh教國語就無真困難。

	1975年羅馬字e5 台語聖經hou7 國民黨沒收。

	1976年通過廣電法，所有e5 電台廣播kap 電視節目台語e5 時間受真無理e5 限制。台灣話e5 節目上濟be7 使超過20％。到1992年剩無到10％。

	華語e5 單語政策若是徛ti7國民黨e5 立場來看算是非常成功。到1991年華語e5 人口比例是90％。換一句話講，ti7 台灣除了華語以外e5 語言，包括Holo話、客話、原住民話攏hou7 人逼到接近滅亡e5 腳兜啊。

	黃宣範教授（1993）歸納這段期間e5 語言教育模式是以下e5 三個：
一.華文台語模式：課本是中文，教學語言是台語，差不多有十冬。
二.華文華語台語模式：華文課本，讀華語，解說用台語（1956學校禁台語以前）。
三.華文華語模式：1956年以後干單會使用華語教華文。

	肆．第一階段kap 第二階段e5 比較
	一.攏是單語e5 殖民政策。攏講是國語政策。兩個外來政權攏theh in家己少數人e5 語言來強制佔絕對多數e5 台灣人講 in  e5  話。
	二.執行語言政策e5 方法攏真無人道，嚴重違反人權。日本人對待講台灣話e5 學生是用摃e5 （毒打），中國人用侮辱e5 ，罰徛烏枋、掛狗牌仔、罰錢。
	三.媒体e5 全面壟斷。日本人e5 報紙禁台文；中國人e5 報紙嘛是攏無台文。
	四.語言教育模式真類似，ti7禁台語以前攏借台語做過渡e5 語言，並m7 是teh實行雙語教育，目的是beh消滅台語，be7 當消滅以前嘛beh造成語言e5 優劣（High prestige or Low prestige）之分，來hou7講台灣話e5 人有文化自卑感，方便殖民統治。
	五.對殖民者來講，國語政策e5 推行攏算真成功。會曉講「國語」e5 人日據時代達到71％，國民黨威權時代達到90％。國民黨e5 殖民語言政策koh khah徹底：日據時代台灣人講日語大部分是干單ti7教室內底，台灣人kap 台灣人之間猶koh 攏講台灣話；日據時代台灣人講台灣話be7 感覺見笑，國民黨時代真濟台灣人已經有講台灣話khah無水準e5 感覺；日據時代e5 「國語家庭」無夠1％，國民黨無設所謂e5 「國語家庭」，無官方e5 資料通比較。黃宣範（1987）e5 調查統計，台北市二代之間常用華語e5 有51％。

	最近ti7中國時報有一個專欄叫做「芋仔蕃藷e5 故事」，其中有一篇會當做個案抽樣。作者是一個女性，國中老師。In翁仔某攏teh教冊，囝仔就倩人io。攏是透早送去，下晡下班才去chhoa7 轉來。囝仔一直到四歲猶be7 曉講話。有一遍in轉去莊腳，發現ine5 囝仔kap in阿公teh講話，斟酌ka7 聽，in 是teh 講台灣話。彼個媽媽就問囝仔講：「你都會曉講話咧，你若ti7厝裡攏m7 講？ 」囝仔應講：「恁teh講啥物，我都聽攏無啊！」原來彼對父母雖然攏是台灣人，m7 koh ti7 厝裡攏講華語，ah顧囝仔彼個ou-ba-sang攏參囝仔講台灣話。彼個作者e5 結論卻是：講話只是為著beh溝通，講啥物話攏無要緊。

	伍．第三階段：李登輝台灣國民黨時代
	1990年代開始，李登輝政權聲稱完成「寧靜革命」，ka7 原來外省人掌握e5 國民黨e5 黨、政、軍實權奪過來。部分國民黨e5 基本教義派出走另外組「中華新黨」。李登輝改國名為「中華民國在台灣」，伊領導e5 國民黨被稱為「台灣國民黨」。李登輝以一種非常曖昧e5 國家政策ti7獨立kap 統一e5 中央閃縫求生存。真濟台灣人，包括真濟民進黨e5 領導階層e5 人，患著嚴重e5 「李登輝情結」。In相信李登輝e5 「經營大台灣，建立新中原」其實就是台灣獨立e5 新包裝。李登輝e5 台灣國民黨時代，有人已經公開宣稱是「後殖民時代」e5 來臨。

	按呢e5 講法到底有幾分e5 事實？  咱ti7 chia beh按伊e5 語言教育e5 政策來觀察。

	1993年台灣人郭為藩擔任教育部長，正式宣佈beh實行雙語教育。新修訂e5 國小課程標準決定，按九六年開始ti7三年級到六年級增設「鄉土教學活動」一科，其中包括鄉土語言教學。

	「鄉土教學活動」這科，每禮拜上一節，一節50分鐘，其中猶koh 愛包括台灣歷史、地理、自然、藝術kap 語言。按呢ka7 平均落來，母語教育所佔e5 比例差不多是0.05％。比較華語e5 四百分鐘，抵好是四十分之一。台語kap 華語e5 比例差四十倍，郭為藩講是beh實行雙語教育！

	教育部e5 母語教育語言政策是按怎？ 教育部hou7地方政府家己決定教材，甚至有權決定是m7 是beh實施。學校嘛有權家己決定是m7 是beh實施，beh按怎實施。老師嘛有權家己決定是m7 是beh教，beh按怎教。學生嘛有權決定是m7 是beh學。表面上確實是有夠民主。

	教育部e5 母語語言政策就是完全放任，是一種放牛食草e5 政策。放牛班e5 命運終其尾當然就是自生自滅。

	台大語言研究所教授江文瑜針對台灣母語教育e5 現狀分析，發現積極推行母語教育e5 縣市全部攏是民進黨執政e5 縣市，包括台北縣、宜蘭縣、新竹縣、台南縣、高雄縣。屏東縣過去民進黨e5 蘇貞昌執政e5 時，全縣推行，但是一換國民黨執政，就無執行，改由各校家己決定。

	學生台灣語文促進會針對一九九三年縣市長候選人e5 母語教育態度進行調查，發現國民黨e5 候選人干單一半左右（56.3％）有意願編母語教材，這猶無包括四位拒絕受訪者；民進黨e5 候選人差不多攏有意願（94.7％）。這只不過是選前無責無任e5 口頭支票，國民黨kap 民進黨就有chiah-nih大e5 差別。

	Ti7目前母語師資來源少、教材編寫無簡單、經費不足、教學時數無夠、文字猶未統一、母語詞彙大量流失e5 情形下，政府應該對母語教育有khah積極正面e5 態度，按呢才有法度帶動母語教育發展。（江文瑜，1994）

	1951年，國民黨當teh設計謀殺台灣人e5 母語，聯合國e5 語言調查組織 UNESCO ti7 進行一項全世界語言教育e5 調查了後，提出報告，建議「應該盡最大e5 努力提供母語教育」，甚至ti7 母語m7 是國語抑是官方語言e5 所在，甚至彼個母語ti7母語區以外e5 所在無啥物功能（Fishman， 1968:690）。Ine5 理論基礎是認為使用母語會當表達khah好勢，咱人嘛khah會當充分達成自我表現。一個人ti7 某一個語言內底形成e5 思想kap 另外一個語言所形成e5 思想加減會有無仝。Ti7台灣一直到1996年，號稱台灣化e5 台灣國民黨結果猶是繼續beh執行殖民時代e5 國語教育政策，干單口頭上應付台灣人講無beh禁止母語，會使ti7 學校「自由」教學，但是全然無任何母語教育e5 語言計劃出來，按教育部新出版e5 「第七次全國教育會議實錄」（1994/12）kap 「中華民國教育報告書」（19995/2）ka7 看起來，嘛猶無任何意願。莫怪民進黨立法委員廖永來ka7 批評講是「教育白賊書」。

	陸．第三階段kap 前二階段e5 比較：
	表面上，語言政策是已經有改變，按單語「國語」政策、禁止台灣話到開放台灣話e5 教學。其實台灣國民黨e5 「國語」政策並無改變，這點參伊無放棄「中國統一」政策是仝款e5 。伊所謂e5 實行雙語教育，抑是講實行母語教育攏是假民主、放任e5 名，實際是應付台灣人耳耳，結果就是hou7台灣話自生自滅。這種e5 語言政策kap 伊e5 國家定位e5 政策仝款，只是應付應付，閃孔縫求暫時e5 生存。「中華民國在台灣」結果就是自生自滅。

	中國人kap 日本人e5 語言政策攏是殖民政策，目的就是消滅台灣話，hou7台灣人be7 記得家己e5 語言、文化，be7 記得家己是台灣人，顛倒認為家己是日本人抑是中國人。中國人ti7 in 中國並m7 是實行這款e5 語言政策，無管國民黨抑是共產黨攏是ti7中國實行真放任e5 語言政策。In雖然有制定「國語政策」，但是學生一直到高中攏用 in  e5 地方語言上課，並無強制使用普通話，抑是禁止地方語言。筆者採訪一個江西來美國e5 留學生，in一直到高中攏用in家己e5 灨語上課。到大學，因為有外地人，才自然用共通語上課。

	中國人一來台灣就要意beh實行單語政策，koh 禁台灣話，真明顯是無ka7 台灣人看做是中國人。相信換做共產黨，嘛會實行kap 伊ti7中國所實行e5 語言政策無仝e5 殖民e5 語言政策。

	台灣國民黨雖然有台灣e5 包裝，m7 koh 嘛是中國e5 包袱背tiau7-tiau7。看起來是實行真放任e5 語言政策，m7 是禁止母語e5 單語政策。M7-koh ti7 經過五十冬消滅母語e5 「國語」政策實施到hiah-nih8 成功以後，放任e5 語言政策並be7 復興母語，不而過是無形e5 另外一種維持原來「國語」政策e5 做法。

	現主時台灣需要e5 語言政策是徛ti7台灣共和國立場e5 語言政策以及一套落實可行e5 語言計劃。這無可能期待台灣國民黨來做。第一步，愛真清楚宣佈放棄單語e5 「國語」政策，因為彼個國語政策是服務中國人，便利中國人來殖民台灣e5 殖民政策。無beh宣佈放棄「國語政策」，就等於無beh放棄殖民政策。按呢e5 台灣國民黨政權嘛猶koh 是一個殖民政權。準講已經m7 是外來政權，嘛猶是有殖民語言政策e5 政權。按呢e5 語言政策，不而過方便另外一個中國政權e5 再殖民。

柒．第四階段：語言計劃kap 國家獨立
	1990年七月開始， Khia7 ti7台灣人立場，主張台灣獨立e5 民進黨開始ti7 in執政e5 縣市實施母語教育。因為國家機器猶koh 掌握ti7國民黨e5 手裡，資源真歹運用，各縣市推行kah真辛苦。

	無一個語言政策會當無執政當局e5 支持koh 實行成功e5 （Eastman， 1983:11）。民進黨執政e5 縣市雖然是地方政府e5 執政者，但是無中央執政當局（authoritative body）e5 支持，就be7 當做通盤e5 語言計劃，無語言計劃e5 語言政策不而過是幻想e5 圓心。一定愛會當掌握政權，新建立台灣共和國，才會當做全面性e5 語言計劃，來達成合ti7台灣人本位e5 ，有人權、語言權、平權主義e5 語言教育。

	下面咱beh按語言計劃e5 理論kap 世界新獨立e5 國家e5 例來探討適合咱台灣e5 語言計劃。

	第一.語言e5 選擇：
	Ti7語言政策決定，語言計劃形成以前，語言e5 選擇是頭一層頭痛e5 代誌。對開發中國家，抑是第三世界e5 國家來講，決定國語kap 通用語（LWCs，Language of wider communication）可能是teh做語言計劃e5 時上界清楚e5 語言選擇。根據 Fishman e5 理論，首先愛瞭解你是屬於叨一類型e5 國家(附表一)：


	第一類型e5 國家大部分是開發中國家抑是第三世界國家。In 做語言選擇是為著beh ti7語言複雜性真高e5 所在求政治e5 融合。通常會選用一個LWC來做in e5 官方語言kap 國語。Ti7西非e5 西Cameroon選英語，東Cameroon選法語就是這類型國家e5 例。

	第二類型e5 國家，親像東非e5 坦山尼亞，in選本土e5 語言Swahili做國語來代替殖民語英語做共通語。 Swahili 有久長e5 文學傳統，koh 會當滿足民族感情（nationalism）e5 需要。

	印度選Hindi做國語是第三類型國家e5 例。印度上少會使講有十五種主要語言，真濟語言攏有久長e5 文學傳統，選Hindi一方面是伊e5 人口上濟，另外嘛是妥協e5 結果。

	台灣是屬於叨一種國家？ 

	第二：語言計劃 e5 方向
	Ti7多語社會內底，語言計劃通常採取二種方式：
1.一個國家－一個語言e5 計劃。企圖淘汰其他e5 語言，干單剩一個國語。
2.一個國家－一個以上e5 語言e5 計劃。境內e5 重要語言攏被認可、保存；一個，抑是一個以上e5 語言被選做官方語言。（Stewart 1968:532）

	假使目標若是beh發展民族（national）文化，親像ti7坦山尼亞，會行第一個方向。假使多文化主義若是目標，會採取第二個方向。南美洲e5 多語國家大多數選第一個方式；非洲，除了坦山尼亞以外，傾向選第二個方式。

	台灣適合行叨一個方向？ 

	第三：影響語言類型（language type）e5 變數：
	Stewart（1968）認為語言類型是決定一個語言是m7 是會當hou7彼個社會國家接納做官方語言真重要e5 因素。有四種變數決定語言e5 類型：
1.標準化e5 程度：是m7 是有真一致e5 正確e5 用法？ 
2.自主性e5 程度：是m7 是kap 其他e5 語言仝語系，若是仝語系是m7 是有明顯e5 社會區分？ 
3.歷史化e5 程度：是m7 是kap 某一種族，抑是民族e5 傳統有關聯？ 
4.活力e5 程度：是m7 是隔離e5 社會使用e5 ？ 

	台灣話（包括holo語，客語，南島語）e5 語言類型是按怎e5 類型？ 

	第四：決定語言kap 國家關係e5 四個變數（Kloss， 1968）：
1.國家類型：若是國家官方語言是本土語言是endoglossice5 國家，若是強制實行e5 外來語屬exoglossic。
2.語言ti7國內e5 地位：Kloss認為語言地位m7 單建立ti7語言人口、法定角色，嘛kap 伊標準化e5 情形有關係。



Kloss（1968:78）提供一個觀察語言標準化e5 位階參考圖：
    成熟     少數   古老    年輕      文字化   無文字
     _|_______|______|________|_________|________|_____
      |       |      |        |         |        |
 科技、   二十萬人  詩、宗教  小學教育
 高等教育 以下      哲學

	台語文目前是ti7叨一個坎站？ 

3. 語言e5 法定地位

    官方e5         區域e5      推廣e5       地方e5     禁止e5 
     _|_____________|___________|___________|__________|___
       |                  |            |                         |            |
                                                       vernacular
                                            無地位，被統治者e5 母語
                                      

	台灣話e5 法定地位ti7叨位？ 

4. 其他語言相對e5 力量：境內各語族之間情緒性e5 語言衝突，需要真慎重考慮。這個問題khah複雜需要另文討論。

	Kloss相信透過這四個考慮，有可能會當研究出一個明智、合理、可行e5 語言計劃。

捌．	比較新獨立國家e5 語言政策：
	新加坡：以前是英國e5 殖民地。獨立以後訂英語做第一語，除了英語以外猶有三個官方語言：華語、馬來語、塔米爾語。新加坡人口華人佔76％，以講福建話為主。一開始李光耀政府非常排斥華語，六十年代若是主張華語甚至是犯罪行為。1983年甚至宣佈beh ti7 87年結束華文學校，所有e5 學校攏用英語做第一語。

	1988年李光耀e5 觀念有重大改變，認為語言就是文化，所以開始推動華語運動，希望透過華語吸收儒家思想。

	其實，推sak華語，猶是有誤差，既然相信語言就是文化，in應該推sak家己e5 母語。黃宣範教授（1993:417）有真深入e5 批評：「其實新加坡真濟華人雖然同時會曉講英語kap 華語，但是in有深深e5 自卑情結。比英美國家，in感覺家己e5 英語是二流e5 ；kap 中國、台灣比pheng嘛是二流e5 。一個二流語言e5 社會敢會當發展做一流e5 思想、文教興旺e5 社會？  代表人類思考最高峰e5 文化、科學、藝術e5 活動敢會當建立ti7一個二流語言e5 社會基礎頂高？ 」

	坦山尼亞：坦山尼亞有百外個本土語言，beh選一個來做官方國語實在有困難，in koh m7 甘願繼續用殖民者e5 英語做唯一e5 官方語言。第一任總統Julius Nyerere 選定Swahili做國語。Swahili一向是獨立運動所使用e5 語言，Nyerere本人e5 群眾魅力（charisma）影響伊使用e5 語言，伊e5 政治演講、政治文章攏是使用Swahili，伊ti7本來攏使用英語e5 場合攏帶頭使用Swahili。伊甚至ka7 西士比亞e5 「凱撒」kap 「威尼斯e5 生理人」翻譯做Swahili，提高Swahilie5 地位。Swahili本身已經是初級教育e5 語言，嘛是真重要e5 因素。而且Swahili幾仔百冬來一直就是百外語族e5 通用語（lingua franca）（Holmes 1992:113-115）。 平平ti7東非，肯亞kap 宇干達因為政權控制ti7極少數人手中，嘛無beh維持社會經濟動力e5 意願，所以in選擇繼續使用殖民者留落來e5 ，菁英分子e5 語言，英語（Scotton 1978:736）。

	Norway：Norway (挪威) 經過Denmark（丹麥）四個世紀e5 殖民統治，ti7 1814年獨立。彼個時陣Norway高階層e5 人ti7正式e5 場合攏講Norway 腔e5 Denmark語（Danish），in並無一個Norway e5 標準語，雖然有真濟Norway方言。

	雖然選用Denmark語會加真方便，但是彼個語言代表in世代e5 壓迫者，ine5 態度準講無敵意，嘛是足m7 甘願。最後政府用兩種方法來解決：改良e5 Denmark語，往Norway e5 發音方法去改，最後發展出Bokmal語。另外一種就是以一個莊腳e5 怒崴語創造出新怒崴語（Nymorsk）。雖然政府支持，民族主義者極力推sak，m7 koh到1980年證實Bokmal戰嬴新Norway語（Holmes 1992:119）。

印度: 印度經過百外冬英國e5 殖民ti7 1947年獨立。印度是一個語言複雜度真高e5 國家，境內e5 語言到底有偌濟？ 因為語言學家對語言、方言e5 定義有真大e5 差異，1951年e5 普查列845種;1971年e5 普查列200種。其中有十五個語言是主要e5 國家語言，包括十四個現代語kap 一個古語梵語(Sunskrit)。柱獨立e5 時，希望會當將來以多數人e5 興地語(Hindi)代替殖民時代e5 英語做全國通用e5 官方語言。所以ti7憲法內明訂15冬以後beh以興地語取代英語，過渡期間暫時使用英語。不過，這段期間當權者以及文化菁英並無放棄英語e5 意圖。1966年，教育部公佈「三語公式」，規定各級學校愛教三個語言:
	1.母語(抑是各省e5 主要語言)
	2.興地語(抑是英語)
	3.別e5 印度語(抑是外國語)
三語公式本底用意真好，可惜母語是興地語e5 所在並無選學三個語言，In真自私，選興地語kap 梵語，其中興地語就是in e5 母語，梵語並m7 是活e5 語言，所以等於攏m7 免koh 學別人e5 語言。因為多數語族e5 沙文主義致使三語公式推行失敗。

	玖．台灣共和國e5 語言方案：
	經過對以上國家類型、語言類型e5 認捌，以及幾個真典型e5 殖民地獨立e5 國家e5 例，對以下所列e5 十三種可能e5 語言政策方案，選叨一種對咱未e5 國家會khah好勢？ 

	最近李遠哲所領導e5 教育改革委員會有提出第一期諮議報告書（1995/4/28），強調台灣e5 教育若beh面對新時代e5 挑戰，無徹底改革無法度ti7新環境、新局面之下生存。In有提出五個改革e5 大原則：人本化、民主化、多元化、科技化、國際化。鄭良偉（1995）認為chia e5 原則是現代先進國家e5 教育特色，凡若違反這幾個原則，就等於無teh培養有尊嚴、有能力、有思考e5 國家主人。伊嘛認為這五個原則完全合ti7現代化e5 語言教育頂頭。我看若beh有一個現代化e5 語言政策kap 語言計劃，嘛愛會當合ti7這五個原則。用這五個大原則來檢驗台灣國民黨e5 語言政策，到底有叨一項會當合格？  咱若koh 加上這五個原則來選擇語言政策，叨一種khah好？ 

1. 維持現狀使用華語做唯一「國語」2。
2. 改用多數語族e5  Holo話做國語。
3. Holo話做國語，華語做官方語言。
4. Holo話做國語，客語做官方語言。
5. 客語做國語，Holo話做官方語言。
6. 客語做國語，Holo話kap 華語做官方語言。
7. Holo話、客話做國語。
8. Holo話、客語做國語，華語做官方語言。
9. Holo話、客語、華語攏做國語。
10. Holo話、客語kap 南島語（選其中e5 一種做代表，由原住民家己決定）	做國語。
11. 所有e5 語言攏做國語（加起來有14種3，猶比印度e5 國語khah少）。
12. 所有e5 語言攏做國語，另外有三個官方語言4（類似印度e5 三語公		式）。
13. 其他

	1995年7月ti7美國休士頓所舉行e5 北美洲第一屆台語文夏令會，筆者就以上十三點hou7 參加e5 人評估（見附表），每一項按一分（代表真差、反對）到五分（代表真好、贊成），49份問卷回收41份，回收率84％。結果分數上高e5 是第十二項（143分）;第二高e5 是第九項(115分)--Holo話、客話、華語攏做國語(同時做官方語言);第三高e5 是第二項(109分)主張以多數語族Holo話做國語;上低e5 是第一項(50分);其他得分分別是第十項(105分)、第十一項(98分)、第三kap 第八項(97分)、第七項(95分)、第六項(90分)、第五項(84分)、第四項(73分)。這個結果所顯示上高kap 上低e5 項目kap 我個人e5 主張工款。第一項kap 第十二項代表二個極端，按單語華語e5 國語政策到多語e5 國語政策。台灣e5 經濟力已經有夠強通來執行這款尊重語言權，同時考慮實際可行性e5 語言方案。這個結果嘛會使大部份支持台語文運動e5 人傾向支持多語e5 語言政策。現階段Holo語文e5 優勢現象，只是反應Holo人e5 人口比率，以及Holo人e5 語文危機感、使命感khah高。

	Ti7十三項「其他」e5 所在有十一個人填寫「mai設國語」。可見真濟人對「國語」這個名詞真反感。

拾．結	論：尊重語言權	維護語言產
	殖民政權e5 語言教育政策只要是behhou7殖民地e5 人be7 記得in家己e5 語言、文化、甚至ine5 民族、國家。houin7感覺ine5 語言是khah低級e5 ，ine5 文化khah輸殖民者。殖民地人民e5 民族自卑感一旦形成，少數人beh統治多數人就無困難。日本人kap 中國人ti7台灣攏採用仝款e5 殖民語言政策。李登輝e5 台灣國民黨雖然表面採用放任e5 語言教育政策，其實伊並無放棄為中國人殖民e5 單語「國語」政策。伊e5 殖民本質還在。

	這種e5 語言政策非但無人權，嘛違反世界e5 語言生態。目前世界有一百八十幾個國家，人類e5 語言上少有五千種，所以會使講大部分e5 國家攏是多語國家，平均扯一個國家有三十幾個語言。

	六十年代以後人類開始接受「一個國家無一定干單會使有一個國語」e5 觀念。真濟國家採用多官方語言e5 政策，比如芬蘭有二個國語；瑞士有四個官方語言；印度有十五個國語。

	台灣e5 語言複雜度（0.57）並m7 是真高，ti7世界各國比pheng起來算是中扮e5 ，ti7德國、葡萄芽（0）kap 印度、菲律賓、南非（0.8）e5 中間（黃宣範1993:327）。台灣若是beh採取「多國語」e5 語言政策應該是真可行。

	語言權是基本人權，語言權e5 尊重會當確保每一個語族對國家資源有平等得著（access）e5 機會。語言無應該一直ka7 伊看做是問題，應該ka7 看做是資產。語言產e5 維護，多文化社會e5 建立，雙語教育e5 推行相信是台灣beh建立一個真正民主koh 有人權e5 國度應該愛行e5 路。


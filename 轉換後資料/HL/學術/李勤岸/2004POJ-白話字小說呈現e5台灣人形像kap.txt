白話字小說呈現e5台灣人形像kap文化面貌
李勤岸
國立台灣師範大學台灣文化及語言文學研究所
1924 ni5 khai-si2 chhut-hian7 e5 kau3-hoe7 peh8-oe7-ji7 siau2-soat, pau-koat8 TeN7 Khe-phoan3 kap Loa7 Jin5-seng, long2 u7 chin sia2-sit7 e5 bun5-hak8 piau2-hian7.  In e5 sia2-sit8 si7 chit8-khoan2 lek8-su2 sia2-sit8. Ka7 20 ni5-tai7 khai-si2 e5 Tai5-gi2 peh8-oe7-ji7 siau2-soat ui3 Tai5-oan5 bun5-hak8-su2 theh8-tiau7, ki5-sit8 chiu7-si7 hut-liok8 hit8 toaN7 Tai5-oan5 lek8-su2, hou7 lan2 tui3 hit e5 si5-tai7 e5 Tai5-oan5-lang5 in3-siong7 bou5-hou5. 
1926 ni5 e5 TeN7 Khe-phoan3 siau2-soat 《chhut-si2-soaN3》 biau5-sia2 chin che7 tong-si5 e5 lek8-su2 su7-kiaN7 kap seng-oah8 cheng-heng5.  Chit phiN bun5-chiong siuN7 beh li7-iong7 TeN7 Khe-phoan3, Loa7 Jin5-seng e5 peh8-oe7-ji7 bun5-hak8  lai5 siong2-siong7 20、30 ni5-tai5 Tai5-oan5-lang5 e5 heng5-siong7, in e5 seng3-keh, seng-oah8, hun-in-koan kap bun5-hoa3-koan.  
關鍵詞：白話字、白話字小說、台灣文學、台語文學、鄭溪泮、賴仁聲、台灣文化
壹．白話字小說e5社會文化背景
巴克禮對台灣文學e5貢獻
第一波e5 台灣語言運動發生ti7 日據時代，史稱台灣話文運動。一般攏是ui3 1930 年黃石輝ti7 「伍人報」發表＜怎樣不提倡鄉土文學＞算起。因為這篇文章引起台灣史上e5 第一個鄉土文學論戰。其實koh khah早toh8有人開始提倡母語寫作，比如1922年蔡培火就發表＜普及台灣字文化＞，主張用台灣羅馬字寫台灣白話文 (林央敏，1996：26)。1924年連溫卿發表＜將來之台灣語＞1。1926年賴和發表＜讀台日紙新舊文學之比較＞2。Ti7 實踐上，1924年賴仁聲出版台語小說《阿娘e5目屎》；1925年鄭溪泮出版台語小說《出死線》；1925年蔡培火出版台語散文《十項管見》。因為按呢，李勤岸 ka7 台灣語言運動提早到 1916年巴克禮出版白話字聖經 （李勤岸，2003）3，因為白話字聖經e5 出版直接影響著台語文e5 使用。Ma7 有人主張應該koh 提早到1885年府城台灣教會報4e5 創辦，因為這份台灣上早e5 報紙是用台灣話寫e5 。無管是ui3 白話字聖經算起，抑是ui3《府城教會報》算起，攏是ui3 巴克禮（Tomas Barclay， 1849-1935）算起。白話字 《新舊約e5 聖經》是巴克禮翻譯e5 ，《府城教會報》是巴克禮創辦e5 。若是台灣文學有包括台語文學，巴克禮影響之下產生e5 白話字文學應該是上早的台灣文學，m7 是賴和e5 漢字華語文學，嘛m7 是1930年黃石輝、郭秋生發起e5 台灣話文運動影響e5 賴和e5 漢字台灣話文文學。若是同意台灣文學應該包括台語文學，若是同意白話字文學是台語文學，若是同意影響白話字文學上大e5 是巴克禮，巴克禮應該是「台灣文學之父」。有人會講巴克禮是外國人，m7 是台灣人。巴克禮二十六歲來到台灣，一生奉獻ti7 台灣六十冬，創辦台灣第一間學校--台南神學院、引進台灣第一台印刷機、創辦台灣第一份報紙、翻譯台灣第一本白話字聖經、死後埋葬ti7 台灣，萬榮華牧師 (Edward Band)稱呼伊是「台灣e5 巴克禮」。巴克禮當然是台灣人。所有e5 台灣文學論述5全然忽略白話字文學e5 存在，其實就是忽略彼段台灣歷史，hou7 咱對彼個時代e5 台灣人印象模糊。這是台灣文學史e5 遺憾， 嘛是歷史e5 遺憾。若是照英語殖民世界e5 慣稱，使用母語寫作e5 才是彼個語族e5 正式文學名稱，比如講「愛爾蘭文學」、「蘇格蘭文學」、「威爾斯文學」，使用殖民語e5 文學被稱做「盎格魯愛爾蘭文學」、「盎格魯蘇格蘭文學」、「盎格魯威爾斯文學」，台灣e5 現階段e5 殖民語文學應該稱呼做「中華台灣文學」，母語寫作e5 文學稱呼做「台灣文學」。若按呢，ka7 白話字文學提掉e5台灣文學史只不過是台灣殖民語文學史，只不過是「中華台灣文學史」。 
上早e5 白話字文學是賴仁聲1924年出版e5《俺娘e5 目屎》、1926年鄭溪泮出版e5 「出死線」。後來賴仁聲陸續koh 有出版《刺仔內e5百合花》、《可愛e5 仇人》等小說集。
貳．白話字小說e5文字 (script)選擇
巴克禮推動白話字e5 因由
賴永祥認為「巴克禮牧師是推動白話字最力者」，伊翻譯自萬榮華牧師e5 「台灣e5 巴克禮」6， 巴克禮家己按呢講，「…白話字很適合婦女、兒童及未受教育人們的使用；士人只用漢字，就是對白話字的輕視。因此我決以身作則，用白話字來代替漢字。我一生中只一次使用漢字聖經講道，而[我]為那一次感到遺憾。我當然知道，只用白話字，會被人認為不學無識，但想到可能帶來的利益，我就不在乎了」（1990: 59）。
可見當時讀冊人是無起白話字，感覺使用白話字是「不學無術」，m7 bat 漢字就是m7 bat 字。不過，若是學羅馬拼音e5 白話字了後，就真緊會tang3讀聖經，這個目標「使用漢字是達不到的」7。
賴仁聲使用羅馬字寫小說e5因由
鄭溪泮牧師kap 賴仁聲為何會選用白話字來寫小說？當然in攏是長老教會e5 牧師，可能攏是受巴克禮影響e5 。鄭溪泮無講伊選用白話字e5 原由， 不過賴仁聲 ti7「俺娘e5目屎」自序內底有表明伊使用白話字寫作e5 因由：
一、為著愛鼓舞教會e5會友khah 進步 ti7 羅馬字，將小說 hou7 in讀，大家soa3 學bat 字，khah be7 ia3-sian7。(我 bat 出報來論「羅馬字e5中毒」也ti7 遮來鼓舞羅馬字，有親像自相矛盾；實在無。 因為 我m7 是反對羅馬字；是贊成。總是m7 愛人 bit8-thau5 bit8-tau7 ti7 羅馬字；漢文ma7 愛tui3-tiong7 e5意思。所以叫咱tioh8 注意。
二、為著愛鼓舞會友e5信心，kap 品行。
三、為著愛hou7 做基督教家庭khah 鬧熱，hou7 婦女kap 細囝 khah 有工藝。 就是大家讀有益e5故事，免得講閒話，抑是聽無利益古，看無正經e5戲kap 冊。
四、願青年e5男女，所疼e5兄弟姊妹，也beh 對遮來得著濟少e5勉勵。
照賴仁聲e5 講法，伊m7 是主張完全羅馬字e5 人，是主張漢字kap 羅馬字並重e5 人。為著beh 傳播基督教e5 福音才使用白話字來寫小說。可見經過巴克禮自從ui3 1885年《府城教會報》發行，以及白話字聖經e5 出版，到1924年短短三、四十冬，教會內e5 信徒已經相當慣習讀白話字，所以賴仁聲選擇白話字來寫作。真有可能，鄭溪泮嘛是ti7 這個考慮之下選用白話字e5 。 in 二人攏是所謂知識分子，in 有可能攏會曉漢字，嘛be7 反對漢字。In 上慣習e5 語言真可能是日語，in 無選擇日語，卻選擇台語，相信嘛是當時e5 台灣人，包括信徒kap 非信徒。
咱會使講，賴仁聲kap 鄭溪泮選用白話字來寫小說是為著實用e5 緣故，khah m7 是對文字有甚麼偏愛抑是固執。嘛有可能m7 是因為in家己使用語言、文字e5 習慣。若是ti7 短短三、四十冬時間，會tang3製造出這個語文e5 環境kap壓力，證明白話字是真好學、真受歡迎、真有效力e5 台語文字。
參. 白話字小說內底e5婚俗kap婚姻觀e5 變遷
鄭溪泮e5 家譜小說《出死線》
《出死線》是一部自傳性e5 家譜小說，ui3 作者e5 媽媽至勤寫起，寫到作者e5 後生事必靈，貫穿三代，用小說e5 形式寫出鄭家近代家譜。目前留落來e5 只有上卷，根據鄭溪泮e5 後生鄭泉聲牧師8接受我e5 採訪所講，下卷嘛已經完成，可惜ti7 走空襲e5 時，去hou7 美國飛機炸掉去。這是《出死線》e5 命運，嘛是台灣人e5 命運。台灣人當時是日本人，是美國人e5 敵人。台灣文學上早e5 一部長篇白話字小說就按呢去hou7 美國人chaN2斷半koeh 去。
《出死線》因為貫穿三代，經歷無仝e5 歷史時代，無仝e5 宗教文化，所以就相當程度呈現出台灣人e5 文化變遷。咱先來看婚姻文化。
第一代e5 女主角至勤按怎定著男主角大川e5 ？ 彼個時代是清國時代，台灣kap中國當時攏被大清帝國佔領e5 時代。台灣人自認是漢人，社會型態是典型e5父權社會，ti7 家庭，父母決定子女e5 婚姻。靠媒人講親，免經過囡仔e5 同意就會tang3 ka7 查某囝「做--人」，按呢就講是ka7 允lah 、「定著」lah 。至勤厝裡無父母，唯一e5 長輩是阿姑「厝內姑」，媒人來講親成，阿姑禮貌性ka7 至勤問一下，情景完完全全親像歌仔戲演e5 一般：
[至勤]見笑 m7敢講， 就做伊入去， chhun厝內姑 ti7遐坐， 小停彼個人轉去了， 厝內姑就叫﹕
姑：	勤...ah!
勤：	Oe5...甚物代?
姑：	我 ka7 允 lah neh!
勤：	Ai2-ioh!  你這個阿姑 thai2按呢?!  你也無聽著人 heh家庭 hiah大， heh人 hiah gau5， 咱捧彼號飯坩捧be7 贏。  聽見頂年離一個， 咱若去， 連鞭坐回頭轎倒來， m7 知會歹勢be7?
姑：	戇囝仔， 人 heh 是 chhoe7 無好對頭; 你是嫌伊傷gau5!
勤：	阿姑!  我 呣 是嫌伊傷gau5， 是自恨我 e5頇慢， m7敢... Ka7你講bat離去一個你是be7曉聽。
姑：	Ha2， 所離彼個啥因端， 你知 mah?
勤：	無啥知。
姑：	彼個是為著行m7著， 應該離 e5。  所以會使得講是義氣e5男子chiah會曉按呢做法。 
勤：	TaN beh按怎?
姑：	TaN， 總是因緣天註定， 彼頭 e5內容你 to也知影。 你 taN算也無父兄 thang主意， 我這個m7成姑， ka7你答應就是。𨪛
勤：	阿姑， 我歡喜聽你 e5教示!  
對按呢就定著， koaN7定。
第一代e5 女主角就是ti7 無在場e5 狀況之下，hou7 in 阿姑代替「父兄」主意，ka7 允--人，ka7 做--人，ka7 定著lah 。至勤出來雖然對家己e5 一生幸福就按呢註定ah，嘛有意見，不過是驚家己無到額通配人會起，雖然對方是離過婚e5 人，伊m7 是嫌伊離過婚，是對方會ka7 人離掉，「穩當捧彼號飯坩捧be7 贏。  … 咱若去， 連鞭坐回頭轎倒來， m7 知會歹勢be7?」。阿姑講對方因為前妻「行m7 著」會曉ka7 伊離掉，「會使得講是義氣e5男子chiah會曉按呢做法」。這是加分m7 是減分，「ka7 你答應就是」，至勤隨應講「我歡喜聽你e5 教示」，對按呢就定著， koaN7定。決定終身e5 幸福。
來到第二代，已經是西方e5 文化入來台灣，鄭家已經是基督教家庭。是完全根據教會婚俗「chhiang3禮拜」，一旦公開ti7 教堂「chhiang3」ah，toh8 是ti7 上帝kap 眾人頭前誓約ah，就愛遵守，be7-tang3 反悔得。第二代e5 男主角真聲ti7 chhiang3 禮拜了後，對方有beh 反悔，伊考慮真久決定寫一張批去hou7 紹介人抑是對方e5 兄哥全獻先生：
全獻先生 平安。
我有接著 你 e5 批， 真 lou-lat8。  這霎真失禮，  我愛講幾句:--
論令妹惠子， beh 做我 e5 親事，  對頭到taN， choan-choan 是出對上主 e5 案kah 人 e5 紹介。 有經過 chiah久 e5 時日， hou7 咱兩旁 thang 探聽，  ti7彼個中間，  欲， 呣， 來 soah 是會用得。 若是 chiah久， 接著承諾 e5 批， 約束著chhiang3禮拜; taN 已經二禮拜ah。 平常人無 saN-bat， chhiang3了koh soah 是無啥關係; 若是咱是傳教者，  是關係名聲， 咱 chiah 想 覓。
所講， 令妹惠子無歡喜， be7 得勉強， 這我 也 明白。  我所愛知， 是 承諾前 無 想 去 定， 今仔日二人e5 名， theh8 ti7 台頂來 chhiang3 hou7 人聽。 這， kiam2-chhai2 惠子 無歹名; 總是人beh 僥疑 我 是 甚物 歹名聲，  chiah 受 拒絕。 TaN，  beh怎樣洗我 e5 見笑ti7眾人e5 中間 （黑體是我e5 強調）。
第一代就是hou7 父權社會決定婚姻，一旦決ah，就「歡喜」接受；第二代是教會威權決定，一旦公開ti7 禮拜堂「chhiang3 禮拜」ah，就定著ah，若beh 改變主意，「TaN，  beh怎樣洗我 e5 見笑ti7眾人e5 中間」。經過西方基督教洗禮e5 第二代e5 婚姻敢有khah 進步？第一代hou7 人決定，只好「歡喜」接受，第二代公開chhiang3 ah就be7-tang3 反悔，會無面子，只好勉強繼續落去。
賴仁聲小說內底e5 愛情、婚姻kap性
賴仁聲ti7 伊e5 小說《刺仔內e5 百合花》內底藉著S.J.牧師e5長篇演講稿，講出伊e5 愛情觀kap婚姻觀，應該是代表當時基督教e5 愛情觀kap婚姻觀，因為每個觀點提出了後，攏有引證聖經e5 內文。Ti7 五零年代，西方文化影響之下e5 台灣教會相當程度是進步e5 ，比如講會tang3公開討論愛情、婚姻kap性。雖然咱這個時代來看賴仁聲e5 觀念，已經真保守，不過當時e5 賴仁聲牧師是比當時e5 台灣教會khah 進步ah。咱按伊e5 冊教會出版e5 時攏ka7 in 認為無妥當e5 所在拍X仔，參以後國民黨時代因為政治因素文章攏會有開天窗，箍四角kheh 仔有真心適e5 對應：
照 美國 性 e5 學者 (性學) e5 研究 嬰仔 就 有 性 e5 意識， 差不多 對2、 3 歲 起 就 真 明顯。  色 kah 食  這是 人 e5 自然 天性。  對 性 e5問題 男--e5代先 發達， XXXXXXXXXX， 到 40 外 歲 e5 時 XXXXX。  卻 ia7 有 持續  XXXXXX。 女--e5  XXX， 總是 beh XXXXXXXXXX。  後來 到 XXX 就 ia3-sian7 去。 女--e5  對 性慾 e5 要求 有 週期 性 就是 XXXXXXXXXXXXXX e5 時。  就是 為著傳情 來 XXXX。  男--e5 呣是， 男--e5 是 真 放肆， 隨隨便便看著甚物， 聽見， XXXX 就 動-起 慾情。 女--e5  疼 丈夫 是 真 渴 (闊)， 就是 對 濟濟 方面 來 疼 丈夫。  男--e5 疼女--e5 ， 是 將 XX 要求 做 中心， XXX 若 be7 和， 無 稱意， 逐項 to 亂 了了。 女--e5  對 這項 khah 有 吞忍， 若 自頭 無 嫁， be7 拍醒--伊， 一生 可以 做 姑娘， 卻 有 時 心性 會 變 khah 急， 對 身體 無 甚物 到 外大 e5 影響。  男--e5 khah oh-lun2， 因為 對 男性 XXXXXXXXXXX， 自然 會 要求 XX， 若 呣是 真慎重 自制， 就 愛 跋倒， 人格 e5 修養 就是 在 ti7 chia。
有e5 所在 拍e5 X仔竟然連續十幾個，想beh 替伊補起去嘛真為難。不過，ti7 彼個時代，賴仁聲有性教育e5 觀念已經算是真進步loh。可惜當時e5 教會威權對寫作自由所做e5 牽制，現在看來實在是真封建！
賴仁聲對愛情e5 看法是：
Tioh8 分別𥖏「戀愛 自由」 kah 𣑐「自由 戀愛」 e5 思想。
𥖏「戀愛自由」 意思是 出在 你 beh 戀愛， 抑是 m7 戀愛。  抑是 講 你 對 chit chan5 事 抱 反對 e5 思想， 你 m7 愛 kah 異性 講戀愛 e5 事。  講 khah 緊 你 beh 嫁，m7 嫁， beh chhoa7， m7-chhoa7， 你 有 自由。  抑是 講 你 有 自由 thang 揀 你 所愛 e5 人， 來 saN 匹配。  若 按呢 e5 程度 e5 解說，果真逐 人 to 有 自由權。  顛倒 用 強權 來 逼婚， 抑是 用 金錢 來買 e5 結婚 是 錯誤。  人 照 理氣， 女性 應該 有 自由 thang 嫁 伊 所 愛 嫁， 戀 伊 所 愛 戀 e5 人。  男性 應該 有 自由 thang chhoa7 伊 所 愛 chhoa7， 疼 伊 所 愛 疼 e5 人。
總是 「自由 戀愛」 就 呣通。 照khah 濟人 e5 解說 講 chit 句 是變做 無 定性。  抑是 將 戀愛 做 遊戲， 𣿅蕌， 滾笑。  無 自制， 無 廉恥。 烏紅tah，  亂亂 交， 亂亂 chhap， 三角， 四角 e5 多角 淫亂， 人 若 講 「人可以 自由 戀愛」就seng7 這個「自由」 來 戀戀 做，這是真 見笑。  世間 無 比 chit 項 koh-khah 見笑。 m7-若 見笑， 穩當 beh tu2-tioh8 大 淒慘。  所以 頭一 點 男女異性 e5 中間 的確 tioh8 保惜 隨 人 e5 人格。  koh tioh8 保守 家庭 夫婦 e5 聖潔。  呣通 抱 甚物 「戀愛自由，」「自由戀愛」 e5 口號， 無 尊重 夫婦 e5 道理， 按呢 來 家庭 就 oh 和。  所以 若 愛 夫婦 愛情 永固， 第一 tioh8 訂正 這個 思想。
Tioh8 訂正 「結婚是戀愛 e5 墓。」
這 句 話 ia7是 呣著。  我已經 講 了 lah， 若 呣是 翁某 其實 是 無「戀愛」 thang 講。  翁某異性 e5 中間， chiah 有 你 戀、 我 愛 e5 疼情 thang 講。  若 呣是 翁某， 無論 交陪 外 深 to是 友誼。  若 未 做 翁妻就先生起戀愛， 按呢是邪戀 （黑體是我強調e5 ）。
談愛可以， 談戀愛 不可以。
總是 咱 tioh8 會 記得， 戀愛 是夫婦間 神聖e5  疼情。  呣是 夫婦 e5 男女 異性 做夥 談戀愛 是 罪惡。  koh tioh8 會 記得 呣是 青年 男女 一萬人 攏 的確 tioh8 經過 世間 所 講 號做 戀愛 e5 交陪 chiah 是 人， chiah 有 好 e5 結婚， 若 結婚 前 無 先 談戀愛 就be7 做成 好 e5 結婚， che ia7 是 錯誤 (黑體是我強調e5 )。
賴仁聲對西方傳過來e5 愛情名詞攏重新定義，一般人所講e5 「自由戀愛」伊ka7 分做二種，一種是「你 beh 戀愛， 抑是 m7 戀愛」是你e5 自由，這是「戀愛自由」，會使；若是講 「若 未 做 翁妻就先生起戀愛」，be7 使。換句話講，kan-na 翁仔某才會tang3戀愛，按呢e5 愛情觀ti7 當時m7 知有偌濟人聽會落去？準講ti7 教會內底，有偌濟人聽會落去？ 不過，翁仔某需要「戀愛」卻是相當新e5 觀念，準講ti7 這陣嘛猶是真進步e5 觀念。
賴仁聲對性e5 觀念：
男女 e5 參chim:
夫婦 e5 參chim， 莫非 是 beh 表示 疼情， 加添 疼情 。  若是 按呢 ti7私下 兩人 ka-ti7 tiam3 e5 時 來 做， 比較 khah 合理， 無 需要 當 前人 公然 來 表演。  人 看了 m7-若 無 心適， 有時 soa2 會 hou7 人gin5目。
既然kan-na翁仔某會使戀愛，當然相chim 這款行為kan-na翁仔某會使做，koh 嘛是kan-na會使ti7 厝裡房間仔內才會使做。 「公然 來 表演」是be7 使e5 。不過，伊會按呢講，會按呢警告，就可能表示彼當時已經有人會公然表演ah。
對男女 性 e5 衝動，賴仁聲e5 看法是按呢：
聽人 講 戀愛 是 至上， 就 行 無恥 e5 事 這是 真 該死。  男女 e5 交陪 做 友誼是thang。PoaN5 過 友誼e5 界線 這是 千萬 to 呣通。  雖然 是 訂婚了 e5 未婚夫， 未婚妻 to 呣通。
Kiam2-chhai 為著m7 用 這個 要求 就致到 婚姻 破lih8。  無 要緊， hou7 伊 破lih8， ia7 呣通 行 見笑 犯罪 e5 事。
女性 應該 tioh8 顯明 你 e5 cheng-kiat， 斷然拒絕。  對 按呢 對方 e5 男性 會 一發 敬慕 你 e5 品德。  設使 為著你 e5 拒絕 就 受氣， beh 廢親。  我 想 寧可 廢親 khah 好。  因為 hit款 男性 是 無 自制， 無 明朗，貪欲 e5 人。  Kin-tu3 你 嫁--伊 ia7 無 大 路用。
當然真保守，m7-koh 對女性e5 警告，嘛be7-tang3 講完全無道理。
賴仁聲是非常替女性設想e5，同情女性e5  ，伊e5 小說內底e5 男主角攏是可惡e5 查甫人，比如講《俺娘的目屎》內底的男主角天賜啊；《刺仔內的百合花》內底的昆芳；《可愛的仇人》內底的清泉。伊小說內底e5 女性攏是可憐的查某人，親像《俺娘的目屎》的惠美；《刺仔內的百合花》的惠美；《可愛的仇人》的蘭香。攏真悽慘，真趁人目屎、使人同情。
肆．白話字小說中e5台灣人形象
鄭溪泮小說所呈現e5台灣人
一．善良軟弱e5 大川
《出死線》內底第一代e5 男主角大川，至勤e5 翁婿，性格上相當善良嘛真軟chiann2 ：
去ka7日本兵chhoa7路e5大川
1895年 8月 ka-ti7知有懷孕; 9月 5日日本兵上山， 漸漸落來到靜水溪。  大川 hou7日本叫去 chhoa7 路， 是伊路頭真熟， 又koh伊是漢學者， 會用寫字 kap講話， hiah-e5陸軍真歡喜。
到有hiah久， 就對軍長講， 我有二個父母真老， 這霎 ti7厝裡， 我真久無看著， m7知有平安 a2無。 請容允我轉去， 若欠用chiah koh來; 好 mah?  軍長應講， 好。  彼時大川手𧪄一支枴仔， 行著 sam7-sam7， 就 ng3 靜水溪轉去。  到厝目屎 nih-nih流， 至勤 m7知伊 teh hau2甚物。
1895年台灣hou7 大清帝國割hou7 日本。日本兵入來e5 時有人反抗，有人去替日本兵chhoa7 路，kan-na 轉來厝裡「目屎 nih-nih流」。Ti7 民族主義者e5 心目中，這就是「漢奸」e5 行為。日本兵來到台南府城，巴克禮代表台南人去開城迎接，要求和平，台南府城免得戰爭e5 破壞。Ti7 民族主義者e5 心內大約是無法度接受。
若是對一般台灣人來講，面對軍事行為e5 暴力威脅，大川e5 行為可能是典型e5 ，m7 敢反抗，koh m7 是樂意按呢做，只好一方面ti7 刀槍e5 面前嘛照in e5 要求ka7 in chhoa7 路，一方面嘛chhoe7 理由來離開，轉來厝裡哭無人知。巴克禮e5 行為應該是慈悲e5 宗教家e5做法。若是因為去ka7 日本人chhoa7 路因此來交換家伙財產e5 ，當然是「漢奸」，抑是「台奸」。不管如何，敵人來佔領咱e5 土地，無起來抵抗，就是軟弱e5 行為，雖然是善良e5 。
面對1915年余清風事件，現在e5 人那像kan-na 會當khia7 ti7 民族主義e5 立場，寫小說、寫詩來ka7 美化，講是抗日英雄。台灣歷史學家李筱峰深入瞭解西來庵事件了後，認為彼個事件kap中國當時e5 義和團是真類似e5 行為，攏是利用真愚戇e5 宗教心理，伊講「佳哉無成功，若無你敢hou7 in chia e5 人統治？」9。對余清風事件，李筱峰e5 評價是負面e5 。咱來看當時e5 人按怎看這個事件：
《出死線》第二代男主角真聲對西來庵事件e5觀察及態度是按呢：
1915 年 熱天，土匪余清風自稱大元帥，ti7南莊作亂，伊e5匪類運行 Ta-pa-ni5，  岡仔林 等等，  偌濟 百姓 受 伊 e5陷害。了後 清莊，首魁受掠， 送到 法庭 正法，其餘附和(hu7-ho5)罪犯，也 受刑罰。
講煞，  就 去 外岡仔林，  探聽 彼個 情形。  到位，  看見 草厝 hou7 in toa3; 呣若 有刑罰 也 有憐憫，  實在 是 著。  koh 看 遐 e5 厝，  濟-濟 燒毀，  內底 是 罪犯 e5 萬人堆，  這間 也有，  彼間 也有，  土 有 pit痕，  頂面 青chhin3，  真聲 khia7-ti7 in e5 頂-bin7，  宛然 khia7-ti7 陰間，  心肝 為著 in 艱苦。  叫 講，  死人ah!  起來，  起來!  啥事 呣 起來 認 你 e5 罪 ah!?  你 若 認 你 e5 罪，  你 猶原 著 死，  因為 你 e5 死，  是 公道; 是li2 死ti7 你 e5 罪koa3。  若是 你 有 認罪，  你 e5 身軀 雖然 死，  你 e5 靈魂 beh 得-著 活 lah。  聖冊 講，  咱 若 認罪，  上帝 公義，  teh欲 赦免 咱 e5 罪，  洗除 咱 e5 歹。  A2!  死人ah!  thai2 呣 起來 認 你 e5 choe7 ah?  A2!  慢即!  我 認 你 做 kah 所多瑪，  Gou5-mou5-liap8 e5 人 siang7 種類。  Iin 若 有得救 e5 向望，  恁 也 差不多 lah。  保羅 講，  逐人 著 降服 ti7 做 序大 有 權柄 e5; 因為 見 有權柄 e5，  無 呣是 對上帝 出; 所有 e5 權柄 ，  攏是 上帝 所 定著 (羅馬 13:一)。
A2!  戇人 ah!  你 啥事 造反 來 取罪 ah!  你 呣若 得罪 上帝 也 得罪 官府 lah。
這段描寫，真可能是咱會tang3 看著e5 對余清風事件唯一e5 現場e5 描寫。這有可能是當時多數一般台灣人e5態度kap看法。不過嘛有親像楊逵細漢因為看著日本人這個大屠殺，開始產生抗日意識e5。 咱雖然無真贊成ka7 余清風事件無條件美化做抗日英雄，不過讀著鄭溪泮這段chiah-nih8 日本人立場e5 論述，嘛真oh 得接受。會使講真艱苦心。
面對台南神學院當時所發生e5 對抗外國神職行政人員e5 罷課事件，真聲toh8 加真有道德勇氣，伊對神學院罷課e5觀察及態度是按呢：
真聲kah一陽sang3 也轉去。 隔日同窗會就寫批來 hou7 序大人，  ka7 in ke2-be5ng 散學 e5 理由， 父兄 看了 笑笑。  koh 二日中學也寄公批來， 講 ...... 這幾日學生 kah 姑娘 有攪擾 e5 代誌， 大家四散轉去。 拍算已經到位。 請恁父兄著 hou7 囝仔 koh 來， 阮 先生 beh 設法到 完滿。
序大人看著批就 ka7 囝兒 講， 先生有按呢 講， taN 著 koh 去。
到位 e5 時， 別人已經 去 了。 A2， 本島人 e5 團體力， 真正快受攻破。
Iu5-koh teh 想咱e5民族， 原來是顧 ka-ti7 e5 心性，  一旦 hoah-hut，  心真愛， 結局 心肝 那 土沙，  be7 會 結連。  出頭 e5 人 若 受罰，  腳手 就 liu-kiang。  那準 聖冊 講，  「我 拍 牧者，  羊群 就 四散」  想了 就 去 倒ti7 眠床。  朋友 來 beh giu2 伊 去，  伊 講，  我這霎真艱苦。
看著學生會為著學生受學校e5 外國行政人員言詞侮辱，beh 討回尊嚴所發起e5 罷課事件真緊toh8 hou7 校方用「各個擊破」e5 手腕拍敗，真聲這回真有批判心，「咱e5民族， 原來是顧 ka-ti7 e5 心性，  一旦 hoah-hut，  心真愛， 結局 心肝 那 土沙，  be7 會 結連。」。 
不過，真矛盾e5 是，當真聲去到外國傳教師e5 宿舍，看著hiah-nih8 高水準e5 家具設備了後，民族自卑感就koh 規個gia5 起來：
彼張是牧師娘 teh 睏。 主顧兄講， 無 hong5， 你 ka7 伊睏看mai7，  別日 ma7 會做牧師。  真聲講，  An7-ni haN3， 好， 睏了 kah會做牧師，我的確愛睏。 I--ah!  就 ka7 倒--落去!  ou7--ah!  真爽 to著，倒--落去，sim3 be7  soah。  真聲 teh想，英國人怎樣 chiah 福氣，  實在真好。 就peh起來，  koh chhoa7 伊看， chhiam2仔，桌巾逐項sui2 tang-tang; koh chhoa7伊看in e5便所，創到真清幽 koh 好看，也 無 臭味。  真聲 吐氣， ah!  咱 實在 be7 比得。 怎樣 英國人 toa3 好，睏 好，食 好，  穿 好，  放 好，  逐項 好。平平 是 上帝e5百姓，  怎樣 in chiah-nih 富貴，  咱 chiah-nih粗魯。  ha2，  ha2， 先生有講，  Na2-a2  對 伊三個 囝 Siam2，Ham5，Nga2-hut 講， Ka-南受咒詛做奴僕，  Siam2 做 差用， Nga2-hut khia7起 Siam2二個 布棚，  (創 9:26，  27) in 歐洲人 是 Nga2-hut e5 後裔，  咱 是 Siam2 e5 後裔，  咱 著 起布棚 來 hou7 in khia7起，咱著勞動， in著清爽，比in khah輸，這算也應該。
講家己e5 民族是天生註定ai3 做奴才e5 ，甚至用聖經e5 故事來phi2-siuN3 家己，講「這算也應該」，實在有夠自暴自棄。看了頂面這段真聲e5 講法，咱免不了一直受氣起來。那會chiah-nih8 自卑？M7-koh ，冷靜ka7 想，準講到這當今，類似按呢e5 論調敢m7 是嘛三不五時聽會著？
伍．結論
因為chia e5二零年代到五零年代 e5 白話字小說，咱會tang3 瞭解彼段歷史直接e5 、現場e5 描述，對彼時代台灣人e5 性格、形象多少有所瞭解，知影台灣人e5 軟弱、善良、自卑、be7 團結那土沙…。嘛通瞭解當時e5 婚俗、婚姻觀、愛情觀，教會kap 基督徒進步e5一面kap 保守e5 一面。若是ka7 白話字文學對台灣文學史提掉，咱beh 瞭解彼段台灣史，彼個時代e5 台灣人，以及in 部份e5 文化，toh8 只好靠文獻去猜測。歷史文獻e5 猜測當然不如活跳跳e5 文學e5 描寫。咱ka7 這段白話字文學補起去，台灣文學才是完整e5 。
台灣文學m7-na7 需要推起去到台灣話文運動，koh 需要推起去到白話字文學。現階段e5 台灣文學工作者不但需要思考母語寫作e5 正當性，koh 需要ui3 彼當時白話字文學文字e5選用得著啟示。


1 發表ti7 「台灣民報」二卷20-21號。
2 發表ti7 「台灣民報」89號。
3 這是李勤岸2000年ti7 Hawaii大學所寫e5 博士論文，2003 ti7 台灣出版。 
4 這是「教會公報」e5 前身。
5 包括上有權威性e5 葉石濤e5 《台灣文學史綱》以及彭瑞金e5 《台灣新文學運動40年》。
6 "Barclay of Formosa"， p.67。
7 巴克禮e5 話，賴永祥p.59。
8 抑就是小說中e5 第三代主角事必靈 spring，現此時人ti7 日本，83歲，已經退休。
9 李筱峰kap筆者e5 私下對談。


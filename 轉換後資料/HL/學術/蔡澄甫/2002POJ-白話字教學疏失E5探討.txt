白話字教學疏失E5討探

Chhoa3 Teng5-hu2 (蔡澄甫)
椰城股份有限公司負責人

摘要

我8歲學oe-hiau2白話字；後--來參與ti7教白話字e5工作，一路平順，無感覺白話字是1門學boe7-hiau2 e科目。

M7-ku2歷來有choe7-choe7人興趣趣立志；熱phut-phut學白話字，無phah算半lam5-haN5準煞，學無出師。Thai3-tho2 oe7 an-ni neh？其中必有緣故。

本文針對chit-e5問題提出個人e5幾點看法，譬喻：就台語學台語e5問題；聲調教學切入點；學員口音差；mai3用含糊e5理論教學，以及欠缺統一化、科學化、標準化e5術語；入聲韻e5問題等，ng3 tai7-ke請教。

關鍵詞：入韻字、61、聲、3調、3階、9聲、順降揚、圖聲、語聲、原聲、變聲、音腔、漳廈泉鹿同、短母音、喉塞音、口音差、入聲本無聲

白話字教學疏失E5討探

0. 前言

0.1. 野人獻曝

我m7是聲韻學家，ma7 m7是語言學家，無修過師範教育學系，ma7 m7是讀過中文系iah是文學相關科系e5畢業生，實在boe7堪得談論親像《白話字教學疏失e5討探》chit類e5話題。

M7-ku2若將「教學」2字拆做「教ka3」kap「學oh8」2 e5語詞來用，我to7 oe7感覺khah自在，因為我是抱著學習領教e5心情，藉著chit-e5機會將我e5管見排列ti7 tai7-ke面前，請tai7-ke無客氣ka7我指教。本文beh用頓點來區分教學1詞e5意涵，教、學to7表示是ka3 & oh8。

因為我自早to7深愛POJ e5教、學，ma7真關心POJ e5存、亡、興、衰。我真期待經過意見經驗e5交流，oe7 hou7 POJ e5教、學e風氣koh khah普及，koh khah有成就，ti7無久e5將來，lan2台灣共同e5資產----POJ oe7 koh漸漸回復i原來應該有e5尊嚴kap光彩。 

《白話字教學疏失e5探討》是指白話字教、學e過程中間tiaN7-tiaN7出現e5疏忽kap失注意e所在；我無意思[soah ?敢]講是失誤、失錯iah是過失。

Chiah-e5疏忽kap失注意e5所在若無得著適當e5解決，?-taN7 hou7人有台語文化是1種無理論基礎e5粗俗文化e5印象，同時ma7 oe7造成教、學e 1種that礙，hou7教、學e效率下降，甚至誤導學生致到kui世人boe7-tang3了解，boe7-tang3體驗POJ奧妙e5地步。

摘要初審委員會ai3我ti7立論e5同時oe7-tang3提出歷史語言學、iah是聲韻學e5理論拫據。對ti7 chit點，可能oe7 hou7 tai7-ke失望。

因為本文e5論點真che7是語言學kap聲韻學所無談論--著e5話題。譬喻講我真早(1954年) to7發覺【台語第6聲kap第2聲無kang7款】e5論點，此後除了我發表--過e5講義、文章kap未出版e5手稿以外，na2像boe7-tang3 ti7任何e5論著(tu3)中看--著。

我無否定語言學kap聲韻學e5成就、價值kap功效；ma7無意思批判iah是挑戰chiah-e5學問；m7-ku2濫用、糊塗引用，甚至誤用語言學iah是聲韻學來困擾學生e5做法，是本文所認為是嚴重e5疏失，應該探討e5重點之1。

提boe7出語言學kap聲韻學理論拫據e5狀況下，to7請tai7-ke ka7我當做是「野人獻曝」saN-kap來參考、思考、探考。

0.2 本文論點

各位先進ti7 POJ教、學e中間，必定ma7有感覺chit8-koa2甘甜kap苦澀e5經驗。本文to7將我個人幾點小小e5管見，分做5點，按照摘要初審委員會e5 hoan咐，依照先提出問題，講起he an2-choaN2是問題，然後將我個人對解決問題e5看法kap建議表達--出-來，5 e5論點分別是：

1. 自主性---Ui3台語POJ教、學立足點kap方位講起
2. 科學性---聲調教、學切入點e5再思考
3. 邏輯性--- POJ教學引用古早理論e5正負面效應
4. 整體性---學員中口音差tiaN7-tiaN7被疏失
5. 入聲本無聲
6. 結論

1. 自主性----Ui3台語POJ e5教習立足點kap方位講起

論到教、學POJ e5第1 e5疏失，我個人認為是研究e5立足點kap方位e5失迷。

POJ稱做台語白話字，當然依oa2 ti7台語，m7是依存ti7北京語。但是choe7人愛ui3北京語e5立足點，北京語e5方位來教、學台語kap POJ。我ka7稱做是立足點kap方位e5失迷。

1.1. 語、文本一家 

語、文本是一家，口頭語tai7先有，後--來chiah創造文字，來彌補口頭語ti7時空因素中e5不足，che是lan2 long2知e常識。所以研究、學習、教台語POJ，本生成離boe7開對台語e5原理原則siong7起碼e5了解。換句話講，to7是書面語ai3用口頭語做基礎來起造。若無，所發展--出-來e5 POJ to7出現破碎離落e5敗象；無台語基礎所學e POJ ma7 oe7感覺虛弱無實晶(chat8-chin)。

創造用台語做核心e5台語學習環境，m7-thang seh8-khou-lin3 ui3北京語來講解台語e5理論。台語是核心，北京語是表皮，表皮是無法tou7了解核心內面e5精華。請oe7記--得，有學者講：台語是漢語e5活化石，有真choe7寶貝，請lan2入來ui3化石內面發掘奧妙。

關於chit點，摘要評審委員會有sio2-khoa2-a2誤會我e5本意，liah8做我是leh排斥hiah-e5引進外來語教學法則e5先進是leh干擾台語e5教學。Che是誤解。
簡單講，我e5見解是台語vs北京語，並無講著外來語。理由如下：

1.2 台語兄 京語弟

Ti7語言發展e5過程中，lan2知台語是兄哥，北京語是小弟。Mai3講北京語kap台語siaN2人khah優雅高貴chiau5-chng5，kan-taN來分析北京語kap台語：1)聲調 2)入韻 3)變聲原理 4)音隨虧盈等4 e5單元，to7知北京語無法tou7 kham3-kai3台語，thai3-tho2 oe7-sai2入去北京語，ui3北京語來研究台語 neh？

篇幅e5關係，本文to7簡單選【入韻e5分辨】做例來說明：

1.3 入韻字

對北京語e5學者講--起-來，續勢分辨入韻字是真了不起e5學問，ai3苦練下工夫，chiah得oe7著；但是對lan2講--起-來是ka2-na2 an2公a食豆腐。差別ti7 toh位？因為lan2 oe7-hiau2講「61」，lan2 to7知有入韻韻母「-k， -p， -t」，但是in對「61」看無toh 1字是入韻字。

若beh浸ti7北京語e5大環境，你tioh8用積極kap消極2方面去記憶入韻字。部份靠理解，大部份ai3靠死記。

積極面in ai3去想講toh chit8-koa2字有可能是入韻字；消極面to7是in ai3去想toh chit8-koa2字?是入韻字。用積極kap消極去thai去keng2 chiah去死記chit8-koa2 jin5-jin5-jin5 e入韻字。Chiah oe7-tang3欣賞詩詞，分析平仄押韻。

Hit-e5 thai-keng2入韻字e5表格真tap8滴，無beh ti7 chia列出。只透露2條做參考。積極第2條「ㄈㄚ；ㄈㄛ無論聲調，一律是入。如法佛」；消極第9條「ㄢㄣㄤㄥ尾，一律m7是入」。

總無連北京語e5學者都teh強調對入韻字e5了解，tioh8-ai3對研究保留入韻字e5方言(如台、客、吳、粵語)著手，lan2 thai3顛倒ui3無入韻字e5北京語leh研究保留入韻字e5台語 neh？

北京語e5理論講入韻字e5入聲是「短而促」是1種e5誤導。理由

1. 台語無親像日語、泰語有長短母音之分，所謂e5一拍、二拍母音；

2. 台語e5「k，p，t」是閉氣，m7是日語e5促音。譬喻台語、日語kap英語e5 [at]，採取無kang7款e解讀法，ng3望lan2台語e5同志 m7-thang滾絞做1丸。

3. 某koa2口音(鹿港海口系) e5入韻字e5聲類m7-taN7無短促，反tng2拖長。

2. 科學性----聲調教學切入點e5再思考

個人感覺POJ教學第2 e5疏失，是聲調教學切入點無夠科學e5問題。

2.1 背景說明

Lan2 long2知：學POJ iah是教POJ e5時，ai3經過認識字母、拼音、呼聲、掛號等等e5步數。Ma7相信tai7-ke long2知iaN2：拼音比呼聲khah單純，khah好學，khah好教。呼聲e5工夫to7 khah oh khah難；iah8 to7是聲調khah phaiN2 liu2-lak8。事實iah8是an-ni。

An2-choaN2是an2-ni neh？個人淺見是聲調課程e5切入點有問題。所以本節to7針對聲調教學e5切入點來談論。

聲調比拼音koh khah抽象無具體，phaiN2記phaiN2體會。若無真正e5了解，1世人to7花花霧霧無明。Ah若是tu2著教e5人kap學e5人是無kang7口音，he to7 koh khah頭疼--louh！留tiam3第4節chiah來討論。

有joa7 choe7學員，歡歡喜喜開始學POJ，iah8真緊通過拼音e5關卡，m7-ku2學到呼聲單元e5時to7無一定oe7-tang3順利過關。雖然老師真認真教，教材ma7用心編寫，處處為學生設想，想出真choe7口訣kap例句，幫助學員體驗入腹。像講「衫短褲闊人矮鼻直」e5口訣，將8聲e5性質用類比模式e5方法，ka7顯現--出-來，oe7-sai2講是用盡巧妙e5心思。

POJ e5呼聲oe7-sai2講是POJ工程中e5總關鍵。呼聲oe7好勢，POJ to7算出師，i to7 oe7-hiau2看、oe7-hiau2讀、oe7-hiau2寫、oe7-hiau2利用。所以an2-choaN2 hou7 POJ e5呼聲koh khah輕鬆，koh khah有效率，是lan2 POJ tang5工共同努力e5目標。

可惜ti7真choe7抽樣檢驗e5中間，發見真choe7學過白話字e5學生，8聲呼boe7好勢，POJ讀boe7 tiam2-tin5，聲調符號掛boe7 su3-si7。

Ma7有老練e5老師，sa無台語究竟有幾聲，ma7有老師本身分boe7出第4聲kap第8聲原聲toh位無saN-tang5，3聲kap 4聲差ti7 toh位。甚至ma7有人主張ka7台語聲調合併做6聲to7夠額。

Chiah-e5 to7是問題，不止嚴重e5問題，顯現聲調課程e5基礎phah無在。

2.2 聲調e5認識
Lan2 long2知，台語是聲調語言e5 1支，聲調kap聲母、韻母是構成台語e5 3枝棟樑。Long2是立意、辨義、成字e5必要元素，1項都boe7-sai2 phah m7見--得。總--是lan2 long2 teh注意an2-choaN2 chhe7 8聲e5例字，an2-choaN2模仿、消化8聲e5呼法，an2-choaN2將8聲e5印模a2 ka7裝入lan2 e5大腦。無人去注意8聲形成e5過程，8聲整盤e5特性特質，無kang7口音ti7 8聲有siaN2-mih無kang5，以及8聲互相之間e5差別。只將1大tin7人拖leh圓圓seh8，無法跳脫聲調客觀存在e5捲螺a2。

Koh再來koh hou7 chit8-koa2術語來束縛。譬如講：聲母、韻母、聲韻、聲調無ka7做明確e5定義，hou7問題koh khah複雜。尤其是「聲」字。北京語用聲稱呼【陰陽上去】4聲kap輕聲，攏long2稱做「聲」。台語to7真亂，有講做：8聲、8調、8音--e5，聲、調、音插雜chham-lam7做1堆，應該精選合宜e5術語。

我建議kap北京語用kang7字：「聲」。雖然「聲」iau2有聲調、聲韻、聲母用著聲字，總--是用「聲」1方面ham7北京語kap古籍傳統e5稱呼一致，免koh定義；另外1方面iah8 oe7-tang3特別表明「聲」、「調」、「聲調」是無kang5--e5。

因為「調」iah是聲調只有3種；但是「聲」oe7-tang3衍生到「9聲」。

2.3 「聲」e5形成  3調3階形成9聲e5原理

照我所知，lan2 chit種聲調語言，是以字為單元，字to7是音節，字to7是韻目。字字有聲調，每1 e5字有i e5，iah8必定ai3有i e5:聲、韻、聲調3元素來定義i e5立意辨義成字e5功能。聲韻m7是本文探討e5範圍，無beh討論，聲調是聲調語言e5特色。

Lan2 chit種聲調語言e5聲調是ti7字音e5發聲、圓滑、延伸中，比較i前後頻率是維持等koan5、是變khah koan5、是變khah ke7，有夠額做立意、辨義、成字e5聲音模型時，to7稱做是字音e5聲調；koh再ui3聲調結合階位e5 koan5-ke7衍生做聲類。Chit點kap平平是聲調語言e5日語無sio-kang5，in採取對位方式；lan2是採取調階方式。

Chia所講e5聲調頻率是相對--e5，i e5 koan5-ke7程度無親像音樂中e5音程hiah-ni7講究精密。是大眾耳a2感覺oe7出--來，達到辨別意義to7有夠額。是1種相對--e5，?是絕對--e5。?免親像音樂講究siaN2-mih音感、正5度、增6度、減7度hiah-ni7準確。實際e5語言世界中，人e5耳孔oe7-tang3輕鬆簡單分辨e5聲類大概是「3階3調」na7-tiaN7。

Iah8 to7是講：一般聲調語言中字e5「調」只有3種：順(Flat)、降(Falling)、揚(Rising) 3調；iah8 to7是古論中所講e5「平(peng5)、上(siong2)、去(khi3)」。【註：本文用「順、降、揚」取代「平、上、去」，理由請看後文。】

Ah若只靠chit 3 e5調kan-taN thang得著3 e5聲類na7-tiaN7。M7-ku2 lan2 iau2 oe7-sai2 3 e5調ti7 3 e5 koan5-ke7無kang5 e5階層分別展開3 e5調e特性，an2-ni to7擴張到9聲( 3 x 3 = 9)。Che to7是構成漢語9聲e5 1 e5基礎原理。Iah8是一向受疏忽e5所在。請參看【圖1 3調3階形成9聲示意圖】用音樂數字簡譜【1，2，3=do re mi】代表ke7中koan5 3 e5階位。其實【1，3，5=do，mi，sol】ma7 oe7-sai2，?-ku2驚人將12345誤會做5階，所以我to7用1，2，3來代表ke7中koan5 3階。對chia lan2知iaN2 「3調3階」 oe7-tang3編織出9 e5聲類來。Lan2 ma7 ai3 ka7 9聲號1 e5名。

Lan2用數學排列組合e5原理，將：順、降、揚3 e5調，配搭：koan5、中、ke7 3 e5階，分別oe7-tang3得著：koan5順聲、koan5降聲、koan5揚聲；中順聲、中降聲、中揚聲；ke7順聲、ke7降聲、ke7揚聲，9 e5聲。其中koan5揚聲，照我所知泰國語iau2有保留；koan5揚聲kap koan5順聲並列做in e5第4聲，lan2台語e5 koan5揚聲己經消失--a，9聲減1聲chhun 8聲。Che to7是lan2所講「台語8聲」e5因端--lah。同時chit種教法ma7真輕鬆趣味。

Ui3圖1，lan2明白9 e5聲類e5形成e5原理，lan2 oe7-sai2 koh將chit 9聲用系統來組成1 e5【漢語9聲架構圖】。請參照【圖2、漢語9聲架構圖】。

2.4 漢語9聲架構圖

請mai3看chit-e5圖無目地，i有幾e5功能：

1) 涵蓋「3調3階」所有漢語e5聲類，chiaN5做漢語各支群kap支群中無kang7口音差間聲類選擇e5根據；譬喻北京語取用明聲4聲；隱聲2聲，共6聲。鹿港海口群採取第6聲等，long2 oe7-tang3得著理論根據。【註】北京語e5第3聲講是[214]先降再升，是有討論e5空間，應該是ke7揚聲[12]；第2聲是中揚聲[23]。2、3聲是【有對照】(to7是koan5-ke7 2階出現kang7調e意思)，不再贅言。

2) 圖中將順、降、揚3種調性分做3區，整齊好解說，課堂自習學生演練long2方便，thang做教學e5根據；(圖1是形成原理，圖2是聲類配置)。

3) 圖2是超越口音差，chiaN5做絕對e5標準，iah8做超越地域界限做變聲原理絕對e5根據；是1種座標、標兵作用。

4) 看著第6聲kap第2聲分別khng3 ti7 in應該khng3 e5位置，第6聲是m7是等於第2聲chit-e5爭論真久e5懸案，to7自然真相大白--lah。(Che己經是1954年e5故事--lah。)

5) 9聲以外無koh有「入聲」e5餘地。入聲根本m7是聲類，是韻目e5稱呼：【入韻】。請參照第5節《入聲本無聲》。

6) 看出入韻字(p，t，k) kap舒韻字(m，n，ng) ti7聲類頂面互補e5現象。入韻字佔4，8聲，舒韻字佔其他1，2，3，5，7，聲。

3. 邏輯性----POJ教學引用古早理論e5正負面效應 

3.1. 古早理論面面觀

古早理論運用ti7台語iah是POJ教、學中iau2算普遍。M7-ku2用了有正面效應--e5並無choe7;對幫助學員體會了解e5成果koh khah有限。

個人認為m7-thang隨便引用古早理論，除非lan2 oe7-tang3替古早人chhit嘴。因為古早理論tiaN7-tiaN7是含糊滾絞e5塗糜 (be5/moe5)：無週全、無科學、欠邏輯性，引用ai3極其細膩。偏偏choe7老師愛搬古早理論來tau3鬧熱，講e5人?知是真bat iah是假bat，免去chhap--i，學e人卻是愈學愈hoe。譬喻講真choe7老師愛用「平上去入」e5理論來做解說台語聲調e5工具，但是有幾人認真了解「平上去入」e5意涵？

3.2 聲調e5平上去入

Ui3「平上去入」切入台語e5聲調有合用iah無？究竟tioh8-ai an2-choaN2來講chiah oe7清楚chiah oe7明白--leh？為著beh配合lan2台語8聲現象e5關係，ti7平上去入e5頭前koh ka7掛陰陽，變成做陰平、陽平；陰上、(陽上)；陰去、陽去；陰入、陽入8聲。Chit款e5 8聲是真正代表台語8聲原理iah是另外iau2有意義？

Chit-e5道理真深，滾絞真choe7層面，若無用邏輯開拆是講boe7通--e5。何況無tai7無chi3 koh牽拖「陰陽」2字入--來。

一般人對陰陽e5概念是siaN2-mih neh？直感e5印象：陰是陰柔、陰暗、陰冷；陽是陽剛、陽明、陽熱。陰陽帶入聲調術語是siaN2-mih款e5意思？SiaN2-mih款e5啟示 neh？

頂面有講古早人欠缺邏輯層次e5修養，是滾絞e5塗糜。簡單e5平上去入絞掉幾層e5概念。起碼有5層。若無liah8清楚每層e5意念koh ka7 chham落絞，m7-taN7學生oe7 hoe，老師ma7 hoe；m7-taN7 lan2 hoe，連古早人ma7 kang7款hoe。將5種無kang7款e概念滾做1窟，khah加ma7 hoe。Ti7 chia我to7將chham-lam7 e 5 e5層次分別拆開如下：

1 「平，上，去」是頂面所講e5調性，long2是針對北京語取設--e5，?是為著台語。平to7是平順，平舖e5直聲，英語e5 flat。【平】台語發[piN5/peN5]，kap北京語sio-kang5本身是揚聲類，用來代表平順聲類是無合--e5，應該是平仄e5平(下文oe7講--著)，我to7 ka7 i改用「順」字，取i「順聲順順無起落」e5意思。【上】北京語讀『ㄕㄤˇ』台語「SIONG2」不是讀做「SIONG7」，是升揚，英語e5 rising e5意思，對台語講--起-來無傳神e5效果，所以我ka7取「揚」字，「揚聲揚揚ke7揚koan5」；【去】to7是下降--落-去e5意思，英語e5 falling。是「調」m7是「聲類」。我用「降」字無用【去】，取「降聲降降koan5降ke7」e意思。

2「平上去入」e5另1層意義是「平vs上去入」。平類e5字群kap仄類e5字群。詩詞創作字群整理分類法。

3 入m7是聲類，入chit-e5韻類是漢語聲韻學將漢語e5韻目，依照韻e5收束tian3尾音素e5性質，分做「陰陽入」3韻類。北方官話群e5入韻因故消失，對字面kap口音中己經無法tou7看出聽出原來e5入韻面貌。雖然生活中無影響，總--是詩詞吟唱品析製作上有困擾；hou7平仄e5區分造成錯亂。尤其是聽看是平(piaN5)音，實質是仄音e5 1堆字。Iah8 to7是平「入」仄籍e5「隱形入韻字」。套用現代語，to7是平皮入骨。

4 北京語講4聲是『陰平、陽平、上(ㄕㄤˇ)聲、去聲』簡稱『陰陽上(ㄕㄤˇ)去』iah8稱『一二三四』聲。只要上字讀--著to7 tioh8。但是台語to7有學識e5工夫，ti7 chia平無讀做 [piN5/peN5]，因為i無代表平順e5聲調，是leh表達chit 2聲類m7管是台語(第1聲、第5聲) iah是北京語(第1聲、第2聲) long2是平仄e5平聲。應該讀im-piaN5；iong5-piaN5。Che是古論無ka7 lan2講e所在。古早人將平上去入kap陰平陽平上聲去聲絞做1堆，平平是平koh無saN-tang5，是反科學e5 1例。

5 古論tiaN7-tiaN7愛用「陰陽」2字做甲乙或者是一二e5代詞。頂文己經有交代。聲調理論是3調(平上去)；3階(koan5中ke7) chiah oe7-tang3有9聲e5收成。總--是3階卻用陰陽2字表達，che是古論無週全無合邏輯e5所在。Koh再講陽平不平(flat)，陰上不上(rising)，陽去不去(falling)，chit種e5定義法無科學。用che教學生oe7誤導ma7是加浪費時間na7-tiaN7。其實陰陽無夠定義koan5中ke7 3階。

6 若an2-ni「陰平、陰上、陰去、陰入、陽平、陽去、陽入」e5論調是烏白講e5理論--louh？Che又koh是邏輯層次e5問題。

用i來解說台語(甚至是漢語)聲類形成e5原理kap配置，i是烏白講 (前條已說明)。M7-ku2 i是聯絡古今漢語，kap漢語親屬間e5橋樑。有1種支群口音際(如台、客、漳、廈、鹿)定格座標軸(tek8)點e5作用，有i存在e5價值。特別是研究比較語言學、歷史語言學kap漢語聲韻學者幫助真大。但是對POJ初學者e5程度是siuN深。

我ka7稱做是「籍聲」，i kap下面(4.2) beh講e5「圖聲」「語聲」是邏輯層次3 e5自古留--落-來e5現象。簡單講che kap lan2人e「戶籍地址」、「現住住址」以及「通訊處」3 e5層次類似e5意思。To7是每1字漢字ti7特定e5意義之下，自古所考據設定e5聲類。若無開拆邏輯層次，to7 oe7 hou7古早人戲弄--著。

3.4  古早人e5 ham3論

古早人e5 ham3論是無負責任，無週全，無科學，無精確--e5。Koh舉1例：請看明代真空和尚《玉鑰匙歌訣》對平上去入e5定義是講：『平聲平道莫低昂，上聲高呼猛烈強，去聲分明哀遠道，入聲短促急收藏』。明末袁子讓《字學元元》批評講：『平固平也，上亦未嘗猛也，去亦未嘗哀也，入亦未嘗短也』koh講『大概平聲鏗鏘，上聲蒼老，去聲脆嫩，入聲直樸』koh講『平聲似鐘，上聲似鼓、去聲似罄，入聲似柷(chiok)』。講kui半工愈講愈hoe。Che to7是古早ham3論。

若用現今情勢來看，講i無週全，無精確是因為gun2鹿港人beh講gun2 e5上聲無猛烈強，gun2所謂e5「入聲」(入聲本無聲，下文beh來談論)無短促無急收chhang3，反tng2是牽長--e5。

3.5  Mai3迷信古早ham3論

頂面己經將古早ham3論e無夠額無實際e5所在點出，所以我ai3呼籲lan2 oe7-sai2 ka-ki7共同來起造週全、科學、統一、精確e5理論基礎。

【註】統一2字koh hou7摘要評審委員會誤解講：liah8做我是beh統一台語，設立台語標準語。我是ai3台語文法理論術語等有統一e5規範，m7是統一台語。

3.6  術語混亂是另外1層e5疏失  幾e5實例

1) Ui3眾作者無kang5 e5台語教材oe7-tang3看出講著8 e5聲調是8聲、8調、iah是8音？我個人認為聲調e5問題hou7調kap聲分--開。必要e5時講是8 e5聲類。因為tak8-e5調oe-sai2衍生3 e5聲類，構成9聲，頂面已經講--過。

2) Koh來是變聲、變音、變調、轉調、原聲、本調--leh？Long2 tioh8。?-ku2為著術語e5統一iau2是固定採取1 e5 to7好。既然聲類簡稱聲，聲類e5轉變，to7講做變聲。Koh講變聲無一定變調，譬喻3聲變2聲，是聲類變：ke7降變koan5降；降調原在。Koh來變音所指--e5是另外1回事，kap聲調無關係。如「身」字ti7身邊、身軀、身體e5 POJ oe7-sai2寫做 =>sim-piN；=>seng-khu；sin-the2。「sim」kap「seng」是「sin」e5變音。我khah愛用【原聲】贏過用「本調」。

3) Iau2有：台北音、台北腔、北部音、北部腔kap台南音、台南腔、南部音、北部腔，long2是區別無san-tang5e 2種口音。Chiah-e5講法其實是表明台灣南北口音e5差異，表示講e5人有注意著口音差e5意識。不過chit種e5講法有牽連2 e5話題。

4) 音kap腔有kang5--無？請回想甘字典號作「廈門音新字典」thai3無號作廈門「腔」新字典，是為siaN2-mih neh？筆者e5管見「音」kap「腔」是無kang7--e5。借用化學分析來講，「音」屬定性分析；「腔」屬定量分析。音將音素kap聲類(9中之1)分析--出-來to7夠額；若是腔ai3 koh將相關e5量kap勢分析--出-來，chiah oe7-tang3合腔。所以仿音簡單學腔to7 khah oh--lah。建議mai3用腔，用音。因為腔所包含e5內涵khah闊khah複雜。

5) 精密度e5問題。簡單用北部對南部是感覺無夠精密。對了解台語口音，做求同存異，互相了解互相欣賞是無夠額--e5。建議ka7細分做5種，一--來突顯口音間e5特質；二--來將in對應族語ma7是好事。所以講做漳、泉、廈、鹿、同。相信對POJ e5教學kap普及化ma7有正面e5意義。

4. 整體性----學員中口音差tiaN7-tiaN7被疏失

台語口音差現象分別顯現ti7聲母、韻母、聲調、用字遣詞4 e5單元頂面。聲母、韻母kap用字遣詞e5現象比較khah好處理。Boe7-ki3-tit/chit; thit/chhit-tho5;koe/ke-bah(雞); theh8/kheh8/ni/e等。1遍生2遍熟，真好消化。Khah phaiN2處理--e5是聲調chiaN5做口音差e5時chiah是問題。

4.1  台語5種口音e5聲類分析

此時我to7將上列台語5種口音e5原聲kap變聲e5狀況列表說明如下：ui3 chia oe7-tang3看出ka-chai3有1 e5超越口音差別，絕對性e5圖表thang好容納漢語架構內e5聲類。表1 ti7第17頁。表2 ti7第17頁。

Ti7教、學中對聲調e5口音差，有簡單e5測試法。用「好食」kap「chiaN5俗」2 e5詞來試著知。漳、泉、鹿系e5反應會真明顯。Che m7是台北腔、台南腔oe7-tang3區分--e5。請參照表1 kap表2：

4.2  表1 台語5種口音e5聲類分析 原聲部份e5說明

1. 【圖聲】to7是圖1、圖2所定義e5聲名，che是絕對koh siong7基本e5理論聲；【語聲】to7是各種口音所顯現口語佔用e5實際聲類。Che中間當然有差距。(cf:3.2.6)

2. 譬喻講：台語e5第7聲ke7順聲除了鹿港以外，long2有浮koan5 1階變成中順聲e5現象。

3. 第6聲e5中揚聲只有鹿港kap西岸沿岸海口群iau2保留--著。圖聲第8聲鹿港口音群佔第6聲；圖聲第2聲變聲e5時，鹿港海口發第6聲，中揚聲。

4. 講siaN2-mih【-h】是喉塞音/[?]/(喉塞音e5國際音標) e5教材ma7是無根據--e5。台語無喉塞音。【-h】是透明字母是第4聲第8聲e5聲類符號，m7是音素符號，無發聲。

5. Chit款e5講法kiam2-chhai2真choe7人iau2 boe7接受。請顧慮教員學生無kang7口音e5時，尊重開拆口音差，學習chiah oe7通順。市面教材好親像吳秀麗老師(漳音)有注重chit-e5原則，錄音帶附送漳/泉廈雙音，以外我to7 ?知iau2有siaN2人注重chit點。

4.3 表2 台語5種口音e5聲類分析 變聲部份e5說明

1. 本表kap一般市面教材所列--e5有出入。因為語聲第7聲佔圖聲第8聲e5位置，8聲koh是siong7無固定e5聲類。所以描述變聲路徑時，無循koan5順聲變中順聲變ke7順聲：1變8變7 e5路徑，用1變7變3。對某群真接近，卻m7是long2準。Ti7圖2，8聲架構圖中顯示第7聲是谷底順聲；第3聲是谷底降聲。變tui3第7聲比第3聲khah合理。所以講圖2是1 e5絕對統一超越口音差e5架構，有絕對座標e5功效。希望chit-e5理論oe7-tang3 hou7 tai7-ke接受。

2. 入韻字第4聲第8聲，變聲e5走勢有分"-k，-p，-t" kap "-h"(音sui5消失) e5區別。

3. 第8聲m7管語聲an2-choaN2，變聲一律趨ke7到谷底順聲。M7是講4變8；8變4 e5互變，he是無夠精密，koh無夠宏觀--e5。對某koa2口音群是真大e5差繆--e5。

4. 第5聲e5變聲漳泉差別真大。漳變中順聲；kap泉廈鹿同變ke7順聲e5差別。Koh再來4聲(-h) 3聲long2變2聲。因為chiah-e5理由，請掛原聲聲調，m7-thang掛變聲以後e5聲調符號。

5. 鹿音e5第2聲變第6聲是註冊商標。真好分辨。如寶貝。

用超越口音群e5宏觀e5講法是：

  3 & 4-h  變 koan5降聲 ；  4-kpt  變 koan5順聲 ； 2  變  1 鹿6  ；
 1  變 中順聲 ； 8  變 ke7順聲； 7  變或保持(鹿) ke7順聲 
 5  變(漳) 中順聲 變(其他) ke7順聲  註 胡適烏色 vs 老人流膿

5. 入聲本無聲

「入聲本無聲」是我真大膽e5講法，必定遭受傳統學者e5指責。若ka7加1字「說(soat)」hou7 i chiaN5做假說，to7 khah平和，m7-ku2我想mai3加。

5.1依據考據

古早人意識著in e5話語中有4聲e5存在是ti7第5世紀末。Che無奇怪，當今台語講到真好e5人，無聲調意識e5人ma7 boe7-chio2，kam2 m7是--leh。In開始是用「天子聖哲」4字表示；合北京語e5第1，3，4，2聲。後--來到第7世紀初公元601年《切韻》成書e5時，是將字依照「平上去入」分卷寫成--e5。所以oe7-sai2講「平上去入」e5講法有千外年e5歷史。

頂面講--過，平上去入4字牽連幾e5層面：(a)平=piaN5聲／上去入=仄聲；(b)平論平仄／上去論聲調／入論韻目；(c)平上去是聲調，衍生「陰陽上去」聲類／入是提示平入仄籍e5字群tioh8-ai特別注意kap處理；che就是teh提示入派4聲e5事實。Oe7-sai2講是多層次絞cho3-hoe2，含糊無負責任e5術語。

Ui3頂面e5分析看boe7出有講著「入聲」。Lan2 thai3 beh將入韻硬解說做入聲neh？所以我主張「入聲本無聲」，跳脫入聲e5枷鍊鐐銬。

5.2 圖表oe7講話

請看【圖1 漢語9聲形成原理圖】，kap【圖2 漢語9聲架構圖】，以及【表1、2】。請lan2 cho3-hoe2來想：

(1) 所謂入聲kam2 m7是指入韻字(-k，-p，-t) e5聲類？Chiah-e5聲類kam2有超脫3調3階成9聲e5範圍，設立特別e5聲類？無。

(2) Ui3「圖聲」「語聲」「籍聲」3 e5邏輯層次各自獨立漂浮e5事實來看，連入韻貫貫(koan3-chhoan3)佔用e5第4、8聲都有「3系6聲類」現象beh an2-choaN2講入聲是siaN2-mih聲--leh？

(3) Koh ui3第4、8聲除了入韻字以外，iau2有真choe7 e5陰(開)韻字(如koh) kap chio2數e陽(舒)韻字(如hmh)佔用，可見入聲無入聲e5聲。Ti7圖聲kap語聲中，所有e5聲類long2 phah-long3-khong3，自由取用，無特別優待入韻字。有人講[-h)是喉塞音，是入韻字。我同意有真choe7 4、8聲字是因為k，p，t音sui5簡化消失產生，m7-ku2我無同意台語是iah是bat是喉塞音e5語類。M7好誤導。

我強烈主張入聲本無聲，m7管成立iah boe7，?管各位贊同iah無？總--是我個人認為割開入聲入韻e5攪纏(kiau2-tiN5)對POJ e5教、學oe khah單純。

6. 結論

野人獻曝到chia，ng3望我所談論chit8-koa2外行人觀點獻hou7語言學、聲韻學專家以及各位先進繼續探討，不時指教。











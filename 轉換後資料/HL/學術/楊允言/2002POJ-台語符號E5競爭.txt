台語符號E5競爭─以TLPA KAP白話字做例

IuN5 Un2-gian5 (楊允言)
大漢技術學院資訊工程科講師

摘要

Ti7台灣，長久以來台語受著統治者e5壓迫，m7-koh ti7 kang7時chun7，台語ma7出現真choe7套書寫系統、音標系統。政治漸漸開放了後，台語開始有機會進入體制，kang7 chit-e5時chun7，ma7是chiah-e5符號競爭e5開始。Chiah-e5競爭，其實是背後chit8-koa2人e政治手腕，台語文工作者，phah拚tih為台語文e5前途奮鬥e5同時，koh khah激烈e5符號競爭tng tih進行，1 e5符號若beh出頭，tioh8-ai3將比i khah強勢e5符號ian2倒，i chiah有可能成功，chit-e5強勢e5符號，to7是有180冬書寫歷史e5白話字。Chiah-e5符號e5競爭，對kui-e5台語文運動來講，可能負面khah choe7過正面。

Thang討論e5符號m7-taN7 1、2套，本文beh將焦點集中ti7台灣語文學會所制訂e5 TLPA，討論 i an2-choaN2利用政治手段，起來kap白話字競爭，因為運作e5人long2是學者，lan2 beh來檢驗in e5做法、手段，提供關心台語文發展e5人做進1步e5思考。另外，TLPA 問世已經10冬，ma7有需要做1-e7檢討。

關鍵詞： 白話字，TLPA，台語文


台語符號E5競爭─以TLPA KAP白話字做例

一、 話頭：台語書寫系統百百款
David Crystal ti7 i e5著作《語言的死亡》第5章內底，有歸納出受危害語言(Endangered Language) beh復興e5 6 e5條件，che其中e5第5 e5條件是：「受危害語言族群若e-tang3將語言寫做文字，受危害語言e5復興運動chiah thang有進展」[Chiu 2001 p.257~262]。Chit段e5討論，有提起南美洲e5 Quechua（客秋亞）語e5例，Quechua語有2種文字系統，chit 2種文字系統long2有支持者，chit-e5爭議致使文字資料e5出版進度延chhian5，因為出版商無願意擔風險，驚keng2其中1種出版，了後e koh hong5 peng2--過，che是語言復興運動e5大阻礙，因為原底應該khia7 ti7 kang7 1 e5陣線共同phah拚e5人，為著chit-e5緣故分做2派。
相信chit段描寫，對每1 e5台語文工作者，心內long2 e有chiaN5大e5感慨。In是原來無文字，了後編出2套文字系統to7發生chiah-ni7大e問題；台語原來有文字，chit-ma2 e5台語書寫系統可能已經有chiaN5百套！
台語是m7是e-sai2算做「受危害語言」，無的確koh真有thang討論，總--是ti7台灣百外冬來，台語受著統治者毀滅性e5壓制，雖然i e5使用人口iau2 koh有chiaN5 choe7，chit段時間內，台語e5變化真緊。
本文kan-taN beh討論Ho7-lo2台語e5部分，而且將重點he7 ti7書寫系統。根據吳守禮e5研究，台語e5書寫歷史，e-tang3 ui3 1566年算起[Gou5 1995 p.108]；用漢字來書寫台語，khah大e5問題是，台語1字多音e5情形真普遍，long2用漢字寫，tiaN7-tiaN7 e7 m7知beh an2-choaN2讀，並m7是真科學、有效率e5表記方式，總--是使用台語e5人，生活ti7漢字文化圈e5環境，漢字可能是一般人接受度siong7 koan5 e5台語書寫文字。
另外1 e5重要e5書寫系統是白話字，e-tang3 ui3 1832年Me2-lu-sut8 (Medhurst)編《福建方言字典》算起，chit套符號chit8開始e5主要目的，是基督教、天主教in beh hou7 大部份是漢字chhiN-mi5牛e信徒e-tang3 ti7真短e5時間看pat聖經等等e5 mih8-kiaN7，所設計e5 1套符號，ti7 hit-e5時代，確實ma7有真好e5成果。白話字已經世俗化，目前並無限定是教會人士tih使用，phah拚tih chhui-sak白話字--e5，教會外比教會內khah拚勢。總--是，可能因為基督教ti7清國時代傳來中國、台灣e5時chun7，ma7正當是西方國家侵略清國kap亞洲其它國家e5時chun7，西洋人kap lan2 e5生張差異khah大，致使ti7 部份台灣人民e5心內，對教會e5印象是負面--e5。Chit-e5負面e5印象，chiaN5做後--來chit8-koa2台語符號背後e5創造動力（反對白話字）。
日本時代，日本人對台灣做真choe7詳細e5調查kap研究，che其中ma7包括台語，in利用Khana (假名) ka7台語編1套符號，並且用chit套符號出版過真choe7 e5台語教材、辭典…等。除了che，民間ma7有chio2數e符號制訂--出-來。
中華民國政府時代，有將近40冬e5戒嚴，chit段時間對台語kap白話字e5壓迫chiaN5厲害，致使i e5發展受著限制，包括出版品e5流通等等。表記台語e5符號ma7 1 e5續接1 e5出現，政治解嚴了後，符號出現e5速度ma7無變khah慢。李勤岸對chit個現象有真趣味ma7真無奈e5描寫：「倉頡滿si3-koe3」[Li2 1995 p.168]。
楊允言kap張學謙pat討論非漢字e5台語拼音系統，long2總整理出64套[Iun5 &Tiun 1999]，實際e5情形是，隨時to7 koh e7-tang3 chhe7著新e5符號。Chit-e5原因是：(1) 紹介新書寫系統e5書boe7-chio2，?-koh一般e5書店無好chhe7; (2) iau2 koh有人繼續tih創造新書寫系統。
Tak8-e5大概long2同意，設使chit款現象繼續落--去，對台語文e5發展真不利，因為想beh踏--入-來e5人e驚--著，反對台語文e5人ma7有真好e5借口。有人想beh整合，希望tak8-e5 cho3-hoe2坐落來好好a2 chhiau5--1-e7，?-koh到目前為止，chit款e5 phah拼並無實際e5效果2。既然無共識，每1套書寫系統to7各憑本事拓展i e5影響力，che包括互相e5競爭，beh說服人用chit套，tioh8-ai3講chit套joa7好別套joa7 bai2，大部份beh做選擇e5人long2必須ai3 ti7資訊無對等e5情形下做選擇。
討論chiah-e5符號e5競爭，實際上是tih討論背後e5政治運作，本文主要beh討論TLPA kap白話字e5競爭。

二、 TLPA e5政治運作
2.1 TLPA e5成立背景
「台灣語文學會」e5原始發起人是洪惟仁、張裕宏kap董忠司，ti7 1991年8月17成立，『董忠司過去很少直接參與台語研究、台語運動，但自1990年以後表現了不同凡響的積極性。」[Ang5 1992 p.49]
台灣語文學會成立了後，設音標小組beh制定1套新符號，有18人參加，經過5 pai2 e5會議，in e5做法是：
(1) 先根據社會性、好寫、歷史文獻、好認、符號普遍性、好處理、音讀普遍性、好注音等8 e5標準來對羅馬字、ㄅㄆㄇ、諺文、假名、十五音等5種音標e5大方向做評分，結果是羅馬字分數siong7 koan5;
(2) 將羅馬字音標分做教會羅馬字（白話字）、林繼雄式標調法、國際音標、王育德第3式、普閩式、科根化等6種，用頭前e5 8 e5標準來評分，結果是白話字分數siong7 koan5;
(3) Koh來針對in認為白話字需要修改e5所在做修改；最後完成「台語音標方案」（Taiwan Language Phonetic Alphabet，簡稱TLPA [thou-lu2-pa3]）。白話字kap TLPA主要差別，請參看表一。

表一 白話字kap TLPA主要差別
白話字
TLPA
白話字
TLPA
oa / oe
ua / ue
aN
ann
eng
ieng
ch / chh
ts /tsh
ou
oo
a2 / a3 / a5 / a7 / a8

a2 / a3 / a5 /a7 /a8

In講beh制訂TLPA e5原因是：(1)台語音標有真choe7套，阻礙台灣語言e5學習kap發展；(2)白話字無完全適合電腦。[Tang2 1992 p51]
M7-koh，chit-koa2講法有需要進1步討論：
(1)  既然台語音標真choe7套e阻礙學習kap發展，an2-ni應該是通盤檢討，就現有e5音標keng2 1套--出-來，推薦tak8-e5使用，結果soah ka-ki7 koh編1套--出-來，更加阻礙學習kap發展？3
(2) Hit-chun7，電腦已經e-tang3處理白話字，鄭良偉教授ti7 1990年開發TW301 [IuN5 2001a]，「白話字無完全適合電腦」並無正確；to7算堅持白話字ai3修改，若an2-ni，比che hui3-khi3 e5台語漢字、國際音標(IPA)，koh khah有需要放棄iah是修改，m7-koh in kan-taN對白話字有意見，che chiaN5做雙重標準。近幾10冬來，電腦科技進步chiaN5緊，進步e5其中1 e5原因，to7是人有ng3望電腦e-tang3做siaN2做siaN2，m7-koh chit-e5 ￠g望現此時e5電腦可能做boe7到；台灣語文學會認為「白話字無完全適合電腦」所以ai3修改白話字，chit種思考kap電腦科技發展e5方向，tu2-a2好是to3-peng2。
(3) 音標小組e5部分成員，ti7制訂chin3前並無實際台語書寫e5經驗，若an2-ni，音標小組e5決議kam2有公信力？根據張裕宏e5講法，制訂TLPA hit當時，『真正想問題的沒有幾個人(現在要叫我想五個人都想不起來)；其他的人只是到場聽取意見、參加表決，有的人甚至只到過一次，不知過去，也不知未來，但是凡是出席的都有舉手表決權。」[TiuN 1998]』
(4) 用數字取代調符，是真值得議論e5做法，因為世界上e5拼音符號，真罕得有chit款例。有時lan2為著方便，ti7非正式e5場合用數字代表調符，che ma7是將非正式e5表示法當做正式--e5，『最令自己人跟外人詬病的是用數字來標聲調。』[Tiun 1998]。
TLPA制訂e5時，有注意著mai3 kap白話字e5符號衝突，chit點是值得肯定--e5，表示in尊重白話字e5歷史性kap社會性。
問題是，TLPA若beh推展，tioh8-ai3 ka7白話字壓--落-去，chiah有機會浮頭。

2.2 各縣市民間文學計畫
台灣民間文學整理計畫，是國科會支持e5 1項10年計畫，清華大學中語系負責，ui3 1993年開始做。
Chit8開始，因為負責民間文學計畫e5計畫主持人kap專任助理並無書寫台文e5經驗，in接受支持TLPA e5學者e5建議，採用TLPA。筆者kap in討論關係音標符號e5問題，in認為支持白話字e5人是保守派、反對TLPA、阻礙台語文發展。
In對白話字e有chit款e5印象，表示有支持TLPA e5學者ka7 in講chit8-koa2白話字e5 phaiN2話，致使in ti7資訊無對等e5情形下，接受chit款e5論點。

2.3 TLPA進入教育部
1989年台灣e5縣市長選舉，民進黨theh8著chit8-koa2縣市e5執政權，想beh將母語教育列入國校正式課程內底，m7-koh當時e5教育部khia7 ti7反對e5立場，所以chiah-e5縣市，ka-ki7做ka-ki7--e，利用課外活動e5方式進行，算非正式e5課程[IuN5 2001b]。包括1992年屏東縣e5母語教材、1993年台北縣kap高雄縣e5母語教材long2有採用白話字。
1994年教育部人文指導委員會（以下簡稱「人指會」）召開「鄉土語言輔助教材大綱專案小組」會議，發函請各縣市推薦會議人選，ma7邀請chit8-koa2專家學者。
當其時，真choe7縣市e5母語教材使用白話字，所以會議中有支持白話字e5聲音，開會了hit暗，to7有支持TLPA e5學者kha3電話hou7發言支持使用白話字e5人，ka7講，若提起白話字，人想著教會to7無愛，所以開會e5時chun7 boe7-sai2支持白話字。當事者感覺真憤慨，連教育部承辦e5人ma7對chit件tai7-chi3有意見，總--是，後--來e5結果是，ti7會議中有發言支持白話字e5人，後來to7無受邀請去開會。各縣市派去參加會議e5人，大部份是教育局承辦相關khang-khe3 e人員，in對台語文無了解，boe7去表示siaN2-mih意見，chit-e5情形下，提供支持TLPA e5學者操控會議e5機會。
後--來，台大語言所張裕宏受邀請參加會議，i ma7是台灣語文學會會員，想boe7到i ti7會議中對TLPA提出反對意見，結果是以後e5會議ma7無邀請i。
後--來，因為有人向國際標準組織申請將白話字部份符號加入Unicode（後piah e7詳細說明），chit件tai7-chi3 kap TLPA其實無ti7-tai7，?-koh對部份支持TLPA e5學者來講，白話字是TLPA推展e5對敵，in開始tioh8急，1997年10月13教育部召開「研商訂頒閩南語音標系統事宜會議」，會議中，師大華語文所曾金金對TLPA提出反對意見，結果第2 pai2會議to7無受著邀請[TiuN 1998]；開2 pai2會了後，to7趕緊ti7 1998年正月12做出「公告」TLPA e5動作。國推會「公告」TLPA e5 tai7-chi3，下面e詳細說明。

2.4 TLPA符號e5修改
TLPA是以白話字做基礎，新制訂e5符號，原本e5設計，kap白話字100% sio容(Fully Compatible)，m7-koh教育部人指會ti7 1994年召開e5「鄉土語言輔助教材大綱專案小組」會議，決定將TLPA e5 ts/tsh [t(，ts/t(h，tsh]（原來白話字是ch/chh）改做c/ch，an2-ni chit8改，to7 kap白話字無sio容，ma7已經違背當初台灣語文學會制訂TLPA e5想法。M7-koh後--來台灣語文學會開會通過人指會e5修改方案。Kap白話字無sio容是真嚴重e5 tai7-chi3，表示TLPA無beh續接白話字所留--落-來e5文獻資料，一切自頭開始，ma7否定in ka-ki7原來用心計較無beh kap白話字衝突e5苦心。
Beh修改e5原因，是感覺"tsh" siuN過長（3 e5字母），chit-e5修改有chit8-koa2問題存在。台灣語文學會開會通過修改方案，真清楚有政治考慮，因為有官方背書，TLPA khah sak e7出--去，總--是chit-e5做法，已經失去立場，對台語文e5發展，ma7造成傷害。

2.5 教育部「公告」TLPA
1998年正月12，教育部國推會「公告」「臺灣閩南語音標系統」，內容是：
台(87)語字第八七ＯＯＯ五七七號
主旨：公告「閩南語音標系統」、「客家語音標系統」及「方音符號系統」，自公告之日起正式使用。
說明：
一、為便利鄉土語言教材編寫與教學參考使用，以及提供鄉土語言音標系統，供財團法人資訊工業策進會送交國際標準組織納入ＩＳＯ1064資訊標準中，爰訂頒上項音標系統。
二、附「閩南語音標系統」、「客家語音標系統」及「方音符號系統」。
根據了解，chit-e5「公告」是為著beh阻止白話字部份符號申請著進入Unicode e5機會所趕緊進行e5動作。Chit-e5消息ma7有he7 ti7 國推會e5網站。4Che真清楚是政治動作，lan2 e-tang3看著chit8-koa2互相矛盾e5所在。
教育部自1997年開始有針對台語編寫國校3至6年級e5試用教材，所用e5音標是白話字。2項tai7-chi3對照--起-來，lan2發現教育部ka-ki7立場真亂。
假使教育部beh慎重處理台語音標問題，應該是教育部內部先請專家開會討論、開公聽會，做成決議了後送行政院，chiah koh送立法院通過，公告了，ma7應該考慮先試用1段時間了後來做評估。國推會「公告」TLPA，真明顯是無beh照步來，ka-ki7內部開2 pai2會議nia5，只要造成有公告e5事實to7好。
「公告」了後無joa7久，開始有抗議e5聲音出現，1998年5月初6，ti7立法院e5教育委員會，舉辦1場「台灣語言音標問題公聽會」，新聞稿內底強調，
『教育部公佈的這一套沒有歷史深度、沒有社會基礎、沒有經典文獻、沒有教科書，可用的辭典更付闕如。相較之下，白話字的出版品樣樣都有、國內外皆然，而且相當豐富。教育部捨POJ而取TLPA的理由何在，實在令人難以想像。而其決策過程之草率，犧牲過去七年來許多縣市用白話字訓練出來的台語師資，以及那些習得白話字的學生，就更令人髮指了。』
『教育部雖然在媒體上宣稱，說這套音標系統只是推薦使用，並沒有強制性。但是政府機關的行事規章多年來給人民的感覺都是：遵循權威，否定市場機制。這種不能因應人民需求的保守作風，顯然無法獲得人民的支持，導致陰奉陽違的消極抵抗，徒然浪費國家公共資源。所以，教育部大可不必重蹈往昔公佈第二式「國語」注音符號欠缺強制性、十幾年無人採用卻飽受譏評的覆轍。因此我們要求教育部，乾脆撤銷推薦以公佈的TLPA，讓全國人民選擇最有歷史深度、最有社會基礎、經典文獻最豐富、工具書最浩瀚的傳統白話字吧。』
公聽會e5結果，當其時e5教育部長林清江當面指示，教育部通過e5「臺灣閩南語音標系統」需要koh『從長計議』。5
國推會e5公告，教育部長ka7否定。問題是，國推會e5網站並無暫時先撤銷chit-e5「公告」，明顯技術違規。
後--來，國教司tih處理九年一貫鄉土語言課程e5時，in e5決議是『未來將不再強調使用何拼音系統』。2000年教育部出版e5國校台語教材試用版，繼續是白話字m7是TLPA。既然教育部本身意見無一致，an2-ni，chit-e5「公告」等於1張廢紙，完全無效力，問題是，部份支持TLPA e5人，因為有chit份「公告」，to7 si3-koe3 ka7人宣傳，che是教育部「公告」--e5，尤其對無了解chit段過程e5一般大眾，包括民間參考書業者，特別有效。

2.6 意外e5插曲：TLPA申請ISO？
Ti7 教育部國推會所「公告」e5「臺灣閩南語音標系統」公文內底，koh e7-tang3看著『供財團法人資訊工業策進會送交國際標準組織納入ＩＳＯ1064資訊標準中，爰訂頒上項音標系統』，che是chiah-e5 tioh8急beh chhui-sak TLPA e5學者鬧--出-來e5笑話，khng3 ti7「公告」內底tu2-a2好證明chit份「公告」e5無正當性。
Unicode (萬國碼)是為著beh hou7世界文字e5電子資料e-tang3互相流通交換所制訂e5編碼，1991年第1版收集28，302字，到2000年第3版收集49，194字，目前繼續tih整理、增加中。其中，Unicode 1.1版以後to7 long2 kap 世界標準組織所制訂e5 ISO 10646維持一致。
Ti7 1996年e5時chun7，戴凱序向ISO會議提出申請將白話字iau2無ti7 Unicode編碼內底e5符號加入Unicode6。因為台灣負責e5單位是資策會，所以in to7問資策會，資策會對白話字無了解，所以轉hou7教育部國推會，結果，國推會e5回覆竟然是：台灣已經無人tih使用白話字。後--來，chit-e5申請案無結果。
Lan2 ?知iaN2國推會是siaN2-mih人講chit款無符合事實e5話，欺騙世界標準組織，對lan2國家e5國際形象是e造成真負面e5影響。
因為chit層tai7-chi3，國推會趕緊chhin3-chhai2開會了後隨「公告」TLPA。Ti7「公告」台語音標e5時，soah ti7無piN3清楚ISO 10646是siaN2-mih e5情形下，將ISO 10646 ma7寫ti7「公告」內底，hou7人看了iah8好笑iah8怨嘆。
第一， 竟然將「ISO 10646」寫做「ISO 1064」！
第二， 若beh向ISO 10646申請，是申請符號，m7是申請音標系統名稱。
第三， TLPA所有e5符號，long2 ti7 abc英文字母kap 123數字內底，無特殊e5符號，根本無需要申請。
第四， gun2直接向資策會負責e5人求證，i講：根本無chit回事。
Chit內底有chit8-koa2支持TLPA e5學者參與其中，為著beh ian2倒白話字，ka7 TLPA扶正，soah用chit款步數。總--是chiah-e5學者用心計較，替chit份「公告」補chit段話，tu2好補充說明chit份「公告」是完全無公信力--e5。7總--是，chit8-koa2支持TLPA e5學者ka7 chit份當做寶貝，chhe7著機會to7宣傳，TLPA是教育部公告、ISO登記--e5。In實在有需要思考，利用學術去做欺騙e5嚴重性。

2.7 課程綱要e5風波
因為教育部決定beh ti7 2001年開始實施九年一貫課程，所以針對7 e5學習領域，教育部國教司請專家起草課程綱要，其中，台語是ti7語文領域e5本國語文部份。課程綱要e5草案ti7 1999年出--來，台語課程綱要e5起草者，tu2-a2是台灣語文學會e5成員，所以，TLPA to7 koh寫--入-去-a。
課程綱要long2總分做：基本理念、課程目標、分段能力指標、分段能力指標與10大基本能力之關係kap實施要點5部份。其中，「分段能力指標」kap「分段能力指標與10大基本能力之關係」chit 2部份，有新、舊版本e5差異。
簡單講，舊版e5課程綱要內底，若是寫「教育部『公告』台灣閩南語音標系統TLPA」iah是「TLPA」e5所在，long2改做「音標系統」，chit-e5修改，是根據2000年11月初3九年一貫課程國教司工作報告部長督導會報e5會議中所做e5決議：
本部已於本年九月三十日公布「國民中小學九年一貫課程暫行綱要」。本份綱要公布後，因拼音系統爭議，使得本暫行綱要之語文內涵備受各界關注。由於閩南語語文綱要強調應使用TLPA系統，而客家語則明定使用漢語拼語系統，為消弭各界爭議，本司已請該二組負責人修正此部分綱要，未來將不再強調使用何拼音系統。
問題是，若是去國教司九年一貫課程e5網站去chhe7資料，網站頂頭kang7款是khng3舊版e5課程綱要。8
教育部對台語師資e5培訓，若是theh8來kap英語師資培訓做比pheng7，lan2 thang看出教育部對台語e5部份處理態度真lo2-chho2。問題to7是因為教育部e5消極態度，hou7 chiah-e5支持TLPA e5學者有機會nng3縫。In用舊版e5課程綱要，要求民間參考書出版業者，你tioh8-ai3用TLPA chiah e7-sai2，另外koh發函hou7每1間國校，ka7 in講TLPA是教育部「公告」--e5。Chiah-e5動作，對chit8-koa2 ti7第1線從事台語師資培訓e5老師造成一定程度e5影響，有--e5用白話字做師資培訓，教kah 1半，校長ka7 i講：「Chit-ma2教育部用TLPA，你nah boai5用TLPA！」9

2.8 其它相關--e5 
除了以上所提起e5論點，tiam3 chia，beh將筆者所聽--著，支持TLPA e5人對白話字e5 chit8-koa2講法做1 e7整理。
1. In講，白話字是「廈門白話字」，是中國來--e5，?是台灣--e5，所以無適合台灣。
2. In講，TLPA是教育部「規定」--e5。
3. In講，歷史上白話字有tih修正，m7是一直long2無變化，TLPA e-sai2講是順chit-e5潮流tih改良；白話字kap TLPA是pe7-a2-kiaN2關係，TLPA是好kiaN2，m7是a kiaN2。
4. In講，假使chiah-e5參考書業者使用TLPA，結果以後m7是採用TLPA，an2-ni chiah-e5參考書業者e5損失，ai3向教育部提出國家賠償。
針對chiah-e5講法，筆者e5看法是：
1. Lan2使用白話字，m7是因為i是教會e5 mih8-kiaN7，ma7 m7是因為i是中國來e5 mih8-kiaN7，是因為i已經有真choe7 e5資源，對台語文e5發展有真大e5幫贊。假使中國傳來e5 mih8-kiaN7 to7 boe7-sai2使用，是m7是漢字ma7 boe7-sai2使用？In提出chit款e5論點，本身有真大e5矛盾，利用教會kap中國來污名化白話字，是真無理性e5做法。
2. Ui3國推會有問題e5「公告」，連教育部長to7感覺無妥當ka7否定，結果soah將國推會擴大變做教育部，「公告」擴大變做「規定」，chit款講法有欺騙社會e5嫌疑。
3. 白話字ti7歷史上，確實有演變e5記錄，m7-koh，i an2-choaN2變化，變化前後符號無sio衝突，而且i e5名稱猶原叫做「白話字」。TLPA kap白話字符號有衝突，而且i已經改名，koh khah an2-choaN2講，極加是hou7人感覺差別無kai3大，無人e認為che是kang7款e mih8-kiaN7。
4. Chit篇文章已經將chiah-e5問題講kah真清楚，教育部本身意見無一致，「公告」ma7有問題，2000年11--月國教司e5會議koh講無beh強調任何音標系統，設使參考書業者使用TLPA，有可能是in ka-ki7 e5選擇，ma7有可能是因為in接受TLPA支持者hou7 in e5無完整e5消息，che beh牽對國家賠償e5層次siuN過勉強。

三、 台語文運動角度看符號競爭
歷史以來，台語e5出版品，佔siong7多數--e5是用白話字kap Khana，Khana e5出版品long2總有joa7 choe7，根據陳恆嘉e5<日治時代台語著作目錄〉，整理出有129本，用Khana書寫台語，是當其時台灣總督府beh hou7日本人學台語所發展--e5，i並無ti7教育體制內教台灣人chit套符號，戰後chit套符號已經失去使用者；白話字相關出版品有joa7 choe7，根據筆者kap chit8-koa2朋友cho3-hoe2 ui 2000年開始整理--e5，目前收集--著e5白話字出版品，包括教材130本以上、字/辭典48本、刊物25種以上、其它e5書刊（小說、散文、新詩、gin2-a2歌、醫學、宗教…等等）500本以上，數量繼續tih增加10；TLPA e5資料有joa7 choe7?目前並無1 e5參考e5數字，洪惟仁pat向筆者表示，TLPA chit幾年ti7學術界受著真大e5歡迎，總--是，TLPA e7有chit-e5贏面，過程並無光彩，而且學術界tih使用TLPA e5時，是以華語書寫為主，chit部份其實無算是台語文。
參與台語文運動e5人，long2 e思考1 e5問題：chit-e5運動e5目的是siaN2-mih？筆者認為，lan2至少有1 e5共同e5目標，to7是希望台語受著應該有e5重視，包括gin2-a2受台語教育e5權利，包括台語ti7大眾媒體播送e5機會…等等。Ti7 chhui-sak chit-e5運動e5時chun7，lan2 e去傳達lan2 e理念，e去抗爭，e去運用chit8-koa2手段來引起社會大眾關心，種種e5作法，是合理--e5，有正當性--e5，che ma7是1 e5運動beh chhui-sak，siong7基本e5道德檢驗標準，假使chit-e5標準hong5 phah破，chit-e5運動to7無可能正常來發展，既然你得著某1 e5地位是用暗步來--e5，別人boe7服，有樣看樣，另工我有才tiau7，bu2 1齣khah大齣--e5 ka7你拚hou7倒。台語文運動e5符號競爭，ti7部份支持TLPA e5學者chhoa7頭將規矩phah亂了後，chit-e5危機已經出現--a。
若是以chit-e5角度來看，部份支持TLPA e5學者，無照一般社會運動e5方式來公平競爭，soah用in e7-tang3運用e5勢力，將TLPA kap無關心本土語言e5政府相關機構掛勾，掛勾了後反to3-tng2來壓迫其它符號，顛倒ka7台語文運動sak去khah嚴重e5處境，hou7人?知beh an2-choaN2繼續chhui-sak台語文運動！Lan2本來希望政府單位來重視chit-e5問題，an2-ni chhiau5--落-去，soah hou7 in khia7 koan5山看馬sio踢e5機會，hou7 in ti7 chit-e5議題頂面繼續拖，使用者聽kah hoe-sa3-sa3，兩面為難，kui-khi3 mai3去khap8台語文，延誤台語文復興e5時機，尤其tak8-el5ong知，拖愈久，台語死愈緊。

四、 結論：TLPA 10歲e5檢討
經過chit8-koa2人e政治運作，hou7 TLPA暫時取得chit8-koa2地位，m7-koh i取得地位e5過程真受爭議，khia7了無在，隨時有可能因為另外1批人用類似e5步數，hou7 TLPA poah8--落-來。事實上，chit款tai7-chi3 tng tih進行11。
符號本身是無辜--e5，值得議論e5是背後chiah-e5政治運作是m7是有正當性。寫chit篇文章m7是beh反對tak8-e5使用TLPA，使用者本來to7有權利做選擇，只是ti7選擇chin3前，使用者有權利得著充分e5資訊。
關係TLPA e5問題：
(1) 台灣語文學會當初beh自立山頭制訂TLPA，本身已經存在真choe7問題，尤其是將非正式e5數字標調方法當做正式e5表示法，chit-e5原因竟然kan-taN是因為pin7-toaN7處理電腦文書問題；
(2) 用學者e5力量，誘拐原底對本土語言採取消極立場e5教育部去否定各縣市e5母語教材，ti7參加會議e5人無清楚，並且排除反對TLPA人士e5情形下，將TLPA sak hou7教育部國推會、人指會替i背書；
(3) 人指會e5委員無了解前因後果sa來烏白改，修改TLPA e5結果，將原來台灣語文學會制訂TLPA無beh kap白話字衝突e5用心tan3 1邊，想boe7到台灣語文學會為著beh chhui-sak TLPA，無顧原來e5想法，開會通過追認人指會修改案，開始hou7 TLPA kap白話字對立；
(4) 為著beh阻止白話字向ISO申請加入白話字調符，用「台灣已經無人tih使用白話字」chit款無符合實際e5講法欺騙世界標準組織，驚白話字浮頭將TLPA e5地位搶--去，tioh8急請國推會「公告」TLPA，公告siuN過chhong2-pong7將ISO 10646寫m7-tioh8，koh假iaN2向ISO申請TLPA來欺騙社會大眾。後--來e5公聽會，教育部長否定chit份「公告」，教育部國教司ma7重申無強調任何音標系統e5立場，而且教育部繼續出版白話字e5台語試用教材12；m7-koh教育部本身技術犯規，繼續ti7網站刊出有問題e5「公告」kap課程綱要，che ma7表示教育部態度siuN過chhin3-chhai2;
(5) 部份支持TLPA e5學者用chit份有問題e5「公告」si3-koe3去推銷TLPA，推銷去學術界、中小學、民間參考書業者、參加台語師資考試e5考生，另外，部份人koh為i個人than3著boe7-chio2經濟利益。
以上種種，hou7人感覺TLPA m7是用正當e5手段得著i chit-ma2 e5地位，講--起-來chiok無光彩。
接觸台語文e5人，包括國校學生，可能e因為chiah-e5符號e5戰爭，對台語文產生負面e5看法，總--是，chit-e5問題無thang避免，台語文界無共識，教育部ma7 m7敢khap，短時間內應該是無解。
只是lan2希望，chiah-e5符號e5競爭，是透過khah公平合理e5手段做良性e5競爭，m7是用au3步得著短暫、無穩e5地位。本文m7是beh傳達「boe7-sai2用TLPA」e5觀念，每1 e5人long2有權利選擇i kah意e5拼音系統iah是文字，m7-koh做推廣e5人boe7-sai2為著達到i e5目的去欺騙社會大眾，che e7造成台語文推展e5危機。
TLPA 已經滿10冬--a，chit 10冬來，in認為in ti7學術界得著大支持，若換另外chit8-e5角度來看，1991年12--月TLPA制訂以後：
(1) 台語文工作者oa2--過-去e5人數實在chiaN5有限；
(2) 台語文學作品，罕得看著使用TLPA--e5;
(3) 出版e5台語刊物，kan-taN《台語文摘》革新號、《掖種》使用TLPA，m7-koh long2已經停刊；其它親像《台語風》(1992.6~1994.6)、《台語學生》(1992.7-1995.2)、《台灣百合論壇》(1995-1996.11)、《台文BONG報》(1996.10~)、《蓮蕉花台文雜誌》(1999.1~)、《TGB通訊》(1999.11~)、《TAI5-OAN5-JI7》(2000.5~)等7種台文刊物 long2是使用白話字；
(4) 出版e5辭典，用TLPA有2本，分別是樟樹出版社e5《實用華台對照典》kap五南出版社e5《台灣閩南語辭典》；使用白話字--e5，包括1994年自立《實用台語小辭典》、《分類台語小辭典》，1996年立昌《國音對照台語字彙》，1997年師大地理系《台灣地名辭典》（上中下3本），前衛《台灣俗諺語典》（5卷），2000年萬人《台語字彙》，2002年師大地理系《台北市地名辭典》，long2總有13本。
簡單列出chit 4點。TLPA tu2出--來e5時chun7，chit8-koa2人對i有深深e5寄望，想盡辦法beh hou7 i ti7台灣社會khia7起，總--是，方法、手段無好，台灣社會ma7證明，chit10冬來，TLPA並無成功。
台灣語文學會e5學者，當初針對各種台語符號來評分，in制訂TLPA e5時，希望1年後koh來評估1 pai2，看是m7是khah好白話字。總--是後--來in boe7記e評估chit層tai7-chi3。TLPA行入學術13，soah行boe7入社會，行入政治鬥爭，soah行無入來到台語文運動e5理想kap道德。Chio2數學者向國推會kap其它政府機關申請大筆e5經費，做--出-來e5成果khah輸無資源thang運用e5台語文工作者，lan2無否定in對台語有心，m7-koh，台語文chit條路，in是m7是行了偏差--去？

謝詞

Chit篇文章真phaiN2寫，chheng3口對內實在真艱苦心，尤其koh e7批評著我敬重e5台語文前輩，總--是，每1 pai2第1線e5台語文工作者受著支持TLPA e5人e打壓了後，來ka7我tau5 e時chun7，to7迫我ka-ki7 ai3緊將chiah-e5觀點整理清楚。寫chit篇文章親像tih sng2拼圖，1 te3 1 te3塊慢慢a2 tau3--起-來chiah khah清楚TLPA ti7台語文運動e5定位。Tai7先感謝真choe7無願意公開名姓e5報導人提供第1手e5資料，chiaN5做chit篇文章e5基本材料，感謝台大語言所張裕宏教授，i ti7身體無tu2好e情形下，koh認真將初稿看了，hou7筆者真choe7修改意見，另外，ma7感謝夏威夷大學東亞語文系鄭良偉教授、哈佛大學東亞語文系李勤岸教授、台東師院語教系張學謙教授、《台文BONG報》編輯劉杰岳先生、《台文BONG報》總編輯陳豐惠小姐、德州大學語言所博士班蔣為文先生、《台語網》負責人陳鄭弘堯先生，《台文BONG報》編輯陳德樺先生、成大台文所專案計畫助理廖麗雪小姐等等e5好朋友，ti7本文寫作期間，hou7筆者真choe7寶貴e5意見。

參考資料

[Ang5 1992] 洪惟仁：〈台灣語文學會成立經過〉，《台語文摘》第5卷第1期頁49-50，台北：台語文摘雜誌社，1992年1月。
[Chiu 1980] 周有光：《拼音化問題》，北京：文字改革出版社，1980年3月。
[Chiu 2001] 周蔚譯，David Crystal著：《語言的死亡》，台北：貓頭鷹，2001年3月。
[ChiuN2 2001] 蔣為文，〈白話字，囝仔人teh用e文字？--台灣教會白話字e社會語言學分析〉，《台灣風物》51:4頁15-52，2001年
[Gi5 1990] 宜蘭縣政府：《本土語言教育問題第一次研討會》，宜蘭：宜蘭縣政府，1990年6月。
[Gou5 1995] 吳守禮：〈保存在早期閩南戲文中的南管曲詞〉，《閩台方言研究集(1)》頁107-124，台北：南天，1995年3月。
[Hong5 1991] 磺溪文化學會：《台語文研究會議─台語文字統一標準化運動論述集》，彰化：磺溪文化學會，1991年7月15。
[HS 1994] 學生台灣語文促進會：〈Lomaji kap Kauhoe Lomaji〉，《台語學生》21期頁54-86，學生台灣語文促進會，1994年12月。
[IuN5 2001a] 楊允言：〈個人電腦處理台語羅馬字e5 探討〉，《資訊技術與應用學術研討會》，花蓮：大漢技術學院，2001年5月初7。
[IuN5 2001b] 楊智穎：〈解嚴後台灣鄉土語言課程發展的回顧與展望〉，《九年一貫課程與多元文化教育學術研討會》頁447-463，花蓮：花蓮師院多元所，2001年12月初6~初7。
[Iun5 &Tiun 1999] 楊允言、張學謙：〈台灣福佬話非漢字拼音符號的回顧與分析〉，《第一屆台灣母語文化重生與再建學術研討會》頁62-76，台南：台南市文化基金會，1999年6月19。
[Kiu2 2001a] 九年一貫鄉土語言台語(閩南語)教材資源中心網站，http://203.64.42.21/POJ
[Kiu2 2001b] 九年一貫鄉土語言教育台語羅馬字進修教學網站，http://elearning.lib.ntttc.edu.tw/TGLMJ
[Lau5 2001] Lau5 Kiat8-gak8，〈Unicode e5 pit-ki3>，《TAI5-OAN5-JI7》第6期，高雄：高雄台語羅馬字研習會，2001年3月。
[Li2 1995] 李勤岸：《李勤岸台語詩集》，台南：台南縣立文化中心，1995年11月。
[Tai5] 台語網頂面e5相關討論，http://groups.yahoo.com/group/taigubang/
[Tan5 1992] 陳恆嘉：〈日治時代台語著作目錄〉，《台語文摘》第5卷第1期頁36-39，台北：台語文摘雜誌社，1992年1月。
[Tang2 1992] 董忠司：〈台灣語言音標方案的擬議和完成〉，《台語文摘》第5卷第1期頁51-57，台北：台語文摘雜誌社，1992年1月。
[Thong 2000] 台灣通用語言拼音網站，http://abc.iis.sinica.edu.tw/
[Tiun 1998] 張裕宏：〈官版台語音標系統怎麼制定的？〉，《教會公報》2411期，1998年5月17。
[Tiun 2001] 張裕宏：《白話字基本論：台語文對應&相關的議題淺說》，台北：文鶴，2001年3月。

1 客秋亞語是南美洲印地安語，使用chit種語言e5人口有700萬人左右，e7-sai2參考網站頂面e5紹介 http://www.worldlanguage.com/ChineseTraditional/Languages/Quechua.htm 。
2 1990年6月23~24，由宜蘭縣政府舉辦，ti7中央研究院召開本土語言教育問題研討會，討論台語e5音標kap文字；1991年7月15，磺溪文化學會ti7彰化文化中心舉辦台語文研究會議，long2是希望tak8-e5 cho3-hoe2坐落來討論出1 e5共識。M7-koh，除了tak8-e5利用機會chhui-sak ka-ki7 kah意e5 hit套符號以外，並無實際e5共識。
3 Ti7電腦界有類似e5例，當初中文內碼ma7是有真choe7套，包括BIG-5、shift BIG-5、電信碼…等等，資訊工業策進會應該是khia7 ti7協調e5角度來處理，結果in ka-ki7 koh去bu2 舞1套「公會碼」出來。後--來是市場決定，BIG-5 chiaN5做大多數e5選擇。比較--起-來，台語音標欠缺市場決定chit-e5條件。
4 Chit-e5公告，e7-tang3 ti7 國推會e5網站 http://www.edu.tw/mandr/bbs/1-4-5.htm chhe7--著。
5 關係「台灣語言音標問題公聽會」，請參考 http://203.64.42.21/iug/ungian/POJ/POJvsTLPA/ 1998kongthiannhoe.htm 
6 無ti7 Unicode編碼e5意思是無1 e5內碼表示chit-e5符號，m7-koh無表示boe7-sai2使用chit-e5符號，因為符號e-tang3用組合e5方式來處理。
7 關係TLPA申請ISO chit層笑khoe tai7，請參考：http://203.64.42.21/iug/Ungian/POJ/POJvsTLPA/ TLPAsinchhengISO.htm 
8 台語課程綱要，khng3 ti7 http://teach.eje.edu.tw/data/890930九年一貫綱要/語文領域綱要內容/閩南語文.htm ，雖然後--來會議決定beh修改，ma7真正有修改，國教司網站並無khng3修改後e5版本，修改後e5版本，請參考下面e5註。
9 Kiu2年it貫課程綱要台語部份，請參考 http://203.64.42.21/iug/Ungian/POJ/POJvsTLPA/holo-khotengkongiau.htm 
10 值得提起--e5是，最近成大台語文學研究所呂興昌教授tng tih進行中e5台灣白話字文學資料蒐集整理計畫，koh hou7真choe7白話字文獻「出土」，ti7最近，chit份文獻資料按算beh將呂興昌教授收集--著e5資料補充--入-來。
11 可比講通用拼音乙式。通用拼音雖然有甲式kap乙式，總--是，sak通用拼音e5人，long2 kan-taN chhui-sak乙式，in利用類似e5手法，tih向白話字kap TLPA奪權。總--是chit-e5問題，本文無按算beh討論。
12教育部鄉土語言教材編纂委員會出版e5《國民小學鄉土語言教材河洛語學習手冊第二冊(四年級)》ti7 2001年出版，是目前所知教育部最近1 pai2出版用白話字e5出版品。
13 M7-koh，chit-pai2 e5台灣羅馬字教學kap研究國際學術研討會證明白話字ma7行入歷史，至少，TLPA到目前為止，iau2無辦過全然使用台語文書寫e5研討會。









論卓緞白話字歌詩e5寫作風格
 
楊允言大漢技術學院資訊工程科講師ungian@ms01.dahan.edu.tw
 
 
摘要
七字仔是台灣民間文學e5一部份，普遍流傳ti7台灣e5民間社會。基督教傳來台灣百外冬，這個宗教表現出來e5是聖經、聖詩。卓緞女士(1901~)出世ti7散赤e5家庭，二十外歲入基督教，五十一歲開使用ti7教會學來e5白話字寫出七字仔形式e5白話字歌詩。
本文beh簡單介紹卓緞e5人生歷程，kah伊所創作e5白話字歌詩，並且beh利用計算語言學e5方法，分析伊所使用e5詞彙ti7台語本土語層、移借語層e5比例，來討論這koa2白話字歌詩e5語詞風格、特色，ma7 beh以台灣民間e5七字仔、白話字七言文kah卓緞e5白話字歌詩做一下比較。落尾，beh探究一般社會大眾對白話字歌詩、對卓緞e5看法。
 
關鍵詞 白話字歌詩，七字仔，七言文，台語文學，台灣文學
 
 
 
一、            踏話頭：出土e5白話字歌詩kah卓緞這個人
《自由時報》ti7 2001年二月初九刊出一篇報導，花蓮市有一個百歲e5老阿媽，m7-pat去學校讀過書，ma7 m7-pat字。伊ti7二十幾歲e5時入基督教，有學白話字，五十一歲hit年，開始用白話字寫台語歌詩。消息刊出了後，包括《中國時報》、《聯合報》、以及花蓮在地e5《更生日報》ma7有刊出類似e5消息。
阮知影消息了後，to7去ka7拜訪。進前卓緞e5查某囝洪惠香小姐透過台北e5朋友整理部份歌詩，白話字kah中文對照，m7-koh少部分聲調boe7記-e撇，iah是撇m7著。
阮將chiah-e5白話字歌詩，用台語文書軟體重phah字 [1]，ui3 chia開始，洪小姐勻勻仔將阿媽e5手稿交hou7阮來整理。
有一段時間阮tak8禮拜去阿媽in tau，將目前整理好e5物件交hou7洪小姐，並且印全羅馬字e5資料，親像《風向》、《Tai5-Oan5-Ji7》、...等等hou7阿媽看 [2]。伊boe7曉華語，看無漢字，除了手邊少數e5白話字書刊 [3]kah家己e5歌詩以外，伊無物件通讀。
根據《卓公宗慶子孫家譜》kah阿媽e5手稿所寫e5,卓宗慶（1850-1926，桃園龜山嶺頂）1898年（48歲）hou7馬偕受洗入基督教，是台灣第一代e5基督教家庭，卓宗慶long2總八個囡仔，卓緞是siong7尾一個。卓緞出世e5時，in阿母因為生產後食m7著葯仔致kau3失去性命，第三工to7將伊送hou7一個真散赤e5家庭養飼。
卓宗慶ti7 1904年chhoa7 囡仔、新婦、孫long2總十人來花蓮，1907年搬去鳳林對面e5烘爐口開墾，1913年soa2去六階鼻。1923年，卓緞e5第五個兄哥卓萬力去西部將卓緞in歸家口chhoa7來六階鼻。後來卓萬力引chhoa7伊信耶穌，學白話字。總是伊e5 ta-ke ka7伊阻擋，boai5 hou7伊讀chiah-e5書。22歲hit年，伊e5手酸痛，in ta-ke叫符仔先畫符唸咒，用符仔燒灰泡滾水hou7 lim，顛倒歸身軀抽疼，hou7伊想beh自殺，後來兄哥ka7鬥出錢，chhoa7伊去花蓮病院手術chiah醫好，自按呢，ta-ke to7無koh阻擋伊信耶穌。
伊e5翁婿1947年過身，伊chhoa7兩個真細漢e5查某囝去花蓮。一開始因為租厝無好勢，暫時搬入去空e5羊仔寮toa3落來，hit陣伊e5空課是整理花蓮信義教會禮拜堂，透早起來to7起烘爐火來煮米，趕緊拼拜堂外面埕，食飽to7緊洗衫，然後to7去旅社洗被單，「洗kah路尾chun7被單腳手pi7-pi7-chhoah，long2無力，轉去就te2飯來攪糖濫滾水，食飽就是倒ti7眠床歇睏，每日long2做按呢空課...」，「我透早若有時間就是跪ti7台仔頂祈禱，感謝上帝救主，幫贊我，有所ng3望e5你long2知，我to7是放心(pang3-sim)交託主，萬事有主e5好旨意，我long2無煩惱真平安[Toh]。...」後來有朋友引伊去法院ka7 ti7法院工作e5獨身e5煮飯、洗衫；尾a toa3厝內ka7人chhoa7囡仔koh ka7人洗衫。一直kau3兩個查某囝long2畢業、有頭路，chiah khah清閒。
若是照時間推算，卓緞女士開始寫白話字歌詩e5時陣（51歲），iah-koh是伊tih過艱苦日子e5時。
 
二、            卓緞白話字歌詩舉例
卓緞e5白話字歌詩，形式to7親像一般台灣民間社會流傳e5七字仔，七字七字，有對句。伊所寫e5歌詩，會tang3 ka7分做四種主題：(1) o-lo2上帝、(2) 勸世、(3) 節慶祝福、(4) 記錄家己，當然，大部分e5歌詩會將兩個以上e5主題濫做伙。
Kau3目前為止，long2總整理出卓緞e5白話字歌詩25首，另外koh有非白話字歌詩e5部分，主要是卓緞用白話字記錄伊家己e5生活、伊e5過去。以下beh揀其中幾首來舉例介紹：
(一)  Chiok Gou7-ko Toh-Ban7-Lek8 Lak8-chap8-hoe3 SeN-jit8 Kam2-un Si (祝五哥卓萬力六十歲生日感恩詩 )
Chiok-hok gou7-ko lak8-chap8-hoe3 Tai7-ke hoaN-hi2 lai5 chu7-hoe7 	祝福五哥六十歲大家歡喜來聚會
Siong7-te3 siuN2-su3 toa7 un-su3 Hou7 li2 e5 kiaN2 choe3 bok8-su 	上帝賞賜大恩賜Hou7你e5囝做牧師
Gou7-ko sin3-giong2 chin kian-teng7 Kong2-oe7 si3-chiaN3 choe3 kng-teng Ia7 u7 un-jiu5 e5 seng3-cheng5 Hok8-sai7 Siong7-te3 ia7 khian5-seng5 	五哥信仰真堅定講話四正做光燈Ia7有溫柔e5性情服侍上帝ia7虔誠
Lak8-e5 a-hiaN chin iong2-kiaN7 Che si7 Siong7-te3 toa7 un-tian2 	六個阿兄真勇健這是上帝大恩典
Siong7-te3 chiok-hok lan2 hiaN-be7 Tak8-ni5 kin-jit8 saN-kap che7 	上帝祝福咱兄妹Tak8 年今日相 kap 坐
Siong7-te3 siuN2-su3 chin kau3-giah8 Gou7-so2 liau7-li2 chin ho2-chiah8 	上帝賞賜真夠額五嫂料理真好食
Chiah8 kau3 tai7-ke chhio3-hi-hi HoaN-hi2 gou7-ko lak8-chap8-ni5 Ng3-bang7 chhit-chap8 koh saN-kiN3 Siong7-te3 su3-hok na2 ke-thiN Gou7-ko ia7-si7 thiaN3 hiaN-ti7 Sio2-be7 ia7-si7 chin ti3-i3 	食kau3大家笑嘻嘻歡喜五哥六十年Ng3望七十閣相見上帝賜福那加添五哥ia7是疼兄弟小妹ia7是真致意
Kho2-sioh lau7-bu2 cha2 ke3-sin Sio2-be7 hou7 lang5 khioh khi3 chhi7 PiN3-choe3 se3-siok8 e5 kiaN2-ji5 	可惜老母早過身小妹hou7人khioh 去飼變做世俗e5囝兒
Gou7-ko thiaN3 goa2 si7 sio2-be7 Chhin-chhiuN7 bok8-chia2 kin2 khi3 chhe7 	五哥疼我是小妹親像牧者緊去chhe7 
Chhe7-tioh8 sio2-be7 chin hoaN-hi2 Kin2-kin2 chhoa7 lai5 thiaN to7-li2 	Chhe7著小妹真歡喜緊緊chhoa7來聽道理
Goa2 thiaN to7-li2 bo5 teng3-kin Tu2-tioh8 piN7-thiaN3 chin-chiaN3 ku2 M7-chai Siong7-te3 si7 chin-chu2 	我聽道理無釘根Tu2著病疼真正久M7知上帝是真主
Koh-chai3 poe7-gek8 chin Siong7-te3 Tu2-tioh8 chhi3-lian7 chin-chiaN3 che7 	閣再背逆真上帝Tu2著試煉真正che7 
Kai-chai3 Siong7-te3 u7 po2-hou7 Chhoa7 goa2 oat8-thau5 kiaN5 chiaN3-lou7 	佳哉上帝有保護Chhoa7我越頭行正路
TaN kiu5 Siong7-te3 tioh8 chiok-hok Chiok-hok gou7-ko u7 khoai3-lok8 	TaN求上帝著祝福祝福五哥有快樂 
這是卓緞真早期e5作品，五哥對伊來講意義重大，因為第一，五哥無將伊放boe7記，轉去西部chhoa7伊過後山；第二，五哥引chhoa7伊信主；第三，二十幾歲破病真嚴重e5時，五哥出siong7 choe7錢幫贊伊度過難關。
Ui3這首歌詩ma7會tang3看出，卓緞使用真choe7教會用語，包括大恩賜、光燈、大恩典、相kap、牧者、試煉等等，ti7其它e5歌詩作品內底，仝款會看著這個情形，表示卓緞e5作品，受教會白話字作品（聖經、聖詩等）e5影響真深遠。
 
(二)  Io-kiaN2 Si (Io囝詩，1990.5母親節作)
Lau7-bu2 io-kiaN2 chin hoaN-hi2 Jit8-mi5 na2 io na2 gim5-si Soe3-kiaN2 na2 thiaN na2 ho2 khun3 Lau7-bu2 khoaN3 kiaN2 chhio3-bun5-bun5 	老母io 囝真歡喜日暝那io 那吟詩細囝那聽那好睏老母看囝笑bun5-bun5 
HoaN-hi2 soe3-kiaN2 chin kou2-chui Io-kiaN2 bo5-jit8 kang7 bo5-mi5 	歡喜細囝真古錐Io囝無日kang7 無暝
Jit8--si5 ia7 ai3 chi2 saN-tng3 Ia7 tioh8 se2-saN ai3 piaN3-tng7 	日時ia7愛煮三頓Ia7著洗衫愛拚tng7 
Mi5--si5 ia7 tioh8 ai3 pou2-thiN7 ThiN7 kah saN-kiN kang7 poaN3-mi5 	暝時ia7著愛補縫縫kah三更kang7 半暝
Soe3-kiaN2 cheng-sin5 khau3 ai3 chiah8Lau7-bu2 cheng thau5 kah khap hiah8	細囝精神哭愛食老母cheng頭kah磕額
M7-kam hou7 kiaN2 iau koe3-ki KoaN2-kin2 chun2-pi7 ka7 kiaN2 chhi7 	M7甘hou7囝iau過飢趕緊準備ka7 囝飼
Choan5-sim chiau3-kou3 lan2 soe3-kiaN2 Hou7 i sin-the2 khah iong2-kiaN7 	全心照顧咱細囝Hou7伊身體khah勇健
Lau7-bu2 io-kiaN2 chiam7-chiam7 toa7 E7 pe5 e7 chau2 bo5 khoaN3-oah8 	老母io囝漸漸大會爬會走無快活
U7-si5 chiau3-kou3 na7 bo5 ho2 Hou7 I poah8 kau3 lin3-lin3-ko7 	有時照顧若無好Hou7伊poah8 kau3 lin3-lin3-ko7
Lau7-bu2 khoaN3-kiN3 m7-kam-sim KoaN2-kin2 pho7 khi3 tit8-tit8 chim 	老母看見m7甘心趕緊抱去直直chim 
TaN kiu5 Siong7-te3 lai5 chiau3-kou3 Soe3-kiaN2 chiam7-chiam7 na2 chin3-pou7 	TaN求上帝來照顧細囝漸漸那進步
Chiau3-kou3 in2-chhoa7 kiaN5 chiaN3-lou7 Ia7 oe7 te3 Chu2 e5 kha-pou7 	照顧引chhoa7 行正路Ia7會te3 主e5腳步
Sou2 choe3 na7 oe7 eng5-kng Chu2 Siong7-te3 chiok-hok ban7-ni5 ku2 	所做若會榮光主上帝祝福萬年久
這是母親節e5時卓緞所寫e5。老母顧囝確實真辛苦，除了顧囝仔，平常時e5空課，包括煮三頓、洗衫、拚tng7、補縫tak8項long2愛，一方面看囝仔漸漸大心內真歡喜，另外一方面tak8項long2煩惱，驚伊iau過飢，會爬會走koh驚伊poah8倒，將老母顧囝e5心情寫了chiaN5生動活潑。卓緞ma7充分表現台語詞彙e5美妙，歡喜e5時陣「笑bun5-bun5」，半暝囝仔哭beh食奶，老母「cheng頭kah磕額」kan-na為著mai3 hou7囝仔「iau過飢」，咱若無ka7顧hou7好，驚伊會「poah8倒lin3-lin3-ko7」...。Chia e5語詞long2真sui2,ma7是端tiah e5台語。
 
(三)  O-lo2 Siong7-te3 - 1 (O-lo2 上帝，91歲作)
Lan2 cho3-lang5 tioh8-ai3 khiam-piM7-thang o-lo2 lan2 ka-ki7 Siong7-te3 hoaN-hi2 e5 kiaN2-ji5 Chiah oe7 tiam3 Chu2 e5 sin-piN Chu2 e5 kiu3-un toa7 bo5-pi2 Kiu3 lan2 leng5-hun5 m7-bian2 si2 	咱做人著愛謙卑M7通o-lo2咱家己上帝歡喜e5囝兒Chiah 會tiam3主e5身邊主e5救恩大無比救咱靈魂m7免死
Lan2 tioh8 kam2-sia7 lai5 o-lo2 M7-thang kou-hu7 Chu2 kong-lo5 	咱著感謝來o-lo2M7通辜負主功勞
Chu2 lai5 se3-kan chiaN5-choe3 lang5 Thoa-boa5 lo5-khou2 kap lan2 tang5 Bo5 liah8 ka-ki7 si7 kun-ong5 	主來世間成做人拖磨勞苦kap咱同無liah8 家己是君王
Sun7-hok8 Siong7-te3 chin ui2-tai7 Hou7-lang5 khoaN3-khin m7 eng-kai Chu2 e5 siu7 khou2 lan2 ai3 chai Kiu3-chu2 sun7-hok8 tui3 pe7 lai5 Lan2 tioh8 chai-choe7 kin2 hoe2-kai2 Chu2 beh siok8-hoe5 lan2 chiong-lai5 	順服上帝真偉大Hou7人看輕m7應該主e5受苦咱愛知救主順服對父來咱著知罪緊悔改主beh贖回咱將來
Se3-kan ou-am3 chin kiaN-hiaN5 Lan2 tioh8 keng2-seng2 soe3-ji7 kiaN5 Te3 Chu2 kha-pou7 ai3 si3-chiaN3 Mou5-kui2 hiong-ok m7-bian2 kiaN 	世間烏暗真驚惶咱著警醒細膩行Te3主腳步愛四正魔鬼凶惡m7免驚
Siong7-te3 chian3-kah hou7 lan2 chheng7 Chiu7 u7 iong2-kam2 khi3 chian3-cheng 	上帝戰甲hou7咱穿就有勇敢去戰爭
Tui3-tek8 beh lai5 chin li7-hai7 Siong7-te3 lai7-kiam3 kah i thai5 	對敵beh來真厲害上帝利劍kah伊thai5 
Hou7 I chai-choe7 lai5 hoan2-hoe2 Ka-ki7 khiam-pi lai5 jin7 choe7 	Hou7伊知罪來反悔家己謙卑來認罪
Siong7-te3 hoaN-hi2 siu7 chiok-hokChu2 beh chhoa7 lan2 chiuN7 thian-kok 	上帝歡喜受祝福主beh chhoa7 咱上天國
O-lo2 Siong7-te3 - 2 (O-lo2 上帝)
Se3-kan pian3-chhian chin li7-hai7 Tek-choe7 Siong7-te3 toa7 chai-hai7 Se3-kan ou-am3 thang kiaN-hiaN5 Tioh8-ai3 sio2-sim soe3-ji7 kiaN5 	世間變遷真厲害得罪上帝大災害世間烏暗通驚惶著愛小心細膩行
Sin3-giong2 lou7-theng5 chin kng-beng5 KhiN5 Chu2 tiau5-tiau5 oe7 tek-seng3 U7 Chu2 in2-chhoa7 chin un2-tang3M7-bian2 khoa3-lu7 lai5 choat8-bang7 	信仰路程真光明箝主tiau5-tiau5 會得勝有主引chhoa7 真穩當M7免掛慮來絕望
Oa2-kho3 kiu3-chu2 u7 hok-khi3 Siong7-te3 keng2-soan2 e5 kiaN2-ji5 Ui7 Chu2 hoat kng tit Chu2 thiaN3 Siong7-te3 chiok-hok u7 iong2-kiaN7 	Oa2靠救主有福氣上帝揀選e5囝兒為主發光得主疼上帝祝福有勇健
Kiu3-chu2 sun7-hok8 lan2 ThiN-pe7 Ui7-tioh8 se2-kan cheng3 tai7-ke Hou7 lang5 teng3 ti7 sip8-ji7-ke3 Lau5 chhut po2-huih kiu3 tai7-ke 	救主順服咱天父為著世間眾大家Hou7人釘ti7 十字架流出寶血救大家
Kiu3-chu2 siaN-im chin khiam-pi Ui7-tioh8 choe7-jin5 siu7 chham2-si2 Siong7-te3 hoat toa7 e5 siu7-khi3 Choe7-jin5 eng-kai tioh8-ai3 si2 	救主聲音真謙卑為著罪人受慘死上帝發大e5受氣罪人應該著愛死
Chu2 kong2 in sou2 choe3 in m7-chai Pe7 ah li2 tioh8 sia3-bian2 in Kiu3-chu2 hi-seng lan2 ai3 chai Hou7-lang5 siong-sim lau5 bak8-sai2 Chu2 beh siok8-hoe5 lan2 chiong-lai5 	主講in 所做in m7知父啊你著赦免in 救主犧牲咱愛知Hou7人傷心流目屎主beh贖回咱將來
Jin7-sek Chin-chu2 Siong7-te3(認識真主上帝，84歲作)
Sou2 chhun jit8-chi2 si7 iu2-han7 Iau2-koh khoa3-lu7 chit se3-kan Se3-kan ou-am3 goa2 chin kiaN Khoa3-lu7 kiaN2-sun than3 in kiaN5 	所chhun日子是有限Iau2-koh掛慮這世間世間烏暗我真驚掛慮囝孫趁in 行
Ui7-tioh8 se3-kan khah ke3-thau5 Siong7-te3 to7-li2 pang3 ti7 au7 	為著世間khah過頭上帝道理放ti7 後
Ki5-to2 Siong7-te3 tioh8 chiau3-kou3 M7-thang hou7 in kiaN5 be5-lou7 	祈禱上帝著照顧M7通hou7 in 行迷路
Ui7-tioh8 kiaN2-sun ki5-to2 lau5 bak8-sai2 Goa2 e5 khou2-sim chi2-u7 Siong7-te3 chai 	為著囝孫祈禱流目屎我e5苦心只有上帝知
Ng3-bang7 kiaN2-sun sou2 choe3 ai3 lip8-chi3Sun7-than3 Siong7-te3 lai5 kiaN5 ho2 chi2-i3M7-thang pang3-sak chin to7-li2 Chiah-si Siong7-te3 e5 kiaN2-ji5 	向望囝孫所行愛立志順趁上帝來行好旨意M7通放sak 真道理Chiah是上帝e5囝兒
Tioh8 jin7 Siong7-te3 e5 seng3-kiaN2 Beh kiu3 ban7-lang5 e5 siN3-mia7 TaN lan2 to7-li2 na7 m7 thiaN Chiong-lai5 chiu7 boe7 kau3 thiN-siaN5 Tioh8 u7 jin5-ai3 lai5 saN-thiaN3 Chiu7 oe7 eng5-kng Chu2 e5 mia5 	著認上帝e5聖囝Beh救萬人e5性命TaN咱道理na7 m7 聽將來就boe7 kau3天城著有仁愛來相疼就會榮光主e5名
Mia5-siaN te7-ui7 long2 chiam7-si5Put-pi2 thian-tong5 e5 hok-khi3U7-thang chiah8 eng7 chin kiong-hi2Siong7-te3 su3 hok na2 ke-thiN 	名聲地位攏暫時不比天堂e5福氣有通食用真恭喜上帝賜福那加添
Lan2 si7 Siong7-te3 e5 kiaN2-ji5 Te3 Chu2 lai5 kiaN5 oe7 seng3-li7Ho2-phaiN2 si7 Chu2 e5 chi2-i3Lan2 tioh8 pang3-sim kau-thok i	咱是上帝e5囝兒Te3 主來行會勝利好歹是主e5旨意咱著放心交託祂
Se3-kan kan-khou2 khoai3 ke3-khi3M7-bian2 ke3-thau5 lai5 siong-piLan2 tioh8 ti-chiok lai5 hoaN-hi2 Chiu7 oe7 peng5-an ke3 jit8-chi2	世間艱苦快過去M7免過頭來傷悲咱著知足來歡喜就會平安過日子
Peng5-an choe3 toa7 e5 hok-khi3ChhiaN2 lan2 tai7-ke tioh8 chun2-pi7Kau3-si5 Chu2 beh chhoa7 lan2 khi3Chhoa7 lan2 kiN3 pe7 chin hoaN-hi2 	平安最大e5福氣請咱大家著準備Kau3時主beh chhoa7 咱去Chhoa7 咱見父真歡喜
Si7 i keng2-soan2 e5 kiaN2-ji5 Peng5-iu2 chhin-lang5 beh saN-kiN3 Kiu3-chu2 hoaN-hi2 lai5 ngia5-chih Tai7-ke chheng-chan3 teh gim5-si Kho3 Chu2 tit-tioh8 toa7 seng3-li7	是祂揀選e5囝兒朋友親人beh相見救主歡喜來迎接大家稱讚teh吟詩靠主得著大勝利
第一首原來e5標題是：Khoan3-se3 Si （勸世詩），阮感覺用「O-lo2上帝」可能koh-khah oa2意。Ui3這三首歌詩，咱會tang3清楚，卓緞對基督教書刊iah是e5講道所傳達e5觀念轉做七字仔來表示，而且ti7歌詩內底ma7會tang3看著真choe7教會用語，可比「救恩」、「悔改」、「贖回」、「魔鬼」、「戰甲」、「對敵」、「利劍」、「得勝」、「天父」、「寶血」、「赦免」、「祈禱」、「榮光」、「交託」、「相疼」(saN-thiaN3)、「迎接」(ngia5-chih)...等等。
 
(四)  Chiok-hok Tai7-ke koe3 Sin-ni5 (祝福大家過新年，94歲作)
Siong7-te3 chiok-hok u7 hok-khi3 Si7 i keng2-soan2 e5 kiaN2-ji5 Chhoa7 lan2 peng5-an koe3 sin-ni5 Sin-ni5 lou7-cham7 Chu2 tai3-nia2 	上帝祝福有福氣是祂揀選e5囝兒Chhoa7 咱平安過新年新年路站主帶領
Sou2 kiaN5 sou2 choe3 chiau3 hoat-tou7 Chiu7 oe7 eng5-kng Chu2 Ia5-sou 	所行所做照法度就會榮光主耶穌
Kiu3-chu2 si7 lan2 e5 kng-teng Thau5-cheng5 e5 lou7 chin kng-beng5 	救主是咱e5光燈頭前e5路真光明
Chiu7 boe7 tioh8-tak lai5 poah8-to2 Bian2 kiaN leng5-hun5 oe7 biat8-bo5 	就boe7 著tak 來poah8 倒免驚靈魂會滅無
Kiu3-chu2 si7 lan2 e5 oah8-mia7 Choe3 thau5 chhoa7 lan2 te3 i kiaN5 KhiN5 Chu2 tiau5-tiau5 m7-bian2 kiaN Chhoa7 lan2 peng5-an kau3 ThiN-siaN5 	救主是咱e5活命做頭chhoa7 咱te3 祂行箝主tiau5-tiau5 m7免驚Chhoa7咱平安kau3天城
SiaN5-chhiuN5 chin-chu po2-gek8 sui2 Thou5-kha phou kim kng-iaN2-iaN2 Tai7-ke chan3-bi2 chhut toa7-siaN 	城牆真珠寶玉sui2 土腳鋪金光iaN2-iaN2 大家讚美出大聲
O-lo2 chheng-chan3 Chu2 Seng3-mia5 Ha-le-lu-iah o-lo2 Chu2 Chiok tai7-ke sin-ni5 kiong-hi2 	O-lo2稱讚主聖名Ha-le-lu-iah o-lo2主祝大家新年恭喜 
Chiok seng3-tan3 (祝聖誕)
Kim-jit8 tai7-ke chin hoaN-hi2Chiu7-si7 Seng3-tan3 ho2 jit8-chi2	今日大家真歡喜就是聖誕好日子
O-lo2 thiau3-bu2 ia7 chhiuN3-koaKam2-sia7 thiaN3-thang3 Ia5-ho5-hoa5	O-lo2跳舞ia7唱歌感謝疼痛耶和華
Chi3-chun chi3-toa7 pe7 Siong7-te3Chhe i seng3-kiaN2 lai5 kiu3-se3Beh kiu3 se3-kan cheng3 tai7-keChu2 si7 Siong7-te3 e5 Seng3-kiaN2	至尊至大父上帝差祂聖囝來救世Beh救世間眾大家主是上帝e5聖囝
Siong7-te3 chhong3-cho7 se3-kan-lang5Tek-choe7 Siong7-te3 choe7 kek8 tang7Kiu3-chu2 hi-seng lai5 thau2-pang3Lai5 kiu3 se3-kan ban7-ban7-lang5	上帝創造世間人得罪上帝罪極重救主犧牲來thau2 放來救世間萬萬人
Tit-kiu3 e5 lang5 chin-chiaN3 che7M7 sin3 e5 lang5 moa2 si3-ke3	得救e5人真正che7M7信e5人滿四界
Chu2 si7 thiN-teng2 e5 kun-ong5Kang3-loh8 se3-kan lai5 chun-chong5	主是天頂e5君王降落世間來尊崇
Lan2 u7 kiu3-chu2 thang oa2-kho3Na7 bo5 hoan2-hoe2 oe7 biat8-bo5	咱有救主通oa2靠若無反悔會滅無
Kiu3-chu2 thong3-khou2 lai5 hi-sengSun7-hok8 Siong7-te3 hou7-lang5 teng3	救主痛苦來犧牲順服上帝hou7人釘
Hou7-lang5 teng3 ti7 sip8-ji7-ke3Lau5-chhut po2-huih kiu3 tai7-ke	Hou7人釘ti7 十字架流出寶血救大家
Lan2 u7 tit-kiu3 u7 oah8-mia7O-lo2 kiu3-chu2 seng3-chun-mia5	咱有得救有活命O-lo2救主聖尊名
Ti7卓緞e5作品內底，節慶祝福e5歌詩佔真大e5比例，包括祝福某人生日、祝福聖誕／新年／母親節、祝福某教會幾週年。應該是節慶e5時陣，tak8家ma7 long2真愛聽伊所創作e5歌詩，節慶hit種歡樂e5氣氛，ma7 chiaN5做伊創作白話字歌詩一個真大e5動力。
 
三、            卓緞白話字歌詩e5特色
Ui3頂koan5七首歌詩，咱會sai2 koh來發現chia e5白話字歌詩e5一koa2特點：
(一)   卓緞白話字歌詩e5語詞風格
李勤岸指出，台語e5詞彙，因為歷史、政治等等e5因素，造成詞彙有幾lo7層；若是來ka7 chia所有e5詞彙做分類，會tang3分做本土語層(local layer) kah移借語層(non-local layer)兩大類，其中，移借語層e5部分，主要分做日文借詞、華文借詞kah教會用語(church register)三部分，頭前兩個是政治e5影響，siong7尾後e5是宗教e5影響，教會用語koh會tang3分做廈門話借詞kah禮拜儀式用語(liturgical register)。伊根據一koa2原則，利用電腦程式e5幫贊，將1920年代kah 1990年代e5台語小說 [4]內底所使用著e5詞彙分類出來，看移借語層這三類ti7文章內底所佔e5比例e5變化情形[Li 2000 ch1]。
咱beh利用李勤岸分出來e5教會用語e5詞彙，用統計e5方式來看卓緞白話字歌詩e5語詞風格。做法是：
(1)    將已經整理好e5白話字歌詩25首，先做斷詞，斷詞e5原則方式根據中央研究院中文詞知識庫小組所提出e5「分詞原則」[CKIP]。因為是白話字e5作品，詞kah詞e5分隔點to7是空白(Space) iah換choa7符號 (Carriage Return)；
(2)   將連字符(Hyphen)兩peng5 e5空白去掉，chiah boe7 hou7電腦ka7當做是詞kah詞e5分隔點；
(3)   將所有e5分隔點long2換做換choa7符號，而且連soa3 e5兩個分隔點ka7當做一個分隔點，同時去計算連字符e5數量；按呢產生e5檔案，一choa7有一個詞。電腦算出來e5結果，有2,878個詞，另外有1,716個連字符 [5]，所以long2總有4,594個字，；
(4)   將chia e5詞排順序，詞e5第一個字母大小寫無分，排出來e5結果，kang7款e5詞會排ti7相oa2 e5頂下choa7;
(5)   程式一choa7一choa7讀chia e5詞，若相連soa3讀著e5兩choa7 kang7款，數目to7加一，若是無相siang5,to7輸出詞條 [6]kah數目，並且將數目設定做1。按呢得著828個詞條kah每一個詞條e5出現頻率（詞頻）。
(6)   將這828個詞條，對照[Li 2000 ch4]所列出e5詞條，區分教會用語（標記做「C」）kah本土語層詞彙（標記做「L」）。其中，教會用語long2總有589個詞，143個詞條。
表一 頻率siong7 koan5 e5 30詞	表二 教會用語頻率siong7 koan5 e5 29詞
詞頻	詞	漢羅	類別	 	詞頻	詞	漢羅	類別
107	Chu2	主	C	 	107	Chu2	主	C
107	Siong7-te3	上帝	C	 	107	Siong7-te3	上帝	C
77	e5	e5	L	 	23	kiu3-chu2	救主	C
68	chin	真	L	 	21	tai7-ke	大家	(C)
66	lai5	來	L	 	14	chiu7	就	(C)
60	lan2	咱	L	 	11	Bok8-su	牧師	C
54	u7	有	L	 	11	oe7	會	(C)
47	hou7	hou7	L	 	10	eng5-kng	榮光	C
44	goa2	我	L	 	8	Ia5-sou	耶穌	C
37	hoaN-hi2	歡喜	L	 	8	sun7-hok8	順服	C
37	i	伊	L	 	7	hok-im	福音	C
31	chin-chiaN3	真正	L	 	7	seng3-kiaN2	聖囝	C
30	chiok-hok	祝福	L	 	7	thiN-pe7	天父	C
26	si7	是	L	 	6	Ha-le-lu-iah	(哈里路亞)	C
25	kam2-sia7	感謝	L	 	6	in2-chhoa7	引chhoa7	C
23	kiu3-chu2	救主	C	 	5	chong2-hoe7	總會	(C)
22	beh	beh	L	 	5	siok8-hoe5	贖回	C
22	hok-khi3	福氣	L	 	5	Thian-kok	天國	C
21	choe3	做	L	 	4	bok8-chia2	牧者	C
21	tai7-ke	大家	(C)	 	4	gim5-si	吟詩	C
21	tioh8	著	L	 	4	ki5-to2	祈禱	C
20	chhoa7	chhoa7	L	 	4	kiu3-un	救恩	(C)
20	Se3-kan	世間	L	 	4	kng-teng	光燈	C
19	lang5	人	L	 	4	lai7-kiam3	利劍	C
18	bo5	無	L	 	4	mou5-kui2	魔鬼	(C)
18	o-lo2	呵咾	L	 	4	sip8-ji7-ke3	十字架	C
17	kiaN5	行	L	 	4	siuN2-su3	賞賜	(C)
16	ho2	好	L	 	4	tiuN2-lo2	長老	C
16	ti7	ti7	L	 	4	toa7-tek-seng3	大得勝	C
14	chiu7	就	(C)	 	 	 	 	 
 
表一列出卓緞白話字歌詩內底詞頻siong7 koan5 e5 三十個詞；[Li 2000]koh有將移借語層e5日文借詞kah華文借詞分出來，總是卓緞e5作品內底，除了本土語層kah教會用語以外，kan-na有真少數e5日文再借詞 ( Deep-relexified Japanese Loanwords，是日文ui3古漢文創造出來e5新詞，台語kah華語chiah-koh共同借來e5語詞，親像「環境」、「檢查」)，並無一般e5日文借詞（可比「視覺(si7-kak)」）kah華文借詞（可比「落差」），因為數量siuN少(< 0.5%)，會sai2 m7-chhap。表二是卓緞白話字歌詩內底教會用語頻率siong7 koan5 e5 二十九個詞。表一kah表二e5類別欄標記「(C)」表示ti7 [Li 2000]內底無列出來，m7-koh阮認為應該是教會用語，親像「oe7 (會)」，這是廈門話，台灣福佬話讀做「e7」；標記「(C)」可能e5原因是：(1) [Li 2000] 為著避免kang7音詞，所以轉做漢羅e5形式來計算，所以話語有差異m7-koh漢字無差異e5 to7有可能算去本土語層(親像「oe7 /e7(會)」、「tai7-ke/tak8-e5(大家)」)；(2) 伊e5文本無這個詞；(3) 分類e5時tu2著e5含糊性(Ambiguity)問題。
李勤岸將兩個時代e5文本內底教會用語e5比例算出並且列表[Li 2000 p91]，chit-ma2咱將卓緞e5作品列入來做伙討論。請看表三kah圖表一。咱通看出，卓緞所用e5教會用語比例真koan5,量其約是1920年代文本e5四倍，當然，按呢e5比較只是參考，因為這是無kang7 e5文本（小說/七字歌詩）。
表三 教會用語ti7三種文本所佔e5比例
 	教會用語詞條數目	詞條總數	比例
1920年代文本	563	12,941	4.35%
卓緞作品	143	828	17.27%
1990年代文本	97	12,969	0.75%
 
另外是詞彙豐富度(Lexical richness) e5比較，詞彙豐富度e5算法是：
詞彙豐富度	＝	詞條
		詞e5總數
詞彙豐富度e5比較請看表四，kang7款有無kang7文本e5問題，所以kan-na提供參考。
表四  詞彙豐富度e比較
 	詞條數	詞數	詞彙豐富度
1920年代	12,941	112,764	11.48%
卓緞作品	828	2,878	28.77%
1990年代	12,969	92,539	14.01%
Ui3頂面e5分析，咱通發現卓緞白話字歌詩e5特色：因為伊無受過體制內e5教育，m7-bat漢字，所使用e5詞彙long2是ui3日常生活kah教會來e5,尤其教會用語e5比例真koan5,而且會sai2講完全無受著漢字e5影響，真少有日文借詞kah華文借詞，雖然是按呢，所用e5詞彙ma7 koh chiaN5豐富。
 
(二)   Kah台灣民間流傳e5歌仔e5比較
台灣自早以來，用七字e5形式來表現e5文學作品真choe7,漢文e5時代，to7有竹枝詞，m7-koh kah一般大眾生活siong7 親近e5,是歌仔。Ti7討論歌仔，咱應該先來討論民間文學。
民間文學to7是口傳文學(Ou5 1998 p2)，伊kah當地文化傳承有真大e5關係。Ti7古早，因為文字是統治階層所使用e5工具，所以民間e5文學m7是文字beh服務e5對象。一般文人看民間文學無夠重，ma7無一套官方所認定e5文字系統來ka7記錄，當然，古早e5漢文，講kah寫是兩回事，這ma7是重要e5因素。當初想beh用漢字將chia e5文學記錄落來e5人，主要是平民百姓，in漢字kh ahbat無透，致使寫法無一致（借音、借義、造新字），甚至記落來soah m7知beh按怎讀。民間文學e5體例，包括笑話、俗語、歌謠、故事、...等等，ma7因為無文字e5束縛，表現出來khah口語、自khah自然。歌謠內底，有真大部分是用七字七字e5形式來表現e5,黃得時將台灣歌謠分做七字仔kah雜念仔，七字仔koh分山歌調、五更鼓調、十二月調、數目調、名目調、嵌字調、台日調、相褒調，[Chong 1989 p2-3]分kah真幼，總是chia e5用七字七字表現e5歌謠，一般是四句一個單位，這四句有鬥句（押韻）。
歌仔冊是khah特殊e5例，因為伊e5流傳主要並m7是透過讀書人ka7 chia e5內容書面化、整理落來，是透過書商iah是說唱e5人ka7利用漢字ka7文字化，伊有商業利益ti7內底[Chong 1989 p62]，ma7因為按呢，烏白鬥字e5情形真嚴重。其實伊是創作，總是伊大部分e5養分是ui3民間文學來e5。歌仔冊e5題材，siong7 choe7 e5應該是教化、勸世，ma7有講歷史e5。
若是beh提卓緞e5白話字歌詩kah一般台灣民間傳統e5歌仔做比pheng7,咱會tang3簡單做以下e5歸納：
O        卓緞用白話字，無使用漢字，避免了時間去chhiau5-chhek beh用to2一字漢字，ma7避免用字無一致e5情形。
O        假使將o-lo2上帝e5題材當做教化、勸世，講耶穌e5故事題材當做歷史，卓緞e5白話字歌詩加「節慶祝福」kah「記錄家己」e5題材，尤其是節慶祝福這個題材，充分說明無kang5 e5文化背景。台灣民間e5七字仔，khah少看著過年過節歡喜e5情景，有e5,是結婚、生日寫e5四句連，長度khah短。教會ti7做禮拜，iah是過聖誕節所辦e5慶祝活動，是卓緞創作e5一個真重要e5題材。
 
(三)   Kah其它白話字七字仔文學作品e5比較
有e5人tih講台灣文學，無講著台語文學e5部分；有e5人講台語文學，是ui3 1920年代台灣新文學運動開始講起，中央有一段斷層，kau3 1980年代koh開始chhiang5-chhiang5滾。Chia e5講法，實在是有修正e5必要。
Ti7台灣，台語e5使用人口真choe7,台語文學若無包括ti7台灣文學內底，實在講boe7通；台語文學beh ui3 1920年代開始講，to7 表示ka7民間文學e5傳統tan3一邊，無夠全面（清國時代to7有歌仔冊），to7算無看著民間文學，ma7表示這是用漢字中心觀點e5思考，因為1885年發行e5台灣第一份報紙《台南府城教會報》（以下簡稱教會公報）開始，用白話字書寫e5台語文學to7展開a。 [7]
教會公報內底有豐富e5文學作品，黃佳惠將chiah-e5文學作品分做詩、散文、小說、劇本四部分[Ng5 2000 ch3]。詩e5部分，仿民間七字仔所作e5,教會稱做「七言文」[Ng5 2000 p60]，佔詩e5作品中真大e5部分，無論宗教、社會議題、表達個人意見等等long2有。
黃佳惠進一步整理白話字作家，包括柯維思、柯設偕、偕叡廉、賴江、林燕臣、林茂生、鄭溪泮、賴仁聲等八個人。其中柯維思、賴江、林燕臣、鄭溪泮四人有出現七言文[Ng5 2000 ch4]。
柯維思(1868~1945)有boe7少七言文作品，題材包括教囡仔學白話字e5<Oh8 Ji7 Koa(學字歌)〉[Ng5 2000 p74-76]、宣揚宗教e5<Chu2 Chhe Sin3-Tou5 Khi3 Thoan5-To7(主差信徒去傳道)〉、鼓勵tak8家ti7吸收西方科技、文化e5同時倒轉來注重咱家己e5物件e5<Keng-Che3-Phin2(經濟品)〉[Ng5 2000 p77]、描寫1935年新竹州大地動e5<Chin3-Chai Pi-Siong Koa(震災悲傷歌)〉[Ng5 2000 p77-79]、...等等。以下引用震災悲傷歌第12段：
Long5-hu kia3-hu3 hoan-chu5 bi2,Hu7-lu2 kia3-hu3 lai7-goa7 i,Tiam3-oan5 kia3-hu3 chhai3, kiam5-hi5,Siong-jin5 kia3-hu3 bi2-hun2 mi7.	農夫寄附蕃薯米，婦女寄附內外衣，店員寄附菜、鹹魚，商人寄附米粉麵。
Ui3伊用「農夫」無用「作穡人」，用「婦女」無用「查某人」，用「商人」無用「生理人」，那像會tang3看著漢字e5影跡，有受著日文、漢文iah是中國白話文e5影響。
賴江是草屯教會e5信徒，伊ti7教會公報頂面發表e5作品long2是七言文，題材包括週年/結婚紀念（可比〈Chiok 70 chiu-ni5 hi-bong7 Koa(祝70週年希望歌)〉）、教會信仰（可比〈Thoan5-tiuN2 Hun3-heng Kam2-siong2-koa (團長奮興感想歌)〉）、勸世（可比〈Sim-seng3 Koa(心性歌)〉）等。以下引用〈Song3 Phok-su7 Hun3-heng Kam2-siong2-koa (宋博士奮興感想歌)〉e5其中幾段：
11.	Tak8 lang5 tioh8 chhiong-moa2 Seng3-Sin5,Mou5-kui2 koaN2-chhut ti7 goa7-bin7 ;Lai7-goa7 piaN3-sau3 chiaN5 seng3-kiat,Sia5-mou5 kui2-ke3 it-chin7 biat8.	Tak8人著充滿聖神，魔鬼趕出ti7外面；內外拼掃chiaN5聖潔，邪魔鬼怪一盡滅。
16.	Kim-jit8 kau3-hoe7 long2 hok8-oah8,Put-si5 ai3 gim5 poe5-leng5-koa ;Kau3-hoe7 e7-tit na2 khoah-toa7,Kam2-sia7 Seng3-Sin5 chhiong-moa2 goa2.	今日教會long2復活，不時愛吟培靈歌；教會會得那闊大，感謝聖神充滿我。 [8]
因為資料不足，阮對賴江e5性命歷程並無清楚，m7-koh伊e5寫作風格kah卓緞女士真seng5。假使beh chhe7無kang7 e5所在，應該是：賴江無ti7伊e5作品內底寫著家己；另外，賴江無的確有淡薄仔漢字e5底。關係賴江kah卓緞作品e5比較，這應該真趣味，值得以後koh做進一步e5討論。
林燕臣是清國e5秀才，漢文e5底蒂真深，伊e5白話字作品內底，有部分七言文，包括〈Thoan5-kau3 60 Ni5(傳教六十年)〉、〈Song3-piat8-hoe7(送別會)〉、〈Choan-bun5 Gan2-kho(專門眼科)〉等[Ng5 2000 p93-94]。
鄭溪泮(1896~1951) ti7教會公報發表e5作品有四篇，其中〈Chiah8-hun Koa(食薰歌)〉是七言文，另外伊有寫一篇小說《出死線》，全文四十章內底，其中有九章e5 siong7尾是以四句iah是八句e5詩來做結束，這九首詩，有四首是七言文。以下引用第五章e5詩：
Pe7-bo2 khi3-se3 tok8 toaN-sin,Cheng7-chui2 khe-piN phoe3 liong5-jin5 ;Thian-su3 ai3 chu2 kho3 ki5-to2,Chheng cho3 Chin-seng sia7 Thian-in.	父母去世獨單身，靜水溪邊配良人；天賜愛主靠祈禱，稱做真聲謝天恩。 [9]
 
白話字文學作品中e5七言文簡單介紹kau3 chia。卓緞e5作品kah chiah-e5作品比較，siong7 大e5差別是：卓緞應該是chia e5七言文作者內底，唯一無受過漢文、中文iah是日文教育e5作家。
 
(四)   腔口e5特色
若是看刊ti7教會公報頂面e5七言文，咱真容易分辨出作者e5腔口。M7-koh，若是看卓緞女士e5白話字歌詩，有泉州腔，可比choe3(做)、lou7-be2(路尾)、kun7(近)、piN7(病)、be7(妹)、ke3-sin(過身)、...等等，koh 有部分漳州腔，可比che7([多])、hoe3([歲])、kin([根])、koe3([過])、...等等。
白話字e5文學作品，宗教性e5佔boe7少比例，包括聖經、聖詩等等，書寫是以廈門音做標準，廈門音雖然ma7是漳泉互相透lam7,總是以泉州音khah佔優勢。卓緞20歲進前long2 toa3 ti7桃園，伊e5生活用語以漳州腔為主，致使伊寫白話字歌詩e5時，有漳泉音透lam7 e5情形。
Ui3這點，ma7 thang 說明書面語e5重要性。有文本，to7會tang3 chiaN5做典範，hou7人跟te3。
 
四、            台灣社會e5反應
卓緞女士白話字歌詩e5消息，ti7資訊爆炸e5社會中，to7那像是海底e5一粒沙nia5,boe7去得著外choe7注意kah關心。咱beh ui3一koa2現象，來看這個消息ti7台灣社會e5反應。
第一是這個消息報紙所用e5標題。阮long2總ti7報紙頂面chhe7著五個報導kah一個讀者投書，分別是：
(1)      自由時報2001.2.9 e5報導，標題是「憑著羅馬拼音基礎 台語聖詩句句押韻 百歲卓緞：上帝教我寫詩」；
(2)    中國時報2001.2.9 e5報導，標題是「百歲人瑞目不識丁 吟詩作畫樣樣精」；
(3)     自由時報2001.2.11 e5報導，標題是「卓緞老太太過百歲生日 教堂誦感恩詩場面感人」；
(4)     更生日報2001.2.13 e5報導，標題是「卓緞婆婆百歲高齡 跑跳難不倒 身懷按摩絕招保活力 作詩作畫有毅力 懷念赴美旅遊經驗希望能再出國遊歷」；
(5)     自由時報2001.2.21 e5讀者投書，標題是「台語文學與阿媽作家」；
(6)    聯合報2001.2.24 e5報導，標題是「百歲人瑞卓緞 手工藝尋樂 畫畫壓花紙黏土 樸拙自然 高興時還會來段恰恰」。
Ui3 chia e5標題，咱大概會tang3歸納以下幾點：
(1)    Tak8家看重卓緞是一個一百歲e5老大人；
(2)   Chiah-e5報紙內底，自由時報khah看重這個消息；
(3)   更生日報kah聯合報e5標題無點出「白話字歌詩」，中國時報khah好一屑仔，提著「吟詩」；
(4)   Siong7介笑詼e5是，中國時報竟然出現「目不識丁」按呢e5標題！明明卓緞女士會曉讀白話字koh會曉用白話字創作歌詩，是按怎是「目不識丁」？中國時報記者寫出「目不識丁」，表示咱e5教育，對語文方面e5議題，認知上有一koa2問題。
第二點beh討論e5是政府相關部門e5反應。阮有kah花蓮縣文化局chih接，提供in這個消息，問in對這個寶貴e5文化資產想beh按怎來處理。真不幸，得著e5回答是：目前文化局並無負責相關業務e5部門。In kan-na提供文建會e5一份公文，叫阮會sai2去hia試看mai7。
大環境是按呢，表示台語文工作者iah-koh有真大e5 phah拼空間，需要設法來改變tak8家e5心態。
 
五、            Soa3落來e5空課
不管社會e5反應有外冷淡，卓緞女士e5白話字歌詩，ti7台語文學、台灣文學內底，應該有伊e5地位。
阮希望有khah choe7 e5人來關心、欣賞卓緞女士e5白話字歌詩，另外，會sai2對其它白話字文學作品，包括《教會公報》、白話字小說、聖詩內底，chhe7出所有e5白話字七言文，通對文學風格做進一步e5比較。
卓緞e5家屬ma7希望，會tang3將chia e5作品整理出書，內底有白話字歌詩原文，koh加上漢字台語文、華語文、日文、英文e5翻寫。
 
感謝
感謝成大台灣文學研究所專案計畫研究助理廖麗雪小姐鬥chhe7教會公報資料；台大語言所張裕宏教授、成大台灣文學研究所呂興昌教授、大塊文化出版事業發行人廖立文先生等人對本篇論文論點e5指正；以及眾台語網朋友ti7論文寫作期間相關e5討論，提供有建設性e5意見。
參考資料
[Chong 1989] 臧汀生：《臺灣閩南語歌謠研究》，台北：商務，1989年10月。
[CKIP] 中文詞知識庫小組：《中央研究院平衡語料庫的構建》，http:// godel. iis. sinica. edu. tw/ CKIP/ 9502.htm
[IuN5 2001] 楊允言：〈白話字傳奇〉，《台文通訊》2001年4月第86期，頁1-3。
[IuN5 &Li7 2002] 楊允言、呂興昌：〈七字仔tu2著上帝─論卓緞e5白話字歌詩〉，《第四屆台灣語言及其教學國際學術研討會》頁489-497，高雄：中山大學中文系，2002年4月27-28號。
[IuN5 &TiuN 1999] 楊允言、張學謙：〈台灣福佬話非漢字拼音符號的回顧與分析〉，《第一屆台灣母語文化重生與再建學術研討會》頁62-76，台南：台南市文化基金會，1999年6月19號。
[Li7 1998] 呂興昌：〈古早七字入文林：論鹿耳門漁夫的台灣白話史詩〉，《民間文學與作家文學研討會論文集》頁271-286，新竹：清華大學中文系，1998年11月21-22號。
[Li2 2000] 李勤岸：《Lexical Change and Variation in Taiwanese Literary Texts, 1916--1988 ─A Computer-Assisted Corpus Analysis》，美國夏威夷大學語言學研究所博士論文，2000年5月。
[Ng5 2000] 黃佳惠：《白話字資料中的台語文學研究》，台南師範學院鄉土文化研究所碩士論文，2000年6月。
[ Ou5 1998] 胡萬川：〈民族‧語言‧傳統與民間文學運動〉，《民間文學與作家文學研討會論文集》頁1-22，新竹：清華大學中文系，1998年11月21-22日。
[Ong5 ] 王順隆：《閩南語俗曲唱本「歌仔冊」全文資料庫》，http://plaza16.mbn.or.jp/ ~sunliong/kua-a-chheh.htm 
[Toh 1972] 《卓公宗慶子孫家譜─北部設教百週年暨卓家信主八十週年紀念》，1972年。
[Po3] 報紙相關報導，包括《自由時報》2001/2/9、2/11/、2/21，《中國時報》2001/2/9，《更生日報》2001/2/13，《聯合報》2001/2/24
[PhoaN 1997] 潘科元：《大台北地區閩南方言音韻的類型與分佈》，清華大學語言所碩士論文，1997年1月。
[TiuN 1995] 張德明：《語言風格學》，高雄：麗文文化，1995年10月。
[TiuN 2001] 張裕宏：《白話字基本論：台語文對應&相關的議題淺說》，台北：文鶴，2001年3月。
[Toh ] 卓緞e5手稿，無出版。
 


七字仔tu2著上帝─論卓緞e5白話字歌詩
 
 
楊允言大漢技術學院資訊工程科講師ungian@ms01.dahan.edu.tw
 
 
摘要
七字仔是台灣民間文學e5一部份，普遍流傳ti7台灣e5民間社會。基督教傳來台灣百外冬，表現出來e5文學主要是聖經、聖詩。卓緞女士(1901~)出世ti7散赤e5家庭，二十外歲入基督教，五十一歲開使用ti7教會學來e5白話字寫出七字仔形式e5白話字歌詩。本文beh介紹卓緞女士e5性命歷程，kah伊所創作e5白話字歌詩，並且beh討論這koa2白話字歌詩e5表現方式、文學性kah社會意義。
 
關鍵詞 白話字歌詩，七字仔，七言文，台語文學，台灣文學
 
一、	一、            話頭：卓緞e5性命經歷
Ti7 2001年二月初九，《自由時報》刊出一篇報導，講花蓮市有一個一百歲e5老阿媽，m7-pat去學校讀過書，ma7 m7-pat字。伊ti7二十幾歲e5時入基督教，有學白話字，五十一歲hit年，開始用白話字寫台語歌詩，伊e5查某囝洪惠香女士ka7部分歌詩整理做中文。消息刊出來了後，其它e5報紙ma7有刊出類似e5消息，包括《中國時報》、《聯合報》、以及花蓮在地e5《更生日報》。
阮知影了後，to7駛車照住址chhe7著阿媽in tau ka7伊致意。阿媽kah伊一個查某囝洪惠香女士toa3鬥陣，阮簡單說明來意。因為阿媽耳空重，阮驚會影響著阿媽e5生活，所以透過洪女士，簡單做自我介紹，表明阮願意鬥做整理e5空課。
進前洪女士透過台北e5朋友整理chia e5歌詩，白話字kah中文對照，因為無使用台語文書軟體，聲調用手撇，「ou」e5 hit點、鼻音「N」有一koa2所在落鉤，少部分聲調boe7記-e撇，iah是撇m7著。
阮將chia e5白話字歌詩，用台語文書軟體HOTSYSR-HAKSYSR kah Taiwanese Package 重phah字 [1]，ui3 chia 做開始，後來洪女士ma7 勻勻仔將散ia7-ia7 e5阿媽e5手稿 [2]交hou7阮來整理。
有一段時間，阮差不多tak8禮拜走阿媽in tau，將目前整理好e5物件交hou7洪女士，並且印一koa2全羅馬字e5資料，親像《風向》、《Tai5-Oan5-Ji7》、...等等hou7阿媽看 [3]。後來阮發覺，印白話字e5資料hou7阿媽看，阿媽真歡喜讀，tiaN7-tiaN7讀kah boe7記時間，因為伊boe7曉華語，看無漢字，除了手邊少數e5白話字書刊 [4]kah家己e5歌詩以外，伊無其它e5物件通讀。
根據《卓公宗慶子孫家譜》kah阿媽e5手稿所寫e5,卓宗慶（1850-1926，桃園龜山嶺頂）ti7 1894年伊e5家後許有（1861-1903，桃園蘆竹南崁）e5領chhoa7開始聽道，1898年（48歲）hou7馬偕受洗入基督教，是台灣第一代e5基督教家庭，卓宗慶long2總八個囡仔，卓緞是siong7尾一個。伊出世了後，伊e5阿母因為生產後食m7著葯仔致kau3失去性命，第三工to7將伊送hou7一個真散赤e5家庭養飼。
卓宗慶ti7 1904年chhoa7 囡仔、新婦、孫long2總十人來花蓮，toa3過花蓮e5十六股、軍威，做人e5田佃，1907年koh搬去鳳林對面e5烘爐口開墾，整地開水田，因為隨時有受原住民攻擊e5危險，1913年soa2去六階鼻。1923年，卓緞e5第五個兄哥卓萬力去西部將卓緞in歸家口chhoa7來六階鼻。後來卓萬力引chhoa7伊信耶穌，學白話字。總是伊e5 ta-ke 阻擋伊讀《真道問答》，boai5 hou7伊讀chia e5書。1925（22歲）年，伊e5手酸痛，in ta-ke(ma7是養母)叫符仔先畫符唸咒，用符仔燒灰泡滾水hou7 lim，顛倒歸身軀抽疼，hou7伊想beh自殺，後來伊e5兄哥ka7鬥出錢，五哥chhoa7伊去花蓮病院照電光、手骨開刀，兩個月e5時間chiah醫好，自按呢，ta-ke to7無koh阻擋伊信耶穌。病好了後，伊去鳳林in大兄e5囝開e5店ka7伊煮飯，koh ka7人洗衫趁錢還五哥。
伊e5翁婿1947年過身，ti7鳳林oh chhe7頭路，所以伊去花蓮。因為租厝無好勢，tu2仔好三哥大囝進前飼羊仔，有空e5羊仔寮，to7搬入去暫toa3,身軀邊有兩個細漢查某囝。Hit陣伊e5空課是整理花蓮信義教會禮拜堂，透早起來to7起烘爐火來煮米，趕緊拼拜堂外面埕，食飽to7緊洗衫，然後to7去旅社洗被單，「洗kah路尾chun7被單腳手pi7-pi7-chhoah，long2無力，轉去就te2飯來攪糖濫滾水，食飽就是倒ti7眠床歇睏，每日long2做按呢空課...」，「我透早若有時間就是跪ti7台仔頂祈禱，感謝上帝救主，幫贊我，有所ng3望e5你long2知，我to7是放心(pang3-sim)交託主，萬事有主e5好旨意，我long2無煩惱真平安[Toh]。...」後來有朋友引伊去法院ka7 ti7法院工作e5獨身e5煮飯、洗衫；尾a toa3厝內ka7人chhoa7囡仔koh ka7人洗衫。一直kau3兩個查某囝long2畢業、有頭路，chiah khah清閒。
若是照時間推算，卓緞女士開始寫白話字歌詩e5時陣（51歲），iah-koh是伊tih過艱苦日子e5時。
 
二、	二、            卓緞白話字歌詩舉例
卓緞e5白話字歌詩，形式to7親像一般台灣民間社會流傳e5七字仔，七字七字，有對句。伊所寫e5歌詩，會tang3 ka7分做四種主題：(1) o-lo2上帝、(2) 勸世、(3) 節慶祝福、(4) 記錄家己，當然，大部分e5歌詩會將兩個以上e5主題濫做伙。
Kau3目前為止，阮long2總整理出卓緞e5白話字歌詩25首，另外koh有非白話字歌詩e5部分，主要是卓緞用白話字記錄伊家己e5生活、伊e5過去。以下beh揀其中幾首來舉例介紹：
(一)	(一)  Chiok Gou7-ko Toh-Ban7-Lek8 Lak8-chap8-hoe3 SeN-jit8 Kam2-un Si (祝五哥卓萬力六十歲生日感恩詩 )
Chiok-hok gou7-ko lak8-chap8-hoe3 Tai7-ke hoaN-hi2 lai5 chu7-hoe7 	祝福五哥六十歲大家歡喜來聚會
Siong7-te3 siuN2-su3 toa7 un-su3 Hou7 li2 e5 kiaN2 choe3 bok8-su 	上帝賞賜大恩賜Hou7你e5囝做牧師
Gou7-ko sin3-giong2 chin kian-teng7 Kong2-oe7 si3-chiaN3 choe3 kng-teng Ia7 u7 un-jiu5 e5 seng3-cheng5 Hok8-sai7 Siong7-te3 ia7 khian5-seng5 	五哥信仰真堅定講話四正做光燈Ia7有溫柔e5性情服侍上帝ia7虔誠
Lak8-e5 a-hiaN chin iong2-kiaN7 Che si7 Siong7-te3 toa7 un-tian2 	六個阿兄真勇健這是上帝大恩典
Siong7-te3 chiok-hok lan2 hiaN-be7 Tak8-ni5 kin-jit8 saN-kap che7 	上帝祝福咱兄妹Tak8 年今日相 kap 坐
Siong7-te3 siuN2-su3 chin kau3-giah8 Gou7-so2 liau7-li2 chin ho2-chiah8 	上帝賞賜真夠額五嫂料理真好食
Chiah8 kau3 tai7-ke chhio3-hi-hi HoaN-hi2 gou7-ko lak8-chap8-ni5 Ng3-bang7 chhit-chap8 koh saN-kiN3 Siong7-te3 su3-hok na2 ke-thiN Gou7-ko ia7-si7 thiaN3 hiaN-ti7 Sio2-be7 ia7-si7 chin ti3-i3 	食kau3大家笑嘻嘻歡喜五哥六十年Ng3望七十閣相見上帝賜福那加添五哥ia7是疼兄弟小妹ia7是真致意
Kho2-sioh lau7-bu2 cha2 ke3-sin Sio2-be7 hou7 lang5 khioh khi3 chhi7 PiN3-choe3 se3-siok8 e5 kiaN2-ji5 	可惜老母早過身小妹hou7人khioh 去飼變做世俗e5囝兒
Gou7-ko thiaN3 goa2 si7 sio2-be7 Chhin-chhiuN7 bok8-chia2 kin2 khi3 chhe7 	五哥疼我是小妹親像牧者緊去chhe7 
Chhe7-tioh8 sio2-be7 chin hoaN-hi2 Kin2-kin2 chhoa7 lai5 thiaN to7-li2 	Chhe7著小妹真歡喜緊緊chhoa7來聽道理
Goa2 thiaN to7-li2 bo5 teng3-kin Tu2-tioh8 piN7-thiaN3 chin-chiaN3 ku2 M7-chai Siong7-te3 si7 chin-chu2 	我聽道理無釘根Tu2著病疼真正久M7知上帝是真主
Koh-chai3 poe7-gek8 chin Siong7-te3 Tu2-tioh8 chhi3-lian7 chin-chiaN3 che7 	閣再背逆真上帝Tu2著試煉真正che7 
Kai-chai3 Siong7-te3 u7 po2-hou7 Chhoa7 goa2 oat8-thau5 kiaN5 chiaN3-lou7 	佳哉上帝有保護Chhoa7我越頭行正路
TaN kiu5 Siong7-te3 tioh8 chiok-hok Chiok-hok gou7-ko u7 khoai3-lok8 	TaN求上帝著祝福祝福五哥有快樂 
 
這是卓緞真早期e5作品，五哥對伊來講意義重大，因為第一，五哥無將伊放boe7記，轉去西部chhoa7伊過後山；第二，五哥引chhoa7伊信主；第三，二十幾歲破病真嚴重e5時，五哥出siong7 choe7錢幫贊伊度過難關。
Ui3這首歌詩ma7會tang3看出，卓緞使用真choe7教會用語，包括大恩賜、光燈、大恩典、相kap、牧者、試煉等等，ti7其它e5歌詩作品內底，仝款會看著這個情形，表示卓緞e5作品，受教會白話字作品（聖經、聖詩等）e5影響chiaN5深。
 
(二)	(二)  Io-kiaN2 Si (Io囝詩，1990.5母親節作)
Lau7-bu2 io-kiaN2 chin hoaN-hi2 Jit8-mi5 na2 io na2 gim5-si Soe3-kiaN2 na2 thiaN na2 ho2 khun3 Lau7-bu2 khoaN3 kiaN2 chhio3-bun5-bun5 	老母io 囝真歡喜日暝那io 那吟詩細囝那聽那好睏老母看囝笑bun5-bun5 
HoaN-hi2 soe3-kiaN2 chin kou2-chui Io-kiaN2 bo5-jit8 kang7 bo5-mi5 	歡喜細囝真古錐Io囝無日kang7 無暝
Jit8--si5 ia7 ai3 chi2 saN-tng3 Ia7 tioh8 se2-saN ai3 piaN3-tng7 	日時ia7愛煮三頓Ia7著洗衫愛拚tng7 
Mi5--si5 ia7 tioh8 ai3 pou2-thiN7 ThiN7 kah saN-kiN kang7 poaN3-mi5 	暝時ia7著愛補縫縫kah三更kang7 半暝
Soe3-kiaN2 cheng-sin5 khau3 ai3 chiah8Lau7-bu2 cheng thau5 kah khap hiah8	細囝精神哭愛食老母cheng頭kah磕額
M7-kam hou7 kiaN2 iau koe3-ki KoaN2-kin2 chun2-pi7 ka7 kiaN2 chhi7 	M7甘hou7囝iau過飢趕緊準備ka7 囝飼
Choan5-sim chiau3-kou3 lan2 soe3-kiaN2 Hou7 i sin-the2 khah iong2-kiaN7 	全心照顧咱細囝Hou7伊身體khah勇健
Lau7-bu2 io-kiaN2 chiam7-chiam7 toa7 E7 pe5 e7 chau2 bo5 khoaN3-oah8 	老母io囝漸漸大會爬會走無快活
U7-si5 chiau3-kou3 na7 bo5 ho2 Hou7 I poah8 kau3 lin3-lin3-ko7 	有時照顧若無好Hou7伊poah8 kau3 lin3-lin3-ko7
Lau7-bu2 khoaN3-kiN3 m7-kam-sim KoaN2-kin2 pho7 khi3 tit8-tit8 chim 	老母看見m7甘心趕緊抱去直直chim 
TaN kiu5 Siong7-te3 lai5 chiau3-kou3 Soe3-kiaN2 chiam7-chiam7 na2 chin3-pou7 	TaN求上帝來照顧細囝漸漸那進步
Chiau3-kou3 in2-chhoa7 kiaN5 chiaN3-lou7 Ia7 oe7 te3 Chu2 e5 kha-pou7 	照顧引chhoa7 行正路Ia7會te3 主e5腳步
Sou2 choe3 na7 oe7 eng5-kng Chu2 Siong7-te3 chiok-hok ban7-ni5 ku2 	所做若會榮光主上帝祝福萬年久
 
這是母親節e5時卓緞所寫e5。老母顧囝確實真辛苦，除了顧囝仔，平常時e5空課，包括煮三頓、洗衫、拚tng7、補縫tak8項long2愛，一方面看囝仔漸漸大心內真歡喜，另外一方面tak8項long2煩惱，驚伊iau過飢，會爬會走koh驚伊poah8倒，將老母顧囝e5心情寫了chiaN5生動活潑。卓緞ma7充分表現台語詞彙e5美妙，歡喜e5時陣「笑bun5-bun5」，半暝囝仔哭beh食奶，老母「cheng頭kah磕額」kan-na為著mai3 hou7囝仔「iau過飢」，咱若無ka7顧hou7好，驚伊會「poah8倒lin3-lin3-ko7」...。Chia e5語詞long2真sui2,ma7是端tiah e5台語。
李勤岸指出，台語e5詞彙，因為歷史、政治等等e5因素，造成詞彙有幾lo7層；若是來ka7 chia所有e5詞彙做分類，會tang3分做本土語層(local layer) kah移借語層(non-local layer)兩大類，其中，移借語層e5部分，主要分做日文借詞、華文借詞kah教會用語(church register)三部分，頭前兩個是政治e5影響，siong7尾後e5是宗教e5影響。阮針對卓緞e5白話字歌詩，整理伊所使用e5語詞，頭前有講著e5教會用語真choe7,m7-koh chhe7無日文借詞、華文借詞。這款情形非常特殊，罕得ti7別e5作家e5作品看著這個情形，chiaN5做卓緞白話歌詩一個真重要e5風格。
 
(三)	(三)  Chiok seng3-tan3 (祝聖誕)
Kim-jit8 tai7-ke chin hoaN-hi2Chiu7-si7 Seng3-tan3 ho2 jit8-chi2	今日大家真歡喜就是聖誕好日子
O-lo2 thiau3-bu2 ia7 chhiuN3-koaKam2-sia7 thiaN3-thang3 Ia5-ho5-hoa5	O-lo2跳舞ia7唱歌感謝疼痛耶和華
Chi3-chun chi3-toa7 pe7 Siong7-te3Chhe i seng3-kiaN2 lai5 kiu3-se3Beh kiu3 se3-kan cheng3 tai7-keChu2 si7 Siong7-te3 e5 Seng3-kiaN2	至尊至大父上帝差祂聖囝來救世Beh救世間眾大家主是上帝e5聖囝
Siong7-te3 chhong3-cho7 se3-kan-lang5Tek-choe7 Siong7-te3 choe7 kek8 tang7Kiu3-chu2 hi-seng lai5 thau2-pang3Lai5 kiu3 se3-kan ban7-ban7-lang5	上帝創造世間人得罪上帝罪極重救主犧牲來thau2 放來救世間萬萬人
Tit-kiu3 e5 lang5 chin-chiaN3 che7M7 sin3 e5 lang5 moa2 si3-ke3	得救e5人真正che7M7信e5人滿四界
Chu2 si7 thiN-teng2 e5 kun-ong5Kang3-loh8 se3-kan lai5 chun-chong5	主是天頂e5君王降落世間來尊崇
Lan2 u7 kiu3-chu2 thang oa2-kho3Na7 bo5 hoan2-hoe2 oe7 biat8-bo5	咱有救主通oa2靠若無反悔會滅無
Kiu3-chu2 thong3-khou2 lai5 hi-sengSun7-hok8 Siong7-te3 hou7-lang5 teng3	救主痛苦來犧牲順服上帝hou7人釘
Hou7-lang5 teng3 ti7 sip8-ji7-ke3Lau5-chhut po2-huih kiu3 tai7-ke	Hou7人釘ti7 十字架流出寶血救大家
Lan2 u7 tit-kiu3 u7 oah8-mia7O-lo2 kiu3-chu2 seng3-chun-mia5	咱有得救有活命O-lo2救主聖尊名
 
Ti7卓緞e5作品內底，節慶祝福e5歌詩佔真大e5比例，包括祝福某人生日、祝福聖誕／新年／母親節、祝福某教會幾週年。應該是節慶e5時陣，tak8家ma7 long2真愛聽伊所創作e5歌詩，節慶hit種歡樂e5氣氛，ma7 chiaN5做伊創作白話字歌詩一個真大e5動力。
 
三、	三、            白話字歌詩e5社會意義
透過報紙e5報導，通有機會hou7 chiah-e5作品「出土」，hou7咱e5台語文學，koh加添一koa2養分。除了這以外，咱koh會tang3發現一koa2伊背後e5意義。
第一點，卓緞女士e5作品，包括白話字歌詩kah其它手稿e5資料，會tang3充分說明，白話字chiaN5做文字e5功能。百外冬來，台灣受著清國、日本、國民政府e5統治，灌輸hou7咱e5觀念是，漢字是字、日本字是字、英文字母是字，m7-koh會tang3書寫台語e5白話字m7是字，極加是「拼音符號」nia5。實際上，《教會公報》、鄭溪泮、賴仁聲等人e5白話字小說kah卓緞e5白話字歌詩，long2會tang3充分證明白話字ma7是文字，至少，咱koh chhe7會著像卓緞女士按呢kan-na會曉白話字、boe7曉其它文字e5人，伊有法度用這套文字系統寫出伊e5世界。台語書寫系統有真choe7套[IuN5 &TiuN 1999]，m7-koh，除了白話字以外，其它e5台語書寫系統可能chhe7 boe7著這款例（除了這套系統，無學其它文字系統e5人）。當然，這有伊歷史、政治環境e5因素，m7-koh這個歷史咱應該愛ka7尊重。
第二點，白話字提供無機會受體制內教育e5人一個發言e5空間。古早農業社會時代，有機會讀書e5人並無choe7,無機會讀書e5人，因為無文字做in表達e5工具，ti7社會上無發言權。最近十冬，民間文學開始漸漸受著學院e5重視，ma7有chiaN5 choe7縣市tih做採集、整理e5空課，透過in 所採集落來e5物件有一個真大e5特色，to7是口語kah書面語畢竟是無啥kang7款，chia e5物件無受著漢字書面語e5束縛，一旦beh ka7寫落來，是透過採集者、記錄者in二手轉譯e5過程 [5]；另外一方面，親身參與採集民間文學計畫e5人，大概long2會感覺民間文學內容不止仔豐富，khah整理ma7整理boe7 soah，ma7感覺報導人勻勻仔tih凋零，搶救民間文學有心無力，咱phah拼整理出來e5成果，可能kan-na是足少e5部分nia5。卓緞女士e5處境，kah chia e5人本底是kang7款，m7-koh因為伊會曉白話字，伊e5物件透過白話字留落來，避免了二手轉譯e5問題。當然，書面語kah口語畢竟有cheng差，情形並無完全kang7款。總是，學習白話字kah學習漢字所需要e5時間差介choe7,假使白話字無受著政治e5迫害 [6]，而且koh khah早世俗化進入台灣社會，無的確會tang3簡省chiaN5 choe7 民間文學採集e5苦工。
第三點，阮有當面向卓緞女士請教，問伊細漢時陣敢有聽過七字仔，伊講m7-pat，表示伊用七字七字e5文學創作方式，並m7是直接受台灣民間傳統e5七字仔e5影響；m7-koh，《台灣教會公報》內底有豐富e5文學作品，黃佳惠將chia e5文學作品分做詩、散文、小說、劇本四部分。詩e5部分，仿民間七字仔所作e5,教會稱做「七言文」，佔詩e5作品中真大e5部分，無論宗教、社會議題、表達個人意見等等long2有[Ng5 2000 ch3]。所以咱大概通講，卓緞e5台語歌詩，間接受著台灣民間七字仔e5影響。台灣土地無闊，m7-koh有真choe7無仝e5族群、無仝e5宗教等等，真容易互相影響、互相融合產生新e5物件，這是台灣社會真特殊e5一點。
 
四、	四、            Soa3落來e5空課
雖然那像無受著重視，卓緞女士e5白話字歌詩，ti7台語文學、台灣文學內底，應該有伊e5地位。
阮真希望有khah choe7 e5人來關心、欣賞卓緞女士e5白話字歌詩，另外，會sai2對其它白話字文學作品，包括《教會公報》、白話字小說、聖詩內底，chhe7出所有e5白話字七言文，通對文學風格做進一步e5比較。
卓緞e5家屬ma7希望，會tang3將chia e5作品整理出書，內底有白話字歌詩原文，koh加上漢字台語文、華語文、日文、英文e5翻寫。
 
感謝
感謝台大語言所張裕宏教授、大塊文化出版事業發行人廖立文先生等人對本篇論文論點e5指正；成功大學台灣文學研究所專案計畫研究助理廖麗雪小姐鬥chhe7教會公報資料；以及眾台語網朋友ti7論文寫作期間相關e5討論，提供真choe7建設性e5意見。
 
參考資料
[Chong 1989] 臧汀生：《臺灣閩南語歌謠研究》，台北：商務，1989年10月。
[IuN5 2001] 楊允言：〈白話字傳奇〉，《台文通訊》2001年4月第86期，頁1-3。
[IuN5 &TiuN 1999] 楊允言、張學謙：〈台灣福佬話非漢字拼音符號的回顧與分析〉，《第一屆台灣母語文化重生與再建學術研討會》頁62-76，台南：台南市文化基金會，1999年6月19號。
[Li7 1998] 呂興昌：〈古早七字入文林：論鹿耳門漁夫的台灣白話史詩〉，《民間文學與作家文學研討會論文集》頁271-286，新竹：清華大學中文系，1998年11月21-22號。
[Li2 2000] 李勤岸：《Lexical Change and Variation in Taiwanese Literary Texts, 1916--1988 ─A Computer-Assisted Corpus Analysis》，美國夏威夷大學語言學研究所博士論文，2000年5月。
[Ng5 2000] 黃佳惠：《白話字資料中的台語文學研究》，台南師範學院鄉土文化研究所碩士論文，2000年6月。
[Ou5 1998] 胡萬川：〈民族‧語言‧傳統與民間文學運動〉，《民間文學與作家文學研討會論文集》頁1-22，新竹：清華大學中文系，1998年11月21-22日。
[Ong5 ] 王順隆：《閩南語俗曲唱本「歌仔冊」全文資料庫》，http://plaza16.mbn.or.jp/ ~sunliong/kua-a-chheh.htm 
[Po3] 報紙相關報導，包括自由時報2001/2/9、2/11/、2/21，中國時報2001/2/9，更生日報2001/2/13，聯合報2001/2/24
[Toh 1972] 《卓公宗慶子孫家譜─北部設教百週年暨卓家信主八十週年紀念》，1972年。
[PhoaN 1997] 潘科元：《大台北地區閩南方言音韻的類型與分佈》，清華大學語言所碩士論文，1997年1月。
[TiuN 2001] 張裕宏：《白話字基本論：台語文對應&相關的議題淺說》，台北：文鶴，2001年3月。
[Toh ] 卓緞e5手稿，無出版。
	
 


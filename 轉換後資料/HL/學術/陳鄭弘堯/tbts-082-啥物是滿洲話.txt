啥物是滿洲話？
陳鄭弘堯

中國、新加坡、台灣e5「華語」有人號做是「滿洲話」。按呢稱呼當然是為著強調北京語有lam7著北方外來語e5事實，加減有ham官方e5中華正統意識對抗e5心理作用ti7--leh，ma7是teh khau-se2自認「國語」講著端-tiah soah起hiau5-pai e5一koa2人。
總--是，按呢稱呼對正港e5滿洲話敢有公平？Koh咱對滿洲話到底了解joa7 che7？中國人拍--e5古裝帝王劇toh8算講時代背景是清初ma7攏無安排講滿洲話e5角色，be7輸歷史e5中國全是講台北華語e5人。莫怪咱自細漢看過hiah che7齣唐山戲，耳空猶原m7 bat半句滿洲話，一般人極加知影「in是歹人」。
華語/北京語e5英語名詞是「Mandarin」。一種講法認為Mandarin是「滿州大人」e5 kiu寫，所以Mandarin會使講是「滿大人e5話」，抑是「滿州話」。這個理論有兩個可能e5問題：(一)過去幾百年e5北方漢語m7是滿州人e5母語。(二)西方e5資料認為Mandarin e5語源ham滿州無ti7-tai7。in認為英語詞Mandarin是ui3葡萄牙語Mandarim來e5，koh khah早是ui3馬來語menteri (馬來siong7高級e5官階) kap印度梵文mantr/mantrin- (顧問) 來e5。早期e5例會使講kap中國、滿州無關係，總是尾--a用來形容中國文官、精英kap in e5北方漢語。
按呢到底真正e5滿州話是啥物？西方語言學者e5研究ka7滿洲話 (Manchu) 歸類ti7 Tungus語群下kha，Tungus koh安排ti7 Altaic這個「語言大家族」下kha。Altaic包括亞洲e5蒙古語系kap歐亞e5各種Turkic語言。簡單講，滿洲話m7是漢語e5一種。「阿爸」in叫 ama，「阿母」叫 eme，「丈人」叫amaka，「丈姆」叫emeke (a 表示cha-pou，e 表示cha-bou2)。「人」號做niyalmac。
Beh了解滿洲話e5故事著愛知影滿洲ham中國接觸e5歷史。「滿洲」這個名一直到十七世紀chiah 有，m7-koh相關e5記錄大約三千年前toh8開始ti7漢人e5文獻內底出現。二千三百年前，漢人開始ti7滿洲南部殖民，tiam3這個東北「新疆」實施軍事統治，南部成做一個受漢文化影響e5地帶；m7-koh這段時間漢人並無深入到滿洲內地，滿洲e5主體性原在。
Ti7 一千年前，A-ku-ta領導滿洲siong7有勢力e5 Juchen(女真)族kiau漢人e5宋朝聯合對抗蒙古族e5 Khitan (契丹)帝國 (遼國)，ka7 in ui3滿洲kap中國北旁put出去。Juchen soa3--loeh逼漢人徙in e5首都去南方，滿洲人choaN5 ti7中國東北建立金朝。大約這段時間，Juchen ui3舊勢力Khitan文化得著滿洲話e5 第一套文字。（這套文字到taN猶未完全解讀成功。）滿州人用無久toh8放棄，改寫蒙古文，一直到十七世紀。蒙古文字本身oan7-na7 ui3土耳其支族Uighur (維吾爾)人hit旁傳來--e5。
Ti7十七世紀中葉，滿洲內部e5勢力統一ti7一位Nurhaci e5手裡。趁明朝大亂，滿州人過長城，佔領中原，ti7 1644年建立清朝，ma7開始稱呼ka-ti7 Manchu。晉前，Nurhaci ti7 1599年修改蒙古字母成做hah8滿洲話e5滿洲拼音字。這種文字尾--a koh改良，除了翻譯漢人e5古典文學以外，ma7用ti7 be7少清朝e5官方祕密文件。滿洲話成做hit陣e5一種官話，in e5外交官ham別國交涉ma7用滿洲話做共同語。
三百冬無到，滿洲發生真大e5變化，滿洲人e5「母土」頭一擺有che7-che7漢人徙入去。頭起先是因為決策者鼓勵漢人移民thang促進經濟發展，1688年以後發禁令，m7-koh因為需要漢人軍隊守ti7邊界預防俄國侵害，效果拍折。親像唐山過台灣，一般漢人無chhap禁令，隨個a2徙去黑龍江hit tah開墾。到這個kham2-cham7，滿洲話oan7-na7吸收了be7少漢語e5詞彙。滿洲人漸漸a2學習東北地帶漢人e5語言，tauh8-tauh8-a2失去in e5母語，到kah十八世紀乾隆〔khian5-liong5〕掌權 hit陣想beh振興都也未赴a。 
滿洲經濟發展起來，今na2日是中國重要e5工業地帶。M7-koh滿洲人ma7同化做漢人/中國人，母語giong7 beh無去。1990年e5調查顯示滿洲人有beh一千萬個，m7-koh ti7滿洲 koh會曉滿洲話--e5 chhun極加一千個老人。Ti7「新疆」猶koh有大約幾千到一萬人講一種滿洲話 e5方言。in號做Sibe，是清朝派--去 e5軍隊e5後代。
到chia，咱會tang3淡薄a2了解，滿洲話ham東北e5中國話 (北京話) 雖然互相有透濫，卻是be7-tang3 講是仝e5語言。雖bong2滿洲話ti7十二世紀完成初步e5文字化，koh ti7十七世紀進行文字改革，留落來be7少文獻，滿洲話ti7滿洲會使講已經滅--a。現代e5滿洲人除了身份證頂頭注明in e5族群身份，已經是失去母語文化，漢化透徹e5中國人─這點參台灣e5平埔族e5運命beh仝。台灣各種母語e5未來怎樣，著靠咱這代發揮集體e5智慧拍拚。


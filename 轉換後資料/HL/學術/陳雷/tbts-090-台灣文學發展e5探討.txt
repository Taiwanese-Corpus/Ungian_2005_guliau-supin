台灣文學發展e5探討		陳雷
＜2001年加台會講稿節錄＞

文學是啥物？
文學是一種語言文字e5藝術。伊e5內容是teh描寫個人、社會e5人情事故，表達咱e5感情、想法kap探討咱e5心靈。所以文學有三個條件：第一，文學e5本質是一個藝術；第二，伊e5工具是語言文字；第三，伊e5內容是咱e5人情事故、想法、感情kap心靈e5探討。
文學有真大e5社會，族群e5共同性。仝一個語言e5族群，仝一個生活範圍e5社會，自然to7會有仝一個共同e5文學，經過文學得著團體e5認同。所以文學除了有藝術e5力量以外，ma7有政治kap道德e5力量。咱看世界各地，真che7族群或者國家e5歷史，攏kap伊e5文學有密切e5關係。
	照這個定義，咱會使進一步問，台灣文學是啥物？台灣文學to7是台灣人語文e5藝術。伊e5內容是teh描寫台灣人e5人情事故，表達伊e5感情，想法kap心靈e5探討。

口語文學kap書寫文學
Beh探討台灣文學e5發展，tioh8 ai3 ka7台灣文學分做口語文學kap書寫文學這二部份，因為這二部份文學e5發展有真無仝款e5所在。
口語文學to7是靠嘴講e5文學，也就是咱所講e5民間文學。Chia e5文學親像民間e5歌詩、故事，傳說kap戲，ti7民間產生，是上蓋大眾性，口語性kap生活性e5文學。凡是有人e5社會，to7有口語文學。Ti7台灣，原住民有原住民e5口語文學，客家人有客家e5口語文學，Ho7-lo2人有Ho7-lo2人e5口語文學。
咱台灣人e5口語文學，雖然經過殖民政權e5 thun2踏，一直真有活力。但是書寫文學to7真無仝款。這點to7是咱beh討論e5中心。

書寫文學e5發展
	書寫文學靠字e5書寫來傳達，是智識份子專有e5物件。台灣真正大眾性e5書寫文學會使講是19世紀後期開始。這個進前，台灣人e5書寫文學真有限。因為智識份子真少數，in所寫e5文學不但用e5語詞kap一般社會口語無仝，而且in所寫e5文學內容ma7 kap一般人e5生活離開真遠。真正大眾性e5書寫文學是ti7 19世紀後期，台語羅馬字傳佈使用以後才開始--e5。

羅馬字台語文學
羅馬字ti7台灣書寫文學史佔真重要koh特別e5地位。羅馬字是1860年代，經過傳教士ti7台灣使用傳佈。因為真容易學，台灣人若是會曉23個字母，8個聲調，to7會曉用羅馬字來讀來寫台灣話。特別是1885年台灣府城月報發行了後，傳佈koh khah闊，真自然to7產生用羅馬字書寫e5文學。咱chin3所知，1920年代to7有形式真完整、藝術性真koan5 e5羅馬字台語長篇小說，親像鄭仁聲e5「阿娘e5目屎」，「Chi-pho中 e5百合」，「十字架e5 記號」；鄭溪泮e5「出死線」。Che攏是用羅馬字寫e5文學性真koan5 e5台語小說。台灣第一個大眾性e5文學是用羅馬字寫--e5台語文學。

日據時代e5日本文學
1895年日本政權ti7台灣設立第一個公立學校，培養真che7智識份子。但是chia e5智識份子，in所學是日語kap日文，所以真自然to7產生用日文書寫e5文學，大部份是咱所講e5日文鄉土文學，也就是用日文來寫台灣人e5人情事故e5文學。Chia-e5日文文學，ti7殖民政權政治武力支持下面，變做台灣文學e5主流。真che7台灣作者用日文寫真che7優秀e5文學，其中上蓋有代表性e5就是楊逵。楊逵前半世人ti7日本統治時代，完全用日文寫作，ma7得著日本文學獎。但是chia-e5文學不管台灣人寫了外好、外che7，in所創作e5攏是日本語文e5藝術，m7是台灣語文e5藝術。這個日文文學咱ma7 ka7伊叫做殖民文學。
殖民地文學有幾個真重要e5缺點：
1．	伊是日本語文e5藝術，m7是台灣語文e5藝術。
2．	用日語來描寫台語社會e5人情事故，be7-tang3像用台語來描寫hiah正確，親切，活潑kap精細。親像是一個翻譯文學。
3．	用日文寫出來e5文學be7-tang3 kap咱台灣人母語社會直接聯接，kap咱台語e5大眾社會有真大e5界限。	

日據時代e5漢字台語文學
也有一部份智識份子，in認為台灣人e5文學tioh8 ai3用台灣人e5語文來寫，才會達到文學藝術e5理想。Ti7 1930年，黃石輝先生有寫講：咱看著e5是台灣e5景緻，踏著e5是台灣e5土地，為啥物無beh寫台灣e5文學？……。咱tioh8 ai3用台灣話作文，用台灣話作詩，用台灣話作小說。但是這個新台語文學e5運動者，in或者m7-bat羅馬字，或者be7-tang3接受羅馬字，攏是全部使用漢字寫台文。親像賴和先生，伊一生ti7日本統治時代，但是m7-bat用日文寫作。時常是先用中文文言文寫，才改作白話文，然後改作口語化e5台語。
	全部用漢字來寫台語ti7技術上有真大e5弱點。因為真che7台語真困難用漢字來表達。Che to7是1930年代漢字台語文學發展真有限e5一個原因。按藝術e5觀點來看，這個時代漢字台語文學實驗性真重，kap羅馬字台語比較起來，相差真大。

日據時代e5中文文學
也有小數e5智識份子，in受著中國白話文運動e5影響，認為台灣人ai3用中國白話文寫文學，親像張我軍，伊講台灣話無夠好，be7-tang3寫文學，tioh8 ai3用中國白話文寫。Che kap白話文運動e5精神tu2-tu2好對反！！白話文運動e5口號是手寫嘴講e5話。Ti7台灣，咱嘴講台語，beh按怎手寫中國話。
	所以ti7日本時代，咱台灣同時有幾種書寫文學存在。有主流e5日本殖民地文學，有羅馬字台語文學，有漢字台語文學，ma7有小部份e5中文文學。這個情形一直到1937年禁止漢文才結束。但是羅馬字e5禁止khah無hiah嚴，比喻「教會公報」除了1942到1945 三年以外，一直到1970年才受禁止使用羅馬字。所以ti7 1940-50年代，猶koh有羅馬字e5長篇小說產生。	
中據時代e5反共文宣
1947年228以後，進入台灣文學史上蓋烏暗e5時代。Ti7這段時間，台灣不但無台灣文學，而且無文學，kan-na有反共文宣。

中據時代e5中國文學
這個以後，中國政權用政治e5武力，ka7中國文學硬硬khng3來台灣人e5頭殼頂。所講e5中國文學to7是中國傳統e5文言文文學kap五四以後e5白話文學。Chia e5文學不但語言m7是台灣e5，而且伊e5內容ma7 kap台灣人完全無關係。Ti7政治武力之下，變做台灣唯一合法e5文學。

中據時代e5鄉土文學
1960年代，特別是60年代e5後期，一koa2勇敢e5智識份子要求咱ai3有寫台灣e5人情事故e5文學。但是hit個時陣，kan-na會使使用中文，所以in to7用中文來寫台灣文學。Che to7是所講e5鄉土文學。 
	鄉土文學產生了後，馬上受著中國文學者e5攻擊kap反對。但是因為社會大眾e5要求，一直發展，漸漸變做台灣文學e5主流，到今a2日為止猶是按呢。
	鄉土文學到chin2為止，有產生了真che7豐富e5作品。我個人e5感覺，上蓋有台灣味e5代表作品，to7是王禎和e5「嫁妝一牛車」kap宋澤萊e5「打牛南村」。Ui3這二篇小說，咱差不多會tang3看著20年後台語文學e5影。
	但是這個鄉土文學kap日本時代e5日文e5鄉土文學仝款，攏是用殖民者e5語文來寫e5，攏是殖民地文學，這點咱be7使be7記得。Chia e5日文或者中文e5殖民地文學有仝款e5欠點：第一，in m7是台灣語文e5藝術，是殖民者in e5語文e5藝術。所以咱台灣人寫koh khah好，koh khah che7中文詩，小說，戲劇，ti7中國人kap全世界e5目中，攏是中國文學e5一部份，中國人ka7 che叫做「邊疆文學」。第二個缺點to7是，殖民地文學因為是用外來語描寫台語社會e5人情事故，寫了be7-tang3真準，真正確、親切。第三，殖民地文學be7-tang3 kap台灣民間大眾直接相通，kap用母語書寫e5文學無仝。因為有chia e5真重要e5缺點，所以1980年代了後，有母語文學e5發展。 

現代台語文學
為啥物台語文學消失半世紀後ti7 1980年代koh再出現？一方面是政治環境e5改變，台灣人民主運動kap反殖民運動e5結果。另外一方面，to7是鄉土文學e5成熟，hou7大家看出殖民地文學嚴重e5不足。
	80年代e5台語文學運動是按怎開始--e5？是按民間e5台語流行歌開始--e5。母語e5書寫文學借著民間口語文學e5力量來再生。以後to7有詩、散文、小說、戲劇e5寫作。到chit-ma2變做ti7台灣發展上蓋緊、上蓋有活力e5文學。這個發展e5經過kpa世界各弱勢語文恢復e5階段tu2好真仝款。鄭良偉教授ti7 [演變中e5台灣語文社會] hit本冊內面有一個觀察：世界各弱勢語文e5恢復，一般ai3經過五個階段。第一是民間文學整理e5階段。第二是寫詩e5階段。第三是散文試寫。第四是文學e5普及。最後才有正軌教育e5實施。也就是講，台語文e5恢復，代先ai3有台語文學發展，然後才會tang3期待正軌教育e5實施。這個過程tu2好kap外來殖民者語文ti7台灣e5發展e5過程倒peng2。日文，中文ti7外來政權壓力之下，按正軌教育先開始e5，經過殖民語文e5教育，產生bat殖民語文e5智識份子，這個以後才有殖民地文學e5發展。
	目前台語文學雖然發展真緊，但是伊所受著e5壓力也真大。台語文學受著大眾媒體kap出版界e5限制非常大，攏是靠小眾媒體來傳佈，親像「台文通訊」、「台文罔報」、「菅芒花」、「蓮蕉花」、「島鄉」、「掖種」、「時行」、「台灣E文藝」、「海翁文學」種種。甚至chit-ma2 時行e5台語電視劇ma7攏是中文作者e5世界，攏是用中文寫e5。這個to7是台語運動ai3 koh拍拚、突破e5所在。

二個殖民時代書寫文學e5比較
	Ti7日本殖民時代kap中國殖民時代，台灣人書寫文學e5發展有真相仝e5所在，Ti7這二個殖民時代所創作e5文學，攏是真強勢e5殖民地文學kap真弱勢e5母語文學。Che當然是殖民政權語言kap教育政策e5結果。但是ti7殖民政權e5壓力減少e5時，咱e5母語文學to7又koh再活動起來。
	另外一方面，ti7這二個殖民時代所產生e5台語文學也有無仝e5所在：ti7日本時代，台語文學分做二款。一個是羅馬字台語文學，一個是漢字台語文學。因為用字無仝，這二個文學e5社會範圍ma7完全無仝。一個限ti7教會，一個ti7教會以外。Chit-ma2 e5台語文學to7無這個分開e5現象，或者因為是同時有真強e5台語文運動e5關係。自開始大部份e5台語文學攏是用漢羅，漢字兼羅馬字合寫e5方法。所以文學e5範圍包含著全体社會。Che是一個真重要e5差別，ma7是現代台語文學成功e5一個真重要e5因素。Ti7 chia，咱koh一擺看會出--來，140年前開始e5羅馬字對台灣文學e5影響kap貢獻，實在是be7-tang3輕視--e5。

結論
百外年來，咱台灣文學e5特點是堅強e5民間文學。書寫文學受殖民政治e5影響真大，主要是強勢e5殖民地文學kap弱勢e5母語文學。雖然咱e5母語文學經過二個殖民政權e5 thun2踏，但是伊親像根釘真深e5番藷，風颱掃過了，大水退去了，to7 koh再puh-iN2，發葉。為啥物母語文學有這個chiah大e5耐性？因為母語文學是上蓋自然e5物件，是一個族群e5本性。只要咱e5母語社會一日存在，咱e5母語文學to7是咱真正e5，永遠e5文學，台灣文學e5前途是台語文學，m7是日文或者中文e5殖民地文學。


  海外e5台語文運動（1960年代）：
用《台灣青年》作例 
(一)
張學謙

0 .踏話頭：
1995年我寫一篇探討台灣多文字現象e5文章，內底講漢羅書面語是1977年ti7美國發行e5台灣語文月報通代先使用e5，尾仔看黃昭堂教授「戰後台灣獨立運動與台灣民族主義的發展」提起1967年台灣獨立建國聯盟有“漢羅台灣文”e5寫作運動，才知影漢羅書面語e5發展有koh khah早e5源頭（1994：207）。我寫hit篇文章e5時陣， 是khia7 ti7語文實質計劃（corpus planning）e5角度來探討Ho7-lo2台語e5書面語beh按怎規範才容易達成書面化，現代化kap標準化e5目的。
也就是講，我認為讀寫母語是天經地義e5代誌，問題只是beh按怎寫nia7-nia7。M7-koh代誌無hiah-nih簡單。母語讀寫，特別是Ho7-lo2台語，並m7是大家攏贊成e5。反對e5人有e5講寫台語是Ho7-lo2沙文主義e5表現，會造成族群不合，危害生命共同體e5形成；有e5講嘴講“方言”手寫“官話”是中國自古以來“書同文”e5傳統，讀寫本地話會ka7中國分作幾仔個，讀寫本地話是加了工e5，就文化學習kap繼承來講，寫官話是khah方便，khah合理e5（呂正惠1992﹕70-71）。主張台灣獨立e5人士ma7無一定支持母語讀寫，理由大概是﹕恐驚hou7人講是“Ho7-lo2沙文主義”；恐驚台語用字無一致，讀者be7 kah意讀抑是讀無。所以，有人khia7 ti7『語言工具論』（instrumentalism）e5立場無支持母語寫作，用手投票繼續用華語寫作。Chia e5反對意見hou7我意識著影響本土語文發展e5另外一個問題﹕是按怎beh寫本土語言？
語言工具論假定講語言只是一款工具，一種溝通e5工具nia7-nia7。根據這個講法，語文e5選用kan-taN考慮語文效率kap通用性，就會使得啊。當做一款語文選用e5理論，『語言工具論』只有淡薄仔解釋力。因為無照顧著語文e5象徵功能，忽略社會語文無平等e5事實，伊並無法度解釋鄉土書寫e5興起，同時這款觀念對多元語言文化e5開展，特別是弱勢族群e5語言文化e5保存，是好抑是歹，ma7是值得咱來思考e5問題。
咱知影語文e5選用有伊e5社會歷史e5背景。前到taN，有che7 che7 e5文章探討日據時代鄉土書寫e5歷史，指出伊e5社會政治意涵﹕反帝、反封建，反殖民。Chia e5分析顯示語言象徵抵抗e5意義，表明語文運動常常kap社會政治運動結合，成做反抗殖民統治e5力量。Ti7台灣歷史內面，台灣語文一直扮演對抗外來殖民政權e5文化霸權、建立獨立自主e5台灣文化e5角色。這個意識形態e5分析角度比『語言工具論』khah有法度彰顯鄉土書寫e5意義。
本文beh透過1960年代海外e5 Ho7-lo2台語文運動，來分析鄉土書寫以及多文字（digraphia）e5形式kap意義。本文e5組織是按呢﹕第一部分是相關e5背景說明，包括鄉土語言書寫（vernacular writing）、台語e5多文字簡史、語文政策；第二部分是《台灣青年》e5文化國族主義（cultural nationalism）以及Ho7-lo2台語文字化e5主張；第三部分是『台灣青年』e5 Ho7-lo2台語文實踐。第四部分是結論。

1.1  鄉土讀寫kap民族主義
鄉土讀寫（vernacular writing）以及民族國家e5建立有真深e5關係。譬如講意大利e5文藝復興運動是以鄉土文藝e5運動拍頭陣，來建立民族國家e5語言文化koh活e5基礎（胡民祥1996﹕34）。到16、17世紀，文藝復興已經thoaN3到歐洲，促進民族國家e5成立。19世紀e5時陣，會使講是達到鄉土語文e5黃金時代，民族語文e5辭典學家、文法學家、文字學家、文學家踢倒街（Seton-Watson 1977）。拉丁文e5文化霸權戰敗死亡，各地e5民族語文出頭天。Tui3 14世紀開始算，出名e5鄉土文學家有Dante、Chaucer、Langland、Wycliff、Fontaine、Moliere、Racine等等。Anderson（1983）認為鄉土語言文化運動配合印刷資本主義（print capitalism）所提供e5想像空間，是激發民族意識、促進現代民族國家興起e5重要機制。對chia來看，鄉土書寫kap民族認同、民族主義是有顯然重要e5牽連。
語文問題同時也是後殖民論述e5抗爭場域（site）。對著殖民者e5語言文化霸權，被殖民者通常透過拒絕（rejection）抑是顛覆（subversion）殖民者e5語言文化來對抗（Ashcroft et al 1995﹕283）。Ti7這個意義之下，民族文化e5鬥爭，就是民族解放e5抗爭（Fanon 1995﹕154）。

1.2  台灣e5多文字（digraphia）簡史
Dale (1980) kap De Francis(1984) 分別提出多文字e5理論(digraphia) 來解說影響文字發展以及文字制度e5社會語言因素。多文字現象是指仝一款語言用二種抑是二種以上e5文字系統來書寫。多文字現象e5產生主要牽涉著文化、政治、宗教、現代化等等e5因素。也就是講，文字化不止是ka7話寫落來e5過程nia7 nia7，書寫e5符號本身就有歷史、文化、政治等等e5意涵（Woolard & Schieffelin 1994﹕65）。以下，就Ho7-lo2台語文e5運動史來簡單介紹台語多文字e5現象。
 為著論說e5方便，我將台語文運動分做三個階段，分別配合三種書面系統。第一階段是教會為著傳教目的，ti7 1880年代所推行e5羅馬字運動。1885年台灣e5第一份報紙，台灣府城教會報，就是用白話字發行e5。之後，koh陸續有用白話字創作小說、翻譯聖詩、編字典、編教材、註解漢文等等。1920年代，蔡培火等人想beh將羅馬字推展到社會，當做文化提升e5路用，受著智識份子漢民族意識e5排斥，並無真普及。不過，猶原有相當e5成績，根據黃典誠 1953年e5統計，台灣有三萬人左右使用白話字。這個運動對台語讀寫能力e5提升有真大e5貢獻。
第二擺e5台灣語文運動 ti7 1930年代。這時期e5白話文運動有兩派﹕主張中國白話文kap台灣話文。一般來講，研究者攏將台灣話文派當作是認同台灣；中國白話文派當作是認同中國；ka7台灣話文運動當作台灣本土意識giah8頭了後e5文學革命（廖祺正 1990）。提倡者主要是 bat漢字e5智識份子。 因為用漢字寫台語有真大e5困難kap爭論。這個運動了真che7時間ti7 teh討論『有音無（漢）字』e5台語詞beh按怎寫e5問題。Koh因為漢民族意識e5關係，羅馬字受著排斥，漢羅合用文雖然有日文Kana摻漢字做例，並無人推廣。這時期e5作品主要是民間口頭文學e5筆錄：俗語，猜謎，歌謠，民間故事。
1987年左右開始第三次e5台語文運動。這擺e5運動主要特色就是漢羅合用文e5興起。經過鄭良偉教授對漢羅書面語e5理論e5建設kap實踐，無久就成做台文界普遍使用e5書面形式。最近通行e5十份台語刊物內底，只有二份用全漢字為主e5書面形式。二份其中koh有一份是一半全漢一半漢羅。全用漢字e5文章一般攏koh用羅馬字來注音， chhoe7無漢字e5時陣，ma7有用羅馬字代替e5情形。也就是講， 就算是ti7全漢e5文章內底，beh表達kap瞭解文意仝款愛有羅馬字e5幫贊。就寫作來講，漢羅解決漢字選用無一致kap無法度完全表達台語詞e5問題。漢字造成e5台語讀寫困難得著解決了後，這個時期e5創作量kap創作e5內容大大e5超過前二期e5台文運動。就文類來講，過去主要是宗教kap口語文學e5整理。現在e5台語文寫作ti7創作方面有真大e5進展。除了有詩歌創作以外，ma7有小說、散文、戲劇e5文學創作。 最近koh有 5% 台譯計劃出版七本漢羅kap羅馬字版e5台譯小說kap戲劇。漢羅書面語ma7用ti7學術論文e5寫作。就創作量kap創作者來講，漢羅書面語若m7是超過全用漢字e5書面語，ma7 kap伊有比 pheng7。

1.3 	1945-1970年代e5語言文化政策
1945-1970年語言教育政策e5目的主要是去除日本化、建立中國化e5認同。這個語言政策，簡單來講，就是「獨尊華語，壓迫本土語言」。這個影響台灣語言生態通大e5“國語”政策，並m7是beh解決語言溝通e5問題，因為ti7 hit時陣華語只是少數人e5語言。背後e5動機真清楚是語言以外e5因素，也就是：維持少數統治多數e5政治目的（Figueroa 1988:292）。
Tu2開始e5時陣，是用過渡性e5雙語教學來教華語，本土語言被當做『去日本化』e5工具，主要e5目的是推行華語。陳儀為著beh迅速達成中國化e5目的，宣示講：「對於國文，我希望我們要剛性的推行，不能稍有柔性。」（台灣新生報 1946.2.16.）陳儀希望透過「剛性e5推行」會使ti7短期內根絕台灣民眾「奴化e5舊心理，建設革命e5心理」。1946年10月26日起，取消報紙雜誌e5日文版，禁止用日語唱歌，禁止台灣作家用日文寫作（陳美如 1996）。同時也將日語化e5台語當做是奴化教育e5遺毒，將華語當作是任用公職人員e5基本條件，打擊台灣人公平競爭e5機會。Chia e5措施引起民眾反感，造成語言衝突，阻礙互相了解，1947年e5 228事變，語言政策就是遠因之一（許雪姬 1991）。
228事變了後，國民黨無檢討歧視台灣人e5語言政策，反倒轉認為台灣人受日本“奴化”是228事件e5遠因。所以，陳儀就講愛「改造台人思想，使其完全中國化」（轉引自 許雪姬 1991：156)。華語單語政策因此變成官方e5國族主義（official natioanlism）e5重要部分。官方e5中國國族主義是一款大一統思想：一個國家，一個民族，一個文化，一個語言，一種文字（張裕宏 1996）。這個以中國做中心e5語文政策是透過壓制台灣本土語言文化，來消除台灣意識，達成支配本土族群e5目的（施正鋒 1996）。台灣e5語文問題因此政治化，變成族群摩擦、對立e5原因之一。
1956年全面推行「講國語運動」，規定各機關學校kap公共場所一律使用國語，避免使用本土語言，並提出「語言不統一，影響民族團結」等口號。社會上，禁止教會以羅馬拼音kap日語傳教，並嚴格取締（省公報1957，12期），學校教育方面ti7 1966年明令限制使用本土語言。1969年國民黨政府禁止使用羅馬字，《台灣教會公報》ti7 三月刊出最後一期e5白話字公報（1049 kap 1050期合刊本，1885年創刊）。
全面性e5實施中國化e5語文政策對台灣e5社會文化有真bai2 e5影響。因為獨尊中華文化做正統，koh將台灣鄉土語言kap文化當做是邊kiN5文化，致使本土語言文化衰微。就語文來講，台灣人e5母語soah 變做“禁語”，是hou7人當做無水準e5“方言”，ti7這個狀況之下，全台灣e5「本地人」絕大部分是「母語文盲」（張裕宏 1996：99）。(後期繼續)。
編注：本文bat ti7 1997年2月20-23日ti7美國San Diego舉行e5「228五十周年學術研討會」發表過。


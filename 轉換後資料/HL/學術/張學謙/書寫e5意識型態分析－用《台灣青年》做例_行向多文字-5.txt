書寫e5意識型態分析－用《台灣青年》做例


0．踏話頭
1995年我寫一篇探討台灣多文字現象 e5 文章(TiuN 1995)，內底講漢羅書面語是1977年ti7美國發行 e5 台灣語文月報siong7 tai7先使用--e5,尾--a2看黃昭堂教授『戰後台灣獨立運動與台灣民族主義的發展』提起1967年台灣獨立建國聯盟有“漢羅台灣文” e5 寫作運動，chiah知影漢羅書面語 e5 發展有koh khah早 e5 源頭（ 1994：207）。我寫hit篇文章 e5 時chun7,是khia7 ti7語文規劃（corpus planning） e5 角度來探討Ho7-lo2台語 e5 書面語beh an2-choaN2規範chiah會sai2簡單就達到書面化，現代化kap標準化 e5 目的。
也就是講，我認為讀寫母語是生成 e5  tai7-chi3,問題kan-taN是beh an2-choaN2寫nia7-tiaN7。M7-koh tai7-chi3無hiah-ni7簡單。母語讀寫，特別是Ho7-lo2台語，m7是tak8-e5 long2贊成--e5。 反對 e5 人有--e5講寫台語是Ho7-lo2沙文主義 e5 表現，會造chiaN5族群be7合，危害性命共同體 e5 形成；有--e5講嘴講“方言”手寫“官話”是中國自古以來“書同文” e5 傳統，讀寫本地話會ka7中國分作kui2-a2-e5,讀寫本地話是加了工--e5,就文化學習kap繼承來講，寫官話是khah利便，khah合理--e5(呂正惠 1992：70-71）。主張台灣獨立 e5 人ma7無一定支持母語讀寫，理由大概是﹕驚hou7人講是“Ho7-lo2沙文主義”；驚台語用字無一致，讀者be7 kah意讀iah是讀無。所以，有人khia7 ti7「語言工具論」（instrumentalism） e5 立場無支持母語寫作，用手投票繼續用華語寫作。  Chiah-e5反對意見hou7我意識著影響本土語文發展 e5 另外一個問題﹕是an2-choaN2 beh寫本土語言？
語言工具論假定講語言kan-taN是一款工具，一種溝通 e5 工具nia7-tiaN7。根據chit個講法，語文 e5 選用kan-taN考慮語文效率kap通用性，就會sai2--得-a。當做一款語文選用 e5 理論，「語言工具論」kan-taN有tam7-poh8-a2解釋力。因為無照顧著語文 e5 象徵功能，無chhap社會語文無平等 e5 事實，伊無法度解說鄉土書寫是an2-choaN2會興--起-來，chit款觀念對多元語言文化 e5 開展，特別是弱勢族群語言文化 e5 保存，是好iah是bai2,ma7是值得lan2來思考 e5 問題。
Lan2知影語文 e5 選用有伊社會歷史 e5 背景。Cheng7到taN，有che7-che7文章探討日據時代鄉土書寫 e5 歷史，指出伊  e5 社會政治意涵﹕反帝國、反封建，反殖民。Chiah-e5分析顯示語言象徵抵抗 e5 意義，表明語文運動tiaN7-tiaN7 kap社會政治運動結合，chiaN5做反抗殖民統治 e5 力量。Ti7台灣歷史--nih台灣語文一直扮演對抗外來殖民政權 e5 文化霸權、建立獨立自主 e5 台灣文化 e5 角色。Chit個意識形態 e5 分析角度比「語言工具論」khah有法度彰顯鄉土書寫 e5 意義。
本文beh透過1960年代海外 e5  Ho7-lo2台語文運動，來分析鄉土書寫kap多文字（digraphia） e5 形式ham7意義。本文 e5 組織是an2-ne﹕第一部分是相關 e5 背景說明，包括鄉土語言書寫（vernacular writing）、台語 e5 多文字簡史、語文政策；第二部分是《台灣青年》 e5 文化民族主義（cultural nationalism）kap Ho7-lo2台語文字化 e5 主張；第三部分是『台灣青年』 e5  Ho7-lo2台語文實踐。第四部分是結論。 
	1．1 鄉土讀寫kap民族主義
	鄉土讀寫（vernacular writing）kap民族國家 e5 建立有真深 e5 關係。可比講Italy  e5 文藝復興運動是用鄉土文藝運動phah頭陣，來建立民族國家 e5 語言文化koh活 e5 基礎（胡民祥 1996：34）。到16、17世紀，文藝復興已經thoaN3到歐洲，促進民族國家 e5 成立。19世紀 e5 時chun7,會sai2講是達到鄉土語文 e5 黃金時代，民族語文 e5 辭典學家、文法學家、文字學家、文學家踢倒街（Seton-Watson 1977）。Latin文 e5 文化霸權戰敗死亡，各地 e5 民族語文出頭天。Ui3 14世紀開始算，出名 e5 鄉土文學家有Dante、Chaucer、Langland、Wycliff、Fontaine、Moliere、Racine等等。Anderson（1983）認為鄉土語言文化運動配合印刷資本主義（print capitalism）來提供 e5 想像空間，是激發民族意識、促進現代民族國家興--起-來 e5 重要機制。Tui3 chia來看，鄉土書寫kap民族認同、民族主義有明顯重要 e5 牽連。
語文問題oan-na是後殖民論述抗爭 e5 所在（site）。對殖民者 e5 語言文化霸權，被殖民者往往透過拒絕（rejection）iah是顛覆（subversion）殖民者 e5 語言文化來對抗（Ashcroft et al 1995：283）。Ti7 chit個意義--nih，民族文化 e5 鬥爭，就是民族解放 e5 抗爭（Fanon 1995：54）。
	1．2 台灣  e5  多文字簡史
	Dale (1980) kap DeFrancis (1984) long2有提出多文字 e5 理論(digraphia) 來解說影響文字發展kap文字制度 e5 社會語言因素。多文字現象是講kang7 一款語言用二種iah是二種以上 e5 文字系統來書寫。多文字現象 e5 產生主要牽涉著文化、政治、宗教、現代化等等 e5 因素。也就是講，文字化m7-taN7是ka7話寫--落-來 e5 過程nia7-tiaN7，書寫 e5 符號本身就有歷史、文化、政治等等 e5 意涵（Woolard & Schieffelin 1994﹕65）。下面，就Ho7-lo2台語文 e5 運動史來簡單紹介台語多文字 e5 現象。
	為著論說利便，我ka7台語文運動分做三個階段，分別配合三種書面系統。第一階段是教會為著傳教目的，ti7 1880年代chhui-sak  e5 羅馬字運動。1885年台灣 e5 第一份報紙，台灣府城教會報，就是用白話字發行--e5。Koh來，un5-un5-a2有用白話字創作小說、翻譯聖詩、編字典、編教材、註解漢文等等。1920年代，蔡培火等人想beh ka7羅馬字推展到社會，當做文化提升 e5  路用，受著智識份子漢民族意識 e5 排斥，無真普及。M7-koh，猶原有相當 e5 成績，根據黃典誠（ 1953 ） e5 統計，台灣有三萬人左右使用白話字。Chit個運動對台語讀寫能力 e5 提升有真大 e5 貢獻。
	第二 pai2  e5 台灣語文運動 ti7 1930年代。Chit時期 e5 白話文運動有二派﹕主張中國白話文kap台灣話文。一般來講，研究者long2 ka7台灣話文派當作是認同台灣；中國白話文派當作是認同中國；ka7台灣話文運動當作台灣本土意識gia5頭了後 e5 文學革命（廖祺正 1990）。提倡者主要是bat漢字 e5 智識份子。因為用漢字寫台語有真大 e5 困難ham7爭論。Chit個運動了真che7時間teh討論「有音無（漢）字」 e5 台語詞beh an2-choaN2寫 e5 問題。Koh因為漢民族意識 e5 關係，羅馬字受著排斥，漢羅合用文雖bong2有日文KANA摻漢字做例，m7-koh無人推廣。Chit時期 e5 作品主要是民間口頭文學 e5 筆錄：俗語，ioh謎猜，歌謠，民間故事。
1987年左右開始第三 kai3  e5 台語文運動。 Chit-pai2  e5 運動主要特色就是漢羅合用文興--起-來。經過鄭良偉教授對漢羅書面語理論 e5 建設kap實踐，無joa7久就chiaN5做台文界普遍使用 e5 書面形式。最近通行 e5 十份台語刊物內底，kan-taN 二份用全漢字做主 e5 書面形式。二份其中koh有一份是一半全漢一半漢羅。全用漢字 e5 文章一般long2 koh用羅馬字來注音， chhoe7無漢字 e5 時chun7,ma7有用羅馬字替代 e5 情形。也就是講， 就算ti7全漢 e5 文章內底，beh表達kap瞭解文意kang7款ai3有羅馬字 e5 幫贊。就寫作來講，漢羅解決漢字選用無一致kap無法度完全表達台語詞 e5 問題。漢字造chiaN5  e5 台語讀寫困難得著解決了後，chit個時期 e5 創作量kap創作內容超過前二期 e5 台文運動不止a2 che7。就文類來講，過去主要是宗教ham7口語文學 e5 整理。Chit-ma2  e5 台語文寫作ti7創作方面有真大 e5 進展。除去有詩歌創作，koh有小說，散文，戲劇 e5 文學創作。最近koh有 5% 台譯計劃出版七本漢羅kap羅馬字版 e5 台譯小說ham7戲劇。漢羅書面語ma7用ti7學術論文 e5 寫作。就創作量kap創作者來講，漢羅書面語chun2無超過全用漢字 e5 書面語，ma7 chiaN5有te3比pheng7--leh。
	3．2 1945-1970年代  e5  語言文化政策
	1945-1970年語言教育政策 e5 目的主要是去除日本化、建立中國化 e5 認同。Chit個語言政策，簡單來講，就是「獨尊華語，壓迫本土語言」。影響台灣語言生態thong7大 e5 “國語”政策，m7是beh解決語言溝通 e5 問題，因為ti7 hit時chun7華語kan-taN是少數人 e5 語言。後piah  e5 動機真清楚是語言以外 e5 因素，也就是：維持少數統治多數 e5 政治目的（Figueroa 1988：292）。
	Tu2開始 e5 時chun7,是用過渡性 e5 雙語教學來教華語，本土語言hong5當做「去日本化」 e5 工具，主要目的是推行華語。陳儀為著beh緊達到中國化 e5 目的，宣示講：『對於國文，我希望我們要剛性的推行，不能稍有柔性。』（台灣新生報 1946.2.16.）陳儀ng3望透過『剛性的推行』會sai2 ti7短期內根絕台灣民眾『奴化的舊心理，建設革命的心理』。1946年10月26日開始，取消報紙雜誌 e5 日文版，禁止用日語唱歌，禁止台灣作家用日文寫作（陳美如 1996）。Ma7 ka7日語化 e5 台語當做是奴化教育 e5 遺毒，ka7華語當作是任用公職人員 e5 基本條件，打擊台灣人公平競爭 e5 機會。Chiah-e5 做法hou7民眾不止a2反感，造chiaN5語言衝突，阻礙互相了解，1947年 e5  二二八事變，語言政策就是其中一個原因（許雪姬 1991）。
	二二八事變了後，國民黨無檢討看台灣人無 e5 語言政策，反to3-tng2認為台灣人受日本“奴化”是二二八事件 e5 原因。M7-chiah，陳儀就講ai3『改造台人思想，使其完全中國化』（轉引自  許雪姬 1991：156）。華語單語政策就an2-ne變做官方民族主義（official natioanlism） e5 重要部分。官方 e5 中國民族主義是一款大一統思想：一個國家，一個民族，一個文化，一個語言，一種文字（張裕宏 1996）。Chit個用中國做中心 e5 語文政策是透過壓制台灣本土語言文化，來消除台灣意識，達到支配本土族群 e5 目的（施正鋒 1996）。台灣 e5 語文問題就an2-ne來政治化，變做族群摩擦、對立 e5  一個原因。
	1956年全面推行「講國語運動」，規定各機關學校kap公共場所全面使用國語，避免使用本土語言，koh提出『語言不統一，影響民族團結』等口號。社會上，禁止教會用羅馬拼音kap日語傳教，koh嚴格執行（省公報 1957，12期），學校教育方面 ti7 1966年明文限制使用本土語言。1969年國民黨政府禁止使用羅馬字，《台灣教會公報》ti7 三月刊siong7尾a2 一期 e5 白話字公報（1049 kap 1050期合刊本，1885年創刊）。
	全面實施中國化 e5 語文政策對台灣社會文化有真bai2  e5 影響。獨尊中華文化做正統，koh ka7台灣鄉土語言kap文化當做是邊kiN5文化，致使本土語言文化衰微。就語文來講，台灣人 e5 母語soah變做“禁語”，hou7人當做無水準 e5 “方言”，ti7 chit種狀況，全台灣 e5 「本地人」大部分是「母語文盲」（張裕宏 1996：99）。
2．「台灣話講座」e5 民族主義kap文字化 e5 論述
1960年2月28，王育德kap留日學生黃昭堂、廖建龍等人ti7日本創辦《台灣青年》雜誌，宣傳台灣人獨立建國 e5 理念，標舉台灣民族自決 e5 精神。Chit個組織後--來koh影響美國、歐洲、Canada  e5 台獨組織，尾--a2串聯作世界性 e5 台獨聯盟。Chit個雜誌kap 1920年林呈祿ham7蔡惠如等留日學生創辦 e5 雜誌kang7名。值得注意--e5是chit二個 kang7款用『台灣青年』 e5 雜誌，long2有引起語言革命。1920年代 e5 《台灣青年》chhoa7頭ka7文言文挑戰，主張「嘴舌kap筆針合一」 e5 語文觀，替台灣話文成立建立基礎。Chit個運動ma7是文化抵抗運動 e5  一部份，追求民族意識 e5 覺醒。1960年代 e5 《台灣青年》語言革命是kap建國運動kap cho3-hoe2。Ti7文字頂頭放棄漢字中心主義，tai7先創造漢羅合用文，ti7內容頂koan5運用本土文化資源啟發台灣民族意識、批判不義 e5 政權、建立用台灣做中心 e5 文化民族主義。Chit個過程siong7 tai7先是透過「台灣話講座」來建立理論基礎，koh來ti7 1967年展開漢羅書寫運動。本節先分析「台灣話講座」有關文化民族主義kap台語文字化 e5 論述，第三節chiah koh就文字實踐 e5 部分做內容分析。
2．1 文化民族主義
「台灣話講座」1960年四月開始ti7《台灣青年》連載，一直到1964年chiaN--月，long2總有二十四講。  Ui3標題來看，chit個講座應該是關係台灣話 e5 語言學研究，an2-ne講無siaN2 m7著，m7-koh無完全。「台灣話講座」除去對Ho7-lo2台灣話做整體紹介，ma7有探討語言kap文化、語言kap認同、語言kap獨立建國 e5 關係，所以，ma7是關係台灣文化民族主義 e5 論述。
無注意著語文 e5 社會歷史意義 e5 讀者kiam2-chhai2會批評講﹕台灣 e5 語言文化kap台灣獨立beh nah會有關係--leh？對chit個批評王育德an2-ne回答：
若beh促進獨立運動，發揚台灣民族主義是be7-sai2無 e5 前提，an2-ne tioh8-ai3 hou7台灣人明確意識著ka-ti7是台灣人（264）。
也就是講，本土 e5 語言文化kap台灣民族主義ham7台灣人 e5 認同有真密切 e5 關係。關係殖民地 e5 文化運動，伊講：『殖民地的文化運動經常及政治運動互為表裏。換一句話講，文化運動其實就是廣義的政治運動(120)。』研究Irish文化獨立建國運動 e5  Crowley（1996：191）對Irish歷史 e5 觀察ma7得著kang7款 e5 結論：語言kap政治不時牽連cho3-hoe2,特別是當特定 e5 政治議題出現 e5 時chun7(親像民族認同、國家獨立、主權問題），語言問題m7-taN7會cho3-hoe2出現，koh不止a2重要。M7-chiah講，ti7真che7民族國家 e5 獨立建國過程--nih，語言文化運動long2扮演真重要 e5 角色。也就是講，語言m7-taN7是溝通 e5 工具，ma7是象徵 e5 資本，會sai2 chiaN5做抵抗外來文化霸權、殖民統治 e5 武器（蔡正隆 1995；胡民祥 1995）。
因為語言kap政治有真密切 e5 關係，  王育德透過台灣本土語言文化悲慘 e5 運命講著台灣人 e5 運命：
台灣人be7-hiau2講台灣話，che是台灣人悲哀 e5 運命。若準是運命就ai3接受。重要--e5是phah拚擺脫chit個悲哀 e5 運命。台灣人ti7學校無ka7台灣話當做正規課程來學習，講be7好勢是生成--e5。(54)
王育德無停留ti7悲情意識內底，顛倒對過去「苦悶 e5 歷史」 e5 理解，hou7 伊koh khah堅定獨立建國 e5 意識。伊鼓勵台灣人 ai3『努力擺脫這個可悲的命運』。Lan2 ai3對獨立建國iah是「民族想像」(national imagination)  e5 角度來理解「台灣話講座」 e5 論述。An2-ne理解--落-去，關係台灣話 e5 歷史、台灣話 e5 語音、詞彙、文法、羅馬字、歌仔冊等等，long2是替獨立建國準備--e5,m7-chiah 伊講﹕『台灣獨立也就是台灣人收復台灣話。』(89)。
Ti7王育德 e5 民族主義內底，台灣本土語言文化 e5 特殊性特別受強調。伊強調台灣話是一個“自主 e5 語言”(abstand language, cf. Kloss 1967)講：
北京話kap台灣話 e5 差別，有koa2所在超過英語kap德語 e5 差別。用一句話講，北京話kap台灣話m7是kang7款 e5 語言，音韻體系無kang5,語詞無kang5,語法ma7有精差 e5 所在。中國人teh hoah講『台灣是中國領土的一部分』，koh用語言sio-kang5來做證據，siau3想嚇驚欺騙外行人，lan2 m7-thang hou7騙去（76）。
台灣 e5  Ho7-lo2話kap中國 e5 福建話ti7聲韻、語詞方面ma7已經有明顯 e5 差別。Ti7 chia王育德透過語言學 e5 比較指出台灣話m7是中國 e5 方言，kap中國 e5 閩南語ma7有chiaN5大 e5 差別。肯定台灣話 e5 自主性，破除「同文同種」 e5 神話(myth)。
        語言 e5 文字化、標準化、普及化、現代化long2是起造民族國家必要 e5  khang-khoe3。Chit方面 e5  khang-khoe3主要是beh hou7台灣話chiaN5做“發展 e5 語言”(ausbau language, Kloss 1967)。Che ma7是王育德會hiah-ni7-a2注重台灣話 e5 整理kap研究，ka7 伊當做獨立運動重要事工 e5 原因：
Siong7重要--e5是ai3先觀察kap描述台灣話 e5 語言現象，chit方面 e5  phah拚iau2真少。M7-koh台灣若獨立，台灣話會hong5定做國語，推廣使用kap教育，che是生成 e5 道理，m7-chiah規範文法 e5 確立ma7是現此時ai3緊做 e5  tai7-chi3 (218)。
伊建議台灣獨立了後，ai3成立國語研究所，進行台灣話 e5 科學研究，編合理koh實用 e5 辭典，制定正字法，建立音位標寫 e5 方式。Chiah-e5 khang-khoe3是「台灣話文藝復興」 e5 前提要件。頂頭 e5  khang-khoe3,簡單講--來，就是台灣話 e5 文字化。是an2-choaN2 ai3文字化--leh？主要是文字化kap教育ham7文學發展有真大 e5 關係：
無正字法 e5 關係soah無法度寫iah是讀，責任ti7 teh台灣話本身。因為an2-ne chiah無法度編出好 e5 教科書，chiah無法度寫出好 e5 小說kap優秀 e5 作品，也就是無法度出現好 e5 教育家kap文藝家。M7-koh che tak8-e5 台灣人long2 ai3擔 e5 責任(7-8)。
Ti7第二十四講『將來的台灣話』，王育德主張ai3 hou7台灣話koh khah簡單清楚。Ai3用台灣話來寫文學作品，hou7 lan2會tang3 ui3母語 e5 文學作品--nih對民族有熱情(261)。台灣人長久hou7人統治壓迫，台灣歌謠chhiang5-chai7是悲傷 e5 哭調a2,王育德主張lan2 koh來ai3用開朗 e5 心情，gia5頭khia7 hou7 theng5,積極來建設新國家，唱出快樂健康 e5 歌聲(261-262)。
2．2 文字化 e5 主張
王育德對台灣話文字化 e5 主張是透過分析比較三種書面系統得--來-e5。伊  e5 第一選擇是全部用羅馬字來寫台灣話。M7-koh現實 e5 困難hou7 伊轉tui3漢字kap羅馬字合用 e5 系統。王育德是第一個提出漢羅合用理論 e5 人。M7-koh 伊 ka-ti7無chit方面 e5 作品(洪惟仁 1992：9)。伊對全用漢字 e5 困難有chiaN5深入 e5 分析，認為全用漢字是死路一條。下面分析王育德對台灣話文字化 e5 主張。
2．2．1 羅馬字 e5 主張
王育德一向主張：「若beh ka7台灣話完全標寫--出-來，kan-taN靠羅馬字」(31)。伊chiok注重教會羅馬字，分別ti7第五講kap第六講討論教會羅馬字。伊認為教會羅馬字對台灣話 e5 學習kap普及有真大 e5 貢獻；伊講「教會羅馬字kap基督教義無ti7-tai7,m7-koh kap過去、chit-ma2 ham7未來 e5 台灣文化發展有不止a2密切 e5 關係」(45)。所以，伊主張非基督教徒ma7應該bat教會羅馬字。
王育德對教會羅馬字有hiah-ni7 高  e5 評價真值得注意。特別是kap日據時代 e5 台籍智識份子比--起-來。Hit-chun7台語羅馬字運動，台籍精英無siaN2 teh 關心。台籍精英無接受台語羅馬字是一般殖民地民族主義 e5 例外(方孝謙 1994)。是an2-choaN2台語羅馬字化，除去基督徒，無siaN2人支持？張洪南ka7羅馬字無hong5接受 e5 原因整理做三點：1） 認為羅馬字是外國字；2）認為羅馬字kan-taN基督徒chiah teh使用--e5;3）認為羅馬字是青瞑牛chiah需要學--e5 （引自楊允言 1993：61）。簡單講，就是hit當時台籍精英 e5 民族主義koh是用漢民族／漢字做中心 e5 正統觀。王育德有法度脫離漢字中心主義，原因ti7 伊  e5 民族觀m7是漢人 e5 民族觀，是有海洋文化氣質 e5 台灣人 e5 民族觀。Chit個民族觀明確知影“台灣人kap中國人無kang5,台灣人有創造ka-ti7文化 e5 權利，ma7 tioh8-ai3創造”(259)。
M7-koh khia7 ti7語音分析 e5 觀點，王育德認為教會羅馬字有須要改良。伊 ka-ti7 bat創造二套羅馬字系統：王一式kap王二式。《台灣青年》用 e5 羅馬字系統就是王二式。王育德對教會羅馬字 e5 社會性真尊重，認為『有效標寫台灣話的正字法，目前只有教會羅馬字一種』(48)；koh“認為教會羅馬字的力量ti7台灣已經牢不可破”(50)。尾--a2,考慮教會羅馬字 e5 社會性，伊 ti7 1985年世界台灣同鄉會聲明放棄ka-ti7  e5 方式支持教會羅馬字（許極燉 1988：155）。
2．2．2 對漢字 e5 批評
漢字寫法無固定iah是chhoe7無適合 e5 漢字thang寫是台語漢字書寫siong7大 e5 缺點。根據王育德 e5 調查愈tiaN7用 e5 台語詞，愈chhoe7無正確 e5 漢字thang用。伊調查二百個基本詞，結果有四分之一 chhoe7無正確 e5 漢字thang寫，親像chit、hit、chia、hia、e5、koh、beh、lan2等等 e5  tiaN7用 e5 詞。Chit個缺陷牽涉著漢字本身kap社會 e5 因素。
就社會方面 e5 原因來講，長久以來智識分子看無ka-ti7  e5 母語，無teh讀寫母語，本土語言 e5 紀錄long2無人看重，智識份子kan-taN注重統治者 e5 語文，對hiah得著利益kap民眾脫節，歷史上 e5 統治者ma7是想孔想縫beh壓制台灣話，無beh hou7台灣人有母語教育。智識份子 e5 漢字中心觀ma7是王育德批判 e5 對象：
1920年代，lan2  e5 頂一代想beh利用台灣話做紀錄，m7-koh siuN過頭重視漢字，受漢字 e5 限制，結果iau2是ti文言音、白話音kap訓讀 e5  khou-a2--nih sa無方向（116）。
因為漢字用字 e5 多樣性，作者互相koh無固定 e5 約定，想著siaN2就寫siaN2，真oh讀。用漢字來書寫台語主要有四種方法：借音 e5 標音字，借意思 e5 假借字，創造新字，chhoe7本字。王育德分別對chit 四種方法提出批判。
Chhoe7無正確 e5 漢字寫 e5 時chun7,一般long2用假借字。m7-koh表示意思 e5 假借字beh讀出口音有iaN2 chiaN5 oh，親像“美”，beh來讀出“sui2“  e5 音，無hiah簡單。Chiah-e5假借字kap新字ka2-na2是『百鬼橫行』kang7款(69)。
王育德對歌仔冊teh用 e5 漢字表音化真欣賞，認為是對漢字傳統 e5 反叛，是「驚天動地 e5 造反」(199)。M7-koh，漢字 e5 表音化無解決台灣話書寫法 e5 問題，漢字標音 e5 質，iau2是無法度改變。
王育德認為走chhoe7本字是趣味 e5 語源學問題，m7-koh無實際運用 e5 價值。伊反對連雅堂復古 e5 思想kap正統派 e5 意識。認為本字有一koa2問題，致使伊  e5 作用真有限：1） chhoe7會著本字 e5 漢字kan-taN少數，原因是欠缺文獻資料；2）Ho7-lo2話kap外族接觸有真che7外來語詞；3）實際應用 e5 需要，hou7 lan2無法度等到chhoe7出所有 e5 本字chiah來寫台語。4）通用 e5 假借字kap新字比本字khah有社會(68-69)。

2．2．3 漢羅 e5 主張
王育德是siong7 tai7先提出漢羅合用理論 e5 人。會sai2講是『台語漢羅文之父』，m7-koh 伊  e5 貢獻是ti7理論頂koan5,無實際作品（洪惟仁 1992：9）。漢羅合用文，一直到1966年chiah ti7《台灣青年》出現。王育德ti7 siong7尾a2 一回 e5 講座提出漢字kap羅馬字lam7用 e5 主張，伊講:
用羅馬字來表記台語是我一貫 e5 主張，m7-koh根據經驗，ui3頭到尾long2用羅馬字kiam2-chhai2會真phaiN2讀。…M7-koh若用漢字來表記台灣話，我已經講過kui2-a7-pai2--a，有真che7困難。M7-chiah我koh主張lam7用漢字kap及羅馬字(259)。
王育德漢羅合用 e5 原則是：有普遍性 e5 漢字繼續使用，親像：「台灣」、「獨立」、「法律」；無普遍性 e5 漢字改用羅馬字；外國 e5 人名、地名kap新 e5  mih8-a2 long2用羅馬字(259)。Chit個寫法kap日本使用漢字ham7 Kana合用kang7款。Chit款 e5 寫法kiam2-chhai2是對漢字有強烈偏愛 e5 中國人無法度接受--e5。王育德認為：「台灣人kap中國人無kang5,台灣人有創造ka-ti7文化 e5 權利，ma7 tioh8-ai3創造」(260)，「中國人beh kap漢字cho3-hoe2死，he是in  e5 自由，lan2台灣人無需要kap in cho3-hoe2死。」(74)。漢羅合用文 e5 主張除去考慮利便台語書寫，ma7受著王育德「民族想像」 e5 影響。Chit個民族主義，頭前已經有講--過，m7是復古 e5 保守派，是有開創性 e5 文化民族主義。頂頭 e5 分析顯示文字選擇，牽涉著語文 e5 工具性kap象徵作用 e5 考慮。漢羅書面語 e5 發展，一方面解決台語書寫工具性 e5 問題，一方面挑戰漢字中心 e5 意識形態、顛覆漢字霸權。
3．《台灣青年》e5  台語文實踐
《台灣青年》ti7 1960年4--月創刊，用日文做主要語文，到第71期(1978/10/25)改做全用”漢文”來作宣傳。Chit個轉變過程反映政權轉移，智識份子 e5 語文toe3 teh走 e5 現象。另外，ma7有部分作者注重語文 e5 象徵意義，無受著語言工具論 e5 束縛，大pan7大pan7用台語寫出建國 e5 詩篇。下面，就文字形式kap內容來分析《台灣青年》(1966-1977期間)  e5 台語文實踐。
	
	3．1 文字形式
	《台灣青年》 e5 文字形式符合lan2對多文字現象 e5 定義（kang7 一款語言用二種iah是二種以上 e5 文字）。漢字kap羅馬字 e5 組合有四種可能（Chen 1994）：附屬（auxiliary）、補助（supplementary）、並行（alternative）、取代（superseding）。其中“補助” e5 功能，就是漢羅合用文，通捷使用。《台灣青年》 e5 漢羅文有二種形態。第一種是羅馬字kap漢字分列，koh分做﹕a）一peng5羅馬字，一peng5漢字，b）羅馬字khng3頂高，漢字khng3 下面。第二種是羅馬字kap漢字lam7 cho3-hoe2。全用漢字--e5無che7,全部用羅馬字--e5 koh khah少。原文 e5 羅馬字標記法是照王育德先生 e5 第二改良方案，無標調。漢字傾向使用借意思 e5 訓讀字，親像“beh”用“要”來寫。 
	3．2 內容分析
鄭良偉教授觀察世界受壓迫語文發展 e5 過程，預測台灣語文發展 e5  五個階段：民間口語文學 e5 筆錄時期、詩歌創作時期、散文試寫時期、文學普及時期、正軌教育使用時期（鄭良偉 1990：211-212）。照chit個分類來看，《台灣青年》已經進入散文試寫時期。伊  e5 體裁包括：詩歌、俗語、座談會筆錄kap政論性論述。因為欠缺文學家參與，無小說、戲劇、kap文學性 e5 散文。就內容來講，chiah-e5文章表現出對台灣 e5 認同、對不義政權 e5 批判、對獨立建國 e5  ng3望，下面舉例分析。
	3．2．1 詩歌kap政治反抗
研究後殖民文學 e5 學者Mazuri（1968：183）指出詩歌有真重要 e5 政治意義。對「獨立建國」 e5  ng3望會sai2講是《台灣青年》台語詩歌 e5 主題(motif)。Chiah-e5詩歌是戰鬥 e5 文學，呼籲台灣人為民族戰鬥、為自由戰鬥、為獨立戰鬥。其中有一首詩是透過“阿爸對kiaN2兒的交代”來激發海外留學生 e5 使命感，tau3-tin7追求台灣 e5 自由、平等。Siong7尾a2 一pha是an2-ne：
阮阿爸有講，在一個港口前，離開日，
阿子﹕離開這，就是自由平等的土地，
汝阿爸要看汝連合所有的同志，
替汝阿爸找回咱失去的自由樂土。
-阮阿爸有講，粟鼠，(1966/9/25/no.70/p63)
另外一首詩是紀念柳文卿hong5 liah8 hit日，講hit時「心如火在燒／咬牙切齒流目屎」，ai3 lan2會記得柳文卿hong5 liah8 hit日hoah  e5 口號：“台灣獨立萬歲！”(有一日咱的確講，高明音，1968/4/25/no.89/p23)。張榮魁做一首「台灣獨立青年行進曲」刊ti7第77期(1967/4/25/no.77/p8-9)，原文ti7 下面：
TAIWAN TOKLIP CHENGLIAN		台灣獨立青年行進曲
	HENGCIN KHEK
	TiuN Engkhue					張榮魁
Yongkam chenglian toklip e cianhong,		勇敢青年獨立的前鋒,
M kiaN hongthai tuahou ya pholong,		不恐風颱大雨亦波浪，
Siaubiat poto muathiN e ouhun,		消滅寶島滿天的烏雲，
Ritya hunto wutioq lan kohiong,		日夜奮鬥為著咱故鄉，
TaNto cuance, huapai e thongti,		打倒專制，腐敗的統治，
Siuhok Taiwan, bile e kangsan,		收復台灣，美麗的江山，
Rinlui e cenggi, bincok e cuyu		人類的正義，民族的自由，
Bohan e hibang cai ti lan chiuthau,		無限的希望，在咱手頭，
Li khuaN! Geng hong phiauyong toklip e kiyaN,你看！迎風飄揚，獨立的旗影，
Li thiaN! Yongkam chenglian sengli e kuasiaN,	你聽！勇敢青年勝利的歌聲，
Taiwan toklip ciancin ciancin!			台灣獨立，前進，前進！
Toklip bunsue, cian ciancin ciancin!		獨立萬歲，前進，前進，前進！
Koh有一首詩，「台灣」，ma7是呼籲lan2台灣人著起來行動，建立獨立、自由、和平 e5 美麗島(台灣,高明音作曲,1966/11/25/no.72/p27)：
台灣，咱的台灣
人叫伊作美麗島
台灣人啊著起來，著起來！
使伊變作真實的美麗島-
獨立，自由與和平，
著用咱自己雙手。
台灣，咱的台灣
來啊！同齊大聲唱-
台灣，台灣，咱的台灣。
「阮阿爸的批」chit首詩透過pe7-a2-kiaN2通批，一方面對台灣 e5 政治經濟狀況提出批評，一方面koh拆明kan-taN ka7獨立 e5 籽tiam7--落，chiah有可能結自由幸福 e5 果子：
Gun Apa e Phue  Longcu
阮阿爸的批			浪子(1967/2/25/no75/p73)

Cuekun gun Apa kio lang sia phue lai te kong,
最近阮阿爸叫人寫批來講，
Kinni changhng siuseng bo khaq ho,
今年田園收成無卡好，
Suekim khaq tang, cia buesiau, siuN bue kaitou bo punciN.
稅金卡重，吃未消，想要改途無本錢。
KiaN! Bikok wuyiaN ho soucai, taute yin si ceng simiq?
子！美國有影好所在，到底伊是種什麼？
Gua kuankin hue phue ka gun Apa kong:
我趕緊回批給阮阿爸講：
Lang yi Atok`a e cousian,
人伊阿突仔的祖先，
Nng-pa-ni ceng tioq ceng liau cit ceng ho cengci,
二百年前就種了一種好種子，
Khui hue kiatko muamua si, kiaNkiaN sunsun cin huaNhi,
開花結果滿滿是，子子孫孫真歡喜，
Cuyiu, henghok, chiobibi.
自由，幸福，笑迷迷。
Gun Apa suiko kio lang sia phue lai mngkhi:
阮阿爸隨再叫人寫批來問起：
Taute he si simiq ci?
到底那是什麼子？
Apa cengcoq cin laihang, cuaNyiuN bo thiaN lang kongkhi?
阿爸種作真內行，怎樣無聽人講起？
KiaN! KuaNkin kia cengci lai,
子！趕緊寄種子來，
Apa siuN bue chi!
阿爸想要試！
Gua mkaN ka gun Apa kong: He kio cue toklip e cengci.
我不敢給阮阿爸講：那叫做獨立的種子。
Apa! Gua na chuetioq citkhuan ci, ciu bue kuaNkin kia hou li!
阿爸！我若找著這款子，就要趕緊寄給你！
Apa! ChiaN li bian khua`(i)!
阿爸！請你免掛意！
頂頭引 e5  kui2首詩說明『台灣青年』 e5 台語詩歌是戰鬥 e5 詩歌，表達對台灣獨立建國 e5  ng3望，koh beh ka7台灣建設作一個自由、平等kap幸福國家 e5 決心。
	3．3 口語文學
《台灣青年》ma7真重視台灣本土文化，有設立「台灣鄉土漫談」 e5 專欄紹介台灣 e5 俗謠、褒歌、俗語。除去有保存本土文化 e5 功用，ma7有政治抗爭 e5 意涵。可比講，第84期(1967/11/25/no.84/p40)紹介一首台灣俗謠：
台灣光復歡天喜地
貪官污吏花天酒地
警察橫蠻無天無地
人民痛苦烏天暗地
Chit首俗謠是“光復” e5 時chun7,ti7民間時行 e5  一首俗謠。一首短短 e5 俗謠就充分反映出當時政治 e5 烏暗kap人民生活 e5 痛苦。第115期(1970/6/5/no.115/p1-7) kap第119期(1970/10/5/no.119/p1-9) koh有王育德整理 e5 「三字集」。「三字集」是1920年代赤色救援會為著beh擴大宣傳教育民眾用台語寫 e5 「念冊歌」。以下是「三字集」 e5  部分內容：
無產者 散鄉人 bo5-san2-chia2,san2-hiong-lang5
勞慟者  日做工 lo5-tong7-chia2, lit8 cho3-kang
做不休  負債重  cho3 put-hiu, hu7-che3 tang7
住破厝  壞門窗  khia7 phoa3-chhu3, phaiN2 mng5-thang
四面壁  壞門窗  si3-bin7 piah, choan5-si7 khang
無電燈  番油點  bo5 tian7-teng, hoan-iu5 tiam2
三頓飯  蕃薯千  saN-tng3 png7, han-chu5-chhiam
每頓菜  豆脯鹽  mui2-tng3 chhai3, tau7-pou5 iam5
設備品  萬項欠  siat-pi7-phin2, ban7-hang7 khiam3
吾衣裳  粗破布  ngou2 I-chioN5, chhou-phoa3-pou3
大小空  烏白補  toa7-soe3 khang, ou-peh8 pou2
另外，ti7「殺菌燈」ma7 tiaN7-tiaN7運用俗語來宣揚獨立自主 e5 理念，可比講，第84期講著「依父也食，依母也食」chit個俗語 e5 時，作者an2-ne說明：
賢明 e5 讀者！無ka-ti7國家 e5 民族是可憐--e5,m7知去建立ka-ti7國家 e5 民族koh khah悲哀！M7知beh做主人 e5 人chiah是真正 e5 奴才，準若是奴才，「oa2 pe7 ma7苦oa2母ma7苦」就chiaN5做伊 ka-ti7 chhoe7  e5 運命。(1968/2/25/no.87/p34。原文華語，我 e5 台語翻譯。)
	3．3．1 「台灣普通語文講座」
《台灣青年》第73期(1966/12/25) kap第79期(1967/6/25)有刊黃有仁(黃昭堂)寫 e5 「台灣普通語文講座」。Ti7 chia台灣普通話是講Ho7-lo2話，因為khah普遍。台灣話hong5定義做包括Ho7-lo2話、客語kap原住民語chit 三種語言。Chit個講座有三部分：第一篇是標記法(聲韻kap聲調)；第二篇是對話；第三篇是普通文 e5 寫法。
Chit個講座一方面教人台語／台文，一方面進行政治經濟批判。可比講，「問路」chit個對話內底就批評台灣街a2路名hou7統治者用來做個人崇拜 e5 現象kap文化控制 e5 工具：
Sun: Cio mng cit e. Taipak chiatau bueq tui towui khi?
孫：借問一下。台北車站要從那兒去？
Chu: Cit tiau Tiongsanpaklou tittit khi, wantui ciaNchiupeng khi to si.
Hit tiau to si Tiongcenglou.
朱：這條中山北路一直去，彎右邊去就是。那條路就是中正路。
Sun: Sai yin coukong couma! Tak tiau lou namsi Tiongsan to si Tiongceng.
Yin nia e kheqhiaN-kheqkong lou!
孫：使尹祖公祖母！每條路若不是中山就是中正。他媽的契兄契公路！(1966/12/25/no.73/p25-26)
Chit個批評直接用粗魯話進行。作者講台灣 e5 粗魯話大概long2 kap性ham7尊親屬有關。伊本身無贊成chit種罵法，m7-koh，若是用ti7敵人iah是敵人 e5 朋友，soah真妥當。另外一段「買物件」（26-27）是店員kap人客 e5 對話，用雙關語來khau-se2食人 e5 稅制：
TiuN: Awu hitkhuan taici. Ci cio than bueq citpuaN. Li bo thiaN lang te
kong: TngsuaNkheq tuipuaN seq.
張：那有那種事情。至少賺要一半。你沒聽人家在講：唐山客對半[說]。
Tiamwan: Wan`ong! Kengkhi bai, suekim tang kaq silang. Kiongkiong bue cue kitciaql a.
店員：冤枉！景氣壞，稅金[比死人更重]。[差不多]要做乞食了。
TiuN: Kokbin Cenghu bansue!
張：國民政府萬稅
Tiamwan: Bansue! Ban-bansue!!
店員：萬稅！萬萬稅！
Chiah個對話除去批評惡質 e5 政權，對hiah-e5驚死m7敢講真話 e5 台灣人ma7有批評。Ti7「掠人」chit段對話內底，二個人teh討論彭明敏是an2-choaN2 hong5掠--去？
Si: Ai chap engsu tae ani.
施：愛[管]閑事才會[這樣]。
Ang: Li kong ani mtioq. Li kam siuNkong Kokbintong long buesaicit phipheng?
翁：你講這樣[不對]。你[豈][想講]國民黨[弄][]批評？
Si: Gua boai ham li kong citkhuan taici.
施：我[無愛][和]你講這種事。
Ang: Ciusi ani Taiwanlang ciae si. Engwan cue lang e loule.
翁：就是[這樣]台灣人才會死。永遠做人[家]的奴隸。
Si: Gua bueq tnglai. ThiaN li e we gua e kiaN. Gun laubu kio gua mthang Oupe-kong.
施：我要[等來]。聽你的話我會驚。我的老母叫我不要[黑白]講。
Ang: Li si kuihue, yaute kong gin`awe.
翁：你是幾歲，還在講[囝仔]話。
Si: Lang wu siNmia kha yaukin. Kong kua engwe liau cittiau siNmia wusiami louyong.
施：人有生命較要緊。講[些]閑話[了]一條生命有什麼[路用]。
Ang: Cengti bai, kokbin wu kuanli phipheng. Gualai e chimliokcia thongti lan,
lan wu kuanli taNto gualai cengkuan.
翁：政治[不好]國民有權利批評。外來的侵略者統治[我們]，[我們]有權利打倒外來政權。
Si: Gua ba e chua. Gua mkaN thiaN. Bueq cue li khi cue.
施：我肉會[顫]。我不敢聽。要做你去做。
Ang: Bolouyonglang!
翁：無路用人！(1967/6/25/no.79/p22-23).
講座 e5 第三篇是台文寫作，其中一個例文就是「台灣青年獨立聯盟綱領要旨」。Chit個例文清楚表示獨盟beh建立“新koh獨立”國家 e5 決心，下面是部分引文：
Taiwan Chenglian Toklip Lianbeng si yi tatseng Taiwan toklip kiansiat kintaihua sin Taiwan wui boktek e
台灣青年獨立聯盟是以達成台灣獨立，建設近代化新台灣為目的的
cuanbinseng kekbeng kiankok thuanthe. Taiwanlang si ci ret`ai cokok Taiwan, cai
全民性革命建國團體。台灣人是指熱愛祖國台灣，在
Taiwan tuikiu cuyiu wu henghok, kibang Taiwan huattian wu huan`eng e cionglang.
台灣追求自由與幸福，期望台灣發展與繁榮的眾人。(25)...
Taiwan si Taiwanlang e Taiwan. Taiwan msi Tiongkok lengthou e citpouhun.
台灣是台灣人的台灣。台灣不是中國領土的一部分。
Taiwanlang e guanbong si Taiwan e toklip. Bueq tatto Taiwan e toklip, ci wu yikho
台灣人的願望是台灣的獨立。要達到台灣的獨立，只有依靠
lan Taiwanlang cuki e loulek....Gun engwan bueq wui Taiwan e toklip cucu,
咱台灣人自己的努力...我們永遠要為台灣的獨立自主，
heng`hok hopeng, ri loulek hunto taute!
幸福和平，而努力奮鬥到底！(26)
	3．4 政論性 e5 文章
廖春榮，筆名廖建龍，是農化學者，m7-koh 伊對社會科學真有趣味，用漢羅合用文寫kui2-a7篇社會科學 e5 論文kap政治評論。伊  e5 作品探討 e5 問題包括二二八革命、民族主義、學生運動、獨立運動。Chiah-e5文章m7-taN7是真有價值 e5 台語文獻，對lan2瞭解hit當時台灣獨立運動者 e5 社會政治主張ma7有真大 e5 幫贊。廖建龍關於台灣獨立建國 e5 論述主要出現ti7 伊用「Gua e革命思想」做標題發表 e5  一系列文章，包括：
1.Gua e革命思想（一）從二.二八大革命e失敗講起(1967/2/25/no75/p67-72)
2.Gua e革命思想（二）台灣獨立運動是1100萬台灣人e民族運動(1967/5/25/no78/p6-10)
3.Gua e革命思想（三）關於Nation（民族）e考察（上）(1967/7/25/no.80/p13--20)
4.Gua e革命思想（四）關於Nation（民族）e考察（中）(1968/2/25/no.87/p13--20,33)
廖建龍 e5 革命思想真清楚是khia7 ti7台灣人 e5 觀點，伊強調chit個觀點 e5 重要性：
lan假使bo用「腳踏在台灣民眾e立場，眼光從台灣人e角度」e史觀去觀察台灣e歷史，lan就buetang正確去把握真實e台灣史，也buetang去瞭解lan e代代祖先所留hou lan e歷史教訓。（75期：70）
用台灣人 e5 立場來觀察台灣史，伊講台灣史“e-sai講是一篇bak-sai lau-thi（目屎流滯）e殖民地史，也esai講是一篇血流chap chap ti e台灣人反抗史”雖bong2講“台灣人到現在，ya連一pen to m bat做過「台灣人」。有tangsi hong叫做日本人，有tangsi就hong叫做中國人。”伊猶原確立台灣人 e5 主體性講“台灣人自古到今就tua在台灣。而是實在e台灣主人”(75期：70)。對hiah-e5“生活，利益，心情e基礎bo khng在台灣土地上e統治者(lan ka yi叫作外來政權)(72)”，伊強調講：
lan台灣人只有用自己e決心ka力量來對抗huai外來政權，去爭取台灣人e政治自決以外，是bo ko kha好e別條路(72)。
廖建龍ka7台灣獨立運動定位做「革命運動」、「民族運動」kap「一種e人類解放運動」（67期：10）。Kiam2-chhai2有人會反對用「民族運動」來定義獨立運動，m7-koh 伊強調講二二八革命失敗 e5 主因是當時 e5 智識分子對ka-ti7無清楚 e5 認知：
當時領導民眾造反e知識分子本身e錯誤就是在，「當時ya bue tang去發覺台灣人ka國府政權是互相異質而m是同質」cite（這個）關於最重要e二.二八革命e根本認識問題。（75期：68）
伊 ka7 二二八革命kap美國獨立革命做比較，認為美國獨立革命成功是in  e5 智識分子清楚認識著英國總督 e5 統治就是「異質 e5 外來政權」，koh透過宣傳來影響民眾對統治者 e5 認識，chiah有法度獨立建國。所以，伊強調說明講：
Lan e台灣獨立運動e本質就是民族運動，換句話講就是1100萬台灣人全部e民族運動。（78期：10）
因為an2-ne，廖建龍一再強調台灣 e5 特殊性iah是講「異質性」，當然伊使用 e5 書面語kap文字系統ma7表明伊  e5 政治立場kap國族認同。
為著beh破除一般對民族iah是民族主義 e5 誤解，伊寫「關於Nation(民族)e考察」用歷史 e5 角度來分析nationalism  e5 意義，提台灣 e5  nationalism kap世界史頂koan5各國 e5  nationalism做比較。伊伊認為ka7 nation翻做有種族意義 e5 “民族”無妥當。為著beh hou7讀者khah好瞭解近代nation  e5 成立，伊用法國做例講：『第三階級等於台灣人，Louis 16世等於蔣介石，“第一，第二階級”等於KMT』。第三階級phah倒舊體制，建立主權在民 e5 新制度，he就是新 e5  nation。Chit款意義 e5  nation，當然m7是種族 e5 意思。
伊引用Mill kap Stalin對nation  e5 定義，強調用歷史性kap社會性 e5 範圍來把握nation chit個觀念。伊同意Mill 用“共通 e5 感情”一種共同意識做natione特徵（80期：19）。另外，伊 koh考查kap nation有關 e5 自然性因素（血緣ham7地域共通性)）kap社會性因素(行為性共通性：經濟、政治、語言、文化)，指出自然性因素無法度直接決定nation形成，社會性因素對nation形成有khah大 e5 影響，社會 e5 共通性koh ai3有主觀結合意識做基礎，chiah有法度chiaN5作nation （80期：15-16）。
1930年代 e5 台灣話文運動主要 e5 成就是提高大眾對台灣話kap民間文學 e5 關心ham7研究（廖祺正 1990）。Hit當時 e5 散文作品無che7。1960年代 e5 《台灣青年》雖bong2欠缺文學性 e5 散文，m7-koh 伊 ka7台語提升到書寫社會科學 e5 論文kap政治評論，用理性 e5 論述來探討台灣獨立建國 e5 相關議題，che是真大 e5 貢獻。
4． 煞尾
本文指出《台灣青年》 e5 台語文實踐是台灣文化民族主義 e5 結果，是對抗中國文化霸權象徵宰制 e5 武器。Ti7台灣國族 e5 想像--nih，語文 e5 象徵作用受著重視，促成鄉土書寫運動。Ti7文字頂高，用多文字來解決台語書寫 e5 問題，突破漢字中心主義，建立多文字 e5 美麗新世界。Ti7內容頂koan5表現出台灣人獨立建國 e5 決心、對殖民政權 e5 批判、對本土 e5 認同。
頭前 e5 討論是1960年代《台灣青年》對﹕是an2-choaN2 beh寫本土語言kap beh an2-choaN2寫本土語言，chit 二個問題 e5 回答。三十 kui2年了後，lan2  e5 回答是siaN2-mih？Beh回答chit個問題，lan2 ai3先了解現此時 e5 台灣社會語文狀況。
鄭良偉教授（1990）指出影響台灣社會語言演變二個大勢力，一個是根據台灣多民族多語言來 e5 自然演變力量，演變 e5 方向是本土化、多語共通化、海洋化。另外一個力量是KMT運用政治權力推行 e5 華語單語政策，妨害本土語言文化 e5 自然演變。四十kui2冬來，獨尊華語 e5 單語政策一直teh thun2-tah8 lan2  e5 本土語言，致使本土語言文化嚴重流失。最近台灣政治多元化無阻止本土語言（特別是客家語kap及原住民語）滅種 e5 趨勢（鄭良偉 1990）。主要原因是透過政治力建立 e5 華語霸權猶原存在，繼續支配本土語言。Tui3 chit點來講，本土語言 e5 書寫有反華語沙文主義kap保存本土語文 e5 時代意義。母語書寫對弱勢族群 e5 語言保存有真大 e5 幫贊。M7-koh，大部份 e5 台灣智識份子到taN iau2 koh無覺醒，無注重本土語言 e5 讀寫，繼續用「語言工具論」 e5 觀點來忽略本土語文滅種 e5 危機，ka7語文使用工具化來合理化in  e5 既得利益，替華語霸權服務。Ti7本土語言繼續流失 e5 狀況--nih，Ngugi Wa Thiong’o對非洲文學語言 e5 思考，真值得lan2參考﹕
Lan2 kiam2-chhai2 ai3問講﹕非洲 e5 作家，iah是任何其他族群 e5 作家，kam2應該不sam2時煩惱beh an2-choaN2 pang3-sat母語來豐富其他 e5 語言？是an2-choaN2作家會ka7 chit項tai7-chi3當做是in  e5 天職？Lan2 nah會long2 m7-bat問過ka-ti7講﹕lan2 beh an2-choaN2充實lan2  e5 母語？ （Ngugi 1995：286）
就台灣 e5 語言生態來講，若無ian2倒華語沙文主義、破除獨尊華語 e5 心態，台灣本土 e5 語言文化真oh有koh活 e5 生機。“Lan2 beh an2-choaN2充實lan2  e5 母語？”母語讀寫是一個真好 e5 開始。Lan2會sai2透過本土語言 e5 書寫來發展本土語文，hou7 in chiaN5做“發展 e5 語言”，thang好做教育、大眾媒體、行政等等  e5  路用。若an2-ne lan2台灣多民族多語言 e5 特色就會tang3表現出來，chiaN5做“多音交響” e5 美麗島。

東是東，西是西，永遠BE7 SIO-TU2?
－台灣人對台語文字E5態度研究

TiuN Hak8-khiam (張學謙)
台東師範學院語教系



摘要

Chit-e5研究是beh探討台灣人對漢字kap羅馬字e5態度。調查e5對象是大學生kap小學e5老師。調查e5文字態度主要是以下6大主題﹕1）對漢字kap羅馬字配合e5態度；2）文字當做傳統文化e5象徵；3）對文字優越性e5看法；4）文字學習kap讀寫e5難易；5）文字e5社會功能；6）對推sak台語文字e5意見。研究e5結果顯示受訪者e5文字態度傾向雙文字，to7是講，in對漢字kap羅馬字long2有正面e5看法，無贊成單一文字e5形式。根據研究e5結果，本文建議當局推sak雙文字e5台語文字政策。

東是東，西是西，永遠BE7 SIO-TU2?
－台灣人對台語文字E5態度研究

0．踏話頭

Kipling bat講過東是東、西是西，chit 2 e永遠be7 sio-tu2。Chit句話若用ti7台灣文字頂koan5 hoan7-se3 tioh8-ai3做tam7-poh8-a2修改。無m7-tioh8，羅馬字tu2來到台灣e5時chun7，是hong5當做外來e5文字，是信基督教e5人chiah teh使用--e5，羅馬字kap漢字有iaN2是魚hoan7魚、蝦hoan7蝦。Ti7清國kap日本時代，iau2無相關e5文字態度調查，m7-koh lan2 ui3相關e5史料來看，主要有2種無kang5 e態度：1）大部份e5人是漢字中心主義e5文字態度，認為漢字chiah是字，無願意學習羅馬字，ma7看羅馬字無；2）chio2數人傾向雙文字e5態度，認為羅馬字kap漢字kang7款peN5-peN5是文字，主張雙文字e5學習kap使用。語言態度e7 toe3社會文化變遷來改變，台灣社會最近e5民主化、國際化kap本土化已經hou7 lan2 e5語言教育政策tauh8-tauh8-a2 ui3過去獨尊國語e5單語政策轉tui3多元開放e5語言政策。白話字ma7 ui3宗教e5領域走入民間，世俗化--去-a，koh chit-ma2 siong7時行e5漢羅書面語，大量使用白話字，ma7 hou7人感覺台灣文字kap i e5文化kang7款long2是海洋文化e5性格，long2是強調結合東西文化。本文想beh探討--e5 to7是台灣人e5文字態度到底是傾向「東是東，西是西」e5單文字態度iah是「東kap西sio結合」e5雙文字態度。

UNESCO（1953）e5報告講母語是教育gin2-a2 siong7好e語言工具。母語教育e5其中2 e好--處是gin2-a2 e-sai2用熟sai7 e5語言學習讀寫、接受教育。M7-koh，iau2-boe7標準化e5語言讀寫soah tiaN7-tiaN7造chiaN5母語教育推(chhui) sak e5困難。Beh an2-choaN2 ka7本土語言文字化、發展本土語言e5讀寫kap制定適當e5語文計劃（corpus planning）是不止a2迫切koh重要e5 khang-khoe3。

台語文字態度e5調查e-tang3提供台語語文規畫重要e5參考。目前關係台語文字化e5研究kiam2-chhai2 long2是ui語言學e5觀點，來做字源e5考據iah是羅馬字e5修訂，khah chio2 ui3社會語言學e5角度來分析文字kap社會e5互動關係，特別是無kang7文字方案e5社會接受度。An2-ne做真無妥當，因為文字e5選用be7-tang3 kan-taN考慮系統e5完整性kap效率性nia7-tiaN7。Ui3語文規劃e5相關文獻e-tang3了解文字化m7是1 e5單純e5技術問題，語言態度比科學完整性iah是效率性koh khah e7影響著文字系統e5接受kap使用。親像E. G. Lewis（1981）講--e5﹕

任何語言政策，特別是教育部門--e5，tioh8-ai3考慮hit-koa2 kiam2-chhai2受著政策影響e5人e語言態度。到尾--a2，任何政策若無做下面3項--nih e5其中1項，to7無可能e7成功：順應相關人員表達--出-來e5態度；勸對政策有負面態度e5人關係政策e5正當性；iah是想辦法去除造chiaN5無同意e5原因。總講1句，關係態度e5資訊對政策e5制定kap實施long2扮演真重要e5角色。

台灣是1 e多語言、多文字e5社會，語言規劃m7-taN7牽涉著各語言互相e5地位規劃（status planning）e5問題，ma7需要考慮各種文字系統互相e5語文規劃。本研究e5目的是beh運用社會語言學e5方法，探討台灣人對台語文字e5態度，根據研究結果對台語文字規劃提出建議，當做教育當局制定政策kap學校推sak母語教育e5參考根據。

下面，簡單回顧語言態度研究e5文獻。語言態度e-tang3定義做「對無kang7語言變體iah是語言使用者e5評價性反應，透過情感--e5、認知--e5，iah是行為e5指標展現--出-來」（Ryan et al. 1982:7）。國外關係語言態度e5研究不止a2 phong-phai3。Agheyisi & Fishman（1970）Ryan & Giles（1982）提供chiaN5完整e5語言態度研究e5回顧。另外，Shuy & Fasold（1973）， Cooper（1975）， Giles & Powesland（1975）， Giles（1977）ka7相關e5語言態度論文khioh cho3-hoe2出版。Chiah-e5研究差不多e-sai2分做3類﹕1）對語言本身e5態度研究，調查受訪者對語言變體e5價值判斷；2）對語言iah是方言使用者e5態度；3）任何kap語言相關e5行為態度，像語言選用、語言學習、對語言保存kap流失e5態度等等。國外對語言態度e5調查主要偏重口語方面，khah chio2有關係讀寫kap文字e5態度研究。文字態度e5研究主要出現ti7「it語多文」e語言，像Brown（1986， 1987）、Schmidt（1996）對日語e5多文字選用e5分析，iah是多種文字競爭e5語言，像Sebba（1998）用意識形態e5觀點分析British Creole e5文字實踐（orthographic practices）。

語言態度e5研究是台灣社會語言學e5熱門課題，已經累積be7-chio2 chit方面e5文獻，對語言本身iah是語言使用者e5態度研究有Hsu（1987）; Lin（1987）; Young， Huang， Ochoa and Kuhlman（1992）kap Feifel（1994）等人。語言政策e5態度研究有Jang（1995）、Hsieh（1993）、江文瑜（1996）kap李勤岸（1996）。國內e5語言態度研究基本上ma7反映出「重語輕文」e現象，對讀寫iah是文字態度e5研究無che7。Chiung（1999）是第1篇用台語書面語做對象e5語言態度研究。I用配對偽裝e5方式（matched-guise technique）研究大學生對台語讀寫kap無kang7書面語形式e5態度，i ma7調查受訪者e5背景an2-choaN2影響in e5語言態度。

本研究使用問卷e5方式直接訪問受訪者對台語漢字kap羅馬字e5態度，chiah-e5態度e-tang3分做6 e5大主題﹕1）對漢字kap羅馬字配合e5態度；2）文字chiaN5做傳統文化e5象徵；3）對文字優越性e5看法；4）文字學習kap讀寫簡單iah是困難；5）文字e5社會功能（本土語言學習、外語學習、日常功用、資訊化kap國際化）；6）推廣台語文字e5意見。

本文e5結構是an2-ne，踏話頭soah了後，第1節是台語漢字kap羅馬字e5社會文化背景；第2節是研究方法；第3節研究e5結果kap討論；siong7尾--a2第4節是結論kap建議。

1．台語文字e5社會文化背景

1．1 台語kam2有文字？

我教冊了後tak8學期long2有開台語讀寫e5課程，三不五時ma7有開文字kap社會chit門課，teh上chiah-e5課程e5時chun7，我tiaN7-tiaN7問學生講：「台語kam2有文字？」結果tak8-pai2得--著e5答案long2差不多，講台語無文字e5人long2 khah che7過講台語有文字e5人。台語kam2真正無文字？當然m7是！久長以來，lan2 m7-taN7有文字，koh有漢字kap羅馬字chit 2套文字一直teh使用。總--是是an2-choaN2有che7-che7人講i無文字？Che雖bong2 m7是事實，m7-koh反應出真值得重視e5語言態度。Lan2需要了解chit款誤解形成e5社會語文因素，chiah有法tou7 ka7影響台語文發展e5阻礙徙--開。

有幾na7 e5社會語言e5因素hou7人誤會講台語無文字。Siong7主要e5原因是台語ti7雙言社會（diglossia）--nih hong5當做ke7階語言（Low variety），因為地位ke7，自然to7無受重視，i e5文字化m7是靠官方iah是智識份子e5推sak，無權勢做bah-kuh，社會地位ke7，是hong5看無目地e5文字。Ti7 an2-ne e5傳統--nih，本土語言e5紀錄自來to7無人重視。詳細講--來，siong7 chio2有下面e5因素造chiaN5無文字e5誤解。第1、學校kan-taN教華語e5讀寫，真chio2人bat學過台語e5讀寫，soah hou7人kioh是漢字是華語e5專利，台語kan-taN是口語，無字thang寫（黃宣範1995：376；洪惟仁1992：198-199）。其實，peN5-peN5是漢語，華語e7-tang3用漢字寫、台語kap客語long2 kang7款e-tang3用漢字來寫。第2，教育以外，傳播媒體koh進1步加強台語無文字e5偏見。電視e5台語節目m7管是布袋戲、歌a2戲iah是連續劇e5字幕無例外long2是華語（施炳華1991：65）。報紙雜誌ma7真罕得看著台語文，ti7普通時a2無tiaN7看--著e5關係，soah hou7人kioh是台語無文字。頂koan5 chit 2種情形thang好講是語言政策來造chiaN5 e5誤解。無母語教育，koh無文字傳播e5權利，to7算講有文字ma7 e7受打壓來變做禁文(banned script)，無法tou7 ti7社會流通普及。第3、無普及自然to7寫khah be7一致，koh有koa2語詞chiaN5 oh用漢字書寫，結果ma7有人to7 an-ne講台語無文字。An2-ne講無公平，台語e5文字化khah無徹底、khah無規範，be7-tang3講an-ne to7是無文字（黃宣範1995：376）。陳鄭宏堯（2003/3/11私人通phoe）講準文字無標準化來講，ma7 be7-tang3講是無文字，i舉日文做例講：「到taN日語詞典建議e5用字都有增差！日文用字e5多元現象……e-sai2講世間m7-bat有標準化e5日語文字。日本人ka-ti7無認為in無字，外國人ma7無an-ne想」。Khia7 ti7世界文字發展e5觀點，張裕宏（1992：163）an2-ne批評台語無文字e5講法：

『文字不普及、沒規範，卻不能矮化為「沒有文字」。當中國文盲還佔人口百分之九十以上的時代，當甲骨文一個字還好幾種寫法的時代，中國早已「有文字」了....總之，所謂「台灣話沒有文字」是唬人的鬼影.......』

1．2 台語漢字e5社會文化背景

台語有2套傳統文字。1套是有500冬歷史e5漢字文；另外1套是有100外冬歷史e5白話字羅馬字文（張裕宏1992）。台語e5漢字文是ui3福建、廣東地區e5閩南語文字來--e5，chit-ma2有--e5 siong7早e文獻是明代嘉靖年間刊行e5《荔鏡記》。Loon（1992：4-8）講著明朝了後，Ho7-lo2語e作品包括：戲劇、ka-le2戲、布袋戲、皮影戲kap歌a2簿。日據時代ma7留不止a2 che7 e5台語教科書，chit-koa2教科書主要是替日本公務人員學台語來設計--e5，除去有Kana注音，koh有日文翻譯。Chit幾冬來漢字e5台語文m7-taN7繼承過去做民間文學筆錄e5工具，koh發展做小說、詩歌、散文等創作文學使用e5文字（張裕宏1992）。

漢字雖bong2無法tou7親像羅馬字an2-ne完全表記台語，總--是社會政治e5因素，漢字猶原是社會通行e5主要文字系統。親像黃宣範（1995：377）講--e5:『漢字在一般人心目中的地位仍然特別重要。台灣話文字的建立固然需要漢字，一切以台語為基本的「文化運動」恐怕在最近的將來也必須透過漢字一途。』Ui3 chia lan2 e7-tang3知iaN2漢字e5地位真koan5，是台灣社會siong7 kai3通行e5文字。當然，地位koan5無代表功能強，che是lan2 ai3特別注意--e5。續--落-去lan2 e7說明台語漢字e5地位有無kang5 e5評價，koh漢字ti7表記台語kap資訊化chit 2方面long2有問題。

台語漢字e5無kang7寫法e-tang3反映作者e5社會語言背景。鄭良偉（1989；331：362-63）ka7台語漢字e5使用者分做3類：1）語文專家e7儘量選用有根據e5本字，若無本字to7儘量用形聲iah是轉注e5方式來寫；2）民間e5一般大眾傾向用借音e5假借字；3）無文字學iah是語言學基礎e5高級智識份子khah chiap8用訓用字。Chit 3種人e5社會地位無kang5，in用e5漢字類型ma7有無kang5 e5評價。專家e5用字有學術e5權威做背景，地位不止a2 koan5，?-koh對社會用字e5影響有限。借意e5訓用字智識份子khah chiap8用e關係，社會評價koh be7-bai2。?-koh借音字主要e5使用者ti7過去是教育程度khah ke7 e5一般人，i e5社會地位真ke7。

台語確實e7-tang3用漢字來寫，m7-koh對台語來講，漢字e5表記功能iau2無完全。Ti7 chia lan2講e表記功能是講漢字表示台語語詞e5能力。台語e5語詞phong-phai3，有上古漢語時代e5語詞，ma7有獨立發展iah是ui其他語言借--來e5語詞，致使漢字無夠額來表達台語，台語e5語音ma7 khah複雜，有chiaN5 che7文白異讀e5情形，koh有1字多音kap方言差別e5問題，造chiaN5差不多5% hit kha踏a2 e5台語語詞用漢字寫be7出--來（洪惟仁1992：142；黃宣範1995：378）。SiaN2-mih款e5台語詞khah oh chhoe7著漢字--leh？楊秀芳（1995：17）chhoe7著下面chit幾款khah e7有有音無字e5情形：1）擬聲詞kap擬態詞，親像kouN5-kouN5叫、烏ma3-ma3;2）外來語譯音，親像借南島語e5 nia2-poat8-a2(番石榴）iah是ong-lai5(鳳梨）；3）台語底層e5非漢語語詞；4）合音詞，親像loaih（落--來e5合音）；5）早期e5白話音，tiaN7-tiaN7音字脫節。簡單講，漢字表記台語iau2 koh有文字化kap標準化e5問題，真oh克服。

台語漢字koh有資訊化e5問題。原因是漢字到taN iau2無標準e5正字法(standard orthography)，所以本土e5漢字to7 hong5排除ti7 Unicode（萬國碼）外口。An2-ne有siaN2-mih後果--leh？Jordan（2002）講kah真清楚，台語無法tou7加入Unicode chit-e5世界e5文字聯合國，lan2 e5台語to7 e hong5排除ti7 World Wide Web（世界網）外口。講--起-來真kian3-siau3，Jordan（2002）討論無正統、無穩定koh非官方e5文字e造chiaN5資訊化e5問題，用e5例to7是台語e5漢字。政治上e5理由，若m7是華語e5漢字to7是非標準--e5 long2 hong5排除ti7標準化kap現代化e5外口。另外，漢字e5文書處理，若無靠羅馬字iah是注音符號ma7真困難，對大部份e人來講，用語音輸入siong7簡單。M7-koh漢字本身是用音節來表示語音--e5，若beh用漢字當做語音輸入e5符號，tioh8-ai3有千外e5漢字chiah有法tou7。字型輸入法ai3了khah che7工夫學習，比較--起-來ma7 khah無簡單普及。漢字koh無親像羅馬字hiah-ni7簡單排列、檢索，資訊處理無方便。

1．3 台語羅馬字e5社會文化背景

台灣傳統使用e5羅馬字叫做白話字。Koh叫做教會羅馬字kap台灣字。Chhim2頭a hong5叫做白話字是i chiaN5接近一般e5口語。Ti7清國佔領時代，白話字是kap用ti7文言書面語e5「孔子字」kap用ti7北京官方白話文e5「唐人字」做區別（黃佳惠2000：15-16）。表1是chit 3種文字 e5 比較。教會羅馬字chit-e5名強調白話字kap教會e5關係。白話字確實是教會siong7 tai7先引入來用--e5，?-koh be7-sai2 an2-ne to7認為白話字是教會e5專用品，iah是無重視百冬來白話字ti7台灣社會世俗化kap本土化e5事實。Chit幾冬來，白話字koh叫做台灣字，主要是認同白話字是重要e5台灣文化資產，m7是教會e5專利，ma7 m7是外來文字。

表1．孔子字、唐人字kap白話字e5比較

白話字ti7台灣差不多有138冬e5歷史。I e5源頭e7-sai2追到1815年馬禮遜ti7馬六甲辦e5英華學院訂e5漢語羅馬字方案，廈門地區差不多ti7 1850年開始推sak閩南語白話字（許長安、李熙泰1993：67）。1865年長老教會e5馬雅各醫生ka7白話字引入來台灣，hit年i正式ti7台南設立傳教本部（賴永祥1990：277-280）。白話字簡單好學koh hit-chun7 e5人chiaN5 che7 m7-bat字，長老教會to7用白話字做傳教e5工具（張妙娟 2000：196）。

白話字雖bong2簡單好學，m7-koh社會評價無影響著一般人e5接受度。一般大眾看be7起白話字，認為i kan-taN是「gin2-a2 teh讀--e5」。巴克禮真清楚意識著chit點，i特別強調羅馬字e5功能性，主張to7算已經bat漢字ma7有學習羅馬字e5必要。白話字主要是當做kap漢字並立iah是補助學習漢字e5工具，無按算beh取代漢字。

日據時期蔡培火等人bat提倡「白話字普及運動」，用簡單好學e白話字做普及知識kap啟發民眾e5文字工具。蔡培火是有意識beh ka7白話字應用ti7社會啟蒙e5第1 e5人。蔡培火ti7 1925年9--月出版完全用白話字寫e5社會評論集《Chap8-Hang7 Koan2-Kian3》（蔡培火1925）。Ti7 hit本冊e5第2章「新台灣kap羅馬字e5關係」koh進1步說明i推sak羅馬字e5理由，整理ti7下面﹕1）漢字siuN phaiN2學，羅馬字簡單學習；2）漢文kap日本e5國語long2 phaiN2學，先學國語，普及教育無望；3）先學台灣話e5羅馬字，e7-sai2有自修e5能力koh e7-sai2幫贊國語kap漢文e5學習；4）M7-bat國語iah是漢文e5人，e7-sai2透過羅馬字來得著智識；5）漢字標記台語有不足e5所在；6）羅馬字是普及教育kap學習其他語言e5基礎。蔡培火chiaN5積極teh鼓吹羅馬字，1929年有編1本羅馬字課本，koh創作3條羅馬字宣傳歌，ma7用「羅馬白話字研究會」名義開班教白話字（廖祺正1990：35-36）。

雖bong2蔡培火大力teh推廣白話字，m7-koh tu2著chiaN5大e5阻擋，iau2無法tou7 hou7社會接受。To7算ti7台灣話文運動--nih，白話字ma7無引起joa7大e注意（呂興昌1994）。日本政府是hit-chun7白話字推sak siong7大e阻礙。日本政府用普及羅馬字對同化政策不利koh e7妨礙「國語」（日語）做理由，一直阻擋羅馬字運動e5推sak，bat禁止辦「羅馬白話字講習會」（吳文星。1992：342-343）。除去殖民政府e5阻擋，智識份子無積極投入響應ma7造chiaN5羅馬字無法tou7普及。Hit當時台灣e5人口，bat字--e5雖bong2無che7，主要iau2是使用漢字e5社會，beh叫慣勢用漢字e5人學羅馬字無hiah簡單。另外，hit-chun7 e5智識份子有強烈e5民族思想，大部份贊成普及漢文。張洪南（1923）ka7反對學羅馬字e5意見整理做3點﹕1）ka7羅馬字當做是外國字；2）kioh是羅馬字kan-taN基督教徒teh用；3）kioh是kan-taN chheN-me5牛chiah需要學羅馬字。張洪南khia7 ti7實用主義e5角度認為拼音字比漢字合理、好用，無分國界long2 e7-sai2用。Koh，i ma7認為羅馬字使用無限定ti7教會，bat漢字e5人，koh khah ai3學羅馬字，來協助m7-bat字e5人（莊淑芝1994：214）。

日本時代了後，國民黨繼續日本政府打壓羅馬字e5政策。M7-koh解嚴了後，政府對本土語言tauh8-tauh8-a2 teh重視，無koh再禁止講母語、對羅馬字e5態度ma7 ui3壓制變做容允。雖bong2教改會bat提出羅馬字教育e5主張，總--是無siaN2進展。官方對羅馬字教育e5普及無siaN2功勞。一般人ti7教育體制內底iau2 koh真罕得有機會學著母語e5羅馬字，雖bong2有透過英語學著英語字母。

1980年代了後母語運動hou7白話字進1步世俗化kap本土化。本底白話字e5使用者是教會人士，chit-ma2 soah thoaN3出去教會外口，chiaN5做非教徒書寫台語e5 lou7用。王育德真早to7注意著白話字e5 lou7用，i講（1993：55）﹕「過去kap chit-ma2，教會羅馬字ti7台灣話e5學習kap普及發揮真大e5作用。」王育德e7-kha chit句話e7-tang3講是白話字世俗化e5宣言：「教會羅馬字kap基督教義互相無關係，m7-koh ham7過去、chit-ma2 kap未來e5台灣文化發展有密切e5關係」(王育德1993：45)。Ti7書寫e5類型ma7看e出來白話字已經世俗化--a。古早時代，白話字主要是用來寫宗教作品，chit-ma2白話字e5使用已經多元化，無限制ti7宗教領域。白話字功能擴充（elaboration）方面其實超過漢字chiaN5 che7。資訊化方面，羅馬字e7-tang3用來做漢字文書處理e5 lou7用，ma7 e7-tang3用來當做資料檢索kap排列e5 lou7用。用白話字寫e5文章類型比漢字加真che7，漢字中篇小說e5出現比羅馬字作品慢幾na7 10冬，羅馬字e5會議記錄、學術論文、醫藥、護理、地理等等e5文獻ma7比漢字khah che7(鄭良偉2000）。

目前對羅馬字e5態度tauh8-tauh8-a2有teh改變。主要是過去政治上e5顧慮（ka7羅馬字等於共產黨，因為中國e5漢語拼音使用羅馬字e5關係）已經tauh8-tauh8-a2無--去，語文現代化、國際化e5訴求tauh8-tauh8-a2浮頭。教育當局為著國際交流e5需要，減輕學生學母語、英語e5負擔，按算beh用羅馬字來當做漢字e5輔助系統。Che應該是為著beh配合台灣行入去國際舞台，toe3資訊科技e5發展。Beh達到chit-e目標tioh8需要對台灣e5社會文字情景有全面e5了解，chiah有法tou7制定符合社會需求e5語文政策（鄭良偉、張學謙2001）。

2．研究方法

有幾na7種方法thang好用來測驗語言態度。Chiah-e5方法e7-tang3分做直接kap間接e5方法。直接e5方法是用觀察、問卷iah是訪談e5方式直接訪問受訪者對語言e5意見。間接e5方法是想辦法tng2-seh8受訪者e5注意力hou7 in m7知iaN2研究e5目的是teh調查語言態度，siong7 chiap8用--e5是偽裝配對方法。本研究用問卷來測驗受訪者對漢字kap羅馬字e5態度。

本研究用e5測驗工具是台語文字態度問卷。問卷是2部份組成--e5﹕（1）受訪者e5個人基本資料，親像性別、年歲、出世e5所在、信仰等等。（2）34 e5關係漢字kap羅馬字e5問題（附錄1）。受訪者用7 e5程度來表達in e5文字態度（1=chiok反對、2=反對、3=有1-tiam2-a2反對、4=無意見、5=有1-tiam2-a2贊成、6=贊成、7=chiok贊成）。本研究用SPSS進行統計分析，本文kan-taN報告數量分配kap平均數分析e5結果。

本研究long2總發700份問卷出--去，回收463份，有效e5問卷有396份。受訪者包括在職國小教師（77人）、師範生（224人）kap一般大學生（95人）。內底cha-bou2有58.6%，cha-pou有41.4%。平均年歲是23.61歲。族群組成﹕Ho7-lo2人siong7 che7是87.4﹪、客家人是6.3%、原住民0.8%、新住民3.5%，2% e5受訪者無填族群。

受訪者e5語言能力簡單描寫ti7下面。問卷e5能力程度分做5項：完全be7-hiau2、sio2-khoa2 e7-hiau2、普通、好、chiok好。為著利便說明，ka7「完全be7-hiau2」kap「sio2-khoa2 e7-hiau2」2種能力整理做能力khah ke7 e5 1類；普通算中程度；chhun--e5「好」kap「chiok好」2類整理做程度be7-bai2。

Ti7「口語能力」方面，能力ke7 e比例long2無koan5，?-koh就台語kap華語來講，華語e5比例是0﹪，台語有12.9﹪，表示有be7-chio2人be7-hiau2講台語。華語是強勢語言，tak8-e5人long2 e7-hiau2講。英語程度ke7--e5有38.1﹪。能力普通e5比例是台語40.7﹪、華語10.4﹪、英語51.8﹪。口語能力be7-bai2 e5情形是：台語44.9﹪、華語86.1﹪、英語7.1﹪。

Ti7「讀寫能力」方面，能力ke7 e比例to7差真che7。華語kan-taN 11.4﹪，英語有31.3﹪，m7-koh台語soah koan5到60.1﹪。表示台語讀寫e5能力普遍來講無好。能力普通e5比例是台語25.8﹪、華語50﹪、英語52.8﹪。能力khah好e5比例是台語10.1﹪、華語34.3﹪、英語10.1﹪。

受訪者e5台語羅馬字能力真bai2。有81.1﹪是程度ke7--e5，14.6﹪能力普通，be7-bai2--e5 kan-taN 3.8﹪。受訪者e5羅馬字程度ke7，kiam2-chhai2是無機會接受羅馬字教育e5關係。台語漢字能力ma7無kai3好，能力ke7--e5有47.5﹪、普通--e5有36.1﹪、能力be7-bai2--e5有14.4﹪。

3．結果kap討論

本研究探討台灣人對台語漢字kap羅馬字e5態度，分做6 e大主題。下面分別討論各主題e5研究結果。

3．1 對漢字kap羅馬字配合e5態度

對漢字來講，1 e5新e書寫系統有4種可能e5功能：附屬式e5注音工具、補助式e5文字、並行式e5文字kap取代式e5文字（Chen 1994）。本研究除去探討chit 4種可能，koh有kan-taN用漢字無beh用拼音字e5項目。Long2總有5題（第8、11、16、25、32題）探討對漢字kap羅馬字組合e5態度。表2列出平均值kap標準差。

表2．對漢字kap羅馬字配合e5態度

Ui3表2 e-tang3看--出-來，受訪者siong7支持e5方案，ui3 koan5到ke7，順序是：漢字kap羅馬字並行e5方案（75﹪贊成，18.1﹪中立，6.4﹪反對）、羅馬字做漢字e5注音（60.8﹪贊成，14.5﹪反對）、漢字lam7用羅馬字（58.6﹪贊成，18.7﹪反對，22.5﹪中立）。受訪者反對e5方案是：kan-taN使用漢字無beh使用羅馬字（13.6﹪贊成，58.2﹪反對，28.1﹪中立）kap廢除漢字（6.1﹪贊成，81.3﹪反對，12.7﹪中立）。也to7是，受訪者支持羅馬字e5並行式、附屬式kap補助式e5功能，m7-koh無接受羅馬字取代式e5功能。Chit-e調查結果顯示受訪者偏向雙文字使用，認為漢字kap羅馬字有互補e5功用；chit點ma7 e-tang3對in反對任何形式e5單一文字看--出-來。Kiam2-chhai2有人感覺雙文字是真奇怪e5形式，m7-koh，若對漢字文化圈e5角度來看，雙文字e5現象實在是真普遍，e-tang3講是慣例，m7是例外。M7-koh，ui3反對廢除漢字e5平均值khah koan5過反對無beh用羅馬字來看，漢字對受訪者e5重要性khah koan5羅馬字。

3．2 文字chiaN5做傳統文化象徵

第1、17 kap 21題探討漢字kap羅馬字e5文化象徵意義（看表3）。

表3．文字chiaN5做傳統文化象徵e5態度

有87.6﹪e5受訪者贊成漢字是寶貴e5文化象徵，反對--e5 kan-taN有2.0﹪，10.4﹪中立。Coulmas（1991：227）講了真tioh8:文字m7-taN7是1款書寫工具nia7-tiaN7，i koh是1款文化e5工具（culture tool）。Chit-e調查表示受訪者雖bong2 chiaN5肯定漢字是寶貴e5文化象徵，m7-koh無行極端，以語言純化（linguistic purism）e5名義排斥羅馬字，kan-taN有21.2﹪認為羅馬字e7破壞台灣文化e5純粹性，有49.2﹪是反對e5意見，中立--e5有29.5﹪。M7-koh，ui3第21題e5得分看--來，羅馬字無hong5當做是台語e5「傳統」文字其中1 e，有40.5﹪e5受訪者表示反對，23.9﹪表示贊成，中立--e5有34.5﹪。Chit-e5結果無意外，雖bong2講台語羅馬字ti7台灣有100冬khah ke e5歷史，有不止a2 phong-phai3 e5文獻資料kap真che7 e5使用人口，m7-koh官方長期禁止打壓koh欠缺本土文化教育，台灣羅馬字soah變做「看be7著e文字」，久長phong-phai3 e5傳統自然ma7 hong5放be7記--得。

3．3 對文字優越性e5看法

漢字文化圈e5社會tiaN7-tiaN7認為漢字chiaN5優秀，e7-tang3看著字to7知iaN2意思（表意m7-koh無表音），e7-tang3多語言通用（universal），ma7是bat字（literate）e5標準。受訪者對漢字優越性e5態度列ti7表4。

表4．對漢字優越性e5態度

受訪者對漢字e5優越性無全盤接受。肯定e5部份：認為漢字是表意文字（74.1﹪贊成，8.9﹪反對，16.7﹪中立），koh認為漢字chiaN5優秀（52.5﹪贊成，12.7﹪反對，34.5﹪中立）。受訪者對漢字e5表音能力khah無信心，63﹪e5受訪者贊成羅馬字表音能力比漢字khah好，反對--e5 kan-taN 17.6﹪，中立--e5有18.4﹪。受訪者對第4 kap第9項e5態度khah無清楚。有40.1﹪e5受訪者贊成漢字e5通用性，m7-koh ma7有chiaN5 che7 e5受訪者是反對e5意見（30.7﹪），28.9﹪e5受訪者中立。對漢字e5通用性無法tou7確定e5原因kiam2-chhai2是真che7台語「有音無漢字」，無法tou7 iah是真oh用漢字寫台語。受訪者對特定文字kap bat字e5關係意見chiaN5無kang5。雖bong2有37.6﹪e5受訪者認為e7-hiau2漢字chiah算是bat字，m7-koh有koh khah che7 e5受訪者（41.9﹪）反對chit-e5看法，20.5﹪是中立e5態度。Che kiam2-chhai2是受訪者對bat字e5定義khah多元，無直接ka7 bat字看做bat漢字。受訪者真無贊成講台語漢字chiaN5標準e5講法，有52.3﹪e5受訪者反對，贊成--e5 kan-taN 13.9﹪，中立--e5有33.8﹪。Che表示受訪者認為完全用漢字寫台語ti7現階段iau2有標準化e5問題。漢字標準化e5困難koh有漢字表音功能比be7著羅馬字，kiam2-chhai2是受訪者傾向雙文字使用e5重要原因。2

3．4 文字學習kap讀寫簡單iah是困難

台語讀寫（Taiwanese literacy）雖bong2有久長e5歷史，m7-koh無chiaN5普及。大部份e台灣人過--e5 kiam2-chhai2 long2是雙重e5語言生活，普通時a2講話可能e7講母語，m7-koh若講著讀寫to7轉換to3-tng2去華語。大多數e5人long2無siaN2有母語讀寫e5經驗，e-tang3講是母語e5 chheN-me5牛（mother tongue illiterate）。問卷e5第3、5、6、19題是有關台語文字kap學習e5問題，表5是內容kap得分。

表5．台語文字kap學習e5態度

受訪者肯定漢字kap羅馬字對gin2-a2學台語讀寫有幫贊。有59﹪e5受訪者認為漢字幫贊學習台語讀寫，12.9﹪表示反對，中立--e5有27.8﹪。有66.4﹪e5受訪者認為羅馬字e7-tang3幫贊學習台語讀寫，反對--e5 kan-taN有13.4﹪，中立--e5 20.2﹪。M7-koh，就chit 2種文字e5學習來講，in反to3-tng2認為漢字比羅馬字khah簡單好學。46.8﹪e5受訪者認為漢字簡單好學，27.8﹪反對，25.3﹪中立。有20.7﹪e5受訪者認為羅馬字簡單好學，反對--e5 khah che7有53.4﹪，中立--e5有25.8﹪。江文瑜（1996：384-85）e5調查結果ma7發現受訪者認為母語教學siong7困難e5所在to7是羅馬字，long2總有55.8﹪e5受訪者認為拼寫羅馬拼音khah困難。是an2-choaN2受訪者e7認為漢字比羅馬字khah好學？Che kiam2-chhai2 kap文字本身無關係，牽涉著文字e5推廣學習規劃（acquisition planning）。一直到taN，學校iau2無積極teh推廣羅馬字教育，無iah是真chio2有機會學台語羅馬字，chiah e7認為羅馬字chiaN5困難。一般主張文字改革e5人long2 e7講漢字phaiN2學，ai3 khai khah che7時間chiah e7 bat字，所以主張ai3用羅馬字來取代漢字。Ui3 lan2 chit-e5研究結果e-tang3了解e-hiau2漢字e5人，若欠缺適當e5動機kap學習機會，顛倒e7感覺羅馬字真phaiN2學。

對用漢字iah是羅馬字讀寫台語e5態度ma7是本研究調查e5項目。第20、33 kap第12、22題分別是讀kap寫e5題目，請看表6。

表6．文字kap台語讀寫簡單iah是困難

Kiam2-chhai2是受訪者欠缺讀寫台語文e5關係，in無感覺讀漢字iah是羅馬字寫e5文章是簡單e5 tai7-chi3。認為漢字kap羅馬字台語文簡單讀e5受訪者分別有39.6﹪kap 10.3﹪，反對--e5分別有36.8﹪kap 75.8﹪。也to7是講，kap漢字台語文比較--起-來，受訪者認為全用羅馬字寫e5文章khah無簡單讀，受訪者無kai3確定漢字寫e5台語文是?是好讀。書寫台語文方面，受訪者認為用漢字iah是羅馬字寫台語long2 m7是簡單e5 tai7-chi3，認為簡單--e5分別有27.8﹪kap 20.8﹪，反對--e5分別有51﹪kap 57.1﹪。受訪者應該long2無siaN2機會接觸台語文，教育體制內無教、一般大眾媒體ma7無siaN2台語文thang好看。無讀寫台語文 e5 經驗當然e7感覺台語文無簡單。陳若曦（1996）＜台語寫作要不得＞chit篇文章ma7有講i雖bong2是台灣人，台語ma7真gau5講，m7-koh i看無台語文，所以i主張講『台語寫作要不得』。陳若曦無了解讀寫kap口語是無kang5 e5 tai7-chi3，e-hiau2講，若beh e-hiau2寫ma7是ai學，koh再講be7-hiau2讀，kan-taN e-tang3證明有學習e5必要，thai3 e-sai2講台語無讀寫e5必要--leh（林央敏1996；呂興昌2001）。

3．5 文字kap社會

本研究ma7探討漢字kap羅馬字e5社會語言功能。Chiah-e5功能包括對本土語言學習、外語學習、日常生活中e5功用kap對資訊化kap國際化e5影響。相關e5
題目分別討論ti7下面。有關外語學習e5題目kap得分列ti7表7。

表7．對文字kap外語學習e5態度

Chit 2  e題目分別訪問受訪者羅馬字kap漢字對外語學習e5幫贊。對表7 e-tang3知iaN2受訪者認為羅馬字對外語學習有幫贊（56.1﹪贊成，16﹪反對，27.7﹪中立），m7-koh無認為漢字對外語學習真有幫贊（贊成--e5 kan-taN 22﹪，反對--e5有40.9﹪，37.1﹪中立）。Che kiam2-chhai2 kap英語chit-e5台灣siong7強勢e5外語使用羅馬字有關。另外，羅馬字ma7是全世界siong7 che7國家使用e5文字，簡單kap其他e5外語通用。台灣e5外語教學對英語以外e5語言khah無注重，所以受訪者對漢字對外語學習e5功效表示反對。受訪者chiaN5明顯無認為漢字是世界共通（universal）e5看法。

第15題kap第34題是關係受訪者對文字kap本土語言學習e5看法（表8）。受訪者認為羅馬字kap漢字long2 e7幫贊本土語言e5學習，支持羅馬字kap漢字幫贊本土語言學習e5受訪者分別有70﹪kap 45.8﹪，反對--e5分別有9.4﹪kap 23.3﹪。羅馬字得著khah koan5 e支持。台灣e5各種漢語（華語、客家語、Ho7-lo2語）e5漢字使用有真koan5 e共通性，漢字確實對其他漢語e5學習有幫贊。M7-koh，漢字無適合台灣原住民語言e5表記（李壬癸1997），kap使用羅馬字e5語言ma7欠缺學習轉移。

表8．對文字kap本土語言學習e5態度

台灣基本上iau2是使用漢字e5社會。漢字ti7日常生活當然有真重要e5角色。本研究kan-taN訪問受訪者對羅馬字ti7日常生活e5功用。結果顯示受訪者sio2-khoa2贊成羅馬字ti7日常生活中真有lou7用（平均值4.36）。有42.9﹪e5受訪者認為羅馬字ti7日常生活中真有lou7用，26.8﹪反對，30.3﹪中立。

表9．對羅馬字ti7日常生活用途e5態度

第24、29 kap第14、26題分別訪問受訪者對文字kap資訊化ham7國際化e5看法（表10）。結果顯示受訪者對羅馬字kap漢字long2有肯定e5態度，認為chit 2 e對台語文e5資訊化kap國際化long2有幫贊。Ui3平均值看--來，受訪者認為羅馬字ti7資訊化kap國際化chit 2方面long2贏過漢字。有69.4﹪e5受訪者認為羅馬字幫贊資訊化，反對--e5 kan-taN 9.6﹪；認為漢字幫贊資訊化--e5有55.8﹪e5受訪者，反對--e5有12.4﹪。羅馬字對建立資訊化e5社會真有幫贊。各種資料e5輸入、收集、發送、查詢等等e5 khang-khoe3，long2需要使用羅馬字，chiah e7利便資訊處理。目前有3種台語文書處理系統：《台語電腦文書處理／輸入法系統》(鄭良偉1991)、《台音輸入法》(江永進1994) kap《HOTsystems鶴佬台文系統》(蘇芝萌1995)。Chit 3種long2是利用羅馬字處理。

表10．對文字kap資訊化ham7國際化e5態度

國際化ma7是真重要e5社會語言目標。有50﹪e5受訪者認為漢字對國際化有幫贊，19.9﹪反對；有62.8﹪e5受訪者認為羅馬字幫贊國際化，kan-taN有7.3﹪反對。問卷無特別定義「國際化」，ti7台灣e5脈絡e7-kha，「國際化」往往是講「對外e5通用性」（鄭良偉kap張學謙2001：60），羅馬字是世界siong7 che7國家使用e5文字，koh是英語chit-e5國際通用語e5文字，受訪者自然認為羅馬字會幫贊國際化。漢字，雖bong2比be7著羅馬字，ti7國際ma7有一定e5勢力，所以iau2是有chiaN5 che7受訪者認同漢字e5國際化。

3．6 推廣台語文字e5意見

第23、30 kap 31題訪問受訪者對台語文推廣e5意見，題目kap得分列ti7表11。

表11．推廣台語文字e5態度

受訪者贊成學校推sak羅馬字教育（第30題），表示願意學習台語羅馬字（第31題），in認為教育當局無認真teh推展羅馬字（第23題）。有66.2﹪贊成推sak羅馬字教育，kan-taN 11.1﹪無同意推行羅馬字，中立--e5有22.5﹪。有chiaN5 koan5比例e5受訪者（76.2﹪）願意學習台語羅馬字，kan-taN 7.6﹪無願意，15.9﹪中立。雖bong2受訪者認為學校應當教羅馬字ma7願意學習台語羅馬字，m7-koh教育當局方面推廣iau2無夠。有69.7﹪e5受訪者認為教育當局無認真teh推展羅馬字，kan-taN 5﹪認為當局有phah拚推展，25.3﹪是中立e5態度。台灣e5羅馬字教育chiaN5失敗，余伯泉et al.（2001：127）to7講過久長推sak注音符號排斥羅馬拼音e5關係，hou7台灣kiong7-beh chiaN5做「羅馬拼音文盲之島」。教育當局應當ai3好好a2加油，kut-lat8推sak羅馬字。

4．結論kap建議

4．1 結論

整體來講，受訪者e5態度e-tang3講是傾向雙文字--e5。in對漢字kap羅馬字long2有保持積極kap肯定e5態度。後piah是chit-e5研究6 e5文字態度主題e5摘要﹕

（1）對漢字kap羅馬字配合e5態度

受訪者支持e5方案有漢字kap羅馬字同時使用、羅馬字做漢字e5注音、漢字混合羅馬字；反對e5方案是kan-taN用漢字無使用羅馬字kap廢除漢字2種。Ma7 to7是講，chit-e5調查結果顯示，受訪者傾向雙文字使用，反對任何形式e5單一文字。M7-koh，比較--起-來，漢字對受訪者 e5 重要性比羅馬字khah koan5。

（2）文字chiaN5做傳統文化e5象徵

受訪者認為漢字是寶貴e5文化象徵，對羅馬字有khah包容e5態度，無認為羅馬字e破壞台灣文化e5純粹性。受訪者對羅馬字iau2無到積極認同e5程度，無認同
羅馬字是台語e5 1種傳統文字。

（3）對文字優越性e5看法

受訪者無完全接受漢字e5優越性。In傾向認同漢字是表意文字，ma7認為漢字chiaN5好用；m7-koh對漢字e5表音能力是保留e5態度，in認為羅馬字e5表音能力比漢字khah強；in認為台語漢字e5標準化iau2有問題。

（4）文字學習kap讀寫e5困難iah是簡單

受訪者認為漢字kap羅馬字對gin2-a2學習台語讀寫long2有幫贊，特別是羅馬字。M7-koh就文字學習來講，in反to3-tng2認為漢字比羅馬字khah簡單好學。另外，受訪者無認為讀寫漢字iah是羅馬字e5文章是簡單e5 tai7-chi3。

（5）文字kap社會

Ti7外語學習方面，受訪者認為羅馬字對外語學習有幫贊，m7-koh無認為漢字對外語學習真有幫贊。關係文字kap本土語言學習方面，受訪者認為羅馬字kap漢字long2 e-tang3幫贊本土語言學習，羅馬字得著khah koan5 e支持。關係羅馬字e5日常功用，受訪者sio2-khoa2同意羅馬字ti7日常生活--nih真有lou7用。Ti7資訊化、國際化chit 2 e5方面，受訪者對羅馬字kap漢字long2是肯定e5態度，m7-koh羅馬字得著khah koan5 e支持。

（6）推廣台語文字e5意見

關係台語文字推廣方面，受訪者贊成學校推sak羅馬字教育，ma7表示願意學習台語羅馬字。M7-koh in感覺教育當局無認真teh推展羅馬字。

4．2 建議

根據本研究e5發現，lan2建議決策者採用漢字kap羅馬字e5台語雙文字政策。後piah分別對雙文字互相e5關係、功能規劃kap學習規劃提出建議。

（1）漢字kap羅馬字e5關係方面，建議chit 2 e5文字保持互相合作e5關係；m7-thang互相排斥iah是對立。漢字e5文化象徵意義需要尊重，ma7 ai3注意羅馬字e5社會功能，特別是羅馬字對台語本土化、國際化kap資訊化e5重要性。

（2）功能規劃方面，建議用漢字kap羅馬字混合e5書面語做主要e5書寫形式（補助式e5功能）。台語漢羅書面語e5做法類似日文kap韓文e5做法。無kang5 e5所在是韓文kap日文主要用拼音字為主、漢字為補助。M7-koh台語文e5書面語，漢字kap羅馬字e5配合siong7好是用漢字為主，羅馬字做補助，che是考慮台語kap華語e5共通詞佔大多數，koh有避免完全使用漢字iah是羅馬字e造chiaN5讀e5時e困擾。4另外，完全用羅馬字書寫e5書面語（並行式功能）做次要e5書面語，用ti7人名、路名、地名、gin2-a2教育、電腦文書處理、國際間e5溝通（像：E-mail通phoe）kap對外台語教學等場合。完全用漢字書寫e5台語文無建議使用，原因是漢字標準化iau2有chiaN5 che7問題，若無羅馬字來輔助標音，e造chiaN5書寫kap讀e5困難。

（3）學習規劃方面，教育當局應當積極推廣羅馬字普遍化e5 khang-khoe3。目前推展羅馬字e5 khang-khoe3 chiaN5慢，主要是母語教學時數有限，1禮拜kan-taN 1~2節課，學生讀寫母語e5時間siuN chio2，另外，教師欠缺在職訓練ma7需要緊解決。教師本身若是羅馬字文盲，beh an2-choaN2教學生--leh？另外，教育當局對台語羅馬字e5標準一直無提出明確e5政策，che ma7是影響羅馬字教學e5問題，tioh8設法解決。

4．3  Soah尾e5感想

文字態度是社會、歷史kap文化e5表現，e toe3時代變化來改變。Ti7過去，單文字e5漢字中心主義是主流，雙文字態度受著che7-che7壓制，無teh時行。總--是，時代行到21世紀，lan2看--著-e5是雙文字態度出頭天，漢字e5單文字態度soah chiaN5做時代e5錯誤。古早認為漢字chiah是字e5 ham3-kou2已經hong5 phah破，台灣人e5文字態度m7是Kipling講--e5:「東是東，西是西」e5單文字態度，反to3-tng2是結合東方kap西方e5雙文字態度。以下改寫Andree2 Weckmann e5詩，來當做本文e5結論﹕

ChiaN5做1 e5台灣人
to7是ai ka7心內e5門窗phah hou7開開開
Hou7 ui3東方kap西方來e5風long2 e-tang3 thau3--入-來

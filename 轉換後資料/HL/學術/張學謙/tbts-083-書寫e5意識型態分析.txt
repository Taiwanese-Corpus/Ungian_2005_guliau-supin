  書寫e5意識型態分析：
用《台灣青年》作例
(二)
張學謙

2.	0.『台灣話講座』e5文化民族主義kap台語文字化e5論述
1960年二月二十八日，王育德kap留日學生黃昭堂、廖建龍幾個人ti7日本創辦《台灣青年》雜誌，宣傳台灣人獨立建國e5理念，標舉台灣民族自決e5精神。這個組織日後koh影響到美國、歐洲、加拿大e5台獨組織，尾仔串聯作世界性e5台獨聯盟。這個雜誌kap1920年林呈祿kap蔡惠如等留日學生所創辦e5雜誌仝名。值得注意e5是這二個仝款是用『台灣青年』做刊物名稱e5雜誌，攏有引起語言革命。1920年代e5 《台灣青年》chhoa7頭向文言文挑戰，主張「嘴舌kap筆針合一」e5語文觀，替台灣話文e5成立建立基礎。這個運動同時也是文化抵抗運動e5一環，追求民族意識e5覺醒。1960年代e5《台灣青年》e5語言革命是kap建國運動牽連做伙。Ti7文字上擺脫漢字中心主義，首創漢羅合用文，ti7內容上運用本土文化資源啟發台灣民族意識、批判不義e5政權、建立以台灣作中心e5文化民族主義。這個過程上代先是透過『台灣話講座』來建立理論基礎，koh來ti7 1967年展開漢羅書寫運動。本節先分析『台灣話講座』有關文化民族主義kap台語文字化e5論述，第三節才koh就文字實踐e5部分做內容分析。
2.	1.文化民族主義
『台灣話講座』1960年4月開始ti7 《台灣青年》連載，一直到1964年1月，總共有24講。對標題來看，這個講座應該是關於台灣話e5語言學研究，按呢講並無m7 tioh8，但是無完全。『台灣話講座』除了對Ho7-lo2台灣話做整體e5紹介，同時也探討語言kap文化、語言kap認同、語言kap獨立建國e5關係，所以，ma7是關於台灣文化民族主義e5論述。
無注意著語文e5社會歷史意義e5讀者可能會批評講﹕台灣e5語言文化kap台灣獨立thai3有關係咧？對這個批評王育德是按呢回答e5：
Beh促進獨立運動，發揚台灣民族主義是be7使無e5前提，所以必須hou7台灣人明確意識到家己是台灣人（264）。
也就是講，本土e5語言文化kap台灣民族主義以及台灣人e5認同有真密切e5關係。關於殖民地之下e5文化運動，伊講：「殖民地e5文化運動經常kap政治運動互為表裏。換一句話講，文化運動其實就是廣義e5政治運動(120)。」研究Irish文化獨立建國運動e5 Crowley (1996:191)對Irish e5歷史來觀察ma7得著仝款e5結論：語言kap政治不時牽連做夥，特別是當特定e5政治議題出現e5時陣（親像民族認同、國家獨立、主權問題），語言問題不但會同時出現，而且koh是非常重要。所以，ti7真che7民族國家e5獨立建國過程中，語言文化運動攏扮演真重要e5角色。也就是講，語言不止是溝通e5工具，語言ma7是象徵e5資本，會使成作抵抗外來文化霸權、殖民統治e5武器（蔡正隆1995；胡民祥1995）。
因為語言kap政治有真密切e5關係，王育德就透過台灣本土語言文化悲慘e5運命來講著台灣人e5命運：
台灣人be7曉講台灣話，che是台灣人可悲e5命運。既然是命運只好坦然承受。重要e5是努力擺脫這個可悲e5命運。台灣人ti學校無將台灣話當做正軌課程來學習，講be好勢是理所當然e5。(54)
王育德並無停留ti7悲情意識內底，顛倒peng2，對過去「苦悶e5歷史」e5理解，hou7伊更加堅定獨立建國e5意識。伊勉勵咱ai3「努力擺脫這個可悲e5命運」。 所以，咱ai3對獨立建國抑是講「國族e5想像」(national imagination)e5角度來理解「台灣話講座」e5論述。Ti7這個理解之下，關於台灣話e5歷史、台灣話e5語音、詞彙、文法、羅馬字、歌仔冊等等，攏是替獨立建國所備辦e5，所以伊講﹕「台灣獨立也就是台灣人收復台灣話。」(89)。
Ti7王育德e5民族主義內底，台灣本土語言文化e5特殊性特別受強調。伊強調台灣話是一個“自主e5語言”(abstand language, Kloss 1967)講：
北京話kap台灣話之間e5差異，有koa2所在超過英語kap德語e5差異。總講一句，北京話kap台灣話並m7是仝款e5語言，音韻體系無仝，詞彙無仝，語法ma7有精差e5所在。中國人teh hoah講『台灣是中國領土e5一部分』，並用語言相仝來做證據，企圖嚇驚瞞騙外行人，咱m7 thang hou7騙去（76）。
台灣e5 Ho7-lo2話kap中國e5福建話ti7聲韻、語詞方面ma7已經有明顯e5差異(81)。Ti7 chia王育德透過語言學e5比較指出台灣話m7是中國e5方言，kap中國e5閩南語ma7有相當e5差異。肯定台灣話e5自主性，破除「同文同種」e5迷思(myth)。
        語言e5文字化、標準化、普及化、現代化攏是起造民族國家必要e5 khang-khoe3。這方面e5工作主要是beh hou7台灣話成做“發展e5語言”(ausbau language Kloss 1967)。Che也就是王育德會hiah-nih仔注重台灣話e5整理kap研究，ka7伊當做獨立運動e5重要事工e5原因：
最重要e5是ai3先觀察kap描述台灣話e5語言現象，這方面e5努力猶真少。但是台灣一旦獨立，台灣話將被制定為國語，推廣使用kap教育，che是自明之理，所以規範文法e5確立亦是當務之急(218)。
伊建議台灣獨立了後，ai3成立國語研究所，進行台灣話e5科學研究，編篡合理實用e5辭典，制定正字法，確立音位標寫e5方式(87)。Chia e5 khang-khoe3是「台灣話e5文藝復興」e5前提要件。以上e5 khang-khoe3，簡單來講，就是台灣話e5文字化。是按怎ai3文字化咧？主要是因為文字化kap教育以及文學發展有真大e5關係：
因為無正字法soah無法度寫抑是讀，責任ti7 teh台灣話本身。因為按呢才無法度編出好e5教科書，才無法度寫出好e5小說kap優秀e5作品，也就是無法度出現好e5教育家kap文藝家。但是che是所有台灣人攏愛負起責任e5(7-8)。
Ti第二十四講「將來e5台灣話」，王育德主張ai3 hou7台灣話koh khah精鍊。Ai3用台灣話來寫文學作品，hou7咱會tang3 ui3母語e5文學作品產生對民族e5熱愛(261)。台灣人因為歷來受人統治壓迫，台灣歌謠定定是悲傷e5哭調仔，王育德主張咱今後ai3用開朗e5心情，giah8頭挺胸積極來建設新國家，唱出快樂健康e5歌聲(261-262)。
2.2.0.文字化e5主張
王育德關於台灣話文字化e5主張是透過分析比較三種書面系統得來e5。伊e5第一選擇是全部使用羅馬字來寫台灣話。不過因為現實e5困難伊轉向漢字kap羅馬字合用e5系統。王育德是第一個提出漢羅合用理論e5人。不過伊本身並無這方面e5作品(洪惟仁1992：9)。伊對全用漢字e5困難有誠深入e5分析，認為全用漢字是死路一條。下面分析王育德對台灣話文字化e5主張。
2.2.1.羅馬字e5主張
王育德一向主張：「若beh將台灣話完完全全標寫出來，只有靠羅馬字」(31)。伊非常注重教會羅馬字，分別ti7第五講及第六講討論教會羅馬字。伊認為教會羅馬字對台灣話e5學習kap普及有真大e5貢獻(55)；伊講“教會羅馬字kap基督教義互不相干，但是kap過去、現在以及將來e5台灣文化e5發展是有密不可分e5關係”(45)。所以，伊主張講非基督教徒也應該bat教會羅馬字。
王育德對教會羅馬字有hiah-nih koan5 e5評價真值得注意。特別是kap日據時代e5台籍知識份子比較起來。Hit時e5台語羅馬字運動，受著台籍精英e5白目對待。台籍精英無接受台語羅馬字是一般殖民地民族主義e5例外(方孝謙1994:180)。是按怎台語羅馬字化，除了基督徒以外，無啥人支持？張洪南將羅馬字無hong5接受e5原因歸納做三點：1.認為羅馬字是外國字；2.認為羅馬字kan-taN基督徒才teh使用e5；3.認為羅馬字是青瞑牛才需要學e5 (引自楊允言1993:61)。簡單講，就是因為當時e5台籍精英e5民族主義koh是用漢民族／漢字作中心e5正統觀。王育德有法度脫離漢字中心主義，是因為伊e5民族觀m7是漢人e5民族觀，是有海洋文化氣質e5台灣人e5民族觀。這個民族觀明確e5認識到“台灣人kap中國人無仝，台灣人有創造家己文化e5權利，而且也必須創造”(259)。
不過khia7 ti7語音分析e5觀點，王育德認為教會羅馬字有須要改良e5所在(260)。伊本身bat創造二套羅馬字系統：王一式kap王二式。《台灣青年》所使用e5羅馬字系統就是王二式。王育德對教會羅馬字e5社會性真尊重，認為”有效標寫台灣話e5正字法，目前只有教會羅馬字一種”(48)；koh“認為教會羅馬字e5力量ti7台灣已經牢不可破”(50)。尾仔，因為考慮著教會羅馬字e5社會性，伊ti7 1985年世界台灣同鄉會聲明放棄家己e5方式支持教會羅馬字(許極燉1988:155)。

2.2.2.對漢字e5批評
漢字寫法無固定抑是chhoe7無適當e5漢字thang寫是台語e5漢字書寫e5通大e5缺點。根據王育德e5調查愈常用e5台語詞，愈chhoe7無正確e5漢字thang用。伊調查二百個基本詞，結果有四分之一chhoe7無正確e5漢字thang寫(63)，親像chit、hit、chia、hia、e5、koh、beh、lan2等等e5常用詞。這個缺陷牽涉著漢字本身kap社會e5因素。
就社會方面e5原因來講，長久以來知識分子看無家己e5母語，無teh讀寫母語，本土語言e5紀錄一向受輕視，智識份子kan-taN注重統治者e5語文，對hia得著利益kap民眾脫節，歷來e5統治者ma7是想空想縫beh壓制台灣話，無beh hou7台灣人有母語教育(89,95,98)。智識份子e5漢字中心觀ma7是王育德批判e5對象：
1920年代，咱e5頂一代想beh利用台灣話留下紀錄，但是因為過度牽就漢字，結果猶是ti7文言音、白話音kap訓讀e5迷宮迷失方向(116)。
因為漢字用字e5多樣性，作者之間koh無固定e5約定，想著啥著寫啥，真oh讀。用漢字來書寫台語主要有四種方法：借音e5標音字，借意思e5假借字，創造新字，chhoe7本字。王育德分別對這四種方法提出批判。
Chhoe7無正確e5漢字寫e5時陣，一般攏用假借字。m7-koh表意思e5假借字beh讀出口音實在真困難，親像“美”，beh來讀出“sui2“e5音，並無容易(63)。Chia e5假借字kap新字kan-na是”百鬼橫行”仝款(69)。
王育德對歌仔冊所用e5漢字表音化真欣賞，認為是對漢字傳統e5反叛，是“驚天動地e5大造反”，(199)。不過，漢字e5表音化並無解決台灣話書寫法e5問題，漢字標音e5質，猶是無法度改變(200)。
王育德認為走chhoe7本字是趣味e5語源學問題，m7-koh無實際運用e5價值。伊反對連雅堂e5復古思想kap正統派e5意識。認為本字有下面e5問題，致使伊e5作用真有限：1.chhoe7會著本字e5漢字只是少數，原因是欠少文獻資料；2.Ho7-lo2話kap外族接觸有真che7外來語詞；3.實際應用e5需要，hou7咱無法度等到chhoe7出所有e5本字才來寫台語。4.通用e5假借字kap新字比本字khah有社會性(68-69)。
2.2.3.漢羅e5主張
王育德是通代先提出漢羅合用理論e5人。會使講是「台語漢羅文之父」，不過伊e5貢獻是ti7理論上，並無實際作品(洪惟仁 1992:9)。漢羅合用文，一直到1966年才ti7《台灣青年》出現。王育德ti7最後一回e5講座上提出漢字kap羅馬字混用e5主張，伊講:
用羅馬字來表記台語是我一貫e5主張，但是根據經驗，若是tui3頭到尾攏採用羅馬字可能真歹讀。…但是用漢字來表記台灣話，我已經講過幾na7擺啊，有真che7困難。所以我koh主張混用漢字kap羅馬字(259)。
王育德e5漢羅合用e5原則是按呢：有普遍性e5漢字繼續使用，親像：「台灣」、「獨立」、「法律」；無普遍性e5漢字改用羅馬字；外國e5人名、地名kap新事物一律用羅馬字(259)。這個寫法kap日本使用漢字kap Kana合用仝款。這款e5寫法kiam2-chhai2是對漢字有強烈偏愛e5中國人所無法度接受e5。王育德認為：「台灣人kap中國人無仝，台灣人有創造家己文化e5權利，而且也必須創造」(260)，「中國人beh kap漢字做伙死，he是in e5自由，咱台灣人無奉陪e5必要。」(74)。漢羅合用文e5主張除了考慮，台語書寫e5方便性以外，ma7受著王育德「國族想像」e5影響。這個民族主義，頭前已經有講過，m7是復古e5保守派，是有開創性e5文化民族主義。以上e5分析顯示文字e5選擇，牽涉著語文e5工具性kap象徵作用e5考慮。漢羅書面語e5發展，一方面解決台語書寫工具性e5問題，一方面挑戰漢字中心e5意識形態、顛覆漢字霸權。(後期繼續)
編註：本文bat ti 228五十周年學術研討會（2月20-23日，1997，美國﹕San Diego）發表過。原來e5標題是「海外e5台語文運動（1960年代）﹕以“台灣青年”為例」。

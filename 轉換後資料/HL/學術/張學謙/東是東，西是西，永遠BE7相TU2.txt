東是東，西是西，永遠BE7相TU2?
台灣人對台語文字E5態度研究

摘要
Chit e5 研究是beh探討台灣人對漢字kap羅馬字 e5 態度。調查 e5 對象是大學生kap小學 e5 老師。調查 e5 文字態度主要是以下六大主題﹕1) 對漢字kap羅馬字配合 e5態度；2) 文字當做傳統文化 e5 象徵；3) 對文字優越性 e5 看法；4) 文字學習kap讀寫 e5 難易；5) 文字 e5 社會功能；6) 對推sak台語文字 e5 意見。研究 e5 結果顯示受訪者 e5 文字態度傾向雙文字，tioh8是講，in對漢字kap羅馬字攏有正面 e5 看法，無贊成單一文字 e5 形式。根據研究 e5 結果，本文建議當局推sak雙文字 e5 台語文字政策。

東是東，西是西，永遠BE7相TU2?
台灣人對台語文字E5態度研究

1．前言
Kipling捌講過東是東、西是西，這兩個永遠be7 相tu2。這句話若用ti7台灣文字頂面凡勢著愛作淡薄仔修改。無m7 著，羅馬字tu2來到台灣的時陣，是hong5當做外來的文字，是信基督教的人chiah teh使用的，羅馬字kap漢字有影是魚hoan7魚、蝦hoan7蝦。Ti7清國及日本時代，猶無相關的文字態度調查，呣閣咱對相關的史料來看，主要有兩種無仝的態度：1) 大部份的人是漢字中心主義的文字態度，認為漢字才是字，無願意學習羅馬字，嘛輕視羅馬字；2) 少數人傾向雙文字的態度，認為羅馬字及漢字仝款平平是文字，主張雙文字的學習及使用。語言態度會toe3著社會文化的變遷來改變，台灣社會最近的民主化、國際化及本土化已經hou7 咱的語言教育政策慢慢仔對過去獨尊國語的單語政策轉向多元開放的語言政策。白話字ma7對宗教的領域走入民間，世俗化去啊，閣加上現主時通流行的漢羅書面語，大量的使用白話字，煞hou7人感覺台灣文字及伊的文化仝款攏是海洋文化的性格，攏是強調結合東西文化。本文想beh探討的tioh8是台灣人的文字態度到底是傾向「東是東，西是西」的單文字態度抑是「東及西相結合」的雙文字態度。
台語文字態度的調查會凍提供台語語文規畫重要的參考。目前關係台語文字化的研究大概攏是對語言學的觀點，來從事字源的考據抑是羅馬字的修訂，卡少對社會語言學的角度來分析文字與社會的互動關係，特別是無仝文字方案的社會接受度。按呢作真無妥當，因為文字的選用be7 凍干乾考慮系統的完整性及效率性nia7-nia7 。對語文規劃的相關文獻會凍了解文字化並m7是一個單純的技術問題，語言態度比科學完整性抑是效率性閣卡會影響著文字系統的接受kap使用。親像E. G. Lewis（1981）所指出的﹕
任何語言政策，特別是教育部門的，必需考慮hia的可能受著政策影響的人的語言態度。到尾仔，任何政策若無作以下三項之一，to7無可能會成功﹕順應相關人員所表達出來的態度；勸說對政策有負面態度的人關係政策的正當性；抑是想辦法去除造成無同意的原因。總講一句，關係態度的資訊對政策的制定kap實施攏扮演了真重要的角色。
台灣是一個多語言、多文字的社會，語言規劃不但牽涉著各語言之間的地位規劃（status planning）的問題，嘛需要考慮各種文字系統之間的語文規劃。本研究的目的就ti7 咧運用社會語言學的方法，探討台灣人對台語文字的態度，依據研究結果對台語文字規劃提出建議，當做教育當局制定政策及學校推行母語教育的參考根據。
2．研究方法
有幾若種方法通好用來測量語言態度。遮的方法會凍分做直接kap間接的方法。直接的方法使用觀察、問卷抑是訪談的方式直接詢問受訪者對語言的意見。間接的方法著設法轉移受訪者的注意力hou7 in m7知影研究的目的是teh調查語言態度，上chiap8用的是偽裝配對方法。本研究採用問卷來測量受訪者對漢字kap羅馬字的態度。
本研究總共發出700份問卷，回收463份，有效的問卷有396份。受訪者包括在職國小教師（77人）、師範生（224人）kap一般大學生（95人）。其中女性佔58.6%，男性佔41.4%。平均年齡是23.61歲。族群組成﹕福佬人上che7佔87.4﹪、客家人佔6.3%、原住民0.8%、新住民3.5%，2%的受訪者無填族群別。
本研究所採用的測量工具是台語文字態度問卷。問卷由兩部分組成﹕（1）受測者的個人基本資料，親像性別、年齡、出生地、信仰等等。（2）34個關於漢字kap羅馬字的問題（附錄一）。本研究主要是beh探討台灣人對台語漢字kap羅馬字的態度，遮的態度會凍分作下六大主題﹕
1．	對漢字kap羅馬字配合的態度；
2．	文字成作傳統文化的象徵；
3．	對文字優越性的看法；
4．	文字學習kap讀寫的難易；
5．	文字的社會功能（本土語言學習、外語學習、日常功用、資訊化kap國際化）；
6．	推廣台語文字的意見。
受測者以七個程度來表達in的文字態度（1=非常反對、2=反對、3=有一點仔反對、4=無意見、5=有一點仔贊成、6=贊成、7=非常贊成）。本研究以SPSS進行統計分析，本文kan-na7 報告次數分配kap平均數分析的結果。
3．結果kap討論
本研究探討台灣人對台語漢字kap羅馬字的態度，分為六大主題。以下分別討論各主題的研究結果。
3．1 對漢字kap羅馬字配合的態度
對漢字來講，一個新的書寫系統有四種可能的功能：附屬式的注音工具、補助式的文字、並行式的文字以及取代式的文字（Chen 1994）。本研究除了探討這四種可能之外，閣加上kan-na7 使用漢字無beh用拼音字的項目。總共有五題（第8、11、16、25、32題）探討對漢字kap羅馬字組合的態度。表1列出平均值kap標準差。
表3.1 對漢字kap羅馬字搭配的態度
對表 3.1 會凍看出來，受訪者上支持的方案，對高到低，順序是﹕漢字kap羅馬字並行的方案（75﹪贊成，18.1﹪中立，6.4﹪反對）、羅馬字作為漢字的注音（60.8﹪贊成，14.5﹪反對）、漢字混合羅馬字（58.6﹪贊成，18.7﹪反對，22.5﹪中立）。 受訪者反對的方案是﹕kan-na7 使用漢字無beh使用羅馬字（13.6﹪贊成，58.2﹪反對，28.1﹪中立）kap廢除漢字（6.1﹪贊成，81.3﹪反對，12.7﹪中立）。也就是 ，受訪者支持羅馬字的並行式、附屬式kap補助式的功能，但是無接受羅馬字取代式的功能。這個調查結果顯示受訪者偏向雙文字使用，認為漢字kap羅馬字之間有互補的功用；這點嘛會凍對in反對任何形式的單一文字看出來。Kiam2-chhai2 有人感覺雙文字是真奇怪的形式，m7-koh ，若對漢字文化圈的角度來看，雙文字的現象實在是真普偏，會凍講是慣例，m7 是例外。  不過，對反對廢除漢字的平均值高過反對無beh使用羅馬字來看，漢字對受訪者的重要性卡高羅馬字。
3．2 文字成作傳統文化象徵
第1、17 kap 21題探討漢字kap羅馬字的文化象徵意義（見表3.2）。
表3.2 文字成作傳統文化象徵的態度

有高達87.6﹪的受訪者贊成漢字是寶貴的文化象徵，反對的kan-na7 有2.0﹪，10.4﹪中立。受訪者雖然相當肯定漢字是寶貴的文化象徵，m7-koh 並無行極端，以語言純化（linguistic purism）的名義排斥羅馬字，kan-na7 有21.2﹪認為羅馬字會破壞台灣文化的純粹性，有49.2﹪持反對的意見，中立的有29.5﹪。不過，對第21題的得分看來羅馬字並無hong5當做是台語的“傳統”文字之一，有40.5﹪的受訪者表示反對，23.9﹪表示贊成，中立的有34.5﹪。這個結果並無意外，雖然講台語羅馬字ti7台灣有一百年以上的歷史，有相當豐富的文獻資料kap真che7的使用人口，但是官方長期禁止打壓閣加上缺乏本土文化教育，台灣羅馬字煞變作“看be7著的文字”，悠久豐富的傳統自然也hong5 放be7 記得。 
3．3 對文字優越性的看法
漢字文化圈的社會定定認為漢字相當優秀，會凍見字知義（表意但無表音），會凍跨語言通用（universal），嘛是bat字（literate）的標準。受訪者對漢字優越性的態度列ti7表3.3。

表3.3 對漢字優越性的態度

受訪者對漢字的優越性並無全盤接受。肯定的部分﹕認為漢字是表意文字（74.1﹪贊成，8.9﹪反對，16.7﹪中立），閣認為漢字相當的優秀（52.5﹪贊成，12.7﹪反對，34.5﹪中立）。受訪者對漢字的表音能力卡無信心，63﹪的受訪者贊成羅馬字表音能力比漢字卡好，反對的只有17.6﹪，中立的有18.4﹪。受訪者對第4 kap 第9項的態度卡無清楚。有40.1﹪的受訪者贊成漢字的通用性，不過也有相當che7的受訪者持反對的意見（30.7﹪），28.9﹪的受訪者中立。對漢字的通用性無法度確定的原因可能是因為真che7台語“有音無漢字”，無法抑是真oh以漢字書寫台語。受訪者對特定文字kap bat字的關係意見分歧。雖然有37.6﹪的受訪者認為會曉漢字才算是bat字，m7-koh 有koh卡che7的受訪者（41.9﹪）反對這個看法，20.5﹪持中立的態度。這可能是因為受訪者對bat字的定義卡多元，所以無直接將bat字等同於bat漢字。受訪者真無贊成講台語漢字相當標準的講法，有52.3﹪的受訪者反對，贊成的只有13.9﹪，中立的有33.8﹪。這顯示完全以漢字書寫台語ti7現階段猶有標準化的問題。漢字標準化的困難koh加上漢字表音功能比be7著羅馬字，可能是受訪者傾向雙文字使用的重要原因。 
3．4 文字學習kap讀寫的難易
台語讀寫（Taiwanese literacy）雖然有長久的歷史，m7-koh 無chiaN5普及。大部分的台灣人大概攏是過著雙重的語言生活，平時仔講話可能會講母語，不過若講著讀寫著轉換倒轉去華語。大多數的人攏無啥有母語讀寫的經驗，會凍講是母語的青盲牛（mother tongue illiterate）。問卷的第3、5、6、19題是有關台語文字kap學習的問題，表3.4.1 是內容kap得分。
表3.4.1 台語文字與學習的態度

受訪者肯定漢字kap羅馬字對囝仔學習台語讀寫有幫助。有59﹪的受訪者認為漢字幫贊學習台語讀寫，12.9﹪表示反對，中立的有27.8﹪。高達66.4﹪的受訪者認為羅馬字會凍幫贊學習台語讀寫，反對的只有13.4﹪，中立的20.2﹪。不過，就這兩種文字的學習來講，in反倒轉認為漢字比羅馬字卡簡單好學。46.8﹪的受訪者認為漢字簡單好學，27.8﹪反對，25.3﹪中立。有20.7﹪的受訪者認為羅馬字簡單好學，反對的有卡che7有53.4﹪，中立的有25.8﹪。江文瑜（1996﹕384-85）的調查結果也發現受訪者認為母語教學上困難的所在著是羅馬字，總計有55.8﹪的受訪者認為拼寫羅馬拼音卡困難。為什麼受訪者會認為漢字比羅馬字卡好學？這可能kap文字本身無關，牽涉著文字的推廣學習規劃（acquisition planning）。一直到tan，學校猶無積極的推廣羅馬字教育，因為無抑是真少有學習台語羅馬字，才會認為羅馬字相當困難。
對以漢字抑是羅馬字讀寫台語的態度也是本研究調查的項目。第20、33 kap 第12、22題分別是閱讀kap書寫的題目，見表3.4.2。 
表3.4.2 文字kap台語讀寫難易

可能是因為受訪者缺乏讀寫台語文的關係，in並無感覺讀寫漢字或羅馬字所寫的文章是一件簡單的事。認為漢字kap羅馬字台語文容易閱讀的受訪者分別有39.6﹪kap 10.3﹪，反對的分別有36.8﹪kap 75.8﹪。也就是講，kap漢字台語文比較起來，受訪者認為全以羅馬字書寫的文章卡無容易閱讀，雖然漢字書面語ma7無teh偌好讀。書寫台語文方面，受訪者認為以漢字或羅馬字書寫台語攏 m7 是簡單的代誌，認為容易的分別有 27.8﹪kap 20.8﹪，反對的分別有51﹪kap 57.1﹪。
3．5 文字kap社會
本研究也探討漢字kap 羅馬字的社會語言功能。遮的功能包括對本土語言學習、外語學習、日常生活中的功用kap 對資訊化kap 國際化的影響。相關的題目分別討論如下。有關外語學習的題目kap得分列於表3.5.1。
3.5.1 對文字kap外語學習的態度

這兩個題目分別詢問受訪者羅馬字kap漢字對外語學習的幫助。對表3.5.1會凍知影受訪者認為羅馬字對外語學習有幫助（56.1﹪贊成，16﹪反對，27.7﹪中立），但是無認為漢字對外語學習真有幫助（贊成的只有22﹪，反對的有40.9﹪，37.1﹪中立）。這可能kap英語這個台灣上強勢的外語使用羅馬字有關。另外，羅馬字也是全世界上che7國家使用的文字，容易kap其他的外語通用。因為台灣的外語教學對英語以外的語言卡無注重，因此，受訪者對漢字對外語學習的功效表示反對。受訪者成明顯的並無認為漢字是世界共通（universal）的看法。
第15題kap第34題是關於受訪者對文字kap本土語言學習的看法。受訪者認為羅馬字kap漢字攏會幫贊本土語言的學習，支持羅馬字kap漢字幫贊本土語言學習的受訪者分別有70﹪kap 45.8﹪，反對的分別有9.4﹪kap 23.3﹪。羅馬字得著卡高的支持。台灣的各種漢語（華語、客家語、福佬語）的漢字使用有相當的共通性，漢字的確對其他漢語的學習有幫贊。不過，漢字無適合台灣原住民語言的表記（李壬癸 1997），kap使用羅馬字的語言也缺乏學習轉移。

3.5.2 對文字與本土語言學習的態度

台灣基本上猶是使用漢字的社會。漢字ti7日常生活當然扮演真重要的角色。本研究kan-na7 詢問受訪者對羅馬字ti7日常生活的功用。結果顯示受訪者小可贊成羅馬字ti7日常生活中真有路用（平均值4.36）。有42.9﹪的受訪者認為羅馬字ti7日常生活中真有路用，26.8﹪反對，30.3﹪中立。
3.5.3 對羅馬字ti7日常生活用途的態度

第24、29 kap 第14、26題分別詢問受訪者對文字kap資訊化ham7國際化的看法。結果顯示受訪者對羅馬字kap漢字攏有肯定的態度，認為這兩個對台語文的資訊化kap國際化攏有幫贊。由平均值看來，受訪者認為羅馬字ti7資訊化kap國際化這兩方面攏嬴過漢字。有69.4﹪的受訪者認為羅馬字幫贊資訊化，反對的只有9.6﹪；認為漢字幫贊資訊化的有55.8﹪的受訪者，反對的有12.4﹪。羅馬字對建立資訊化的社會真有幫助。各種資料的輸入、收集、發送、查詢等等的工作，攏需要使用羅馬字，才會方便資訊處理。目前有三種台語文書處理系統：《台語電腦文書處理／輸入法系統》(鄭良偉 1991)、《台音輸入法》(江永進 1994) 以及《HOTsystems鶴佬台文系統》(蘇芝萌 1995)。這三種攏是利用羅馬字處理。

3.5.4 對文字kap資訊化ham7國際化的態度

國際化也是真重要的社會語言目標。有50﹪的受訪者認為漢字對國際化有幫助，19.9﹪反對；有高達62.8﹪的受訪者認為羅馬字幫贊國際化，只有7.3﹪反對。問卷並無特別定義“國際化”，ti7台灣的脈絡下，“國際化”通常是指“對外的通用性”（鄭良偉 kap 張學謙 2001﹕ 60），因為羅馬字是世界上上che7國家使用的文字，koh是英語這個國際通用語的文字，受訪者自然認為羅馬字會幫贊國際化。漢字，雖然比be7著羅馬字，ti7國際上也有相當的勢力，所以猶是有相當che7的受訪者認同漢字的國際化。
3．6 推廣台語文字的意見
第23、30 kap 31題詢問受訪者對台語文推廣的意見，題目kap得分列ti7表3.6。
表3.6 推廣台語文字的態度

受訪者贊成學校推行羅馬字教育（第30題），表示願意學習台語羅馬字（第31題），in認為教育當局無認真的推展羅馬字（第23題）。有66.2﹪贊成推行羅馬字教育，只有11.1﹪無同意推行羅馬字，中立的有22.5﹪。有相當高比例的受訪者（76.2﹪）願意學習台語羅馬字，只有7.6﹪無願意，15.9﹪中立。雖然，受訪者認為學校應當教羅馬字也願意學習台語羅馬字，但是教育當局方面推作了無夠。有高達69.7﹪的受訪者認為教育當局無認真teh推展羅馬字，只有5﹪認為當局有拍拚推展，25.3﹪持中立的態度。台灣的羅馬字教育相當失敗，余伯泉 et al.（2001﹕127）就指出因為長久推行注音符號排斥羅馬拼音，hou7台灣giong7-beh 成為「羅馬拼音文盲之島」。教育當局應當愛好好仔加油，骨力推sak羅馬字。
4．結論kap建議
4．1 結論
整體來講，受訪者的態度會凍描述作傾向雙文字的。In對漢字kap羅馬字攏有保持積極肯定的態度。以下是本研究六個文字態度主題的摘要﹕
（1）對漢字kap羅馬字配合的態度
受訪者支持的方案有漢字kap羅馬字並行、羅馬字作為漢字的注音、漢字混合羅馬字；反對的方案是kan-na7 用漢字無使用羅馬字kap廢除漢字。換句話來講，這個調查結果顯示受訪者偏向雙文字使用，反對任何形式的單一文字。但是，比較起來，漢字對受訪者的重要性高過羅馬字。
（2）文字成作傳統文化象徵
受訪者認為漢字是寶貴的文化象徵，對羅馬字有寬容的態度，無認為羅馬字會破壞台灣文化的純粹性。受訪者對羅馬字猶無到積極認同的程度，因此，並無認同羅馬字是台語的傳統文字之一。 
（3）對文字優越性的看法
受訪者無完全的接受漢字的優越性。In傾向認同漢字是表意文字，也認為漢字相當優秀；但是對漢字的表音能力著持保留的態度，認為羅馬字的表音能力比漢字卡強；In認為台語漢字的標準化猶有問題。
（4） 文字學習kap讀寫的難易
受訪者認為漢字kap羅馬字對囝仔學習台語讀寫攏有幫助，特別是羅馬字。但是，就文字學習來講，in反倒轉認為漢字比羅馬字卡簡單好學。另外，受訪者並無認為讀寫漢字或羅馬字的文章是一件簡單的代誌。
（5）文字kap社會
Ti7外語學習方面，受訪者認為羅馬字對外語學習有幫助，但是無認為漢字對外語學習真有幫助。關係文字kap本土語言學習方面，受訪者認為羅馬字kap漢字攏會幫贊本土語言學習，羅馬字得著卡高的支持。關於羅馬字的日常功用，受訪者小可同意羅馬字ti7日常生活中真有路用。Ti7資訊化、國際化這兩方面，受訪者對羅馬字kap漢字攏持肯定的態度，不過羅馬字得著卡高的支持。
（6）推廣台語文字的意見
關係台語文字推廣方面，受訪者贊成學校推行羅馬字教育，也表示願意學習台語羅馬字。但是，in感覺教育當局無認真teh推展羅馬字
4．2 建議
根據本研究的發現，我們建議決策當局採用漢字kap羅馬字的台語雙文字政策。以下分別對雙文字的相互關係、功能規劃kap學習規劃提出建議。
（1）	漢字kap羅馬字的關係方面，建議這二個文字保持互相合作、相輔相成的關係；m7 通互相排斥對立。漢字的文化象徵意義需要尊重，也愛注意著羅馬字的社會功能，特別是羅馬字對台語本土化、國際化kap資訊化的重要性。
（2）	功能規劃方面，建議以漢字kap羅馬字混合的書面語作主要的書寫形式（補助式的功能）。台語漢羅書面語的做法類似日文kap韓文的做法。無仝的所在是韓文kap日文主要是以拼音字為主、漢字為副。但是，台語文的書面語中，漢字kap羅馬字的配合上好是以漢字為主，羅馬字為補助的文字，這是考慮台語kap華語之間的共通詞佔大多數，koh有避免完全使用漢字抑是羅馬字所造成的閱讀困難  。另外，完全以羅馬字書寫的書面語（並行式功能）作為次要的書面語，用ti7人名、路名、地名、囝仔教育、電腦文書處理、國際間的溝通（如E-mail通信）kap對外台語教學等場合。完全以漢字書寫的台語文無建議使用，原因是漢字標準化猶有相當的問題，若無羅馬字輔助標音的話，會造成書寫kap閱讀上的困難。
（3）	學習規劃方面，教育當局應當積極的推廣普及羅馬字的工課。目前推展羅馬字的工作相當的慢，主要是母語教學時數有限，一星期kan-na7 一至兩節課，學生讀寫母語的時間傷少，另外，教師缺乏在職訓練也是需要趕緊解決。如果教師本身是羅馬字文盲，beh按怎教學生咧？另外，教育當局對台語羅馬字的標準一直無提出明確的政策也是影響羅馬字教學的擋路石應設法解決。
4．3 煞尾 e 感想：
文字態度是社會、歷史及文化的產物，會toe3著時代的變遷來改變。Ti7過去，單文字的漢字中心主義是主流，雙文字態度受著che7-che7的壓制，並無時行。總是，時代行到21世紀，咱看著的是雙文字態度出頭天，漢字的單文字態度煞成做時代的錯誤。古早認為漢字才是字的ham3 古已經被拍破，台灣人的文字態度m7 是Kipling講的『東是東，西是西』的單文字態度，反倒轉是結合東方及西方的雙文字態度。以下改寫Andree2 Weckmann 的詩，來當做本文的結論﹕
成做一個台灣人
著是愛ka7心內的門窗拍互開開開
互來自東方及西方的風攏會凍thau3入來

台語多文字 e5 社會評價


0．踏話頭
「一支針 e5 針頭頂面會tang3 khia7 kui2-e5 天使？」Chit個問題是歐洲中世紀真嚴肅 e5 神學問題。Chit個問題無標準答案，所以會tang3 hou7 lan2 e5 想像力好好a2發揮，一人有一款 e5 講法。台語有koa2語詞 e5 情形ma7是有類似 e5 現象。因為漢字使用iau2-boe7規範化，所以一個詞tiaN7-tiaN7有kui2-na7-e5 寫法。若mai3 chhap文字本身 e5 變異，kan-taN講文字kap文字 e5 組合，lan2著有完全使用漢字、完全使用羅馬字kap漢字lam7羅馬字chit 三款書寫文字。漢字本身koh會tang3分做借音字、借意字kap音意字chit 三種。 。
	無標準化 e5 寫法kiam2-chhai2是語言規範ai3頭殼疼 e5 問題。M7-koh對社會語言學來講，chit款多文字 e5 現象是一個趣味 e5 研究課題。社會語言學會tang3講就是研究語言變異（variations） e5 學問（Hymes 1974）。伊 e5 基本khang-khoe3就是走chhoe7語言變異 e5 社會語言意義。有一個故事thang好來解說社會語言學對語言變異 e5 看法。有一個人去到車頭beh坐車，車iau2-boe7來，伊就ti7大廳hiah seh8來seh8去，無意中看著吊ti7大廳 e5 二個時鐘時間無kang5,差十五分鐘，伊就好心去ka7服務人員講in chit 二個時鐘無對好勢，互相差十五分鐘。想be7夠話一講soah，服務人員ka7應講：「先生--a，goan2早就知iaN2 chit 二個時鐘 e5 時間無kang5,m7-koh你ka7想看mai7--leh，假使in若long2 kang7款，lan2 thai3著排二個 tiam3 hiah？」 Joos（1962）用chit個故事teh說明無kang7款 e5 風格，就na2親像無kang5 e5 時鐘，傳達無kang5 e5 消息。台語 e5 多種文字ma7 kang7款會tang3對chit個角度來觀察。
	Cheng7到taN台語文規範 e5 khang-khoe3 iau2 koh真欠缺經驗事實 e5 基礎。語言學家主要是ka7文字當做伊款工具nia7-tiaN7，注重語言形式方面 e5 探討，khah無注意著文字 e5 社會意義，iah是注意社會背景an2-choaN2影響著文字 e5 接受度。其實，語言規範m7-taN7需要語言學方面 e5 研究，koh需要注意社會語言 e5 狀況，特別是語言態度。
	語言態度 e5 研究是台灣社會語言學 e5 的熱門課題，已經累積be7少 chit方面 e5 文獻，對語言本身iah是語言使用者 e5 態度研究有Hsu（1987）; Lin（1987）; Yeh and Miller（1989） ; Young, Huang, Ochoa and Kuhlman（1992）; Feifel（1994） kah Chang（1996）。關係語言政策 e5 態度研究有Jang （1993）、Hsieh（1993）、江文瑜（1996）、李勤岸（1996）。台灣 e5 語言態度研究基本上反映出“重口語輕文字” e5 現象，對讀寫iah是文字態度 e5 研究無che7。Chit-ma2有 e5 相關資料有﹕鄭良偉（1990）、黃宣範（1993）描述智識份子對台語文 e5 看法，Chen（1996）探討台語文kap族群意識 e5 關係，張學謙（1998）用意識形態 e5 觀點分析60年代海外台語文運動 e5 政治社會意涵。Chiung（1999；2001）是第一篇用台語書面語做對象 e5 語言態度研究。伊用配對偽裝 e5 方式（matched-guise technique）研究大學生對台語讀寫kap無kang7書面語形式 e5 態度，伊ma7調查受訪者 e5 背景an2-choaN2影響in e5 語言態度。本研究kap Chiung（1999）無kang5 e5 所在是Chiung注重受訪者對台語文接受程度 e5 調查，本研究是集中在受訪者對無kang7文字書面語 e5 社會評價。
	Chit個研究beh探討--e5 是文字差別後piah e5 社會語言意義，用實驗 e5 方法來看chiah-e5 無kang7文字是m7是有無kang5 e5 社會評價，koh探討影響台語文字評價 e5 深層面向（underlying dimensions）是siaN2-mih？另外一個趣味 e5 問題是台語文字 e5 深層面向kap口語 e5 態度研究有siaN2-mih kang7款iah是無kang7款 e5 所在？Chiah-e5 問題m7-taN7有學術頂面 e5 意義，ma7會tang3當做語文規範 e5 參考，因為社會評價是影響文字選擇 e5 一個重要因素。
	本文 e5 結構是an2-ne：踏話頭soah了後，第一節是多文字 e5 理論背景；第二節是研究方法，第三節是研究結果 e5 呈現kap討論；siong7尾--a2第四節是結論。

1．多文字 e5 理論背景
	多文字社會（digraphia）chit個術語ti7社會語言學 e5 文獻--nih已經有二十五冬hit kha-tah8-a2 e5 歷史，總--是到taN iau2是欠缺一個 tak8-e5 會tang3同意 e5 定義（Grivelet 2001：1）。學者對多文字應該包括 e5 範圍，kap雙言（diglossia）ham7多文字有siaN2-mih關聯iau2 koh有真大 e5 差別。
Siong7早討論多文字chit個觀念--e5 是Zima（1974）。伊討論豪薩語（Hausa） e5 文字現象，區分多文字（digraphia） kap單文多形（diorthographia） koh分別定義（Zima 19 74﹕58）﹕
1．	多文字是講kang7一個語言有二種文字共存，無kang5 e5 語言社群分別使用無kang5 e5 文字（script）；
2．	單文多拼是講kang7一個社群 e5 kang7 一個文字有二種書寫 e5 形體（orthography）。
Chit二種形式是m7是long2會tang3算做是多文字現象，學者有無kang5 e5 意見。有--e5,親像DeFrancis （1984），認為多文字ai3用khah嚴格 e5 定義，kang7 一種文字 e5 無kang7寫法，親像單文多拼，be7-tang3算是多文字 e5 現象；另外ma7有學者認為應該ka7文字 e5 變異當做是多文字 e5 現象（Cheung 1992；Chiang 1995）。
	第一種主張，以DeFrancis做代表，ka7多文字定義做“kang7 一個語言使用二種無kang5 e5 文字，親像塞爾維亞—克羅地亞語（Serbo-Croatian）分別使用拉丁字母kap西里爾字母（Cyrillic）koh有印地（Hindi）ham7烏爾都語（Urdu）分別用梵語字母（Devanagari）kap阿拉伯字母koh有tng teh規劃 e5 華語 e5 漢語拼音kap漢字”（DeFrancis 1989﹕278）。DeFrancis （1984）ka7多文字現象分做「正港--e5」 kap 「邊緣--e5」 二種情形。DeFrancis（1984：60）認為正港 e5 多文字是「kan-taN應用ti7講kang7 一種語言 e5 狀況」，所以轉寫(transliteration)、照錄(transcription) kan-taN會tang3算是邊緣 e5 情形。第二種邊緣 e5 情形是「相續 e5 文字多軌制」(sequential digraphia)，就是「ti7長時間--nih，一種語言會tang3使用真che7種文字」。第三種邊緣情形是混合文字 e5 現象，叫做「共存 e5 文字多軌制」（concurrent digraphia），親像日文、韓文、香港廣東話文kap台語文 e5 混合文字現象（張學謙 2001）。
Dale（1980） e5 定義其實kap DeFrancis（1984a）真kang5,kan-taN是用--e5術語有精差nia7-tiaN7。Dale（1980：5）ka7多文字定義做“tang7 一個語言（iah是語言變體）使用二種（iah是多種）文字書寫”。伊區分“異時--e5(歷史--e5)多文字”，就是講，無kang7時期使用無kang7文字，親像土耳其 e5 文字改革，kap“共時--e5多文字”，kang7一個語言同時使用一種khah ke e5 文字情形。Dale ka7多文字產生 e5 原因歸納做二點（Dale 1980：12；轉引自Grivelet 2001：6）： 
有二個主要因素影響社會選擇表記語言 e5 文字。決定文字 e5 時chun7,hit當時時行 e5 文化影響因素（往往是宗教）kap hit當時佔優勢 e5 政治影響力。當m7-taN7 一種影響力teh運作koh無一個會tang3主導 e5 時，就形成“共時--e5多文字”...當無kang5 e5 影響力ti7無kang7時期佔優勢，就形成“異時--e5 多文字”。
多文字形成 e5 動機除去文化、宗教、政治因素，iau2 koh有文字當做“團體身份”e5 象徵造chiaN5 e5 多文字現象（Cheung 1992）。King（2001）e5 印地kap烏爾都語 e5 個案研究顯示政治ham7宗教因素ti7多文字 e5 發展有真重要 e5 角色，ma7顯示文字 e5 差別會tang3 chiaN5做宗教kap族群be7合 e5 明顯象徵。台灣kap中國 e5 文字、拼音 e5 差別ma7會tang3當做多文字 e5 例：政治、意識型態kap文化認同 e5 差別hou7台灣海峽隔開--e5 m7-taN7是二個國家，koh是繁體字vs.簡體字、台灣白話字拼音vs.漢語拼音、直寫vs.橫寫。
	第二種多文字 e5 定義主張文字變異ma7 ai3算是多文字 e5 現象。Chit個觀點認為社會功能 e5 區別比文字 e5 來源iah是型態koh khah重要。文字 e5 變異若牽涉著社會功能 e5 區分就會sai2--tit。Cheung（1992）引用Ferguson（1959） e5 雙言理論（diglossia）來說明社會功能區分 e5 重要，伊講：「teh探討雙言iah是雙文，iah是講口語kap書寫分工 e5 時chun7,語言系統 e5 來源iah是結構m7是決定因素，社會功能chiah是（Cheung 1992：209）。」Dale（1980）ka7文字結構 e5 差別當做多文字 e5 要件，主張就算有社會功能 e5 區分，若是欠缺形態 e5 差別iau2 koh be7-tang3算是多文字。An2-ne e5 做法，就排除文字變異做社會語言指標 e5 可能性（Cheung 1992：209）。為著beh避免siuN過頭重視文字形式soah失去探討文字變異 e5 社會意義，Chiang（1995：122）ka7多文字做khah khoah e5 解說：

『Kang7一款語言用多文字書寫。多文字 e5 來源kiam2-chhai2是政治、文化ka7非本土文字chah--入-來；iah是本chiaN5就有非本土文字，ka-ti7 koh創造本土文字；iah是ka7本土文字進一步koh分做表音kap表意 e5 變體，來反映語言改變iah是辨認kang7源詞kap區別kang7音詞。Ti7第三種情況，表意變體是高階文字，用ti7正式 e5 場合；表音變體是低階文字，用ti7非正式 e5 場合。』
漢字文化圈 e5 多文字現象真普遍（張學謙 1998） 。Chit koa2地區一般會用多文字來解決書寫母語 e5 問題，主要是用漢字kap拼音符號（諺文、KANA、注音符號、漢語拼音、羅馬字）。Chit二種文字會tang3組合出三種書面系統：完全使用漢字、完全使用非漢字 e5 拼音文字（越南 e5 Quoc Ngu kap北韓 e5 諺文）、iah是lam7用chit 二種文字 e5 書面語（日本kap南韓）。Chiang（1995）指出漢字文化圈  e5 各種文字有社會語言學 e5 意義。伊 ka7漢字文化圈  e5 語言、文字性質、文字功能、使用者地位kap性別 e5 關係列做圖1表示。Tui3圖1會tang3看出漢字文化圈對拼音文字 e5 看法kap對漢字 e5 看法有真大 e5 差別。漢字 e5 社會評價khah 高是表意--e5、用ti7正式 e5 場合，使用者是cha-pou e5 智識份子；表音 e5 拼音字 e5 社會評價真低，m7管是使用外國字iah是表音漢字long2會hou7人看be7起，chiah-e5 表音字主要使用者是cha-bou2 kap教育水準低 e5 民眾，用ti7非正式 e5 場合。
Cheung（1992：211-215）ma7主張根據社會功能來定義多文字。伊觀察著香港多文字使用 e5 情形，認為香港 e5 書面語--nih，的確會tang3看著無kang5 e5 文字kap文字變體，有下面三種：
（1）二種文字變體long2 ui3 kang7一個文字系統來--e5,可比講簡體字kap繁體字；
（2）Chit二個 long2是kang7 一個文字系統，低階文字借用羅馬字，親像香港書面語漢字kap英語字sio-lam7 e5 混合文字；
（3）高階kap低階文字是ui3無kang7系統來--e5,可比講ti7中國漢字是高階文字用ti7正式 e5 場合，漢語拼音是低階文字當做漢字 e5 補助文字。
       
圖1漢字kap拼音字 e5 社會意涵（Chiang 1995﹕124）


文字 e5 形式kap社會功能應當結合起來當做多文字 e5 分類標準。若無cho3-hoe2注重文字 e5 形式kap意義，恐驚無法度建立了解文字kap社會關聯 e5 概念架構（Cheung 1992）。本文使用chit個結合文字 e5 形式kap意義 e5 方法來研究台語文 e5 多文字現象。
台語文多文字 e5 情形真che7人long2注意--著，m7-koh主要是觀察著伊文字形式 e5 多文字情形，對多文字 e5 社會意義探討iau2真無夠。本研究phah算beh用社會語言學 e5 方法來研究台語多文字 e5 社會評價。台語 e5 多文字，借用Zima（1974） e5 術語，會tang3講有多文字kap單文多形。台語 e5 多文字主要是講台語文有全漢字、全羅馬字kap漢字lam7羅馬字chit三種書面形式。單文多形是講漢字 e5 寫法有三種主要 e5 原則：借音、借意思kap chhoe7本字。借音字ma7會tang3講是假借字，借意思 e5 漢字會tang3講是訓用字iah是借意字，本字就是音kap意思long2合台語詞意思 e5 漢字。 簡單來講，漢字 e5 書面語其實會tang3 koh詳細分做借音字、借意字kap音意字chit 三種。本文beh研究--e5 就是台語chit 五種文字（借音漢字、借意漢字、音意漢字、漢羅字、全羅字） e5 社會評價。本文透過文字態度 e5 實驗來探討台語文字 e5 社會評價。Chit個實驗有二個主要 e5 研究問題：
1．	Chit 五種文字是m7是會影響著受訪者對台語文字 e5 評價？就是講，chit 五種文字 e5 書面語是m7是ti7人格特徵 e5 評價有無kang5 e5 表現？
2．	Chit 五種台語文字態度 e5 深層面向（underlying dimensions）是siaN2-mih？Kap過去針對口語進行 e5 研究結果有siaN2-mih差別？
2．研究方法
語言態度 e5 研究主要有直接kap間接 e5 方法。直接 e5 方法使用觀察、問卷訪談 e5 方式直接問受訪者對語言 e5 意見。直接 e5 方法雖bong2 khah利便，m7-koh受訪者soah tiaN7提供ti7社會人khah會接受 e5 答案，iah是受問卷語句表達方式 e5 影響，造chiaN5 伊 e5 回答無法度全部相信（Pieras-Guasp 2002：57）。為beh避免直接方法 e5 缺陷，本研究採用間接e5方法來試驗受訪者 e5 文字態度。間接 e5 方法重點是beh想辦法tng2-seh8受訪者 e5 注意力hou7 in m7知訪問者 e5 目的是調查in e5 語言態度。TiaN7用 e5 方法是配對偽裝法（matched-guise technique），主要用來知影受訪者對講話者iah是書寫者 e5 特徵，像社會地位、受歡迎 e5 程度，來了解伊 e5 語言態度(Giles & Couplan 1991：33-37)。
本研究用配對偽裝法來探討台灣人對無kang7台語文字 e5 社會評價iah是講刻板印象。配對偽裝法是語言態度研究siong7 tiaN7用 e5 實驗方法，是社會心理學家Lambert（1967）創造-- e5 。配對偽裝法用間接 e5 方法探討聽話者an2-choaN2判斷特定 e5 語音特徵。配對偽裝法一般是用來試驗口語 e5 態度，進行 e5 方式是﹕先hou7雙語者用二種語言iah是方言講話，ka7錄音--落-來，就是實驗 e5  二種“偽裝”（guises）。受訪者聽錄音了後，分別對chit二個講話者做社會評價。評價 e5 內容包括領導能力、誠懇、聰明、可靠、值得信賴等等 e5 人格特質。因為受訪者m7知影in聽--著-e5 無kang7“偽裝”是kang7一個講話者講--e5。所以in做 e5 社會評價實際是反映in對各別語言iah是方言 e5 評價。An2-ne，lan2會sai2利用配對偽裝法來推測語言態度（Lambert 1967； Fasold 1984）。
相關 e5 語言態度研究long2顯示配對偽裝試驗法會sai2有效顯現語言刻板印象。本研究kap一般 e5 配對偽裝法無kang5 e5 所在是過去 e5 研究主要集中ti7口語方面，han3 teh有ka7配對偽裝法運用ti7書面語 e5 研究，本研究運用台語文字 e5 無kang7類型來探討無kang7文字引起 e5 社會評價。
2．1 研究對象
本研究主要以大學生kap國小教師做試驗 e5 對象，取樣範圍包括讀真理大學、高雄醫學大學kap台東師範學院 e5 大學生，koh有ti7彰化kap高雄teh教冊 e5 國小教師。Long2總有351人接受試驗。族群組成﹕福佬人上che7佔87.5﹪、客家人佔6.8%、原住民0.9%、新住民2.6，有2%的受訪者無填族群別。表1是受訪者部分 e5 個人資料。
受訪者 e5 語言能力簡單描寫如下。問卷 e5 能力程度分作五項：完全be7 曉、sio2-khoa2 會曉、普通、好、相當好。為著敘述 e5 方便，將「完全be7 曉」及「sio2-khoa2 會曉」兩種能力歸納作能力低 e5 一類；普通屬於中程度；「好」及「相當好」chit兩類歸作程度be7-bai2。
Ti7「口語能力」方面，一般來講，程度猶be7-bai2,能力低 e5 比例無高。程度低 e5 比例，華語是0﹪，台語有13.4﹪。華語是強勢語言，tak8家人攏會曉講。英語程度低 e5 有38.5﹪。能力普通 e5 比例分別是台語42.7﹪、華語12﹪、英語52.4﹪。口語能力be7-bai2 e5 情形是：台語42.8﹪、華語85.7﹪、英語6.6﹪。
Ti7「讀寫能力」方面，讀寫能力低 e5 部分：華語kan-na7 0.9﹪，英語有30.8﹪，m7-koh 台語卻高kah 62.4﹪。顯示出台語讀寫 e5 能力普遍來講無好。

能力普通 e5 比例分別是台語25.1﹪、華語12﹪、英語53.8﹪。能力be7-bai2 e5 比例分別是台語3.4﹪、華語82.9﹪、英語10.5﹪。
受訪者 e5 台語羅馬字能力真bai2。有82.3﹪是程度低 e5 ，13.4﹪能力普通，be7-bai2 e5 kan-na7 2.6﹪。台語漢字能力ma7無kai3好，能力低 e5 有48.7﹪、普通有36.2﹪、能力be7-bai2 e5 有13.4﹪。
表1 ．受訪者個人資料
2．2 研究工具
本研究用 e5 主要測量工具是五種台語文字 e5 態度問卷（附錄1）。問卷是三部分組成--e5﹕（1）受訪者 e5 個人基本資料，像性別、年歲、出世 e5 所在、信仰等等。（2）文本，做法說明；（3）十五個關係社會評價 e5 形容詞。
「做法說明」是﹕tak8-e5 受訪者讀五篇無kang7台語文字寫 e5 台語文，照順序是借音漢字、借意漢字、音意漢字、漢羅字kap全羅字。受訪者讀一篇soah，sui5填寫關係寫作者 e5 人格特徵 e5 形容詞。文本是ui3“北風及日頭” e5 故事改編--e5 （羅常培 1930：65）。Chit三篇 e5 內容完全kang7款，kan-taN部分書寫 e5 文字類型無kang5 nia7-tiaN7。Ti7漢字 e5 部分，若beh用單一漢字類型書寫台語文無簡單，特別是beh chhoe7音意long2合 e5 字來寫siong7困難，koh考慮讀者讀--起-來khah利便 e5 關係，chit三篇台語文m7是用kang7類型 e5 漢字書寫，是tauh8-tauh8-a2增加借音、借意kap音意漢字 e5 比例。表2是chit 三篇台語文漢字類型佔 e5 比例。
表2．三種台語書面語漢字類型 e5 比例
	借音	借意	音意
1. 借音台語文	41（73﹪）	2（4﹪）	13（23﹪）
2. 借意台語文	1（2﹪）	49（88﹪）	6（11﹪）
3. 音意台語文	10（18﹪）	20（36﹪）	26（46﹪）
3．結果kap討論
3．1 文字社會評價平均值
本節報告五種台語文字 e5 書面語ti7 十五個人格特徵形容詞 e5 得分情形。Chit五種書面語分別用借音漢字、借意漢字、音意漢字、漢羅字kap全羅馬字。Lan2 an3-sng3 beh ui3受訪者對無kang7書寫文字 e5 反應來推測chiah-e5 文字 e5 社會意涵。表3是chit 五種文字 e5 社會評價平均數kap標準差。下面，分別報告chit五種書面語ti7十五個人格特徵形容詞得分 e5 情形。變異數分析（ANOVA）顯示chit五種書面語 e5 平均值 e5 差別達到明顯 e5 程度（p<.005）。也就是講，無kang5 e5 文字形式確實會影響著受訪者對台語書面語 e5 社會評價。
表3．五種書面語人格特徵平均值kap標準差統計資料
第一個量表(scale)是“聰明的vs.不聰明的”chit組形容詞。圖V1顯示chit 五種書面語 e5 得分ui3 高到低是﹕漢羅字（5.30）＞音意漢字（5.08）＞全羅馬字（5.04）＞借意漢字（4.41）＞借音字（4.14）。 M7-koh，經過Tukey事後比較，第一項會tang3分做二組﹕1）借音字kap借意漢字；2）全羅馬字、音意漢字kap漢羅字。也就是講，第一組 e5 二種漢字類型互相 e5 得分差別iau2-boe7達到明顯 e5 （significant）程度；第二組 e5 三種文字 e5 得分差別ma7無達到明顯 e5 程度。值得注意--e5 是受訪者對漢羅字 e5 評價比漢字 e5 書面語koh khah 高。古早對羅馬字是gong7呆 e5 “青盲牛”chiah teh使用 e5 刻板印象看--起-來已經有teh改變--a。
第二個量表是“有社會地位vs.沒社會地位” e5 評價。圖V2顯示chit組形容詞 e5 排列是﹕全羅馬字（5.29）＞漢羅字（4.97）＞音意漢字（4.59）＞借意漢字（4.47）＞借音字（3.84）。除去借音漢字 e5 社會地位評價是負面--e5,其他long2是正面--e5。事後比較 e5 結果顯示借意kap音意漢字chit二個差別無明顯。Chit 五種書面語--nih漢羅kap全羅書面語 e5 地位siong7 高，kap第一項量表kang7款表示現代台灣社會對羅馬字有真高 e5 社會評價。Kang7款是表音，漢字 e5 表音字社會地位低。羅馬字 e5 地位chheng3 高，kiam2-chhai2 kap英語是台灣siong7有聲望 e5 語言有關係（cf. 江文瑜1996）。因為英語使用羅馬字，soah hou7人對羅馬字有khah 高 e5 社會評價。
第三個量表是關係“有趣的vs.無聊的” e5 評價。圖V3顯示chit 五種書面語ti7 chit組形容詞 e5 排列是﹕音意漢字（5.01）＞漢羅字（4.94）＞借音字（4.76）＞借意漢字（4.26）＞全羅馬字（3.83）。全羅馬字得著負面 e5 評價，受訪者認為羅馬字khah無聊。Che kiam2-chhai2是會hiau2台語羅馬字 e5 人khah 少，讀無chiah會感覺無趣味。借意漢字 e5 評價趣味性ma7 long2 toe3 be7著音意漢字、漢羅字、借意漢字，後piah三個得分差別無達到明顯 e5 程度。
第四個量表是“有自信vs.沒自信”chit組形容詞。圖V4顯示chit 五種書面語ti7 chit組形容詞 e5 排列是﹕全羅馬字（5.52）＞漢羅字（5.30）＞借音字（5.05）＞音意漢字（5.00）＞借意漢字（4.70）。Tak8種書面語long2得著正面 e5 評價。特別是全羅kap漢羅 e5 書面語評價siong7 高。漢羅kap音意漢字、借意漢字kap音意漢字chit二組 e5 分差別無達到明顯 e5 程度。Chit五種書面語--nih siong7低--e5 是借意漢字。Chit個項目kang7款顯示受訪者對羅馬字有真高 e5 評價，使用羅馬字是有自信 e5 代表。
第五個量表是“可靠的vs.不可靠的” e5 評價。Ui3圖V5會tang3看--出-來，chit 五種書面語ti7 chit組形容詞 e5 排列是﹕漢羅字（4.73）＞音意漢字（4.54）＞全羅字（4.36）＞借意漢字（4.16）＞借音字（3.65）。除去借音字得著無可靠 e5 評價，其他 e5 書面語long2得著可靠 e5 評價。漢羅字kap音意漢字 e5 書面語評價siong7 高。音意漢字kap全羅字 e5 得分差別無達到明顯 e5 程度。借意漢字kap全羅字得分差別ma7無明顯。
第六個量表是“令人喜愛vs.令人厭惡”。Ui3圖V6會tang3看--出-來，受訪者有chit8-tiam2-a2贊成全羅字（3.82）hou7人ia3-sian7,che kiam2-chhai2是受訪者無siaN2會hiau2羅馬字，看無完全羅馬字寫 e5 文章，所以be7 kah意羅馬字。受訪者認為其他 e5 書面語是khah會hou7人kah意--e5。事後比較 e5 結果，顯示音意漢字（4.57）kap漢羅字（4.53） e5 平均數無明顯 e5 差別；借音字（4.18）kap借意字（4.17） e5 平均數ma7無明顯 e5 差別。
第七個量表是“現代的 vs. 守舊的” e5 評價。Ui3圖V7會tang3看--出-來，除去借音字hong5認為是守舊--e5,其他long2 hong5當做是khah傾向現代--e5。借音字 e5 使用文類主要是民間文學 e5 筆錄，特別是歌仔冊，chiah-e5 文學描寫--e5 khah che7是古早農業社會 e5 生活經驗，kiam2-chhai2是an2-ne chiah會hou7人有守舊 e5 感覺。Chit五種書面語ti7 chit組形容詞 e5 排列是﹕全羅字（5.27）＞漢羅字（5.21）＞借意字（4.61）＞音意漢字（4.58）＞借音字（3.85）。事後比較顯示全羅字kap漢羅字無siaN2差別，借意漢字kap音意漢字得分差別無達到明顯 e5 程度。
第八個量表是“有教養的vs. 無教養的” e5 評價。Ui3圖V8會tang3看--出-來，kang7款是借音字得著負面 e5 評價，hong5認為是無教養--e5,chhun--e5 long2 hong5當做是有教養--e5。趣味--e5 是羅馬字kap借音字kang7款注重語音 e5 呈現，m7-koh羅馬字有khah高 e5 評價。Chit五種書面語ti7 chit組形容詞 e5 排列是﹕全羅字（4.83）＞漢羅字（4.78）＞音意漢字（4.62）＞借意漢字（4.42）＞借音字（3.97）。事後比較 e5 結果顯示：全羅字、漢羅字kap音意漢字三個差別無明顯；借意漢字kap音意漢字 e5 得分差別ma7無明顯。
第九個量表是““友善 vs.無友善”。Ui3圖V9會tang3看--出-來，受訪者傾向支持chiah-e5 書面語long2是友善--e5,m7-koh對全羅字（4.08）有chit8-tiam2-a2採取中立 e5 態度。事後比較 e5 結果顯示漢羅字（4.73）kap音意漢字（4.71），借音字（4.40）kap借意字（4.37） e5 平均數無明顯 e5 差異。
第十個量表是““吸引人的 vs. 不吸引人的”。Ui3圖V10會tang3看--出-來，受訪者認為全羅字（4.22）是無吸引力--e5,其他四種書面語形式，音意漢字（4.63）kap漢羅字（4.62） e5 吸引力比借音（4.22）kap借意漢字（4.14）khah 高。事後比較 e5 結果顯示漢羅字kap音意漢字 e5 差別無明顯；借音字kap借意字 e5 平均數ma7無明顯 e5 差別。
第十一個量表是“有幽默感 vs.無幽默感的”。Ui3圖V11會tang3看--出-來，受訪者對全羅字（4.03）kap借意字（4.21）khah無特別 e5 感覺，傾向中立。In認為漢羅字（4.87）、音意漢字（4.81）kap借音字（4.79）是有幽默感--e5。事後比較 e5 結果顯示漢羅字kap音意漢字ham7借音字 e5 平均數無明顯 e5 差異。羅馬字ti7“有趣的”、“令人喜愛”、“友善”、“吸引人”、“有幽默感”chit 五個量表 e5 表現long2無好，表示羅馬字iau2 koh欠缺社會吸引力（social attractiveness），khah無得著感情 e5 認同。M7-koh漢羅字就得著khah好 e5 評價。
第十二個量表是關係領導能力 e5 評價。Ui3圖V12會tang3知影受訪者無siaN2確定使用借音字（4.11）kap借意字（4.01） e5 人是m7是有領導能力。對其他三種文字 e5 支持度ma7無kai3 高。對事後比較 e5 結果來看，漢羅字（4.36）、音意漢字（4.28）kap全羅字（4.31） e5 平均數無明顯 e5 差別。
第十三個量表是“誠懇 vs.無誠懇的”。Ui3圖V13會tang3看--出-來，受訪者感覺漢羅字（4.70）iah是音意字（4.60）比全羅字（4.27）、借音字（4.26）
kap借意字（4.16）khah誠懇。事後比較 e5 結果顯示漢羅字kap音意漢字 e5 得分差別無明顯，其他三種文字 e5 平均數ma7無明顯 e5 差異。
第十四個量表是“無信教的vs.虔誠的”。Ui3圖V14會tang3看--出-來，受訪者無siaN2確定chit 五種文字kap信教 e5 關係，態度接近中立。Chit 五種文字 e5 排列是：漢羅字（4.13）＞全羅字（4.13）＞音意字（3.99）＞借音字（3.89）＞借意字（3.88）。按理講，使用羅馬字應該khah會有信基督教 e5 聯想，因為過去教會bat推sak羅馬字，真che7教友會hiau2羅馬字。總--是調查 e5 結果顯示羅馬字kap宗教 e5 聯想無大。Che應該是羅馬字已經世俗化，變做台灣社會日常使用 e5 文字，無koh限定教會chiah teh使用。
第十五個量表是“保守的 vs.開放的”。Ui3圖V15會tang3看--出-來，in e5排列是：全羅字（4.63）＞漢羅字（4.50）＞音意字（4.12）＞借音字（4.06）＞借意字（3.80）。受試者認為使用羅馬字 e5 書面語（全羅字kap漢羅字）是khah開放--e5,對漢字 e5 使用就khah無確定，傾向中立，借意字ti7 sio2-khoa2保守chit-peng5。事後比較 e5 結果顯示漢羅字kap全羅字 e5 差別無明顯；音意漢字kap借音字 e5 差別，koh有借音字kap借意字 e5 差別，kang7款無明顯。
頂面報告五種文字ti7十五個人格特徵得分 e5 情形，若用H（高）、M（中）kap L（低）來表示，五種文字ti7各別量表 e5 關係，會tang3簡單用表4表示。 
3．2．漢字態度 e5 因素分析
本研究 e5 特徵形容詞long2總有十五個，若無進一步 e5 統計分類，無hiah簡單了解特徵互相 e5 關聯。因為an2-ne，本研究就用因素分析（factor analysis） e5 方法ka7特徵簡化做kui2組因素，進一步探討後piah e5 內在結構。本節會報告因素分析 e5 結果koh討論本研究 e5 二個研究問題。
本研究用SPSS統計套裝軟體（第11版）進行統計分析。因素分析chin3前，先用KMO指數（Kaiser-Meyer-Olkin）kap Bartlett球面性檢定來判斷樣本是m7是適合做因素分析。本研究 e5 KMO指數=0.896，Bartlett球面性檢定值是10126.245，已經有達到明顯 e5 水準。Ui3 chit 二項統計量會tang3知影，本研究 e5 樣本chiaN5適合進行因素分析。

表4．五種書面語 e5 社會評價
本研究使用主成分法（principal components analysis）來得著深層因素，koh用最大變異法（varimax rotation）進行直交轉軸，來簡化因素結構。Koh考慮特徵值（eigenvalue）kap彎曲圖（scree plot）決定二個因素是siong7適合 e5 數量。第一個因素會tang3解說原始資料38.2﹪e5 變異量（variance），第二個因素解說11﹪e5 變異量，chit 二個因素long2總解說49.2﹪e5 變異量。表5列出分布ti7 chit 二個因素 e5 人格特徵kap因素負荷量（factor loading）。因素負荷量，m7管正負值，表示因素kap人格特徵關聯 e5 強度，得分ju2高 ju2會tang3代表hit個因素。表5 kan-taN列出因素符合量超過|.35|  e5 人格特徵。




表5．人格特徵形容詞 e5 因素負荷量
第一個因素 e5 構成特徵kap因素負荷量是:  幽默的（.828）、有趣的（.823）、吸引人的（.798）、令人喜愛（.757）、友善的（.733）、、誠懇的（.593）。Chiah-e5 因素long2 kap親和力有關係，lan2就ka7第一個因素號名做“親和力因素” （solidarity）。
第二 e5 因素包括下面 cho3-hoe2出現 e5 特徵﹕有社會地位（.832）、有教養的（.708）、現代的（.618）、聰明的（.583）、可靠的（.575）。Chiah-e5 特徵kap表示地位、能力有關係，所以ka7號做“地位權勢因素”（status-power）。
表6．五種台語書面語因素分數比較
漢字類型       因素	借音字	借意字	音意字	漢羅字	全羅字	F值
親和力因素	.18	-.13	.31	.22	-.61	F=51.8***
地位權勢因素	-.68	-.11	-.05	.27	.61	F=93.9***
***p<.001

表6是五種書面語ti7親和力因素kap地位權勢因素 e5 平均數ham7 F值。Ui3表6會tang3知影 chit 五種漢字書面語ti7親和力kap權勢因素 e5 差別達到明顯 e5 程度。也就是講，本研究 e5 第一個研究問題：「chit 五種文字是m7是會影響著受訪者對台語文 e5 評價？」答案是肯定--e5,受訪者確實對無kang5 e5 台語文字做無kang5 e5 人格特徵 e5 評價。真che7語言態度研究顯示口語會sai2引起關係無kang7社會團體 e5 刻板印象（Ryan et al. 1982; Lambert 1967；Feifel 1994）。本研究 e5 結果顯示文字kang7款ma7會tang3引起無kang5 e5 社會評價。
本研究用單因子變異分析（One-way ANOVA）分別試驗受訪者個人背景（包括性別、族群、國家認同、文化認同、政黨支持、台語能力kap宗教信仰）對親和力kap權勢因素 e5 影響，結果發現chiah-e5 個人背景因素若m7是無影響就是影響無大，所以本文就無beh koh進一步討論chiah-e5 個人背景因素。
本研究 e5 第二個問題是：「chit 五種台語文態度 e5 深層面向（underlying dimensions）是siaN2-mih？Kap過去針對口語進行 e5 研究結果有siaN2-mih差別？」Beh回答chit個問題chin3前，lan2先簡單回顧過去語言態度研究 e5 結果。
語言態度 e5 研究到taN已經累積不止a2 che7 e5 成果。Chin3前 e5 研究主要是用口語做對象。早期 e5 語言態度研究，主要是透過直覺來做分類，可比講Lambert（1967：95）ka7受訪者評估語言kap講chit款話 e5 人 e5 人格特徵分做三組：1）本領（competence）親像聰明、領導力；2）個人正直（personal integrity）親像會tang3 oa2靠--e5、仁慈；3）社會吸引力（social attractiveness）親像幽默感、親切可愛等等。Lou7尾用實驗方法kap因素分析ma7得著類似 e5 分組。Chiah-e5 口語態度研究顯示lan2 teh進行口語 e5 價值評量 e5 時chun7,主要是根據二個參數（parameter）來評量﹕地位 e5 面向kap親和力 e5 面向（Pieras-guasp 2002；Ryan et al. 1982）。地位 e5 面向包括教育、財富、成功等等 e5 特質，一般來講，標準語得著khah 高 e5 地位評價；親和力面包括親切可愛--e5(likeability） e5 特徵，親像友善、會hong5信賴--e5、仁慈等等 e5 特徵，一般來講，非標準語iah是地方語言得著khah 高 e5 親和力評價（Chambers 1995）。Ryan et al.（1982：8）主張ti7多語社會 e5 語言態度有主要 e5 共通面向（universal dimensions）社會地位（social status）kap團體親和力（group solidarity）。

本研究發現--e5 深層面向kap過去用口語做主 e5 研究得著 e5 結果chiaN5 kang7款，ma7是牽涉著地位權勢 e5 面向kap親和力面向。Chiah-e5 語言態度 e5 基本面向真有可能是共通--e5(universal）。本研究 e5 權勢kap親和力面向tu2好kap Ryan et al.（1982） e5 面向對應。台語文使用khah che7種文字，chiah-e5 文字kap地位權勢面向ham7親和力面向 e5 關係khah複雜。下面，討論五種文字ti7親和力kap地位因素chit二個面向 e5 分布關係。圖2 kap圖3分別是五種書面語ti7親和力因素kap地位權勢因素 e5 因素分數分布圖，chit 五種台語文字 e5 排列ti7下面﹕
（一）、“親和力因素” e5 排列，ui3 高到低是﹕音意字（.31）＞漢羅字（.22）＞借音字（.18）＞借意字（-.13）＞全羅字（-.61）。
 
圖2．五種文字 e5 親和力因素分數分布圖
 
（二）、“權勢因素” e5 排列，ui3 高到低是﹕全羅字（.61）＞漢羅字（.27）＞音意字（-.05）＞借意字（-.11）＞借音字（-.68）。
 
圖3．五種書面語ti7權勢因素 e5 平均數分布
就親和力 e5 因素來講，音意字、漢羅字kap借音字chit三種文字構成 e5 書面語比借意字kap全羅字 e5 書面語koh khah有親和力。用Tukey HSD法做事後比較，發現頭前三項 e5 得分差別iau2無明顯。Chit三種文字long2有表音 e5 成分，khah oa2口語，所以chiah-e5 文字系統 e5 親和力khah 高，chit三種書面語ti7“幽默的”、“有趣的”、“吸引人的”、“令人喜愛”、“友善的”、“誠懇的”人格特徵有chiaN5 高 e5 評價。Chiah-e5 人格特徵long2 kap情感--e5(affective）iah是感性--e5(sentimental）態度有關係，會tang3 kheng5-oa2語言團體kap激發忠誠度，反映語言團體e5整合力量（integrative power）（cf. Feifel 1994：58）。
借意字kap全羅字ti7親和力 e5 評價khah低。借意字離口語khah hng7,真oh引起情感 e5 共鳴，當然ti7親和力 e5 評價會khah bai2。羅馬字會tang3準確表音，應該有真高 e5 評價。想be7到，全羅馬字文 e5 親和力顛倒是siong7低--e5。Che kiam2-chhai2是受訪者無siaN2會hiau2台語羅馬字，受訪者完全be7曉kap會hiau2 chit8-tiam2-a2台語羅馬字 e5 人分別佔37﹪kap 45.3﹪，台語羅馬字能力普通以上程度 e5 人chiah佔16﹪。對in來講beh讀完全用羅馬字寫 e5 文章確實是真困難。當然ma7有可能是ka7羅馬字當做是外國字，感情頂面無法度認同。簡單講，就是羅馬字欠缺感情e5 動機（sentimental motivation）iah是講整合 e5 動機（integrative motivation）（cf. Gardner 1985）。全羅文hong5認為是chiaN5 oh親近 e5 書面語，對人格特徵 e5 評價來看，伊 hong5認為是“無聊的”、“令人厭惡的”、“不友善的”、“不吸引人的”、“不誠懇的”。Chiung（1999；2001）ma7發現講對文字熟sai7 e5 程度會影響著接受度。伊 e5 研究發現受訪者傾向hou7 讀khah有 e5 文章khah 高 e5 評價。
完全用羅馬字讀khah無，m7-koh若是漢字lam7羅馬字受訪者接受 e5 程度就khah 高。Ti7漢羅文--nih羅馬字主要是當做漢字 e5 輔助，簡單讀，所以受訪者對伊 e5 接受度khah 高。漢羅文ti7人格特徵評價差不多long2得著高度 e5 肯定。Kiam2-chhai2有人講世間thai3有hit款二種文字lam7 leh寫 e5 書面語。其實，現代華語 e5 文章ma7是kang7款會chham-lam7羅馬字。Hansell（1989）研究台灣語詞移借 e5 時chun7,就發現羅馬字已經kap入去漢字系統--nih，chiaN5做華語書寫 e5 一部分。華語 e5 羅馬字主要是teh處理外來語 e5 移借，台語 e5 漢羅tioh8 koh ai3處理台語有音無漢字iah是漢字寫be7一致 e5 詞，台語文使用羅馬字 e5 比率會真高。
漢字親和力高低 e5 區別基礎主要是看漢字本身表示語音 e5 程度來決定--e5。Khah oa2口語，也就是音kap字khah oa2--e5,khah有親和力。Che會tang3講是“雙言” e5 書面語翻版。社會語言學家發現khah有親和力 e5 口語變體一般是非標準語iah是ti7雙言社會--nih e5 低階語言。對文字 e5 評價ma7是an2-ne，社會認為khah無地位 e5 文字顛倒khah有親和力。借音字一般hong5當做非標準 e5 “俗字”，雖bong2 hong5看無目地，m7-koh趣味十足，所以借音字ti7“有趣的”kap“幽默的”chit二個特徵long2有得著高度 e5 肯定。借意字因為無照顧著口音，koh kap標準語（華語）khah oa2近，欠缺本土氣味，所以無siaN2親和力。音意字kang7款是因為khah oa2近口音koh無借音字“以音害義” e5 問題，所以hong5感覺是khah簡單親近 e5 文字，音意字ti7“有趣的”、“友善的”、“吸引人”、“幽默的”kap“誠懇的”等人格特徵long2有真高 e5 評價（參考表4）。
Ti7地位權勢因素方面，全羅字 e5 評價siong7 高，koh來是漢羅字、音意字kap借意字，siong7尾--a2是借音字。漢羅字、音意字kap借意字chit 三種文字 e5 因素分數ti7統計頂面無明顯 e5 差異。

口語方面 e5 語言態度研究會tang3當做lan2解說台語文字ti7地位權勢面向 e5 關係。相關 e5 語言態度研究顯示標準語iah是高階變體ti7地位權勢方面khah佔優勢，標準語一般是kap社會地位、本領、高級文化相牽連--e5。就是講，講標準語、高階語言會hong5感覺你是有社會地位、有能力、有水準 e5 人。地位權勢面向會tang3 ka7看做是一款工具tek e5 動機（instrumental motivation），kap情感tek e5 面向做區別（cf. Gardner 1985）。口語 e5 位階關係真有可能會影響著文字 e5 社會評價，也就是講，khah oa2近高階語言iah是標準語使用 e5 文字，會得著khah 高 e5 地位權勢評價。
全羅字得著chiah-ni7 高 e5 評價，有影hou7人想be7到。Chiah-ni7 高 e5 評價kap古早講羅馬字是“gin2-a2--e5”文字形成強烈 e5 對比。巴克禮牧師ti7《台灣府城教會報》第一期就呼籲讀者m7-thang看輕白話字，“講伊是gin2-a2 teh讀--e5”。伊 e5 呼籲顛倒證明過去一般大眾看be7起白話字對羅馬字有偏見 e5 情形（蔣為文 2002：16）。Chiang（1999）回顧白話字過去 e5 社會歷史地位，認為羅馬字是hong5當做多文社會--nih e5 低階文字。過去是an2-ne，m7-koh chit-ma2無kang5--a。對受訪者hou7羅馬字hiah-ni7 高 e5 權勢評價來看，台灣人對羅馬字 e5 態度已經有真大 e5 轉變，羅馬字已經變做現代社會 e5 高階文字。使用羅馬字 e5 全羅文kap漢羅文hou7受訪者認定是：有社會地位、有教養--e5、現代--e5、聰明--e5、可靠--e5。江文瑜（1996：63）認為台灣語言 e5 位階適用Fasold（1984）定義--e5“雙重層網雙言” e5 關係，其中有二種高階語言﹕英語kap國語。Chit二種語言--nih英語 e5 地位koh比國語khah 高。台語、客語kap原住民語是低階語言，m7-koh台語 e5 地位比後piah 二個khah 高。若ui3台灣語言 e5 位階來看文字 e5 評價，就真簡單解說是an2-choaN2 khah oa2英語羅馬字kap華語漢字 e5 書面語會有khah 高 e5 地位評價。看--起-來，語言（口語） e5 聲望ma7會tang3 tng2-seh8(transfer）tui3文字--去。 
是an2-choaN2羅馬字會chiaN5做身分地位 e5 象徵？Che kiam2-chhai2 kap chit個世界 e5 共通語英語使用羅馬字有關係。 英語是國際貿易、傳播媒體、科技、學術方面siong7 kai3通行 e5 語言。舉例來講，「全球有三分之二 e5 科學家用英文寫研究報告，四分之三 e5 世界郵件是用英文寫--e5,有80% e5 電子回復系統消息是用英文khiam7--e5(Crystal 1987：358）。」其實，羅馬字 e5 國際性比英文khah強。第二 pai2世界大戰chin3前全世界有六十 kui2-e5 國家使用羅馬字，大戰了後，增加到一百二十 goa7 e5(周有光 1997）。因為羅馬字世界通用自然就變做必要 e5 制度化管道，國際互相 e5 交流，需要使用羅馬字chiah會tang3有效率溝通。Ti7全球化 e5 趨勢--nih，羅馬字已經變做“現代化” e5 象徵，ma7 chiaN5做現代化 e5 工具（汪宏倫 2002：146）。台灣羅馬字拼音論戰ma7一直teh強調羅馬字kap“國際化”、“競爭力”、“及世界接軌” e5 關係。
受訪者ma7認為漢羅文是有權勢--e5,chit個態度真值得注意。漢羅文hou7人想--著 e5 人格特徵是“有社會地位”、“有教養的”、“現代的”、“聰明的”kap“可靠的”。Chia--e5 會hou7人想著能力kap地位，反映羅馬字ti7現代台灣社會有真高 e5評價。受訪者會tang3講已經跳出漢字中心主義，接受羅馬字ma7是字，會tang3補助漢字不足 e5 所在，無認為漢字chiah是字。有 e5 人khia7 ti7純化主義（purist） e5 立場真無法度接受漢字kap羅馬字lam7 cho3-hoe2,m7-koh in e5 意見，恐驚無反映出大多數人 e5 想法。其實，ti7權勢chit個因素羅馬字 e5 評價已經比漢字khah 高--a。全羅文比漢羅文khah 高。
漢字文，m7管是借音字、借意字iah是音意字，ti7權勢因素long2無全羅字iah是漢羅字hiah 高。Chit三種漢字--nih，音意字kap借意字 e5 評價比借音字khah 高。漢字 e5 權勢評價無高，kiam2-chhai2是chit-ma2教育普及，bat漢字 e5 人真che7,khah無hi-han2,無像古早時代bat字 e5 人少，漢字khah簡單chiaN5做身分地位 e5 象徵。台語 e5 漢字到taN iau2 koh有文字化、標準化kap現代化 e5 問題，che kiam2-chhai2會影響著漢字 e5 社會評價。欠缺標準化是低階語言 e5 其中一個特徵（Ferguson 1959）。另外，漢字雖bong2 ti7漢字文化圈真有勢力，m7-koh羅馬字通行 e5 範圍是全世界，羅馬字ma7比漢字khah簡單kap現代資訊科技配合。Chiah-e5 因素kiam2-chhai2是受訪者認為羅馬字比漢字khah有權勢 e5 原因。
漢字本身ti7權勢因素 e5 排列是：音意文＞借意文＞借音文。用Tukey HSD法做事後比較會tang3知影借意kap音意漢字ti7地位權勢因素分數 e5 差別無達到明顯 e5 程度（p=.694）。借意字會有khah 高 e5 權勢評價kap 伊 oa2附 e5 華語有關。華語是強勢語言，伊m7-taN7是標準化--e5,koh是學校教育、政府機關 e5 正式文字，kap社會地位提升（upward mobility）有chiaN5密切 e5 關係，所以，雖bong2無法度標示台語語音，伊 oa2靠 e5 語言社會刻板印象，ma7 tng2-seh8--過-來，hou7 伊有正面 e5 地位權勢評價。Chiung（1999）發現受訪者對接近華語 e5 台語文接受度khah 高。Che除去讀khah有，應該kap價值觀有關係。總--是借意漢字kap標準語kang7款無法度ti7情感tek iah是整合tek e5 面向得著認同。Ui3 chit點來講借意字kap全羅字chiaN5 seng5:有地位權勢，m7-koh無夠親切。借音字tu2好倒peng2。借音字 e5 功能類似語言態度文獻--nih e5 非標準語，主要是當做親切、團體認同 e5 象徵。因為偏離主流語言，所以社會地位低。借音字ti7社會tiaN7受著排斥，tiaN7 hong5當做無標準--e5、欠缺教育--e5,chhiang5-chai7用ti7非正式 e5 場合，有傳達親切、本土氣味kap和幽默 e5 效果，koh會sai2用ti7標示群體認同。台語 e5 民間文學（歌仔冊、歌謠等等）tiaN7用借音 e5 方式書寫。智識份子tiaN7看be7起借音漢字，phiN3-siuN3伊是“以音害義” e5 台語。看表音字無，soah phou5表意字ka2-na2是漢字文化圈 e5 通例。日本 e5 假名kap韓國 e5 諺文ti7過去是hou7人看be7起 e5 “女書”，表音 e5 本土拼音字社會評價chiaN5 低，表意soah無表音 e5 漢字顛倒代表社會地位kap教養 e5 象徵。湘南土話會sai2用漢字iah是女書表達，內底漢字是高階文字，注重表意功能；女書是低階文字，注重表音功能（姜葳 2002：137）。就地位聲望來講，台語 e5 借音字khah seng5低階 e5 文字。Che kiam2-chhai2是借音字愈來愈少人使用 e5 原因。
頂面分別介紹五種文字ti7親和力kap地位權勢面向 e5 關係。Chit-ma2結合親和力kap地位權勢面向來比較chit 五種台語文字。圖4是五種台語文字親和力kap地位權勢因素分數 e5 示意圖。


圖4．五種台語書面語 e5 親和力kap權勢因素分數示意圖
若用高、低來分別chit五種文字 e5 關係會tang3列做表7：
表7．五種文字 e5 高低比較
Ui3表7 kap圖4 lan2會tang3 ka7 chit五種文字 e5 關係簡化做三組：
1．	有親和力，m7-koh地位權勢低：借音字；
2．	有地位權勢，m7-koh無siaN2有親和力：借意字kap全羅字；
3．	有親和力koh有地位權勢：音意字kap漢羅字。
也就是講，ti7 chit個簡化 e5 文字關係--nih，第一種借音字是有親和力無地位 e5 文字，會tang3講是低階 e5 文字變體，親像口語--nih e5 非標準語。第二種文字類型有借意字kap全羅字tu2好倒peng2是有地位權勢，m7-koh無親和力，親像口語--nih e5 標準語，會tang3講是高階 e5 語言。第三種文字類型有漢羅字kap音意字，有地位權勢kap親和力，就是講有高階文字kap低階文字 e5 特徵。Chit二種文字會tang3講long2有混合 e5 性質，也就是講，in同時有音kap意 e5 成分，ma7因為an2-ne ti7 chit二方面long2有be7-bai2 e5 評價。
Chit個研究結果會tang3 kap Chiang（1995） e5 多文字理論做一個比較。簡單來講，Chiang（1995）ka7漢字文化圈 e5 各種文字iah是文字變體分做表音字kap表意字，內底表音字是低階文字，表意字是高階文字。Chiang主要是注重文字 e5 社會聲望，也就是本研究 e5 地位權勢面向。就漢字 e5 部分來講，的確是借意字 e5 社會地位比借音字khah 高。台語漢字khah特別--e5是伊 koh有音意long2合 e5 字，音意字 e5 地位評價kap借音字差不多。另外，台語koh有漢羅字kap全羅字，雖bong2文字性質是khah oa2表音字，m7-koh in  e5 地位評價soah是siong7 高--e5。就是使用漢字 e5 表音文字 e5 社會地位評價比be7著使用羅馬字 e5 拼音文字。整體來講，表音 e5 羅馬字 e5 社會地位已經高過漢字（m7管是表音iah是表意）。Lan2 chit個研究顯示社會價值觀不時teh變，過去羅馬字是低階文字，chit-ma2羅馬字 e5 地位已經提昇到比漢字koh khah 高。一般來講，低階文字khah有親和力，高階文字khah無親和力。全羅字kap借意漢字確實是khah無親和力。值得注意--e5 是Chiang（1995）kan-taN ka7文字分做表音kap表意，無注意著漢字lam7羅馬字iah是音意漢字。漢羅字kap音意字會tang3講是表音字kap表意字 e5 結合，同時有in 二項 e5 好--處：有地位權勢、ma7有親和力。
Ui3 chiah-e5 評價來看，lan2會tang3預測未來台語文字可能 e5 走向kiam2-chhai2是行tui3會tang3表示台語語音kap意思 e5 漢羅字iah是音意文。我個人是khah看好漢羅字，因為完全使用漢字書寫iau2 koh有che7-che7 e5 困難，若無羅馬字來補助就若親像欠一支腳teh行路kang7款be7好勢。 
4．結論
Chit個研究用配對偽裝法來探討台語五種文字（借音漢字、借意漢字、音意漢字、漢羅字、全羅字） e5 社會評價。
第一個研究問題是：「chit 五種文字是m7是會影響著受訪者對台語文 e5 評價？」研究 e5 結果顯示文字形式影響著受訪者對人格特徵 e5 評價。也就是講，文字變異m7是簡單 e5 形式無kang5 nia7-tiaN7，koh有無kang5 e5 社會語言意義。
第二個研究問題是：「chit五種台語文字態度 e5 深層面向（underlying dimensions）是siaN2-mih？Kap過去針對口語進行 e5 研究結果有siaN2-mih差別？」研究結果顯示台語文字 e5 態度面向有二個：地位權勢面向kap親和力面向。      Chit五種文字 e5 排列是：
（1）“親和力因素”﹕音意字＞漢羅字＞借音字＞借意字＞全羅字。
（2）“地位權勢因素”﹕全羅字＞漢羅字＞音意字＞借意字＞借音字。
Chit二個面向kap過去針對口語進行 e5 研究結果sio-kang5。Chit 五種文字會tang3進一步歸納做三種類型：
（1）	借音字：有親和力，m7-koh地位權勢低；
（2）	借意字kap全羅字：有地位權勢，m7-koh無siaN2有親和力；
（3）	音意字kap漢羅字：有親和力koh有地位權勢。
目前台語文用字 e5 趨勢khah oa2第三種類型。多文字現象會tang3 hou7 lan2了解文字kap社會互動 e5 關係。台語 e5 文字m7-taN7是形體無kang5 iah是文字形式無kang5,koh有無kang5 e5 社會語言評價。親和力kap地位權勢chit二個深層面向就是影響lan2選擇文字 e5 基本因素。
本研究對台語文字社會評價 e5 調查會tang3彌補過去針對作者用字趨向調查 e5 不足。過去 e5 調查會tang3講是作者做中心--e5,無考慮著讀者對無kang7文字 e5 社會心理反應。本研究khia7 ti7讀者 e5 角度來看無kang5 e5 文字形式引起 e5 刻板印象，會tang3 chiaN5做台語語型規劃（corpus planning）kap台語文讀寫 e5 重要參考。
Ui3受訪者對台語文字 e5 社會評價會tang3了解兼顧語音kap語義 e5 漢羅字iah是音意字書面語是現階段siong7 kai3 hou7讀者友善--e5(reader-friendly） e5 台語文形式。台語文作家需要ka7讀者 e5 態度khng3入去考慮，m7-thang kan-taN顧著ka-ti7書寫利便，無考慮著讀者oh理解kap對文字 e5 態度反應。換一句話講，若是beh完全用漢字寫台語，台語 e5 特別詞應該考慮使用音義long2接近 e5 漢字來寫，盡量減少單純借音iah是借意 e5 漢字使用。總--是chit個建議tiaN7-tiaN7變做ke講--e5,實際teh寫台語 e5 時chun7 lan2 chhiang5-chai7 ai3停落來想某一個詞beh an2-choaN2用漢字寫，mai3講音意long2合 e5 漢字oh chhoe7,有當時a2 ham7借音字iah是借意字ma7真oh chhoe7。就是講，完全用漢字寫台語文iau2 koh有文字化 e5 問題，目前khah實在 e5 做法是用漢羅字來寫台語。漢字寫be7出--來-e5,iah是無標準化 e5 寫法long2 thang好用羅馬字來補助。台語未來多文字 e5 走向hoan7-se3就是同時用二支腳行路 e5 漢羅字。

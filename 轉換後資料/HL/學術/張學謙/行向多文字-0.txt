踏話頭


我一直會記得Apache gin2-a2寫 e5 一首詩，chit個gin2-a2 ti7詩 e5 siong7尾節講出弱勢族群對學校排除族群語言 e5 傷心kap無奈，伊講﹕ 
你kam2 bat因為學校感覺傷心？
我bat,因為我ui3學校hia學一大堆話，
m7-koh he long2 m7是我 e5 語言。
我對這首詩印象會hiah-ni7深是因為伊觀察--tioh8 e5現象真有普遍性。“ui3學校hia學一大堆話，m7-koh he long2 m7是我e5語言”，kiam2-chhai2是台灣人共同 e5 語言教育經驗。Chit個語言教育 e5 結果就是減少式 e5 雙語現象，各族群 e5 學生學會hiau2華語，soah失去母語。Lan2 e5 母語就是an2-ne tauh8-tauh8-a2 teh流失。慣勢變自然，無合理 e5 現象，時間khah久--leh，ma7 tauh8-tauh8-a2無感覺。若無人刺激，無joa7久就會麻痺--去。
我ka-ti7母語意識 e5 發展無像chit個Apache gin2-a2 chiah-ni7早，ma7因為無kang5 e5 原因。我一直讀到大學 e5 時chun7,chiah注意tioh8語言教育 e5 問題。講--起-來ma7趣味，我是teh修日語課 e5 時chun7,chiah有接觸tioh8台語教育。張鈺齡老師teh教goan2日語 e5 時chun7,三節課當中有一節是用台語上課，理由是用台語beh學日語khah緊。
Che是我第一pai2 tu2-tioh8老師講lan2 e5 母語有教育價值--e5。過去 e5 教育傳達hou7--lan2 e5 消息是母語是語言學習 e5 阻礙，母語會破害族群團結，母語是無水準--e5 ，所以ti7學校內底be7-tang3講母語，若講tioh8-ai3處罰。張老師ma7會鼓勵goan2用台語回答，m7-koh因為罕得ti7教室講台語，tak8-e5 long2講kah不tap不chhit，聽無 e5 學生，ma7加減會反彈。所以對老師用台語上課（講khah詳細--e5是三分之一 e5 課），聽課 e5 學生有無kang7款 e5 態度。我感覺chit個現象真趣味，就去做調查，尾--a2我學士畢業論文e5題目就著是「大學生對語言kap語言政策 e5 態度研究」。 
Koh khah趣味--e5是畢業論文用台語進行口試。我讀外文系，論文規定ai3用英語寫。我 e5 指導教授郭士行老師叫我chhoe7 一個系外 e5 口試委員。我第一個想--tioh8-e5就是林清祥教授。因為我 e5 同學有修林老師 e5 課，講伊上課long2會教台語kap客語。所以我就去請林教授做論文 e5 口試委員。口試 e5 時chun7,林教授就提議用台語來做口試語言。伊講用英語寫文章無siaN2困難，對所寫 e5 mih8-kiaN7是m7是有理解，tioh8-ai3看是m7是有法度用母語來講。所以，我就用台語報告ka7回答。我真感謝張鈺齡、郭士行kap林清祥老師對我母語意識 e5 啟示，hou7我真早就體會tioh8母語教育就是“得tioh8氣力”（empowerment） e5 教育方法。
我寫hit篇學士論文 e5 目的是beh提供語言政策制定 e5 參考。語言政策制定者ai3知影 in對國家 e5 看法是m7是有符合社會 e5 實際狀況kap人民 e5 期望。 過去語言政策 e5 制定真無民主，long2是以統治者 e5 利益出發，主要 e5 目的就是beh達成“少數統治多數” e5 政治目的。走chhoe7社會語言 e5 事實（fact finding）是語言規畫 e5 第一步。 我chit個研究 e5 結果顯示大學生 e5 語言態度傾向雙語（billingual -oriented）。In對華語kap本土語言ti7語言、族群、文化、社會ham7經濟chiah-e5層面扮演 e5 角色long2有正面肯定 e5 看法。大學生對語言政策 e5 態度ma7是傾向雙語政策。雙語政策，包括華語kap本土語言 e5 語言政策，是in siong7 kai3 kah意 e5 政策，單語政策siong7受排斥。
態度kap政策ma7是我chit本論文集 e5 主題。Kap過去無kang5--e5,是chit-pai2寫--e5主要是文字方面 e5 態度kap政策。因為學校無母語讀寫 e5 教育，我kap其他台灣人kang7款，雖bong2大學出業--a，soah iau2-koh是母語 e5 “青瞑牛”，雖bong2會hiau2講，m7-koh be7-hiau2寫。講--起-來ma7真趣味，我chit-ma2 ti7大學kap社區大學teh教台語讀寫，第一pai2上課tiaN7-tiaN7會問in是an2-choaN2 beh來
修chit門課？Siong7 kai3 chiap8聽--tioh8 e5 答案kang7款就是：「我雖bong2會hiau2台語，m7-koh be7-hiau2寫，所以我beh來學。」
我出業了後tng2去嘉義，chiah開始學習台語讀寫。鄭良光先生有建議我組一個台文讀者聯誼會。我 e5 朋友田安豐先生，替我去kap嘉義 e5 西門教會chih接，in真熱心koh ka7 goan2 chhoe7老師來教白話字。Hit-chun7我有用台語寫一張宣傳單，si3-ke3去分，ma7有走去嘉義師專分，結果soah無半 e5 學生來學，顛倒是嘉義女中kap嘉義中學有二三個老師來學。我teh學白話字 e5 時chun7,鄭良偉教授已經開發出台語 e5 輸入法TW301--a。我就用phah字來練習白話字。電腦soah chiaN5做我 e5 白話字老師。尾--a2參加台語網hou7我有koh khah che7機會練習白話字。〈Hotsys-haksys台語文系統〉出版了後，台語 e5 文書處理koh khah利便。我感覺羅馬字真好學、ma7真有lou7用。總--是，我看最近一koa2民意代表teh質詢教育當局 e5 時，long2 khia7 ti7羅馬字是學習阻礙 e5 觀點teh問--e5。你若看in e5 問法，就知影 lan2選--出-來 e5 民意代表無認真，質詢 e5 品質kai3 bai2。In e5 質詢真簡單，就是theh8台語羅馬字hou7官員讀，官員讀be7出--來，in就講羅馬字kan-taN會增加學生 e5 困擾，所以in要求教育局be7-tang3教ham7大人都be7-hiau2 e5 羅馬字（中央社2003-4-22）。我chit本論文集主要是beh了解台語多文字現象 e5 形式、意義kap態度，thang好hou7語言政策決策者做參考，m7免tak8-pai2都用“做show” e5 方式來解決語文教育 e5 問題。
我tng2去嘉義一冬了後，就出國去Hawaii大學，toe3鄭良偉教授研究台語。我iau2-boe7去Hawaii chin3前，就bat讀過鄭教授 e5 冊。學士論文 e5 題目ma7是ui3《演變中的台灣社會語文》hia得tioh8啟示。鄭教授真強調跨學科 e5 研究。過去台語文字 e5 研究差不多long2集中ti7文字學、聲韻學kap訓詁學，真欠缺社會心理、認知歷程 e5 分析，ma7無運用現代電腦科技來進行研究。鄭教授tiaN7-tiaN7教我tioh8-ai3觀察、分析kap比較。我對口語kap書面語 e5 差別真有趣味。鄭教授就鼓勵我去收集台語 e5 語料，建立語料庫，做電腦語言學 e5 研究。伊 koh有開發TMD台語資訊處理 e5 軟體，會tang3自動斷詞kap做頻率統計。我 e5 博士論文就是運用chiah-e5工具來研究台語口語kap書面語 e5 差別。 
我ti7 Hawaii讀冊 e5 時chun7,有讀tioh8 DeFrancis（1984） e5 冊，伊 bat講tioh8中國teh籌備漢字kap羅馬字cho3-hoe2使用 e5 多文字制度（digraphia）。真phah-sng2,DeFancis m7-bat台語，若無，伊應該會用台語做例來說明多文字。我認為台語比華語koh khah適合做多文字 e5 例。我ui3 Hawaii大學出業了後，tng2來台灣教冊。Chit 五冬來，我主要關心--e5是台語多文字 e5 現象kap母語復興 e5 議題。Chit本論文集是我chit kui2年來研究台語多文字現象 e5 成果，主要探討--e5是台語多文字 e5 形式、意義kap應用。
Chit本論文集有七篇論文，chiah-e5論文有--e5已經ti7期刊發表--過，有--e5 bat ti7研討會讀--過。其中有三篇本底是用華語寫--e5,ti7 chia long2 ka7翻譯做台語文。  Chit七篇論文會tang3分做三個部份：
1.	多文字現象kap語文計劃，有二篇論文：
l	張學謙。1998。＜雙文字 e5 語文計劃──走向21世紀 e5 台語文＞。《教育部獎勵漢語方言研究著作得獎作品論文集》。教育部國語推行委員會、清華大學語言學研究所。4，1-19。  
l	張學謙。2001。＜漢字文化圈 e5 混合文字現象＞。刊ti7盧國屏（編）《文化密碼：語言解碼：第九屆社會與文化國際學術研討會論文集》。漢語文化學叢刊。學生書局。385-414。（本底華文）
2. 台語文字的態度kap意識型態，有三篇論文：
l	張學謙。2002。＜東是東，西是西，永遠be7相tu2?台灣人對台語文字 e5 態度研究＞。《2002台灣羅馬字教學kap研究國際學術研討會論文集》。台灣羅馬字協會。2002年7月14，台東師範學院。 
l	張學謙。2003。＜台語多文字 e5 社會評價＞。 
l	張學謙。1999。＜書寫 e5 意識型態分析：用《台灣青年》做例＞。《東師語文學刊》。12：205-236。
3. 本土文字kap語言復興，有二篇論文：
l	張學謙。1999。＜語言景觀kap語言保存計畫＞。《台東師院學報》。10：155-172。（本底是華文）
l	張學謙。2003。＜母語讀寫kap母語 e5 保存ham7發展＞。《東師語文學刊》。13：97-120。（本底是華文）
第一 kap第二篇論文是關係多文字kap台語語文規畫。 第一篇論文＜雙文字 e5 語文計劃──走向21世紀 e5 台語文＞，透過回顧台語文字化 e5 傳統，觀察現在台灣社會 e5 語文生態，來追求有將來性 e5 台語語文計劃。Chit篇論文khia7 ti7語文計劃 e5 角度來評估三種台語書面語：全漢、全羅kap漢羅。M7-taN7用文字化、標準化kap現代化當做評估 e5 標準，koh ui3心理語言學kap社會語言學 e5 角度來比較chit 三種書面系統。本文支持漢羅書面語，認為ka7漢字ham7羅馬字cho3-hoe2使用，會tang3幫贊lan2保存傳統，koh合lan2現此時 e5 時代需求。
第二篇論文＜漢字文化圈 e5 混合文字現象＞，對漢字文化圈演變 e5 趨勢來看台語文 e5 語文規畫。漢字文化圈演變 e5 趨勢主要有三個方向：沿用漢字、混合漢字kap拼音字、改用拼音字。Chit篇文章參考日文、韓文、廣東話文kap台語文 e5 混合文字現象，主要分析chit 四種混合文字an2-choaN2選用漢字kap拼音字，用chit個基礎來對台語 e5 語文規劃提出建議，包括：提升本土語文 e5 地位kap功能，制定漢字表來規範漢字 e5 使用，採用羅馬字做台語 e5 拼音文字，用漢羅文做主要 e5 書面語，全羅文做附加 e5 書面語。
第三、第四 kap第五篇論文是關係台語文字 e5 態度kap意識型態研究。第三kap第四篇是國科會補助研究 e5 成果。Hit個計劃 e5 名是《台語文字與台語讀寫的態度研究》（NSC 89-2411-H-143-004-）。Ti7 chia ai3感謝國科會 e5 贊助。第三篇＜東是東，西是西，永遠be7相tu2?台灣人對台語文字 e5 態度研究＞，探討台灣人對漢字kap羅馬字 e5 態度。調查 e5 對象是大學生kap小學 e5 老師。調查 e5 文字態度主要是以下六大主題：1）對漢字kap羅馬字配合 e5 態度；2）文字當做傳統文化 e5 象徵；3）對文字優越性 e5 看法；4）文字學習kap讀寫 e5 難易；5）文字 e5 社會功能；6）對推sak台語文字 e5 意見。研究 e5 結果顯示受訪者 e5 文字態度傾向雙文字，就是講，in對漢字kap羅馬字long2有正面 e5 看法，無贊成單一文字 e5 形式。根據研究 e5 結果，本文建議決策者推sak雙文字 e5 台語文字政策。
第四篇＜台語多文字 e5 社會評價＞，探討台語多文字 e5 深層面向。台語文 e5 多文字現象引起真che7學者注意，m7-koh in一般注意 e5 焦點long2 ti7文字形式 e5 層面，khah少探討多文字現象 e5 社會文化意涵。Chit個研究使用配對偽裝法來探討台灣人對無kang7台語文字 e5 刻板印象。台語多文字是講台語 e5  五種書寫文字：借音字、借意字、音意字、漢字混合羅馬字（漢羅）kap全部羅馬字（全羅字）。研究結果顯示台語 e5 文字態度會tang3用親和力kap權勢地位chit二個層面來掌握。Chit 五種文字ti7“親和力因素” e5 排列順序，ui3 高到低是：音意字＞漢羅字＞借音字＞借意字＞全羅字；ti7“權勢因素” e5 排列順序，ui3 高到低是：全羅字＞漢羅字＞音意字＞借意字＞借音字。經過比較kap簡化，chit 五種文字會tang3整合作三種類型：1）有親和力，m7-koh地位權勢低：借音字；2）有地位權勢，無親和力：借意字kap全羅字；3）親和力kap地位權勢long2有：音意字kap漢羅字。
第五篇＜書寫 e5 意識型態分析：用《台灣青年》做例＞，ui3海外 e5 台語運動來看意識型態an2-choaN2影響文字選擇。本文用六十年代海外台語文運動做例，顯示書寫 e5 「意識型態分析」比「語言工具論」khah有法度突顯鄉土語言書寫 e5 社會政治意涵。本文認為《台灣青年》 e5 台語文實踐，是台灣文化民族主義 e5 表現結果，是對抗中國文化霸權象徵控制 e5 武器。Ti7台灣民族想像--nih，語文 e5 象徵作用受著重視，促成鄉土書寫運動。文字方面，用多文字來解決台語書寫 e5 問題，突破漢字中心主義，建立多文字 e5 美麗新世界。
第三部份是二篇關係本土文字kap語言復興 e5 論文。Chit二篇論文 e5 目的是beh強調文字對語言復興 e5 重要性。第六篇＜母語讀寫kap母語 e5 保存ham7發展＞，主張透過母語讀寫來促進母語重建。Chit篇論文先講出語言滅種 e5 危機，討論語言流失 e5 原因，koh說明語言保存 e5 重要性。第二節批判現此時母語教育政策 e5 不足ham7矛盾，指出母語教育需要書寫 e5 幫贊；第三節提供Indian母語書面化 e5 經驗，說明母語讀寫對母語教育kap母語地位提升 e5 貢獻；第四節解說母語讀寫需要制度支持（像學校教育、讀寫 e5 基礎建設ham7官方地位）kap獎賞制度 e5 配合，chiah有法度促進母語復建。
第七篇＜語言景觀kap 語言保存規劃＞，建議起造有台灣本土特色 e5 語言景觀，來促進語言保存。台灣原住民語言流失 e5 問題chiaN5嚴重。語言學家認為若無處理妥當，原住民語言會ti7 五十冬內消失！An2-choaN2 挽救beh死 e5 語言、重頭走chhoe7語言 e5 活力，是目前台灣語言規劃tioh8-ai3面對 e5 問題。挽救語言流失危機 e5 方法真che7。Chit篇論文ui3社會心理學 e5 角度出發，主張起造原住民語言 e5 語言景觀，來保存原住民語言。文章內底用語言景觀 e5 觀念，探討語言景觀對弱勢語族提升語族活力、擴展族語使用kap促進族語傳承 e5 效果。同時，ma7討論起造原住民語言景觀tioh8-ai3面對 e5 地位規劃kap語文規劃議題。
多文字對台灣語文 e5 現代化kap資訊化有真重要 e5 實踐意義。需要研究kap推廣 e5 所在iau2-koh真che7。Ng3望有koh khah che7人ui3各種學科 e5 觀點來研究kap推sak多種文字 e5 使用。

  書寫e5意識型態分析：用《台灣青年》作例(四)
張學謙

Ti7「掠人」這段會話內底，二個人teh討論彭明敏為啥物被掠去？

Si: Ai chap engsu tae ani.
施：愛[管]閑事才會[這樣]。
Ang: Li kong ani mtioq. Li kam siuNkong Kokbintong long buesaicit phipheng?
翁：你講這樣[不對]。你[豈][想講]國民黨[弄][]批評？
Si: Gua boai ham li kong citkhuan taici.
施：我[無愛][和]你講這種事。
Ang: Ciusi ani Taiwanlang ciae si. Engwan cue lang e loule.
翁：就是[這樣]台灣人才會死。永遠做人[家]的奴隸。
Si: Gua bueq tnglai. ThiaN li e we gua e kiaN. Gun laubu kio gua mthang Oupe-kong.
施：我要[等來]。聽你的話我會驚。我的老母叫我不要[黑白]講。
Ang: Li si kuihue, yaute kong gin`awe.
翁：你是幾歲，還在講[囝仔]話。
Si: Lang wu siNmia kha yaukin. Kong kua engwe liau cittiau siNmia wusiami louyong.
施：人有生命較要緊。講[些]閑話[了]一條生命有什麼[路用]。
Ang: Cengti bai, kokbin wu kuanli phipheng. Gualai e chimliokcia thongti lan,
lan wu kuanli taNto gualai cengkuan.
翁：政治[不好]國民有權利批評。外來的侵略者統治[我們]，[我們]有權利打倒外來政權。
Si: Gua ba e chua. Gua mkaN thiaN. Bueq cue li khi cue.
施：我肉會[顫]。我不敢聽。要做你去做。
Ang: Bolouyonglang!
翁：無路用人！(6/25/67/no.79/p22-23).

講座e5第三篇是台文寫作，其中一個例文就是「台灣青年獨立聯盟綱領要旨」。這個例文清楚e5表示獨盟beh建立“新koh獨立”e5國家e5決心，下面是部分引文：

Taiwan Chenglian Toklip Lianbeng si yi tatseng Taiwan toklip kiansiat kintaihua sin Taiwan wui boktek e
台灣青年獨立聯盟是以達成台灣獨立，建設近代化新台灣為目的的
cuanbinseng kekbeng kiankok thuanthe. Taiwanlang si ci ret`ai cokok Taiwan, cai
全民性革命建國團體。台灣人是指熱愛祖國台灣，在
Taiwan tuikiu cuyiu wu henghok, kibang Taiwan huattian wu huan`eng e cionglang.
台灣追求自由與幸福，期望台灣發展與繁榮的眾人。(25)...
Taiwan si Taiwanlang e Taiwan. Taiwan msi Tiongkok lengthou e citpouhun.
台灣是台灣人的台灣。台灣不是中國領土的一部分。
Taiwanlang e guanbong si Taiwan e toklip. Bueq tatto Taiwan e toklip, ci wu yikho
台灣人的願望是台灣的獨立。要達到台灣的獨立，只有依靠
lan Taiwanlang cuki e loulek....Gun engwan bueq wui Taiwan e toklip cucu,
咱台灣人自己的努力...我們永遠要為台灣的獨立自主，
heng`hok hopeng, ri loulek hunto taute!
幸福和平，而努力奮鬥到底！(26)

3.4.政論性e5文章
廖春榮，筆名廖建龍，是農化學者，不過伊對社會科學真有興趣，用漢羅合用文寫幾na7篇社會科學e5論文kap政治評論。伊e5作品探討e5問題包括228革命、民族主義、學生運動、獨立運動。Chia e5文章不但是真有價值e5台語文獻，對咱瞭解hit當時台灣獨立運動者e5社會政治主張ma7有真大e5幫贊。廖建龍關於台灣獨立建國e5論述主要出現ti7伊以「Gua e革命思想」為標題所發表e5一系列e5文章，包括：

1.Gua e革命思想（一）從二.二八大革命e失敗講起(2/25/67/no75/p67-72)
2.Gua e革命思想（二）台灣獨立運動是1100萬台灣人e民族運動(5/25/67/no78/p6-10)
3.Gua e革命思想（三）關於Nation（民族）e考察（上）(7/25/67/no.80/p13--20)
4.Gua e革命思想（四）關於Nation（民族）e考察（中）(2/25/68/no.87/p13--20,33)

廖建龍e5革命思想真清楚是khia7 ti7台灣人e5觀點，伊強調這個觀點e5重要性：

lan假使bo用「腳踏在台灣民眾e立場，眼光從台灣人e角度」e史觀去觀察台灣e歷史，lan就buetang正確去把握真實e台灣史，也buetang去瞭解lan e代代祖先所留hou lan e歷史教訓。(75期:70)

用台灣人e5立場來觀察台灣史，伊講台灣史“esai講是一篇baksai lauthi（目屎流滯）e殖民地史，也esai講是一篇血流chap chap ti e台灣人反抗史”雖然講“台灣人到現在，ya連一pen to m bat做過「台灣人」。有tangsi hong叫做日本人，有tangsi就hong叫做中國人。”伊猶原確立台灣人e5主體性講”台灣人自古到今就tua在台灣。而是實在e台灣主人”(75期:70)。對hia e5“生活，利益，心情e基礎bo khng在台灣土地上e統治者(lan ka yi叫作外來政權)(72)”，伊強調講：

lan台灣人只有用自己e決心ka力量來對抗huai外來政權，去爭取台灣人e政治自決以外，是bo ko kha好e別條路(72)。

廖建龍將台灣獨立運動定位作「革命運動」、「民族運動」kap「一種e人類解放運動」(67期:10)。kiam2-chhai2有人會反對用「民族運動」來定義獨立運動，不過伊強調講228革命失敗e5主因是當時e5知識分子對家己無清楚e5認知：

當時領導民眾造反e知識分子本身e錯誤就是在，「當時ya bue tang去發覺台灣人ka國府政權是互相異質而m是同質」cite（這個）關於最重要e二.二八革命e根本認識問題。(75期:68)

伊將228革命kap美國獨立革命做比較，認為後者e5成功是因為in e5知識分子清楚e5認識到英國總督e5統治就是「異質e外來政權」，而且koh透過宣傳來影響民眾對統治者e5認識，才有法度獨立建國。所以，伊強調說明講：

Lan e台灣獨立運動e本質就是民族運動，換句話講就是1100萬台灣人全部e民族運動。(78期:10)

因為按呢，廖建龍一再e5強調台灣e5特殊性抑是講「異質性」，當然伊使用e5書面語kap文字系統ma7表明伊e5政治立場kap國族認同。
為著beh破除一般對民族抑是民族主義e5誤解，伊寫「關於Nation(民族)e考察」用歷史e5角度來分析nationalism e5涵意，提台灣e5 nationalism kap世界史上各國e5 nationalism做比較。伊認為將nation翻做有種族意義e5 “民族”，並無妥當。為著beh hou7讀者khah好瞭解近代nation e5成立，伊舉法國做例，然後講：「第三階級等於台灣人，Louis 16世等於蔣介石，『第一，第二階級』等於KMT」。第三階級打倒舊體制，建立主權在民e5新制度，he就是新e5 nation。這款意義之下e5 nation，當然m7是種族e5意思。
伊引用Mill kap Stalin對nation e5定義，強調以歷史性kap社會性e5範圍來把握nation這個觀念。伊同意Mill以“共通e感情”- 一種共同意識做nation e5特徵(80期:19)。另外，伊koh考查kap nation有關e5自然性因素(血緣kap地域共通性)kap社會性因素(行為性共通性：經濟、政治、語言、文化)，指出自然性因素無法度直接決定nation e5形成，社會性因素對nation e5形成有khah大e5影響，社會e5共通性koh ai3有主觀e5結合意識做基礎，才有法度成作nation(80期:15-16)。
1930年代e5台灣話文運動主要e5成就是提高大眾對台灣話kap民間文學e5關心kap研究(廖祺正1990:110)。Hit當時e5散文作品並無che7。1960年代e5《台灣青年》雖然欠缺文學性e5散文，不過伊將台語提升到書寫社會科學e5論文以及政治評論，用理性e5論述來探討台灣獨立建國e5相關議題，che是真大e5貢獻。

4. 煞尾
本文指出《台灣青年》e5台語文實踐是台灣文化國族主義（cultural nationalism）e5產物，是對抗中國文化霸權象徵宰制（symbolic domination）e5武器。Ti7台灣國族e5相像之下，語文e5象徵作用受著重視，促成鄉土書寫運動。Ti7文字上，用多文字來解決台語書寫e5問題，突破漢字中心主義，建立多文字e5美麗新世界。Ti7內容上表現出台灣人獨立建國e5決心、對殖民政權e5批判、對本土e5認同。
頂面e5討論是1960年代《台灣青年》對﹕是按怎beh寫本土語言以及beh按怎寫本土語言，這兩個問題e5回答。30幾年了後，teh-beh踏入21世紀e5今仔日，咱e5回答是啥物？Beh回答這個問題，咱ai3先了解現此時e5台灣社會語文狀況。
鄭良偉教授（1990﹕7）指出影響台灣社會語言演變e5兩大勢力，一個是根據台灣多民族多語言來e5自然e5演變力量，演變e5方向是本土化、多語共通化、海洋化。另外一個力量是KMT運用政治權力推行e5華語單語政策，妨害本土語言文化e5自然演變。40幾年來，獨尊華語e5單語政策一直teh thun2-tah8咱e5本土語言，致使本土語言文化嚴重e5流失。最近台灣政治多元化並無阻止本土語言（特別是客家語kap原住民語）滅種e5趨勢（鄭良偉1990﹕80）。主要e5原因是透過政治力建立e5華語霸權猶原存在，繼續支配本土語言。對這點來講，本土語言e5書寫有反華語沙文主義以及保存本土語文e5時代意義。母語書寫對弱勢族群e5語言保存有真大e5幫贊。不過，大部份e5台灣智識份子到taN猶koh無覺醒，無注重本土語言e5讀寫，繼續以『語言工具論』e5觀點來忽略本土語文滅種e5危機，將語文e5使用工具化來合理化in e5既得利益，為華語霸權服務。Ti7本土語言繼續流失e5狀況之下，Ngugi Wa Thiong’o對非洲文學語言e5思考，真值得咱參考﹕
咱可能ai3問講﹕非洲e5作家，抑是任何其他族群e5作家，敢應該時時刻刻煩惱beh按怎棄sat母語來豐富其他e5語言？是按怎作家會將這項代誌當做是in e5天職？咱thai2從來m7-bat問過咱家己講﹕咱beh按怎充實咱e5母語？ （Ngugi 1995﹕286）
就台灣e5語言生態來講，若無拍倒華語e5沙文主義、解構獨尊華語e5心態，台灣本土e5語言文化是真oh有koh活e5生機。“咱beh按怎充實咱e5母語？”母語讀寫是一個真好e5開始。咱會使透過本土語言e5書寫來發展本土語文，hou7 in成做“發展e5語言”，thang好做教育、大眾媒體、行政等等e5路用。若按呢咱台灣多民族多語言e5特色就會tang3表現出來，成做“多音交響”e5美麗島。

編註：本文bat ti7 228五十周年學術研討會（2月20-23日，1997，美國﹕San Diego）發表過。原來e5標題是「海外e5台語文運動（1960年代）﹕以“台灣青年”為例」。

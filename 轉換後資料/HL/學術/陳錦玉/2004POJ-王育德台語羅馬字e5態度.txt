王育德台語羅馬字e5態度
ham7思考台語書寫標準化議題
Tan5 Kim2-giok (陳錦玉 )
南榮技術學院
王育德是台語界使人敬佩e5台灣語言學家，伊chit開始研究台語tioh8主張用羅馬字khah 好用漢字。Ti7 1957《台灣語常用語彙》伊創立「王第一式」，1960.4~1964.1 ti7 《台灣青年》連載e5《台灣話講座》另創「王第二式」。後來，1972《台灣語入門》，伊改採教會羅馬字，ti7 論文中，王育德對伊揚棄先前所創e5兩套系統e5理由，有清楚e5說明。1983《台灣語初級》tioh8全用教羅書寫Kau3-ta? iah-u7 台語界e5學者混淆視聽，堅持王育德 m7-bat 講過支持教羅e5 意向!
本研究重點是整理王育德台語羅馬字e5態度，以間接e5方法，tui3王育德論著中，作系統性e5 歸納ham7圖表分析，並且採訪相關人士作有力e5證明 ! Ti7-leh 了解王育德台語羅馬字態度e5轉變與主張，e7-tang3 hou7 推sak台語e5學者，進一步思考台語書寫標準化應該拋棄成見e5 重要 !
關鍵字：台語羅馬字，語言態度，王第一式，王第二式，教會羅馬字，文字化ham7標準化
1.踏話頭：首先ai3了解e5事誌
王育德有關台語e5著作真豐富，伊e5研究使台語漸漸受到台灣學者與國際人士e5看重，予講母語e5人感受到尊嚴與自信，嘛意識著語言對一e5國家e5文化主權有決定性e5影響！因為前衛版《王育德全集》e5出版，台灣國內外研究台語e5學者，大多數攏看過王育德e5冊，不過真正探討過本論文這e5議題者，目前筆者無看到相關論文1!因此，本論文就王育德台語羅馬字e5態度轉變作為研究重心，擱延伸到目前羅馬字標準化e5議題，以下先紹介進入本論文首先ai3了解e5兩件重要事誌!
1.1有關王育德台語研究ai3讀e5冊
本論文根據前衛出版社《王育德全集》15本內底，有關台灣語e5著作總共有七本，按照ti7 日本e5出版年順序排列如下：《台灣語常用語彙》、《台灣話講座》、《台灣語入門》、《台灣語初級》、《閩音系研究》五本，是作者原本著編寫成冊e5，另外《台灣語研究卷》、《福建語研究卷》兩冊，是前衛出版全集時，收輯kang5主題e5散篇論文集。
王育德ti7 1949年自香港亡命東京，1950年再入東京大學中國語學科繼續未完e5學業。從此，伊位大學到博士e5畢業論文，攏是鑽研台灣話：
1952年大學畢業，學士論文是：<台灣語表現形態試論>。
1953年再入東京大學進修碩士，1954年即完成碩士論文：<拉丁化新文字的台灣語初級教本草案>2。
1955年進修博士課程，1957年自費出版《台灣語常用語彙》，會使講是伊自研究所修日本語言大師服部四郎e5課時，學習到記述語言學(Descriptive linguistics)，運用ti7家己e5母語--台語e5研究，這ti7 台語語言學研究史上是真值得注目e5貢獻3。
1960年3月，王育德修滿博士課程，但是一直到1969年才以《閩音系研究》取得博士學位!這本冊ti7 伊過身了後，到1987年才 ti7 日本出版，冊名改作《台灣語音的歷史研究》4，台灣出版e5前衛中文版才擱恢復原冊名!這本冊是王育德投入將近十冬e5心血寫成e5，伊將研究重心kh?g ti7 台南腔台語，並且擴大到廈門、泉州、「十五音」(漳州)、潮州、福州等六e5方言為第一手資料，另外加上海口、莆田、仙游、平陽四e5方言為第二手資料!透過choai閩音系方言e5比較，伊主要是beh究明台語音系e5淵源!伊位音韻學e5角度來追溯台語e5正字法。王育德ti7 語源探究e5態度kap條件上，早著講到目前台語學界猶原爭論不休e5話題，爭論福佬？河洛？閩南？，抑是其他名稱，攏是想欲主張台灣人是漢族e5正統，相對之下，台灣話顛倒淪為方言之流。王育德批評in choai儂為著欲kap台灣話e5正統具體顯示hong5看，就揣遍淵博e5學者去揣艱深e5文獻，想欲揣出台灣話e5語源，王育德講 e5動機ham7伊無kang5，伊是由音韻切入，較有要領5。總講一句，未使干單讀伊其中某一本著作，除非你已經了解王博士每一本冊所代表e5意義!若無，就會「干單知影頭，毋知影尾」，抑是去予伊所用e5幾若種標記法渾kah霧煞煞!
1.2「王第三式」是叨一套標記法？
Ti7 我teh研究王育德著作以來，因為無緣，嘛未曉看王育德原著日文版，致使只e7-tang3以前衛中文版，以及台語相關論文，作為第二手資料！所以，當我teh看choai著作e5時，時常發覺疑問與錯誤e5所在，這一點e5勘誤kap證實，有待筆者台語語言學ham7日語閱讀能力較專精了後，擱進一步深究!此外，嘛向望台灣e5學術界、出版界對譯介e5冊，著愛較謹慎leh，較e7-tang3將好e5觀念kap知識，正確無誤e5流傳！
當我teh收集資料時，有看著「台灣語文學會」一篇記錄TLPA制定過程e5文章6，in ti7 第三次研討會時討論六種羅馬字音標，beh選出票數尚高e5為「臺語音標基礎方案」，內面有一套講是「王育德第三式」，擱看許極燉寫<王育德先生研究台灣話的貢獻>嘛講：「王先生所設計的台語羅馬字照理講有三套」7，但是in攏無講是叨一套？初入門e5我感覺真懷疑？「王第三式」是發表ti7 叨一本冊? 
王育德研究台語音韻標記法e5時，嘛是實驗幾若種羅馬字e5符號，但是正式有被學術界定名e5，干單二套nia5，就是一般所講e5「王第一式」，「王第二式」!我推測in敢會是自作主張，將王育德改用教會羅馬字了後，ti7 文章中建議教羅愛作一koa修改安呢e5講法，私下命名為「王第三式」？抑是筆者ti7 <台南方言的音韻體系 >所看到e5標記法？8楊允言、張學謙有關王育德標字法，是按照冊名分作三種：「台語入門」、「台語講座」、「常用語彙」9，安呢就kap《閩音系研究》中有關台南方言音標記法漏勾去，而是用《台灣入門》中對教羅小小e5 修改算作另外一套!
若是「王第三式」是指<台南方言的音韻體系 >這套標記法，根據《台灣語研究卷》e5收入，譯者李淑鳳ti7 論文最後e5附註，講是1984年12月15日脫稿，並且是1985年刊ti7《明治大學教論集》通卷184期。M7-koh查黃昭堂編e5「王育德著作目錄」，1985年刊ti7《明治大學教論集》通卷184期e5是<台灣話記述研究的進展>。
看文中所制定e5標記比較表，王育德列出e5比較項目是：
「本稿、台灣語常用詞彙、台灣語講座、教會???字、現代閩南語辭典、一種閩南語、鹿港方言、閩南方言詞典、台語方音符號」
依此推測，王博士寫<台南方言的音韻體系>時，《台灣語常用詞彙》和《台灣語講座》所用e5標記法，抑未被號作「王第一式」「王第二式」，有可能是ti7 1969年抑未提著博士學位進前。另外，掀查《閩音系研究》後半部，有兩篇e7-tang3 予咱呼應e5論文：<中古音與台南方言聲母對照表>kap<台南方言同音字表>。這兩篇所用e5台南音標記法ham7頂面所講e5<台南方言的音韻體系>仝方式!
經過以上勘證，所謂「王第三式」其實是1969年《閩音系研究》仝時期e5看法，1972年王博士ti7《台灣語入門》著改採教會羅馬字啊!1983年出版《台灣語初級》著全用教會羅馬字，並無將伊ti7 支持教羅以後e5論文中對教羅提議e5善意批評擱另創一套!
2.台語研究愛行向正確e5路
2.1無必要避談台語是漢語系e5旁系
部分台語文e5支持者，因為ti7 政治歷史上中國對台灣人e5迫害和歧視，致使對中國文化ham7漢字，加入排斥e5 心理，個人認為會使平心來論！王育德e5政治觀是台灣獨立建國，但是ti7 台語e5學術研究方面，伊並無避談台語是漢語系e5旁系。伊企在台灣人e5立場，研究和台語有關聯e5閩南語言流變！
像伊位語言學e5觀點，費心血近十年所完成e5《閩音系研究》，溯源台語和中國各方言e5關係，另有一篇長篇論文<從語言年代學試探中國五大方言的分裂年代> 10，運用「語言年代學」來探究台語自漢語分裂出e5年代，大約是ti7 中國六朝末期，隨著第一波、第二波開拓民e5腳跡行到東南隅e5福建地區，吳音、贛音形成kap混合e5過程，便是閩音系e5萌芽(《閩音系研究》p561) !閩音系e5三大中心，福州、泉州、漳州到中國隋朝初期確立了穩固e5地位(p565) 。 到中國唐朝初期，廈門各方言e5分裂已經完成，閩南kap閩北分裂，而且閩南內部產生泉州、漳州e5對立 (p572) 。後來漳州音分裂出潮州音，才擱隨著開拓民移民到台灣台南，形成台語「不漳不泉」e5特色 (p574) !11 
擱看王育德作為<台灣話表現形態試論>論文中所用e5例句，攏採用歌仔冊，這部分嘛看會出是tui3閩南音系而來。根據王順隆「閩南語俗曲唱本歌仔冊全文資料庫」（http://www32.ocn.ne.jp/~sunliong/）e5文獻資料顯示，自中國清朝道光年間，ti7 閩南地區e5鄉鎮，流行一種以通俗漢字記錄閩南民間歌謠e5小冊，內容大部分是與當時社會風俗有關e5勸世歌文，抑是歷史故事e5長篇「敘事詩」(多以300-400句構成)。就現存冊目e5數量看來，當時必定風行一時。Choai以閩南方言文字所寫下e5彈詞系統俗曲唱本，著是「歌仔冊」（亦有叫作「歌仔簿」，抑「歌簿仔」，目前猶無一e5固定e5稱呼。即種歌本專指早期e5閩南語歌仔唱本。
王育德並無避談台語是漢語系e5事實，嘛boe7附合中國論者，kah 漢字看kah足神聖e5。就像施正峰所言，現代民族國家e5觀念，是「政治民族」，m7是「文化民族」，m7管是統治者抑是一般國民攏愛知影，文化式e5民族主義，會剝奪非主流文化與少數民族e5族群文化，ti7 現代民主國家，各族群e5語言平等是尚基本e5權利!12
王育德正視台語和漢語e5語源關係，所以伊認為台語和北京話有「一脈相通」e5所在，若比較兩者之間語音對應規律，台灣人beh學習北京語真緊!13伊嘛有寫文章回憶細漢時讀「私學仔」(私墊)對伊漢文基礎e5釘椿，予伊研究台語e5時幫贊真大!
不過，台語e5語源m7-na閩音系，所以王育德嘛有ti7 文章當中正名，認為「閩南語」這e5名詞，無法度完全包涵「台語」e5複雜來源！咱所知影e5著包括：南島語系、閩南音系、客語系、外來語 (殖民者所帶來e5語彙：荷蘭、西班牙、萄萄牙、日本、北京話...等)。因此，若獨尊漢字是不適當e5，這部分精采論述，會使參看王博士e5論文：<落入漢字的陷阱>、<漢字的死亡公告>(收入《台灣語研究卷》)、<將來的台灣話>(收入《台灣話講座》)。
2.2台語書寫ai3向表音字化發展
王育德認為，漢字ti7 台灣話中，注定會遇著「有音無字」kap 「文言音、白話音、訓讀」e5問題，原因是：
「台灣所依據的福建話很早就脫離中原文化圈，在福建地方形成方言島，同時還受到中原文化圈和鄰近方言的極大影響，語言體系和詞彙不斷發生變化。很糟糕的是，每個時期幾乎都沒有留下記錄。現在突然要用漢字書寫台灣話，過去的累積，乃至於偏差，就會一下子全部出現，無法立刻加以處理。」(《台灣話講座》p136)
照頂面所講e5，王育德認為雖然台語是漢語系，但是用漢字書寫並不合適！根據王博士統計，台語e5舒聲音節有495 e5，入聲音節有301 e5，合起總共有796 e5，所以同音異義詞真濟。漢字雖然有五萬字左右，毋擱音節真少，一般認定有411e5，因此每一種發音大概有121e5漢字寫法(5萬除以411)，這亦無算著聲調e5變化 !Anne看起，咱就了解為sia?-mih 台語那借用漢字e5音，有幾仔種寫法，而且擱有幾仔e5音無漢字thang寫。14
台語用表音方式寫會比北京語卡好，因為台語有濁音(﹝b﹞﹝g﹞，毋擱欠﹝d﹞，無夠完備)kap入聲(-p、-t、-k、-h)，表音會較正確！北京語表音e5「致命傷」是無濁音kap入聲。由此看起，那用現此時「通用拼音」彼套標音法，就不適合台語。15
王博士koh位「歌仔冊」e5用字法分析，發現整體上嘛是朝向表音字化來發展，伊ti7 <台灣話表現形態試論>中所用e5例句攏採用歌仔冊。王博士研究歌仔冊e5形式ti7 大陸仝時期山西、福建一帶嘛有流行。就用字來看，中國清朝時代e5歌仔冊漢字用字攏真保守(較注重漢字本意)。日本治台以後，台灣出版e5歌仔冊用字，便有朝向表音化e5情形，這著比大陸出版e5較大膽，王博士分析，這是受著表音文字－日語假名e5啟發!16
但是那像anne將漢字當作標音字，著失去意義囉，嘛無方便使用。A-na將台語漢字像中國簡體字anne修改kap造新字嘛無適當，只留下漢字外殼，變成表音文字，不如改用純粹表音e5羅馬字較kui-khi3。(《台灣話講座》p63)所以伊主張廢漢字改用羅馬字。雖然如此，王博士慎重表明，伊並m7是欲剝奪漢族e5漢字，伊只是就台灣話來講，羅馬字比漢字較適合，嘛較有效率！17
所以，為著予台語e7-tang3免於死滅，王博士認為除了會曉講以外，愛有一套書寫文字，經過王博士研究，漢字無學習效率18 。
2.3選定一套台灣正字法是當務之急
Ti7 王育德最初思考台語書面文字，伊就選擇羅馬字，伊分析過去研究台語e5學者，認為漢字無合學習效率，中國聲韻學e5「反切之法」有濟濟無合理e5所在。標音符號方面，日本假名、ㄅㄆㄇ注音，攏是統治者e5語言政策，嘛無合台語音韻系統！所以，王育德主張羅馬字尚合適。擱再參照近年台語學者e5研究，非漢字拼音符號根據楊允言、張學謙e5整理，19 總共收集64種，in分作四類比較說明，其中加一類是參考韓國諺文所設計e5符號，將聲母、韻母、聲調攏寫ti7 一e5四角形內底，這種等於是一套新e5字，不但無歷史文獻，現實上擱無普遍實用。所以，in統計e5結果，猶原是羅馬字較適當。關於beh用叨一套標音文字？這部分khng3 tiam3本文第四章繼續討論！
3.王育德對台灣語書寫方式e5創造
3.1王第一式、王第二式ham7現行鄉土語文課程主要e5拼音方案對照

表一：聲母

本表「台南方言」是《閩音系研究》中e5<台南方言的音韻體系>，前衛中文版是獨立出來，收集ti7《台灣語研究卷》。
王育德ti7 聲母字母設計si?ng特別e5所在是：「，﹝(﹞」這e5喉塞音e5標示，王博士說明，ti7 咱發母音時，nau5-au5會先出現緊張，伊認為母音進前一定有這e5 喉塞音，安呢才會當區別仝拼音字ti7 發音上e5無仝，像：「野」i a3;「椅子」`i 'a3。另外抑有為著「界音法」而設計e5﹝j﹞、﹝w﹞(參見p45)。

表二：韻母

關於這e5對照表，前衛版《台灣話講座》第41頁e5「韻母各種標寫法對照表」有幾仔e5錯誤，本表已經作過校正!20
本表鼻化韻母kap入聲韻母無一一列出，只用原則上e5符號對照！鼻化韻母有：a?、ai?、au?、e?、i?、ia?、iau?、io?、iu?、o?、oa?、oe?、ui?、oai? 等十四種。入聲韻母，根據王育德歸納，原則上陰韻配入聲h，而且只出現ti7白話音；陽韻配入聲p、t、k。(參見《台灣話講座》p40-41。)筆者整理入聲韻母，大約有以下幾種：ap、at、ak、ah、ek、eh、ok、oh、iap、iat、iah、iak、iok、ioh、ip、it、ih、oat、oah、ut、uh 等二十一種(＊t?本表e7-t`ang看出，入聲韻母"ek" kan-ta? POJ 採用，其他拼音法攏寫作"ik"，所以特別列去表內。)。王育德t?冊內有特別分析「mh、nh、ngh」，請自行參考！21
表三：聲調

以上聲調表e7-tang3看出「王第一式」並無輕聲符號e5 設計， 到「王第二式」才用「˙」表示。M7擱ti7《台灣語常用語彙》冊內，王博士對讀輕聲e5 情況分作三類說明(參見p58)。Ti7《台灣話講座》頁50，王博士講教會羅馬字對輕聲並無深入考慮，但是擱舉例，像：Siu2 Goa2 Kai3-beng7--e， 說明教羅用兩e5 短連音符來標示輕聲。
此外，有關「斷詞組立」，「王第一式」是將複音節詞合起寫，所以無設計區隔符號，TLPA嘛無分音節，以調號區隔。「王第二式」ham7教會羅馬字仝款，攏是用hyphen「－」區隔，通用拼音嘛是採用hyphen。
3.2「王第一式」、「王第二式」e5創造背景
「王第一式」創作e5背景根據王育德ti7《台灣話講座》第二講所講：「第一式的創製，乃因十年前，除北京話以外，各地方言的羅馬字運動盛極一時，方言羅馬字的重點放在和北京話的對應配合上。」(p30 )照這段話所講，當時中國拄好嘛teh推行北京語拉丁化e5運動，「王第一式」基本上以1926年公佈e5國語羅馬字為依據來修改。北京話拉丁化一直攏是行這條路線!22。現此時台灣教育部已經通過用「通用拼音」來拼寫北京話，這項方案無問題，但是那用「通用拼音」來拼寫台語，著無適當，頭前咱已經探討過原因囉!
王育德e5學問態度嚴謹，一切研究以尊重學術為前題，所以咱會當ti7 伊e5著作中看到，只要有新發現e5真理，伊並未固執舊見boai3修改，像伊ti7 第一本冊《台灣語常用語彙》e5自序對教會羅馬字e5觀點，伊有淡薄仔批評講：「做為標音工具的教會羅馬字和日本假名是西方傳教士和日本人為了自己的方便而設計的，一開始就有許多不合理的地方。」(p36)而且ti7 本冊第一章第一節<關於羅馬字>內面，伊比較教會羅馬字和伊e5新羅馬字(即王第一式)，對教羅e連音符、調號標示法尚反對，伊講這就是教會羅馬字當初設計時是為著beh替漢字注音e5證明 (p36-37) !
到1960-1964年《台灣語講座》伊著肯定POJ講：「教會式即教會羅馬字，也就是所謂『白話字』，是唯一實際使用的正字法。」所以，王博士後來制定「第二式」台語羅馬字，是根據教會羅馬字來作修改e5，伊明白表示：「最近中共的方針似乎是不特別新創方言羅馬字。所以台灣話已經不必特別顧慮以求配合北京話，既然如此，最聰明的辦法大概是尊重教會羅馬字的優良成效，設法加以改良。」(《台灣語講座》p30) 
因此，王博士ti7 1972年以後，伊ti7 《台語入門》、《台語初級》改用教會羅馬字，其實王育德早就ti7「第二式」肯定有百年歷史e5白話字，伊實際使用e台灣民眾基礎kap歷史文獻!只是王博士對教會羅馬字e5缺點並無放棄修改e5看法!23
3.3 探討《閩音系研究》使用e5羅馬字背景
本文ti7 踏話頭第二部分探討「王第三式」e5時就紹介過這本冊!1969年王育德被頒授文學博士學位，就是以《閩音系研究》為審查e5 論文。審查意見認為本論文內底有真濟創見，對學術界有重大e5貢獻！毋擱白話音e5部分，in認為愛修正後才出版。王育德自1960年創社「臺灣青年」以後，積極展開台灣獨立運動，黃昭堂ti7《王育德全集》總序講到，王博士大概ti7 1980年左右向伊提起，希望有充分e5時間改寫《閩音系研究》，真可惜一直到王博士過身攏無完成心願。一直到1987年，由王育德e老師服部四郎，以及黃昭堂e5促成才得出版！
本冊e5台語羅馬字標式法，和第一式，第二式，kap 1972出版e5《台語入門》、《台語初級》e5教羅無仝！推測寫作時間ti7 1964-1969 年之間！這段時間，王育德擱無滿意伊使用e5「第二式」，所以ti7《閩音系研究》著擱改用另外一種標音法，看本文第三節表一、表二，知影伊是根據國際音標修改，是學術上e5 「權宜之計」！有可能1970年開始，王育德就開始思考運用教會羅馬字e5方便性囉！所以本冊著是王博士對「王第二式」過渡到支持教會羅馬字e5思考期！
4.現此時台語文符號競爭e5盲點
4.1 全漢台文無適當，叨一套音韻文字較好？
台語若以漢字書寫，「有音無字」e5問題眾儂知，漢字專家揣出e5字又擱艱難無合俗用，he對兒童初等教育所造成e5困難，b?e比羅馬字較輕。對小學教育來講，囝仔學ㄅㄆㄇ半學期，著進入漢字e5學習，一般漢字筆劃濟若貓毛，巧巧囝仔嘛時常會一時未記得筆劃，POJ才18 e5 字母，加加一學年認識聲母韻母對應，著?-tang3準確書寫，不但解決漢字有音無字e5問題，嘛?-tang3漸漸發展台灣主體性e5文化!Che 是值得所有台灣人共同努力e5 !
目前ti7 網路頂懸看會到e5台語使用拼音方式，根據楊允言、張學謙e5分類總共有四種：(1) 羅馬字，(2) 日本假名，(3)注音符號，(4)韓國諺文式。大部分台語學者攏認同羅馬字尚適當！因為：台語注音符號除了原來37e5，著愛加造18e5符號24；諺文將音素字母排列成音節方塊、假名e5字型是漢字筆劃e5簡化，攏受到漢字e5影響。經過1990年以來台語學界e5爭論，因為考慮文字e5效率性kap技術性，羅馬字式標音文字尚適當!
Oat頭看台灣歷史， Ti7口傳e5時代，並無想到用文字記錄起來，一直到十七世紀新港文書才用拉丁化e5文字將平埔語記錄起來，這著是台灣四百冬來第一次有文字記載歷史e5開端！台語白話字e5記載，大約ti7 1865年英國長老教會馬雅各醫生來台南建立太平境教會以後傳來台灣。所以，羅馬字和台灣文化e5因緣比漢字文化擱較早奠基(就台灣語e5文字來講)！ An-ne 看來，到底叨一套羅馬字khah好？咱e7-tang3 參考王育德e5研究成果！
王育德ti7 1983年出版《台語初級》，冊內著明確表示：「我已經設計出版研究者稱為「王第一式」、「王第二式」的羅馬字體系。我捨棄了自己的體系，而沿用教會羅馬字的原因，是因為不想損及已經確立的權威，並且也考慮到教會羅馬字已有數量很多的書寫記錄的關係」。25
4.2放棄自創e5台語標字符號並無影響學術地位
Ti7王博士過身前最後一篇論文遺稿(1985年)：<台灣話記述研究的進展>，嘛有提起放棄伊所創e5兩套系統，改採教會羅馬字，干單稍khoa 修改鼻化韻母和聲調記號，是完全企在實用性觀點來評量，比較過三套羅馬字之後，結果不得不判定教會羅馬字勝出。26Che e7-tang3看出王博士對台語羅馬字人人一套e5現象所感受e5擔憂!
仝一篇論文擱有一段文字強調：「我終歸還是採行教會羅馬字。其理由在於：教會羅馬字實際上有以基督徒為主的台灣人在使用，而且可以即時地取用教會羅馬字的文獻，總之，是在評估了實用性後所做的抉擇」。27
所以，王博士ti7 這篇人生最後e5論文中，真清楚一再強調伊用公平性e5衡量所作e5最後選擇!伊放棄家己所制定e5兩套羅馬文字，並無影響伊ti7 台語學術界e5地位！反倒轉來，予後輩學者感受一e5真正有學問e5前輩e5氣度！ 
擱giu2轉來看目前台語學術界POJ、TLPA、通用拼音之爭！「TLPA—教育部公告台灣閩南語音標系統」和「教會羅馬字」e5論戰，實在已經失去為台語整體利益設想，落入門戶之見，派系之爭！顛倒予外界人士看笑詼！
4.3白話字誠作台語標準文ai3作e5修正
現此時使用e5教會羅馬字，ti7 leh制定e5過程中，嘛有經過幾若擺e5修訂變化28。所以，筆者認為，若是教會羅馬字取得各派台語文學者e5共識kap 教育部e5政策施行，白話字誠作台語標準文，個人認為 e7-tang3思考以下王育德所提出e5意見修正，應該擱較符合現代台文書寫，以下整理王博士對教會羅馬字修正e5意見，雖然是ti7《台灣語講座》所寫e5，m7擱伊ti7《台語初級》e5隨筆ma3擱提起chit 幾點缺失!真值得支持白話字e5學者思考!
雁*/-u/ ，教會式攏寫作「o」，王育德認為應改為「u」較合音韻系統。即「oa、oai、oan、oang、oe」改成「ua、uai、uan、uang、ue」 。
?界音法e5運用：王育德認為教會羅馬字e5連音符，突顯教會最初設計是為了欲替漢字注音，而且寫起來嘛無美觀，為tioh予台灣話朝向正字法，伊認為教會羅馬字應該愛認真討論「界音法」這方面e5問題。29
?調號方面，教會羅馬字無處理著輕聲e5標調法，而且王育德認為無加調號無方便分別詞意。因為台語e5基本詞彙中，單音詞e5使用頻率真玄(koan5)，而且有真濟仝音異義詞。伊認為就實用e5聲調符號，上好採用直覺符號抑是數字式。
?「ou」和「o」，王育德認為愛改作「ou」和「o」，伊講這兩e5字母只靠正手邊頂有「‧」無？Anne真容易漏讀抑漏寫去! (關於這點，筆者認為無需要，不過ti7 目前電腦郵件流通方面較便利，寫「ou」、「o」e5方式已經普遍被白話字支持者接受！王博士發明e5鼻音寫「N」，嘛是仝款e5情形。)
台語文書寫，除了決定叨一套表音文字之外，台文正字標準化是下一階段整合e5工作，這部分會當參考「台文Bong報」所制定e5用字參考表ham7《Bong報》編輯手記，以及TGB社群ti7 網站頂e5 討論。
5.結論：王育德羅馬字e5態度對台語界e5啟示
李勤岸<<新台灣人三步曲>>內底有一首詩，叫作<王育德有兩支腳>。詩中寫著：「王育德有兩支腳，一支腳行出台獨運動，佫一支腳行台語運動」30，李勤岸本身嘛是文學kap政治同時進行，伊以詩人、語言學家e5身分，踏著王育德e5腳步，愛台灣e5心，參与台灣民族解放運動。我看著王育德e5精神真真正正e5落實！
Ti7 我teh參看本文相關資料e5時，看到一寡學者，自稱台語方面e5學識受恩於王育德，結果ti7 拼音方案卻支持「通用拼音」，完全m7知影王博士早著ti7 1960年放棄與北京語相通e5拼音路線；Ui7-e 推崇王育德對台語文字化e5貢獻，結果卻處處打壓白話字(教會羅馬字)，完全無看見王博士早就ti7 1972年支持教會羅馬字e5標音文字；甚至前衛版翻譯王育德e5台語著作尚濟e5譯者，竟然抑ti7 序文講：基本上，譯者傾向贊成以漢字為正式使用e5文字。甚至講伊認為漢字書寫台語，應該是最合理而且最有效率e5方式(《台語入門》譯者序)。Che實在令人心寒，kam2講譯者無kah王育德e5台語著作看斟酌？
這種現象也難怪王育德1885年過身進前，ti7 參加東京世台會e5會場中，宣佈放棄家己所制定e5兩套「台語羅馬字」，支持教會羅馬字，會受到真濟人質疑，甚至發揮個人e5想像力，繪聲繪影、黑白猜測，講伊有sia?-mih 不得已e5苦衷！這對學術態度hia2-ni3-a 謹慎e5王博士，是真大e5扭曲。
筆者除了抱著實事求是e5精神，ui3王博士e5著作tau5-tau5-a 研究，嘛寫批詢問彼年世台會e主日牧師－－陳柏壽牧師31，伊證實王博士是以真誠e5心，講出伊e5決定，Che是王博士對台語未來e5寄望，希望早一日予台語羅馬字標準化！然後，使得以台語為母語e5儂，e7-t`ang盡速推行普遍！
Ti7 現階段台語文書寫e5推行目標，不妨採用漢羅並用e5寫法。王育德曾經論述著漢字ti7 書面閱讀e5 速度比全羅較緊。觀照現此時台灣e5漢字教育已經普遍，生活環境處處攏是漢字為主！現此時國推會以鄭良偉為首e5委員，公佈台灣閩南語用字建議表，並且積極進行統合目前公佈e5三套羅馬標音方式32，攏是朝向台語文正字法e5正確方向。向望台語文學者秉持著當初投入台語文研究e5運動家精神，ti7 目前這e5最有利e5時機，將台語文真正落實ti7 台灣e5教育體制內底!

【附錄】
問：請問王育德ti7 世台會公開說明放棄伊研究e5台語書寫方式，支持教會羅馬字，除了汝是siong  ho e kian-cheng-jin 之外，現場參與e5人士，還有誰會當見證， kam2 有法度提著 hit 次參與人士e名冊，我作一個問卷?
答：我是負責世台會主日禮拜，彼e5 Sunday e5 禮拜，參加e5人數大概是50-70人左右。其中即嘛 ti7 東京作台灣教會牧師e5張清庚牧師嘛是負責監督e5人。我無參會人e5名冊，嘛無參加禮拜e5人e5登記/地址，一切攏自由參加。大部分是世界各地來參加e5基督徒。
問：請問王育德ti7 1985年東京e5世台會公開宣示支持教羅，為啥米li2 ti7 1993年才寫文章ti7 <台文通訊>頂回憶?1985-1993中間， kam2 有人提起?擱請問：王育德除了ti7 1985年東京e5世台會公開宣示外， kam2 u koh ti7 pat-e5公開場合提過? 我知影伊e5文章當中有幾那篇講到這chan事誌! 
答：我會寫遐--e5文章，主要是因為tui3 1993 年以後，有真濟儂攏提王先生e5名來支持in 家己另外創造e5標音法，其中最明顯e5是住ti7 東京e5許極燉先生。伊kap余伯泉先生teh提倡這e5「通用音標」。通用音標是對POJ改裝e5物件。許先生講是「王先生e5學生kap繼承人」。許先生m7 是王教授e5學生，許先生嘛無參加獨立聯盟。王育德先生死e5時，ti7 東京e5 Nerima-ku(練馬區)，我有去鬥幫忙，將伊e5玉體扶入去棺材。Ti7 我e5印象中，彼時代，許先生並無關心台語文，嘛無參加同鄉會kap獨盟e5活動。後來聽講是「繼承」王先生e5「使徒」，我感覺奇怪。1985-1993中間，POJ(教羅)並無啥米「通用音標」來作亂，所以無遐e5問題。
問：請問lin ti7 1985年東京e5世台會所排練e5戲劇，為啥米會想到演一齣戲?
答： ：彼年e5世台會是ti7 Hakone(箱根町)舉辦e5。阮演e5彼齣戲，是王教授親自編稿e5劇本，描寫一位台獨人士e5命運。每禮拜阮攏ti7 Sinjuku(新宿)郭榮桔先生e5辦公室排演，王先生是導演。練習了，阮兩人攏作伙坐計程車轉去--我住ti7 Higashikurume(東久留米市)，伊住ti7 Nerima(練馬區)，仝所在，真近，王先生攏beh付計程車e5錢。阮e5劇真成功。因為經過戲劇，予觀眾對台獨運動者e5悲慘人生，有深刻e5印象。
問：請問陳牧師，汝和王育德博士是什麼關係?師生?台獨聯盟社友?抑是作陣做演劇e朋友?
答：阮攏是台獨聯盟e5盟員，伊是阮e5先輩，王教授擱teh 發行《台灣青年》雜誌。我ti7 New York 做牧師e5時，就是因為《台灣青年》雜誌！組成「聰美姐紀念基金」，一直到今仔日，共有11年久；繼續負責發行《台文通訊》。所以，講起來，王先生嘛是引出《台文通訊》繼續拍拼e5功勞者。
※感謝陳柏壽牧師hia2-ni3詳細e5回覆，伊是王育德博士ti7 1985年東京世台會頂，宣布放棄伊所創造e5「王第一式」、「王第二式」，支持教會羅馬字e5發言尚好e5見證人。陳牧師 m7-na ti7《台語文的筆跡》冊內寫到有關王育德hit次重要e5宣告，並且嘛熱心願意為後輩提供所知e5一切，是一位真心信奉上帝擱愛台灣e5台灣人。


1 許極燉《台灣話流浪記》第六篇<王育德先生研究台灣話的貢獻>講到王育德「苦心孤詣設計羅馬字方案」，但是無深究。2002年中山大學中文所曾進民所寫e5碩士論文：《王育德台灣語研究之成就》嘛無探討這e5議題！
2這和王育德年譜編年有差，年譜記1955.3取得碩士。
3參考平山久雄<解題m5王育德博士的學問>收入《閩音系研究》卷末附錄。
4服部四郎ti7本冊序文講，因為原冊名尚過專業，所以商量e5結果，決定改名。《閩音系研究》P11。
5<落入漢字的陷阱>，《台灣語研究卷》，p203。
6董忠司，<臺灣語言音標方案的擬議和完成>
7《台灣話流浪記》p204。
8許極燉t? <王育德先生研究台灣話的貢獻>內面所舉e5例(p207)，著是王博士標示「台南方言」所用e5方式。
9 <台灣福佬話非漢字拼音符號的回顧與分析>。
10平山久雄講王育德，發表ti7《台灣青年》創刊號，黃昭堂所編<王育德著作目錄>是編入1960年9月發表ti7 日本言語學會刊物《言語研究》38號 ，收入前衛版《福建語研究卷》，p13-98.
11這部分若beh看簡單e5說明，e7-t`ang 參看《台語入門》附e5隨筆：<台語的系統>。
12參見施正峰<多元主義下的語言權利平等>
13p146，《台灣話講座》14-16講<台灣話與北京話之間>，台語是真精密e5語言，所以ti7過去，台灣人會當真緊學會曉日語、北京語，甚至其他第二語言e5時，ti7 發音方面真有準確度!有關母語t? 第二外語學習方面e5利益，嘛有濟濟語言學者研究，有興趣者會當位網路頂揣到相關論文。
14請參看《台灣話講座》p25及p271 ，<台灣話的語音體系>、<將來的台灣話>攏有作說明。
15這部分e5討論會當看金安出版社《通用嘸通用》這本冊，收集李勤岸、董忠司、呂興昌、蔣為文、張裕宏、許長謨、陳恆嘉、施炳華、楊允言、董芳苑、洪惟仁等十一位目前台語界e5學者著文說明！
16請參見《台灣話講座》17~19講<談歌仔冊>。
17《台灣語常用語彙》是王育德第一本自費出版e5冊，真值得斟酌研究。第一章第四節<關於羅馬字>清楚說明為何beh提倡羅馬字，並且比較教會羅馬字ham7伊所創造e5新羅馬字(即王第一式)：P31-38。
18這點後來真濟學者支持，蔣為文<白話字，囝仔人teh 用e5文字?m5台灣教會白話字e5社會語言學分析>，更加用科學e5方法實驗證實，白話字e5學習效率較高。
19 參見兩人合著e5< 台灣福佬話非漢字拼音符號的回顧與分析>。
20另外一e5錯誤順便更正，本冊t?黃昭堂序第2頁，講王育德後期著作《台灣語入門》《台灣語初級》就是用第二式寫e5-－這是錯誤e5，這兩本冊所用e5羅馬字，是依教會羅馬字為主。
21io?、oe?是台南腔；iu?、ui?是台北腔。本處說明採用白話字表示！以上鼻化韻母若擱加上伊相對e5入聲鼻音，就有二十一種，請參看《台灣語常用語彙》，p53。
22羅常培《廈門音系》(1930) 、朱兆祥《台語方音符號》(1952年)嘛是這e5系統。
23請參考《台灣語講座》五-六講：<談教會羅馬字>。

24 台語注音符號ai3 加造幾種符號？嘛有幾仔套!這方面筆者無作統計!本文統計採用王育德所舉e5朱兆祥《臺語方音符號》。
25《台語初級》p45<教會羅馬字的缺點> 。
26收入《台灣語研究卷》，參見P80 。
27<台灣話記述研究的進展>《台灣語研究卷》p84。 
28有關教會羅馬字e5歷史變遷，王育德ti7 《台灣話講座》第六講有大約說明，讀者e7-tang3進一步參考賴永祥《教會史話》或呂興昌、張裕宏等有關白話字e5論文。
29Ti7 王育德《臺灣話講座》第三講有講著「界音法」e5制定原則，值得參考。
30 詩中安呢寫王育德：「你有兩支勇健e5腳 / 兩支革命e5腳 / 你一世人參與台獨運動 / Koh一世人參與台語運動」， ti7 詩e5最後，伊寫：「有兩支腳e5王育德 / 我beh跟toe3 你e5腳步 / 正腳倒腳攏是正港e5台灣腳 / 行ti7 你行過e5建國路 / 行出一個正港e5台灣國 」。
31陳柏壽牧師回覆筆者所提e5十題問題，本文後尾附錄四點陳牧師談論王育德e5部分
32請參看教育部國語推行會網站：http://www.edu.tw/EDU_WEB/Web/MANDR/index.htm。
2004台灣羅馬字國際研討會論文集Tai-oan Lo-ma-j" Kok-che Gian-tho-hoe Lun-bun-ch...p



38-16



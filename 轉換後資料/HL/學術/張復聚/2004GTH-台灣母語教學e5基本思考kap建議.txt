台灣母語教學e5基本思考kap建議

張復聚 TiuN Hok8-chu5
高雄醫界聯盟會長
tojhokchu@hotmail.com

摘要
 台灣母語教學e5目的是甚麼？
 	1)急救台灣母語、傳承台灣文化、保存世界資源；
 	2)保障教育、傳播、使用及地名等語言基本人權；
 	3)培養現代化、世界觀及台灣情e5台灣國民。
  	 (m7 是三千年前舊舊e5中國人kap憨憨e5台灣人！)
 
關鍵詞 : 台灣母語、基本人權、世界母語日、文化多樣性、台灣學

	世界各地語言流失、死亡e5速度確實真驚人。Chit-ma2世界上有將近6，000種e5語言，到21世紀尾有90％會死亡、滅種。（Krauss 1992）台灣本土語言流失e5情形ma7相當嚴重。台灣原本有二十幾種無仝e5語言，但是有一半已經死亡。（李壬癸 1997）根據鄭良偉教授e5觀察，台灣人母語滅種e5症頭，e7-tang3對下面三方面看出來：母語使用e5範圍（人口及場所）愈來愈少，母語使用e5能力減退。（鄭良偉 1990）調查台灣本土語言使用e5學者指出Ho7-lo2話、客家話都有衰微e5現象，（Young 1988）原住民語言ma7已經行向滅種之路。（黃宣範 1995）聯合國教科文組織ma7已經ka7台灣列入母語滅絕e5危機地區。[Chu7-iu5 2003]葉菊蘭副行政院長bat對台灣本土語言面臨絕種之運命提出警告，伊認為"原住民語已經送入加護病房、客家話也已經toa3院、Ho7-lo2話當teh急診室掛號"。 [Tiun 2004 a]語言學家張裕宏教授真艱苦心指出，原住民語、客話及台語會一個續接一個ti7台灣島消失！[Tiun 2001] 
	Ti7 21世紀e5今仔日，語言是地球資源已經是聯合國e5共識。1999年聯合國教科文組織(UNESCO)特別制訂(對2000年開始)每年2月21日做世界母語日，認為語言m7若是人類文化財產e5基本要素，ma7是激發人類創造力及維持文化多樣性e5基本前題，koh大聲呼籲世界各國嚴肅重視母語流失、死亡，認真、積極做母語研究、保存及發展e5 事工。2001年911事件了後，UNESCO佇11月初2 tiam3巴黎開部長級會議，koh強調無仝文化中間互相e5對話是促進和平e5上好保証，反駁"無仝文明和文化之間定著會發生衝突" e5論調，所有e5部長ma7 long2認為文化多樣性是人類e5共同遺產。文化多樣性對人類來講，就親像生物多樣性對維持生態平衡hiah-nih8必須、未當欠缺。上多樣e5生態系就是上勇健e5生態系，這句話仝款適用佇語言學語言學，上多樣e5語言生態就是上勇健e5語言生態系，這款生態系上介未受著破害，準做受著破害也上容易完全修復。
	母語ma7是基本人權！《世界人權宣言》、《聯合國公民及政治權利國際公約》long2認定講母語是個人e5「權利及自由」。母語教育權是根據語言是一種權利（language-as-right）e5觀點。就語言是一種權利來講，保留及使用族語是族群通基本e5公民權利﹕m7 免因為語言而受歧視e5權利及使用家己e5語言從事社區活動e5權利。（陳淑嬌 1994：226）二十世紀上重要e5政治哲學家哈佛大學教授John Rawls bat按呢講過：『社會上所有e5成員long2享受著充分權益e5時陣，這個社會chiah是正義e5社會』。koh有，根據1996年巴塞郎隆納語言權宣言(Universal Declaration of Linguistic Rights)，所有e5語言long2會當成做官方語言。照按呢來講，政府有義務用咱e5母語做官方語言來及咱溝通！這long2是聯合國hou7咱e5母語基本人權。佇台灣，台語版e5 WHOQOL(世界衛生組織生活品質問卷) ma7已經佇今年5月份完成啦。[Tiun 2004 b]
	
台灣母語(原住民話、客話及Ho7-lo2話)佇台灣無人疼惜幾千百年，這cham7-a2因為民主化、本土化kap國際化e5影響，開始有機會beh'鹹魚翻身'。m7-ku2，咱若詳細ka7想看做台灣母語教育e5目的是甚物？beh按怎做chiah好？這個時陣可能會發現大部份e5人long2無認真去思考、無清楚e5認知。這是我寫這篇文e5 因端。
	簡單講，我認為台灣母語教學e5目的有3大項: 1)急救台灣母語、傳承台灣文化、保存世界資源；2)保障教育、傳播、使用及地名等母語基本人權；3)培養現代化、世界觀及台灣情e5台灣國民，m7 是三千年前舊舊e5中國人及四百冬前憨憨e5台灣人！
Beh急救台灣母語，是因為m7若副行政院長葉菊蘭女士認為台灣母語面臨滅種e5危機，聯合國ma7 認定台灣母語beh滅亡啦！1
傳承台灣文化大家可能卡好理解。m7-ku2，我ma7 beh講清楚 : 台灣文化包含原住民南島文化、漢文化、日本文化及西方國家文化(特別是美國文化)，絕對m7是干乾中國文化na7-tiaN7。這點可能ma7是真濟人無注意著。文化人類學家李維史陀(Levi2-Strauss， Claude 1908~)，bat講過一句足hou7人感動e5話：「我一生，上喜歡看著e5，就是當兩種或兩種以上e5文化相抵 e5時，所pong7出來e5浪花！」兩種文化或兩種以上e5文化「見面」時，會引起衝突，也會引起互相e5「接合」，對文化e5觀點看，這其實是一種真奇妙e5事件 [錦發2003] 。台灣文化內面有這4種成分，咱若好好ka7保存kap發展，hou7 in 互相有機會thang sio抵、sio-pong7，m7知beh開外sui2 e5 花蕊leh? 
	保存世界資源就是聯合國講e5語言是地球e5資源。1999年聯合國教科文組織(UNESCO)特別決定對2000年起每年2月21日做世界母語日(IMLD， International Mother Language Day)，認為語言m7若是人類文化財產e5基本要素，ma7是激發人類創造力及維持文化多樣性e5基本前題，koh大聲呼籲世界各國嚴肅重視母語流失、死亡，認真、積極做母語研究、保存及發展e5 事工。2001年911事件了後，UNESCO ti7 11月初2 tiam3巴黎開部長級會議，koh強調無仝文化中間互相e5對話是促進和平e5上好保証，反駁"無仝文明和文化之間定著會發生衝突" e5論調，所有e5部長ma7 long2認為文化多樣性是人類e5共同遺產。文化多樣性對人類來講，就親像生物多樣性對維持生態平衡hiah-nih8必須、未當欠缺。
	母語是基本人權！《世界人權宣言》、《聯合國公民及政治權利國際公約》攏認定講母語是個人e5「權利及自由」。母語教育權是根據語言是一種權利（language-as-right）e5觀點。就語言是一種權利來講，保留及使用族語是族群上基本e5公民權利﹕m7 免因為語言而受歧視e5權利及使用家己e5語言從事社區活動e5權利（陳淑嬌 1994）。二十世紀上重要e5政治哲學家哈佛大學教授John Rawls bat an2-ne講過：『社會上所有e5成員攏享受著充分權益e5時陣，這個社會chiah是正義e5社會』。 根據這個標準來看，咱e5語言權利一點點a2 ma7無受著尊重。語言人權包括母語使用權、教育權、傳播權及地名權。就使用權來講，咱佇甚物場所beh使用甚物話語，是咱e5基本權利，咱通家己決定；教育權就是學校必須教咱e5母語，hou7 咱e5 囡仔有機會受完整e5母語教育。傳播權包括報紙、電視、La-ji-ouh(收音機)、各種公共場所(各級議會、學校、火車頭、飛機場等等)放送系統long2著使用咱e5母語來服務。地名權e5意思是咱toa3 e5所在beh號做甚物名是咱咱家己決定，咱若ka7叫'草山'，政府未當硬beh拗做'陽明山'！koh有，根據1996年巴塞郎隆納語言權宣言(Universal Declaration of Linguistic Rights， Barcelona， 1996)，所有e5語言long2 會當成做官方語言(All language communities are entitled to the official use of their language within their territory)。照an2-ne來講，政府有義務用咱e5母語做官方語言來及咱溝通！這long2是聯合國hou7咱e5語言本人權。
	講到遮，咱ai3思考母語教學e5目的是甚麼？須要甚物款e5教材kap beh 按怎教？母語教育若beh成功，需要4方面配合：社會有需要、學校認真teh教、家長有重視、學生認真teh學。
	就社會來講，母語教育確實有需要，咱會當對真濟職業teh招考職員e5時long2要求求職者會曉母語得著證明。若是講著學校，就我所知，chit-ma2 足濟台語教學long2凊凊采采！大部份老師long2應付、應付na7-tiaN7，無認真teh做。準有幾個khah認真e5教師，ma7是long2 teh教三字經、千字文、二十四孝、唐詩、台灣俗語等等kap咱早前teh念e5囡仔歌這類e5教材。我無反對使用chia e5材料，chia e5 long2是台灣文化e5 元素，講khah歹聽leh，是台灣文化e5 "菜尾"！M7-ku2，足濟台灣人kap學校老師long2 ka7當做是上讚料--e5，甚至是台灣文化e5全部！總是認為若無教chia e5，台語就無甚物材料thang教；這是對台灣文化上大e5誤解kap侮辱！另外一方面ma7是家長無teh要意，in long2 認為華語kap英語khah要緊！koh再講，教材ma7 ou-lou2 bok8-che3!課本e5漢字真深，學生gin2-a2讀到艱苦che7-koa3，效果當然無好，這實在hou7咱真艱苦心。我認為台灣母語教材e5六大原則是：口語化、生活tek、台灣主體性、現代觀、世界觀、kap心靈提昇。盡量用簡單e5話語kap口語，講咱生活e5代誌，這當然ham7台灣社會有關係；不管是台灣文學、天文地理、歷史、生物、宗教、藝術long2通教，這就是台灣學(Taiwanology)。Ti7現代文明社會，現代觀kap世界觀是基本e5教養(nurture)；現此時世界對語言、環保、生態、民主、人權等等e5行情咱定著ai3有認bat kap了解。根據《天下雜誌》報導表示，"整體說，調查顯示七成三民眾自認國際化能力不足，也有五成四民眾覺得下一代國際化能力不足。"[2004.11.15 中國時報] 這真清楚表示咱e5國民基本教養失敗！
Koh來就是beh按用甚物語言教？我個人認為上讚e5方式是用母語教！咱ai3知影，母語本身就是教學語言，koh是上好e5教學語言，這是聯合國ti7 1953年發表e5意見〈兒童的母語是最有效的教學媒介〉。		
	上尾a2我beh建議 : 1)母語教育對家庭培養起，會當兼顧兒童學齡前教育；2)學校課本，首冊kan-ta 教羅馬字及圖片；華語課本首冊嘛是kan-taㄅㄆㄇㄈ，無漢字，先ka7呼音(拼音)學hou7好勢，koh來就極簡單無te3比！日本嘛是強調ai3先ka7 KANA 教好勢，佇1年chiah 教80字漢字na7-tiaN7。
	我beh呼籲真正疼惜台灣e5鄉親序大，拜託khia7 ti7 囡仔e5學習順序教in台灣母語，hou7 in會當輕輕鬆鬆koh真歡喜來學母語，m7-thang 抵開始就叫in學深koh歹寫e5漢字！若會當按呢教母語，相信咱e5囡仔會學了真快樂、真成功！
1 請看 http://www.unesco.org/education/imld_2002/press.shtml。



18-4



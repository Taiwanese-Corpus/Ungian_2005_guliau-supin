按國際交流需要kap台灣母語特性
評三套華語拚音e5通用性
鄭良偉

東亞漢字使用國文教權威e5保守性格
東亞漢字使用國e5文教權威攏kap政權結合，牽涉著既得利益e5維持。中國e5反切kap韻圖，一向被認為假那天書，真oh瞭解。M7-koh傳統聲韻學koh khah 難、khah無合人情，啥人想beh入門求道，伊著ai3乖乖仔一項一項學，維護每條『金科玉律』。任何新系統準講偌有道理，也真oh有機會thang進入學術殿堂。歷史上維護道統為使命e5中國文人社會一直到看著日本教育普及、國力增強，竟然戰勝俄帝kap清朝，才有部分文教領導者提出文字改革e5主張。
漢字e5文教權威ti7其他東亞國家ma7相當有勢力。雖然日本早ti7一千年前就有標音文字假名e5使用，韓國六百年前就有諺文e5發明，但是ti7漢學傳統把持e5文教局面下，攏無法度採用ti7本國e5正規教育。需要等到明治維新後按西方吸收現代文明理念﹕教育應該本國化、全民化，文字應該大眾化、簡單化，學者專家才肯讓步，採用假名抑是諺文做為本國正式e5書面語e5一部分；另外，也做為漢字發音e5輔助系統。
三套華語標音e5背後
現在台灣當局為了國際交流kap發展資訊e5需要，減輕學生學習母語，英語時e5負擔，有意採用abc羅馬字來做漢字e5發音輔助系統，會使講是因為台灣行入國際舞台，世界邁向資訊時代e5時勢所逼。M7-koh是m7是會-tang3順利實現，需要面對幾個關鍵問題﹕選擇叨一種拚音？由啥人來決定？替啥人來決定？（小學生？對外華語教育？漢語語言學學者？）

按客觀e5條件觀察，台灣境內beh採用叨一種拚音各有無仝e5力量teh支援﹕

(1)	維持注音符號e5守舊勢力。支持一套m7-na7無國際功能，koh無母語共通性，附屬ti7注音符號，也無跨語、跨國界功用e5注音二式。用按呢來阻擋漢語拚音抑是台華拚音e5順利推行。
(2)	支持漢語拚音e5力量。注重伊現有e5資料以及國際優勢，專考慮兩岸間e5交流，無考慮台灣內部族群間語言、文化交流。
(3)	支持通用拚音e5力量。平衡華語羅馬字拚音e5國際交流需要kap台灣內部語言文化交流需要。

按落伍e5結構主義行向現代化人本主義
否定無仝語言e5標音之間e5想法是以語言系統為中心e5結構學派時代e5看法。Bloomfield等人認為語言學者e5任務是根據一套分析方法，運用ti7一個語言音系來求著最有系統、最簡單e5音素符號系統。趙元任e5國語羅馬字以及耶魯式e5華語羅馬字就是ti7這個語言理論e5環境下設計問世。這兩套華語拚音影響以後北京e5漢語標音e5設計(按美國回國e5羅常培為主要人物)以及注音二式（也以深受留美學者趙元任、李方桂、羅常培三位學者影響e5國語推行委員為主要人物），當時結構語言學派所崇尚e5根據特定語音結構本身分類簡化e5精神，真積極運用ti7北京e5漢語拚音。人本主義e5語言理論（Chomsky、Halle等語言學者以及其他koh khah前進、koh khah踏實從事個人kap社群人腦e5跨語言、誇性別、跨發言場合e5科際研究e5學者）攏以人做為研究對象。探討人類如何運用仝一種天生語言能力，學用特定語言e5各種個別e5語言事實。按人類e5各種語言比較以及語言變化綜合研究，咱be7-tang3無肯定人類e5語言共性，包括自然(naturalness)無自然e5發音理論抑是拚音設計。按人本主義e5語言理論及教育立場看，咱嘛be7-tang3否定台灣人一個一個人腦學習使用母語、華語、英語e5事實，嘛be7-tang3 koh放棄為台灣e5各種語言各追尋一套最有跨語通用功能e5拚音系統e5努力。

減輕各小學生學習國語、母語、英語無仝系統e5負擔e5通用拚音
1996年ti7中央研究院李遠哲院長所主持e5教育改革委員會e5『總諮議報告書』內底建議研究『通用拚音系統e5可能性，以減輕各小學生學習國語、母語、英語無仝系統e5負擔』。本文就人類e5天生能力、社區化、世界化及華語、母語、英語無仝系統e5角度來討論標音e5共通性格。
	筆者寫這篇文章評鑑三套華語拚音有四個大前提﹕
(1)	台灣是一個民主國家，國家e5主人愈來愈想beh求語文計劃e5資訊kap選擇機會e5權利。
(2)	台灣是一個多文化、多語言e5社會，無仝e5語文計劃方案，影響各種語群e5權益至深。無仝e5語群有無仝e5拚音通用性問題。
(3)	過去e5國府時代e5語言文化政策已經無符合現代台灣政治情勢及教育需要。Khah穩定e5路線便是配合教育改革e5理念按照現代國家e5民主計劃模式，來處理拚音e5選用。
(4)	『總諮議報告書』內底建議研究『通用拚音系統之可能性，以減輕各小學生學習國語、母語、英語無仝系統e5負擔』，這並m7是無可能做到e5要求，其實是真合現代化教育理念e5建議。

	行政院若有beh按照民主國家e5負責政治e5做法，be7使koh允准國語推行委員會所設計e5注音二式。過去15年m7推行 (中央研究院、台大、清大、師大、政大e5語言刊物內所刊載e5英文論文，以及各大書局所出版e5冊不但無採用注音二式，koh採用北京政府所採用e5漢語拚音)，現在為著街名英譯koh beh以行政命令推銷這套國際功能真低e5注音二式。
為啥人決定叨一套拚音？
為啥人決定？是為台灣住民特別是小學生決定拚音？抑是beh為中國領土上e5人民決定？
由啥人設計? 由啥人執行？對象是m7是以台灣學生為主？是m7是兼顧對外語言教學以及來台灣旅遊e5外籍旅客？各種對象之間beh佔偌大比重？
	任何參與語言計劃e5語言學者不但ai3發揮專業e5知識，koh ai3為非語言學專業者，綜合各種意見，提出可行方案，抑是根據具體方案提出諮詢。也就是講參與計劃e5語言學專家be7使干單留ti7象牙塔裡，無ai3降低身份地位來談著語言教學抑是語言學習e5問題。戒嚴時代e5教育部抑是國語推行委員會只要遵照國策就平安無事。注音二式e5設計人ti7設計當時，會使無考慮台灣納稅人子女e5語言學習需要kap台灣社會華語特點，也無民主化、多元化、人本化、世界化、科技化等教育改革方向做準則。也會使免提出執行kap評鑑計劃向國家主人負責。今仔日政治環境已經改變，語音學以及有關行為科學進步到探討人類共性kap生長ti7特定文化kap語言環境e5今仔日，教育部be7-tang3無面對語文問題關係人民權益極深e5事實，koh khah be7-tang3無面對人民關心語文教育e5要求。

台灣需要採用e5拚音順位

按照本文所討論e5幾種華語拚音系統，根據咱所關心e5拚音跨語通用功能，台灣需要採用e5拚音順位是﹕
台華通用甲式、台華通用乙式、漢語拚音、注音二式。
	
	台華通用拚音﹕是為著台灣各小學生減輕學習華語、母語、英語無仝系統e5負擔所設計e5羅馬字標音系統。有甲乙兩式。乙式主要為著國際交流，根據北京e5漢語拚音，加上最低限度e5必要修改（如減去j,q,x違反世界羅馬字發音慣例e5聲母）。漢語拼音採用b,d,g(代表無送氣), p, t, k (代表送氣)，按呢做無考慮台語、原住語、英語、日語攏將遮e5符號用來表達濁、清聲母e5分辨。甲式採用p,t,k(不送氣), ph, th, kh (送氣)，發揮華語、母語、英語之間聲母發音e5共通性。
	漢語拚音﹕是中國北京政府所採用e5羅馬字標音系統。有系統tek根據北京音系簡化符號，無考慮使用人以後按怎學習英語e5發音。不但ti7中國境內，ti7國際間，已佔絕對e5優勢，連ti7台灣內部e5學術界也teh使用。因為無考慮過華語kap母語福、客、原住民語以及日語、英語之間發音e5共通性，干單會-tang3排位ti7台華通用拚音後壁。
國語注音符號二式﹕是台灣教育部1986年所公佈e5羅馬字標音系統。過去無執行，缺乏國際共通功能koh忽略使用者學習英文抑是母語e5轉移問題，上無值得採用。
北京漢語拚音kap台灣國語注音符號二式攏是專門以北京音系為對象e5拚音設計，遵行過時e5結構主義e5語言理論。台華拚音是以台灣人學習、使用北京音系為對象，運用現代行為科學人本語言理論，所提供e5拚音設計。
假使台灣人干單會-tang3 ti7注音符號kap無國際功能koh無跨語、跨國界功用e5注音二式之間做選擇，這就是目前守舊力量繼續把持e5局面，台灣e5 語言教育無法度改革lah。


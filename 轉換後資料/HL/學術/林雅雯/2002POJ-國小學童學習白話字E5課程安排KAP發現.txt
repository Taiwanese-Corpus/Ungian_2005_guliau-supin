國小學童學習白話字E5課程安排KAP發現

Lim5 Nga2-bun5 (林雅雯)
新竹師院台灣語言與語文教育研究所

摘要

為著配合九年一貫台語教學，ti7國小若beh開始教白話字，到底應該an2-choaN2來進行？本論文想beh用ka-ti7實際教學e5經驗來做chit8-koa2介紹。教學e5對象是新竹師範學院附設實驗國小e5學生，由筆者親身教授台語e5課程kap白話字，教材是自編--e5，教學e5進度ui3生活中e5用語開始入門，譬如講：招呼語、果子kap五官e5講法…等，koh有趣味活動e5搭配，hou7 in ti7學習聽、講台語e5同時，ma7 e7-tang3 kah意學習。等in漸漸慣勢台語chit-e5語言了後，chiah開始進行白話字e5字母教學，goan2特別為白話字e5教學設計1套課程，譬如講ti7每1 pai2介紹台語字母e5過程中，設計4 e5 kang7聲母e5單音詞，kap 4 e5單音詞e5圖卡，搭配去教每1 e5語詞，hou7學生gin2-a2 e7-tang3 ti7真短e5時間內做白話字kap圖卡e5連結，1節課平均教2 e5聲母，當中koh有集點卡e5比賽。實際教學進度包括：白話字母e5介紹、集點時間以及教學方式變通e5部分。

另外，ti7教學過程中，goan2有以下e5發現：

1、小學生真需要獎勵：

集點卡e5獎勵方式，e7-tang3 hou7學生gin2-a2爭取表現，激發in參與課堂表現，
學生gin2-a2 e7-tang3 khah認真聽課，kui班e5規矩kap上課氣氛ma7 khah好。

2、無kang7年級e5反應：

(1)高年級大部份e小朋友e7-tang3 ti7 10至15分鐘內掌握字詞e5發音，ke7年級需要khah che7練習e5時間。

(2)中、高年級參與發表e5人有集中e5現象，ke7年級e5參與khah平均。

3、雙語學習有干擾e5現象：

(1)聲母e5發音e7受著英語e5影響。譬如講：問in「k」e5音，tiaN7-tiaN7 e7回答做「kh」e5音。

(2)「p」ham7「ph」2 e5音分be7清楚。譬如講：問in有siaN2-mih詞是以「p」做聲母--e5，in e7回答親像「pho5」-to5(葡萄）chit款e5詞。

關鍵字：白話字、課程安排、台語、干擾。
國小學童學習白話字E5課程安排KAP發現

1.背景介紹

1.1白話字教學e5疑慮

台語教學內面有關教拼音e5部份，一直是tak8-e5討論e5重點，有真che7老師煩惱教白話字對學生gin2-a2學習英文kap注音符號e7產生干擾，soah來分be7清楚到底是英文字母iah是白話字，an2-ne恐驚e7增加學生gin2-a2學習e5負擔。對台語beh開始進行白話字e5教學，大家煩惱e5點kap m7敢教e5原因到底是siaN2-mih？Goan2有整理以下幾種e5看法：

一、 Ti7國立台北師範學院課程與教學研究所，郭媛玲研究生e5論文（九年一貫「台語」教學—理想及實施落差的研究）計畫中，i訪問了chit8-koa2參與九年一貫台語教學e5老師kap行政人員koh有學生e5家長，i有問著有關台語拼音e5問題，提出e5疑慮有以下幾點：

1、 老師對學拼音感覺困擾：

受訪者T61講：「講幾10年e5台灣話，但是to7是無看過chit-koa2拼音e5方法（教羅kap注音符號e5拼音），ma7 ?-bat學--過，自國小到大學，m7-bat學拼音e5方法，對goan2來講，goan2 to7 kap小朋友kang7款，所以也是1 e5非常大e5困擾。」

受訪者T3講：「我本身是閩南人，ah ?-koh你叫我去學羅馬拼音，我可能ma7 ai3 1段時間chiah有法tou7入手。」

2、 老師對教拼音感覺困擾、無siaN2自信：

受訪者T6講：「Goan2也無siaN2-mih固定e5教科書，……到底goan2是?是ma7 ai3教chit-koa2拼音e5方法，是m7是ai kap注音符號e5拼音方法cho3-hoe2教？其實goan2 ma7是非常困擾。」 

受訪者T3講：「……有真che7所在e5口音其實是無siaN2 kang7款--e5，goan2 to7 e7想講，是beh an2-choaN2教hou7 gin2-a2?」

受訪者T4講：「我e7煩惱，我感覺我無siaN2自信，我感覺我ka-ti7若?是百分之百gau5 e5話，教hou7人真正是誤人子弟，所以我想，若是講一定ai3 e7-hiau2聽、e7-hiau2講、e7-hiau2寫e能力e5話，是m7是應該需要專門e5人來教？」

3、學生gin2-a2 e7對拼音e5字母分be7清楚、e7增加負擔：
           
受訪者T6講：「1年級e5學生gin2-a2同時ai3學習注音符號ㄅㄆㄇㄈ e5教材，假使講koh ai3學習1 e5母語e5拼音，我ti7-leh想大概也e7有chit8-koa2拼音e5字母，小朋友e7出現分be7清楚e5現象，對小朋友e5學習，可能ma7 e7增加負擔。」

受訪者P32講：「假使i chiah-ni7細han3 to7學拼音，如果老師教學e5教材iah是方法m7是hou7 gin2-a2感覺有趣味e5話，恐驚e7變成i學習e5 1種困擾。」

4、行政人員認為拼音是1種政治型態，所以無願意講：

受訪者CO3講：「拼音che先mai3講，因為koh牽連著政治型態。」

二、 Ui3新竹師範學院台語所黃雅榆e5碩士論文（客家人對客語及客語教學的態度----以台灣四個地區為例）中，i ma7訪問chit8-koa2參與鄉土語言教學e5老師kap行政人員，lan2 e7-sai2看著chit8-koa2想法：

Ti7黃雅榆（2001：129）e5訪談題目中，有幾e5題目kap拼音相關，ti7 chia做ch…t-koa2介紹：

1、 資源（ti7硬體方面譬如講：教具，ti7軟體方面譬如講：拼音方案)

2、 老師進行教學e5時chun7 siong7大e困難ti7 toh？

3、 學客語是m7是e增加學生語文科e5負擔？客語教學e7影響國語教
學--無？應該an2-choaN2 kap國語教學配合？

Lan2來看黃雅榆（2001）整理--出-來e5問卷kap訪問e5結果：

＊問卷結果分析

1. Ti7「母語教學中，toh 1 e5部份khah難？」chit題，大約有5成e5教師kap學生gin2-a2認為是拼寫羅馬拼音。

＊訪問結果分析

1.教學中e5困難：

受訪者T7表示拼音方案e5無確定對教學造成e5影響siong7大，hou7教學e5老師m7知iaN2 beh遵守toh 1種方案chiah好，而且學生gin2-a2 tng2--去了後，也因為
看be7-hiau2拼音方案造成困擾。

2.受訪者T3指出：「只要家長將客語看做1 e5科目，to7 e7產生 "chit-e5科目iau2-boe7學好koh ai3加學1門科目" e心理，學生gin2-a2心內to7 e7混淆、有壓力。」

3.「整體看--起-來，受訪者並無認為客語教學e7增加學生e5負擔，原因是客語教學無考試而且教學方式活潑、多元化。另外，客語教學自1年a2開始實行，並無教拼音，因此be7有客語拼音kap國語注音符號混淆e5問題。」（黃雅榆，2001：94）

1.2白話字教學是e7-tang3實行--e5

白話字教學已經有百外冬e5歷史，過去外國教士為著beh順利傳教，用白話字來教m7-bat e5人來讀聖經，ti7張妙娟(2000) e5文章內底to7有講著「簡單好學是英國長老教會傳教士ti7台灣推行白話字教育e5主要因素之1。」（張妙娟，2000：195）而且「白話字e5翻譯to7是口語e5表達方式，若e7-sai2讀出拼寫e5文句，to7 e7-sai2馬上明白文意，m7免koh解釋，對bat字無che7甚至m7-bat字e5人來講，確實是非常便利e5學習方式。」（張妙娟，2000：195）

過去e5教育程度普遍是khah ke7--e5，若是講以前e5時代to7有法tou7來教白話字，而且教到koh真成功，chit-ma2 chit-e5時代，教育已經真普遍，soah來煩惱白話字e5教學，是m7是lan2 long2將小朋友e5學習能力看了siuN ke7，soah來失去1 e5加學習1套羅馬字e5機會。有chit8-koa2人感覺白話字教學是無可能成功--e5，感覺教白話字是無siaN2-mih用途--e5，其實，換1 e5角度去想，親像范文芳(2001)先生ti7文章內底所講--e5:「白話字e7-sai2教共通語（華語)，koh e7-sai2教鄉土語言（包括：Ho7-lo2台語、客語kap原住民語)，更加e7-tang3 kap學習外語有關聯，過去用10 e5禮拜，每禮拜10節e5時間，學e-hiau2大約40 e5音標符號（注音符號），若是將i轉換成學習羅馬字母e5音標符號，符號e5數目無增加，分析語音e5能力更加詳細，an2-ne ?是真好嗎？」（范文芳，2001：92)

只要lan2有心進行白話字教學，過去有法tou7成功，今a2日ma7有可能e7成功，過去lan2學習英文，英文字母e5音kap音標e5音，ti7對應上差別ma7真大，親像張裕宏(2001) ti7文章內底所講--e5:「比台語白話字khah複雜幾10倍ma7無tiaN7-tioh8...…lan2白話字既然無英文字hiah-ni7複雜。」（張裕宏，2001：184-185）既然英文教學long2有法tou7實行，lan2 e5白話字教學應該to7有法tou7實行--落-去。
   
整個來看，ti7台語教學當中，siong7 hou7老師頭殼疼--e5是拼音e5部分，第1：主要是因為拼音符號e5系統iau2-boe7統一，ma7欠缺適合e5教材，hou7老師感覺?知beh an2-choaN2教，第2：真che7老師教小朋友羅馬字拼音，驚e7 kap注音符號iah是英文e5音標混淆，增加學生gin2-a2學習e5負擔。M7-koh若是親像吳慧顏(1999)所講--e5:「1 e5語言資質正常e5 gin2-a2 e7-sai2 ti7幾年內同時掌握幾種無kang7款e語文，而且e7-tang3運用自如kap流利正確。」（吳慧顏，1999：101）Ui3 chit-e5論點來看，白話字教學e7產生e5混淆kap負擔e5現象只是過渡，siong7主要e5目標是beh hou7學生gin2-a2 e7-sai2加學1套羅馬字e5拼音系統，koh e7-sai2 hou7 lan2 e5母語保存--落-來，koh e7-sai2 kap國際交通……chiah-ni7 che7好--處，goan2感覺白話字教學應該ai3實行看mai7 khah tioh8。

M7管音標系統未來是m7是e統一，教學e5時chun7是?是e7有適合e5教材，既然beh教拼音，lan2 tioh8-ai問到底是beh an2-choaN2去教chiah是適合學生gin2-a2 e5方式，對大部份有教學經驗e5老師來講，應該m7是siaN2-mih大問題，to7親像教國語，ma7是ai教注音符號，教白話字只是換1套符號而已，to7算暫時無適合e5教材，教材ma7 e7-sai2 ka-ti7編，siong7主要是教學e5方式ai3活潑，ai3 hou7學生gin2-a2 kah意，che khah是重點。

2.國小學童學習白話字e5課程安排

Ti7國小若是開始教白話字，到底是beh an2-choaN2來進行，課程是beh an2-choaN2來安排？因為ui3舊年10--月開始至今年1月中，goan2有1 e5機會到新竹師範學院附設實驗國小，去教5 e5班級e5鄉土語言課，koh有教到白話字e5部份。因為有真che7老師m7敢教iah是m7知iaN2 beh an2-choaN2教白話字，所以goan2想beh ka7 ch…t-koa2實際教學e5經驗講hou7 tak8-e5知，hou7 tak8-e5知iaN2教白話字並m7是chiah-ni7困難。以下第1部份先介紹每1節課教學e5流程，第2部份介紹所教白話字e5進度，第3部份介紹教學當中e7-tang3變通e5部份。

2.1教學e5流程

Chit8開始介紹--e5是Ho7-lo2台語聲母e5部份，因為Ho7-lo2台語e5聲母大部份long2是子音，lan2 chit8開始e7-sai2先ka7小朋友說明，Ho7-lo2台語e5音標kap英文kang7款ma7有子音kap母音e5部分，lan2 chiah開始進行聲母e5介紹。

一、 聲母e5介紹

（一） 介紹「p」聲母e5時chun7，分別ti7烏枋khng3「p」聲母e5字母卡kap用「p」做聲母e5 4 e5語詞e5字卡，譬如講：pa、pau、peh、piaN2，koh有4 e5字詞e5圖卡，特別chhoe7 chit 4 e5單音詞，是因為e7-tang3畫出來做圖卡。老師先唸1 pai2 hou7學生gin2-a2聽，koh chhoa7 in唸3到4 pai2。 

（二） 介紹「k」聲母e5時chun7，分別ti7烏枋khng3「k」聲母e5字母卡kap用「k」做聲母e5 4 e5語詞e5字卡，譬如講：ku、ka、kau2、kau5，koh有4 e5字詞e5圖卡。老師先唸1 pai2 hou7學生gin2-a2聽，koh chhoa7 in唸3到4 pai2。 

二、 集點時間

（一） 練習煞了後，老師開始問kam2有人4 e5語詞long2 e7-hiau2唸--e5-無，全部唸tioh8 e人e7-tang3得著1點（每1 e5人long2有集點卡），每1 pai2 e7-tang3進行3到4 e5人。

（二） Ka7語詞e5字卡kap圖卡收--起-來，徵求小朋友chiuN7台來排看mai7，請in將圖卡kap字卡配對排cho3-hoe2，排完了後koh請i唸1 pai2 hou7全班聽，排tioh8 kap唸tioh8 e人ma7 e7-tang3得著1點。每1 pai2進行5到6 e5人。
（三） 問小朋友kam2 e7-tang3舉例有toh chit8-koa2詞是ka-ti7知iaN2--e5，iah是khah早教--過，是用「p」（iah是「k」）做聲母--e5-無？講tioh8 1 e5語詞e7-tang3得著1點，每1 pai2 e7-tang3進行10 e5人左右。

（四） 聽語詞e5音來辨別聲母（phah字母e5趣味活動)
準備1支『愛的小手』iah是氣球e5 kong3-thui5-a，hou7小朋友sng2「phah聲母」e5趣味活動，ka7「p」kap「k」2 e5聲母long2總khng3 ti7烏枋頂頭，請志願e5小朋友chiuN7台，老師每1 pai2 e7-tang3唸5 e5語詞（以「p」kap以「k」做聲母e5字詞ai3隨機出現），hou7 in判斷老師所唸--e5是toh 1 e5聲母e5語詞，譬如講：老師唸「pau」e5時chun7，小朋友tioh8-ai去phah「p」聲母卡，唸「kau2」e時chun7，tioh8-ai去phah「k」e5聲母卡，以chit款方式去複習教--過e5聲母，每1 pai2 e7-tang3進行5到6 e5人。

三、 韻母e5介紹

    其實韻母e5介紹kap聲母e5介紹，教學e5方式是差不多--e5，?-koh因為我iau2-boe7教到韻母e5部分，所以學生gin2-a2實際學習e5狀況，我暫時無法tou7 kap tak8-e5分享，假使講若beh教到韻母e5部分，教學方式除了kap頂面所介紹聲母e5部分差不多之外，goan2 koh有幾點e5安排：

(一) 介紹韻母e5次序：單母音→複合母音→介音→鼻化韻→韻尾→韻化輔音。

(二) 教學中e7-tang3變通e5部分：
   
1. Chin3前學生gin2-a2已經接觸過Ho7-lo2台語音標聲母e5部分，對Ho7-lo2台語e5音標已經有相當程度e5熟識，所以ti7 lan2 beh開始教韻母e5時chun7，e-tang3依學生學習e5程度調配教學韻母e5數目，無一定1節課kan-taN e7-sai2教2 e5韻母，假使講學生gin2-a2 ti7 chin3前接觸聲母e5時chun7對某幾e5韻母有熟識，lan2 ti7教學e5速度方面to7 e7-sai2 khah緊，所教e5韻母ma7 e7-tang3 1 pai2教khah che7 e。
 
2.無一定ai3全部教了單母音chiah e7-tang3教複合母音e5部份，假使講ti7單母音e5部份，1節課e7-tang3教2至3 e5，，譬如講lan2 ti7 1節課教到「a」kap「u」chit 2 e5韻母，lan2 to7 e7-sai2 ka7「a」kap「u」chit 2 e5字卡khng3 cho3-hoe2，to7變成1 e5複合母音「au」，lan2 to7 e7-sai2教學「au」chit-e5複合母音，除了hou7學生gin2-a2同時接觸2種無kang7款e韻母，koh e7-tang3節省製作教具e5材料，一舉兩得。
       
3.教學韻母e5時chun7，應該加減利用機會複習聲母e5部份，除了e7-tang3當做是1種評量方式，ma7 e7-tang3藉此機會瞭解學生gin2-a2運用Ho7-lo2台語音標e5程度，做為lan2教學上修正e5參考。
　　
四、 聲調e5介紹


聲調方面，goan2 ti7教學聲母e5時chun7，有利用機會ka7學生gin2-a2做1-koa2簡單e5介紹，m7-koh，大部份集中ti7平聲調e5部分，譬如講我若有介紹到第5調（上聲調）字詞e5時chun7，我to7 ka7學生gin2-a2講，chit-e5聲音是升--起-e5，kap國語e5第2聲真kang5，看著音標頂頭有1 e5親像「戴帽a2」e符號，lan2 tioh8-ai讀做升--起-lih e聲音。因為ti7 chit學期goan2 ti7聲調e5部份ma7無1 e5完整e5介紹，所以ti7學生gin2-a2反應方面to7無法tou7 kap大家分享，m7-koh普遍來講，小朋友ti7入聲部分差不多long2聽khah無--a，尤其是ke7年級e5學生gin2-a2，掌握khah好大部份是koan5平調、koan5降調kap上升調。Ti7聲調教學安排e5部份，我有以下e5建議：

    1. 介紹siaN2-mih是聲調kap變調。

　　2. 訓練學生gin2-a2對無kang7款聲調e5聽辨能力。

　　3. 介紹Ho7-lo2台語有siaN2-mih款e5聲調。

　　4. Hou7學生gin2-a2練習聽辨無kang7款Ho7-lo2台語e5聲調。

    5. 介紹Ho7-lo2台語聲調e5符號kap調形。

    6. 介紹Ho7-lo2台語音標e5調名。

 7. 介紹kap練習Ho7-lo2台語e5變調。

2.1.1學生gin2-a2 e5反應

     Ti7教學活動中，goan2 e5觀察是學生gin2-a2 siong7 kah意--e5有2種，1種是排圖卡kap字卡e5部分，另外1種是phah字母e5趣味活動，chit 2種方式siong7 e7-tang3引起小朋友e5學習興趣，真che7學生gin2-a2 long2 e7爭取beh chiuN7台表現e5機會，無chiuN7台e5學生gin2-a2 ma7 e7斟酌看chiuN7台e5小朋友e5答案是m7是正確，kui班e5學習氣氛變kah真活潑之外，ma7 e7-tang3 hou7大部分e5小朋友專心聽課koh無siaN2-mih壓力。

2.2教學e5進度

教學e5時間ui3民國90年11月底至民國91年1月中，long2總3個月e5時間，每1班1禮拜教1節課，1節有40分鐘，平均每1節教2 e5聲母，1學期平均每1班long2至少教10 e5聲母。因為有chit8-koa2班級in去校外教學無上課，所以每1班e5進度是無siaN2 sio-kang5--e，因此每1班所教e5聲母e5數目to7無kang7款，m7-koh教學e5順序差無joa7 che7，goan2將所教e5聲母介紹如下表：

年級
班別
第1 pai2

第2 pai2

第3 pai2

第4 pai2

第5 pai2

第6 pai2

2
服從
p、k
ph、kh
m、t
th、b


4
整潔
p、k
ph、kh
m、t
th、b
s、l、h

5
博愛
p、k
ph、kh
m、t
th、b
g、h

6
莊敬
p、k
ph、kh
m、t
th、b


6
公正
p、k
ph、kh
m、t
th、b
g、l、h
ch

2.3教學過程中e7-tang3變通e5部分

一、E7-tang3 hou7小朋友練習造詞

Ti7-leh用聲母想例詞e5部分，e7-tang3變通hou7小朋友用頭腦去練習想khah che7 e5台語詞，譬如講教著「馬」chit-e5詞e時chun7，e-tang3 hou7小朋友用「馬」去想chit8-koa2 kap馬有關e5台語詞，譬如講：黑馬、白馬、騎馬等等e5詞。

二、E7-tang3 hou7小朋友練習beh an2-choaN2拼音

Ti7介紹聲母kap語詞1段時間了後，e7-tang3 hou7小朋友練習beh an2-choaN2拼音，譬如tu2開始e5時chun7，goan2 e7 chhoa7學生gin2-a2練習語詞e5發音，等待學生gin2-a2對白話字有tam7-poh8-a2概念，老師ti7介紹語詞e5時chun7，chit8開始e7-tang3先mai3讀出語詞e5音，hou7學生gin2-a2練習去拼出每1 e5語詞e5音，ke7中年級比較khah需要有圖卡e5幫助，韻母e5部份因為iau2-boe7教，e7-sai2先ka7 in講韻母e5發音，盡量hou7 in ka-ti7練習拼出語詞e5音。

三、 超級比一比』e5趣味活動

聲母教學進行1段時間了後，lan2 e7-sai2 kan-taN介紹聲母e5發音，hou7小朋友ka-ti7分組去想例詞，全班先分組想kang7聲母e5語詞，每1組先想1 e5語詞，koh ai3派代表chiuN7台比動作hou7別組e5小朋友去ioh in是想toh 1 e5語詞，比賽toh 1組ioh--著-e siong7 che7，最後贏e5 hit 1組e5小朋友long2 e7-sai2得著1點。
四、「心臟病」e5趣味活動    

聲母long2總教煞了後（ma7 e7-sai2分段實施），e7-tang3 hou7小朋友sng2「心臟病」e5趣味活動，譬如講：將6 e5左右e5聲母字卡long2 khng3 ti7烏枋頂頭，請2位志願chiuN7台e5小朋友，用『愛的小手』iah是用氣球kong3-thui5-a來進行phah聲母e5趣味活動，老師講1 e5聲母e5音，2 e5小朋友tioh8-ai sio搶去phah老師所講聲母e5字卡，看siaN2-mih人e5反應siong7緊，每1 pai2 e7-tang3唸5 e5聲母左右，hou7 in比賽輸贏，贏e5人e-tang3得著1點。

2.3.1學生gin2-a2 e5反應

一、高年級e5學生gin2-a2 e5拼音能力真koan5，大部分e5小朋友e7-tang3 ka-ti7拼出語詞e5音，koh e7-sai2 ioh出語詞e5音所代表e5 mih8-kiaN7，中ke7年級比較khah需要提示。

二、『超級比一比』e5趣味活動，小朋友ma7真kah意，m7-koh因為分組加上ai3討論，所以kui班e7 tam7-poh8-a2吵鬧，但是，小朋友long2真認真leh想語詞，只是有時chun7 e7想chit8-koa2 khah phaiN2比e5語詞，to7 e7真phaiN2 ioh，所以老師e7-sai2先提供in chit8-koa2思考e5方向，hou7 in e7-tang3想chit8-koa2 e7-tang3比e語詞，活動chiah e7-tang3 khah順利進行。
   
三、Goan2發現全部e5教學活動，小朋友siong7 kah意--e5是「心臟病」e5趣味活動，m7管是ke7年級iah是高年級，而且平常時ti7課堂上無siaN2表現iah是無認真聽課e5小朋友，反to3-tng2 e真興趣beh sng2 chit-e5趣味活動，而且koh表現kah be7-bai2。尤其是高年級e5學生gin2-a2，koh有小朋友e7主動chhoe7老師挑戰，我感覺che是引起學生gin2-a2學習興趣1 e5真代表性e5現象。

3.國小學童學習白話字e5發現

進行白話字差不多12禮拜e5時間，其中包括期中考kap期末考，實在無充足e5時間ka7所有白話字e5符號long2教煞，但是，lan2總是hou7學生gin2-a2接觸著另外1套羅馬字e5符號系統，hou7 in知iaN2 Ho7-lo2台語ma7是有標音e5系統，siong7主要是藉由簡單幾e5符號e5介紹，hou7學生gin2-a2對白話字有基本e5熟sai7，老師應該ai3抱持「堅持去教，1路修改e5心情」khah是正確e5教學心態。以下是goan2 ti7實際教學過程中e5 chit8-koa2發現，想beh kap tak8-e5分享：

一、學生gin2-a2真需要獎勵：

集點卡e5獎勵方式，e7-tang3 hou7學生gin2-a2爭取表現，激發in參與課堂所教授e5內容，學生gin2-a2 ma7 e7 khah認真聽課，除了chit-e5優點之外，koh e7-tang3 hou7 kui班e5規矩變khah好，上課e5氣氛ma7 e7變khah活潑，整體感覺--起-來，學生gin2-a2相當kah意chit款教學e5方式，ma7變kah khah愛上課。

二、無kang7款年級e5反應：

（一）高年級大部份e學生gin2-a2 e7-sai2 ti7 10至15分鐘內掌握白話字詞e5發音，ke7年級需要khah che7練習e5時間：

1節課教2 e5聲母koh有4 e5語詞e5搭配，平均來講，中高年級e5學習速度khah緊，尤其是6年級e5學生gin2-a2，有真che7時chun7 ?免老師e5提醒，in to7 e7-sai2正確講出頂禮拜所教e5聲母kap語詞e5發音。2年級e5學生gin2-a2，因為年紀khah細han3 e5原因，in學習e5速度khah無高年級chiah-ni7緊，goan2教學e5速度to7放khah慢，ti7教學過程中goan2發現in ma7需要khah che7 e5提醒，m7-koh in需要khah che7練習e5時間。

（二）中、高年級參與發表e5人有集中e5現象，ke7年級khah平均：
    
以集點卡e5點數來算，中、高年級得著khah che7「點數」e5學童有集中e5現象，1班當中khah積極參與表現e5學童long2 e7集中ti7 4到5 e5人左右，cha-pou gin2-a2 koh比cha-bou2 gin2-a2 khah敢表現，尤其ti7高年級koh khah明顯。但是2年級雖然表現有khah平均e5現象，卻是cha-bou2 gin2-a2表現比cha-pou gin2-a2 khah好。

三、 雙語學習有干擾e5現象：

（一）白話字聲母e5發音e7受著英語e5影響。譬如講：問in「k」e5音，tiaN7-tiaN7 e7回答做「kh」e5音。

（二）分be7清楚「p」kap「ph」2 e5音。譬如講：問in有toh chit8-koa2詞是以「p」做聲母--e5，e出現親像「pho5」-to5(葡萄）chit款e5詞 。

四、干擾現象e5整理

所教e5聲母
班別
e7出現e5情形
p、k
服從
1.有chit8-koa2小朋友e7將白話字「p」e5聲母發成英文字母「p」e5音，iah是將白話字「k」e5聲母發成英文字母「k」e5音4。
2.有chit8-koa2小朋友e7將白話字「p」e5聲母發成「ph」e5音，將「k」聲母發成「kh」e5音。

整潔
1.有chit8-koa2小朋友e7將「p」聲母發成「ph」e5音，將「k」聲母發成「kh」e5音。
2.想例詞e5時chun7，有chit8-koa2小朋友e7出現親像「葡」萄kap「客氣」chit款e5詞。

博愛


莊敬


公正


所教e5聲母
班別
e7出現e5情形
ph、kh
服從
Chit 2 e5聲母對大部份e小朋友來講是khah chheN-hun7--e5，e-tang3加練習1段時間，m7-koh比較khah be7出現分be7清楚白話字iah是英文字母e5情形。

整潔


博愛


莊敬


公正



所教e5聲母
班別
e7出現e5情形
t、m

服從
1.「m」chit-e5聲母對大部份e小朋友來講是簡單--e5，可能是受著英文e5影響。
2.有chit8-koa2小朋友e7將「t」聲母發成「th」e5音。

整潔


博愛


莊敬


公正


所教e5聲母
班別
e7出現e5情形
th、b
服從
1.有chit8-koa2小朋友e7將「b」聲母e5音發做「p」e5音。
2.「b」聲母濁音e5特質對大部份e小朋友來講是真困難--e5，因為chit-e5音是Ho7-lo2台語內底特有--e5，所以應該ai3特別提醒小朋友注意，ti7教學過程中，e7-tang3運用chit8-koa2幫助記憶e5方法，譬如講：加講chit8-koa2用「b」做聲母e5語詞，hou7小朋友習慣chit-e5濁音e5特色。

整潔


博愛


莊敬


公正


所教e5聲母
班別
e7出現e5情形
g、l
服從
1.有chit8-koa2小朋友e7將「g」聲母發做「k」聲母e5音。
2.「g」聲母濁音e5特質對大部份e小朋友來講是真困難--e5。因為chit-e5音是Ho7-lo2台語內底特有--e5，所以應該ai3特別提醒小朋友注意，ti7教學過程中，e7-tang3運用chit8-koa2幫助記憶e5方法，譬如講：模仿洗chhui3齒了後lok8水e聲音，去感受「g」chit-e5濁音e5特色。
3.「j」聲母e7用「l」聲母代替，譬如請in想用「l」做聲母e5例詞，e7出現「寫字」e5「字」 kap「日本」e5「日」chit款e5詞。

整潔


博愛


莊敬


公正


4.測驗e5方式

一、測驗e5項目：
白話字聽選

二、測驗題目e5型式：

無kang7款e聲母搭配kang7 1 e5韻母，譬如講1題內底e7有pa、pha、ma、ba 4 e5選項，學生gin2-a2聽著「pa」e5音e時chun7，tioh8-ai將「pa」chit-e5選項khou--起-來。

三、測驗題數：

2年a2考20題，其他4、5、6年級考25題。

5.評量e5結果

一、白話字聽選e5評量結果

二、評量結果e5比率


三、現象e5討論


（一）白話字e5學習有受著英文干擾e5現象，干擾e5現象主要是出現ti7「p、t、k」chit 3 e5聲母，lan2 ui頂頭e5表整理出以下6種e5現象：

   1.部份e學生gin2-a2 e7將「p」認做「b」。

    2.部份e學生gin2-a2 e7將「t」認做「d」。

    3.部份e學生gin2-a2 e將「k」認做「g」。

    4.部份e學生gin2-a2 e將「ph」認做「p」。

    5.部份e學生gin2-a2 e將「th」認做「t」。

   6.部份e學生gin2-a2 e將「kh」認做「k」。

小結

雖然ti7 chit-e5評量結果中，lan2發現小朋友ti7-leh學習白話字e5過程中，e7出現chit8-koa2受著英文干擾e5現象，但是chit 5班e5小朋友學習白話字e5時間只有3個月e5時間，而且練習e5時間ma7 m7是真che7，我感覺che只是過渡e5現象，lan2反to3-tng2來看in選擇e5正確率，至少long2有50%到70%左右，短短3個月e5教學時間，to7 e7-tang3 hou7小朋友有chit款e5表現，可見如果lan2 e5教學時間koh khah長，in受著英文干擾e5現象應該是e7變ke7，小朋友e5表現e7-tang3 koh khah好。

    Lan2整理出chit8-koa2小朋友ti7學習白話字受著英文干擾e5現象，ui3好e方面去想，ti7白話字教學中，lan2 to7知iaN2應該ai3特別注意e7受著干擾e5 chit幾e聲母，而且hou7小朋友加ch…t-koa2練習kap分辨e5時間，應該是e7-tang3將干擾降到siong7 ke7。而且ti7教學過程中，小朋友普遍ma7感覺上課是真輕鬆無siaN2壓力--e5，我感覺教白話字並無出現造成學生gin2-a2學習e5負擔kap壓力e5現象。

  最後，雖然講有專家學者提出，其實ti7英文音標當中，「p、t、k」chit 3 e5字母並無固定e5音值，有時chun7讀做送氣音，有時chun7讀做無送氣音，所以對學生gin2-a2學習白話字受著英文干擾e5講法，並be7-sai2單純下chit款e5定論。Goan2 e5看法是an2-ne，雖然講ti7英文當中chit 3 e5符號並無固定e5音值，但是以lan2 chit-ma2小學當中e5英文教學，普遍是採用「自然發音」e5方法，學生gin2-a2對「p、t、k」chit 3 e5符號e5認知，to7容易產生固定e5聲音，lan2雖然e7-tang3以「有無送氣」是m7是有辨義e5作用chit種無kang7款e所在，來教學生gin2-a2分辨英文kap白話字2套無kang7款e音標系統，但是lan2 ma7無法tou7忽視，有真che7人對小朋友同時接觸英文ham7白話字e7產生e5疑慮，goan2感覺不如to7 ka7 tak8-e5講清楚，實際上，lan2 long2知iaN2學生gin2-a2學習白話字實際e5狀況，goan2 ma7清楚問題e7出在toh位，siong7重要--e5是lan2 beh an2-choaN2盡量避免干擾e5情形發生，而且說明chit種干擾是有辦法克服--e5，我感覺chit種講法應該e7-tang3說服學校中教學鄉土語言e5老師ham7關心鄉土語言e5人chiah tioh8。

6.結論   

整個來看，白話字教學是e7-tang3進行--e5，並無親像真che7老師所想--e5:白話字是無法tou7教--e5，以goan2所設計e5方式去進行，小朋友接受e5程度long2真koan5，而且，goan2 ma7無出作業hou7 in tng2去做，ti7學習上to7無siaN2-mih壓力。

以評量e5結果kap現象看--起-來，雖然有chit8-koa2字母e7受著英文音標e5干擾，但是ma7有真che7小朋友表現真好，以6年級莊敬里全班30 e5人來講，考80分以上--e5 to7有22 e5人，其中滿分to7有10 e5人，che雖然是1 e5個案，但是ma7是1 e5白話字教學成功e5實例。

普遍來講，ti7厝內有leh講台語e5小朋友，明顯對學習白話字khah有興趣，接受度ma7 khah koan5，但是ma7有chit8-koa2是客家人e5 gin2-a2，in ma7是真認真學習，測驗e5成績be7輸hou7閩南人e5 gin2-a2，所以講，學習是看人意願kap認真e5程度。照goan2所觀察--e5，若是課程中有趣味活動e5搭配，學生gin2-a2 long2 e7 khah kah意學習，e7想beh一直參與chit種活動，goan2認為，想beh hou7學生gin2-a2 ti7課堂中學e-hiau2全部e5台語是困難--e5，因為ti7學校1禮拜只有1節課e5時間hou7 in去練習，但是，lan2 siong7主要是beh hou7 in接觸koh khah che7 e5台語，hou7 in對台語有感情，tng2去厝內e7願意講，增加講台語e5機會，chiah有法tou7提昇in ka-ti7 e5台語程度。

Siong7重要--e5是mai3 hou7學生gin2-a2 siuN che7壓力，ma7 mai3 1-khun3-a2教siuN che7，ai多多練習，to7算一直教kang7款--e5 ma7無要緊，雖然，lan2無可能ti7短短e5時間內ka7全部e5台語long2教hou7 in知，但是lan2教in白話字，以後學生gin2-a2 to7 e7-hiau2使用台語字典iah是辭典，ma7看e-hiau2台語e5白話文文章，to7算in以後無時間學習台語，但是in e7-hiau2白話字to7 e7-tang3自己練習、自己學習，達到終身學習e5目的，我想，che chiah是學習白話字siong7重要e5目標。


註釋
註1：T代表teacher（老師）e5意思。

註2：P代表parents（pe7母）e5意思。

註3：CO是行政人員e5意思。

註4：Ti7 chia所講e5英文字母「p」e5音是講"pq" e5 "p" e5音，k是講"老k" e5 "k" e5音。











Chhio3 phoa3 lang5 e5 chhui3
Ong5-lai5 khou-chhit
Kho2-toh
Tai5-oan5 chhut-san2 ong5-lai5 siong7 kai3 u7-mia5 e5 sou2-chai7 si7 ti7 Tai5-lam5 Koan-bio7 , m7-koh hit tong-si5 Koan-bio7 seng-san2 e5 ong5-lai5 bo5 kau3 be7 , chiah u7 poaN5 -soaN-koe3-nia2 , chau2 khi3   Tai5-tang cheng3 ong5-lai5 , tan2 siu-seng5 e5 si5-chun7 , to7 chu7-jian5 u7 se-pou7 e5 seng-li2-lang5 lai5 bauh8 khi3 se-pou7 be7 ,hiang3-si5 Tai5-tang iau2-koh bo5 siat-pi7 chin ho2 e5 lu2-koan2 , tui3 se-pou7 khi3 e5 seng-li2-lang5 , tai7-pou7-hun7 long2 toa3 ti7 hoan3-a2-keng koe3-mi5。Hoan3-a2-keng e5 siat-pi7 chiaN5 kan2-tan , pian7-sou2 kap se2-sin-khu-keng si7 ti7 goa7-khau2 kong-ke iong7--e5 , pang5-keng kap pang5-keng tiong-kan kan- taN  iong7 chit8 te3 poh8-poh8 e5 pang-a2 keh-khui , keh-piah pang5-keng kong2 e5 oe7 , tai7-pou7-hun7 long2 ma7 thiaN e7 tioh8 .
A-chai5--a si7 khi3 Tai5-tang beh hoan3 ong5-lai5 tng2-khi3 Tai5-lam5 be7 e5 tiong-poaN5-siong , hit ni5 in-ui7 ni5-tang bo5 joa7 ho2 , ong5-lai5 khiam3-siu , soah lai5 khi2 toa7-ke3 , ku7-ni5 chit8 kin khou-poaN3 e5 ong5-lai5 , kin-ni5 khi2 kau3 nng7-khou- poaN3  , hit mi5 a-chai5--a tai7-khai3 lim siuN-che7 te5 , khun3 bo5 siaN2 e7 khi3 , to2 ti7 bin5-chhng5-teng2 teh poaN5-sng3 , ong5-lai5 chai7-te7 chit8 kin nng7-khou-poaN3 , koh ka un7-kim kap siau-mou5 ai3 sng3 gou5-kak , kang-chiN5 、sou2-hui3 kap li7-sun5 ma7 ai3 gou5-kak , an2-ni chit8 kin tioh8 ai3 be7 saN-khou-poaN3 chiah be7 liau2- chiN5, sit8-chai7 bo5 joa7 ho2 be7 ......。Tng-tang hit e5 si5-chun7 , thiaN keh-piah pang5-keng u7 lang5 teh kong2 ：「 ong5-lai5 khou-chhit」 , na2 chhin-chhiuN7 si7 A-thou2--a e5 siaN .
A-chai5--a thiaN chit8-e7 , sim-koaN chong5-a2 loan7--khi3 , siuN7 kong2 i kap A-thou2--a peN5-peN5 long2 si7 ka7 A-gi7--a phoaN3 ong5-lai5 beh to3-tng2-khi3 Tai5-lam5 be7--e5,chai7-te7 A-gi7--a be7  i nng7 -khou-chhit , ah be7 A-thou2--a khou-chhit , hit8  kin to7 chha peh kak--a leh , ti7 chhi-tiuN5 beh an2-choaN2 kap a-thou2 --a keng7-cheng , lu2 siuN7 lu2 khun3 be7 khi3 , siuN7 kong2 beng5-a2 cha2-khi2 , tioh8 ai3 liong7-cha2 lai5-khi3 kap a-gi7--a sng3-siau3.
Keh-jit8 thiN be7-kng , A-chai5--a to7 khi3 a-gi7--a in tau , tui3 a-gi7--a kong2 ：「a-gi7--a, a-gi7--a, li2 sit8-chai7 u7 kau3 bo5 i3-su3--neh , lan2 si7 hiah-nih8 ku2 e5 lau7-peng5-iu2 , seng-li2 ma7 cho3 hiah-nih8 ku2--lah , ah li2 na2 e7 tui3 goa2 hiah-nih8-a2 bo5 kong-peN5 --a？」
A-gi7--a bak8-chiu thih iau2-be7 kng--leh , hiong5-hiong5 thiaN tioh8 a-chai5 chia e5 bo5-thau5-bo5-boe2 e5 oe7 , chit8-si5 ma7 liah8 bo5 niau-a2-mng5, to7 ka7 in3-kong2 ：「li2 si7 teh kong2 siaN2 --lah , ku7-ni5 ong5-lai5 chit8 kin khou-poaN3 , kin-ni5 chit8-kin to7 khi3 kau3 nng7 khou poaN3 , goa2 to7 chai-iaN2 u7 bun7-te5--ou , goan5-lai5 li2 si7 be7 goa2 khah kui3, be7 pak8-lang5 khah sioh8--ou .」
A-chai5--a kong2 ：「li2 be7 a-thou2 --a chit8-kin kiam2 goa2 peh-kak --a！na2 e7 bo5 ？」
A-gi7--a kong2 ：「choat8-tui3 bo5 an2-ni , li2 mai3 ka-ki7 seN oe7 beh lai5 thau2 ke3-siau3 --lah , kin-ni5 ong5-lai5 khiam3 siu , khi2 toa7-ke3 , chit8-kin long2 si7 chai7-te7 nng7 khou poaN3 , pak8-lang5 ma7 si7 be7 chit ho7 ke-siau3 , tak8-e5 long2 kang7-khoan2--lah。」
Tng teh hoe e5 si5-chun7 , a-thou2--a ang-a2-bou2 tu2-tu2-a2 kau3 ui7 , khoaN3 in ti7 hia hoe kah hiah ho2-se3 , to7 ho2-i3 oa2 khi3 ka7 in mng7 kong2 ：「taN lin2 si7 teh hoe siaN2-mih oaN2-ko , hoe kah hiah-nih8-a2 nau7-jiat8 ？」
A-gi7--a khoaN3 tioh8 a-thou2--a lai5 , to7 ka7 khiu2 lai5 mng7 kong2 ：「long2 ma7 si7 li2--lah ,bo5-tiaN7-tioh8 si7 li2 kap a-chai5--a tau3-khang--e5 , beh lai5 ka7 goa2 tho2 ke-siau3--leh , li2 kong2 goa2 ong5-lai5 chit8-kin be7 li2 joa7-che7 ？」
A-thou2--a kong2 ：「na2 u7 ？goa2 na2 u7 an2-ni ka7 i kong2 ？」
A-chai5--a kong2 ：「lin2 long2 bian2 ke2--lah！ ke2 kah na2 chhin-chhiuN7 chin--e5 leh . chang5 goa2 to7 beng5-beng5 thiaN tioh8 li2 ka7 lin2 bou2 kong2 ong5-lai5 khou chhit , ong5-lai5 khou chhit , li2 koh kong2 bo5 ？」
A-thou2--a in nng7 e5 ang-a2-bou2 thiaN tioh8 , hiong5-hiong5 bin7-chhiuN soah ang5--khi3-lai5 , kong2 ：「bo5--lah , m7-si7 an2-ni lah , li2 thiaN m7-tioh8 lah .」
A-chai5--a kong2 ：「goa2 thiaN kah chiok chheng-chho2 --e5 , choat8-tui3 bo5 thiaN m7-tioh8 , lin2 mai3 koh tau3-khang-a2 lai5 ka7 goa2 phian3 --lah , goa2 to7 m7-si7 che7-chun5 --koe3-lai5--e5--koh , be7 hin5-chun5--lah」.
A-gi7 thiaN kah khi3-phut-phut , siuN7 kong2 beng5-beng5 to7 bo5-iaN2-bo5-chiah e5 tai7-chi3 , kong2 kah na2 chhin-chhiuN7 chin--e5 kang7-khoan2 . a-thou2--a in ang-a2-bou2 e5 bin7 si7 ang5-ki3-ki3 , kau3 boe2--a2 a-thou2--a chiah kong2 ：「lan2 mai3 koh-chai3 hoe--loh8-khi3 lah , tai7-chi3 si7 in-ui7 goa2 in2-khi2--e5 , sit8-chai7 chin phaiN2-se3--lah . Su7-sit8 si7 an2-ni--lah , to7 in-ui7 seng-li2 siong7 bo5-eng5 e5 koan-he7 , gun2 nng7-e5 ang-a2-bou2 chin ku2 bo5 cho3-hoe2--lah , tan2 kau3 chang5 chiah cho3-hoe2 , khang-khoe3 cho3 soah liau2-au7 , chit8-si5 chhoe7 bo5 mi5-a2-choa2  thang chhit , chiah ka7 goa2 e5 cha-bou2-lang5 kong2 『iong7 lai7-khou3 chhit』lah」.
Tng tang goa2 chiong chit e5 kou3-su7 kong2 hou7 chit8-e5 peng5-iu2 thiaN e5 si5-chun7 , goa2 hit e5 peng5-iu2 kong2 ：「bo5--ou ！he si7 khah-cha2 e5 ke3-siau3 , i2-keng koh-chai3 khi2 ke3-siau3 --lah 」。


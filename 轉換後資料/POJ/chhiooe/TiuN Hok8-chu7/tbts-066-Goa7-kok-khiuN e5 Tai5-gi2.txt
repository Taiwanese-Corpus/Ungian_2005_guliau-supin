Chhio3-oe7 
(Ong-iok8-tek Tai5-gi2  kau3-sek the5-kiong2 )

Goa7-kok-khiuN e5 Tai5-gi2 (hiau5 kap chhio)

Tai5-gi2 si7 chit8 e5 u7 siaN-tiau7 e5 gi2-gian5 (tone language). SiaN-tiau7 na7 hut m7-tioh8, i3-su3 tioh8 tui3 te7-kiu5 chha kau3 goeh8-kiu5. 
	Cha2-cheng5 ti7 Tai5-lam5 bou2 chit keng tiong-hak8 u7 chit e5 bok8-su niu5 teh ka3 ko-tiong lu2 hak8-seng siong7-kho3. Bok8-su niu5 chin jin7-chin giam5-siok ti7 tai5-a2-teng2 kong2 kau3 chhui3-kak choan5-pho, koh chhui3-noa7-chui2 ma7 phun3 kau3 tai5-a2-kha khi3. I khoaN3 hak8-seng bo5 sim2-mih hoan2-eng3, siuN7 beh mng7 khoaN3 in e7-hiau2--bo5. M7-ku i e5 siaN-tiau7 liah8-liau2 bo5 saN2 chun2, soah mng-kong2: “ TaN, goa2 ti7 tai5-teng2 u7 chhui3 kong2 kau3 bo5 noa7, chhui3-khou hoan2 nge7, chhui3-chih hoan2 ta, lin2 tau3-te2 si7 e7 hiau5 a2 be7 hiau5? ” Tai5-kha chap8 chhit peh hoe3 e5 cha-bou2 hak8-seng thiaN-tioh8 chiok ngai7-gioh8, long2 thau5 chhih chhih, bo5 poaN3  lang5 chhut-siaN. Bok8-su niu5 mng7-oe7 bo5 lang5 in3, soah tng2 siu7-khi3, chiu7 khah toa7 siaN kong2: “ Tioh8 ai3 kong2, m7-thang kek tiam7-tiam7, kong2, e7 hiau5 a2 be7 hiau5 ? ” Cha2-bou2 gin2-a2 hak8-seng kau3 chia lai5 sit-chai7 tong3 be7 tiau5, soah hiong5-hiong5 toa7 toa7 siaN chhio3--chhut--lai5. Bok8-su niu5 m7-chai7 in teh chhio3 sim2-mih, soah koh khah siu7-khi3, chiu7 koh khah toa7-siaN jiang2 kong2 : “ Be7-sai2 ti7 kau3-sek lai7 chhio ! Beh chhio khi3 goa7-bin chhiu7-a2-kha hia chhio ! ”
 

Keng-giam7

Su-ki sai2-chhia long3-tioh8 chit e5 lau7 a-peh. Nng7 e5 sio-ko3. Ti7 hoat-iN7 lai7 : 

Su-ki kong2 : Goa2 sai2-chhia beh saN-chap8-ni5, keng-giam7 hong-hu3, long2 m7-bat chhut tai7-chi7. Kho2-kian3 si7 a-peh..a m7-tioh8 !
 
A-peh in3 kong2 : Li2 phian3 siau2..e5 ! Goa2 kiaN5-lou7 beh peh-chap8-tang, ma7 long2 m7-bat chhut tai7-chi7, keng-giam7 ma7 ke li2 gou7-chap8-ni5 ! Tau3-te2 si7 siaN2 lang5 m7-tioh8 ?

 

Ti7 228 Ki3-liam7-pi--1

Khng3 chit8-lui2 ng5 kiok-hoe,
khng3 boe7-loh8 tui3 li2 e5 siau3-liam7.
Goa2 e5 sin-se3 chhin-chhiuN7 iu3-iu3 e5 hoe-lui2,
Tan2 boe7-hu3 lau7-pe7 thiaN3-sioh,
Chiu7 tai7-seng hou7 hong chhoe-loh8.

Ti7 goa2 iau2 boe7-hu3 chhut-si3 e5 chhun-thiN,
Bong5-bu7 ta3 ti7 soaN-kok e5 cha2-khi2,
Li2 iau2 liu5-loan5 phoe7-toaN e5 sio-lo,
Chiu7 hou7 peng-a2 thoa kau3 khoe-piN.
chheng3-siaN thang3-koe3 li2 e5 kha-chiah,
Huih-chui2 na2 lou7-chui2 tih-loh8 chhau2-ia2.
Ang5-ki3-ki3 e5 thou2-toe7,
Bo5 sim2-phoaN3 e5 si2-choe7,
Toa3 hou7 goa2 bo5 lau7-pe7 e5 gin2-a2-si5,
Bo5 huih-sek e5 chheng-chhun-ki5.

Goa2 e5 siN3-mia7 tui3 pi-kiok8 khai-si2,
Ti7 hong-thai-mi5 goa2 cha2-san2 chhut-si3.
A-kong oan3-than3, hiuN-hoe2 tui3 goa2 tng7--khi.
A-bu2 moa2-goeh8 chiu7 pho7 goa2 li7-khui.
Jit8--si5 aiN7 goa2 ka7 lang5 soe2-saN,
Mi5--si5 ti7 kou-teng e7-kha, the3 lang5 choe3 saN.
Cha2-cheng5 e5 ki3-ti5 chhin-chhiuN7 bu7-bu7 e5 ku7 iaN2-phiN3.
m7-kaN2 hou7 peng5-iu2 kau3 ti7 chhu3--nih,
m7-kaN2 hou7 lang5 chai-iaN2, lan2 bu5-kou e5 koe3-khi3.
Kan-ta siuN7 beh thoat-li7,
m7-kaN2 hoe5-siong2 e5 gin2-a2-si5,
m7-bat kou5-ioh8 e5 khang-chhui3,
Tai5 ti7 goa2 e5 sim-koaN-iN2--nih.

Ti7 i7-hiong liu5-long7, soa3-chiap sin e5 jin5-seng,
Chiap li2 e5 giap8, choe3 hu7-kho i-seng.
Sin e5 ka-teng5 tu2-tu2 khi2-thau5,
Tiong7-hu chiu7 hiam5 goa2 kang-chok koe3-thau5, 
Ta-ke hiam5 goa2 boe7 hiau2-tit kou3-ke,
Gin2-a2 ai3 goa2 chiap8-chiap8 kap in choe3-hoe2.
A-bu2 u7-si5 sia2-phoe lai5,
Na2-chun2 teh oan3-than3, goa2 bo5 kap i ti7-teh.
Ti7 piN7-iN7 tong-tit8, bo5 khun3 e5 am3-mi5,
KhoaN3 li2 e5 siong7, bak8-sai2 ek kau3 bak8-kiN5.
Chin-chiaN3 ng3-bang7 li2 khia ti7 seng-khu-piN,
Hou7 goa2 chhin-chhiuN7 pat8-lang5 e5 cha-bou2-kiaN2,
u7 lau7-pe7 thang thiaN3,
u7 lau7-pe7 kap goa2 hun-hiong2,
Sou2-u7 sit-loh8 kap li2-siong2.

khng3 chit8-lui2 ng5 kiok-hoe,
khng3 boe7-loh8 tui3 li2 e5 siau3-liam7.
Goa2 e5 sim-su chhin-chhiuN khin-khin e5 hoe-lui2,
te3 hong poe--khi3, kau3 ti7 thiN-teng2,
Goa2 boe7-hu3 kiN3-bin7 e5 lau7-pe7 sin-piN.
Ti7 li2 bat lau5-huih to2--loh8 e5 sou2-chaI7,
Ti7 goa2 bat pi-siong li7-khui e5 kou3-hiong,
ng3-bang7 chhut-thau5-thiN e5 si5-jit8,
Goa2 iau oe7-hu3 khoaN3--kiN3.

Note:  Chit-chou si u7 nng7-siu2 .  Sia2-chok e5 leng5-kam2 si7 tui3 228 siu7-lan7-chia2 ui5-chok8, Koeh seng3-hoa I-su tit--lai5--e5.  Chap8-it-ni5-cheng5 ti7 Bi2-kok e5 Michigan Tai7-hak8, goa2 ti7 oTai5-oan Bun5-hoa3o chap8-chi3 thak8-tioh8 I sia2 e5 bun5-chiuN, siau3-liam7 I e5 lau7-pe7 Koeh Chiong-hoan5 I-su.  Hou7 goa2 chin kam2-tong.  Ni5-ku2 goeh8-chhim bun5-chiuN e5 se3-chat i2-keng ki3 boe7 chheng-chho2.  Chong2-si7 lek8-su2 chu7-liau7 khiam3-khoeh e5 sou2-chai7, tu2-ho2 eng7 bun5-hak8 e5 siong2-siong7 lai5 pou2-chiok.  Leng2-goa7 goa2 ia7 khia7 ti7 Koeh Chiong-hoan5 I-su e5 hu-jin5-lang5 e5 kak-tou, lai5 sia2 leng7-goa7 chit8-siu2 si.
Thau5-su7
 Ti7 chit pun2 soe3 pun2 chheh sou2 sia2-e5, si7 tui3 beng5-siong2 lai5 tit-tioh8 e5 koan-liam7 kap soat-beng5 na7-tiaN7, goa2 m7-si7 tiat-hak8-chia2, ia7 m7-si7 sin5-hak8-chia2.  Si7 Chu2 chi3-bi5-soe3 lou5-pok8 e5 chit8-e5.  Sou2 hoaN-hi2 teh kam2-sia7--e5, chiu7-si7 Siong7-te3 e5 thiaN3 kap chhong3-tso7 se3-kan e5 ki5-iN7.  Ti7 beng5-siong2 kap ki5-to2 e5 si5, tui3 lai7-bin7 e5 kam2-kak lai5 tit-tioh8 e5 chin-li2, boe7-oe7 long2-chong2 lai5 hoat-piau2 tit.  Gian5-gu2 boe7-oe7 lai5 chhian2-beng5 leng5-hun5 sou2 kam2 tioh8 e5 chin-li2.  
Na7-si7 oe7 seng5-siu7 chin-li2 e5 lang5, sui-bong2 bo5 kou7 gian5-gu2, iah8 si7 oe7 liau2-kai2.  Sit8-chai7 lai5 kong2, oe7, oe7 hou7 lang5 lai5 gou7-kai2 pi2 liau2-kai2 iau2 khah chham2.
 Goa2 koh kong2, boe7-oe7 lai5 hoat-piau2 goa2 e5 sou2-kam2 kap su-siong2; chong2-si7 chiau3 goa2 sou2 oe7, u7 sia2 tam7-poh8 e5 chin-li2 ti7-teh.  Siat-su2 liat8-ui7 na7 tui3 chit e5 soe3 pun2 chheh u7 tit tam7-poh8 e5 li7-ek, chiu7 ui7-tioh8 chiong2-chiong2 e5 in-toaN chit-tiap8 m7 kaN2 tui3 tai7-ke hoat-piau2 e5 su-siong2 a2-si7 keng-giam7, au7-jit8 iah8 siuN7 beh hoat-piau2.
 Chit-tiap ti3-i3 ka7 A, J, Appasamq phok-su7 seh-sia7, in-ui7 toa7 tioh8-boa5 lai5 hoan-ek8 choe3 Eng-gu2; Ia7 ka7 Calcutta kam3-tok hak8-hau7 e5 w. Pelly bok8-su seh-sia7, in-ui7 goan5-ko2, u7 siu7-tioh8 i chin-choe7 e5 tau3 pang-chan7.
Sat-hu Sun-tai7 ki3
Sundar Singh
Sabathu, Simia Hills,
1923 : 9 geh8
 
Siau7-kai3
 Sat-hu Sun-tai7, si7 In3-tou7 e5 Seng3-jin5 iah8 si7 hian7-si5 se3-kai3 e5 toa7 chong-kau3-ka.  Thang kong2 si7 te7-ji7 e5 Po2-lo5.
 I ti7 1889 ni5 9 geh8 chhoe-saN chhut-si3 ti7 pak-peng5 In3-tou7 e5 ho2-giah8 lang5 e5 ke.  I e5 lau7-bu2 si7 jiat8-sim gau5 pai3 Sin5 e5 hu7-jin5, u7 kap goa7-kok e5 Soan-kau3-su a2-si7 Kou-niu5 kau-poe5, sng3-si7 sin e5 hu7-jin5, put-chi2 tui3-tiong7 chong-kau3, gau5 ka3-si7 kiaN2-ji5.  Sou2-i2 ti7 7 he3 e5 si5 chiu7 oe7 oat8-liam7 In3-tou7 kau3 e5 keng-tian2.  I e5 lau7-bu2 ka3-si7 i kong2 “Li2 m7-thang chhin-chhiuN7 li2 e5 hiaN-ti7 bo5 tioh8-boa5, iah8 m7-thang siuN7 beh hiong2-siu7 chit se3-kan e5 khoai3-lok8, tok8-tok8 tioh8 kiu5 leng5-hun5 e5 an-un2 kap chin e5 sin3-giong2; na7 an2-ni, li2 cha2-ban7 chiu7 beh tit-tioh8 chiaN5-seng3”.  An2-ni chiu7-si7 siu7 i e5 lau7-bu2 gau5 e5 ka3-si7, kap kam2-hoa3, lai5 tit chiaN5-seng3.  I kong2 “Se3-kai3 te7-it ho2 e5 Sin5-hak8-hau7 chiu7-si7 ti7 lau7-bu2 e5 heng-cheng5”.  Che sit8-chai7 si7 chin-li2.  Chong2-si7 put-heng7 14 he3 e5 si5 i e5 lau7-bu2 chiu7 li7-khui se3-kan; m7-ku lau7-bu2 sou2 lau5 e5 cheng2-chi2, u7 teh khui hoe kiat ho2 ke2-chi2. 
 I khi2-thau5 si7 chhin-chhiuN7 Po2-lo5 hoan2-tui3 Ki-tok kau3 gau5 khun2-tiok8 kau3-hoe7, si7 In3-tou7 kau3 chin7-tiong e5 sin3-chia2.  Chong2-si7 tui3 sit-loh8 i sou2 thiaN3 lau7-bu2 i2-au7, i u7 sit8-chai7 teh chhe7 chin-li2, sou2-i2 Chu2 Ia5-sou u7 keng2-tiau3 i choe3 hak8-seng, chiu7-si7 1904 ni5 12 geh8 18 jit8.  Au7-lai5 keng-ke3 chit8 ni5, 9 geh8 chhoe-saN, chiu7-si7 i e5 siN-jit8, hit si5 nia2 soe2-le2, kap Chu2 lip8-iok eng2-oan2 beh choe3 Chu2 e5 chhe-eng7.  Tui3 I jip8 kau3 liau2-au7, i e5 lau7-pe7 kap chhin-lang5 toa7 hoan2-tui3, toa7 khun2-tiok8 kau3 beh ka7 i hai7-si2; chong2-si7 i long2 bo5 kiaN; hoan2-tng2 na2 jiat8-sim. Soe2-le2 liau2 33 jit8 khi2 chiu7 u7 chiaN5-seng3 e5 kak-ngou7, chiu7 an2-ni chiu7 si3-koe3 soan-thoan5 Chu2 Ia5-sou e5 chin-li2.
 Chit tiap8 sou2 beh siau7-kai3 chit pun2 chheh “Reality and Religin” si7 ti7 In3-tou7 teh thoan5 to7-li2 e5 si5 lai5 sia2 e5, in-ui7 si7 eng7 In3-tou7 oe7, sou2-i2 Appasamy phok-su7 ka7 i hoan-ek8 choe3 Eng-gu2.  Teh tu3 chit pun2 chheh e5 si5, i tak8 jit8 sia2 12 tiam2 cheng-ku2, sia2 12 jit8 ku2 chiah chheng-chho2.  Chiau3 i sou2 kong2, i m7-si7 tiat-hak8-chia2, iah8 m7 si7 Sin5-hak8-chia2, sou2-i2 i e5 bok8-tek m7 si7 beh lun7 tiat-hak8 iah8 m7 si7 beh sia2 Sin5-hak8-soat, kan-ta si7 tui3 ki5-to2 kap beng5-siong2 lai5 tit-tioh8 e5 chin-li2, beh eng7 chhian2-chhian2 e5 oe7 lai5 chhian2-beng5 na7-tiaN7.
 Chit pun2 sui-bong2 soe3-pun2; m7-ku i e5 ke3-tat8 m7 si7 sio2-khoa2.  U7 eng2-oan2 e5 oah8-mia7 ti7-teh.  I e5 chin-li2 chhin-chhiuN7 oah8-choaN5, sit8-chai7 si7 leng5-hun5 e5 bi2-niu5.
 Chit bo5 goa7 ku2, goa2 ti7 Tong5-chi3-sia7 Tai5-hak8 Sin5-hak8 gian2-kiu3-sek, tit-tioh8 chit pun2 chheh e5 si5, thak8 liau2 siu7 toa7 kam2-kek, chin u7 ke3-tat8.  Tu3-chia2 gau5 siat phi3-ju7 lai5 chhian2-beng5 Siong7-te3 e5 to7-li2, I sou2 ka3-si7 e5 chiaN3-si7 Chu2 Ia5-sou e5 chi2-i3.  Sou2-i2 sui-bong2 put-chai5 ia7 bo5 kiaN kian3-siau3, ho2-taN2 lai5 siau7-kai3 chit pun2 chheh hou7 sou2 keng3-ai3 Tong5-pau5 e5 hiaN-che2.  Ui7-tioh8 put-chai5 boe7-oe7 chap8-hun ek8 kau3 chheng-chho2 si7 toa7 ui5-ham7 e5 sou2-chai7.  In-ui7 chhe7 bo5 tu2-ho2 e5 oe7 thang eng7, sou2-i2 u7 sou2-chai7 boe7 bian2-tit tioh8 lang3, a2-si7 ek8 i3-su3 na7-tiaN7, chhiaN2 na7 u7 ki-hoe7 lai5 khoaN3 Eng-bun5 chiu7 khah chheng-chho2.  Goan7 tai7-ke gau5 khoan-iong5.
 Siat-su2 na7 oe7 pang-chan7 lan2 e5 sin3-giong2 na2 kian-kou3 ti7 chin-li2 lai5 jip8 ti7 Siong7-te3 eng2-oan2 oah8 e5 hok-khi3, si7 toa7 kam2-sia7 put-chin7. 
1926. 5 : 15.
KiaN-tou
Ong5 Siu2-iong2.  
 
I
Chong3-tso7 e5 Bok8-tek.
 “Ti7 khi2-thau5 u7 To7, To7 kap Siong7-te3 saN-kap ti7-teh, to7 chiu7-si7 Siong7-te3…….Ban7-mih8 tui3 To7 lai5 chhong3-tso7[cho7], kiN3-na7 siu7 chhong3-tso7 e5, bo5 chit8 hang7 m7-si7 tui3 I lai5 chhong3-tso7”. (Iok-han7 1:1—3).
 Eng2-oan2 e5 To7 (Logos) pi2 long2-chong2 e5 khah tai7-seng ti7-teh, iah8 ban7-mih8 be7 siu7 chhong3-tso7 e5 si5, I i2-keng ti7-teh, Oah8-mih8 a2-si7 m7 si7 oah8-mih8 long2 si7 tui3 I lai5 chiaN5-e5. Bo5 oah8-mia7 e5 mih8, boe7 oe7 ka-ki7 chiaN5-choe3 u7 oah8-mia7, iah8 boe7 siN-chhut u7 oah8-mia7 e5 mih8.  Tok8-tok8 oah8-mia7 oe7 siN-chhut oah8-mia7 na7-tiaN7.  Oah8-mia7 e5 goan5-thau5 chiu7-si7 Siong7-te3.  Siong7-te3 eng7 I e5 koan5-leng5 lai5 chhong3-tso7 ban7-mih8, iah8 chiong oah8-mia7 hou7 in.  Ti7 siu7 chhong3-tso7-e5, e5 tiong-kan Lang5 si7 te7-it ko-kui3, “ I pun5 oah8-khi3 jip8 ti7 lang5 hou7 i u7 oah8-mia7”.  An2-ni, “ Siong7-te3 chhong3-tso7 lang5 chhin-chhiuN7 I e5 heng5-siong7, koh hou7 in u7 koan5 thang ti7-li2 chit e5 toe7-bin7-chiuN7 e5 mih8”. 
(1).  Siong7-te3 pun2-sin si7 oan5-choan5, sou2-i2 chhong3-tso7 Ban7-mih8 e5 Bok8-tek m7-si7 beh lai5-pou2 I bo5 chiau5-chng5 e5 sou2-chai7; chiu7-si7 teh hian2-chhut I u7 chhong3-tso7 ban7-mih8 e5 pun2-seng3 ti7-teh.  I siuN2-su3 oah8-mia7, hou7 lang5 thang saN-kap u7 hun7 ti7 chit e5 oah8-mia7, che long2 si7 tui3 Siong7-te3 u7 siuN2-su3 oah8-mia7-koan5 kap oah8-tang7 lai5 e5 chiah u7.  Iah8 Siong7-te3 chiong I sou2 chhong3-tso7 e5 mih8, siuN2-su3 lang5 choe3 hok-khi3, koh tui3 I siuN2-su3 oah8-mia7-koan5, hou7 lan2 thang tit-tioh8 chin e5 hok-khi3 chin e5 hoaN-hi2.  Che bo5 m7-si7 tui3 I e5 ThiaN3 e5 pun2-chit lai5 chhut e5.  Chong2-si7 lan2 tui3 siu7 chhong3-tso7 e5 mih8 lai5 tit-tioh8 e5 hok-khi3 si7 iu2-han7, Tok8-tok8 tui3 Siong7-te3 u7 thang tit-tioh8 oan5-choan5 e5 boan2-chiok, I un2-tang3 hoaN-hi2 chiau5-chng5 lai5 eng3-un2 lan2 e5 sou2 kiu5.  Siat-su2 lang5 na7 bo5 chit khoan2 ng3-bang7 e5 hoaN-hi2 ti7-teh, che chiu7-si7 tui3 i bo5 ti3-sek a2-si7 bo5 sun7-than3, poe7-gek8 Siong7-te3 e5 sou2-ti3. 
(2).  Ti7 chit se3-kan bo5 lun7 oe7 khoaN3-kiN3 a2-si7 boe7 khoaN3-kiN3 e5 mih8 u7 kau3-kek8 choe7 ti7-teh. Chiah e5 long2 si7 teh hian2-chhut Siong7-te3 e5 seng5-sit8.  Tak8-khoan2 e5 mih8 chiau3 i e5 lek8-liong7 long2 teh hian2-chhut Siong7-te3 e5 seng3-chit. 
 Sui-bong2 u7 choe7 e5 lang5 iau2-ku2 teh hian2-beng5 Siong7-te3 si7 ThiaN3-thang3 e5 Pe7, siuN2-su3 i u7 ki-hoe7 thang hoan2-hoe2 koe2-piN3, lai5 jip8 ti7 Pe7 Siong7-te3 eng2-oah8 e5 ho5-peng5 kap hoaN-hi2.
II
Siong7-te3 e5 kiaN2 hoa3-sin choe3 lang5
 (1).  Gin2-a2 kan-ta oe7 hiau2 liam7 chheh-koa kong2 “Siong7-te3”, chong2-si7 boe7 hiau2 siuN7 hit e5 chin-li2 e5 i3-su3.  M7-ku2 na7 na2 toa7-han3, chiu7 na2 oe7 hiau2 siuN7 hit e5 ji7 e5 i3-su3, ia7 oe7 liau2-kai2. Sou2-i2 chhin-chhiuN7 an2-ni, khi2-thau5 ti7 cheng-sin5 chiuN7 teh seng-oah8 e5 lang5, sui-bong2 i goa7 phok-hak8, ma7 si7 kan-ta liah8 To7 chiaN5 jiok8-the2 chit e5 Ki-tok choe3 chit8 e5 toa7 jin5-but8, a2-si7 toa7 e5 Sian-ti na7-tiaN7.  Chong2-si7 cheng-sin5-siong7 e5 keng-giam7 na7 na2 ku2 na2 kap Ki-tok kau-poe5, I chiu7 oe7 hiau2-ngou7 Ki-tok chiu7-si7 Siong7-te3 e5 hoa3-sin, “Siong7-te3 seng3-chit e5 hong-seng7 long2 chiau5-pi7 tiam3 ti7 I “. (Ko-lo-se 2: 9). “Oah8-mia7 ti7 I e5 lai7-bin7; chit e5 oah8-mia7 si7 lang5 e5 kng”. (Iok-han7 1: 4) 
(2).  Lang5 e5 jin5-keh m7-si7 eng7 gian5-gu2 oe7 chiau5-chng5 lai5 hoat-piau2 tit, sui-bong2 u7-si5 choe3 Sin e5 gian5-gu2, a2-si7 eng7 phi3-ju7 iau2-ku2 boe7-oe7 thang piau2-beng5 tit.  Lan2 e5 siau2-the2 iah8 si7 boe7-oe7 piau2-hian7 jin5-keh e5 pun2-chit,… chiu7-si7 tai7-the2 e5 pun2-chit kap leng5-lek8.  OaN7 oe7 lai5 kong2, chiu7-si7 lang5 e5 jin5-keh toa7-pou7-hun7 ti7 chit Se3-kan si7 un2-bat8 teh, kan-ta chit8-pou7-hun7 u7 teh hian2-chhut na7-tiaN7.  Ti7 tai7-the2 e5 lang5 kan-ta ti7 tai7-the2 e5 Se3-kai3 oe7 chiau5-chng5 lai5 hoat-piau2 ka-ki7, koh ti7 hit si5, goa7-bin7 kap lai7-bin7 long2-chong2 e5 tiau5-kiaN7 bo5 m7-si7 beh kiong-kip i e5 khiam3-kheh kap pang-chan7 i e5 chin3-pou7.
 Siat-su2 teng2-bin7 sou2 lun7 lang5 e5 Sim-leng5 e5 su7 na7-si7 chin-li2, chiu7 Eng2-oan2 e5 To7, tui3 Bah-the2 beh lai5 hian2-chhut Siong7-te3 e5 Seng3-chit kiam2 m7-si7 kau3-kek8 ui5-lan5 mah?  Chong2-si7 I u7 chin7 I sou2 oe7 lai5 piau2-hian7 ka-ki7 kap ui7-tioh8 chin2-kiu3 lang5 e5 pit-iau3.  Sou2-i2 I e5 eng5-kng beh tit-chiaN5 oan5-choan5 ti7 ThiN-nih8. 
(3).  Kiam2-chhai2 u7 lang5 beh mng7 kong2, Lan2 bo5 khoaN3-kiN3 Siong7-te3, ia7 bo5 chiau5-chng5 chai thai2-tho2 oe7 sin3-titi8?  Goa2 kaN2 kong2 lan2 beh sin3, m7-si7 liah8 oan5-choan5 e5 ti3-sek choe3 iau3-kin2; phi3-lun7 lai5 kong2, lan2 e5 siN3-mia7 sou2 oa2-kho3 e5 siau2-the2, hit lai7-bin7 e5 ki-koan, kiam2 u7 lang5 bat khoaN3-kiN3 mah?  Bo5 poaN3-lang5 bat khoaN3-kiN3 ka-ki7 e5 Thau5-lo2 kap Sim-koaN. Chong2-si7 bo5 lang5 beh jin7 kong2, goa2 bo5 chiah e5 mih8.  Lan2 e5 Thau5-lo2 kap Sim-koaN, che si7 siN3-mia7 sou2 oa2-kho3-e5, to7 khoaN3 boe7 tioh8, beh thai2-tho2 oe7 thang khoaN3-kiN3 chhong3-tso7 lan2 e5 Thau5-lo2 kap Sim-koaN e5 Siong7-te3 ah!  
III
Ki5-to2
(1).  U7 chit8-khoan2 e5 Sit8-but8 na7-si7 jit8 loh8 e5 si5 hit e5 hioh8 kap hoe chiu7 hap8 teh, na7 jit8 chhut khah sio-lo7 e5 si5, hit e5 hioh8 kap hoe chiu7 koh khui. (Ek8-chia2 kong2 chhin-chhiuN7 thou5-tau7 a2-si7 kian3-siau3-chhau2) An2-ni Sit8-but8 tui3 Jit8-thau5 lai5 khip-siu sio-khi3 kap Oah8-mia7 chiah oe7 toa7 chang5.  Tu2-tu2 chhin-chhiuN7 an2-ni, ti7 ki5-to2 e5 si5, lan2 e5 sim-mng5 khui, hiong3 ti7 Gi7 e5 jit8-thau5, oe7 thang siam2-pi7 long2-chong2 e5 kan-lan5 kap tang7 taN3, lai5 tiong2-seng5 ti7 Chu2 Ia5-sou oan5-choan5 e5 the2. 
(2).   Chiau3 lang5 teh siuN7 lan2 e5 ki5-to2 boe7-oe7 pian3-oaN7 Siong7-te3 e5 ke3-oe7.  Chong2-si7 teh ki5-to2 e5 lang5 i pun2-sin u7 teh pian3-oaN7.  Sui-bong2 ti7 chit e5 bo5 oan5-choan5 e5 seng-oah8 tiong, lan2 e5 tai7-the2 e5 heng5-siong7 tui3 ki5-to2 tak8 jit8 chiam7-chiam7 na2 teh hiong3 ti7 oan5-choan5.
 ChhiaN2 siuN7 koe-bu2 teh pu7 nng7 e5 su7.  koe-nng7 lai7-bin7 si7 bo5 heng5 bo5 siong7, am2-am2 thng thng e5 khoan2; m7-ku2 koe-bu2 na2 pu7 na2 ku2 e5 si5, koe-nng7 chiu7 koh-iuN7, piN3 choe3 koe-a2-kiaN2 chhin-chhiuN7 koe-bu2 e5 khoan2-sit.  An2-ni m7 si7 koe-bu2 u7 pian3-khoan2, chiu7-si7 koe-nng7 u7 pian3-oaN7.  An2-ni thang kong2 tui3 ki5-to2 lan2 pian3-oaN7 chhin-chhiuN7 Siong7-te3 eng5-kng e5 siong7, si7 lan2 pian3-oaN7 m7-si7 Siong7-te3. 
(3).  Chui2-cheng khi3 ui7-tioh8 jit8-thau5 e5 jiat8-khi3, tui3 toe7-bin7 peh-chiuN7 khong-tiong.  Sui-bong2 u7 in2-lek8 e5 hoat-chek (the law of gravity) iau3-ku2 gek8 chit e5 hoat-tou7, tit8-tit8 peh chiuN7 khong-tiong, ti7 hia piN3-choe3 hou7, au7-lai5 koh loh8 lai5 ak chhan5-hng5 ngou2-kok, choe3 lang5 e5 toa7 lou7-eng7.  Sou2-i2 chhin-chhiuN7 an2-ni Seng3 Sin5 e5 he2 ngia5-chih lan2 e5 ki5-to2 kau3 ti7 Siong7-te3 e5 bin7-cheng5, iaN5-ke3 choe7-ok kap phaiN2-tai7, au7-lai5 siu7 Siong7-te3 e5 chiok-hok koh loh8 lai5 toe7-bin7-chuiN7 choe3 lang5 e5 li7-ek. 
(4).  Hai2-nih8 u7 chit8 khoan2 Sit8-but8, (Ctenophores or sea gooseberries) si7 kau3-kek8 loan2-jiok8, na7 sai2 chit8 phoah e5 hai2-eng2 chiu7 oe7 ka7 i thiah kau3 chhui3 kou5-kou5; chong2-si7 na7 u7 hong-thai e5 hong-siaN i chiu7 tim5-loh8 hai2-toe2, ti7 hia hong-thai boe7 tit kau3, hai2-eng2 phoah boe7 tioh8, kek an-un2.  Ki5-to2 e5 lang5 tu2-tu2 si7 chhin-chhiuN7 an2-ni; siat-su2 ti7 chit Se3-kan, na7 u7 choe7-ok kap hoan7-lan7 e5 hong-thai beh kau3, i chiu7 sui5-si5 chng3-jip8 Siong7-te3 e5 ThiaN3 e5 toa7-iuN5, ti7 hia eng2-oan2 peng5-an koh chu5-chai7. 
(5).  U7 chit8 e5 Tiat-hak8-chia2 (philosopher) khi3 chhe7 chit8 e5 Sin5-pi3-ka (mystic) che7.  In long2 bo5 kong2 oe7, tiam7-tiam7 che7 tiap-a2-ku2. Au7-lai5 Tiat8-hak8-chia2 peh khi2 lai5 chiu7 beh to3-khi3, hit-si5, Sin5-pi3-ka ka7 I kong2.  “Goa2 kam2 tioh8 li2 sou2 siuN7 e5”.  Na7-si7 Tiat8-hak8-chia2 in3 i kong2 “M7-ku2 goa2 boe7-oe7 chai li2 sou2 kam2 tioh8 e5”.  An2-ni si7 beng5, toe7-bin7-chiuN7 e5 ti3-sek boe7-oe7 kam2-tioh8, iah8 boe7-oe7 liau2-kai2 Siong7-te3 (Reality).  Tok8-tok8 eng7 ki5-to2 kap Siong7-te3 kau-poe5 e5 lang5 chiah sit8-chai7 oe7 bat Siong7-te3. 
(6).  Ki5-to2 e5 lang5 ti7 ki5-to2 e5 si5 sou2 tit-tioh8 e5 peng5-an long2 si7 tui3 eng7 chin7-sim chin7-i3 ti7 tai7-the2-siong7 kap Siong7-te3 kau-poe5 lai5 tit-tioh8 e5.  Tui3 hi5-ti5 sou2 peh-chiuN7 khong-tiong e5 chui2-cheng-khi3, boe7-oe7 chiaN5-choe3 toa7 e5 hun5 thang piN3-choe3 hou7.  Tok8-tok8 tui3 toa7-hai2-e5 chiah oe7 chiaN5-choe3 toa7 e5 hun5, piN3-choe3 hou7 loh8 lai5 toe7-bin7-chiuN7 choe3 lou7-eng7.  Sou2-i2 ti7 ki5-to2 sou2 tit-tioh8 e5 peng5-an, m7-si7 tui3 lan2 e5 ti3-sek lai5 e5, tok8-tok8 si7 tui3 ti7 Siong7-te3 bo5 han7-liong7 e5 ThiaN3 e5 toa7-hai2 chiah u7. 
(7).  Jit8-thau5 put-si5 teh chio3 kng, jit8-mi5 e5 hun-piat, Si3-kui3 e5 pian3-oaN7, m7-si7 tui3 jit8-thau5 e5 koan-he7, chiu7-si7 tui3 Te7-kiu5 e5 un7-choan2 sou2-ti3.  Tu2-tu2 chhin-chhiuN7 an2-ni, Gi7 e5 jit8-thau5 “Tsa7-jit8 kin-na2-jit8 tang5 chit8-iuN7, tit8-kau3 tai7-tai7”. (Hi-pek-lai5 13: 8).  Siat-su2 lan2 u7 si5 hoaN-hi2 u7 si5 iu-bun7,che long2 si7 tui3 ti7 lan2 tui3 Siong7-te3 e5 thai3-tou7 e5 cheng-chha sou2-ti3. Lan2 na7 khui sim-mng5 ng3 Siong7-te3, eng7 beng5-siong2 (meditation) kap ki5-to2, Gi7 e5 jit8-thau5 chiu7 oe7 i-ho2 lan2 e5 choe7-koa3 e5 siong-hun5 iah8 hou7 lan2 oe7 tit-tioh8 oan5-choan5 e5 ho2 (Ma2-liap8-ki 4 : 2).  
(8).  Chu7-jian5 e5 hoat-chek (the law of Nature) si7 Siong7-te3 e5 chhiu2-toaN7 beh pang-chan7 lang5 kap pat8-hang7 e5 Tong7-but8 e5 chin3-pou7 kap li7-ek.  Sin5-jiah m7-si7 hoan2-tui3 chu7-jian5 e5 hoat-chek.  Iau2 u7 put-chi2 choe7 koh khah koan5 e5 chu7-jian5-hoat, lan2 peng5-siong5 m7 chai.  Na7 eng7 chiah e5 khah koan5 e5 chu7-jian5 hoat chiu7 oe7 tit thang kiaN5 sin5-jiah.  Tui3 ki5-to2, lan2 chiam7-chiam7 thang chai hiah e5 khah koan5 e5 hoat-chek.
 Te7-it koan5 e5 Sin5-jiah chiu7-si7 eng7 peng5-an kap hoaN-hi2 lai5 chhiong-moa2 lan2 e5 Leng5-hun5. Lan2 kaN2 beh an2-ni kong2 ti7 chit e5 choe7-ok, khou2-thang3 e5 Se3-kan, kiam2 u7 chit khoan2 e5 peng5-an…?  Chong2-si7 u7 lah!  Boe7-oe7 beh chiaN5-choe3 oe7.  Pheng5-ko2 ti7 joah8 e5 sou2-chai7 cheng3-boe7 khi2, a2-si7 bong5-ko2 (Mangoes) ti7 gau5 loh8 seh e5 kok boe7-oe7 cheng3-tit.  Siat-su2 chiah e5 ke2-chi2 na7-si7 ti7 bo5 hah8 e5 sou2-chai7 cheng3 oe7 khi2, lan2 thang kong2 che si7 Sin5-jiah.  M7-ku2 siat-su2 in e5 tiau5-kiaN7 na7 u7 siat-pi7 ho2-se3, sui-bong2 jiat8-tai3 toe7 e5 sit8-but8, ti7 koaN5 e5 sou2-chai7 iu5-goan5 cheng3 oe7 khi2. 
(9).  Siat-su2 ban7 lang5 na7 oe7 aN3 hi7-khang lai5 thiaN Siong7-te3 e5 siaN, chiu7 bo5 khiam3-eng7 Sian-ti kap Thoan5 to7-li2 e5 lang5, khi3 si3-koe3 soan-thoan5 Siong7-te3 e5 Seng3-chi2.  In-ui7 ban7-lang5 bo5 an2-ni; sou2-i2 tioh8 si3-koe3 po3-iong5 Siong7-te3 e5 Hok-im si7 choe3 iau3-kin2.  Chong2-si7 u7 si5 tui3 ki5-to2 pi2 tui3 kong2 to7-li2 hit e5 kong-hau7 koh khah toa7.  Ti7 bat8-pang5 am3-chiN7 choan-sim e5 ki5-to2, oe7 pang-chan7 li7-ek lang5 chin toa7. Hit e5 kam2-hoa3-lat8 kau3-kek8 u7 kong-hau7 ti7 ban7-lang5, oan2-jian5 chhin-chhiuN7 bo5-soaN3-tian7, m7-bian2 oa2-kho3 tian7-soaN3, sou2-i2 lan2 sou2 ki5-to2 e5 oe7, oe7 toa7 eng2-hiong2 kau3 ti7 ban7 lang5. 
(10).  U7 si5 ti7 bo5 hou7-chui2 ta-so3 e5 sou2-chai7, iau2-ku2 thang khoaN3-kiN3 chhiN-chhui3 e5 koe2-chi2, siN kau3 liap8-liap8-lui7.  Chit8 e7 chim-chiok ka7 i gian2-kiu3, chiu7 chai i e5 hioh8 chhiN-chhui3, bou7-seng7, gau5 siN ke2-chi2, si7 in-ui7 i e5 kun u7 soan ti7 thou5-toe2 teh lau5 e5 oah8-choaN5.  U7 si5 lan2 oe7 toa7 gong7-ngiah8, khoaN3-kiN3 ki5-to2 e5 lang5 sui-bong2 ti7 chit e5 choe7-ok koan3-boan2 e5 se3-tai7, i tak8-jit8 peng5-an, bin7 chhio3-iong5, hoaN-hi2 ke3-jit8 che chiu7-si7 tui3 ki5-to2, i e5 sin3-giong2 e5 kun u7 soan jip8 ti7 oah8-choaN5 e5 goan5-thau5, tui3 chia lai5 tit khui3-lat8 kap oah8-mia7 thang kiat eng2-oan2 oah8 e5 ke2-chi2. (Si-phian 1; 2, 3). 
(11).  Chhiu7-a2-kun e5 boe2-liu tui3 i e5 pun2-leng5 kau3-kek8 lai7, i e5 kam2-kak chin ho2, siat-su2 na7 bo5 pui5-thou5 e5 sou2-chai7 i e5 kun chiu7 soan-chau2, na7 u7 pui5 e5 sou2-chai7 u7 thang tit-tioh8 chiah-mih8 e5 si5, i chiu7 koh soan-khi3.  Ki5-to2 e5 lang5 iu5-goan5 u7 hun-piat ho2-phaiN2, tioh8 m7 tioh8 e5 lat8 ti7-teh.  I u7 kau3-giah8 e5 ti3-sek thang siam2-pi7 kan-cha3, khui2-khiat kap chho3-gou7, lai5 chhe7 siN3-mia7 sou2 oa2-kho3 e5 Siong7-te3 (Reality=Sit8-chai7). 
(12).   Na7 m7 bat eng7 ki5-to2 kap Siong7-te3 kau-poe5 e5 lang5, sit8-chai7 boe7 kham-tit kong2 si7 lang5, Chit khoan2 e5 lang5 si7 chhin-chhiuN7 chit8 khoan2 e5 tong7-but8, siu7 thoan3-lian7 kau3 oe7 ti7 it-teng7 e5 si5-kan, ti7 it-teng7 e5 sou2-chai7 lai5 choe3 it-teng7 e5 khang-khe3 e5 tong7-but8 na7-tiaN7, boe7 kham-tit chheng-hou si7 lang5, chit khoan2 e5 lang5 u7 si5 pi2 tong7-but8 koh khah chham2.  In-ui7 m7 han7-tiaN7 bo5 chin7 in e5 gi7-bu7 ti7 Siong7-te3 a2-si7 lang5 kap Siong7-te3 e5 gi7-bu7, siong7-chhiaN2 oe7 siat-tok8 Siong7-te3.  Chong2-si7 ki5-to2 e5 lang5 u7 koan5 thang chiaN5-choe3 Siong7-te3 e5 kiaN2; in-ui7 Siong7-te3 chhong3-tso7 lan2 lang5, heng5-chong7 kap I saN-tang5, lan2 chiam7-chiam7 oe7 tiong2-seng5 chhin-chhiuN7 I e5 khoan2-sit.  
IV
Beng5-Siong2 (Meditation)
 (1).  Thau5-lo2 si7 chin bi5-biau7 koh bin2-chiat8 e5 khi3-khu7, u7 chin tsoe7 ho2 e5 ki5-koan ti7-teh.  In-ui7 ti7 Beng5-siong2 (Bak8-chiu khoeh-khoeh Sok-cheng7 lai5 siuN7) lan2 oe7 thang tit-tioh8 khoaN3 boe7-kiN3 e5 se3-kai3 e5 siau-sit, iah8 oe7 chai peng5-siong5 lang5 sou2 m7 chai e5 siau-sit.  Chong2-si7 thau5-lo2 m7 si7 oe7 siN-chhut chiah e5 siau-sit,si7 kan-ta chiong sou2 siuN7-tioh8 e5 siau-sit lai5 chhian2-beng5 hou7 lang5 chai na7-tiaN7.  U7 lang5 ti7 bang7-tiong, u7 lang5 ti7 iN7-siong7 a2-si7 beng5-siong2 e5 si5 lai5 tit-tioh8 chiah e5 siau-sit.
 Ki5-to2 oe7 pang-chan7 lan2 thang hun-piat, lan2 sou2 siuN7-tioh8 e5 siau-sit si7 u7 lou7-eng7 a2-si7 bo5.  In-ui7 ti7 chin-sit8 e5 ki5-to2, Siong7-te3 e5 kng chio3 ti7 lan2, chiu7-si7 chio3 ti7 liong5-sim kap to7-tek e5 leng5-hun5 e5 lai7-toe2.  Sui2 e5 sek-ti7, ho2-thiaN e5 im-gak8, kau3-kek8 ho2-khoaN3 e5 keng2-ti3, kap hiang2-liang7 e5 siaN-im chiah-e5, tui3 boe7 khoaN3-kiN3 e5 se3-kai3 lai5 jip8 kau3 ti7 lan2 e5 thau5-lo2 lai7. Si-jin5 a2-si7 Oe7-ka m7 bat hit e5 chin e5 kun-goan5, kan-ta ti7 bu5 i3-tiong sou2 tit-tioh8 e5, chiong Si a2-si7 kou7 oe7 lai5 piau2-beng5 na7-tiaN7.  Chong2-si7 beng5-siong2 e5 lang5 kap Siong7-te3 kau-poe5, put-si5 ti7 I e5 sin-piN teh hiong2-hok, oan2-jian5 chhin-chhiuN7 I e5 leng5-hun5 kap leng5-hun5 e5 Se3-kai3, tui3 an2-ni chiam7-chiam7 kun7-oa2 Siong7-te3. 
(2).  U7 si5 Lan2 kau3 siN-hun7 e5 sou2-chai7 e5 si5, oan2-jian5 oe7 ki3-tit na2-chun2 bat kau3 e5 khoan2; m7 ku2 na2 lan2 kap chiah e5 sou2-chai7 u7 m7 chai e5 koan-he7 ti7-teh.  Sou2-i2 lan2 thang eng7 saN-hang7 lai5 soat-beng5 chit e5 su7.  
Thau5 chit8-hang7, u7 lang5 bat kau3 hit e5 sou2-chai7, sui-bong2 lan2 m7 chai, m7-ku2 i chiong i sou2 kau3 hit e5 sou2-chai7 e5 koan-liam7, tui3 Sin5-pi3-tek e5 lat8 lai5 thoan5 hou7 lan2.
 Te7 ji7-hang7, phi3-lun7 lan2 bat kau3 pat8 sou2-chai7, chhin-chhiuN7 i sou2 khi3 e5 sou2-chai7, kap i kang5-khoan2 e5 koan-liam7 phu5 ti7 lan2 e5 sim-lai7 tsoe3 sin e5 koan-liam7.
 Te7 saN-hang7, be7 khoaN3-kiN3 e5 se3-kai3 u7 hoan2-sia7 ti7 lan2 e5 sim-lai7, in-ui7 lan2 e5 leng5-hun5 u7 kap chit e5 se3-kai3 kiat-lian5 ti7-teh, koh ti7 bo5 i3-tiong lan2 u7 siu7 hit e5 se3-kai3 e5 kam2-hoa3 ti7-teh.
 U7 khoaN3-kiN3 e5 se3-kai3 si7 bo5 khoaN3-kiN3 e5 se3-kai3 e5 Siong7, kong2 khah beng5 chiu7-si7 chit e5 se3-kai3 u7 teh hian2-beng5 hit e5 se3-kai3 e5 cheng5-heng5 ti7-teh.  Lan2 tu2 si7 ti7 chit nng7 e5 se3-kai3 e5 tiong-kan, oe7 siu7 eng2-hiong2 ti7 chit e5 se3-kai3 a2-si7 ti7 hit e5 se3-kai3.  Lan2 na7 u7 kau3-giah8 e5 si5-kan thang Beng5-siong2, chit nng7 e5 se3-kai3 e5 koan-he7 chiu7 chiam7-chiam7 oe7 beng5. 
(3).  Beng5-siong2 oe7 chi2-si7 lan2 e5 Leng5-hun5 e5 chong7-hong2.  Lan2 chiau3 an2-ni, chiu7 u7 ki-hoe7 thang thiaN Siong7-te3 e5 siaN iah8 thang tit-tioh8 Siong7-te3 e5 chiok-hok.
 Lan2 e5 Su-siong2, gian5-gu2, a2-si7 heng5-ui5 boe7 oe7 bo5 khi3, chiah e5 long2 in3-tiau5 ti7 lan2 e5 Leng5-hun5, chiu7-si7 in3 ti7 “ Oah8-mia7 e5 chheh” Beng5-siong2 hou7 lan2 oe7 hiau2 keng3-ui3 Siong7-te3 iah8 ti7 Siong7-te3 e5 ThiaN3 lai5 choe3 tak8-hang7, koh hou7 lan2 thang po2-chun5 ho7-hok sou2 oa2-kho3 e5 Oah8-mia7 e5 chheh. 
(4).  Siong7-te3 si7 bo5 khi2-thau5 bo5 soah-be2 e5 Sin5, lan2 lang5 si7 u7 khi2-thau5 ia7 u7 soah-be2. Lan2 boe7 oe7 chap8-hun lai5 liau2-kai2 chit e5 Siong7-te3, chong2-si7 I hou7 lan2 u7 kam2-kak thang o-lo2 I.　Hai2 si7 kau3-kek8 e5 khoah-toa7, lan2 boe7-oe7 chhek-tok8-tit, iah8 boe7 chai hai2-toe2 hong-hu3 e5 po2-poe3.  Chong2-si7 na7 chhui3-chih8-boe2 ka7 i tam khoaN3-teh, chiu7 chai hai2-chui2 si7 kiam5 e5.  An2-ni m7 si7 kong2 taN lun7 hai2-nih8 e5 su7 long2 chai lah, si7 kan-ta eng7 chhui3-chih8 lai5 tam, chiu7 thang chai hai2-chui2 tiong7-iau3 e5 seng3-chit na7-tiaN7. 
(5).  Lang5 na7 toa7 chhiN-kiaN, toa7 siu7-khi3 a2-si7 khi2-siau2 oe7 tek8-piat8 chhut chhiN-kong5-lat8, siat-su2 thih8-lian7 ma7 si7 ka7 i chhoah tng7. Goan5-lai5 chit khoan2 e5 khui3-lat8 lan2-lang5 pun2-u7; chong2-si7 kan-ta i e5 sim-sin5 choan hiong3 ti7 chit8 hang7 mih8 e5 si5 chiah oe7 hian2-chhut.  Tu2-tu2 chhin-chhiuN7 an2-ni, ti7 beng5-siong2 e5 si5, Siong7-te3 oe7 kiong5-chong3 lan2 e5 lat8 u7 kau3-giah8 thang phah-phoa3 choe7-ok e5 sok-pak8.
 Lan2 oe7 choe3 toa7 koh u7 lou7-eng7 e5 su7.  Iah8 ti7 hit-si5 chiong chit e5 lat8 lai5 loan7-chu2 eng7, hit e5 gui5-hiam2 si7 chin toa7.
 Chhi3-siuN7, phau3 tan5, ki-koan-chheng3, toa7-chheng3 hit khoan2 e5 lat8 kap gui5-hiam2 li7-hai7 kau3 chaiN2-iuN7! 
(6).  Lan2 e5 sim-koaN na7 chu3-sin5 teh siuN7 chit8 hang7 mih8 e5 si5, siat-su2 u7 hoe chin phang, sui-bong2 u7 phiN7 ia7 boe7 phiN7; u7 im-gak8 chin ho2 thiaN, sui-bong2 u7 hi7-khang ia7 boe7 thiaN; U7 ho2 e5 keng3-ti3, sui-bong2 bak8-chiu kim-kim ia7 boe7 khoaN3.  Ti7 hit si5 chiah e5 mih8 oan2-jian5 bo5 ti7 lan2 e5 bin7-cheng5 e5 khoan2.  Tu2-tu2 chhin-chhiuN7 an2-ni, lang5 e5 sim-koaN na7 choan-choan hiong3 ti7 se3-kan i chiu7 bo5 siuN7 be7-lai5 e5 seng-oah8, oan2-jian5 bo5 leng5-hun5 e5 khoan2.
 “In-ui7 in khoaN3, iah8 khoaN3 bo5 kiN3; thiaN, iah8 thiaN bo5 hian7” (Ma2-thai3 13: 13).
 (7).  U7 chit8-jit8 goa2 khoaN3 chit8 lui2-hoe, chiu7 siuN7 i e5 phang kap i e5 sui2.  Koh chim-chiok siuN7 khah chhim-teh, sui-bong2 eng7 bah e5 bak8-chiu khoaN3 boe7-tioh8, iau2-ku2 goa2 u7 khoaN3-kiN3 chhong3-tso7 hoe e5 Siong7-te3 ti7 hoe e5 au7-bin7. Sou2-i2 ti7 hit-si5 goa2 e5 sim chin hoaN-hi2.  Chong2-si7 goa2 u7 khoaN3-kiN3 Siong7-te3 kap goa2 e5 Leng5-hun5 saN-kap ti7-teh e5 si5, goa2 e5 sim it-hoat toa7 hoaN-hi2.  Ti7 hit-si5, goa2 boe7 bian2-tit au5-kio3 kong2, “Siong7-te3 ah!  Li2 kau3-kek8 ki5-iN7 lah! Li2 li7-khui Li2 sou2 chhong3-tso7 e5 mih8, m7-ku2 Li2 eng7 Li2 eng5-kng e5 lim5-kau3 lai5 chhiong-moa2 ti7 Li2 sou2 chhong3-tso7 e5 mih8”.
 (8).  Ia5-sou Ki-tok m7 han7-tiaN7 bo5 tu3-chheh, I iah8 bo5 beng7-leng7 I e5 hak8-seng tioh8 sia2 I e5 ka3-si7.  Thau5 chit8-hang7, si7 in-ui7 I e5 oe7 si7 Leng5-hun5 kap oah8-mia7.  I chai oah8-mia7 kan-ta oe7 ki3 ti7 oah8-mia7 e5 chheh, m7 si7 oe7 sia2 tit ti7 se3-kan e5 chheh.  Te7 ji7 hang7, in-ui7 Sian-siN na7 ke3-sin I e5 hak8-seng kou-put-chiong tioh8 oa2-kho3 chheh, chheh chiu7-si7 Sian-siN teh oah8 e5 si5 e5 oe7, chit-tiap8 eng7 I e5 oe7 lai5 thoe3; chong2-si7 lan2 e5 Chu2 m7 bat li7-khui I e5 hak8-seng, I  put-si5 kap lan2 ti7-teh, teh kap lan2 kong2-oe7, teh in2-chhoa7 lan2.  I chiuN7 ThiN liau2-au7 chhe Seng3 Sin5 kam2-tong7 hak8-seng tioh8 sia2 Hok-im-toan7. 
(9).  Siat-su2 lan2 na7 eng7 kang5-khoan2 e5 Su-siong2, gian5-gu2 a2-si7 heng5-ui5, chit8-pian3 koh chit8-pian3 chiap8-chiap8 teng5 koh chiap8-chiap8 teng5, chiu7 piN3 choe3 sip8-koan3 sip8-koan3 chiu7 cho7-chiaN5 phin2-seng3.  Sou2-i2 lan2 na7 siuN7 beh ku2-chi2 heng5-tong7, tioh8 chim-chiok siuN7 hit e5 kiat-ko2 si7 ho2 a2-si7 phaiN2.  KiaN5 ho2-su7 tioh8 soe3-ji7, na7 bo5 kiaN-liau2 oe7 sit-loh8 kiaN5 ho2-su7 e5 goan5-khi3.  KiaN5 ho2-su7 si7 oh; chong2-si7 na7 beh hou7 phaiN2 piN3 choe3 ho2 si7 koh khah oh; m7-ku2 beh hou7 ho2 piN3 choe3 phaiN2 si7 kau3-kek8 khoai3.  Beh cheng3 chit8 chang5 chhiu7-a2 kau3 toa7-chang5 tioh8 chin-ku2, koh tioh8 eng7 put-chi2 choe7 e5 khou2-kang, chong2-si7 beh chho3 chit8 chang5 chhiu7-a2 si7 kau3-kek8 khoai3.  Chhiu7-a2 na7-si7 kou-ta5 si2-khi3 bo5 hoat-tou7 thang hou7 i koh-oah8. 
V
Lai5-se3
(1).  Lun7 lai5-se3 e5 su7, bo5 lun7 to2 chit8 kok-tou7 a2-si7 to2 chit8 si5-tai7, long2 u7 chit8 khoan2 e5 Sin3-giong2 ti7-teh.  Kiu5 chiu7 tit-tioh8.  Chhui3-ta kap iau si7 teh hian2-beng5 u7 chui2 kap chiah8-mih8 ti7 chit se3-kan.  Lan2 teh ng3-bang7 eng2-oah8, chit e5 ng3-bang7 chiu7-si7 oe7 tit-tioh8 e5 cheng3-ku3. 
(2).   Lan2 iau2 u7 chit8 khoan2 khah ko-siong7 e5 ng3-bang7, che ti7 chit e5 se3-kan boe7-oe7 tit-chiaN5.  Sou2-i2 na7 beh hou7 lan2 chiah e5 ng3-bang7 tit-tioh8 chiaN5, tek-khak tioh8 u7 chit8 e5 leng5-hun5 e5 se3-kai3, chiah oe7 eng7-tit.  Chit e5 but8-chit e5 se3-kai3, tiaN7-tioh8 boe7-oe7 hou7 lan2 e5 leng5-hun5 sou2 iau-kiu5 e5 lai5 tit-tioh8 chiaN5. 
(3)   Lan2 e5 leng5-hun5 sou2 iau-kiu5 e5, kan-ta tui3 chhong3-tso3 lan2 e5 leng5-hun5 e5 Siong7-te3 chiah oe7 tit-tioh8 moa2-chiok, chit khoan2 e5 iau-kiu5 si7 Siong7-te3 siuN2-su3 e5.  In-ui7 Siong7-te3 chhong3-tso7 lan2 lang5 kap I saN-tang5, lan2 u7 thang tui3 I lai5 kiu5 sim2-mih8, si7 tui3 lan2 u7 Siong7-te3 e5 Seng3-chit e5 ian-kou3.
 Leng5 kau Leng5, Hong7 kau Hong7, Un2-ku kau Tong3-gong7 si7 chu7-jian5 e5 li2-khi3.  Lan2 na7 tiam3 ti7 Eng2-oan2-oah8 e5 Siong7-te3 m7 han7-tiaN7 tit-tioh8 boan2-chiok, iah8 beh ti7 I lai5 tit Eng2-oah8. 
VI
Teng5-thau5-siN
(1)   Gin2-a2 toa7-pou7-hun7 long2 u7 toa3 i e5 Pe7-bu2 e5 seng3-chit lai5 chhut-si3, si7 it-poaN e5 lang5 sou2 jin7 e5 su7-sit8.  In iu5-goan5 oe7 siu7 chhu3-piN thau5-be2 e5 eng2-hiong2, chhin-chhiuN7 siu7 pe7-bu2 a2-si7 siong5-siong5 choe3 tui e5 lang5 e5 eng2-hiong2. phaiN2 si-toa7-lang5, koh toa3 phaiN2 sou2-chai7, i e5 kiaN2 tiaN7-tioh8 si7 phaiN2.  In-ui7 chit khoan2 e5 keng2-gu7 boe7-oe7 hou7 i chiaN5-tsoe3 ho2 lang5.  Siat-su2 ti7 chit khoan2 e5 keng2-gu7 e5 gin2-a2 na7 si7 pian3 choe3 ho2 lang5, che chiu7-si7 toa7 e5 sin5-jiah.  Put-lun7 choe7-chio2 chit khoan2 e5 sin5-jiah ti7 tak8 sou2-chai7 oe7 thang khoaN3-kiN3.  Chit khoan2 e5 sin5-jiah si7 teh cheng3-beng5 u7 chit8-khoan2 boe7 khoaN3-kiN3 e5 lat8, oe7 thau2-pang3 choe7-ok e5 sok-pak8, hou7 lang5 tit chu7-iu5, iah8 hou7 u7 choe7 e5 lang5, thang hoan2-hoe2 koe2-piN3 chiaN5-choe3 sin chhong3-tso7 e5 lang5, he chiu7-si7 teng5-thau5-siN.  Chit khoan2 e5 lat8 chiu7-si7 Seng3 Sin5 e5 lat8, tui3 che hoan7-na7 hoan2-hoe2 koe2-piN3 lai5 sin3-kho3 Ia5-sou Ki-tok e5 lang5 oe7 tit-tioh8 kiu3. 
(2)  Ti7 chit se3-kan u7 chin choe7 e5 phaiN2-lang5, sui-bong2 cheng3-hu2 giam5-giam5 ka7 i heng5-hoat8; iau2-ku2 m7 goan7 koe2-piN3 i e5 sim.  I m7 kheng2 siu7 pe7-bu2, peng5-iu2 e5 khou2-khng3.  Sui-bong2 eng7 chin choe7 e5 hoat-tou7 beh khng3 i tioh8 choe3 ho2, ia7 si7 bo5 chhai2-kang.
 Chong2-si7 u7-si5 na7 siu7 in2-chhoa7 lai5 kui Ia5-sou Ki-tok ti7 hit-si5 hut-jian5 pian3-khoan2 chiaN5-choe3 sin chhong3-tso7 e5 lang5.  Tui3 hit-tiap8 liau2-au7 toa7 pian3-khoan2 gau5 pang-chan7 li7-ek lang5, bo5 chhin-chhiuN7 khah cha2 e5 khoan2.  Khah-cha2 si7 khun2-tiok8 pat8-lang5, thai5-lang5 pang3-he2, taN si7 siu7 lang5 khun2-tiok8 kap siu7 hai7.  Che chiu7-si7 teng5-thau5-siN.  Che kiam2 m7-si7 teh cheng3-beng5 Ia5-sou Ki-tok choe3 ban7-lang5 e5 Kiu3-se3-chu2, oe7 i-ti7 ban7-poaN e5 piN7-cheng3 e5 toa7 i-seng e5 cheng3-ku3 mah?  Tu5-khi3 chhong3-tso7 lang5 e5 sim-koaN e5 Siong7-te3 i2-goa7, chi7-chui7 oe7 i-ti7 lang5 e5 phaiN2 sim-koaN ah...?  I i2-goa7 chi7-chui7 oe7 hou7 u7 choe7 e5 lang5 piN3-choe3 Seng3-jin5 ah...? 
VII
ThiaN3-thang3
(1)   Siong7-te3 chiu7-si7 thiaN3-thang3 e5 kun-goan5, i-chhi5 se3-kai3 e5 tiong7-lek8 (grauity) thang kong2 si7 Leng5-hun5 siong7 e5 tiong7-lek8, teh hian2-chhut ti7 chit e5 but8-chit-siong7 e5 se3-kai3.  Chit khoan2 e5 tong7-lek8 si7 kio3-choe3 thiaN3-thang3, iah8 Siong7-te3 si7 thiaN3-thang3 e5 goan5-thau5.  Hip-chioh8 oe7 hip thih, che m7-si7 teh piau2-beng5 kong2 thih si7 u7 ke3-tat8 e5 mih8, put-ko3 si7 kan-ta teh cheng3-beng5 thih e5 seng3-chit na7-tiaN7.  Sui-bong2 kim-khi3 si7 put-chi2 tat8-chiN5; m7-ku2 hip-chioh8 boe7-oe7 ka7 i hip, che si7 in-ui7 bo5 hit khoan2 e5 seng3-chit ti7-teh.
 Tu2-tu2 chhin-chhiuN7 an2-ni, bo5 lun7 tang7-choe7 e5 lang5 na7 hoaN-hi2 hoan2-hoe2 koe3-piN3 lai5 kui-oa2 Siong7-te3, I hoaN-hi2 hou7 in chhin-kun7, ka7 in khip tiau5 teh, hou7 in chhin-chhiuN7 Siong7-te3 e5 seng3-chit.  Chong2-si7 Siong7-te3 bo5 hoaN-hi2 hou7 ka-ki7 chheng choe3 gi7, bo5 oa2-kho3 Siong7-te3 e5 thiaN3 e5 lang5, lai5 chhin-kun7.
(2)   Chim-chhui3 si7 teh piau2-beng5 lau7-bu2 thian3 kiaN2 e5 cheng5-i3.  Siat-su2 kiaN2-ji5 na7 tioh8 thoan5-jiam2 e5 piN7, sui-bong2 i e5 lau7-bu2, bo5 ka7 i chim-chhui3, che m7-si7 kong2 ui7-tioh8 chit khoan2 e5 piN7 lau7-bu2 chiah bo5 thiaN3 i e5 kiaN2, khoaN3 i e5 kan-khou2 e5 si5, hoan2-tng2 koh-khah m7 kam, koh-khah thiaN3 i.  Sou2-i2 ham7-loh8 choe7 e5 lang5, oan2-jian5 Siong7-te3 bo5 khoaN3-kou3 in e5 khoan2; chong2-si7 su7-sit8, Siong7-te3 thiaN3 hiah e5 u7 choe7 e5 lang5 pi2 lau7-bu2 teh thiaN3 kiaN2 koh-khah ke3-thau5. (chhiaN2 khoaN3 I2-sai3-a 49 : 15) Siong7-te3 si7 thiaN3-thang3 gau5 thun-lun2 e5 Sin5. Lang5 si7 chhin-chhiuN7 soe3-e5 te5-kou2, sui-bang2 sio2-khoa2 su7, i e5 siu7-khi3 si5-si5 kun2 kau3 phut-phut-thiau3.  Na7-si7 Siong7-te3 chiu7 m7 si7 an2-ni.  Siat-su2 Siong7-te3 na7 si7 khoai3 siu7-khi3, chit e5 se3-kan tui3 kou2-cha2 chiu7 chha-put-to i2-keng bo5 khi3 lah.
(3)  Siat-su2 nng7-e5 lang5 piN5-piN5 ai3 chit8 e5 lang5, in chiu7 oe7 khi2 saN-chiN, saN oan3-tou3, chong2-si7 lang5 teh thiaN3 Siong7-te3 chiu7 m7 si7 an2-ni.  ThiaN3 Siong7-te3 e5 lang5 bo5 oan3-tou3 pat8-lang5 teh thiaN3 Siong7-te3.  Hoan5-tng2 iu-bun7 hit-khoan2 bo5 teh thiaN3 Siong7-te3 e5 lang5.  Chhin-chhiuN7 an2-ni, lang5 thiaN3 lang5 kap lang5 thiaN3 Siong7-te3 e5 cheng-chha e5 li2-iu5, chiu7-si7 Siong7-te3 e5 thiaN3-thang3 si7 bo5 han7-liong7.  Lang5 boe7-oe7 eng7 kang5 chit8 khoan2 e5 thiaN3 lai5 thiaN3 lang5, in-ui7 lang5 e5 thiaN3 si7 u7 han7-liong7.  Chong2-si7 Siong7-te3 e5 thiaN3 si7 bo5 han7-liong7, sou2-i2 Siong7-te3 u7 kau3-giah8 thang thiaN3 tak8-lang5. 
(4)  Ia5-sou Ki-tok beh khia7-khi2 ti7 lan2 e5 sim-lai7, lan2 beh chiaN5-tsoe3 chhin-chhiuN7 I.  Sui-bong2 iam5 loh8 chui2 chiu7 iuN5-khi3, m7-ku2 m7-si7 bo5 khi3.  Lan2 na7 ka7 i tam khoaN3-teh, chiu7 chai iam5 iau2 ti7-teh.  Chhin-chhiuN7 an2-ni Ia5-sou khia7-khi2 ti7 lan2 e5 sim-lai7, sui-bong2 bo5 khoaN3-kiN3, m7-ku2 tui3 i pun hou7 lan2 e5 thiaN3-thang3 u7 teh hian2-beng5 I e5 eng5-kng. 
VIII
Su-siong2 kap kam2-kak
 (1)   Su-siong2 m7 si7 kong2 kan-ta tui3 lan2 e5 ngou2-koan sou2 kam2 tioh8 goa7-bin7 e5 in3-siong7 na7-tiaN7, chiu7-si7 lan2 e5 sim-lai7 oe7 eng3-chiap chit khoan2 e5 in3-siong7.  Lan2 e5 sim beh chin3-pou7 hoat-tat8, m7 han7-tiaN7 oa2-kho3 goa7-bin7 e5 su7-cheng5; iah8 tioh8 oa2-kho3 lai7-bin7 e5 tiau5-kiaN7. Chhiu7-a2 sui-bang2 pun2-sin u7 oah8-mia7 ti7-teh, m7-ku2 na7 bo5 khong-khi3 jit8-kng a2-si7 sio-khi3 chiu7 boe7 hoat hioh8, khui-hoe, kiat ke2-chi2.  Sou2-i2 chhiu7-bak8 na7 beh toa7-chang5, tioh8 u7 lai7-bin7 e5 tiau5-kiaN7, iah8 tioh8 oa2-kho3 goa7-bin7 e5 tiau5-kiaN7. Tioh8 goa7-bin7 e5 kam2-kak lan2 thang chai goa7-bin7 e5 se3-kai3, tui3 lai7-bin7 e5 kam2-kak, lan2 thang chai leng5-hun5 e5 se3-kai3.  Ti7 lang5 e5 sim-lai7 sou2 siN chhut e5 su-siong2, m7 han7-tian7 teh cheng3-beng5, lang5 e5 sou2 siuN7, iah8 si7 teh cheng3-beng5 u7 hit-khoan2 e5 mih8 ti7-teh, oaN7 oe7 lai5 kong2, lan2 thang kong2 su-siong2 chiu7-si7 chit8 khoan2 e5 mih8 ti7 lan2 e5 sim-lai7 e5 hoan2-sia7.  U7-si5 ti7 bo5 i3-tiong lan2 oe7 siuN7 khi2 chit8 hang7 mih8, che chiu7-si7 hit e5 mih8 e5 iaN2 chio3 ti7 lan2 e5 sim-lai7 chiah oe7 an2-ni; lan2 na7 phiN7-kiN3 phang-bi7, chiu7 chai hia u7 hoe ti7-teh, sui-bong2 bo5 khoaN3-kiN3 hoe kap i e5 sui2; m7-ku2 hoe e5 phang-bi7 ka7 lan2 kong2 hia u7 hoe ti7-teh; sou2-i2 su-siong2 chiu7-si7 teh cheng3-beng5 u7 chit8-khoan2 e5 mih8 ti7-teh, chhin-chhiuN7 lan2 chio3-kiaN3 e5 si5, khoaN3-kiN3 kiaN3-lai7 e5 siong7, chiu7 chai u7 lan2 ti7-teh.  Lan2 e5 sim-koaN si7 chhin-chhiuN7 kiaN3, bo5 lun7 ho2 phaiN2 long2 oe7 chio3 ti7 kiaN3-lai7.  Chong2-si7 kiaN3-lai7 e5 siong7 bo5 oah8-mia7; m7-ku2 lan2 e5 sim-koaN u7 oah8-mia7 ti7-teh.  KiaN3 boe7 oe7 chhong3-tso7 iaN2 a2-si7 siong7, si7 kan-ta oe7 hoan2-chio3 na7-tiaN7, m7-ku2 sim-koaN oe7 siN-chhut su-siong2.
 Na7 tui3 pat8 hong7-bin7 lai5 kong2, sim-koaN ia7 si7 chhin-chhiuN7 kiaN3, in-ui7 sim-koaN oe7 hoan2-chio3 goa7-bin7 e5 mih8 e5 su-siong2, u7 si5 bo5 i3-tiong ma7 oe7 hoan2-chio3.  Thiu-siong7-tek e5 su-siong2 (Abstract idea) si7 tui3 Siong7-te3 e5 he2 sou2 chhut e5 he2-hu. 
(3)   Lun7 Siong7-te3 e5 Siong7 chio3 ti7 lan2 e5 sim bo5 tu2-tu2 kang5-khoan2.  In-ui7 tak8 lang5 u7 tak8 lang5 e5 tek8-sek ti7-teh, chiau3 tak8 lang5 e5 tou7-liong7 u7 teh hian2-chhut Siong7-te3 e5 Siong7.  Lun7 Siong7-te3 e5 su-siong2 boe7 oe7 oan5-choan5, chong2-si7 tui3 lan2 put-si5 ti7 Siong7-te3 teh oah8 e5 si5, lan2 oe7 chiam7-chiam7 khak-sit8 bat Siong7-te3. 
IX
Tiat-hak8 kap Tit8-koan.
 (1)   Ti7 kui2-na7 se3-ki2 e5 tiong-kan tiat-hak8 long2 bo5 chin3-pou7, sui-bong2 u7 oaN7 khoan2 a2-si7 eng7 sin e5 oe7, ma7 si7 chiap8-chiap8 teh liu7 hiah  e5 ku7 bun7-toe5, kap ku7 e5 kai2-koat.  Lan2 khoaN3 gu5-chhia keng e5 gu5, i e5 bak8-chiu am-teh, teh khoeh-iu5, lin-lin seh8 tui3 thiN-kng kiaN5 kau3 e7-hng.  Ti7 am3-si5 am ti7 bak8-chiu e5 mih8 ka7 i thau2 khi3-lai5 e5 si5, gu5 ia7 si7 boe7 chau2 khi3 hng e5 sou2-chai7, i tiaN7-tiaN7 kam2 tioh8 lin-lin-seh8 e5 khoan2.  Sou2-i2 tiat-hak8-chia2 put-lun7 i gian2-kiu3 kui2 pah ni5 ku2, ma7-si7 boe7 oe7 tat8 i e5 bok8-tek8.  Kan-ta si3-koe3 chu7-chip8 chai5-liau7, tui3 che u7 khoeh tam5-poh8 iu5; chong2-si7 chit khoan2 e5 iu5 boe7 oe7 chi2-khoah lang5 e5 khiam3-kheh. TaN beh koh chin3-pou7, m7 si7 oa2-kho3 tiat-hak8; chiu7-si7 tioh8 oa2-kho3 sin3-giong2 kap tit8-koan. Bo5 lun7 goa7 phok-hak8 e5 lang5, i e5 ti3-sek ia7 si7 iu2-han7. 
(2)   U7 put-chi2 choe7 e5 Tiat-hak8-chia2 ui7-tioh8 sou2 ng3-bang7 e5 ti3-sek tit boe7 tioh8 e5 goan5-in ka7-ki7 chu7-chin7, chhin-chhiuN7 Empedocles ai3 siam2-pi7 chu7-jian5 si2, lai5 chiaN5-choe3 Sin5, ng3-bang7 beh tit-tioh8 ti3-sek, sou2-i2 thiau3 loh8 etna hun3-he2-khau2 loh8 khi3 si2.  U7 chit8 e5 Thian-bun5-hak8-chia2, ui7-tioh8 boe7 liau2-kai2 hai2-chui2 e5 un7-tong7, sou2-i2 thiau3 loh8 hai2 khi3 si2.  Chhin-chhiuN7 chit khoan2 e5 lang5, ti7 ban7-but8 e5 tiong-kan m7 han7-tiaN7 bo5 hoat-kian3 Siong7-te3, koh bo5 moa2-chiok, sou2-i2 sit-loh8 ban7-mih8 kap i pun2-sin che chiu7-si7 teh po3 lan2 chai Tiat-hak8-chia2 sui-bong2 eng7 chiong2-chiong2 e5 hoat-tou7 beh chhe7 Siong7-te3, chong2-si7 boe7-oe7 tit-tioh8.  In-ui7 tui3 ti3-sek bo5 lang5 oe7 bat Siong7-te3.  Siat-su2 na7 u7 lang5 siuN7 kong2, eng7 i e5 ti3-sek oe7 chhe7-tioh8 Siong7-te3, che si7 chho3-gou7.  In-ui7 na7 ai3 chai chit8 hang7 mih8, tioh8 ai3 chai thong u2-tiu7-lai7 e5 mih8, in-ui7 tak8-hang7 mih8 long2 u7 saN koan-he7 ti7-teh; na7 ai3 chai long2-chong2, tioh8 chai long2-chong2 e5 koan-he7.  TaN Chu2 sou2 tioh8 kiaN5 e5 lou7 chiu7-si7 pai3-kui7 Siong7-te3, kiaN5 sin3-giong2 e5 lou7, i2-goa7 bo5 pou7. 
(3)   Tit8-koan tu2 si7 chhin-chhiuN7 cheng2-thau5-a2-be2 e5 ho2 kam2-kak, na7 bong tioh8 sui5-si5 kam2-kak tioh8 Siong7-te3.
 Che boe7-oe7 phin2 cheng5-li2 e5 cheng3-ku3 tit, kan-ta, thang kong2 goa2 kau3-kek8 boan2-chiok. Chit khoan2 e5 peng5-an si7 tui3 Siong7-te3 lai5-e5. Sou2-i2 lan2 u7 chhe7 tioh8 Siong7-te3, in-ui7 lan2 e5 sim-lai7 u7 thau5-lo2 sou2 m7 chai e5 li2-iu5 ti7-teh.  Na7-si7 beh gian2-kiu3 chit8 lui2 hoe, tioh8 hui3 liau2 put-chi2 choe7 si5-kan.  Chong2-si7 ti7 chit bak8-nih-ku2 e5 si5, lan2 oe7 phiN7-kiN3 hoe e5 phang lai5 hoaN-hi2.
 Sou2-i2 Tit8-koan tu2-tu2 si7 chhin-chhiuN7 an2-ni.
X
Oan5-Choan5.
 (1)  Chiau3 chu7-jian5-hoat lai5 kong2, na7 beh chiaN5 oan5-choan5, si7 chit8-pou7 chit8-pou7, chiam7-chiam7 hoat-tat8 chiu7 oe7 tit-tioh8.  Chiau3 chit e5 hoat-tou7, lan2 thang pi7-pan7 lai5 tat8 lan2 siu7 chhong3-tso7 e5 bok8-tek8.  Khoai3 chin3-pou7, ia7 si7 khoai3 the3-pou7, kau3 be2 ia7 boe7 chiaN5 oan5-choan5 (ek8-chia2 kong2, chiah8 kin2 kong3 phoaN3 oaN2) Ti7 chioh8-poaN5 teng2 e5 cheng2-chi2 sui-bong2 chin khoai3 toa7-chang5, iah8 chin khoai3 kou-ta5.  Tek, tak8-jit8 u7 toa7 saN-chhioh, i e5 pak-lai7 si7 khang-khak.  Sou2-i2 beh tit oan5-choan5, chiu7-si7 tioh8 un5-un5, ban7-ban7 e5 chin3-pou7 choe3 iau3-kin2. 
(2)    Oan5-choan5 si7 kan-ta ti7 oan5-choan5 e5 keng2-gu7 oe7 thang tit-tioh8, chit ku3 si7 chin-li2; chong2-si7 beh jip8 oan5-choan5 e5 keng2-gu7 i2-cheng5, lan2 tioh8 keng-ke3, chit e5 tioh8-boa5, keng3-cheng e5 bo5 oan5-choan5 e5 keng3-gu7.  Chit8 khoan2 e5 tioh8-boa5 chiu7-si7 teh pang-chan7 lan2, pi7-pan7 beh tit-tioh8 oan5-choan5 e5 sou2-chai7, tu2-tu2 si7 chhin-chhiuN7 ti7 niu5-a2 (chham5-a2) kian2-lai7 e5 niu5-a2, na7 beh piN3-choe3 iah8-a2 e5 si5, i tioh8 tioh8-boa5, chhut-lat8 lai5 ka7-phoa3 niu5-a2-kian2, chiah oe7 tit-tioh8 chu7-iu5 e5 se3-kai3.  Sou2-i2 lan2 na7 tit-tioh8 oan5-choan5 e5 si5 chiu7 oe7 chai, i2-cheng5 hiah e5 khoaN3-liau2 si7 teh hai7 lan2 e5 mih8, m7-ku2 hoan2-tng2 si7 teh pang-chan7 lan2 beh tit-tioh8 oan5-choan5 e5 un-jiu5. 
(3)   Ti7 lang5 e5 tiong-kan u7 chin-choe7 e5 cheng2-chi2, chong2-si7 boe7 hoat-iN2, si7 ui7-tioh8 bo5 hoat-tou7 thang hou7 i hoat-iN2 toa7-chang5 kau3 oan5-choan5 e5 ian5-kou3; sui-bong2 tioh8 ti7 lai5-se3 chiah oe7 tit-tioh8; m7-ku2 ti7 chit se3-kan tioh8 i2-keng u7 chhut-ge5 chiah oe7 eng7-tit.  Na7 tit-tioh8 oan5-chong5 beh chaiN5-iuN7, che khiok m7-bian2 kong2.
 Tok8-tok8 lan2 beh tit oan5-choan5 chhin-chhiuN7 lan2 e5 pe7 ti7 thiN-nih8 e5 oan5-choan5. (Ma2-thai3 5: 48) 
(4)   Ti7 chit se3-kan bo5 u7 chin e5 peng5-an. Ui7-tioh8 choe7-ok e5 in-toaN, peng5-an i2-keng siu7 phah-phoa3.  Tok8-tok8 “Pang5-an e5 Jin5-kun” u7 chin koh eng2-oan2 e5 peng5-an ti7-teh.  Chui2 tui3 koan5 lau5 loh8, au7-lai5 ti7 chui2-bin7 piN5 pho-pho koh kau3-kek8 cheng7.  Sou2-i2 tu2-tu2 chhin-chhiuN7 an2-ni, lang5 tioh8 tui3 khoa-khau2 e5 teng2-bin7 thiau3 loh8-lai5, koh tioh8 tui3 choe7-ok e5 oe7-toe2 chheng3 khi2-lai5, thang kau3 chui2-bin7, ti7 hia peng5-an thang hioh-khun3, koh tiam7-cheng7 an-un2. 
(5)   Ti7 Chu2 heng5-chong7 pian3-oaN7 e5 soaN, sui-bong2 ti7 hit-si5, hak8-seng iau2-be7 tit-tioh8 oan5-choan5; m7-ku2 chin hoaN-hi2 thang kap lan2 e5 Chu2 kau poe5, iah8 kap Mou5-se, I2-li7-a saN kau-poe5, sou2-i2 in beh khi2 saN keng liau5-a2 lai5 saN-kap toa3. (Ma2-thai3 17 : 3-4) Ho5-hong3 lan2 na7 oan5-choan5 e5 si5, ti7 thiN-teng2 kap Chu2 i2-kip8 long2-chong2 e5 Seng3-sai3 saN kau-poe5 e5 si5, lan2 e5 hoaN-hi2 kau3 boe7 kong2-tit, hok-khi3 sim7-jian5 toa7 lah!  
XI
Chin e5 chin3-pou7 kap seng5-kong.
 (1)   Siat-su2 lang5 na7 kan-ta oh8 bun5-beng5 lang5 e5 goa7-phe5 e5 khoan2, bo5 oh8 hou7 hiah e5 lang5 bun5-beng5 e5 kun-pun2, kau3-be2 si7 khang-khang tioh8-boa5, hit e5 kiat-ko2 si7 chhiN2-chham2.          
Siong7-te3 chiu7-si7 Thian-kok e5 Ong5, chit se3-kan e5 cheng3-ti7 e5 iaN2.  Sou2-i2 na7 li7-khui chit e5 Siong7-te3 toe7-bin7-chiuN7 e5 cheng3-ti7 si7 sit-pai7.  U7 lang5 kong2 beh oh8 To7-tek m7-bian2 Siong7-te3, chong2-si7 lan2 tioh8 chai Siong7-te3 i2-goa7 To7-tek si7 khang-khang-si2 e5 mih8. 
(2)   Na7 bo5 leng5-hun5 e5 chin3-pou7 si7 ke2 e5, tu2-tu2 chhin-chhiuN7 ti7 chit se3-kan, na7 bo5 lang5 khai chiN5, chiu7 bo5 lang5 oe7 tit-thang than3 chiN5. Lang5 teh chau2 sio-jiok e5 si5, na7 bo5 lang5 su, chiu7 bo5 lang5 oe7 iaN5.  In-ui7 chit e5 su, pat8 e5 chiah u7 thang iaN5.  Chhin-chhiuN7 chit8 e5 seng-li2 lang5 i hou7 pat8 lang5 toa7 liau2 chiN5, i chiah u7 thang than3 chiN5.  Tok8-tok8 Leng5-hun5 e5 chin3-pou7 si7 chin-e5; in-ui7 chit8 e5 lang5 chin3-pou7 si7 teh li7-ek ban7-lang5, teh pang-chan7 pat8-lang5 e5 seng5-kong.  Lan2 bat khoaN3-kiN3 u7 lang5 chin gau5 choe3 ho2-tai7, pang-chan7, li7-ek lang5; chong2-si7 ti7 i m7-chai e5 si5, chit khoan2 e5 ho2-su7,  hoan2-tng2 si7 teh pang-chan7 ka-ki7, che si7 lan2 e5 keng-giam7 sou2 cheng3-beng5 e5 pin5-ku3.                        
XII
Sip8-ji7-ke3.
 (1)  Put-lun7 lan2 ai3 a2-si7 bo5 ai3, long2 boe7 siam2-pi7 tioh8 gia5 Sip8-ji7-ke3.  Na7 m7-si7 gia5 Ki-tok e5 Sip8-ji7-ke3 chiu7-si7 gia5 se3-kan e5 Sip8-ji7-ke3.  Ti7 khi2-thau5 e5 si5, Ia5-sou e5 Sip8-ji7-ke3, oan2-jian5 chhin-chhiuN7 khah tang7 e5 khoan2, iah8 se3-kan e5 Sip8-ji7-ke3 u7 khah khin e5 khoan2; chong2-si7 su7-sit8 si7 hoan2-tui3 : na7 gia5 se3-kan e5 Sip8-ji7-ke3 kau3 be2 chiu7-si7 si2.  Chong2-si7 Ia5-sou e5 Sip8-ji7-ke3 u7 piN3-choe3 eng5-kng.  I2-cheng5 lang5 liah8 chit e5 Sip8-ji7-ke3 choe3 kian3-siau3, chiu7-si7 si2-lou7, taN chiu7-si7 teh piau2-beng5, tek-seng3 kap oah8-mia7.  Gia5 chit khoan2 e5 Sip8-ji7-ke3 e5 lang5, Sip8-ji7-ke3 po2-hou7 i, chhoa7 i kau3 i e5 bok8-tek e5 sou2-chai7, Chong2-si7 chit se3-kan e5 Sip8-ji7-ke3, chhoa7 lang5 kau3 si2-toe7 e5 sou2-chai7.  Li2 beh gia5 to2 chit8 khoan2 e5 Sip8-ji7-ke3 ah? Tioh8 chim-chiok siuN7. 
(2)  Tui3 lang5 kap i e5 chit-giap8 a2-si7 sim-sin5 chiuN7 e5 tiau5-kiaN7 e5 koh-iuN7, sou2-i2 Sip8-ji7-ke3 ia7 bo5 kang5-khoan2 : Sip8-ji7-ke3 e5 goa7-bin7 khoaN3-liau2 si7 thih-teng liau2-liau2, m7-ku2 hit e5 lai7-bin7 chiu7-si7 ho2 chu-bi7 koh peng5-an.  Bit8-phang sui-bong2 oe7 teng3 lang5 : m7-ku2 oe7 siN-chhut chin tiN e5 bit8.  Lan2 m7-thang kiaN Sip8-ji7-ke3 e5 kan-khou2.  ti3-kau3 lai5 sit-loh8 lan2 e5 toa7 hok-khi3. 
(3)  Pin5-toaN7 peh soaN e5 lang5, hiam5 kong2 Siong7-te3 chin chho3-gou7 chhong3-tso7 chit khoan2 soaN hiah koan5, na7 oe7 choan-choan chhong3-tso7 piN5-toe7 si7 khah ho2.  chit khoan2 lang5 si7 teh hian2-beng5 i m7 chai soaN e5 toa7 lou7-eng7, kap lai7-bin7 e5 po2-poe3.  Chhin-chhiuN7 lai5 kong2 soaN e5 oe7-toe2 si7 chui2-choaN5 e5 goan5-thau5, put-si5 hou7 oah8-choaN5 thang lau5, tu2 chhin-chhiuN7 lang5 e5 seng-khu teh kiaN5-lau5 e5 huih si7 sou2 boe7 bo5 tit e5 mih8, Tu2-tu2 chhin-chhiuN7 an2-ni, Leng5-hun5 e5 kia7 a2-si7 kham-khiat8, kap gia5 Sip8-ji7-ke3 e5 kan-lan5 si7 teh po2-hou7 lan2 e5 leng5-hun5 e5 Oah8-mia7 oe7-tit kiaN5-lau5, koh chhoa7 kau3 siu7 chiok-hok e5 sou2-chai7. 
(4)   Ti7 Au-lo5-pa-chiu toa7 chian3-cheng e5 si5, ti7 thou5-toe2 u7 kut8 toa7 e5 thou5-ham7, ti3-kau3 ho2 e5 chhan5-hng5 long2 siu7 phah phaiN2.  Au7-lai5 ti7 chiah e5 thou5-khang u7 khui put-chi2 choe7 sui2 e5 hoe, koh kiat-chi2.  Sou2-i2 thang chai-iaN2 ti7 toe7-e7 pi2 ti7 toe7-bin7 u7 khah pui5 e5 sou2-chai7 ti7-teh. Sou2-i2 lan2 pe7 Sip8-ji7-ke3 siu7 kan-lan5 e5 si5, lan2 e5 Leng5-hun5, sui-bong2 bo5 khoaN3-kiN3; m7-ku2 hiong3 ti7 kng.  Sou2-i2 lan2 na7 tu2-tioh8 kan-khou2 su7, m7-bian2 khoa3-lu7, in-ui7 lan2 Leng5-hun5 e5 lat8 beh thoe3 lan2 siat-hoat.    
(5)   Ti7 Sui7-su7, u7 chit8 e5 Bok8-chia2 kong3 tng7 chit8 chiah iuN5-a2 e5 kha.  Si7 sim2-mih in-toaN. In-ui7 chit chiah iuN5 chin phaiN2 sip8-koan3, gau5 chhoa7 pat8 chiah iuN5 khi3 gui5-hiam2 e5 sou2-chai7. Sou2-i2 chit chiah iuN5 chin oan3 i e5 bok8-chia2, na7-si7 theh3 mih beh lai5 chhi7 i, chiu7 siuN7 beh ka7 i ka7.  Chong2-si7 koh keng-ke3 bo5 goa7-ku2, i chiu7 chin koai kap i e5 bok8-chia2 choe3 ho2 peng5-iu2, m7 han7-tiaN7 boe7 beh ka7 i ka7, hoan2-tng2 ka7 i chiN7 i e5 chhiu2.  Sou2-i2 chhin-chhiuN7 an2-ni, Siong7-te3 eng7 pi-ai kap khou2-thang3 teh chhoa7 hiah e5 m7 sin3 poe7-gek8 e5 lang5 kau3 an-choan5, eng2-oah8 e5 lou7.
(6)  Na7-si7 koaN5 e5 si5, khi3-the2 chiu7 khip-siu sio-khi3; na7-si7 joah8, chiu7 pang3 i khi3.  Tu2 si7 chhin-chhiuN7 an2-ni, lan2 e5 leng5-hun5 na7-si7 koaN5, lan2 chiu7 tiam3 ti7 ou-am3, sui-bong2 u7 cheng3-gi7 e5 Jit8-thau5 ti7-teh; chong2-si7 tui3 Sip8-ji7-ke3 teng2 sou2 chhut Seng3 Sin5 e5 he2, na7 tiam3 ti7 lan2 e5 sim, chiu7 oe7 siN-chhut sio-khi3, an2-ni lan2 chiu7-si7 kng, sou2-i2 tioh8 chiong chit e5 kng lai5 pun-pat8 lang5. 
(7)   Kim-kong-chioh8 na7 put-tok put seng5-khi3.  Na7-si7 ka7 i tok chiu7 oe7 kng koh hian2-chhut koh-iuN7 e5 sek-ti3.  Sou2-i2 lan2 e5 sim-koaN na7 eng7 Sip8-ji7-ke3 lai5 tiau-tok, ti7 Siong7-te3 e5 kok, lan2 e5 kng bo5 khah su chin-chu po2-gek8.
 
XIII
Chu7-iu5 i3-chi3
(1)   Lan2 u7 ti3-sek thang hun-piat ho2-phaiN2, koh oe7 hiau2 thang keng2 ho2-e5, pang3-sak phaiN2 e5.  Che chiu7-si7 teh cheng3-beng5 lan2 u7 chu7-iu5 koan5 ti7-teh.  Siat-su2 na7 m7-si7 an2-ni chiu7 oe7 hiau2 hun-piat ho2-phaiN2 e5 ti3-sek si7 bo5 lou7-eng7. Lan2 e5 chhui3-chih8 beh po3 lan2 chai mih8 e5 kiam5 chiaN2 kap tiN khou2; Siat-su2 lan2 na7 boe7 hiau2 chu7-iu5 lai5 keng2 ho2 bi7-sou3 e5 mih8 lai5 chiah8, chiu7 lan2 e5 chhui3 si7 bo5 lou7-eng7.  Lan2 e5 chu7-iu5 m7-si7 beh choe3 phaiN2 e5 chu7-iu5, chiu7-si7 choe3 ho2-su7 e5 chu7-iu5, na7 choe3 ho2-su7 lan2 chiah u7 chu7-iu5.
 Phi3-lun7 lai5 kong2, lan2 u7 chit8 pah kun e5 lat8 ti7-teh, sou2-i2 lan2 u7 chu7-iu5 thang taN chit8 pah kun mih8 a2-si7 chit8 pou7-hun7.  Siat-su2 chit e5 mih8 na7 ke chit8 pah kun, lan2 chiu7 taN bo5 hoat, in-ui7 lan2 chiah u7 chit8 pah kun lat8 na7-tiaN7, sou2-i2 lan2 chiu7 m7-bian2 pe7 chek-jim7 lai5 taN.  Che si7 in-ui7 chai lan2 e5 lek8-liong7 e5 lang5, I bo5 iau-kiu5 lan2 tioh8 taN khah tang7 e5 mih8, sou2-i2 lan2 si7 chu7-iu5.  Siat-su2 lan2 na7 bo5 chiau3 lan2 e5 lek8-liong7 lai5 choe3-kang, chiu7-si7 chho3-gou7, in-ui7 bo5 chin7 lan2 e5 pun2-hun7 lai5 eng7 lan2 e5 lat8. 
(2)    Heng5-hoat8 boe7 oe7 hou7 choe7-ok kap phaiN2-tai7 bo5 khi3.  Na7-si7 oe7 an2-ni chiu7 hiah e5 kaN-gak8 chha-put-to i2-keng tioh8 koaiN khi3-lai5 lah!  Sui-bong2 heng5-hoat8 choe3 m7 tioh8 e5 lang5, ma7 si7 boe7 oe7 hou7 i koe2-piN3.  Tak8-lang5 na7 bo5 koat-sim beh eng7 chu7-iu5 i3-chi3 lai5 tu5-khi3 choe7-ok, chiu7 chit se3-kan e5 choe7-ok tiaN7-tioh8 boe7 bo5-khi3.  Kiong5-che3 boe7 oe7 siN-chhut ho2 kiat-ko2.
 Siong7-te3 bo5 tui3 beh thai5-lang5 e5 lang5 e5 chhiu2 ka7 i khiu2-teh a2-si7 tui3 ai3 kong2 peh8-chhat8 e5 lang5 e5 chhui3 ka7 i tiN7-teh, che si7 in-ui7 Siong7-te3 bo5 ai3 kan-siap8 lang5 e5 chu7-iu5 i3-chi3 e5 in-toaN.  Na7 si7 Siong7-te3 lai5 khiu2 beh thai5 lang5 e5 lang5 e5 chhiu2, a2-si7 lai5 tiN7 ai3 kong2 peh8-chhat8 e5 lang5 e5 chhui3, lan2 lang5 chiu7 kap khi3-khu7 bo5 koh-iuN7, iah8 boe7 oe7 tui3-tiong7 chin-li2, koh bo5 u7 than3 chin-li2 lai5 kiaN5 e5 hoaN-hi2.  Sou2-i2 kan-ta than3 chu7-iu5 i3-chi3 lai5 kiaN5 e5 lang5 oe7 tit-tioh8 hoaN-hi2. 
(3)   Tui3 chit8 bin7 lai5 khoaN3, chit se3-kan si7 poe7-gek8 Siong7-te3, chiong sin3 Ia5-sou e5 lang5 lai5 choe3 lou5-chai5.  Chong2-si7 tui3 Siong7-te3 e5 un-tian2, sin3 Chu2 e5 lang5 oe7 tit thang thoat-li7 chit se3-kan e5 koan5-lek8 e5 sok-pak8, thang siu7 ku2-khi2 ti7 thiN-nih8, ti7 hit si5 chit e5 se3-kan chiu7 beh piN3-choe3 sin3 Chu2 e5 lang5 e5 lou5-chai5; in-ui7 sin3 Chu2 e5 lang5 hit-tiap si7 kap chhong3-tso7 se3-kan e5 Siong7-te3 saN-kap teh tiam3 se3-kan e5 in-toaN.  Ti7 hit si5 m7 si7 se3-kan iaN5 lan2, si7 lan2 iaN5-ke3 se3-kan. Siong7-te3 hoaN-hi2 eng3-un2 oan5-choan5 e5 chu7-iu5 beh hou7 kiN3-na7 eng7 chu7-iu5 i3-chi3 e5 thiaN3 lai5 hok8-sai7 I e5 lang5.      
XIV
Iong2-kiaN7 e5 hoat-tou7
 (1)   Iong2-kiaN7 e5 goan5-chek, chiu7-si7 hou7 jiok8-the2 kap leng5-hun5 long2 oe7 iong2-kiaN7 e5 chhiu2-toaN7.  Goan5-lai5 goan5-chek chiu7-si7 beh tat8 lan2 e5 bok8-tek8 e5 hoat-tou7 na7-tiaN7.  Phi3-lun7 lai5 kong2, chiN5 pun2-sin si7 bo5 lou7-eng7, kan-ta ka7 i eng7 lai5 boe2-mih8, i chiah u7 lou7-eng7.
 Im-gak8, phang-bi7, ho2 bi7-sou3 e5 mih8, kng kap sio-khi3---chiah e5 mih8 lan2 na7 chat tu2-ho2 lai5 eng7, chiu7 kau3-giah8 u7 lou7-eng7.  Siat-su2 chiah e5 mih8 na7 bo5 kau3-giah8 thang hou7 lan2 eng7, lan2 chiu7 khiam3-kheh, na7-si7 siuN-choe7, lan2 chiu7 hui3-khi3.  Siong7-te3 u7 hou7 lan2 lai7-goa7 e5 kam2-kak, che teh chi2-si7 lan2 gui5-hiam2 e5 phaiN2-tai7, iah8 chhoa7 lan2 kau3 chin e5 hok-khi3 e5 sou2-chai7. Khou2-thang3 chiu7-si7 lan2 e5 sin-the2 to2-ui7 u7 m7 tu2-ho2 e5 tiau7-thau5.  Peng5-an kap hok-khi3 chiu7-si7 than3 Siong7-te3 e5 hoat-tou7 lai5 kiaN5 e5 ke2-chi2. 
(2)   Siat-su2 lan2 na7 hoan2-tui3 chu7-jian5, chiu7 chu7-jian5 iah8 hoan2-tui3 lan2; siat-su2 lan2 na7 sun7-than3 chu7-jian5, m7 han7-tiaN7 boe7 hai7 lan2, hoan2-tng2 pang-chan7 lan2, thang tit-tioh8 oan5-choan5 e5 iong2-kiaN7 che chiu7-si7 Siong7-te3 siuN2-su3 hou7 lan2 thang tit-tioh8 lan2 e5 bok8-tek e5 chhiu2-toaN7.  Iah8 tit-tioh8 chit khoan2 oan5-choan5 e5 iong2-kiaN7 e5 si5, lan2 chiu7 beh tit-tioh8 lan2 e5 leng5-hun5 sou2 teh kiu5 e5 ti7 Siong7-te3 e5 hok-khi3, eng2-oan2 kau3 eng2-oan2. 
XV
Liong5-sim
 (1).  Liong5-sim chiu7-si7 To7-tek a2-si7 kam2-kak e5 hoat-chek.  Liong5-sim si7 teh puh-iN2 ti7 jin5-keh e5 lai7-bin7.  Liong5-sim khiam3-eng7 ka3-si7, hun3-lian7, lian7-sip8 kap sip8-koan3.  Hoan5-keng2 oe7 toa7 eng2-hiong2 ti7 liong5-sim e5 hoat-tat8.
 Chhin-chhiuN7 lan2 u7 phoaN3-toan3 sui2-bai2 e5 ti3-sek, sou2-i2 oe7 chai che si7 sui2 a2-si7 bai2, sou2-i2 lan2 u7 liong5-sim thang pang-chan7 lan2 hun-piat ho2-phaiN2 e5 cheng-chha. 
(2).   Khou2-thang3 chiu7-si7 sin-the2 e5 ki-koan bo5 tu2-ho2 e5 siaN, teh po3 lan2 hit e5 gui5-hiam2 e5 siau-sit.  Tu2-tu2 chhin-chhiuN7 an2-ni, Leng5-hun5 e5 bo5 peng5-an kap khou2-thang3 chiu7-si7 choe7-koa3 e5 ke3-chi2.  Tu2 chhin-chhiuN7 phe5-hu e5 kam2-kak e5 khoan2, liong5-sim si7 teh keng2-kai3 gui5-hiam2 kap biat8-bo5, iah8 chhoa7 lan2 kau3 ti7 chin2-kiu3 e5 lou7. 
(3).  Oa2 hai2-hoaN7 e5 chun5 tui3 khoaN3 Teng-tai5, toa7-chioh8 a2-si7 toe7-thau5 e5 khoan2-khiok, chiu7 oe7 chai chit tiap8 chun5 si7 ti7 sim2-mih8 sou2-chai7. Chong2-si7 na7-si7 ti7 goa7-hai2 e5 si5 si7 kan-ta oa2-kho3 chhiN kap lo5-kiN na7-tiaN7.  Sou2-i2 lan2 e5 leng5-hun5 beh kau3 Siong7-te3 e5 sou2-chai7, liong5-sim kap Seng3 Sin5 si7 te7-it iau3-kin2, oa2-kho3 chiah e5, lan2 oe7 thang tat8 lan2 e5 bok8-tek.    
XVI
Pai Sin-beng
 (1)   Se3-kan lang5 tai7-khai3 u7 pai3 Sin5-beng5 a2-si7 pai3 pat8 hang7 e5 mih8.  Siat-su2 u7 Iam3-se3-ka, a2-si7 Kho-hak8-chia2, sui2-bong2 in m7 pai3 Siong7-te3; iau2-ku2 in u7 chong5-pai3 toa7 jin5-but8, eng-hiong5, a2-si7 li2-siong2 e5 mih8.  Hut8-chou2 bo5 chiong Siong7-te3 lai5 ka3-si7 hak8-seng.  Ti3-kau3 i e5 pou7-ha7 e5 lang5 long2 si7 pai3 i choe3 sin5.  Tiong-kok lang5 long2 si7 pai3 chou2-kong, bo5 siu7 ka3-si7 tioh8 pai3 Siong7-te3.  Lan2 thang khoaN3-kiN3, bo5 siu7 kau3-iok8 e5 lang5 ma7 si7 teh pai3 kui2-sin5.  Kiat-kiok8 lai5 kong2, lang5 u7 ai3 pai3 Sin5 e5 seng3 ti7-teh.  In-ui7 Siong7-te3 u7 chhong3-tso7 lang5 ai3 kui7-pai3 I e5 sim-koaN ti7-teh.  Sou2-i2 lang5 chiah u7 thang kap Siong7-te3 kau-poe5, iah8 thang hoaN-hi2 u7 thang kap Siong7-te3 saN kau-poe5 eng2-oan2 kau3 eng2-oan2. 
(2)   Kau2-koai3 e5 lang5 m7 sin3 Siong7-te3, siat-su2 kong2 u7 Siong7-te3 e5 cheng3-ku3 beng5-beng5 ti7 i e5 bin7-cheng5, a2-si7 Siong7-te3 hou7 i khoan3-kiN3, i m7-si7 bo5 beh sin3.  Che u7 nng7-hang7 e5 in-toaN. Siat-su2 Siong7-te3 pun2-sin hian2 chhut ti7 in e5 bin7-cheng5, koh cheng3-beng5 I si7 Siong7-te3, in ia7 boe7-oe7 liau2-kai2.  In-ui7 lang5 e5 ti3-sek kap tiat-hak8 bo5 kau3-giah8 thang liau2-kai2 Siong7-te3. Koh chit8 hang7 : 
Siat-su2 Siong7-te3 na7-si7 hou7 in u7 ti3-sek oe7 liau2-kai2 I si7 Siong7-te3 e5 si5, in beh iam3-chian7 khoaN3-khin kong2, “Chiah e5 su7 goan2 chu7-jian5 chai, Siong7-te3 bo5 pi2 goan2 khah gau5, goan2 sou2 siuN7 iah8 si7 kap I saN-tang5.  I kiam2-chhai2 pi2 lang5 u7 khah iaN5 tam7-poh8-a2 ma7-si7 chha bo5 goa7-choe7”. 
(3)   Lang5 si7 u2-tiu7 e5 chit8 pou7 hun7 iah8 si7 I  e5 kiaN2.  Sou2-i2 u7 khoaN3-kiN3 a2-si7 bo5 khoaN3-kiN3 e5 mih8, long2 siu7 chhong3-cho7, chhin-chhiuN7 I e5 khoan2.  Kan-ta lang5 oe7 soat-beng5 siu7 cho7 e5 ban7-mih8.  Lang5 chiu7-si7 chu7-jian5 e5 gian5-gu2. Chu7-jian5 sui-bong2 bo5 khui-chhui3, iau2-ku2 teh kong2-oe7, Lang5 chiong chu7-jian5 e5 oe7 ek8 choe3 gian5-gu2.
(4)   Lan2 lang5 si7 iu2-han7, sou2-i2 lai7-goa7 e5 kam2-kak iah8 si7 u7 che3-han7.  Sou2-i2 lang5 boe7-oe7 chiau5-chng5 chai ban7-mih8.  Na7 beh chiau5-chng5 chai, tioh8 khiam3-eng7 chiau5-chng5 e5 kam2-kak.  Sou2-i2 eng7 iu2-han7 e5 kam2-kak kan-ta oe7 chai chit8 pou7-hun7 na7-tiaN7, boe7-oe7 thang chiau5-chng5 chai. Sui-bong2 si7 an2-ni lan2 e5 sim-koaN u7 chit8 hang7 e5 po2-poe3, chiu7-si7 chhe7 tioh8 Siong7-te3, che m7-si7 ti3-sek sou2 oe7 chai e5.  Lan2 e5 bak8-chiu sui-bong2 soe3-lui2; iau2-ku2 oe7 khoaN3 chin hng7, lan2 sou2 boe7 tit kau3 e5 sou2-chai7 iah8 si7 khoaN3 oe7 tioh8. Phi3-lun7 lai5 kong2 : Li7 lan2 kui2-na7 pah-ban7 li2 e5 chhiN lan2 khoaN3 oe7 tioh8, i e5 heng5-tong7 kap kng iah8 oe7 khoaN3-tioh8.  Tu2-tu2 chhin-chhiuN7 an2-ni, lan2 sim-koaN e5 bak8-chiu oe7 khoaN3-kiN3 Siong7-te3, iah8 oe7 hiau2 lai5 pai3-kui7, tui3 I lan2 beh tit-tioh8 boan2-chiok eng2-oan2 kau3 eng2-oan2.
XVII
Chhe7 Siong7-te3
 (1)   Tang-hng e5 Phok-su7, hou7 chhiN chhoa7 kau3 Gi7 e5 jit8-thau5 e5 sou2-chai7.  Chiah e5 phok-su7 si7 beh lai5 chhe7 gi7 e5 Jin5-kun, beh lai5 pai3 I, thang hou7 in e5 sim sou2 ng3-bang7 e5 oe7 tit chiaN5 thang hoaN-hi2 boan2-chiok.
 Chong2-si7 I pun2 sou2-chai7 e5 lang5 m7 bat I; hoan2-tng2 ka7 I teng3 sip8-ji7-ke3, lai5 sit-loh8 in e5 hok-khi3.  Bo5 lun7 tang-peng5 a2-si7 sai-peng5 e5 lang5 lai5 chhe7 I, chhe7 tioh8 e5 si5, eng7 sim eng7 Sin5 lai5 pai3-kui7, ti7 I e5 kha-e7 hian3 le2-mih8.  Tui3 chiah e5 le2-mih8 ti7 Siong7-te3 e5 kok, in thang tit-tioh8 eng2-oan2 oah8.  Chiah8-mia5 e5 Ki-tok-tou5, tui3 chit8 hong-bin7 lai5 khoaN3 si7 Chu2 e5 peh-siN3; m7-ku2 i e5 kiaN5-choe3 long2 si7 tui3-hoan2, ti3-kau3 sit-loh8 toa7 e5 hok-khi3.  Tang-hng e5 phok-su7 in-ui7 toa3 bo5 ku2 e5 ian5-kou3, boe7 tit thang thiaN Chu2 e5 ka3-si7, thang khoaN3 Chu2 e5 sin5-jiah, a2-si7 Chu2 siu7 si2 koh-oah8, a2-si7 chiuN7 thiN chiah e5 su7, sou2-i2 in m7-bian2 khi3 si3-koe3 thoan5 hok-im.  Tu2 chhin-chhiuN7 an2-ni, teh chhe7 Siong7-te3 e5 lang5, bo5 kap Siong7-te3 kau-poe5, tit-tioh8 I siuN2-su3 e5 oah8-mia7, a2-si7 chin2-kiu3, sou2-i2 in m7 bian2 thoan5 hok-im ti7 phou2 thiN-e7. 
(2).  “In-ui7 kiN3-na7 u7-e5, beh hou7 i, hou7 i u7 chhun; bo5 e5 lian5 i sou2 u7-e5, iah8 beh theh8 i” (Ma2-thai3 25:29).  Siat-su2 bo5-e5, beh chaiN2-iuN7 oe7 ka7 i theh8 tit...?  I kiam2-chhai2 ui7-tioh8 pin5-toaN7 e5 ian5-kou3 bo5 chai5-tiau7, iah8 bo5 ho2-mih8 thang theh8; chong2-si7 i iau2 u7 chhun chit8-hang7 mih8, chiu7-si7, phoaN3-toan3 chin ke2 e5 leng5-lek8 ti7-teh.  Siat-su2 i na7 bo5 eng7 chit khoan2 chai-leng5, chiu7 beh ka7 i chhiuN2-theh8.  Au7-lai5 i e5 liong5-sim chiu7 ba5-pi3, kau3 be2 chiu7 si2.  Na7 an2-ni i chiu7-si7 khang-khang bo5 mih8 ti7-teh. 
(3)   U7 lang5 m7 sin3 Siong7-te3 si7 long2-chong2 e5 oah8-mia7 e5 goan5-thau5, chiu7 chiong kho-hak8-tek e5 khi3-khu7 lai5 chhe7 chit se3-kan e5 oah8-mia7 e5 goan5-thau5, ti3-kau3 sit-loh8 hun-piat ho2 phaiN2 e5 leng5-lek8.  In siuN7 oah8-mia7 si7 tui3 liu5-chhiN (meteors) lai5 e5,…Che sit8-chai7 bo5 iaN2.  Siat-su2 bo5 oah8-mia7 e5 mih8 boe7-oe7 siN-chhut oah8-mia7, thai3-tho2 kap te7-kiu5, kang5-khoan2 e5 liu5-chhiN beh chiaN2-iuN7 oe7 siN-chhut oah8-mia7?  Siat-su2 liu5-chhiN kap te7-kiu5 si7 bo5 kang5 khoan2 e5 mih8, na7 si7 an2-ni bo5 kang5-khoan2 e5 mih8 koh ti7 bo5 kang5 hoan5-keng2 e5 mih8, chaiN2-iuN7 hia e5 oah8-mia7 ti chit e5 se3-kan na2 oe7 oah8…?  Tok8-tok8 Siong7-te3 na7 ti7 hia, hia chiu7 u7 oah8-mia7.  Bo5 lun7 sio-chui2 a2-si7 leng2-chui2 hit lai7-bin7 long2 u7 thang5 teh oah8.  Sui-bong2 un-choaN5 hit lai7-bin7 ia7 u7 thang5 teh oah8.  Che si7 teh hian2-beng5 Siong7-te3 e5 toa7 koan5-leng5.  Bo5 lun7 ti7 sim2-mih8 keng2-gu7, ti7 sim2-mih8 sou2-chai7 Siong7-te3 long2 u7 siuN2-su3 oah8-mia7. 
(4)   Tui3 chin-li2 e5 ke2-chi2 chiu7 thang bat chin-li2.  Chiau3 Siong7-te3 e5 ka3-si7 lai5 kiaN5 e5 lang5, beh tit-tioh8 hoaN-hi2, chiong-lai5 i beh hiong2-siu7 I e5 ke2-chi2.  Tok8-tok8 Siong7-te3 chiah oe7 hou7 iau-go7 e5 leng5-hun5 tit-tioh8 pa2 kap moa2-chiok.
 Lang5 sui-bong2 ham7-loh8 choe7-koa3; iau2-ku2 ai3 tui3-tiong7 chin-li2.  Phi3-lun7 lai5 kong2, ai3 kong2 peh8-chhat8 phian3 pat8 lang5 e5 lang5, sui-bong2 i ai3 phian3 lang5; chong2-si7 bo5 ai3 pat8 lang5 lai5 phian3 i.  Sui-bong2 i tui3 pat8 lang5 bo5 lau2-sit8 bo5 iau3-kin2; chong2-si7 pat8 lang5 na7 tui3 i bo5 lau2-sit8, i chiu7 bo5 hoaN-hi2.  Che chiu7-si7 teh piau2-beng5 sui-bong2 ti7 bo5 i3-tiong iah8 si7 hoaN-hi2 lau2-sit8, ng3-bang7 chin-li2, lai5 chin7-tiong.  In-ui7 Siong7-te3 chhong3-tso7 lang5 u7 hit-khoan2 him-bou7 chin-li2 e5 sim, tui3 toa7 chin-li2 thang tit-tioh8 hok-khi3.  Siat-su2 lang5 na7 ui5-keh8 chin-li2, i tioh8 tu2-tioh8 chai-e7, in-ui7 i m7 han7-tiaN7 hoan2-tui3 ka-ki7 e5 seng3-chit, iah8 ui5-keh8 chhong3-tso7 chin-li2 e5 Siong7-te3. 
(5)   Chin-li2 u7 chin-choe7 khoan2.  Tak8 lang5 chiau3 Siong7-te3 sou2 siuN2-su3 e5 lek8-liong7 u7 teh hian2-chhut koh-iuN7 e5 chin-li2.  PiN5-piN5 tang5 chit8 chang5 ke2-chi2 lai5 kong2, u7 lang5 ui7-tioh8 ai3 ke2-chi2, sou2-i2 lai5 ti7 chhiu7-a2 kha, u7 lang5 si7 khoaN3-kiN3 i e5 hoe e5 sui2, sou2-i2 iah8 kiaN5 oa2 lai5.  Sou2-i2 in chiau3 kok-lang5 sou2 kam2-tioh8 hit hong-bin7 lai5 soat-beng5 chit chang5 ke2-chi2 e5 ke3-tat8.  Sou2-i2 tiat-hak8-chia2, kho-hak8-chia2, si-jin5, oe7-ka a2-si7 sin5-pi3-ka, tak8 lang5 chiau3 in e5 chai5-tiau7, chiong sou2 kam2 tioh8 e5 lai5 soat-beng5 chiong2-chiong2 e5 chin-li2.  Chit8 e5 lang5 boe7-oe7 bat long2-chong2 e5 chin-li2, iah8 boe7-oe7 soat-beng5. 
(6)   Beh chai chin-li2 tioh8 tui3 kui2-na7 hong-bin7 lai5 khoaN3; na7 bo5, kiaN-liau2 oe7 sit-chho3. Phi3-lun7 lai5 kong2, lan2 chiong chit8-ki tit8-liu3-liu3 e5 chhe5-a2, chiong chit8 bak8 tui3 chit8 thau5 lai5 ka7 I khoaN3 e5 si5, lan2 m7-chai hit ki chhe7-a2 e5 tng5-te2, chong2-si7 tui3 pat8 hong-bin7 lai5 khoaN3 chiu7 koh-iuN7.  Chin7-sim, chin7-i3 teh chhe7 Siong7-te3 e5 lang5, i beh tu2-tioh8, in-ui7 Siong7-te3 ku2-ku2 teh chhe7 i, ai3 chhoa7 i kau3 hok-khi3 e5 sou2-chai7. Tu2 chhin-chhiuN7 phah-m7-kiN3 e5 gin2-a2 teh chhe7 i e5 lau7-bu2, kau3 be2 oe7 thang koh to3-tng2 khi3 i e5 lau7-bu2 e5 sin-piN, in-ui7 kiaN2 iau2 beh chhe7 lau7-bu2 e5 si5, lau7-bu2 i2-keng teh chhe7 i e5 ian5-kou3 lah.     
 
XVIII
Hoan2-hoe2 koe2-piN3 kap tit-kiu3.
 (1)   Beh tit-kiu3 tioh8 hoan2-hoe2 koe2-piN3 chiah oe7 eng7-tit; chong2-si7 na7 bo5 tit-tioh8 Siong7-te3 e5 un-tian2 ka7 i sia3-choe7, kan-ta hoan2-hoe2 koe2-piN3 iah8 si7 boe7 tit-kiu3.  Phi3-lun7 lai5 kong2, goa2 eng7 chioh8-thau5 tim3 si2 chit8 e5 lang5, iah8 goa2 u7 hoan2-hoe2; chit khoan2 e5 hoan2-hoe2 si7 kan-ta au7-pai2 m7-kaN2 koh choe3 na7-tiaN7 boe7-oe7 hou7 hit-e5 koh-oah8, iah8 boe7-oe7 choe3 lai5 pou2 tit.  Tok8-tok8 Siong7-te3 oe7 sia3-bian2 goa2, iah8 hou7 hut-jian5 tu2-tioh8 si2 chit e5 lang5 e5 leng5-hun5 u7 ki-hoe7 thang koh-oah8 ti7 lai5-se3.  Chhin-chhiuN7 an2-ni, thai5 lang5 e5 lang5 kap hou7 lang5 thai5 e5 lang5 long2 oe7 tit-kiu3. 
(2)   Tok8-tok8 Siong7-te3 chiah oe7 chiau3 kong-gi7 lai5 heng5-hoat8 a2-si7 sia3-bian2, in-ui7 i chai lang5 e5 khoan2-sit kap lang5 e5 sou2 kiu5, iah8 chai, sia3-bian2 kap heng5-hoat8 e5 kiat-ko2.  Heng5-hoat8 e5  bok8-tek8 boe7 oe7 siong5-siong5 tit-tioh8, in-ui7 si7 m7  chai choe3 m7 tioh8 e5 lang5 sim sou2 kiu5 kap i e5  su7-cheng5.  U7 si5 heng5-hoat8 m7 han7-tiaN7 bo5 ho2  kong-hau7, hoan2-tng2 koh khah phaiN2, na7-si7 sia3-bian2 hoan2-tng2 oe7 hou7 i hoan2-hoe2 koe2-piN3.          
M7 ku2 na7 tui3 pat8 hong-bin7 lai5 khoaN3, na7 ka7 i sia3-bian2, hoan2-tng2 hou7 i khah u7 ki-hoe7 thang choe3 phaiN2; na7-si7 heng5-hoat8, i chiu7 oe7 koe2-piN3.  Kiat-kiok8 lai5 kong2, Siong7-te3 chiah u7 sit8-chai7 chai lang5 e5 seng3-chit, chiau3 lang5 e5 sou2-kiu5, m7 han7 tiaN7 chin2-kiu3 choe7-koa3 e5 kiat-ko2, iah8 kiu3 choe7-ok e5 goan5-in. 
(3)   Leng5-hun5 e5 sou2-kiu5 chiu7-si7 eng2-oan2 sit8-chai7 e5 hoaN-hi2.  Chong2-si7 beh tit-tioh8 chit khoan2 e5 bok8-tek, lang5 kiaN5 m7 tioh8 lou7, ti3-kau3 ham7 loh8 choe7, i e5 kiat-ko2 chiu7-si7 biat8-bo5. In-ui7 Siong7-te3 eng7 i e5 thiaN3 lai5 chhong3-tso7 lang5, hou7 in u7 ti3-sek, chai5-tiau7, kam2-kak thang kap Siong7-te3 kau-poe5, lai5 hiong2-hok eng2-oan2 e5 hok-khi3.  Che chiu7-si7 tit-kiu3. 
(4)   Khoa-khau2 chiu7-si7 choe7-koa3, in-ui7 khoa-khau2 e5 lang5, chhin-chhiuN7 pong5-jiok8 bo5-jin5, siuN7 i ka7-ki7 pi2 Siong7-te3 khah gau5; ti3-kau3 sit8-loh8 Siong7-te3 e5 un-tian2, tim5-loh8 ti7 choe7-ok lai5 biat8-bo5 i e5 leng5-hun5.  Bo5 lau2-sit8 si7 hoan2-tui3 chin-li2, sou2-i2 iah8 si7 choe7-koa3.  Gau5 kong2 peh8-chhat8 e5 lang5, tui3 i put-si5 phian3-lang5 e5 in-toaN au7-lai5 iu5-goan5 oe7 ka-ki7 phian3.  Kau3-be2 i m7 sin3-iong7 i lai7-goa7 e5 kam2-kak, put-si5 giau5-gi5 chin-li2.  Soa3 giau5-gi5 Siong7-te3 e5 thiaN3-thang3 kap un-tian2, ti3-kau3 sit-loh8 i e5 oah8-mia7 kap toa7 hok-khi3.  SiuN7-tham e5 lang5 chiu7-si7 choe7-koa3, in-ui7 siau2-tham chit se3-kan e5 mih8, ti3-kau3 pang3-sak Siong7-te3.  Kan-im5 iah8 si7 choe7-koa3, in-ui7 kan-im5 e5 ian5-kou3, ke chiu7 m7 chiaN5 ke, sit-loh8 cheng-chiat, ti3-kau3 song3-sit i e5 siN3-mia7.  Thau-theh8 iu5-goan5 iah8-si7 choe7-koa3, in-ui7 thau-theh8 pat8 lang5 e5 mih8 choe3 hoaN-hi2. Sou2-i2 lan2 na7 beh tit-kiu3, hou7 Siong7-te3 e5 chi2-i3 chiaN5 ti7 toe7-nih8 chhin-chhiuN7 ti7 thiN-nih8, tioh8 chiong teng2-bin7 sou2-kong2 chiah e5 choe7-koa3 kap i2-goa7 long2-chong2 e5 choe7-koa3 it-chin7 hoan2-hoe2 koe2-piN3 si7 te7-it iau3-kin2. 
(5)   Kho-hak8-chia2 kap tiat-hak8-chia2 sin3 chin3-hoa3-lun7 kong2.  Tui3 chu7-jian5 e5 gau5 chhui-chhiau5, u7 hah8, u7 tek-tong e5 mih8 oe7 chin3-hoa3 lai5 seng-chun5.  Chong2-si7 tui3 bu7-sou3-ban7 e5 oah8-mih8 e5 chin3-hoa3, sou2 cheng3-beng5 i2-goa7 iau2 u7 chit8 hang7 koh khah toa7-e5 : chiu7-si7 tui3 Siong7-te3 e5 chhui-chhiau5 u7 chit8 khoan2 bo5 hah8 e5 chiu7-si7 u7 choe7 e5 lang5, tek seng-chun5 e5 su7-sit8. Siong7-te3 tui3 choe7-ok khun3-lan5 e5 tiong-kan chin2-kiu3 houN3 lim-chiu2--e5, kiaN5 kan-im5--e5, thai5 lang5--e5, thau-theh8--e5, lai5 thoat-chhut choe7-ok thang tit peng5-an, kap hoaN-hi2 e5 oah8-mia7.  Chit khoan2 e5 chin2-kiu3 chiu7-si7 tui3 Ki-tok Ia5-sou lai5 tit-tioh8--e5, In-ui7 i lim5-kau3 se3-kan si7 beh kiu3 u7 choe7 e5 lang5. ( I The5-mou5-thai3 1 : 15).  
XIX
Choe7-ok e5 Goan5-thau5.
 (1)   Si7-toa7-lang5 e5 phaiN2-piN7 oe7 lian5-lui7 kau3 in e5 kiaN2-sun.  Chong2-si7 pe7-bu2 na7-si7 chhiN-mi5 a2-si7 khe5-kha phoaN3-siuN3; m7-ku2 in e5 kiaN2-sun m7-bian2 te3 in lai5 khe5-kha phoaN3-siuN3.  Sou2-i2 choe7-ok e5 goan5-thau5 ia7-si7 an2-ni; pe7-bu2 ho2-phaiN2 e5 seng3-chit boe7-oe7 liu5-thoan5 hou7 in e5 kiaN2-sun, gin2-a2 e5 phin2-keh khah-choe7 si7 tui3 in e5 kiaN5-tah8 lai5 tit chiaN5.  Siat-su2 in na7-si7 seng5-chiap pe7-bu2 e5 seng3-chit, in chiu7 m7-bian2 kin2-sin7 in e5 heng5-ui5.  Gin2-a2 e5 leng5-lek8 kap phin2-seng3 sio2 pou7-hun7 tui3 pe7-bu2 lai5; toa7 pou7-hun7 si7 tui3 in pun2-sin e5 lou5-lek8 lai5 tit-tioh8--e5. 
(2)    Siat-su2 na7 u7 chit8 hang7 mih8 oa2 lai5 kng e5 si5, chiu7 oe7 siN-chhut ou-iaN2. (ek8-chia2 kong2 chhin-chhiuN7 lang5-ng2) sit-geh8 e5 in-toaN chiu7-si7 te7-kiu5 kiaN5 kau3 Jit8-thau5 kap geh8 e5 tiong-kan sou2-ti3.  Na7-si7 hou7 pat8-hang7 mih8 e5 ng2 ka7 lan2 kham3 teh e5 si5, lan2 chiu7 bo5 chek-jim7, in-ui7 che m7-si7 lan2 ka-ki7 e5 sou2-choe3.  Sou2-i2 ui7-tioh8 ng2 e5 sou2-ti3 lian5-lan2 soa3 piN3 choe3 ng2 ou-ou e5 si5, lan2 iu5-goan5 bo5 chek-jim7.  Chong2-si7 chhin-chhiuN7 hut-jian5 khi2 ou-hun5, kui-thiN ou bak8-bak8 e5 khoan2, lan2 e5 sim-koaN na7 hou7 choe7-ok lai5 ti3-kau3 ou-bak8-bak8, hit-tiap8 lan2 chiu7 u7 chek-jim7. 
(3)   Choe7-ok kap i e5 kiat-ko2 sui-bong2 si7 chin gui5-hiam2; chong2-si7 m7 si7 ku2-tng5--e5, Siong7-te3 kap I siuN2-su3 u7 eng2-oan2-oah8 e5 mih8 i2-goa7 bo5 chit8 hang7 oe7 eng2-oan2 ti7-teh.  Siat-su2 na7 u7 chit8 hang7 mih8 li7-khui Siong7-te3, ka-ki7 oe7 eng2-oan2 ti7-teh, i tek-khak tioh8 u7 chhin-chhiuN7 Siong7-te3 u7 eng2-oan2 oah8 e5 seng3-chit chiah oe7 eng7 tit.  Chong2-si7 che si7 un2-tang3 bo5 e5 su7; in-ui7 Siong7-te3 chi2-u7 chit8-e5 na7-tiaN7.  Siong7-te3 si7 eng2-oan2 ti7-teh, poe7-gek8 Siong7-te3--e5, (choe7-ok) tiaN7-tioh8 boe7-oe7 eng2-oan2 ti7-teh.  “In-ui7 siu7-tso7 e5 mih8 hang5-hok8 ti7 khang-hu, m7-si7 i e5 kam-goan7, chiu7-si7 tui3 hit e5 hou7 i hang5-hok8--e5; si7 teh ng3-bang7 lian5 siu7-tso7 e5 mih8 ia7 beh tit-tioh8 thau2-pang3, thoat-li7 pai7-hoai7 e5 khu-sok, lai5 jip8 ti7 Siong7-te3 e5 kiaN2-ji5 e5 eng5-kng e5 chu5-iu5.”  (Lo5-ma2 8 : 20---22)        
XX
In3-tou7 tiat-hak8 kap ban7-iu2 Sin5-lun7
(The Vebanta And Pantheism)
(1)   Chiau3 In3-tou7 e5 tiat-hak8 teh kong2 in e5 Siong7-te3 (Brahma) si7 chin-e5, i2-goa7 e5 mih8 long2 si7 khang-khang.  Lang5 e5 leng5-hun5 si7 kap Siong7-te3 saN-tang5, chong2-si7 in-ui7 lang5 e5 gu5-gong7 sou2-i2 li7-khui Siong7-te3.  Ko2-jian5 na7 si7 an2-ni, in e5 Siong7-te3 ma7 si7 bong5-bong5 biau2-biau2, kiam2 oe7 kham-tit chheng-hou si7 Siong7-te3, Siong7-te3 si7 chu7-iu5 bo5 siu7 khu-sok, oe7 chai ban7 hang7-mih8.  In e5 tiat-hak8-chia2 kong2 choan-sim e5 beng5-siong2 (Samabhi) tui3 ti3-sek oe7 tit thoat-li7 be5-lou7 (maya).  Chong2-si7 lan2 beh mng7 kong2, siat-su2 it-chhe3 e5 mih8 na7-si7 bong5-bong5 biau2-biau2 (maya) lang5 na2 oe7 chai tui3 beng5-siong2 kap ti3-sek, oe7 thang thoat-li7 chit khoan2 e5 be7-lou7? 
(2)   Siat-su2 lan2 na7 seng5-jin7 in e5 tiat-hak8 chiu7 si7 kong2 lang5 kap Siong7-te3 si7 kang5 chit8 the2, na7-si7 an2-ni in e5 Siong7-te3 iu5-goan5 si7 teh chin3-pou7, tui3 thoat-li7 but8-chit e5 be5-hek8 kap pian3-hoa3, i iah8 si7 teh kiu5 beh tit-tioh8 oan5-choan5.  Siat-su2 Siong7-te3 na7 m7 bian2 thoat-li7 chit khoan2 e5 be7-lou7 (maya) chiu7 lan2 put-si5 teh khoa3-lu7 hit e5 be5-lou7 e5 te7-it goan5-in si7 sim2-mih8; be5-lou7 e5 bok8-tek8 kap choe3 te7-it ho2 e5 sou2-chai7 si7 sim2-mih8, hiah e5 tiat-hak8-chia2 tek-khak tioh8 soat-beng5 chiah oe7 eng7-tit.  Sit8-chai7 lai5 kong2, Siong7-te3 ti7 long2-chong2 e5 mih8, iah8 long2-chong2 e5 mih8 ti7 Siong7-te3.  Chong2-si7 Siong7-te3 m7-si7 it-chhe3 iah8 it-chhe3 m7-si7 Siong7-te3.  Na7 chiong siu7 cho7 e5 mih8 kap Tso7-but8-chu2 lai5 saN hou-hun7 e5 lang5, si7 kau3-kek8 e5 gu5-gong7. 
XXI
Ia5-sou Ki-tok si7 lan2 siam2-pi7 e5 sou2-chai7
 (1)   Bit8-phang ui7-tioh8 beh chhai2-bit8, sou2-i2  pe khi3 hoe e5 sou2-chai7.  I hoaN-hi2 ti7 hoe teh  chhai2-bit8; chong2-si7 u7-si5 oe7 hou7 ti-tu ka7 i teng3. Teng3 chit8 e7 thiaN3--teh, i chiu7 hun7-khi3, au7-lai5 ti-tu chiu7 ka7 i ka7 khi3 chiah8.  Tu2 chhin-chhiuN7 an2-ni Sat-tan3 m7-han7-tiaN7 ti7 phaiN2 e5 sou2-chai7 teh-beh in2-iu2 lan2, lian5 ti7 lan2 teh choe3 ho2-su7, iu2-ek, hoaN-hi2 e5 su7 e5 si5 iah8 teh in2-iu2 lan2. Sou2-i2 lan2 na7 bo5 siong5-siong5 ki5-to2, chiu7 chin gui5-hiam2, in-ui7 Sat-tan3 teh tng-tan2 lan2. 
(2)   Ui7-tioh8 choe7-ok e5 sou2-ti3, lan2 e5 liong5-sim ba5-pi3, lan2 e5 sim-chi3 nng2-chiaN2 bo5 khui3-lat8.  Ti7 chit e5 si5, lang5 khoaN3-kiN3 gui5-hiam2 kap si2-sit8 ti7 bin7-thau5-cheng5, sui-bong2 u7 toa7 chi3-khi3 beh lai5 siam2-pi7; m7-ku2 bo5 khui3-lat8, sou2-i2 iah8 si7 boe7-oe7.  U7 chit8-pai2 ti7 tang-thiN tng koaN5 e5 si5 u7 chit8 chiah toa7 chiah chiau2 hioh ti7 chit8 e5 teh hou7 chui2 lau5 e5 si2 mih8, ti7 hia hit chiah chiau2 tit8-tit8 teh, tit8-tit8 chiah8, kau3 m7 chai thang soah; chong2-si7 hit e5 si2-mih8 tit8-tit8 lau5, au7-lai5 kau3 chit8 e5 toa7 chui2-chhiang5-chhe7 (Niagara Falls) e5 si5, i chiu7 siuN7 beh pe chau2; m7-ku2 i e5 kha-jiau2 tong3 tiau5 ti7 hit e5 si2-mih8 soa3 pe boe7 khi2-lai5, boe7 bian2-tit tioh8 ti7 hia lai5 tu2-tioh8 chham2 si2. 
(3)   Beh siam2-pi7 tui3-tek8 e5 ke3-chhek kap gui5-hiam2, lan2 tioh8 toa3 ti7 Chu2 Ia5-sou, iah8 chiaN5 choe3 chhin-chhiuN7 I e5 khoan2.  Ti7 gau5 loh8 seh e5 sou2-chai7, Siong7-te3 u7 siuN2-su3 peh8 e5 i-chiuN5 hou7 pe-khim5 chau2-siu3 thang chheng7, hou7 in peh8 chhin-chhiuN7 seh, thang siam2-pi7 tui3-tek8 e5 ham7-hai7.  Siat-su2 toe7-thou2 na7 koh-iuN7, tong7-but8 e5 sek-ti3 chiu7 koh-iuN7.  U7 chit8 khoan2 e5 tong7-but8 ti7 chit8-bak8-nih8-ku2 e5 si5 oe7 pian3 i e5 sek-ti3 chhin-chhiuN7 si3-piN e5 mih8 e5 sek-ti3, sou2-i2 tui3-tek8 boe7 jin7-tit, an2-ni lai5 siam2-pi7 i e5 ham7-hai7.  Chong2-si7 chhiN-mi5 e5 hi5 boe7-oe7 pian3 i e5 sek-ti3, si7 in-ui7 i boe7 khoaN3-kiN3 si3-piN e5 sek-ti3.  Tu2 chhin-chhiuN7 an2-ni, te7-it iau3-kin2 e5, chiu7-si7 leng5-hun5 e5 ng3-bang7 siong5-siong5 khoaN3 Ia5-sou, te3 I, chiaN5 choe3 chhin-chhiuN7 I, tiam3 ti7 I lai5 siam2-pi7 tui3-tek8 e5 chhiu2, tit peng5-an kau3 eng2-oan2. 
XXII
Toa7-soe3 e5 Tui3-tek8
 (1)   Lang5 e5 toa7 tui3-tek8 m7 han7-tiaN7 si7 toa7 chiah hou2, chhai5-long5 a2-si7 toa7-choa5.  Chiu7 tioh8 eng7 hian2-bi5-kiaN3 chiah khoaN3 oe7 tioh8 e5 soe3-be2 tok8-thang5 ti7 chiah8 mih8 ti7 chui2-nih8 a2-si7 ti7 khong-khi3 nih8 e5, sit8-chai7 si7 koh-khah toa7 e5 tui3-tek8; in-ui7 tui3 che oe7 sit-loh8 siN3-mia7.  Tu2 chhin-chhiuN7 an2-ni m7 han7-tiaN7 toa7 e5 choe7-ok oe7 sit-loh8 siN3-mia7, chiu7 phaiN2 e5 liam7-thau5 bo5 lun7 toa7-soe3 iu5-goan5 oe7 hai7 lan2 e5 siN3-mia7.  Sou2-i2 tioh8 koaN2 chhut chiah e5 phaiN2-mih8 chhut lan2 e5 sim-koaN, thang tit chu7-iu5 lai5 thoat-li7 in e5 pe2-pak8. 
(2)   Ti7 lan2 e5 sin-khu, u7 phoa3-piN7 e5 tok8-thang5 iah8 u7 iong2-kiaN7 e5 thang5 ti7-teh.  Siat-su2 na7-si7 phoa3-piN7 e5 tok8-thang5 khah choe7, lan2 chiu7 ti3 piN7; na7 bo5 tek-tong e5 i-ti7, au7-lai5 chiu7 ti3-kau3 si2.  Siat-su2 na7-si7 iong2-kiaN7 e5 thang5 khah iong2 lai5 ka7 si2 phoa3-piN7 e5 tok8-thang5, lang5 chiu7 iong2-kiaN7.  Tu2 chhin-chhiuN7 an2-ni, lan2 e5 ho2 liam7-thau5 na7 iaN5-ke3 phai2 liam7-thau5, lan2 chiu7 iong2-kiaN7 m7-bian2 siu7 tsoe7-ok e5 sok-pak8.  Lan2 na7 bo5 tit-tioh8 Seng3 Sin5 e5 pang-chan7, tiaN7-tioh8 boe7 tit-tioh8 chit khoan2 e5 seng3-li7, i chiu7-si7 long2-chong2 e5 ho2, hoaN-hi2 kap oan5-choan5 e5 goan5-thau5. 
(3)   Lang5 na7 khng3 phaiN2 liam7-thau5 ti7-tehh, chiu7 sit8-loh8 long2-chong2 e5 ng3-bang7, kau3 be2, chiu7-si7 chu7-chin7.  Chong2-si7 beh chu7-chin7 m7 tat8-tioh8, kiu5 Siong7-te3 lai5 pang-chan7 thang tu5-khi3 chiah e5 phaiN2 liam7-thau5, lai5 tit tek-seng3. Na7 beh eng7 tok8-ioh8 a2-si7 lai7-khi3 lai5 ka-ki7 hai7, m7 tat8-tioh8 chiong Seng3 Sin5 e5 kiam3---ki5-to2---lai5 biat2-bo5 choe7-ok kap i e5 kun-toe2.  An2-ni chiu7 m7 han7-tiaN7 bo5 hai7 ka-ki7, chiu7-si7 kiu3 ka-ki7, lan2 na7 an2-ni choe3 oe7 pang-chan7 pat8 lang5 lai5 kiu3 in pun2-sin. 
(4)   Kou3-ki2 e5 lang5 si7 teh chhe7 si2-lou7, in-ui7 Siong7-te3 u7 hou7 lan2 e5 chai5-tiau7 kap khui3-lat8 si7 beh pang-chan7 li7-ek pat8-lang5.  Tui3 pang-chan7 pat8-lang5 lan2 u7 thang hoaN-hi2 e5 sou2-chai7, kiat-kiok8 iu5-goan5 ia7 si7 teh pang-chan7 ka-ki7.  Che si7 lan2 eng-kai tioh8 kiaN5 e5 lou7, Siat-su2 lan2 na7 bo5 pang-chan7 pat8 lang5 chiu7 sit-loh8 chit khoan2 e5 hoaN-hi2.  Na7 bo5 thiaN3 chhu3-piN chhin-chhiuN7 ka-ki7 e5 lang5 si7 poe7-gek8 Siong7-te3.  Tui3 poe7-gek8 chiu7 sit-loh8 lan2 leng5-hun5 e5 bi2-niu5.  An2-ni lan2 chiu7-si7 hai7-si2 ka-ki7.  Kou3-ki2 e5 lang5 siuN7 kong2 i si7 teh toa7 than3 chiN5, chong2-si7 ti7 put-ti put-kak e5 si5, i e5 sun2-hai7 si7 toa7.  Siat-su2 tak8 lang5 na7 koat-sim lai5 pang3-sak kou3-ki2 e5 su7, chit se3-kan chiu7 bo5 saN-chiN oan-ke, toe7-chiuN7 chiu7 beh chiaN5-tsoe3 Thian-kok.  It-chhe3 e5 choe7-ok tui3 kou3-ki2 e5 su7, lai5 siN-chhut, sou2-i2 lan2 e5 Chu2 ka7 lan2 kong2 “Na7 u7 lang5 ai3 te3 goa2, chiu7 tioh8 khoaN3 bo5 ka-ki7, jit8-jit8 gia5 i e5 sip8-ji7-ke3 lai5 te3 goa2”. (Lou7-ka 9 : 23). 
(5)   Siat-su2 lan2 na7 siong5-siong5 phoe-pheng5 lang5, gau5 hiam5 lang5, an2-ni si7 toa7 ham7-hai7 pat8-lang5 kap ka-ki7.  Chong2-si7 lan2 na7 bo5 khoa-khau2, bo5 phoe-pheng5 lang5, chiu7 oe7 kai2-kek ka-ki7 gau5 tong5-cheng5 gau5 thiaN3 lang5.  Na7 chhin-chhiuN7 an2-ni tai7-ke long2 u7 li7-ek.  Sou2-i2 lan2 beh seng5-chiap eng3-un2 e5 toe7, chiu7-si7 sit8-chai7 e5 thiaN3 e5 kok. 
XXIII
Toe7-bin7 chiuN7 e5 chhut-goa7 lang5
 (1)   U7 chit8 e5 tiat-hak8-chia2 li2-heng5 ti7 thong se3-kai3, ai3 chhe7 an-cheng7 kap peng5-an e5 sou2-chai7; chong2-si7 ti7 tak8-ui7 to u7 pi-ai kan-lan5, kap choe7-ok ti7-teh.  Tui3 I e5 phok-hak8 kap keng-giam7 e5 kiat-ko2, chit se3-kan m7-si7 sit8-chai7 koh eng2-oan2 e5 khia7-khi2.  Lan2 e5 leng5-hun5 sou2 beh toa3 e5 chhu3 tek-khak ia7 u7 chit8 sou2-chai7.  Ti7 hia lan2 e5 leng5-hun5 beh tit-tioh8 oan5-choan5 e5 khia7-khi2. 
(2)   U7 chit8 pai2 ti7 Bek8-se-ko oan (the Gulp of mexico) u7 tng7 tioh8 chit8 chiah chiau2-a2 au7-lai5 ka7 i liah8 khi3 kau3 poeh-pah gou7 chap8 mai e5 sou2-chai7, si7 eng7 chit8 e5 bat8-bat8 e5 tu5-a2 ka7 i toe2 teh, sou2-i2 chit chiah chiau2-a2 long2 m7-chai i pun2-sin tui3 to2 lai5.  M7-ku2 kau3 toa7 chiah e5 si5 bo5 lang5 chhoa7-lou7, bo5 lang5 pang-chan7, iau2-ku2 oe7 koh pe to3-khi3 khah cha2 hou7 lang5 liah8 tioh8 e5 sou2-chai7.  Che chiu7-si7 tui3 i e5 pun2-seng3 e5 ti3-im3.  Tu2 chhin-chhiuN7 an2-ni, tui3 Siong7-te3 e5 un-tian2, liong5-sim na7 teh oah8 e5 lang5, oe7 siu7 Seng3 Sin5 e5 pang-chan7 kap in2-chhoa7, li7-khui chiam7-si5 e5 se3-kan, kau3 Siong7-te3 pi7-pan7 beh hou7 lan2 eng2-oan2 e5 chhu3, chiu7-si7 Thian-tong5. 
(3)   U7 chit8 e5 chu7-jian5 chu2-gi7-chia2 (Anaturalist) theh8 chit8 koa2 chiau2-a2-nng7 kau3 koaN5 e5 kok-tou7, ng3-bang7 nng7 na7 chhut e5 si5, chiau2-a2 kiaN2 kaN2 oe7 eng2-oan2 tiam3 ti7 hia.  Chong2-si7 tui3 chhut-khak liau2 hiah e5 chiau2-a2 kau3 joah8-thiN e5 si5, long2 pe tng2-khi3 in e5 pun2 sou2-chai7, ia7 m7 bat koh pe--lai5.  Tu2-tu2 chhin-chhiuN7 an2-ni, lan2 sui-bong2 chhut-si3 ti7 chit se3-kan; m7-ku2 lan2 m7-si7 siok8 ti7 chit se3-kan.  Lan2 na7 kau3 kham2-cham7 e5 si5, lan2 beh li7-khui kau3 lan2 eng2-oan2 e5 chhu3. 
(4)   Sin-the2 si2 e5 si5, leng5-hun5 bo5 si2, iah8 m7 si7 khi3 hng7-hng7 e5 sou2-chai7, keng-ke3 si2 chiu7-si7 tit-tioh8 sin-e5 oah8-mia7 lai5 jip8 sin e5 sou2-chai7. Chhin-chhiuN7 eN-a2 chhut-si3 e5 si5, i chiu7-si7 teh seng-oah8 ti7 chit e5 se3-kan.  Sou2-i2 lan2 e5 leng5-hun5 na7 tui3 jiok8-the2 chhut-si3 e5 si5, lan2 chiu7-si7 jip8 ti7 khah hah8 leng5-hun5 e5 kok teh khia7-khi2.  EN-a2 ti7 lau7-bu2 e5 pak-tou2 lai7, m7 chai chit e5 se3-kan e5 su7, iah8 ti7 bah-the2 e5 lai7-bin7 e5 leng5-hun5 iu5-goan5 m7 chai Thian-tong5 e5 su7,si7 in-ui7 khoaN3 boe7 tioh8 e5 ian5-kou3.  Tui3 lau7-bu2 e5 thai-lai7 lai5 chhut-si3 e5 eN-a2, i2-keng chhut-si3 liau2 beh koh jip8 khi3 lau7-bu2 e5 thai-lai7 lai5 toa3, boe7 eng7-tit.   Leng5-hun5 na7 li7-khui seng-khu e5 si5 iah8 si7 kang5-khoan2.  EN-a2 na7 tng2 chai5 liau2 chiu7 li7-khui lau7-bu2 e5 seng-khu, sou2-i2 lan2 e5 gun5-toa3 na7 koah-tng7 e5 si5, Leng5-hun5 chiu7 li7-khui sin-the2. (Thoan5-to7 12 : 6)  Lau7-bu2 e5 pak-tou2 si7 teh pi7-pan7 gin2-a2 chiong-lai5 e5 seng-oah8, siau2-the2 si7 teh pi7-pan7 leng5-hun5 chiong-lai5 e5 seng-oah8. Leng5-hun5 tui3 siau2-the2 chiuN7 kau3 Siong7-te3 e5 bin7-cheng5, ti7 hia lai5 tit chin e5 bok8-tek kap oan5-choan5. 
XXIV
Sin3-giong2 kap Sun5-kiat
 (1)   Na7 bo5 sin3-giong2 lang5 boe7-oe7 choe3 poaN3-hang7.  Lan2 lang5 na7 bo5 tai7-ke saN sin3-iong7 chiu7 boe7-oe7 seng-oah8 tit.  Na7-si7 it-chhe3 long2 oa2-kho3 sin3-iong7, chiu7 tui3 chhong3-tso7 lan2 u7 sin3-giong2 e5 seng3-chit e5 Siong7-te3, lan2 na7 bo5 sin3 i, kiam2 m7-si7 chin kian3-siau3 ah!  Siat-su2 lan2 na7 u7 bo5 han7-liong7 e5 ti3-sek chiu7 chu7-jian5 bo5 khiam3-eng7 sin3-giong2, chong2-si7 lan2 e5 ti3-sek iu2-han7, chha-put-to thang kong2 si7 bo5 ti3-sek, sou2-i2 lan2 si5-si5 tioh8 khiam3-eng7 sin3-giong2.  Sui-bong2 ti7 lai5-se3 lan2 e5 ti3-sek sit8-chai7 ia7 m7-si7 bo5 han7-liong7.
 Sin3-giong2 kap jin5-ai3 si7 leng5-hun5 e5 tin5, u7 soan khi3 khip ti7 Siong7-te3, ia7 khui-chhe, siN-hioh8 kiat choe7-choe7 e5 ke2-chi2.
 (2) Tui3 sin3-giong2 lan2 thang siu7 Seng3 Sin5 he2 e5 soe2-le2.  Na7 bo5 siu7 Seng3 Sin5 e5 soe2-le2, bo5 kau3-giah8 thang chiaN5 sun5-kiat lai5 tit-kiu3.  Chui2 oe7 soe2 kim-gun5 e5 goa7-phe5 hou7 i chheng-khi3; chong2-si7 boe7-oe7 soe2 i e5 lai7-bin7.  Tok8-tok8 he2 chiah oe7 cheng-lian7 kim-gun5 kau3 chheng-khi3. Beh hou7 lan2 e5 leng5-hun5 tit-tioh8 oan5-choan5 e5 sun5-kiat, chiu7-si7 liah8 Seng3 Sin5 e5 he2 e5 soe2-le2 choe3 iau3-kin2.
XXV
Ki-tok e5 bek8-si7
 (1)   Na7 bo5 siu7 tioh8 Seng3 Sin5, sui-bong2 lan2 it-seng lai5 te3 Chu2 Ia5-sou, iah8 si7 boe7-oe7 liau2-kai2 I e5 ui2-toa7 kap Sin5-seng3.  Tui3 I e5 hak8-seng e5 keng-giam7 lan2 thang chai.  Ia5-sou chio hak8-seng, tui3 ke7 e5 sou2-chai7 ka7 in seng-koan5, tui3 liah8 hi5 seng kau3 liah8 lang5 e5 sou2-chai7.  In kap I saN-kap toa3 saN-ni5 ku2.  Ti7 chit e5 tiong-kan in choe3 ko-siong7 e5 kang, chiu7-si7 thoan5 chin2-kiu3 e5 hok-im hou7 ban7-bin5.  Chong2-si7 Ia5-sou siu7 si2 tai5 loh8 thou5 e5 si5, in e5 ng3-bang7 kap i saN-kap tai5 ti7 bong7-lai7.  Hak8-seng si3-soaN3 koh-chai3 to3-khi3 pun2 sou2-chai7 koh choe3 ku7 thau5-lou7.  In long2 siuN7 Ia5-sou i2-keng si2 lah; m7-ku2 I tui3 si2 koh-oah8, ti7 kui2-na7 sou2-chai7 chhut-hian7 hou7 in khoaN3-kiN3.  U7 chit8 pai2 I chhut-hian7 ti7 Ka-li7-li7 e5 hai2-piN, hou7 Pi2-tek khoaN3-kiN3, i sui5-si5 jin7-tioh8 si7 Chu2 Ia5-sou; chong2-si7 ui7-tioh8 kian3-siau3, soa3 thiau3 loh8 chui2, lai5 bih, m7 kaN2 khi2-lai5 kiN3 Chu2.  In-ui7 u7 nng7-hang7 e5 in-toaN ti7-teh, thau5 chit8-hang7 chiu7-si7 tui3 i m7-jin7 Ia5-sou i2-lai5 thau5 chit8 pai2 khoaN3-kiN3 Ia5-sou, in-ui7 i kong2 na7-si7 tioh8 pang3-sak siN3-mia7 iah8 beh te3 Ia5-sou, tek-khak bo5 kong2 m7 bat I, chong2-si7 sit8-chai7 I u7 m7-jin7 Ia5-sou.  Sou2-i2 chin kian3-siau3 beh thai2 oe7 kham-tit lai5 khia7 ti7 Chu2 e5 bin7-cheng5…?  Te7-ji7 hang7 chiu7-si7, kian3-siau3 kau3 boe7 kong2 tit, in-ui7 ti7 saN-ni5 cheng5 kap tang5-phoaN7 iu5-goan5 ti7 chit e5 sou2-chai7 siu7 tiau3 lai5 choe3 I e5 hak8-seng, teh choe3 ko-siong7 e5 kang, chiu7-si7 in2-chhoa7 lang5 lai5 kui Chu2; hian7-si5 eng-kai tioh8 soa3-chiap hit e5 kang chiah tioh8; m7-ku2, koh to3-lai5 pun2 sou2-chai7, chit-tiap8 koh teh choe3 ku7 thau5-lou7.  Sou2-i2 m7-kaN2 khi2-lai5 kiN3 Chu2. Chong2-si7 Ia5-sou tui3 si2 koh-oah8 e5 si5, in sou2 sit-loh8 e5 ng3-bang7 iah8 koh-oah8.  Koh tui3 siu7 Seng3 Sin5 chhiong-moa2 e5 si5, in chiu7 bat Ia5-sou chiu7-si7 Siong7-te3, tui3 hit tiap8 liau2-au7, sui-bong2 siu7 khun2-tiok8 kap ham7-hai7, ia7 si7 bo5 iau3-kin2, choan-sim thoan5 hok-im lai5 chin7 in siu7 tiau3 e5 kang. 
(2)   Hian7-si5 e5 se3-tai7 u7 chin-choe7 lang5 lai5 teh te3 Ia5-sou, chong2-si7 bo5 tit-tioh8 I e5 khui3-lat8 kap keng-giam7 I e5 Sin5-seng3--e5 iau2 chin-choe7. Sou2-i2 chit khoan2 e5 lang5 khoai3 siu7 be5-hek8.  In kan-ta siuN7 kong2 Ia5-sou si7 chit8 e5 oan5-choan5 e5 lang5, ia7 ti7 kui2-na7 se3-ki2 cheng5 i2-keng si2-khi3 lah!  Chong2-si7 tui3 hiah e5 hoan2-hoe2 koe2-piN3 kap ki5-to2 e5 lang5, tu2 chhin-chhiuN7 Po2-lo5 u7 tit-tioh8 Chu2 e5 lat8, iah8 Chu2 u7 eng7 I e5 eng5-kng teh hian2-beng5 I pun2-sin ti7 in e5 tiong-kan. 
XXVI
Khiam-sun3
 (1)   Ki-tok e5 sin5 na7 bo5 toa3 ti7 lan2 e5 sim, lan2 boe7-oe7 eng7 Ki-tok Ia5-sou e5 sim choe3 sim.  I pun2 u7 Siong7-te3 e5 heng5-chong7, bo5 liah8 kap Siong7-te3 piN5-teng2 choe3 sou2 tioh8 chip-siu2 e5, hoan2-tng2 piaN3-khang ka-ki7, chhu2 lou5-pok8 e5 heng5-chong7, chiaN5-choe3 lang5 e5 iuN7-siuN3. (Hui-lip8-pi2 2 : 6—7) Tioh8 khiam-sun3, boh8-tit liah8 ka-ki7 choe3 khoa-khau2, khoa-khau2 oe7 hou7 lang5 li7-khui chin-li2, kau3-be2 chiu7-si7 si2.  Sui-bong2 lan2 u7 pi2 lang5 khah chin3-pou7 tek-khak m7 thang boe7 ki3-tit kim-kong-chioh8 kap thou5-thoaN3 si7 kang5 seng3-chit.  Si7 in-ui7 in e5 keng2-gu7 bo5 saN-tang5, sou2-i2 chiah oe7 cheng-chha hiah choe7; sui-bong2 kim-kong-chioh8 si7 hiah tat8-chiN5; iau2-ku2 kap thou5-thoaN3 kang5 khoan2 oe7 eng7 he2 ka7 i sio kau3 piN3 he2-hu. 
(2)   Lan2 na7 khia7 ti7 pang-soaN teng2 e5 si5, khoaN3 loh8 pang-kham3-e7 oe7 kiaN kau3 kha-chhiu2-bah phih8-phih8 chhoah; sui-bong2 chiah u7 kui2 pah chhioh chhim na7-tiaN7.  Chong2-si7 lan2 na7 khoaN3 tui3 thiN-teng2 khi2-khi3 e5 si5, sui-bong2 kau3-kek8 koan5, m7 koh boe7 kiaN.  ChiaN2-iuN7 na2 boe7 kiaN?  Si7 in-ui7 lan2 boe7 poah8 tui3 thiN-teng2 khi2-khi3 e5 ian5-kou3.  Sou2-i2 lan2 na7 khoaN3 Siong7-te3 e5 si5, lai5 tiam3 ti7 I, lan2 chiu7 peng5-an long2 bo5 gui5-hiam2 e5 sou2-chai7.  Chong2-si7 lan2 e5 bin7 na7 bo5 ng3 ti7 Siong7-te3 na7 oat8 tui3 piN-a2 khi3, lan2 chiu7 tui3 Siong7-te3 poah8-loh8 lai5 siak kau3 chhui3-iam5-iam5. 
XXVII
Si5-kan kap eng2-oan2
 (1)   Chin e5 si5-kan, chiu7-si7 kap Siong7-te3 u7 koan-he7 e5 si5-kan, che chiu7-si7 kio3-choe3 eng2-oan2.  Lan2 sou2 chai e5 si5-kan chiu7-si7 chin e5 si5-kan teh keng-ke3 e5 iaN2.  In-ui7 Siong7-te3 bo5 ke3-liau2 bo5 be7-lai5, long2 si7 hian7-chai7 ti7-teh. Na7 tui3 ti3-sek lai5 kong2, ke3-liau2 kap be7-lai5 long2 khia7 ti7 Siong7-te3 e5 bin7-cheng5.  Na7-si7 lan2 lang5 chiu7 bo5 hian7-chai7, long2 si7 be7-lai5 teh ke3-liau2 na7-tiaN7.  Bi7-lai5 e5 chit8 bak8-nih-ku2 liam5-piN chiu7 piN3 ke3-liau2.  Sou2-i2 bi7-lai5 kap ke3-liau2 si7 ti7 lan2 sou2 boe7-tit kau3 e5 sou2-chai7, an2-ni in bo5 ti7 lan2 e5 bin7-cheng5.  Sou2-i2 si5-kan m7-si7 tok8-it-chin e5 mih8.
 Lan2 na7 khun3 chhiN2 e5 si5, lan2 m7-chai khun3 khi3 e5 tiong-kan si5-kan ke3-liau2 goa7-choe7.  Chiu7 ti7 chhiN2 e5 si5, si5-kan ma7 si7 bo5 khak-sit8.  Na7 ti7 kan-lan5 siu7-khou2 e5 si5, chit8 jit8 oan2-jian5 chhin-chhiuN7 chit8 ni5, ia7 hoaN-hi2 e5 si5 chit8 ni5 tu2 chhin-chhiuN7 chit8 jit8 e5 ku2, sou2-i2 si5-kan m7 si7 tok8-it-chin e5 mih8, Tok8-it-chin e5 Sin5 bo5 lun7 ti7 sim2-mih8 si5 iah8 si7 chin, in-ui7 lan2 si7 tui3 eng2-oan2 Tok8-it-chin e5 Siong7-te3 lai5 chhong3-cho7 e5, sou2-i2 Lan2 bo5 si5-kan e5 kam2-kak ti7-teh. 
(2)   Ti7 chit e5 khong kan (space) lan2 khoaN3-kiN3 su7-su7 e5 siN-khi2, a2-si7 su7-but8 e5 pian3-chhian, chiu7 hun ni5, geh8, jit8, tiam2, hun biau2, kio3-choe3 si5-kan.  Ti7 chit khong-kan e5 mih8 e5 pian3-hoa3 si7 teh che3-cho7 si5-kan.  Mih8 na7 teh pian3-hoa3 e5 si5, chiu7-si7 hian7-chai7.  Na7 pian3-hoa3-liau2 chiu7-si7 ke3-liau2.  Na7-si7 teh-beh pian3-hoa3 e5 si5, chiu7-si7 bi7-lai5.  Su7-but8 na7 pian3-hoa3 e5 si5, si5-kan iu5-goan5 kap i saN-kap pian3-oaN7, choe3 Bi7-lai5 a2-si7 ke3-liau2.  M7-ku2 Siong7-te3 bo5 pian3-oaN7, ia7 kap i kiat-lian5-teh--e5, iah8 boe7-oe7 pian3-oaN7. 
(3)   Si5-kan boe7-oe7 pian3-oaN7 iah8 boe7-oe7 hoe3-bo5.  Chong2-si7 lan2 ti7 se3-kan sou2 choe3 e5 su7, boe7 hoe3-bo5 beh eng2-oan2 ti7-teh.
 “Se3-kan kap i e5 su-iok8 teh ke3-khi3, tok8-tok8 kiaN5 Siong7-te3 e5 chi2-i3--e5 eng2-oan2 ti7-teh” ( I. Iok-han7 2 : 17 )
(Liau2 )
          


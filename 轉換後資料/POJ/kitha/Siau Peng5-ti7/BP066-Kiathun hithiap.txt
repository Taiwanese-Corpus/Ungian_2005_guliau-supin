Siau--ka U7 Hi2-su7, Siau lau7-su chhoa7 Sin-pu7

Siau Peng5-ti7

Siau--ka u7 hi2-su7 	Siau lau7-su beh chhoa7 sin-pu7 ~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~
Ui3 tong5-chhong si5-tai7 		kau3 chhut sia7-hoe7 
Keng-koe3 8 ni5  kau-poe5 ong2-lai5 
Goan2 hou7-siong liau2-kai2 		hou7-siong koan-hoai5  i3-ai3
Lan2-lang5 12 goeh8 26 (2002 ni5 2 goeh8 7 jit8 )
Goan2 koat-teng7 beh khan-chhiu2 kian3-lip8 ka-teng5 
Beh chhiaN2 kok-ui7 si7-toa7	hiaN-che2	chhin-chiaN5 	peng5-iu2 
Lai5 ka7 Goan2 kiong-hi2 		lai5 ka7 Goan2 kou2-le7 
Chiok-hok Gun2 kiaN5-hiong3 jin5-seng bi2-moa2  bi7-lai5 

Siau, Ek8-tiat  Lau5, Phek-ju5    keng3-le2 iau-chhiaN2 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~
Cho3-hoe2 lai5 chiok-hok 	Tak8-e5 hoaN-hi2 chhio3-bun2-bun2
	

各位長官各位老師、各位蕭老師蕭太太e5 親成朋友：逐家平安，逐家歡喜！
蕭亦哲先生kap 劉碧如老師e5 結婚典禮馬上就beh 進行，請逐家坐位。
首先家己紹介一下，小弟王宇良，是田中國小的老師，受蕭老師的器重，叫我來主持chit-e5 婚禮，非常歡喜。
今仔日來參加婚禮喜宴的親成朋友真正濟，非常感謝恁來鬥鬧熱，來ka7 阮蕭老師蕭太太恭喜，祝福蕭亦哲劉碧如兩位新人手牽手建立美滿家庭。
Chit-mai2 我來簡單紹介來參加婚禮的各位親成朋友，hou7 我紹介著e5 親成朋友，才請恁khia7 起來，hou7 逐家噗仔聲歡迎一下：
首先紹介蕭老師蕭太太、大查某囝囝婿、二查某囝囝婿、三查某囝如芳小姐；
續落去紹介新親成，就是新娘e5 後頭厝，永靖鄉e5 親家親姆kap 親成；
閣來紹介高雄e5 親家親姆；
二林e5 親家親姆；
蕭老師兄弟叔孫kap 親堂親成；
北斗蕭太太外家的親成朋友；
田中國小的同事kap 教育界的前輩；
田中網球會的球友；
上路尾beh ka7 逐家紹介--e5 是為咱台灣母語扑拼，無惜時間精神，歡喜付出e5 台文朋友，台語羅馬字協會理事長張醫師kap 理監事眾兄姊。
非常歡喜逐家來參加chit-e5 婚禮，ti7-chia 我代替蕭老師蕭太太ka7 逐家說一下lou2-lat8,感謝！感謝逐家來鬥鬧熱，祝逐家新年快樂，闔家平安大發財！
請證婚人(呂興昌教授)、雙方主婚人蕭老師蕭太太kap 永靖的親家親姆、媒人婆--a7 請準備。
證婚人呂興昌教授是成功大學台灣文學研究所e5 所長，目前tng-leh 扑拼咱台灣e5 主體文化，台灣文學kap 台語文學。新郎新娘攏是成功大學e5 高材生，蕭亦哲電機系電機所出業，劉碧如小姐是物理系出身，chiah 閣去讀臺南師院修學分班，chit-mai2 ti7 國小服務，會凍邀請呂教授來証婚，實在是新郎新娘e5 福氣，感謝呂教授。

緣訂同窗情	牽手建家庭
蕭--家有喜事，蕭老師蕭太太beh 娶新婦。年尾娶新娘，明年著有thang 抱孫。恭喜蕭亦哲先生beh 娶某，劉碧如老師beh 做新娘，新娘、新娘sui2-tang-tang，歡喜嫁好翁，洞房花燭夜，翁親某親弄tin-tang。
聽講
新郎新娘是同窗	讀冊拍球攏會通	一個資訊工程師	一個教冊囡仔王
今日有影好日子	人客來到滿滿是	新郎新娘笑微微	親家親姆嘴ngi-ngi 
請新郎新娘手牽手入會場，請逐家phok-a2 聲歡迎（放音樂結婚進行曲，4分鐘，花童牽新娘尾，準備空氣炮仔）
新郎新娘已經來到禮堂，請逐家閣phok-a2 ka7 鼓勵一下
新郎新娘chiaN5 頂對	請恁兩人坐大位	今日是恁e5 好日子	幸福人生著發揮
結婚典禮beh 進行	親成朋友排兩旁	看新郎緣投古意	看新娘幼秀古錐
結婚典禮開始：
請新郎新娘上臺，khia7-tiam3 中央、證婚人就位…媒人婆--a7 就位…雙方主婚人就位…。
新郎新娘佇結婚證書頂面簽名…雙方主婚人簽名…證婚人簽名…媒人婆--a7 簽名。
新郎新娘手牽手，khia7-tiam3 證婚人頭前，接受證婚人e5 祝福（證婚人祝福致辭）…，逐家噗仔聲鼓勵一下。
新郎新娘向證婚人行禮說謝。（行禮！…感謝呂教授e5 教示kap 祝福。）
新郎新娘向雙方主婚人行禮說謝。（行禮！…感謝阿爸、阿母）
新郎新娘向媒人婆--a7 行禮說謝。（行禮！…感謝阿舅）
雙方主婚人向證婚人kap 媒人婆--a7 行禮說謝。（行禮！…感謝）
雙方主婚人互相握手祝賀。（恭喜恁chhoe7-tioh8 好囝婿…恭喜恁娶著好新婦）
證婚人媒人婆--a7 kap 雙方主婚人ka7 新郎新娘恭喜。（恭喜）
請翕相師傅ka7 chit-e5 有紀念性的鏡頭留一個紀念，請新郎新娘證婚人媒人kap 兩方親家親姆排一個上讚的姿勢，hou7 翕相師傅翕相。
禮成。 送新郎新娘入洞房。
結婚典禮圓滿，慶祝喜宴chit-mai2 beh 開始。
請主婚人，雙方親家親姆kap 媒人婆--a7 坐桌，請各位親成朋友逐家坐桌，開始beh 出菜，今仔日是好日，蕭老師蕭太太娶新婦，足歡喜，酒桌辦kah chiaN5 chheN-chhau ，逐家著愛食hou7 飽，liam-mih8 請新郎kap 新娘上桌，若有人beh 講好話，ka7 新人恭喜chiah 喝聲。代先由我先來紹介新郎新娘e5 news hou7 恁知：
各位老師，各位朋友，恁敢知，蕭亦哲先生是蕭老師e5 屘仔kiaN2，嘛是大後生，伊是成功大學電機系電機研究所e5 畢業生，劉碧如小姐，嘛是成功大學物理系e5 畢業生，目前ti7 新竹縣關西國小教冊，劉老師是咱永靖鄉劉清海先生e5 第二查某囝，兩e5 少年人ti7 學校讀冊時陣，因為拍網球e5 機緣，才來熟似，in 攏是成大網球社e5 社員，蕭亦哲而且是校隊，ti7 亦哲做網球社長kap 網球隊長hit 一年，帶隊南爭北討，煞hou7 chit 兩位gau5 讀冊閣gau5-sng2 e5 少年男女，互相意愛互相sahN--tioh8,hit 一年蕭亦哲拄好讀大二，逐家攏知影，大學二年是上歹過e5 一年，功課濟，壓力大，偏偏蕭亦哲擔當網球社長kap 網球隊長，無閒chhih-chhih，iah8-beh 讀冊，iah8-beh 訓練球隊，差一屑仔就be7 過關，後來蕭老師in 翁仔某chiah 發現，tang 時仔是愛情e5 力量，借拍球練球e5 機會teh 熱戀，莫怪無時間thang 讀冊，是好佳哉，差一屑仔無hong5 當掉。亦哲兄，ti7-chia ka7 你漏氣，請你mai3 見怪。
敢有人beh 講好話--e5 ，請趕緊喝聲…
邀請講話：
台灣羅馬字協會理事長，張復聚醫師；
台文的工作者~台文BONG報的總編輯陳豐惠小姐；
東海大學資訊系林清祥教授；
田中國小謝校長等






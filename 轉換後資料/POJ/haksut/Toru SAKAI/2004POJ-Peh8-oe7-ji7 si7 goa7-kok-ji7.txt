Peh8-oe7-ji7 si7 "goa7-kok-ji" ? Barclay si7 "goa7-kok-lang5" ?
---ui3 Balt 3 sio2-kok bin5-chok8 gi2-bun5 e5 lek8-su2 lai7-te2 "goa7-kok-lang5" sou2 pan7-ian2 e5 kak-sek lai5 tham3-tho2 Tai5-oan5 Peh8-oe7-ji7 e5 teng7-ui7
Toru SAKAI

Sin-keng2-kai3 bun5-kau3 ki-kim-hoe7, choan-oan5
Lan2 na7 beh chhui-sak Peh8-oe7-ji7 e5 si5-chun, u7 chiok che7 lang5 lai5 hoan2-tui3, si7 kong2, "Lo5-ma2-ji7 si7 goa7-kok-ji7"; lan2 na7-chun2 the5-khi2 Thomas Barclay ti7 Tai5-oan5 bun5-hak8-su2 lai7-te2 pan7-ian2 siong7 tiong7-iau3 e5 kak-sek an2-ne e5 si5-chun7,tiaN7-tioh8 u7 chin che7 lang5 kong2 "i si7 goa7-kok-lang5".
It-teng7 ai3 tham3-tho2 e5 bun7-te5 si7, siaN2-mih8 si7 "goa7-kok", "goa7-kok"-ji7", "goa7-kok-lang5"? Ki5-sit8, Tai5-oan5 ia2-boe7 cheng3-sek che3-hian3, ia2-boe7 khak-teng7 leng2-thou2 chin3-cheng5, siaN2-mih8 si7 "goa7-kok", si7 bu7-bu7 tun7-tun7 e5. Koh kong2 chit-ma2 si7 choan5-kiu5-hoa3 e5 si5-tai7, u7 siaN2-mih8 to7-li2 lai5 pai5-thek "goa7-kok-ji7"?
Pun2-lun7-bun5 the5-khi2 Balt 3 sio2-kok bin5-chok8 gi2-bun5 hoat-tian2 e5 lek8-su2 e5 koe3-theng5 lai5 tham3-tho2 sou2-ui7  "goa7-kok" e5 teng7-ui7. In-ui7 Balt 3 sio2-kok e5 lek8-su2 poe3-keng2 ham7 Tai5-oan5 sio siang5, bat hou7 chiu-piN toa7-kok thong2-ti7. In chin bo5 kan-tan cheng-chhu2 tok8-lip8, chhong3-cho7 kap hoat-tian2 ka-ki7 e5 gi2-bun5. Hit e5 tiong-kan, u7 chiok che7 Tek-kok-lang5 e5 kou2-bu2 kap chham-u2, koh si7 Tek-gi2, Tek-kok bun5-hak8 lai5 cho3 in e5 bou5-hoan7. In chit-ma2 e5 lek2-su2 kho3-pun2 ma7 chin khen2-teng7 Tek-kok-lang5 e5 kong3-hian3. Lan2 u7 siaN2-mih8 to7-li2 lai5 pai5-thek Peh8-oe7-ji7 kap i2 Barclay ui5-chu2 e5 "goa7-kok" thoan5-kau3-su e5 kak-sek? 
Koan-kians7u: Tai5-gi2, Ho7-lo2-oe7, Tai5-gi2-bun5, Peh8-oe7-ji, Lo5-ma2-ji7, Balt, Tek-kok-lang5
0. tah8-oe7-thau5 -- si7-an2-choaN2 Balt 3 kok kap Tai5-oan5 pi2--khi2-lai5 ?
Lan2 na7 beh chhui-sak Peh8-oe7-ji7 e5 si5-chun, u7 chiok che7 lang5 lai5 hoan2-tui3, si7 kong2, "Lo5-ma2-ji7 si7 goa7-kok-ji7"; lan2 na7-chun2 the5-khi2 Thomas Barclay ti7 Tai5-oan5 bun5-hak8-su2 lai7-te2 pan7-ian2 siong7 tiong7-iau3 e5 kak-sek an2-ne e5 si5-chun7,tiaN7-tioh8 u7 chin che7 lang5 kong2 "i si7 goa7-kok-lang5".
Ti7 chia, it-teng7 ai3 seng khi7 tham3-tho2 e5 bun7-te5 si7, siaN2-mih8 si7 "goa7-kok", "goa7-kok-ji7", "goa7-kok-lang5"? 
Pun2 lun7-bun5 the5-khi2 Balt (Pa-lu2-thou2) 3 sio2-kok bin5-chok8 gi2-bun5 hoat-tian2 e5 lek8-su2 e5 koe3-theng5 lai5 tham3-tho2 sou2-ui7  "goa7-kok" , "goa7-kok"-ji7", "goa7-kok-lang5" e5 teng7-ui7. 
Si7 an2-choaN2 the5-khi2 Balt 3 sio2-kok ?
Balt 3 kok si7 ti7 ku7 Sou-lian5 sai-pak-piN, keh Balt hai2, bin7-tui3 Sweden. Balt 3 kok kap Tai5-oan5 tiong-kan e5 ku7-li5 chin hng7, bun5-hoa3-khoan5 ma7 bo5-kang7. Put-ko3, lek8-su2 siong7 long2 u7 siu7-koe3 goa7-lai5 cheng3-koan5 e5 thong2-ti7, goa5-lai5-chia2 ti7 bun5-hoa3-siong7 e5 kong3-hian3 ma7 be7 chio2, ti7 chit-tiam2 khoaN5-lai5, eng3-tong si7 sio-siang5. 
Pun2-lun7-bun5 si7 beh lai5 tho2-lun7 Balt 3 kok ti7 20 se3-ki2 chhou-ki5 thau5 1 pai2 cheng-chhu2 tok8-lip8, chhong3-cho7 kap hoat-tian2 ka-ki7 e5 gi2-bun5 chin3-cheng5 u7 siaN2-mih8-khoan2 e5 koe3-theng5, lai5 cho3 beh tho2-lun7 Tai5-oan5 gi2-bun5 hoat-tian2-su2 e5 si5-chun7 e5 chioh-kiaN3. Ki5-sit8 hit e5 tiong-kan, u7 chiok che7 Tek-kok-lang5 e5 kou2-bu2 kap chham-u7, koh si7 Tek-gi2, Tek-kok bun5-hak8 lai5 cho3 in e5 bou5-hoan7. In chit-ma2 e5 lek2-su2 kho3-pun2 ma7 chin khen2-teng7 Tek-kok-lang5 e5 chham-u7 kap kong3-hian3. 
1.Balt 3 kok e5 lek8-su2 kan2-kai3
1.1. Balt 3 kok e5 gi2-gian5
Lan2 seng kan2-tan beh lai5 khi3 khoaN3 Balt 3 kok e5 lek8-su2, in-ui7 tui3 chiok che7 A2-chiu-lang5 lai5 kong2, Balt hit-koa2 Au-chiu lai7-te2 e5 sio2-kok eng3-kai long2 si7 chin chheN-sou e5.
Balt 3 kok, an3 ui3 pak-peng5 kau3 lam5-peng5 e5 sun7, Estonia (E-su-thou2-ni5-a2 ; chai7-te7-mia5 si7 Eestimaa, E-su-thih-ma3), Latvia (Lat8-ui5-a2; chai7-te7-mi5 si7 Latvija, Lat8-ui5-ia2), Lithuania (Lit-thu-a2-ni2-a2; chai7-te7-mia5 si7 Lietuva, Liat-thu-oa2). 
3 kok e5 gi2-gian5 long2 bo5 kang5. Estonia-gi2 siok8 Uralic gi2-he7 Finn-Ugric Finn-Balt gi2-chok8, kap Finland-gi2 chiap-kin7 1. Latvia-gi2 kap Lithuania-gi2 sui-bong2 siok8 kang7 gi2-chok8, si7 In3-tou7 Au-chiu gi2-he7 Balt gi2-chok8, m7-koh hou7-siong7 tai7-iok8 ti7 1500 ni5 i2-cheng5 hun7-li5, kong2-oe7 be7-thong 2.
1.2. Balt 3 kok e5 lek8-su2
Siong7 kan2-tan kong2 Balt 3 kok e5 lek8-su2, 3 kok tai7-khai3 bat lian5-soah siu7-koe3 Denmark (Tian7-bak8), Sweden (Sui7-tian2), Poland (Pho-lan5), Lou7-se-a, Tek-kok e5 chhim-liok8 ia2-si7 thong2-ti7. 
ChhiuN7 teng2-bin7 sou2 kong2, gi2-gian5 siong7 Latvia kap Lithuania khah kin7, Estonia kap ki5-thaN 2-kok oan5-choan5 bo5-kang7. M7-koh lek8-su2 siong7 kap chong-kau3 siong7, Estonia kap Latvia khah chiap-kin7, Lithuania tian-to3 bo5-kang7 3.
Chit-ma2 e5 3 kok e5 leng2-thou2 kap keng2-kai3 tai7-khai3 si7 an3-chiau3 gi2-gian5 hun7-pou5 lai5 teng7. Che si7 ki-chan5 bin5-chiong3 e5 gi2-gian5. M7-koh lek8-su2 siong7 e5 Balt 3 kok hit-e5 te7-hng, 20 se3-ki2 chhou-ki5 e5 3 kok tok8-lip8 kian3-kok i2-cheng5, thong2-ti7-chia2 sou2 che3-teng7 e5 keng2-kai3 long2 hut-liok8 bin5-chiong3 e5 gi2-gian5 hun-pou7 (bin5-chiong3 pun2-sin ma7 bo5 siaN2 Nation=Bin5-chok8 i3-sek), si7 kan-taN thong2-ti7-chia2 sio-thai5 iaN5-su e5 kiat-ko2 lai5 teng7 e5, an3 chit-ma2 e5 3 kok e5 leng2-thou2 lai5 soat-beng5 lek8-su2, u7 chit8-koa2 chhut-jip8, put-ko3 ti7 chia soat-beng5 e5 si5-chun7, bo5-ai3 the5-khi2 kong2 sio2-khoa2 e5 chhut-jip8.
1.2.1. Kou2-tai7 e5 Balt te7-hng
Khan-lian5 chit-ma2 e5 Finn-Ugric (pau-koah Estonia-lang5) e5 chou2-sian, i2-keng ti7 5000 ni5 i2-cheng5 toa3-ti7 Balt hai2-kiN5, u7 "loah8-a2-iuN7 to5-khi3 (comb-pottery)" bun5-hoa3. Tai7-khai3 ti7 Chu2-au7 2 se3-ki2 e5-si2-chun7, Finn-Ugric pou7-chok7 hun-pou7 e5 sou2-chai7 pi2 chit-ma2 koh-khah khoah, si7 hian7-chhu2-si5 e 5 Finland, Estonia, Latvia pak-pou7, Saint-Petersbourg it-tai7 teng2-teng2, chiam7-chiam7 lai5 hoat-tian2 "ong5-kok".
Balt gi2-he7 kok pou7-chok8 (pau-koah chit-ma2 e5 Latvia-lang5 kap Lithuania-lang5) e5 chou2-sian tai7-iok ti7 4000 ni5 cheng5 lai5-kau3 Balt-hai2 tang-kiN5, chu2-iau3 hun-pou7 ti7 Lithuania kap Latvia lam5-pou7. Ki5-sit8 hian7-chai7 e5 Latvia-lang5 si7 Finn-Ugric e5 "Liv"-lang5 kap Balt-chok8 e5 Curonian, Latgallian, Selonian, Semigallian hun3-hap8 seng5-lip8 e5. Lithuania-lang5 kap hian7-chai7 e5 Belarus (Peh8-Lou7-se-a)-lang5 ma7 u7 bit8-chhiat e5 koan-he7.
In chiam7-chiam7 lai5 chou2-seng5 sio2-heng5 pou7-lok8-seng3 "kok-ka".
1.2.2. Tiong-se3 e5 Balt te7-hng (Tek-kok/Poland-lang5 e5 chi-phoe3)
1.2.2.1. Ku7-Livonia (chit-ma2 e5 Estonia kap Latvia)
12 se3-ki2 Tek-kok-lang5 khai-si2 hiong3 Tang-au i5-bin5 (Tek-gi2: "Drang nach Osten"; ia2-si7 kong2 "Tang-hong sit8-bin5"). Ho7-eng3 Lo5-ma2 Kau3-hong5 e5 ho7-tiau3, 13 se3-ki2 chhou-ki5 Tek-kok-lang5 e5 "Tek-kok-lang5 Khi5-su7-thoan5 (Teutonic Order; Tek-gi:Deutscher Orden)" cheng3-sek khai-si2 kun-su7 chhim-liok8, chiam3-nia2 khi3 Balt e5 thou2-te7, kian3-lip8 in e5 hun-pou7 "Livonian Khi5-su7-thoan5 (Order)". 
1204 ni5 Tek-kok-lang5 kian3-siaN5 R?ga, koh-lai5 ti7 1211 ni5 Tek-kok-lang5 e5 Thian-chu2-kau3 chu2-kau3 ti7 R?ga kian3-lip8 1 e5 kau3-tng5 (chit-ma2 sou2-kong2 e5 Dom Kau3-tng5), R?ga chiaN5-cho3 Tek-kok-lang5 sit8-bin5 e5 tou7-tou-chhi7. Chu7 13 se3-ki2 e5 hit-chun7 khai-si2 kau3 Balt 3 kok tok8-lip8 e5 1918 ni5 chin3-cheng5, Estonia kap Latvia e5 thong2-ti7 kai3-kip (hong-kian3 te7-chu2) toa7-pou7-hun long2 si7 Tek-kok-lang5, cho7-seng5 Balt te7-hng chiap-siu7 Se-au bun5-beng5.
Chha-put-to tong5-si5, Danmark kap Sweden lang5 ma7 khai-si2 chhim-liok8, chit8-si5 chiam3-nia2. Estonia e5 siu2-tou Tallinn si7 "Taani (Denmark-lang5) e5 siaN5" e5 i3-su3. 
Ui3 13 se3-ki2 kau3 15 se3-ki2, Tallinn (hian7-chai7 Estonia e5 siu2-tou), R?ga (hian7-chai7 Latvia e5 siu2-tou) teng2-teng2 "ku7-Livonian te7-hng" (bok8-cheng5 e5 Estonia kap Latvia) Tek-kok-lang5 e5 siaN5-chhi7 ka-jip8 Tiong-se3 Au-chiu-su2 lai7-te2 chin chhut-mia5 e5 siong-giap8 kok-che3 chou-chit "Han-sa Lian5-beng5 (Hanseatic League; Tek-gi2: Hanse; Tiong-se3 Tek-gi2: Hansa) 4, chin hoan5-eng5.
Kau3 16 se3-ki2 chhe ku7-Livonia te7-hng  tu2-liau2 "Livonian Khi5-su7-thoan5" i2-goa7 ma7-u7 Tek-kok-lang5 kau-hoe7 e5 leng2-thou2.
Goan5-pun2 sin3 "Ban7-but8 iu2-leng5 sin3-kau3 (Animism)" e5 Livonia bin5-chiong3 siu7-tioh8 Tek-kok-lang5 teng-2teng2 e5 jip8-chhim chiam7-chiam7 lai5 chiap-siu7 Ki-tok-kau3. Iu5-ki5 ti7 17 se3-ki2 cheng5-poaN3 Martin Luther (Ma2-teng Luou7-tek) the5-chhiong3 chong-kau3 kai2-kek, seng5-lip8 Sin-kau3 i2-au7, Seng3-keng kap thoan5-kau3 long2 iong7 bin5-chiong3 e5 gi2-gian5, m7-si7 Latin(La-teng) gi2, ti3-su2 sin3-tou5 koh-khah che7.
Sui-bong2 u7 1481 ni5 kap 1558 ni5 e5 2 pai2, Lou7-se-a se3-lek8 chhim-jip8 khi3 ku7-Livonia te7-hng, put-ko3 Tek-kok-lang5 e5 chi-phoe3 long2 bo5 tin2-tang7.
1.2.2.2. Lithuania kun-chu2-kok
Tai7-iok ti7 13 se3-ki2 koa3-mia5 "Lithuania" e5 kun-chu2 kok-ka chhut-hian7. 1253 ni5 Mindaugas (Beng2-tau5-ka-su) thong2-it liau2 kui-e5 Balt pou7-chok8 ti7 1253 ni5 chiaN5-cho3 "Lithuania ong5". Au7-lai5 chhut-hian7 Gediminas (Ke-ji2-mi7-na7-su) ong5 (cha7-ui7 1316-1341 ni5) khok-toa7 pan2-thou2, m7-koh 1386 ni5 Jogaila ong5 e5 si5-chun7 kap Poland lian5-hap8, chiap-siu7 Thian-chu2-kau3 (chin3-cheng5 Lithuania ong5-kok e5 lang5 sin3 Animism). 1569 ni5 chhiam-teng7 Lublin (Lu2-bu2-lin2) tiau5-iok i2-au7, hou7 Polan khip-siu-khi3, chiaN5-cho3 Poland e5 1 pou7-hun.
Sui-bong2 mia5 koa3-tioh8 "Lithuania", koaN-hong gi2-gian5 peng7 m7-si7 Lithuania-gi2. KoaN-hong gi2-gian5 tong-chhou si7 Kou2-tai7 Slav (Su-la-hu)-gi2 (Kou2-tai7 Belarus-gi2), koh-lai5 si7 Latin-gi2, 16 se3-ki2 e5 hoat-tian2 iong7 Lou7-se-a-gi2, 17 se3-ki2 chiaN5-cho3 Poland e5 1 pou7-hun liau2-au7 tioh8 iong7 Poland-gi2 5.
1.2.3. 16 se3-ki2 kau3 18 se3-ki2
1.2.3.1. Estland kap Livland siu7-tioh8 Sweden thong2-ti7
16 se3-ki2 i2-au7 Sweden e5 se3-lek8 gia5-thau5. 1558-1583 ni5 tiong-kan Sweden, Poland, Denmark kap Lou7-se-a chhim-jip8 ku7-Livonia, hoat-seng "Livonia chian3-cheng", 1561 ni5 Sweden taN2-pai7 Tek-kok-lang5, Livonia Khi5-su7-thoan5 kai2-the2. Ku7-Livonia hun cho3 Estland (chit-ma2 e5 Estonia pak-pou7) kap Livland (Sin Livonia; chit-ma2 e5 Estonia lam5-pou7 kap Latvia pak-pou7), Estland hou7 Sweden chiam3-nia2, Livland hou7 Poland chiam3-nia2. M7-koh 1600-1629 ni5 Sweden kap Poland tiong-kan koh hoat-seng chian3-cheng e5 chiat-ko2, Livland ti7 1629 ni5 chiaN5-cho3 Sweden e5 sit8-bin5-te7. Sweden khak-lip8 ti7 Estonia kap Latvia e5 chi-phoe3, m7-koh 1700-1721 ni5 Lou7-se-a kap Sweden sio-thai5 (Pak-hong chian3-cheng) e5 kiat-ko2, Sweden su--khi3, 2 e5 te7-khu piN3-cho3 Lou7-se-a e5 leng2-thou2.
Sweden thong2-ti7 si5-tai7 hou7 Estonia kap Latvia e5 lek8-su2 chheh kio3-cho3 "heng7-hok e5 Sweden si5-tai7", si7 in-ui7 hit tiong-kan sia7-hoe7, kau3-iok, bun5-hoa3 long2 u7 chin3-pou7, phi3-ju5 kong2 kai2-sian7 long5-bin5 e5 seng-oah8, siat-lip8 tai7-hak8 teng2 6.
1.2.3.2. Lithuania piN3-cho3 Poland e5 siok8-kok
1569 ni5 i2-au7, Lithuania  chiaN5-cho3 Poland e5 1 pou7-hun, Poland-gi2 cho3 koaN-hong gi2-gian5, goan5-pun2 kong2 Slav-gi2 e5 Lithuania ong5-kok e5 kui3-chok8, ma7 piN3 kong2 Poland-oe7.
1795 ni5 Poland hou7 Prussia (Tek-kok Pho2-lou5-se-a) kap Lou7-se-a te7 3 chhu3 hun-koah e5 kiat-ko2, Poland siau-biat8--khi3, Poland e5 toa7-pou7-hun kap Lithuania piN3-cho3 Lou7-se-a e5 1 pou8-hun. M7-koh Lithuania e5 1 pou7-hun (Lithuania Minor; Sio2-Lithuania) thou2-te7 hou7 Prussia khip-siu--khi3, ti7 hia 18 se3-ki2 boat8-ki5 i2-au7 chhut-hian7 Lithuania gi2-bun5 un7-tong7.
Chong2-kong2 tiong-se3 kau3 18 se3-ki2 Balt te7-hng e5 chi-phoe3 kai3-kip (te7-chu2), ti7 chit-ma2 e5 Estonia kap Latvia tioh8-si7 Tek-kok-lang5, Lithuania tioh8-si7 Poland-lang5, ah8-si7 Poland-hoa3 e5 Lithuania/Slav-lang5.
1.2.4. Lou7-se-a thong2-ti7 
1.2.4.1.Lou7-se-a thong2-ti7 chhou-ki5 
Lou7-se-a kap Sweden 1721 ni5 chhiam-su2 "Nystad (Niu2-su-tat8) ho5-peng5 tiau5-iok", Estland kap Livland  kau hou7 Lou7-se-a. In-ui7 u7 Sweden sit8-bin5-te7 kap Tek-kok-lang5 te7-chu2 e5 chi-phoe3, chit-ma2 sou2-kong2 e5 Estonia kap Latvia pak-pou7 e5 bin5-chiong3 e7-tang3 kap Se-au kap Pak-au e5 bun5-beng5 chiap-chhiok 7. Sui-bong2 1721 ni5 i2-au7 chha-put-to siu7-tioh8 200 tang e5 Lou7-se-a thong2-ti7, ma7 u7-hoat-tou7 po2-chhi5 "kap Lou7-se-a bo5-kang7, pi2 Lou7-se-a e5 ki5-thaN te7-hng koh-khah chin3-pou7" e5 sou2-chai7. Lou7-se-a cheng3-hu2 ma7 tui3 chit-tiam2 chin chheng-chho2, ma7-si7 ki5-thai7, thau3-koe3 Balt te7-hng u7 Se-au e5 pou7-hun lai5 kio3 Lou7-se-a chin3-pou7 e5 tong7-lek8. Iu5-ki5-si7 Lou7-se-a cheng3-hu2 iu-thai7 Tek-kok-lang5, chin che7 toa3 Balt te7-hng e5 Tek-kok-lang5 siu7 hong5-te3 him-siong2, hoan-geng5, chiaN5-cho3 Lou7-se-a cheng3-hu2 e5 koaN-li7 8.
Latvia tang-pou (Latgale), se-pou (Courland) hun-piat8 ti7 1772 ni kap 1795 ni5 hou7 Lou7-se-a peng3-thun.
Lou7-se-a hong5-te3 hun-piat8 beng7-leng7 Estland (1816), Sin Livland (1819), Courland (1818), Vidzeme (Latvia lam-pou7, 1819) e5 long5-lou5 (serf) kai2-hong3, ti7 hia e5 kai2-hong3 kiat-ko2 long5-bin5 (tian7-hou7) long2 sit-khi3 long5-te7, long5-bin5 chi2-ho2 pang3-sak kou3-hiong, khi3 tou-chhi7, chiaN5-cho3 lo5-kang, che chhiok-chin3 Estonia kap Latvia e5 kang-giap8-hoa3 ka tou-chhi7-hoa3.
Put-ko3 Lithuania long5-bin5 e5 cheng5-heng5 bo5-kang7. Lithuania 1795 ni5 hou7 Lou7-se-a khip-siu-khi3, 1861 ni5 Lou7-se-a hong5-te3 beng7-leng7 chia e5 long5-lou5 kai2-hong3, m7-koh Lithuania e5 long5-lou5 kap Estonia kap Latvia bo5-kang7, e7-tang3 iong7 chin ke7 e5 ke3-siau3 siu-boe2 long5-te7, chiaN5-cho3 chu7-eng5 long5-bin5. Lithuania kap Estonia / Latvia bo5-kang7 e5 poe7-keng2 tioh8-si7 ti7 Estonia/Latvia e5 Tek-kok-lang5 te7-chu2 tui3 Lou7-se-a cheng3-hu2 sun7-chiong5 e5, ma7 tui3 cheng3-hu2 lai5 kong2 si7 "ui7-tioh8 Se-au-hoa3, e7-tang3 hap8-chok8  e5 tui3-siong", m7-koh Lithuania e5 te7-chu2 long2-si7 Poland-lang5, tiaN7-tiaN7 hoan2-khong3 Lou7-se-a, sou2-i2 Lou7-se-a cheng3-hu2 tian-to3 ka-kiong5 Lithuania ki-chan5 lai5 jiok8-hoa3 Poland-lang5 9.
In-ui7 si7 an2-ne, Estonia, iu5-ki5-si7 Latvia, ti7 19 se3-ki2 hoat-tian2 kang-giap8-hoa3 kap tou-chhi7-hoa3, tian-to3 Lithuania hoat-tian2 long5-giap8, Lithuania e5 tou-chhi7 e5 jin5-khau2 long2 si7 i2 Iu5-thai3-lang5 kap Tek-kok-lang5 ui5-chu2.
1.2.4.2. Lou7-se-a thong2-ti7 au7-ki5
Lou7-se-a cheng3-hu2 ui3 1880 ni5-tai7 khai-si2 ka-kiong chiam-tui3 Balt te7-hng e5 Lou7-se3-a tong5-hoa3 (Russification) cheng3-chhek. 
Phi3-ju5 ti7 Lithuania, Lou7-se-a cheng3-hu2 ti7 1864-1865 ni5 ha7-leng7 Lithuania-gi2 mai3 iong7 Lo5-ma2-ji7 lai5 chhut-pan2, to ai3 iong7 Cyrillic (Khi2-li2-lu7; tioh8-si7 Lou7-se-a-gi2 e5 bun5-ji7) 10.
U7 1 koa2 Balt bin5-chiong3 hoan-geng5 chit-khoan cheng3-chhek, u7 hoat-tou7 cho7-seng5 Tek-kok-toe2 Balt-lang5 (Baltic German; chham-kho2 te7 4 chiuN) e5 koan-lek8 kiam-chio2, Lou7-se-a cheng3-hu2 ma7 tui3 Balt bin5-chok8 chu2-gi7, na7-si7 ti7 bun5-hoa3 chan5-chhu3, koh bo5 khan-siap8-tioh8 cheng3-ti7 e5 hoan7-ui5 lai7-te2, ke-kiam2 tioh8 iong5-lap8 bin5-chok8 un7-tong7, i3-su3 ma7-si7 an2-ne e7-tang3 kiam2-chio2 Tek-kok-lang5 e5 se3-lek8 11.
Put-ko3 chit-khoan hoan2-Tek-kok-lang5 e5 bek8-khe3 ma7-si7 chiam7-si5 te2-ki5 e5, kau3-boe2-a2 (kau3 1910 ni5-tai7) Balt bin5-chok8 chu2-gi7 sou2 hoan2-khong3 e5 bok8-phiau chong2-si7 Lou7-se-a thong2-ti pun2-sin e5 bun5-te5 12.
1905 ni5 Lou7-se-a hoat-seng 1905 ni5 bin5-chu2 kek-beng7, Balt 3 bin5-chok8 than3 chit-e5 ki-hoe7 long2 hiong3 Lou7-se-a cheng3-hu2 the5-chhut gian5-lun7 kap chip-hoe7 e5 chu7-iu5, bin5-chok8 chu7-ti7 teng chu2-tiuN. M7-koh hit-chun7 kau3 Te7 1 chhu3 Se3-kai3 Tai7-chian3 tiong-ki5 ui5-chi2, Balt bin5-chiong3 bo5 teh tui-kiu5 "tok8-lip8 kian3-kok", tian-to3 Balt bin5-chiong3 in-ui7 tui3 Tek-kok-lang5 ah8-si7 Poland-lang5 tek-tui3 e5 sim-li2 khah kiong5, tui3 Lou7-se-a chhai2-chhu2 khah iu2-sian7 e5 thai7-tou7 13.
Lithuania e5 lek8-su2-hak8-chia2 tiaN7-tiaN7 chi2-chhut kong2, 1905 ni5 Lithuania tit-tioh8 cheng3-ti7-siong7 tok8-lip8 chin3-cheng5 i2-keng u7 tit-tioh8 bun5-hoa3 tok8-lip8 14.
19 se3-ki2 tiong-ki5 i2-lai5 Lou7-se-a ma7 u7 khai-si2 hoat-tian2 kang-giap8-hoa3. Tu2-a2-ho2 kai2-hong3 long5-lou5 i2-au7, sit-khi3 long5-giap8 kang-chok e5 1 koa2 tian7-jin5 toa7-ku2 khi3 toa7-tou-chhi7, chiaN5-cho3 lo5-kang. Toe3 lo5-kang jin5-khau2 cheng-ka kap bin5-chok8 i3-sek liu5-thong, Balt kok bin5-chok8 liok8-siok8 chhong3-lip8 sia7-hoe7-chu2-gi7 cheng3-tong2. Kai2-hong3 pi7-ap-pek bin5-chok8, phoe3-hap8 cheng-ti3 e5 li2-lun7, e7-tang3 chin kin2 khip-siu chiok che7 chi-chhi5-chia2. In-ui7 Balt e5 jin5-bin5 long2 kam2-kak ka-ki7 si7 pi-ap-pek e5 bin5-chok8, pak-siah in e5, long2 si7 goa7-lai5 thong2-ti7-chia2. Ti 1900 ni5 cho2-iu7 e5 Balt te7-hng, bin5-chok8 mau5-tun2 kap kai3-kip mau5-tun2 si7 chha-put-to it-ti3 e5, bin5-chok8-chu2-gi7 kap sia7-hoe7-chu2-gi7 ma7-si7 it-ti3 e5 15.
1.2.5. Tok8-lip8 kian3-kok
Lou7-se-a te3-kok ti7 1917 ni5 3 goeh8 hou7 sia7-hoe7 chu2-gi7-chia2 phah-to2, hit-chun7 Balt 3 bin5-chok8 lai7-te2 tui3 ka-ki7 e5 teng7-ui7 siong-tong hun-ki5, chhiuN7 (1) kap Lou7-se-a oan5-choan5 thong2-it; (2) Lou7-se-a lai7-te2 hiang2-siu7 ko-tou7 chu7-ti7; (3) tok8-lip8 kian3-kok; (4) kap Tek-kok hap8-chok8 teng2, kho2-kian3 hit-tang-chun7 Balt bin5-chok8 kok-ka jin7-tong5 iau2-koh bo5 chheng-chho2. M7-koh, in-ui7 kian3-kok-phai3 e5 piau2-hian7 sio2-khoa2 chiam3 iu-se3, 1917 ni5 11 goeh8 kiong7-san2-chu2-gi7-chia2 chip-koan5 i2-au7, sui-bong2 u7 Tek-kok kap Lou7-se-a e5 kan-siap8, Balt 3 kok: Estonia (2/24), Latvia (11/18), Lithuania (2/16) hun-piat8 soan-pou7 tok8-lip8. 3 kok e5 kun-tui7 taN2-pai7 Lou7-se-a kiong7-san2-chu2-gi-chia2 (Bolsheviks) e5 peng-a2, 1920 ni5 hun-piat8 chhiam-su2 ho5-peng5 tiau5-iok, tit-tioh8 tok8-lip8. Kok-che3 sia7-hoe7 tong-chhou bo5-ai3 seng5-jim7 hiah-ni7 jiok8-se3 e5 3 sio2-kok, siuN7-beh ke3-siok8 tong-cho3 Balt si7 Lou7-se-a e5 1 pou7-hun. M7-koh 1921-1922 ni5 tiong-kan Se-au kok-kok liok8-siok8 seng5-jim7 Balt 3 kok e5 hoat-lut8-siong7 (de jure) e5 tok8-lip8.
3 kok e5 hian3-hoat long2 bou5-hong2 Tek-kok Weimar (Oai2-ma3) hian3-hoat, chhai2-iong7 gi7-hoe7 bin5-chu2 e5 che3-tou7. Put-ko, Weimar the2-che3 pun2-sin cho7-seng5 cheng3-hu2 bu5-leng5, to7-ti3 Nazi (Na2-chhi3) e5 chhut-hian7. Balt 3 kok e5 cheng3-ti7 che3-tou7 bou5-hong2 Weimar hian3-hoat e5 jiok8-tiam2, ti3-su cheng3-hu2 bu5-leng5: phi3-ju5 kong2 Estonia ti7 1918 - 1934 ni 16 tang tiong-kan cheng3-hu2 oaN7 19 pai2 teng2-teng2, liau2-au7 long2-chong2 bo5-hoat-tou7 i5-chhi5 bin5-chu2 che3-tou7, piN3-cho3 ui-koan5 the2-che3 16.
Siong7 cha2 khoaN3-phoa3 bin5-chu2, chhai2-iong7 ui-koan5 the2-che3 si7 Lithuania, ti7 1926 ni5-toe2 Smetona (Su-me2-thou2-na3) chiaN5-cho3 tok8-chhai5 e5 chong2-thong2. Ti7 1934 ni5, Latvia e5 Ulmanis (U7-lu7-ma2-ni5-su), Estonia e5 Pats7 (Pha2-chhu3) ma7 hun-piat8 chiaN5-cho3 tok8-chhai5 e5 chong2-thong2.
Put-ko3, u7 lang5 chi2-chhut kong2, 3 kok e5 ui-koan5 tok8-chhai5 ma7 bo5 oan5-choan5 taN2-ap hoan2-tui3 jin5-su7, leng7-goa7 u7 hoan2-tui3 Nazi, koh u7 chou2-tong3 Nazi e5 chhim-tho3, iau2-koh chek-kek8 kou2-le7 chhui-sak bin5-chok8 gi2-bun5 teng2-teng2, si7 e7-tang3 khen2-teng7 e5 sou2-chai7 17.
1.2.6. Koh lun5-ham7 ti7 Lou7-se-a thong2-ti7
Te7 2 chhu3 Se3-kai3 Tai7-chian3 khai-chian3, 1939 ni5 8 goeh8 23, Tek-kok Nazi cheng3-hu2 kap Sou-lian5 kiong7-san2 cheng-hu2 pi3-bit8--lin0 chhiam-iok Molotov-Ribbentrop hiap8-teng, kong2,  Tek-kok e7-tang3 khi3 chiah8 Poland, Sou-lian khi3 e7-sai2 khi3 chiah8 Balt 3 kok kap Finland. An3-chiau3 hit-hun7 tiau-iok, Sou-lian5 chhim-liok8 Balt 3 kok. 3 kok lai7-te2 u7 1 pou7-hun lang5 chu2-tiuN ti2-khong3 kau3-te2, put-ko3 tok8-chhai5 chong2-thong2 long2 si7 sit-pai7 chu2-gi7-chia2, koh si7 long2 si7 chong2-thong2 tok8-chhai5-che3, bo5 lang5 m7-kaN2 hoan2-khong3 chong2-thong2 e5 koat-chhek, to7-ti3 Balt 3 kok, bo5 ti2-khong3 tiong-kan tang5-che5 tau5-hang5, piN3-cho3 Sou-lian5 e5 1 pou7-hun 18. M7-na7 an2-ne, Se3-kai3 tai7-chian3 tiong-kan, 1941-1944 ni5 Nazi kun-tui7 chiam3-nia2 Balt te7-hng, thai5-si2 chiok che7 Iu5-thai3-lang5 (Jewish people). 1944 ni5 Sou-lian5 koh tng2--lai5, hou7 in thai5-si2 chok8 che7 Balt bin5-chok8 19.
Balt 3 e5 bin5-chok8 57 tang ti7 Sou-lian5 thong2-ti7 (Balt 3 bin5-chok8 kong2 "Sou-lian5 e5 chiam3-nia2") chi ha7, u7 5 hun chi 1 i2-siong7 e5 kok-bin5, hong5 chhoa7--khi Siberia, ah8-si7 hong5 chhu3-heng5. Balt e5 seng-oah chui2-chun2, ti7 Sou-lian5 lai7-te2 siong7 ho2, in2-khi2 Lou7-se-a-lang5 e5 heng3-chhu3, Lou7-se-a-lang5 e5 i5-bin5 chip-tiong khi3 Latvia kap Estonia. 2 e5 te7-hng e5 jin5-khau2 kiat-kou3 tiong-kan, chai7-te7 bin5-chok8 e5 pi2-le7 ju2 lai5 ju2 chio2, Lou7-se-a lang5 e5 pi2-le7 ju2 lai5 ju2 che7. Balt bin5-chok8 chu7 kok-sio2 1 ni5 u7 gi7-bu7 khi3 oh8 Lou7-se-a-gi2, m7-koh Lou7-se-a-lang5 toa7-pou7-hun bo5-su-iau3 oh8 ma7 be7-hiau chai7-te7 bin5-chok8 gi2-gian5. Chit-khoan2 put-peng5-teng2 gi2-gian5 cheng3-chhek8, hou7 chai7-te7 bin5-chok8 kam2-kak hong5 siau-biat8 e5 hoan5-lo2 kap gi5-lu7 20.
1.2.7. Kian3-lip8 sin e5 kok-ka
1985 ni5 M. Gorbachev (Kou2-lu2-pa2-chhiok-hu) chiaN5-cho3 Sou-lian5 leng2-siu7, toa3-nia2 Sou-lian5 chu7-iu5-hoa3. 1986 ni5 hoat-seng Chernobyl (Chhe-lou7-bi5-li2) hut8 tian7-chhiuN2 su7-kou3, chu-sin3 kham3--khi2-lai5, in2-khi2 Gorbachev e5 put-boan2, i koh-khah chek-kek8 chhui-sak kai2-kek (Perestroyka####). Balt bin5-chok8 tong-chhou si5 i2 "ui7-tioh chhiok-chin3 kap pang-chan7 Perestroyka" cho3 beng5-gi7 hoat-khi2 hoan5-keng2 po2-hou7 un7-tong7. Koh-lai5 hoat-tian2 jin5-koan5 po2-hou7 un7-tong7, soah-boe2 ti7 1989 ni5 8 goeh8 23, Molotov-Ribbentrop hiap8-teng7 60 chiu-ni5 ki3-liam7-jit8 hit-kang, 3 e5 bin5-chok8 hap8-ke3 800 ban7-lang5 tiong-kan, u7 200 ban7-lang5 hap8-chok chin3-heng5 "chhiu2 khan chhiu2, Balt e5 lou7" un7-tong7 lai5 khong3-gi7 Sou-lian5 put-tong3 chiam3-nia2.
1991 ni5 8 goeh8 Sou-lian5 hoan2-tong7-phai3 cheng3-pian3 sit-pai7, chhiok-chin3 Balt 3 kok sun7-li7 tok8-lip8, Sou-lian5 Choe3-ko Jin5-bin5 Tai7-hoe7 ti7 1991 ni5 9 goeh8 chhe 6 seng5-jim7 3 kok tok8-lip8.
3 kok ti7 2004 ni5 ka-jip8 NATO kap EU.
2. Balt bin5-chok8 gi2-bun5 un7-tong7
2.1. Estonia kap Latvia e5 bin5-chok8 gi2-bun5 un7-tong7
Thian-chu2-kau3 Jesus thoan5-kau3-hoe7 ui7-tioh8 khip-siu Balt e5 ki-chan5 bin5-chiong3 1584 ni5 hun-piat8 ti7 R?ga kap Dopat (Tallinn) khui Latvia-gi2 kap Estonia-gi2 e5 hak8-hau7, 1585 ni5 Thian-chu2-kau3 kau3-li2 bun7-tap iong7 Latvia-gi2 chhut-pan2, che si7 thau5 1 chiong2 Latvia-gi2 chhut-pan2-phin2. Sin-kau3 Luther kau3-hoe7 ma7-si7 chek-kek8 cheng-chhu2 bin5-chiong3 e5 jin7-tong5, ti7 1535 ni5 iong7 Estonia-gi2 chhut-khan Kau3-li2 bun7-tap. 
18 se3-ki2 Ki-tok-kau3 Molavia hiaN-ti7-hoe7 e5 long5-bin5 thoan5-kau3 hoat8-tong7 chin oah8-tang7, 1685 ni5 Latvia-gi2 Seng3-keng, 1715 ni5 Estonia-gi2 Sin-iok Seng3-keng, 1739 ni5 Anton Thor Helle sou2 hoan-ek8 e5 Estonia-gi2 Ku7-iok Seng3-keng hun-piat8 chhut-pan2 21.
Estonia kap Latvia in-ui7 siu7-tioh8 Sweden kap Tek-kok te7-chu2 e5 chi-phoe3 i2-kip Ki-tok-kau3 e5 khok-toa7 teng2 e5 un-hui7, ki-chan5 bin5-chiong3 bat-ji7 (bat bin5-chok8 gi2-bun5) e5 pi2-le7 put-chi2-a2 koan5. Pi2-ju5, 1897 ni Livland (Latvia pak-pou7) 79.1%, Courland (Latvia se-pou7) 76.1%, pi2 Lou7-se-a peng5-kun 21.0% 22.
19 se3-ki2 chhou-ki5 i2-keng u7 Estonia-gi2 kap Latvia-gi2 e5 po3-choa2, iu5-ki5-si7 Latvia-gi2 e5 po3-choa2 chiong2-lui7 kap hun7-liong7 siong7 che7, toa3-nia2 Balt 3 bin5-chok8 e5 gi2-bun5 un7-tong7 23. 
U7 tai7-piau2-seng3 e5 po3-choa2 si7 an2-ne. Iong7 Latvia-gi2 e5: 1862 ni5 ti7 Lou7-se-a St.Petersburg chhong3-khan e5 "P?terburgas Av?zes (Peterburg Sin-bun5)", che chiaN5-cho3 ki5-thaN Balt po3-choa2 sou2 bou5-hong2 e5 tui3-siong7; iong7 Estonia-gi2 e5: 1864-1880 ni5 e5 "Eesti Postimees(Estonia Iu3-po3)", 1878 ni5 "Sakala"; iong7 Lithuania-gi2 e5: 1883-1886 ni5 e5 "AuNra2 (ThiN-kng)" 24.
Tui3 chhong3-cho7 bin5-chok8 sin5-oe7 hong-bin7: 1862 ni5 Estonia chhong3-chok8 bin5-chok8 eng-hiong5 thoan5-soat "Kalevipoeg (Kalev e5 kiaN2-ji5)" chhut-pan2. 1888 ni5 Latvia si-jin5 Andrejs Pumpurs chhut-pan2 chhong3-chok Latvia eng-hiong5 kou2-su7 "L??pl?sis (lah-chhih-phu-le-si-su; "thai5 him5 e5 lang5" e5 i3-su3)" lai5 cho3 bin5-chok8 e5 sin5-oe7. Latvia-lang5 chin ai3 chhiuN3-koa, Latvia e5 KriNj2?nis Barons (1835-1923) siu-chip8 Latvia bin5-chiong3 e5 koa (dainas) 21 ban7 7996 siu2 chhut-pan8 25.
Siu7-tioh8 Tek-kok-lang5 e5 hap8-chhiuN3 tai7-hoe7 e5 eng2-hiong2 26, 1869 ni5 Estonia-lang5 thau5 1 pai2 ku2-heng5 "koa-chhiuN3 tai7-hoe7 (Song Festival)" 27. Latvia-lang5 ma7 tui3 1873 ni5 khai-si2 ku2-pan7 "koa-chhiuN3 tai7-hoe7", ma7-si7 chu7 hit-chun7 khai-si2 an3-chiau3 gi2-gian5 sio-kang7 e5 hoan7-ui5 san2-seng "Latvia-lang5" chip8-the2 kok-chok8 i3-sek ("national awakening"). 
2.2. Lithuania e5 bin5-chok8 gi2-bun5 un7-tong7
Lithuania-lang5 khah-cha2 chin ku2-tng5 e5 si5-kan siu7-tioh8 Poland e5 thong2-ti7, sou2-i2 kok-ka jin7-tong5 si7 Poland e5, m7-koh siu7-tioh Tang-au bin5-chok8 chu2-gi7 un7-tong7 e5 khe2-si7, hoat-hian7-liau2 chng-kha long5-bin5 e5 gi2-gian5 kap Poland-gi2 oan5-choan5 bo5-kang7, chiam7-chiam7 san2-seng--chhut-lai5 "Lithuania-lang5 kap Poland-lang5 si7 bo5-kang7 e5" chit-khoan kok-chok8 i3-sek. San2-seng chit-khoan i3-sek tit8-chiap si7 in-ui7 Lou7-se-a cheng3-hu2 e5 iong7-i3 hoat-hui chin toa7 e5 chok-iong7, Lou7-se-a thiau-kou3-i3 kou2-le7 Lithuania gi2-bun5, lai5 hun-hoa3 Poland-lang5 kap Lithuania-lang5, koh tat8-seng5 ka-kiong5 thong2-ti7 lek8-liong7 e5 bok8-tek 28.
Tui3 Lithuania e5 bin5-chok8 gi2-bun5 un7-tong7 chin toa7 e5 pang-chou7 ma7-si7 tui3 Bi2-kok kap Tek-kok lai5. Lithuania lang5 in-ui7 seng-oah8 chin kan-khou2, 18 se3-ki2 i2-lai5 u7 chiok che7 lang5 chau2-khi3 Bi5-kok, chit-chiong2 lu2-Bi2 Lithuania-lang5 19 se3-ki2 au7-poaN3 hoat-heng5 chin che7 chiong2 e5 po3-choa2 ah8-si7 chheh, pi3-bit8 jip8-liu5 kau3 Lithuania, kou2-bu2 bin5-chok8 chu2-gi7. 
Ti7 Prussia thong2-ti7 chi ha7 e5 Lithuania Minor (chit-ma2 e5 Lithuania se-lam5-pou7 kap siok8 Lou7-se-a e5 Kaliningrad te7-hng), gian5-lun7 chhut-pan2 e5 koan3-che3 pi2 Lou7-se-a khah sang3, sou2-i2 hit-peng5 e5 Lithuania gi2-bun5 ma7 chin oah8-tang7, tui3 Lou7-se-a lai7-te2 e5 Lithuania (Lithuania Major) lang5 e5 eng2-hiong2 ma7 chin toa7 29.
3. Tek-kok long7-ban7-chu2-gi7-chia2 Herder e5 eng2-hiong2
Ui7-tioh8 kian3-lip8 bin5-chok8 gi2-bun5, kin7-tai7 bin5-chok8 i3-sek, chiaN5-cho3 tiong-sim su-siong2 e7-sai2 the5-khi2 kong2 tioh8-si7 Tek-kok long7-ban7 chu2-gi7 (German Romanticism), iu5-ki5 siong7 tiong-iau3 e5 su-siong2-ka si7 Johann Gottfried Herder (He-lu2-tah; 1744-1803). Herder si7 chit-ma2 Lithuania hu7-kin7 e5 K{oe}nigsberg (chit-ma2 siok8 Lou7-se-a e5 Kaliningrad) chhut-si3 e5. I kou2-chhui Tang-au bin5-chok8 chu2-gi7 30, tek8-piat8 chu3-tiong7 e5 si7 bin5-chiong3 e5 gi2-gian5 kap koa-iau5. Herder an2-choaN2 tit-tioh8 hit-khoan2 e5 khe2-si7 ? Tioh8-si7 i chit8-si5 toa3 ti7 Latvia R?ga e5 si5-chun7 (1764-1769), tek8-piat8 tui3 Latvia cho3-sit-lang5 sou2 kong2 e5 khau2-gi2 kap koa-iau5 u7 heng3-chhu3, chin3-chit8-pou7 the5-chhut ki-chan5 bin5-chiong3 chiaN3 si7 pi7-ap-pek e5 "Volk" (bin5-chok8), chit-khoan2 koan-liam7 31.
I e5 su-siong2 si7 kong2, "kai3-kip ju2 ke7, ju7 bo5 kau3-iok, koh toa3-ti7 ju2 phian-phiah e5 lang5, tioh8-si7 ju2 sun5-chhui3, sun5-phok, lau7-sit8 e5, koh ju2 si7 su-iau3 kai2-hong3 e5 pi7-ap-pek bin5-chok8 (Volk)", tioh8-si7 chiaN5-cho3 i2 Tek-kok ui5-chu2 e5 Germanic bin5-chok8 (pau-koah Pak-au), Tang-au jiok8-se3 bin5-chok8 e5 bin5-chok8, bin5-chiong3, gi2-gian5 su-siong2 32.
M7-koh, ai3 chu3-i3 e5 tai7-chi3, Herder e5 koan-sim e5 tiong7-tiam2 m7-si7 bin5-chok8, tioh8-si7 bun5-beng5, ki-pun2-siong7 Herder si7 "Long7-ban7 jin5-bun5 chu2-gi7-chia2 (romantic humanitarian)", na7-si7 bian2-kiong2 kui-lui7 cho3 "bin5-chok8 chu2-gi7 chia2" e5 si5-chun7, i eng3-kai si7 "bun5-hoa3 bin5-chok8 chu2-gi7-chia2 (cultural nationalist)" 33. Put-ko3, ti7 Tang-au e5 hoan5-keng2, chiap-siu7 Herder sou2 the5-khi2 e5 "Volk" kai3-liam7, long2 piN3-cho3 cheng3-ti7-seng3 bin5-chok8-chu2-gi7, tiaN7-tiaN7 u7 pai5-thaN-seng3 (exclusive), bin5-chok8 iu-oat8-kam2 (chosen people), jiat8-kong5-chu2-gi7 (messianic) e5 sek-chhai2 34.
Herder e5 leng5-kam2 kap khe2-si7 si7 i toa3 ti7 R?ga e5 si5-chun7 tit-tioh8 e5. An2-ni siN, toa3 ti7 Balt e5 ti3-sek hun-chu2 chin hoan-geng5 Herder e5 su-siong2, Herder e5 "Volk" kai3-liam7 chiaN5-cho3 Balt bin5-chok8 un7-tong7 e5 ki-pun2 su-siong2, si7 li2-sou2-tong-jian5 e5 tai7-chi3 35.
Iu5-ki5-si7 Herder tui3 "Volk" e5 kou3-seng5 iau3-kiaN7 tiong-kan siong7 tiong7-si7 "gi2-gian5" e5 in-sou3, sou2-i2 19 se3-ki2 kau3 20 se3-ki2 Balt bin5-chok8 chu2-gi7-chia2 teh chhui-tian2 bin5-chok8 un7-tong7 e5 si5-chun7, siong7 chu3-tiong7 tioh8-si7 gi2-bun5, ah8-si7 gi2-gian5 bun5-ji7-hoa3 e5 bun7-te5. Che m7-na7-si7 Balt nia5, ki5-thaN Tang-au, Germanic teng2 long2 u7 kang7-khoan2 e5 gi2-gian5 bin5-chok8 chu2-gi7 e5 su-kho2 36.
4. Tek-kok-lang5 e5 kong3-hian3
4.1. Tek-kok-lang5 tiam3 Estonia kap Latvia  e5 kong3-hian3
Herder e5 su-siong2 m7-na7 hou7 Balt ti3-sek hun-chu2 hoan-geng5 nia5, siong7-chhiaN2, bo5, tian-to3 khip-in2 seN koh toa3 ti7 Balt e5 Tek-kok-lang5 chu7-iu5-phai3 ti3-sek hun-chu2 e5 jin7-tong5.
Tek-kok-lang5 ui3 10 se3-ki2 kau3 15 se3-ki2 tiong-kan, in-ui7 jin5-khau2 kip-kek8 cheng-ka, hiong3 Tang-au i5-bin5. Che si7 Tek-gi2 sou2-kong2 e5 "Drang nach Osten"; i3-su3 tioh8-si7 "Tang-hong sit8-bin5" 37. Ki5-tiong lai5-kau3 Balt te7-hng, teng7-ku ti7 hia e5 Tek-kok lang5, hong5 kio3-cho3 "Tek-kok-te2 Balt-lang5 (Baltic German)" 38. Estonia kap Latvia chu7 13 se3-ki2 i2-lai5, Tek-kok-lang5 cho3 chi-phoe3-chia2, in toa3 ti7 Balt te7-hng chiok ku2 i2-au7 tai7-khai3 ti7 18 se3-ki3 san2-seng "Balt te7-hng chiah si7 goan2 kou2-hiong", 19 se3-ki2 i2-au7 chin3-chit8-pou7 hoat-tian2--chhut-lai5 "Balt-lang5" kok-chok8 jin7-tong5, iu5-ki5-si7 lai7-te2 chu7-iu5-phai3 ti3-sek hun-chu2 chiap-siu7 Herder teng2 Tek-kok Long7-ban7-chu2-gi7 su-siong2, kou2-chhui Balt pun2-thou2 bin5-chok8 bun5-hoa3 39.
1525 Tek-kok siong-giap8 siaN5-chhi7 Lubeck7 Estonia-gi2 te7 1 chiong2 e5 chheh. Che si7 Tek-kok-lang5 tui3 Balt bin5-chok8 gi2-bun5 un7-tong7 cho3-chhut thau5 1 e5 kong3-hian3.
Koh-lai5 ti7 Livland 1711-1800 ni5 tiong-kan chong2-kiong7 u7 523 mia5 bok8-su hoat8-tong7, ki5-tiong 270 mia5 ui3 te7-khu-goa7 lai5, ma7 toa7-pou7-hun si7 ui3 Tek-kok lai5 40.
Luther kau3-hoe7 bok8-su jip8-khi3 Estonia kap Latvia chng-kha, tui3 long5-bin5 iong7 long5-bin5 e5 gi2-gian5 kau3-hak8, si7 cho7-seng5 2 e5 te7-khu e5 bin5-chok8 i3-sek. Kau3-iok e5 leng2-hek8 m7-na7-si7 bun5-ji7, koh u7 im-gak8 kau3-hak8. Po7-keng2 u7 Tek-kok-lang5 te7-chu2 e5 chi-chhi5, in-ui7 te7-chu2 bin7-tui3 Estonia kap Latvia chiap-siu7 Lou7-se-a thong2-ti7, ui7-tioh8 tui-kiu3 kap Lou7-se-a tui3-teng2 e5 lek8-liong7, khi3-tou5 khip-siu long5-bin5 e5 chi-chhi5, chek-kek8 chhui-sak tui3 long5-bin5 e5 kau3-hak8. Lou7-se-a cheng3-hu2 khoaN3-tioh8 chit-khoan2 kong-keng2, ui7-tioh8 khian-che3 te7-chu2, ka-kiong Lou7-se-a tong5-hoa3 cheng-chhek 41.
1817 ni5, " Kurlandische7 Gesellschaft fur7 Literatur und Kunst (Courland 42 bun5-hak8 kap ge7-sut8 hiap8-hoe7)" ti7 Jelgava (Tek-gi2: Mitau) seng5-lip8. 1824 ni5 14 ui7 Luther kau3-hoe7 bok8-su chhong3-lip8 "Lettisch Literarische7 Gesellschaft (Latvia bun-hak8 hiap8-hoe7)". 2 e5 long2 si7 chu3-tiong7 Latvia-gi2-bun5 kap koa-iau5 e5 gian2-kiu3 43.
1822 ni5 Courland e5 bok8-su K.F. Watson chhong3-pan7 Latvia-gi2 thau5 1 chiong2 po3-choa2 " LatvieNu2 Av?zes (Latvia sin-bun5)". 1832 ni5 Luther Kau3-hoe7 bok8-su Hermann Trey ma7 chhong3-khan po3-choa " Tas Latvie?u ?au?u Draugs (Latvia jin5-bin5 e5 peng5-iu2)".
1856 ni5 Dorpat (Tallinn) Tai7-hak8 e5 chit8-koa2 hak8-seng hoat-khi2 chu3-tiong7 Latvia gi2-gian5 e5 un7-tong7, tio8-si7 hou7 lang5 kio3-cho3 "Siau3-lian5 Latvia" un7-tong7, ma7-si7 kou2-bu2 gi2-bun5 un7-tong7 44.
I2-siong7 mia5 kap thau5-ham5 khoaN3--khi2-lai5, eng3-kai long2 si7 Tek-kok-toe2 Balt-lang5 .
Leng7-goa7, ti7 Tek-kok siu7-tioh8 kau3-iok e5 Latvia-lang5 J?nis Cimze tui3 1839 ni5 khai-si2 cho3 chng-kha su-lip8 su-hoan7 hak8-hau7 e5 lau7-su, seng iong7 Tek-gi2 lai5 kou2-chhui Latvia bin5-chok8 su-siong2, ma7 poe5-iong2 Latvia-lang5 e5 jin5-chai5.
Kau3 1850 ni5-tai7 ui5-chi2, iong7 Latvia-gi2-bun5 sia2 bun5-chiuN e5 lang5 toa7-pou7-hun si7 Tek-kok-toe2 Balt-lang5 , m7-koh 1860 ni5-tai7 i2-au7 Latvia-lang5 lai7-te2 to poe3-chhut 1 koa2 jin5-chai5, Latvia-lang5 e7-hiau2 sia2 Latvia-gi2 e5 pi2-le7 ma7 cheng-ka. Kun-ku3 u7 lang5 kou-ke3, 1844 ni5 Latvia-gi2 chok-phin2 e5 chok-chia2 lai7-te2 Latvia-lang5 e5 pi2-le7 kan-taN u7 3% nia5, ki5-thaN toa7-pou7-hun si7 Tek-kok-lang5. 1858 ni5, Latvia-lang5 chok-ka e5 pi2-le7 ke sio2-khoa2, ia2-si7 6% nia5, m7-koh 1869 ni5, pi2-le7 hut-jian5-kan cheng-ka kau3 51%. Latvia-lang5 sia2-chok e5 pi2-le7 ju2 che7, Latvia-lang5 chok-ka chin bo5 kheh-khi3 chu2-tiuN, Latvia-lang5 e5 sia2-chok pi2 Tek-kok-toe2 Balt-lang5  iong7 Latvia-gi2 e5 sia2-chok, e7 piau2-tat8--chhut-lai5 koh-khah u7 chiaN3-kang2 e5 Latvia khi3-bi7 45.
Sui-bong2 an2-ne kong2, Latvia-lang5 ti3-sek hun-chu2 e5 kau3-iok koe3-theng5 long2 iong7 Tek-gi2 kap Lou7-se-a-gi2, sou2-i2, Latvia-lang5 ti3-sek hun-chu2 ti7 3 chiong2 gi2-gian5 (Tek-gi2, Lou7-se-a-gi2 kap Latvia-gi2) tiong-kan lai5-lai5-khi3-khi3, m7-koh kau3 1870 ni5-tai7, iau2-koh bo5 hoat-tou7 kian3-lip8 chin chheng-chho2 e5 bin5-chok8 bun5-hoa3 keng2-kai3 46, koh-khah giam5-tiong7 e5, chiok che7 Latvia-lang5 e5 ti3-sek hun-chu2 iong7 gi2-gian5 piau2-tat8 e5 si5, iong7 Tek-gi2 ah8-si7 Lou7-se-a-gi2 pi2 iong7 Latvia-gi2, tian-to3 koh-khah iong5-iN7. Iau2-koh u7 chin toa7 e5 mau5-tun2 tioh8-si7, lang5 kong2 "chng-kha cho3-sit-lang5 si7 chin-chiaN3 e5 bin5-chok8", m7-koh hit-chun7 e5 Latvia-lang5 pun2-sin iau2-koh bo5 chin chheng-chho2 e5 bin5-chok8 jin7-tong5/i3-sek 47.
4.2. Tek-kok-lang5 tiam3 Lithuania Minor e5 kong3-hian3
Ti7 Prussia thong2-ti7 ha7 e5 Lithuania Minor, Tek-kok tong5-hoa3 (Germanization) cheng3-chhek e5 sok-tou7 bo5 hiah kin2, si7 in-ui7 Tek-kok-lang5 bok8-su kek-lek8 ti2-khong3 Tek-kok tong5-hoa3, in-ui7 Tek-kok-lang5 bok8-su ti7 kau3-tng5 kang2-to7 e5 si5-chun7 long2 iong7 Lithuania-oe7, an2-ne e7-tang3 lai5 khip-siu bin5-chiong3, in long2 kiaN si7 Tek-kok-hoa3 e7 cho7-seng5 in thoan5-kau3 e5 chiong-gai7 48.
Mykolas Merlinas (Tek-kok-mia5: Morlin7) pun2-sin si7 Tek-kok-lang5 toa3 ti7 Lithuania Minor, oh8-liau2 Lithuania-gi2 chin ho2, ti7 1706 ni5 iong7 Latin-gi2 chhut-pan2 "Principum primariun in lingva Lithvanica; Lithuania-gi2 e5 ki-pun2 goan5-li2", chi2-chhut kong2, lang5 kong2 gi2-gian5 e5 si5 tioh8-ai3 iong7 it-poaN-lang5 e5 oe7-gi2, tioh8-ai3 kan2-tan kong2 49.
Ti7 Lithuania Minor chhut-pan2 chin che7 gi2-gian5-hak8-ka e5 tu3-chok. ChhiuN7 Frydrichas Vilhelmas Hakas (Tek-gi2 mia5: Hack, 1706-1754), i sia2 Tek-gi2 kap Lithuania-gi2 e5 ji7-tian2 50. Gotfrydas Ostermejeris (1716-1800), ma7-si7 Tek-kok-lang5, oh8 Lithuania-gi2 kong2, sia2 kah chin liu5-liah, 1791 ni5 iong7 Tek-gi2 chhut-khan "Neue Littauische Gramatik (Sin Lithuania-gi2 bun5-hoat)", ma7 chin chu3-tiong7 Lithuania su-bin7-gi2 phin2-chit the5-koan e5 bun7-te5, chip8-tiong gian2-kiu3 Seng3-koa e5 gi2-gian5, gi2-hoat 51.
1 ui7 chin chhut-mia5 e5 tiat-hak8-chia2 Immanuel Kant si7 tiam3 Lithuania Minor te7-hng chhut-si3 toa7-han3 e5, tui3 Lithuania-lang5 piau2-si7 koan-hoai5, ma7 chi2-chhut, ui7-tioh8 chhim-jip8 liau2-kai2 Au-chiu bun5-hoa3, ma tioh8-ai3 liau2-kai2 Lithuania-lang5 e5 gi2-gian5 52.
Tiam3 chit-khoan Tek-kok-lang5 kou2-bu2 Lithuania-gi2 e5 eng2-hiong2 kap hoan5-keng2 e7-kha, Lithuania-lang5 e5 si-jin5 Kristijonas Donelaitis (1714-1780) iong7 Lithuania long5-bin5 e5 gi2-gian5 sia2 Lithuania bun5-hak8-su2-siong7 siong7 chhut-mia5 e5 si "Metai(Su3-kui3)" 53.
Lithuania-gi2 e5 kou2-cha2-bi7 in2-khi2 chin che7 Tek-kok-lang5 gi2-gian5-hak8-chia2 e5 koan-sim, August Schleicher 1852 ni5 lai5-kau3 Lithuania Minor, hiong3 ki-chan5 long5-bin5 oh8 gi2-gian5, 1856 ni5 chhut-pan2 Lithuania-gi2 bun5-hoat e5 chheh.
19 se3-ki2 boat8-ki5 i2-au7 Lithuania-gi2 e5 kou2-cha2-bi7 e5 tek-sek, in2-khi2 Au-chiu kok-kok gi2-gian5-hak8-chia2 e5 heng3-chhu3, tai7-piau2-seng3 jin5-but8  u7 Sui7-su7 e5 Ferdinand de Saussure (Sou-siu), Hoat-kok e5 Antoine Meillet (Me7-eh) teng2.
Put-ko, 1872-1873 ni5 Prussia cheng3-hu2 khai-si2 ka-kiong5 tong5-hoa3 cheng3-chhek, kim3-chi2 Lithuania-gi2 kau3-hak8, tiam3 Lithuania Minor e5 gi2-bun5 hoat8-tong7 ke chiok khun3-lan5.
5. Tui3 Tek-kok-lang5 e5 kak-sek e5 pheng5-ke3
5.1. Hroch e5 hun-sek
KhoaN3-to3-tng2--lai5 Baltic German ti7 Balt te7-hng bin5-chok8 kian3-lip8 bin5-chok8 gi2-bun5 sou2 pan7-ian2 e5 kak-sek, beh an2-choaN2 pheng5-ke3 ?
"Bin5-chok8 chu2-gi7" gian2-kiu3 choan-ka, Czech-lang5 kau3-siu7 M. Hroch (Hu7-lou2-ho3) chiam-tui3 bin5-chok8 chu2-gi7 kap bin5-chok8 gi2-bun5 un7-tong7 e5 koe3-theng5, hun-lui7 cho3 A,B kap C 3 e5 kai3-toaN7(phase) 54. "A" kai3-toaN7 si7 hak8-sut8-seng3 koan-sim (khe2-bong5) e5 si5-ki5; "B" kai3-toaN7 si7 ai3-kok chu2-gi7 un7-tong7-chia2 kou2-bu2, sian3-tong7 e5 si5-ki5; "C" kai3-toaN7 si7 bin5-chok8 un7-tong7 tai7-chiong3-hoa3 e5 si5-ki5. Koh-lai5, Hroch hun-sek Estonia bin5-chok8 un7-tong7 e5 koe3-theng5, chi2-chhut kong2 Tek-kok-lang5 pan7-ian2 chin toa7 e5 kak-sek, chu2-iau3 si7 ti7 "A" kai3-toaN. Tek-kok-lang5 bok8-su, kau3-su, kau3-hoe7 siong-koan jin5-su teng2 55. Te7 4 chiuN ma7 chi2-chhut, hit-chun7 Balt e5 ki-chan5 bin5-chiong3 kau3-iok to bo5-kau3, in e5 i3-sek bo5 chheng-chho2. Tian-to3 Baltic German in-ui7 hiang2-siu7 chi-phoe3-chia2 e5 iu-se3, long2 u7 siu7-tioh8 chin ho2 e5 kau3-iok, e7-tang3 chiap-siu7 siong7 sin e5 chu-sin3, sou2-i2 "A" kai3-toaN7 thong2-ti7 kai3-kip chhut-sin e5 Baltic German chheng-lian5 ti3-sek hun-chu2 kou2-chhui Balt bin5-chok8 chu2-gi7 si7 li2-sou2-tong-jian5 e5 cheng5-heng5.
M7-koh, 1870 ni5 i2-au7, Estonia-lang5 e5 bat-ji7 kap kau3-iok pi2-le7 cheng-ka, Estonia chin3-jip8 "B" kai3-toaN7, Estonia-lang5 e5 jin5-chai5 poe3-chhut--lai5 liau2-au7, Tek-kok-lang5 sou2 pan7-ian2 e5 kak-sek chiam7-chiam7 lai5 kiam2-chio2, kau3 "C" kai3-toaN e5 si5-chun7, chng-kha e5 long5-bin5 "bin5-chok8-hoa3", tian-to3 si7 bin5-chok8 un7-tong7 e5 chu2-the2 56. 20 se3-ki2 chhou, Balt teh-beh kian3-lip8 bin5-chok8 kok-ka e5 koan-kian3 si5-ki5, Baltic German toa7-pou7-hun pian3 po2-siu2, sim7-chi3 Tek-kok-lang5 po2-siu2-phai3 pan7-ian2-tioh8 1 koa2 giu2 Balt tok8-lip8 e5 au7-kha e5 kak-sek 57. 
5.2. Chit-ma2 Balt lang5 tui3 Tek-kok-lang5 e5 pheng5-ke3
Chit-ma2 Balt kok-ka tui3 Baltic German e5 pheng5-ke3 si7 an2-choaN2-iuN7 ?
Bat cho3-koe3 Eng-kok The Times ki3-chia2 A. Lieven chi2-chhut, bok8-cheng5 Estonia kap Latvia lang5 tui3 Baltic German e5 khoaN3-hoat put-chi2-a2 ho2. Si7 kong2, Tek-kok-lang5 the5-seng Balt te7-hng e5 long5-giap8 ki-sut8, kap Sou-lian5 pi2-khi2-lai5, chiaN3-bin7 chin che7. Tui3 chit-ma2 e5 Balt lai5 kong2 Tek-kok long2 bo5 siaN2-mih8 ui-hiap8, tian-to3 si7 hoai5-liam7 e5 tui3-siong7. Sou-lian5 thong2-ti7 chin3-cheng5, Balt lang5 iu5-ki5-si7 Latvia lang5 tui3 Tek-kok kap Sou-lian5 e5 pheng5-ke3 to3-peng2 e5, ki3-jian5 u7 Tek-kok thong2-ti7-chia2 e5 si5-chun7, tho2-ia3 Tek-kok-lang5, him-siong2 Lou7-se-a kap Kiong7-san2-tong2. Tan7-si7, Balt keng-koe3 Sou-lian5 thong2-ti7 chin kan-khou2 e5 si5-tai7, kam2-kak Tek-kok-lang5 e5 lek8-su2 pian3 ho3. Latvia kap Estonia e5 ti3-sek hun-chu2 chi2-chhut kong2, 13 se3-ki2 i2-lai5 Tek-kok-lang5 sit8-bin5, e7 chou2-tong3 Tang-hong Cheng3-kau3 kap Lou7-se-a tong5-hoa3 e5 ap-lek8, chhiok-su2 Balt e7-tang3 chiaN5-cho3 Au-chiu e5 1 pou7-hun7 58.
5.3. Balt kau3-kho-su e5 pheng5-ke
TaN chit-ma2 lai5-khoaN3 Balt 3 kok lek8-su2 kho3-theng5 an2-choaN2 pheng5-ke3 Baltic German e5 kak-sek.
Pit-chia2 ti7 1996 ni5 8 goeh8 khi3 Latvia kap Lithuania, kin-ni5 (2004 ni5) 6 goeh 25 kau3 7 goeh8 chhe 5 khi3 3 kok, siu-chip8 tong-te7 e5 bun5-hoa3-su2 kho3-pun2. Chin kho2-sioh ti7 Estonia chhoe7 bo5 iu2-koan 18-19 se3-ki2 e5 buin5-hoa3-su2 kho3-pun2, sou2-i2 ti7 chia the5-khi2 kong2 Latvia kap Lithuania e5 le7. 
Latvia kok-tiong kho3-pun2 "Latvia bun5-hoa3-su2" 89-113 iah8 i2 "Latvia khe2-bong5 su-siong2" e5 te5-bak8 kai3-siau7 chiok che7 Tek-kok su-siong2-ka kap im-gak8-ka, chhiuN7 J.G. Herder, I. Kant, R. Wagner teng2-teng2, kai3-siau7 e5 hong-sek ma7 na2-chhiuN7 Latvia pun2-sin e5 lek8-su2 an2-ne.
Lithuania kok-tiong kho3-pun2 "Lithuania bun5-hak8-su2 kan2-kai3" pi2 Latvia e5 khah u7 "chu2-the2-seng3", kai3-siau7 si7 i2 Lithuania-lang5 bun5-hak8-chia2 ui5-chu2, m7-koh ma7 u7 i2 Tek-kok-lang5 ui5-chu2 e5 Au-chiu sian-chin3 su-siong2 kap bun5-hoa3 tui3 Lithuania e5 eng2-hiong2 ka7 kai3-siau7.
6. Kiat-gi2 -- SiaN2-mih8 si7 "goa7-kok" ?
Lan2 u7 khoaN-tioh8 Balt bin5-chok8 chu2-gi7 kap gi2-bun5 un7-tong7 hoat-tian2 e5 koe3-theng5 tiong-kan "goa7-kok-lang5", iu5-ki5-si7 Tek-kok-lang5 sou2 pan7-ian2 e5 kak-sek kap in e5 kong3-hian3 chin toa7. 
Sou2-i2 lan2 beh lai5 kiam2-tho2 Tai5-oan5 pun2-thou2 gi2-bun5 iu5-ki5-si7 Ho7-lo2-oe7 bun5-ji7 un7-tong7 e5 si5-chun7, sou2 kong2 e5 goa7-kok-lang5, chhiuN7 Thomas Barclay (Pa-khek-le2) phok-su teng2-teng2 Ki-tok-kau3 e5 thoan5-kau3-su, ah8-si7 Jit8-pun2 thong2-ti7 si5-tai7 e5 Ogawa Naoyoshi teng2-teng2 Jit8-pun2-lang5 e5 kak-sek, ma7 be7-tang3 hut-liok8 e5. 
Iu5-ki5-si7 Barclay chit-khoan2 thiat-te2 jin7-tong5 Tai5-oan5 chit-te3 thou2-te7, ui7-tioh8 thou2-te7 e5 jin5-bin5 hong7-hian3, i tui3 Tai5-oan5 e5 ai3, kong3-hian3 choat-tui3 pi2 1 koa2 "ai3 ROC" e5 chian3-au7 sin chu7-bin5 tek8-koan5 kai3-kip koh-khah toa7, sim7-chi3 khah-iaN5 Tai5-oan5 pun2-thou2 jin5-su7.
Ki5-sit8, Tai5-oan5 ia2-boe7 cheng3-sek che3-hian3 kian3-kok chin3-cheng5, siaN2-mih8 si7 "goa7-kok", siaN2-mih8 si7 "goa7-kok"-ji7", siaN2-mih8 si7 "goa7-kok-lang5" teng2-teng2, si7 bu7-bu7 tun7-tun7 e5 tai7-chi3. Ki3-jian5 Tai5-oan5 ia2-boe7 che3-teng7 1 tho3 i2 Tai5-oan5 chu2-the2 e5 sin hian3-hoat, "kok-chek8", "leng2-thou2" e5 koan-liam7 siong-tong ai3-mui7 bou5-ou5, bo5-beng5. Hiong-kang2 e5 beng5-chheN kam2 si7 pun2-kok e5 ge7-lang5 ? Hoa5-kiau5, 1 koa2 ai3 Tiong-hoa5 jin5-bin5 kiong7-ho5-kok e5 lang5 kam2 si7 Tai5-oan5-lang5 ? Tiong-hoa5 jin5-bin5 kiong7-ho5-kok si7 "pun2-kok e5 Tai7-liok8 te7-khu" ("Liong2-hoaN7 jin5-bin5 koan-he7 tiau5-le7 e5 ki-pun2 cheng-sin5 si7 an2-ne)?  Sou2-u7 e5 ROC kok-bin5 chiong-lai5 kam2 e7 chu7-tong7 chiaN5-cho3 Tai5-oan5-kok kok-bin5 (tian-to3 pai5-tu5 ai3 Tai5-oan5 e5 1 koa2 goa7-chek8 sin-niu5) ? 59. 
Bo5 jin7-tong5 Tai5-oan5 chit-te3 thou2-te7 e5 lang5 e7-tang3 chiaN5-cho3 "tong-jian5 pun2-kok-lang5", jin7-tong5 Tai5-oan5 e5 1 koa2 thoan5-kau3-su tian-to3 piN3-cho3 "goa7-kok-lang5" 60. 
Chiam-tui3 bun5-ji7 jim7-teng7 pou7-hun, ki3-jian5 Han3-ji7 m7-si7 ui7-tioh8 Tai5-oan5 punt2-thou2 gi2-gian5 lai5 chhong3-cho7, ma7 m7-si7 ti7 Tai5-oan5 chit-te3 thou2-te7 siong7 chhong3-cho7 e5, ma7 chiaN5-cho3 "pun2-kok-ji7". To3-peng2 e5, sui-bong2 si7 Se-iuN5 khi2-goan5 e5 bun5-ji7 he7-thong2, m7-koh ui7-tioh8 Tai5-oan5 chit-te3 thou2-te7 e5 ki-chan5 jin5-bin5 chhong3-cho7 e5 Peh8-oe7-ji7 tian-to3 hong5 kio3-cho3 "goa7-kok-ji7".
Na7 an2-ne, "pun2-kok" kap "goa7-kok" e5 keng2-kai3, khu-hun e5 phiau-chun2 ti7 to2-ui7 ? 
Koh-lai5 kong2 "goa7-kok-lang5" jim7-teng7 e5 bun7-te5, chit-ma2 si7 "choan5-kiu5-hoa3" e5 si5-tai7 (put-koan2 li2 tui3 choan5-kiu5-hoa3 chhai2-chhu2 hoan2-tui3 e5 lip8-tiuN5 ah bo5), kam2 u7 siaN2-mih8 to7-li2 lai5 pai5-thek "goa7-kok", "goa7-kok"-ji7", "goa7-kok-lang5" ? Che kam2 m7-si7 1 chiong2 e5 "Toa7-Han3 soa-bun5 chu2-gi7","chiong2-chok8 ki5-si7","pai5-goa7 chu2-gi7" ?
Chit-khoan2 bun7-te5 long2 si7 koan-he7 cheng3-ti7-hak8 kap hian3-hoat-hak8 siong7 e5 "kok-ka" "jin7-tong5" e5 bun7-te5, ma7 chin chhu3-bi7 e5. Put-ko3 na7-chun2 siong5-se3 khi3 tho2-lun7 chit-koa2 bun7-te5, kho2-leng5 tioh8-ai3 u7 kui2-na7 pun2 chheh e5 hok-tou7, ma7 u7 kho2-leng5 chit8-tiam2-a2 thoat-soaN3 pun2-lun7-bun5 e5 chu2-te5, sou2-i2 chit-pai2 bo5-ai3 siong5-se3 khi3 tho2-lun7 "kok-chek8", "kok-ka jin7-tong5" siong-koan e5 bun7-te5.
Chong2-kong2 1 ku3, lan2 beh lai5 kiam2-tho2 bin5-chok8 gi2-bun5 un7-tong7 koe3-theng5 e5 si5, beh pai5-tu5 "goa7-kok-lang5" si7 chho3-gou7 e5 thai7-tou7. Ho5-hong2 si7 choe3-kun7 DPP teng2-teng2 chu2-liu5 sia7-hoe7 iu2-koan "Tai5-oan5-lang5" e5 teng7-gi7, kong2 be7-sai2 iong7 hoeh-thong2 teng2-teng2 e5 pai5-thaN-seng3 e5 teng7-gi7, tioh8-ai3 iong7 pau-iong5-seng3 e5 teng7-gi7, ma7 ai3 pau-koah goa7-chek8 sin-niu5 teng2 te7 5 chok8-kun5 chai7-lai7; na7 an2-ne, lan2 teh tho2-lun7 Tai5-oan5 bun5-hoa3 e5 si5-chun7 kam2 u7 to7-li2 pai5-thek "goa7-kok-lang5" ?
Lan2 na7 ke-kiam2 iong7 hak8-sut8 hun-sek e5 kak-tou7 lai5 pheng5-ke3 un7-tong7 koe3-theng5 e5 si5, tioh8 ai3 seng5-jim7 "goa7-kok-lang5" ti7 bin5-chok8 gi2-bun5 un7-tong7 tiong-kan sou2 hu3-chhut e5 chin toa7 e5 kong3-hian3. 
Sui-bong2 an2-ne, lan2 ma7 be7-sai2 be7-ki3-tit chit-koa2 bun7-te5. 
ChhiuN7 lan2 lai5 khi3 khoaN3 Balt e5 un7-tong7 koe3-theng5, ma7 e7-tang3 chai-iaN2, chin7-koan2 ti7 Balt gi2-bun5 un7-tong7 chhou-ki5 goa7-kok-lang5 e5 kak-sek chin toa7, m7-koh che kan-taN si7 Hroch sou2 kong2 e5 "A" kai3-toaN7, tioh8-si7 hak8-sut8-seng3 heng3-chhu3, khe2-bong5 e5 si5-ki5, ah8-si7 e7-sai2 kong2 si7 khi2-phok8-che3 e5 chok-iong7 nia5. Chin3-jip8 khi3 Hroch sou2 kong2 e5 "B" kai3-toaN7, tioh8-si7 un7-tong7-chia2 e5 kou2-bu2, sian3-tong7 e5 si5-ki5 i2-au7, "goa7-kok-lang5" e5 kak-sek e7 chiam7-chiam7 lai5 tam7-hoa3, lou7-boe2-a2, chhiuN7 1910 ni5-tai7 Balt teh-beh tok8-lip8 e5 si5-chun7 Tek-kok-lang5 tian-to3 piN3-cho3 giu2 au7-kha an2-ne, "goa7-kok-lang5" e5 kak-sek ma7 m7-si7 eng2-oan2 chiaN3-bin7 e5. Tat8-kau3 hoat-tian2 e5 kai3-toaN7, eng3-kai si7 iu5 1 koa2 chu7 se3-han3 iong7 pun2-thou2 gi2-gian5 toa7-han3 e5 chai7-te7 lang5 lai5 chu2-to7 khah ho2. In-ui7 "goa7-kok-lang5" siat-su2 kong2 jin7-tong5 toa3 e5 sou2-chai e5 gi2-gian5, m7-koh tui3 i lai5 kong2 hit-e5 gi2-gian5 m7-si7 i chu7 se3-han3 kong2 e5, tioh8-si7 toa7-han3 i2-au7 choan-kang lai5 oh8 e5. 
Bun7-te5 e5 tiong7-tiam2 si7 hian7-chhu2-si5 e5 Tai5-oan5 gi2-bun5 e5 kai3-toaN7 si7 to2-ui7 ? "A" ah8-si7 "B" ah8-si7 "C" ? Pit-chia2 jim7-ui5 kong2 eng3-kai si7 "A" lah. In-ui7 Tai5-oan5 chu7-bin5 e5 kok-ka jin7-tong5 iau2-koh bo5 chheng-chho2, koh u7 chiok che7 hun-ki5. Chit-khoan e5 cheng5-heng5 kap Balt e5 19 se3-ki2 sio-siang7. Na7 an2-ne, "goa7-kok-lang5" e5 kak-sek iau2-koh-si7 chin tiong7-iau3.


1 Estonia-lang5 thiaN-u7 Finland-gi2, m7-koh Finland-lang5 thiaN khah bo5 Estonia-gi2.2-e5 gi2-gian5 u7-chha-piat8, m7-koh Estonia-lang5 ui3 Sou-lian5 si5-tai7 khah bo5-ai3 khoaN3 Sou-lian5-sek bo5-liau5 ee chai7-te chiat-bok8, sip8-koan3 khi3 khoaN3 Finland e5 tian7-si7 chiat-bok8, sou2-i2 thiaN-u7 Finland-gi2.Tian-to3 Finland-lang5 bo5 teh khoaN3, ma7 bo5 su-iau3 khoaN3 Estonia e5 tian7-si7.
2 In 2 peng5 e5 native speaker (bo2-gi2 oe7-chia2) cheng3-sit8: na7-chun2 ban7-ban-a2 kong2, ma7-si7 thia u7 2 siaN5 e5 theng5-tou7 nia5. Lithuania-gi2 po2-liu5 In3-Au gi2-he7 siong5 kou2-cha2 (archaic) e5 heng5-thai7, pi2-ju5 : hui-siong5 hok8-chap8 e5 beng5-su5 keh-pian3-hoa3 (declension; u7 7 keh), tong5-su5 pian3-hoa3 (conjugation), gi2-su5 e5 tng5-tou7 ma7 chin tng5 teng2-teng2. Lithuania-gi2 e5 kou2-cha2-bi7 e5 theng5-tou7 pi2 Kou2-tian7 Hi-lap-gi2 (Ancient Greek) koh-khah tang7, ham7 Sanskrit chha-put-to; Kong2 kah sou2-ui7 "bin5-chok8-seng3", Estonia-lang5 khah leng2-tam7, ai3 hap8-li2, Lithuania-lang5 chin jiat8-cheng5, chhin-chhiat8, long7-ban7 e5, Latvia-lang5 si7 tiong-kan. ThiaN--khi2-lai5 in gi2-gian5 ma7-si7 tiong-kan e5, tioh8-si7 na2-chhiuN7 u7 Estonia khiuN-khau2 e5 Lithuania-gi2, Latvia-gi2 e5 gi2-lui7, bun5-hoat ki-pun2-siong7 khah chiap-kin7 Lithuania-gi2, m7-ku2 im pun2-sin khah seng5 Estonia-gi2, in-ui7 Latvia-gi2 e5 seng5-lip8 koe3-theng5 ma7 u7 lam7-tioh8 "Liv"-gi2 teng2 Finn-Ugric gi2-he7 35 gi2-gian5. Chham-kho2, Lieven:35.
3 Shima2004:20;Sou2-i2 pit-chia2 ti7 kin-ni5 6 goeh8 te2 kau3 7 goe8 chhe khi3 Balt 3 kok e5-si5, chiap-siu7 goa2 e5 hong2-bun7 e5 Latvia e5 1 ui7 cheng3-ti7 pheng5-lun7-ka chi2-chhut, Estonia khah chiap-kin7 Finland, ka-ti7 ma7 siuN7-beh tong-cho3 Nordic (Pak-au) kok-ka; Lithuania kap Poland khah chiap-kin7, ka-ti7 ma7 tong-cho3 Tiong-au (Central Europe), an2-ne, chhun--loh8-lai5 e5 Latvia, tioh8-si7 chin-chiaN3 e5 Balt ah !
4 Hanseatic League e5 tiong-hut8 siaN5-chhi7 si7 Tek-kok e5 L{ue}beck, chu2-iau3 seng5-oan5 u7 Tek-kok e5 Bremen, Hamburg, Leipzig, Marburg, Berlin, Frankfurt; Sweden e5 Stockholm; Poland e5 Krakow2, Gda?sk (Tek-gi2: Danzig); Kaliningrad (T: Konigsberg7), Latvia e5 R?ga, C?sis (T: Windau), Ventspils (T: Windau); Estonia e5 Tallinn (T: Reval), Tartu (T: Dorpat), Parnu7 (T: Pernau). Pan7-kong-sek siat ti7 Eng-kok e5 London, Lou7-se-a e5 Novgorod, Norway Bergen teng2-teng2. Chham-kho2 Kiaupa,Balt:62.
5 Shima:63; Kiaupa,Lith.:168-169. An2-ne khoaN-lai5, Lithuania-ong5-kok eng3-kai m7-si7 Lithuania-lang5 e5 ong5-kok, tioh8-si7 i2 Slav-lang5 cho3 chi-phoe3 kai3-kip, Lithuania-lang5 si7 long5-bin5, chit-khoan e5 kun-chu2-kok.
6 Shima:74; put-ko3 tui3 Finland-lang5 lai5 kong2, Sweden thong2-ti7 si5-chun7 tong5-hoa3 cheng3-chhek khah chham2, tian-to3 Lou7-se-a thong2-ti7 si5-tai7 tit-tioh8 koan-tou7 chu7-ti7, hong5 un2-chun2 hoat-tian2 bin5-chok8 bun5-hoa3, Lou7-se-a si5-tai7 khah ho2. Kho2-kian3 Finland-lang5 kap Estonia-lang5 e5 kam2-kak to3-peng2 e5.
7 Shima:80.
8 Shima:82;Lou7-se-a-gi2 ka7 Tek-kok-lang5 kio3-cho3 "####(Nemets)" pun2-lai5 si7 "goa7-kok-lang5" e5 i3-su3, kho2-kian3 Lou7-se-a lang5 lai5 kong2, Tek-k-lang5 si7 thau5 1 pai2 u7 chiok che7 chiap-chhiok e5 goa7-kok-lang5.
9 Shima:103-112.
10 Chin ki5-koai Tai5-oan5 kok-lai7 chin chio2 lang5 chai-iaN2 Lou7-se-a iong7 Cyrillic-ji7 chit-khoan2 su7-sit8. Pun2-thou2-phai3 hoan2-tui3 Hanyu Pinyin e5 si5-chun7, me7 kong2, "Hanyu Pinyin si7 hiong3 Lou7-se-a oh8" teng2-teng2, u7 chit-khoan2 chhou3-gou7 e5 jim7-ti.
11 Shima:116-117;Abols:109.
12 Abols:109; Kiaupa,Lith.:261.
13 Shima:135.
14 Kiaupa,Lith.:302.
15 Shima:125.
16 Shima:160-165.
17 Shima:175; Goa2 ma7 bo5 hou2-jim7 chiaN3-bin7 e5 sou2-chai7, m7-koh bo5-lun7 an2-choaN2, Balt 3 kok Te7 2 chhu3 Se3-kai3 Tai7-chian3 i2-cheng5 e5 kok-tou7 si7 tok8-chhai5 ui-koan5, si7 hu3-bin7 e5 tai7-chi3, 1990 ni5-tai7 Balt 3 kok cheng-chhu2 tok8-lip8 e5, eng3-kai m7-si7 "hoe5-hok chian3-cheng5 e5 tok8-lip8 kok-ka", tioh8-si7 tiong5-sin kian3-lip8 sin e5 kok-ka.
18 Tian-to3 si7 Finland iau2-koh po2-chhi5 bin5-chu2 the2-che3, kok-bin5 kap gi7-hoe7 chu2-tiuN ai3 khong3-chian3 kau3-te2, poaN3-tang khong3-chian3 e5 kiat-ko2, sui-bong2 u7 chiok che7 lau5-hoeh kap hi-seng, e7-tang3 po2-chhi5 tok8-lip8 e5 kok-tou7. Finland kap Estonia si7 kang7 he7-thong2 e5 kok-ka, ma7 ti7 Te7 2 chhu3 Se3-kai3 Tai7-chian3 i2-cheng5 e5 seng-oah8 chui2-chun2 chha-put-to. Estonia siam2-pi7 te2-ki5 e5 hi-seng e5 kiat-ko, tai7-ke3 tian-to3 khah che7. Estonia ti7 Sou-lian5 chi ha7, u7 5 hun chi 1 i2-siong7 e5 kok-bin5 hong5 chhoa7--khi Siberia, hong5 chhu3-heng5, tian-to3 hi-seng koh-khah che7; ma7-si7 hou7 Sou-lian5 thong2-ti7 e5 kiat-ko2 keng-che3 bo5 hoat-tian2, 1990 ni5 e5 kok-bin5 sou2-tit si7 Finland e5 7 hun chi 1. Finland ti2-khong3 tau3-te2, hiang2-siu7 bin5-chu2 tok8-lip8 e5 kok-tou7, keng-che3 kap hok-li7 ma7 chin hoat-tian2, san-chhut-lai5 chhiuN7 Nokia chit-khoan2 se3-kai3-kip e5 khi3-giap8. Che si7 Tai5-oan5 e5 sit-pai7 chu2-gi7-chia2 ai3 jin7-chin kiam2-tho2 e5 tai7-chi3; Balt 3 kok e5 piau2-hian7 hiah-ni7 nng2 e5 goan5-in koh e7-tang3 chi2-chhut 3 kok hap8-chok e5 ki-che3 bo5, bo5 hoat-tou7 kiong7-tong5 lai5 tui3-hu2 toa7-kok. Balt 3 kok tu2-a2 tok8-lip8 kian3-kok e5 si5, 3 kok ham5 Finland kap Poland teng2 5 e5 jiok8-se3 kok-ka bat khi3-tou5-koe3 beh lai5 chou2-seng5 5 e5 kok-ka hap8-chok ki-che3, m7-koh hit-chun7 Lithuania kap Poland in-ui7 u7 leng2-thou2 kiu2-hun, Finland siuN7-beh chiap-kin7 Pak-au, to7-ti3 hit-khoan2 khi3-tou5 pho3-san2. Chit-tiam2 si7 1980-1990 ni5-tai7 in beh koh cheng-chhu2 tok8-lip8 e5 si5-chun7 tong-cho3 kau3-hun3. 1988-1991 ni5 e5 tok8-lip8 un7-tong7 tiong-kan, in long2 tiong7-si7 si7 hap8-chok, lian5-tai3,lian5-he7, thoan5-kiat. Chham-kho2 Shima:171,204,210. 
19 Balt 3 bin5-chok8 si7 se3-kai3 ui5-it hou7 Nazi kap Sou-lian5 tit8-chiap thong2-ti7-koe3 e5 bin5-chok8. Czech, Poland teng2-teng2 sui-bong2 siu7-koe3 Nazi e5 thong2-ti7, m7-koh chian3-au7 po2-chhi5 kok-ka, bo5 hou7 Sou-lian5 tit8-chiap thong2-ti7.
20 chham-kho2:Zinkevicius:320-321; Smith:93-118; Chinn:93-128; Hajda:204-227; MOLv; GRRCLt.
21 Shima:102.
22 Plakans:95.
23 White:22-25.
24 White:22-25.
25 Lieven:110.
26 Lieven:110.
27 Kau2 taN, iau2-koh u7 5 ni5 1 pai2 e5 pin5-lut8 ku2-heng5. Tak8-pai2 tai7-khai3 u7 20 ban7 cho2-iu5 (5 hun chi 1) e5 Estonia-lang5 chham-ka. Siong7-sin e5 tai7-hoe7 ti7 kin-ni5 2004 ni5 7 goeh8 chhe 2 kau3 chhe 4 u7 ku2-pan7.
28 Shima:121.
29 Shima:121-122; Kiaupa,Lith.:264-265; Zinkevicius:290.
30 Hobsbawm:57;Fishman:570-571.
31 Plakans:84.
32 Tanaka:133-136; Sugar:11-20; Koh-khah chhu3-bi7 koh tian2-heng5 e5 le7 si7 Norway (Lou7-lu2-oe5) te7 2 e5 phiau-chun2-gi2 Nynorsk (Niu2-lou7-siok). Norway ui3 Denmark tok8-lip8 e5 si5-chun7, chiam3 chu2-liu5 e5 po2-siu2-phai3 chhai2-iong7 chiap-kin7 Denmark-gi2 e5 siong7-liu5, tiong-san2 kai3-kip e5 gi2-gian5 lai5 cho3 phiau-chun2-gi2 (Bokmal, hoat-im si7 Bok-mou, Su-bin7-gi2 e5 i3-su3). M7-koh chin3-pou7-phai3 hoan2-tui3 che, leng7-goa7 the5-chhut sin e5 phiau-chun2-gi2, Nynorsk (Sin Norway gi2 e5 i3-su3). Nynorsk chit-e5 pan2-pun2 si7 khi3 chhoe7 "siong7 phian-phiah e5 hi5-chhoan, long2 bo5 siu7-koe3 kau3-iok e5 tho2-hai2-lang5 e5 khau2-gi2", in-ui7 hit-koa2 lang5 e5 khau2-gi5 "bo5 hou7 Denmark u3-jiam2-koe3, po2-liu5 sun5-chhui3 e5 bin5-chok8 e5 khi3-bi7". Iu2-koan Nynorsk, chham-kho2 Sakai:2004a,2004b.
33 Sugar:18-19.
34 Sugar:11.
35 White:20;Lieven:113.
36 Sugar:20,42;Tanaka:136; Iu2-koan Herder ah8-si7 gi2-gian5 kap bin5-chok8 e5 koan-lian5, chhiaN2 chham-kho2, Fishman:276-281,324-325.n.13; Hobsbawm:48-59; Anderson:kui-pun2, iu5-ki5-si7 67-82; Sugar:9-54; Sekai-n omeicho 38.
37 Iu2-koan Tang-hong sit8-bin5 e5 siong-se3 e5 koe3-theng5, goan5-in, chham-kho2 Higounet kui-pun2.
38 Tek-gi2 kio3-cho3: Baltendeutsche, Balten, Deutschbalten. Iu2-koan Baltic German e5 lek8-su2, ma7 e7-tang3 chham-kho2 chit-e5 bang7-cham7 (Tek-gi2) http://www.deutschbalten.de/daten.htm.
39 Pau-koah te7 1 chiuN sou2 kong2 e5 Tek-kok Tang-hong I5-bin5. Tek-kok-lang5 chau2-khi3 Tang-au e5 poe7-keng2 kho2-leng5 u7 Tek-kok-lang5 bin7-tui3 Se-au it-tit8 u7 chu7-pi7-kam2, tian-to3 bin7-tui3 Tang-au e7-tang3 kam2-kak iu-oat-kam2, chiaN5-cho3 "khah chin3-pou7 e5 Se-au bun5-hoa3 e5 thoan5-tat-chia2"; chham-kho2 Tek-kok tiat-hak8-ka H. Plessner e5 tu3-chok. I ti7 "Die verspaetete Nation (OaN3 lai5 e5 kok-bin5)"(1959) lai7-te2 tui3 Tek-kok si7 an2-choaN san2-seng--chhut-lai5 Nazis, chit-e5 gi7-te5 chin3-heng5 hun-sek, chi2-chhut kong2, Tek-kok pi2 Eng-kok, Hoat-kok kap Ho5-lan5 teng2 chu-pun2-chu2-gi7 seng hoat-tian2 e5 "Se-au kok-ka" ti7 bun5-hoa3-siong7 sia7-hoe7-siong7 khah lok8-ngou2. In-ui7 ti7 Tek-kok kau3-hoe7 e5 eng2-hiong2-lat8 chiok kiong5, bo5 khi3-chong-kau3-hoa3, po2-liu5-tioh8 hong-kian3 sia7-hoe7, keng-che3 kiat-kou3. In-ui7 tui3 Se-au u7 chu7-pi7-kam2, Nazis chhut-hian7, chhim-liok8 Tang-au teng2-teng2. Sugar:12 ma7 u7 lui7-su2 e5 chi2-chhut. Put-ko3 chian3-au7 iu5-ki5-si7 1990 ni5-tai7 i2-au7 e5 Tek-kok sng3-si7 Au-chiu lai7-te2 siong7 chin3-pou7 e5 kok-ka. I2 Lek8-tong2 ui5-siu2 e5 "New Social Movements (Sin sia7-hoe7 un7-tong7)" ma7 chin oah8-tang7, sou2-i2 Plessner e5 kong2-hoat bo5 it-teng7 si7 sek-tong3 e5.
40 Shima:102.
41 Shima:116.
42 Khu-lu2-lan5; Latvia se-pou7 e5 1 e5 te7-khu e5 mia5.
43 Plakans:84.
44 White:21.
45 Plakans:89-90, in2-iong7 chu7 Arv?ds Mv5?be, Latvijas v?sture 1800-1914.
46 Plakans:94.
47 Plakans:92.
48 Zinkevicius:270.
49 Zinkevicius:271.
50 Zinkevicius:272.
51 Zinkevicius:274.
52 Zinkevicius:270.
53 Zinkevicius:276.
54 Hroch:22-30.
55 Hroch:76-85.
56 Hroch:76-85.
57 Shima:148-149.
58 Lieven:138; Pit-chia2 khi3 Balt e5 si5-chun7 ma7 u7 thiaN-kong2 lui7-su2 e5 kong2-hoat. U7 1 ui7 Latvia e5 kong-bu7-jin5-oan5 an2-ne kong2: "Tek-kok kap Lou7-se-a pi2-kau3--khi2-lai5, tong-jian5 Tek-kok thong2-ti7, Tek-kok-lang5 khah ho2 lah! In-ui7 Latvia chin sui2 e5 kian3-tiok-but8 long2 si7 Tek-kok-lang5 kap Latvia lang5 cho3-tin7 khi2. Lou7-se-a lang5 khi2 e5 long2-si7 ki5-ki5-koai3-koai3, bo5 siaN2-mih8 lou7-iong7 e5 mih8-kiaN7 nia5!", chham-kho2 Sakai 1996.
59 Hou7 lang5 kam2-kak koh-khah ngai7-gioh8 e5 si7, peng5-siong5-si5 hoah kong2 "Tai5-oan5 pun2-thou2" e5 mui5-the2 ma7 ti7 A-si2-na Ou-lim5-phi-ku (Athena Olympic) tiong-kan kio3 Tai5-oan5 e5 si5  toa7-pou7-hun7 long2 iong7 "Tiong-hoa5". Phi3-ju5 kong2, Chu7-iu5 Si5-po3, Bin5-si7 ui3 khai-bou7 kau 9 goeh8 24 long2 kio3 "Tiong-hoa5-tui7", sim7-chi3 CISP ti7 Tai5-oan5 kap Khiu2-bah (Cuba) ia2-kiu5 pi2-sai3 hit-kang Tai5-oan5 e5 kan2-chheng iong7 "Tiong". Khah cheng3-siong5 e5 si7 Tai5-oan5 Jit8-po3 long2 iong7 "Tai5-oan-tui7", i2-kip ia2-kiu5 kap Ho5-lan5 pi2-sai3 e5 si5-chun7 e5 Tai5-si7, ji7-bou7 iong7 Tai5-oan5 e5 mia5.
60 Ki5-sit8 2004 ni5 e5 228 Chhiu2-khan-chhiu2 hoat8-tong7 e5 si5, u7 chiok che7 goa7-chek8 sin-niu5 kap goa7-lo5 chham-k.a
2004Tai-oan Lo-ma-j" Kok-che Gian-tho-hoe Lun-bun-ch...p



30-16





Lo5-ma2-ji7 e5 Lou7-iong7
 
Henry Tan5-TeN7
Chu7 Jit8-pun2 si5-tai7 kau3-taN, chu2-liu5 sia7-hoe7 it-tit8 bo5 ki-hoe7 liau2-kai2 Tai5-oan5 e5 bun5-ji7-su2, ti3-su2 chiam-tui3 goa7-lai5 cheng3-koan5 e5 phoe-pheng5 it-poaN han7 ti7 kim3-chi2 khau2-gi2 e5 pou7-hun7. Ui3 hng7 e5 kak-tou7 lai5 khoaN3, kim3 Lo5-ma2-ji7(LMJ) tui3 Tai5-oan5 bun5-hoa3 e5 siong-hai7 be7 khah su kong-ka ki-koan kim3 khau2-gi2 cho7-seng5 e5 pho3-hai7. Kau3-taN Tai5-oan5 e5 cheng3-koan5 chit8 hong-bin7 iu5-goan5 khoaN3-khin LMJ ti7 Tai5-oan5 lek8-su2 e5 te7-ui7, chit8 hong-bin7 koh bo5 kou3 Tai5-oan5 sia7-hoe7 sit8-che3 siong7 e5 su-iau3.
Ui3 ge7-sut8-bin7 lai5 khoaN3, toa7-pou7-hun7 e5 Han3-ji7 Tai5-gi2-bun5(TGB) e5 sia2-chok phin2-chit bo5 LMJ a2-si7 Lo5-Han3 ho2. Han3-ji7 ui5-chu2 e5 sia2-chok iong5-iN7 siu7 kiong5-se3 e5 Hoa5-gi2 bun5-the2 eng2-hiong2, tek8-piat si7 bu2-gi2 ki-chhou2 bo5 chai7 e5 siau3-lian5 poe3. Chhou-hak8-chia2 e5 Han3-Lo5 bun5-the2 tiaN7-tiaN7 po2-liu5 Hoa5-gi2/Tai5-gi2 im beh kang5 e5 Han3-ji7, bo5 kang5 e5 sou2-chai7 sui-bong2 u7 Han3-ji7 ia7-si7 bo5 ai3 iong7. Che piau2-si7 tui3 siau3-lian5-a2 lai5 kong2, Han3-ji7 kap Hoa5-gi2 e5 koan-he7 i2-keng pak8 an5-an5, kian-chhi5 Han3-ji7 tiaN7-tioh8 e7 cho7-seng5 bo5 pit-iau3 e5 hu3-bin7 hau7-ko2.
Choan5-Lo5 sia2-chok kou2-le7 bu2-gi2 su-kho2 bou5-sek e5 hoat-tian2. Ka7 bu2-gi2 kap Han3-ji7 e5 koan-he7 thau2-pak8, chit8-e5 lang5 e5 nau2 chiah u7 kho2-leng5 khai-si2 choan-sim ti7 logic (邏輯) kap chhong3-chok hong-bin7, nau2 seng2 koh chhu2-li2 Han3-ji7 e5 soan2-tek8, ma7 e7-sai2 pi7-bian2 Hoa5-gi2 thau3-koe3 Han3-ji7 lai5 kan-siap8 Tai5-gi2. Khun3-jiau2 kang3 ke7, hak8-seng chu7-jian5 oa2-kin7 bu2-gi2-bun5.
LMJ koh ho2 ti7 pai5-su7 e5 kong-leng5 hah8 chu-sin3 si5-tai7 chu-liau7 koan2-li2 e5 iau3-kiu5. Ki2 chit8-e5 le7: Sek-in2 e5 pian-pai5, su2-iong7 u7 LMJ tioh8 ke chin kan2-tan; tian-to3 Han3-ji7 sng3 pit-oeh8 e5 thoan5-thong2 khah oh chu-sin3-hoa3. Chu3-im Hu5-ho7 li2-lun7 siong7 ma7 u7 pai5-su7 e5 ho2-chhu3, sit8-che3 siong7 bo5 hoat-hui--chhut--lai5. Ji5-chhiaN2 chhut-kok li2-heng5 e5 si5-chun7 bo5 thang iong7, in-ui7 se3-kai3 kan-na Tai5-oan5 e5 khi2-bou2 u7 in3 Chu3-im. Kian-chhi5 siu-kai2 Chu3-im ka3 bu2-gi2 e5 cheng3-ti7 jin5-but8 khiong2-kiaN si7 ng3-bang7 bu2-gi2 "kiaN5 be7 chhut" Tai5-oan5.  
Bun5-hoa3 Po2-chun5
Lek8-su2 cheng3-beng5, Han3-ji7 tui3 po2-chun5 Ho7-lo2-gi2 e5 kong3-hian3 chin iu2-han7. Ma7 e7-sai2 kong2, jim7-ho5 kian-chhi5 Han3-ji7 e5 gi2-gian5 bun5-hoa3  long2 khah soe. Han3-ji7 bun5-hoa3 in-ui7 kap bun5-gian5 pak8 tiau5-tiau5, lek8-su2 siong7 e5 "Han3 bun5-hoa3 thoan5-kau3-su"(bun5-jin5 kai-kip) it-tit8 tui3 hoat-tian2 Han3-ji7 ki-chhou2 e5 bu2-gi2 bun5-ji7 bo5 tek8-piat e5 heng3-chhu3. In-ui7 an2-ne liau5--loh8--khi3 kiat-ko2 khiong2-kiaN si7 tui3 kui2-na7-chheng ni5 Han3-ji7 bun5-hoa3 e5 hoan2-khong3, tui3 bun5-jin5 kai-kip lai5 kong2 bi7-pit si7 ho2 tai7.
Cheng5-kau3-taN sou3-pah-tang, sui-jian5 se3-kai3 kok-te7 e5 lang5 hou7 LMJ e5 goan5-thau5-kok khi-hu7, ui3 khah ku2-tng5 e5 kak-tou7 lai5 khoaN3, LMJ tui3 bun5-hoa3 po2-chun5 e5 hoat-tou7 iau2-si7 pi2 Han3-ji7 khah gau5. Che m7-si7 in-ui7 LMJ pun2-te2 e5 goan5-thau5-kok khah u7 sim beh po2-chun5 se3-kai3 kok-te7 e5 bun5-hoa3. LMJ gau5 ti7 i e5 pun2-chit hong-pian7 ki3-chai3 gi2-im. Siat-su2 chiam3-nia2 Pak-bi2-chiu e5 Eng, Hoat, Se-pan-ga5 te3-kok iong7 Han3-ji7, kin-a2-jit8 hoan7-se3 Bi2-kok te7-mia5 "Dakota" si7 sia2-cho3 "大哥大", Indian chok8-mia5 "Cherokee" sia2-cho3 "車落機", teng2-teng2.  Chit8-pah-tang liau2-au7 tai7-ke kiam2-chhai2 kai2-soeh kong2 "Toa7-ko-toa7" i2-cha2 chhut-san2 chhiu2-ki-a2! Kin-a2-jit8 Ko-hiong5 te7-tai7 ho7-cho3 "Ko-hiong5" oan5-na7 si7 Han3-ji7 bun5-hoa3 tek8-su5 e5 hian7-siong7, ti3-su2 eng2-koe3 goan5-chu7-bin5 e5 kha-jiah choan5 bo5..khi3.
In-ui7 Han3-ji7 phaiN2 oh8, phaiN2 sia2, it-tit8 ai3 kau3 kin7-tai7 sia7-hoe7 chiah khah che7 lang5 u7 ki-hoe7 khi3 oh8. Ti7 chia ki2 chit8-e5 pat8-kok e5 le7 lai5 pi2-pheng7: Lam5-bi2-chiu te7-it-toa7-kok Pa-se chi3-chio2 u7 210-chiong2 oe7-gi2. Ki5-tiong chit8-e5 goan5-chu7-bin5-chok8 Karaja e5 oe7 kau3-kah 1958-ni5 chiah u7 lang5 khi3 gian2-kiu3. Ui3 1972 ni5 khai-si2, Pa-se cheng3-hu2 ti7 Karaja e5 thoan5-thong2 te7-tai7 sit8-si bu2-gi2 kau3-iok8 e5 cheng3-chhek.  In phai3--khi3 e5 gi2-gian5 kang-chok-chia2 ui7 Karaja-oe7 teng7-cho3 in te7-it-tho3 bun5-ji7.  An2-ne chiah thang ka7 thoan5-thong2 khau2-gi2 lau5--loh8--lai5 e5 bin5-chok8 kou3-su7 kap ki5-tha e5 thoan5-thong2 ti3-sek sia2 cho3 kho3-pun2. Kau3 1987-ni5, 15-tang liau2-au7, in-e5 hak8-seng-a2 i2-keng u7 300-e5-lang5. OaN7-sng3 cho3 Tai5-oan5 jin5-khau2 e5 pi2-le7 tai7-khai3 si7 kui2-pah-ban7-e5 iong7 bu2-gi2 thak8-chheh e5 hak8-seng. San3-hiong koh "lok8-ngou2" e5 Pa-se goan5-chu7-bin5 soa3 pi2 "hian7-tai7 bin5-chu2 kok-ka" e5 Tai5-oan5 gin2-a2 khah u7 ki-hoe7 chiap-siu7 be7 pho3-hai7 chok8-kun5 bun5-hoa3 e5 kau3-iok8. PeN5-peN5 san3, kou2-cha2 e5 Tai5-oan5 to2-bin5 khah hiau-heng7, "goan5", "ngou5", "ku", "pih", "chau3" oh8 kau3 thau3, chhan5 oan5-na7 pha-hng--khi3--ah. Ka2-su2 tong-chhou Pa-se the3 Karaja-lang5 siat-ke3 chit8-tho3 Han3-ji7-sek e5 bun5-ji7, kin-a2-jit8 in iu5-goan5 bo5 lang5 thak8 chheh. Thak8 chheh be7-pi2-tit iau-si2!
Bi7-lai5 Hong-hiong3

Hian7-tai7 Tai5-oan5-lang5 e5 but8-chit seng-oah8 kai3 hong-hu3, kau3-taN iu5-goan5 si7 se3-kai3 toa7-pou7-hun7 lang5 chit8-si3-lang5 hiang2-siu7 be7-tioh8..e5.  Chong2--si7 tak8-ke na7 beh kiu3 bu2-gi2 kap chok8-kun5 bun5-hoa3, be7-tang3 oa2-kho3 Han3-ji7.  Bo5-lun7 ui3 lek8-su2 kong3-hian3 a2-si7 hian7-tai7 e5 sit8-iong7-seng3 lai5 khoaN3, Han3-ji7 bun5-hoa3 tui3 bu2-gi2 e5 eng2-hiong2 si7 pau-hok8 che7 koe3 li7-ek.  Goa7-lai5 cheng3-koan5 tui3 LMJ e5 siong-hai7 kau3-taN chio2 lang5 chai. Hi-bang7 tak8-ke to-to hoat-iong5 Peh8-oe7-ji7 bun5-hoa3, kian3-lip8 i ti7 jin5-bin5 sim-lai7 e5 lek8-su2 te7-ui7.
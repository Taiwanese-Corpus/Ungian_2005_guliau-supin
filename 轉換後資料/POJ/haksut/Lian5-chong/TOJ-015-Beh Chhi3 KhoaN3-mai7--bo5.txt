Beh Chhi3 KhoaN3-mai7--bo5 ?	      TiaN7-tian7
Lian5-chong
Chit kui2 jit8 chin koaN5, leng2 kah kiN3-na7 pang3 jio7 long2 e7 khi2 ka-lun2-sun2. KhoaN3 tian7-si7 e5 khi3-siong7 po3-to7, kong2 iau2-koh u7 1 e5 han5-liu5 beh lai5, un-tou7 u7 kho2-leng5 kang3 loh8 kau3 7, 8 tou7 a2-si7 koh khah ke7. Khi3-siong7-kiok8 hoat-chhut ke7-un tek8-po3, hou-chhiaN2 chhu3-lai7 u7 lau7-toa7-lang5 a2-si7 se3-han3 eN-a2--e5, ai3 chu3-i3 un-tou7 e5 pian3-hoa3, chheng7 khah sio--leh. Soat..a koaN2-kin2 ka7 khng3-ti7 thang3-suh e5 phong3-se-saN hiahN-hiahN--chhut--lai5, kio3 Chong..a it-teng7 ai3 chheng7, na7 bo5 e7 koaN5-koaN5--si2! Chong..a chiok bo5 ai3 chheng7 phong3-se-saN, m7-ku2 khan-chhiu2 an2-ni hoan-hu3 ia7 chiu7 kou-put-ji7-chiong thah8--1--nia2. Chong..a m7-si7 kiaN bou2, si7 kiaN khi3 hou7 tian7 tian7--tioh8. SiaN2!? Chheng7 phong3-se-saN e7 hou7 tian7 tian7--tioh8? Chit khoan2 tai7-chi3 kong2 hou7 lang5 thiaN, si7 beh chhio3 phoa3 lang5 e5 chhui3, a2-si7 beh ka7 tai7-ke chng siau2--e5, tong3-cho3 3 hoe3 gin2-a2 lai5 phian3! Bo5, choat8-tui3 m7-si7 an2-ni, chhiaN2 lin2 koh ka7 thak8--loh8--khi3, chiu7 e7 chai-iaN2 in-toaN. 
KoaN5-thiN khong-khi3 khah ta-so3, chheng7 phong3-se-saN e5 lang5 chong5-chhut chong5-jip8 e5 si5, sin-khu kap phong3-se boa5-lai5 boa5-khi3, kui sin-khu chiu7 u7 moa2-moa2-si7 e5 tiaN7-tian7. TiaN7-tian7 lang5 si7 khoaN3 be7-tioh8--e5. Na7-si7 lang5 chhun chhiu2 beh khui chhia-mng5, a2-si7 beh theh8 kim-siok8 e5 mih8-kiaN7, chhiu2-chng2-thau5-a2 teh beh khap8--tioh8 e5 si5, tiaN7-tian7 chiu7 khai-si2 tian2-ui--louh! Hit-tiap8 e7 thiaN-tioh8 sio-phah-tian7 e5 siaN “Phih, phiak8”, ti7 khah am3 e5 sou2-chai7 ia7 e7 khoaN3-tioh8 hoe2-kim-chheN, chhiuN7 siam2-tian7. Khah kan-khou2--e5 si7 chhiu2-chng2-thau5-a2, chhin-chhiuN7 khi3 hou7 chiam chhak8--tioh8, ui-ui-chng3 e5 kam2-kak thiaN3 kau3 sim-koaN-iN2-a2!
	Sim2-mih8 ho7-cho3 tiaN7-tian7(net charge)? Chiu7-si7 tiaN7-tiaN7 be7 soa2-ui7 e5 tian7, leng7-goa7 1 khoan2 i3-su3 si7 ke--chhut--lai5 e5 tian7. Lan2 sou2 u7 e5 mih8-kiaN7 long2 oe7-tit-thang hun-koah, hun-koah kau3 siong7 se3 e5 tan-ui7 chiu7-si7 ho7-cho3 hun-chu2(molecule), chhin-chhiuN7 chui2 si7 che7-che7-che7 e5 chui2-hun-chu2 lai5 chiaN5-cho3, khong-khi3 chha-put-to si7 4-hun7 e5 Tam7 (Nitrogen)-hun-chu2 kap 1-hun7 e5 Iong2 (Oxygen)-hun-chu2 lai5 chiaN5-cho3. Kok-chiong2-mih8 e5 hun-chu2 long2-si7 ui3 koh khah se3 e5 goan5-chu2 (ia7 kio3-cho3 goan5-sou3) keng koe3 hoa3-hap8 lai5-chiaN5--e5. Chhin-chhiuN7 1-liap8 Iong2 e5 goan5-chu2 kap 2-liap8 Keng (Hydrogen) e5 goan5-chu2 hoa3-hap8 choe3 chui2. Hian7-chhu2-si5 lan2 sou2 chai-iaN2 e5 goan5-chu2 long2-chong2 u7 118 chiong2. Lo5-lo5-so-so kong2 hiah che7 si7 beh chhong3-siaN2! Bo5 hoat-tou7, na7-si7 beh siau7-kai3 tiaN7-tian7, choe3 goan5-thau5 chiu7-si7 ai3 hou7 lin2 chai-iaN2 goan5-chu2 e5 chun5-chai7.






Tou5-1. Goan5-chu2 e5 bou5-heng5

	M7-koan2 to2 1-chiong2 but8-chit e5 goan5-chu2, i e5 kiat-kou3  long2 si7 chit-chu2, tiong-chu2 kap tian7-chu2 chit 3-chiong2 ki-pun2-liap8-a2 kiat-hap8--khi2--lai5--e5, chhin-chhiuN7 Tou5-1 an2-ni. Chit-chu2(Proton) kap tiong-chu2(Neutron) chiaN5-cho3 goan5-chu2-hek8, chit-chu2 toa3 chiaN3-tian7, tiong-chu2 bo5 tian7, sou2-i2 goan5-chu2-hek8 e5 tian7 si7 chiaN3--e5. Tian7-chu2(Electron) toa3 hu3-tian7, hou7 goan5-chu2-hek8 khip-in2, seh8 goan5-chu2-hek8 teh un7-choan2. In-ui7 i bo5 tiaN7-tioh8, e7 seh8 lai5 seh8 khi3, sou2-i2 ka7 i u7 kho2-leng5 chhut-hian7 e5 sou2-chai7 oe7 cho3 1-khou bu7-bu7 e5 iN5-khou-a2. 1-liap8 tian7-chu2 e5 hu3-tian7 kap 1-liap8 chit-chu2 e5 chiaN3-tian7 peN5-che7, 1-liap8 goan5-chu2 sou2 u7 e5 tian7-chu2 sou3-liong7 kap chit-chu2..e5 peN5-che7, sou2-i2 1-liap8 cheng3-siong5 e5 goan5-chu2 si7 bo5 tian7--e5. Che si7 kin7-tai7 but8-li2-hak8-ka keng-koe3 chin-che7 sit8-giam7 sou2 kian3-lip8 e5 goan5-chu2 bou5-heng5. Na7-si7 bo5 kang7-khoan2 e5 but8-chit, in e5 goan5-chu2-hek8 e5 chit-chu2 sou3-liong7 chiu7 e7 bo5 sio-siang7, tiong-chu2--e5 ma7 bo5 sio-siang7. Chit-ma2 beh lai5 kong2 tiaN7-tian7--louh!
	Theh8 2-hang7 bo5 kang7-khoan2 but8-chit sou2 cho3 e5 mih8-kiaN7 A kap B lai5 sio boa5. In-ui7 boa5-lai5 boa5-khi3 sou2 san2-seng e5 jiat8 e7 hou7 tian7-chu2 khip-siu, ti3-su2 tian7-chu2 choan2-i5. Na7-si7 A lai5 tit-tioh8 tian7-chu2, ia7 chiu7-si7 B sit khi3 tian7-chu2, phi3-ju5 kong2, A tit-tioh8 5-liap8 tian7-chu2, A chiu7 toa3 5-e5 hu3-tian7, B sit-khi3 5-liap8 tian7-chu2, na2 chhin-chhiuN7 ke 5-liap8 chit-chu2, sou2-i2 B chiu7 toa3 5-e5 chiaN3-tian7. Theh8 sok-ka-kong2 kap mng5-chit e5 pou3 sio boa5, sok-ka-kong2 chhiuN2-tioh8 chiok che7 tian7-chu2, chiu7 toa3 chin-che7 hu3-tian7, mng5-chit e5 pou3 sit-khi3 tian7-chu2, chiu7 toa3 chin che7 chiaN3-tian7. Po-le5 kap si sou2 chit e5 kin-a2 sio boa5, po-le5 e7 toa3 chiaN3-tian7, si e5 kin-a2 toa3 hu3-tian7. Chit-khoan2 sio boa5 chhut--lai5 e5 tian7 be7 chau2-soa2, ia7 in-ui7 u7 ke chhut--lai5 e5 tian7-chu2 a2-si7 chit-chu2, sou2-i2 lan2 ka7 chit khoan2 hian7-siong7 ho7 cho3 “tiaN7-tian7”. M7-ku2 sio boa5 chhut--lai5 e5 tiaN7-tian7 na7-si7 tu2-tioh8 sip-sip e5 khong-khi3, chin-kin2 tiaN7-tian7 chiu7 e7 hou7 se3-se3-ka-liap8-a2 e5 chui2-chu chhoa7-chau2, m7-koan2 chiaN3-tian7 a2-si7 hu3-tian7 chiu7 e7 sit bo5--khi3. Sou2-i2 it-teng7 ai3 tiam3 khah ta-so3 e5 sou2-chai7, a2-si7 thiN-khi3 ta-so3 e5 si5-chun7, chiah u7 hoat-tou7 lai5 khoaN3-tioh8 tiaN7-tian7 tian2-hian7 chhut--lai5 e5 ui-lek8.






       A           B          C
                     Tou5-2







         Tou5-3
	Kho-hak8-kai3 ka7 but8-chit pun cho3 3-chiong2, chiu7 si7 e7-koe3-tian7(conductor), be7-koe3-tian7(insulator) kap poaN3-koe3 -tian7(semiconductor). Chhin-chhiuN7 tang5, thih, a-luh-mih chiah-e5 kim-siok8 e7-tang3 hou7 tian7-chu2 chau2-lai5 chau2-khi3--e5, chiu7-si7 e7-koe3-tian7, chhin-chhiuN7 sok-ka, po-le5, chha5 chiah-e5 be7-tang3 hou7 tian7-chu2 chau2-lai5 chau2-khi3--e5, chiu7-si7 be7-koe3-tian7, sui-bong2 in e7 toa3 tian7, m7-ku2 tian7 be7 soa2-ui7. Iau2-koh u7 1-chiong2, koe3-tian7 bo5 kai3-ho2, m7-ku2 pi2 be7-koe3-tian7--e5 khah ho2, chhin-chhiuN7 sek8(silicon), chia2 (germanium) chiah-e5 chiu7-si7 poaN3-koe3-tian7. Tian7 e5 pun2-chit chin sim-sek, kang7-khoan2 tian7-seng3 e7 hou7-siong7 pai5-thek, bo5 kang7 tian7-seng3 e7 hou7-siong7 khip-in2. Ia7 chiu7-si7 chiaN3-tian7 kap chiaN3-tian7 a2-si7 hu3-tian7 kap hu3-tian7 hou7-siong7 pai5-thek, chiaN3-tian7 kap hu3-tian7 hou7-siong7 khip-in2. Na7-si7 chiaN3-tian7 kap hu3-tian7 khap8--tioh8, chiu7-si7 sio-phah-tian7, chhin-chhiuN7 lui5-kong sih-nah an2-ni, e7 khoaN3 tioh8 siam2-tian7 koh thiaN tioh8 chhin-chhiuN7 tan5-lui5-kong e5 hiang2-siaN.
	TaN Chong..a beh lai5 cho3 tiaN7-tian7 e5 sit8-giam7--louh. Li2 u7 siuN7 beh chhi3 khoaN3-mai7--bo5?
	Chun2-pi7 2-e5 sok-ka-poe-a2 kap 1-te3 choa2-pang, koh theh8 1-khun2 a-luh-mih e5 poh8-mouh8. Ka7 a-luh-mih e5 poh8-mouh8 pau tiam3 poe-a2 e5 goa7-khau2, chhin-chhiuN7 Tou5-2 phu2-sek--e5 an2-ni, koh ka7 choa2-pang long2-chong2 pau--khi2--lai5. Chit-ma2 ka7 poe-a2 B kap choa2-pang C chiN jip8-khi3 poe-a2 A lai7-te2, chhin-chhiuN7 tou5-3 an2-ni.
Chiau3 e7-kha e5 theng5-su7 lai5 cho3 sit8-giam7 :
1. Chhoe7 1-tin7 lang5, tai7-ke chhiu2 khan chhiu2 pai5 cho3 1-liat8.
2.Kio3 thau5 1-e5 chhun-chhiu2 lai5 gim7 poe-a2 A e5 a-luh-mih poh8-mouh8. 
3.Chong..a kiah8 1-ki sok-ka-kong2, iong7 mng5-chit e5 pou3 tiam3 tou5-3 hit te3 choa2-pang C e5 piN..a sio boa5, ke boa5--kui2--e7--ah. 
4.ChhiaN2 siong7-boe2 hit e5 lang5, chhun i e5 chhui2 lai5 bong choa2-pang C.

5.Mui2 1-lang5 long2 e7 hou7 tian7 tian7--tioh8.
	Tak8-e5 lang5 long2 hou7 tian7 tian7--tioh8! Ia7 tian7 ti7 to2-ui7? ChhiaN2 thiaN Chong..a soeh--lai5!
	Sok-ka-kong2 hou7 mng5-chit e5 pou3 boa5-lai5 boa5-khi3 e5 si5, chiu7 u7 moa2-moa2-si7 e5 hu3-tian7. Ka7 sok-ka-kong2 theh8 oa2 choa2-pang C, C e5 a-luh-mih poh8-mouh8 si7 e7-koe3-tian7 mih8, sou2-i2 i u7 che7-che7 e5 tian7-chu2 siu7-tioh8 pai5-thek, chiu7 chau2 khi3 poe-a2 B hia. Ia7 hiah-e5 tian7-chu2 chek-chu7 tiam3 sok-ka-poe-a2 B, hou7 B toa3 che7-che7-che7 e5 hu3-tian7. In-ui7 sok-ka-poe-a2 be7-koe3-tian7, sou2-i2 poe-a2 A e5 a-luh-mih poh8-mouh8 e5 tian7-chu2 ia7 siu7 pai5-thek, chiu7 ui3 gim7 poe-a2 A e5 lang5 it-tit8 thoan5, thoan5 hou7 mui2 1-lang5. Sok-ka-poe-a2 A chiu7 chek-chu7 che7-che7-che7 e5 chiaN3-tian7. Poe-a2 A kap B chiaN5-cho3 1-e5 chin che7 tian7 e5 tian7-ti5, i e5 tian7-ap chiaN5 koan5. Tan2 hit-e5 lang5 chhun chhiu2 khi3 bong choa2-pang C, tian7-ti5 pang3-tian7 thong koe3 mui2 1-lang5, sou2-i2 tak8-e5 lang5 long2 hou7 tian7 tian7--tioh8.
	Sok-ka poh8-mouh8 e7 liam5 chhiu2, chui2-chiang5 piN..a se3-se3-ka-liap8-a2 e5 chui2-chu u7 im-li7-chu2(Negative ion), lan2 teh thng3 phong3-se-saN e7 thiaN-tioh8 piak8-piak8-kio3 e5 siaN, che long2 si7 tiaN7-tian7 e5 hian7-siong7. Ti7 iu5-koan3-chhia(chai3 khi3-iu5 e5 chhia) e5 te2-poaN5 tiau3 1-tiau5 thih-lian7-a2 si7 beh chhong3-siaN2? ChhiaN2 li2 siuN7 khoaN3-mai7, ia7 chhiaN2 li2 ka7 li2 chai-iaN2 e5 tiaN7-tian7 hian7-siong7 po3 hou7 Chong..a, ti7 chia ka7 li2 lou2-lat8, to-sia7!

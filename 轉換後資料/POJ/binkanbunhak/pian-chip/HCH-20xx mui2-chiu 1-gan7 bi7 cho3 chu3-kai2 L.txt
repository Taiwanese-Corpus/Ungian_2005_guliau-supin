

Lang5 chhah hoe, i chhah chhau2,
Lang5 pho7 iN, i pho7 kau2,
Lang5 khun3 sin bin5-chhng5, i khun3 sai2-hak8-a2 khau2,
Lang5 che7 kio7, i che7 pun3-tau2.



Tng Jit8-pun2 lang5 lai5 Tai5-oan5 e5 si5, in e5 seng-oah8 sip8-koan3 kap hong-sek chin bo5 siang7-khoan2.  Chiah u7 i2-siong7 liu5-thoan5 e5 tong5-iau5 lai5 hong-chhi3.

Leng5-kak chhui3,
Bo5 chiah8 toa7 sim khui3.



Chhui3-kak khiau3-khiau3 seng5 leng5-kak, khoaN3-tioh8 chiah8-mih8 chiu7 beh chiah8.  Si7 toa7-lang5 tui3 gin2-na2 kong2 e5 oe7.  Tng toa7-lang5 kong2 m7-thang chiah8 e5 si5, gin2-na2 chiu7 chhui3-a2 tu-tu khiau3-khaiu3 seng5 leng5-kak, chit-si5 toa7-lang5 eng7 chit e5 oe7 kong2 chhut.

Pau jip8 pang5,
Bo5 pau chit8-si3-lang5.



Siong5-siong5 si7 hm5-lang5 sou2 kong2 e5 oe7.  Po2-cheng3 choe3 seng5 chit8 e5 hun-su7, bo5 eng2-oan2 po3-cheng3 nng5-lang5 it-seng choe3-he2.

PhaiN2 koe kau7 chi2,
PhaiN2 chhu3-piN kau7 oe7-gi2.



Si-koe na7-si7 chin-choe7 chi2, chiah8 e5 lang5 chiu7 hiam5, kong2 si7 bo5-ho2 e5 koe. Choe3 chhu3-piN e5, na7-si7 choe7-oe7, kong2 lang5 e5 tng5-te2, sim7-chi3 gau5 poaN5-oe7; lang5 oe7 hiam5, si7 bo5-ho2 e5 chhu3-piN. Sou2-i2 choe3-lang5 kong2-oe7 ai3 kin2-sin7, m7-thang kau7-oe7.

Se-bo7 tian-to3 ti3,
Tai5-oan5 bo5 hok-khi3.



Tng Jit8-pun2 chiam3-nia2 Tai-oan5 e5 si5, Chhau2-soaN (Iong5-beng5-san) hu7-kun7 u7 chit e5 Se-bo7-soaN, u7 lang5 thoan5-chhut Se-bo7-soaN hong-hiong3 m7-tioh8, sou2-i2 Tai5-oan5 siu7 khi3-sak. Cha2-si5, se-bo7 si7 choe3-koaN sou2 ti3 e5 bo7, tai7-piau2 heng7-hok, hoat-tat8 e5 i3-su3. Che si7 Tai7-oan5 lang5 e5 bu5-nai7 koh bu5-ti (Superstitious). Hian7-chai7 Tai5-oan5 u7 bin5-chu2, u7 chu7-iu5, phah-piaN3 kang-chok, ia7 u7 heng7-hok. Goa2 ai3 ka7 i kai2 choe3:

Bin5-chu2 chu7-iu5 ti3,
Tai5-oan5 chin hok-khi3.



Seng7 ti giah8 chau3,
Seng7 kiaN2 put-hau3.



Seng7, chiu7-si7 ke3-thau5 e5 thiaN3, oe7 chhan2-seng hoan2 hau7-ko2.  ThiaN ai3 si7-hui hun-beng5.  Si7-hui put-beng5 e5 thiaN3 chiu7-si7 Seng7, seng7 kiaN2 sou2 ka3 chhut-lai5 e5, chin ko2-leng5 oe7 put-hau3, in-ui7 ho2-phaiN2 bo5 chheng-chho2.

Sian piaN3 sian,
Hai7-si2 Kau5-che5-thian.



Che7 koan5-ui7, choe3 koaN e5, saN-chiN saN-piaN3, cheng-koan5 toat8-li7, hai2-tioh8 jin5-bin5 seng-oah8 hoat-seng bun5-te5, sim7-chi2 sit-loh8 siN3-mia7.

Siau3-lian5 lang5 boe7 kiau2 siuN7,
Chiah8 lau7 m7 chiaN5 iuN7.



Chit8 e5 lang5 chu7 soe3-han3 tioh8 ai3 phah-sng3, lo5-lek8 lai5 choe3 lai5 ke3-oe7.  Na7 bo2, toa7-han3 e5 si5, bo5 saN-mih8 seng5-chiu7.  Khoan3 soe3-han3 gin2-na2 ai3 eng7 thau5-nou2 lai5 ke3-oe7, eng7 chhiu2 phah-piaN3 lo5-lek8.

Thai5 ti-kong bo5 sio chhiaN2,
Ke3 cha-bou2-kiaN2 heng5 toa7-piaN2.



Chi2 kiat8-a2-ko e5.  Thai5 ti-kong chhiaN2 lang5-kheh, si7 peng5-siong5 u7 ong2-lai5 kap kau-poe5. Chu2-lang5 ho2-i3 lai5 choe3.  Cha-bou2-kiaN2 teng7-hun e5 si5, u7 sang3 le2-piaN2, chiu7-si7 thong-ti lang5 chai, ia7 si7 kong2, kau3 kiat-hun e5 si5, ai3 lang5 ho7-le2. Sui kong2 si7 tau3 hoaN-hi2, ia7 si7 ai3 lang5 eng7-chiN5 ho-le2.  Peng5-siong5 bo5 lian5-lok, kau3 u7 tai7-chi3 chiah beh chhe7 lang5 tau3 pang-bang5.

Than3 chiN5 iu2 sou3,
SiN3-mia7 ai3 kou3.



Jin7-chin than3-chiN5, m7-thang hut-liok8 seng-khu, siN3-mia7.  Tu5 liau2 than3-chiN5, ia7 tioh8 eng7 si5-kan lai5 chiau3-kou3 sin-the2. 

ThiaN chit8-e5 siaN,
SiN chit8-e5 kiaN2.



ThiaN tioh8 chit8-e5 siau-sit, chiu7 chin gau5 lian5-siong2, pong3 ga7 na2 chhin-chhiuN7 siN-kiaN2 hiah toa7 e5 chho3-gou7. Bo5 sit8-che3 khi3 cheng3-sit8, chiah lai5 kong2. Iau5-gian5 si7 kho2-pha3; thoan5 e5 lang5 ai3 hu7 chek-jin7. Mui5-the2 po3-to7 ai3 chu3-i3, seng khi3 cheng3-sit8 chiah lai5 po3, m7-thang “san3-po3 iau5-gian5”.  

ThiN-teng2 lui5-kong,
Te7-bin7 Bu2-ku7-kong.



Cha2-si5, lang5 choe3-ho2 choe3-phaiN2, long2 oe7 siu7 po3-eng3.  PhaiN2-lang5 hou7 lui5 chhim, chiu7-si7 hou7 lui5 kong3-si2.  Cha-bou2-lang5 ke3 kau3 lam5-hong e5 ke, na2-si7 u7 saN-tng5 nng7-te2, chiu7 chhiaN2 bu2-ku7-kong2 ( Lu2-hong e5 lang5, lau7-bu2 e5 hiaN-ti7) lai5 kam3-teng7 chiah thang jip8-lian7 (kai3-khoan).  Piau2-si7 bo5 oan-ong2.

Toa7 kha tah8 te7 un2,
Soe3 kha ka-lun2-sun2.



Chai7 kou2-cha2, lu2-seng3 siong5-siong5 u7 pak8-kha e5 hong-siok, kiaN5 lou7 boe7 un2, ai3 sio2-sim, bo5, chiu7 oe7 poa7 to2.  Sou2-i2 khou2-khng3 lang5 m7-thang pak8-kha.

U7 ap8, bo5 chu,
U7 chhu3, bo5 thang ku.



Hian7-tai7 lang5 u7 khang e5 goa7-piau2, bo5 sit8 e5 loe7-ham5.  Chhin-chhiuN7 u7 po2-ap, tan7-si7 lai7-bin7 bo5 te2 chin-chu7.  Iah8 u7 lang5 chhoa bou2, (m7-na7 chit8 e5), ka-teng5 bo5 un-loan2; u7 chhu3 khiok bou5 sou2-chai7 thang ku chit8-e7.

U7 le2,
Bo5 the2.


Cha2-ki5, Jit8-pun2 lang5 hou7 (Tai5-oan5) lang5 e5 in3-siong7 chiu7-si7 “U7-le2, bo5-the2”. In u7 le2-mau7, u7 le2-sou3, chong2-si7 bo5 the2-thong2, chhin-chhiuN7 lam5-lu2 choe3-hoe2 soe2 seng-khu. Hong-siok8 sip8-koan3 bo5 siang5: ho2-e5, chiu7 oh8, phaiN2-e5, chiu7 khi3-sak, m7-thang oh8.



Chai7-siN bo5 lang5 jin7,
Si2 loh8 kui toa7-tin7.



Tng lang5 lau7, chai7-siN e5 si5 bo5 lang5 chiau3-kou3, kau3 si2 liau2-au7, choe7-choe7 lang5 lai5 beh chhiuN2 (pun) chai5-san2 (ui5-san2).

Chha5 sio ai3 nng7 te3,
Ka seng5 ai3 nng7 e5.



Chit8 e5 ka-teng5 e5 kian3-siat su-iau3 hu-hu7 nng5-lang5 e5 hap8-chok. “Ka ho5 ban7-su7 heng”.


ChhiN-hoan liah8 bo5,
Liah8 hoan-po5.



Liah8 boe7-tioh8 choe3-phaiN3 e5 lang5, chiu7 liah8 bu5-kou e5 lang5 choe3 tu2-siau3. Choe3 tai7-chi3 bo5 liah8-tioh8 tiong7-tian2.


Chhoa7 bou2 chheh m7 thak8,
Ke3 ang kha m7 pak8.



Kiat-hun7 liau2-au7 soah bo5 beh koh siong7-chin3, phah-piaN3, lo5-lek8 choe3 tai7-chi3.


Chhoa7 sin-pu7 chhu3 lai7 ang5,
Ke3 cha-bou2-kiaN2 chhu3 lai7 khang.



Cha2-si5 kiat-hun7 si7 lu2-hong ke3-khi3 kau3 lam5-hong. Sou2-i2 ti7 lam5-hong5 e5 chhu3 si7 ke lang5, khah nau7-jiat8. ti7 lu2-hong e5 chhu3 chiu7 kiam2 lang5, pian3 khang khi3 e5 kam2-kak.


Chit8 tang5 chit8 kim,
Ang-bou2 tang5-sim.



Ang-bou2 siong-ho2, na2 chhin-chhiuN7 tang5 kim iuN5 choe3-he2. Nng7-lang5 tang5-sim hap8-lek8 kian3-siat ka-teng5.


Chng-kha lang5 siong7 thui5,
Cheng3-chhai3 oaN7 toa7-pui5.



Lang5 eng7 ho2 e5 mih8 khi3 oaN7 bo5 ke3-tat8 e5 mih8.  Na2 chhin-chhiuN7 lang5 khi3 boe2 ka-ki7 bo5 khiam3-eng7 e5 mih8, long7-hui3 chiN5.


Hi3-tai5 kha toa7-hau3 e5 gin2-na2,
Na7 boe7 chhiuN3 khek, ma7-oe7 phah phek.



“HiN7 ni2 bak8 jiam2”. ThiaN koa thiaN ku2, chiu7 oe7 chhiuN3-koa, siong7-bo5 ma7 oe7 chiau3 chiat-chau3 lai5 phah. Khoan5-keng2 e5 eng2-hiong2 chin toa7.


Hi5 hoan7 hi5, he5 hoan7 he5,
Chui2-ku hoan7 chui2-ku, Chhan5-le5 hoan7 chhan5-le5.



“But8 kok chiau3 ki5 lui7”. Kok lui7 e5 mih8 long2 u7 in e5 thian-te7, hou7-siong7 bo5 kau-chhap. Seng3-keh sio-siang5 e5 lang5, chu7-jian5 kau choe3 peng5-iu2.


Ho2-cheng2 m7-thng5 (put-thoan5),
PhaiN2-cheng2 m7-tng7 (put-toan7).



SiN tioh8 put-hau3 kiaN2. A2-si7 gin2-na2 ho2-e5 m7-oh8, phaiN2-e5 oh8 bo5 theng5.


Ho2-ho2 hau,
Thai5 ga2 sai2 na2 lau5.



Ho2 e5 mih8, boe7-hiau2 chhu3-li2, boe7 hiau2 eng7; soah pian3-choe3 bo5 lou7-eng7 e5 mih8. Long7-hui3 but8-chu, long7-hui3 jin5-chai5.


Ho2-oe7 m7 chhut-mng5,
PhaiN2-oe7 tiuN3-phoa3 phak-tou2-tng5.



Choan-bun5 kong2 lang5 phaiN2-oe7, bo5 ai3 kong2 ho2-oe7 e5 lang5.


Keng2 sin-pu7, keng2 chit8-e5,
Keng2 kiaN2-sai3, keng2 chit8-ke.



Cha2-si5 kiat-hun si7 lu2-e5 ke3 kau3 lam5-e5 e5 chhu3. Sou2-i2 na7 lam5-hong khoaN3 lu2-chu2 chit8-lang5 ho2 chiu7 ho2. Na7-si7 lu2-hong, chiu7 ai3 kho2-lu7 cha-bou2-kiaN2 si7-m7-si7 kap lam5-hong choan5-ke e5 lang5 e5 seng3-chit oe7 hah8, oe7 siong-chhu3 ho2-se3.


Liah8 chhat8 chai7 chng7,
Liah8 kan chai7 chhng5.



Beh teng7 lang5 u7 choe7 su-iau3 chhiong-hun7 e5 cheng3-ku3. Bo5 cheng3-ku3, boe7-sai2 lam7-sam2 loa7.


Lok8-kang2 lang5 siong7 kaN2-si2,
Pang3-sai2 oaN7 chut8-bi2.



Eng7 siok8-he3, a2-si7 bo5 ke3-tat8 e5 mih8 lai5 phian3 kui3-khi3 e5 mih8, a2-si7 u7 lou7-eng7 e5 mih8. 


Mng7 tang mng7 sai,
Mng7 tioh8 chit8-chiah pe5-sai.



Mng7 lang5, mng7-lai5 mng7-khi3, mng7 bo5 tioh8 lang5. Na2 chhin-chhiuN7 chhiN-mi5 lang5 chhoa7 lou7.


PhaiN2 ang lui7 bou2,
PhaiN2 lo5 lui7 kou2.



Ang-bou2, lo5-kou2 hou7-siong u7 koan-lian5. Chit8-e5 bo5 ho2, oe7 lian5-lui7 tioh8 leng7-goa7 chit8-e5.


Si2 bou2 oaN7 sin-saN,
Si2 ang oaN7 png7-khaN.



Ang-bou2 bo5 kam2-cheng5, tng chit-hong ke3-sin, leng7-goa2 oah8 e5 lang5 chiu7 kin2-kin2 koh ke3 a2-si7 koh chhoa7.


Sian-siN bo5 chai7 (chai5) koan2,
Hak8-seng poaN hai2-hoan2.


Sian-siN bo5 ti7-teh, hak8-seng chiu7 gau5 piN3-bang2, bo5 siu2 kui-ku2. Te7 ji7 chiong2 kong2-hoat: Sian-siN na7 bo5 chai5-tiau7 lai5 koan2-li2, hak8-seng chiu7 bo5 siu2 kui-ku2, oe7 nau7-su7. Si7 kong2 sian-siN u7 choe3 chho3-su7, bo5 ho2 bou5-iuN7, a2-si7 bo5 leng5-lek8, hak8-seng m7 hang5-hok sian-siN sou2 kong2 sou2 ka3 e5.


SiN iaN5 koe chiu2 phang,
SiN su si3 te3 pang.



Cha2-si5 siN kiaN2 si7 chin gui5-hiam2 e5 su7. SiN sun7-su7, chiu7 u7 koe-chiu2 chiah8 lai5 po2 sin-the2; siN bo5 ho2-se3, oe7 song3-sit8 ka-ki7 e5 siN3-mia7, te2 ti7 si3-te3 pang e5 koaN-chha5 lai7.


Sin-pu7 khau3 le2-sou3,
Cha-bou2-kiaN2 khau3 tng5-tou7.



Tng si7-toa7-lang5 ke3-sin, chhin-sin sou2 siN3 e5 khah u7 kam2-cheng5, tui3 sim-lai7 khau3 chhut-lai5.


Sng3-mia7 chhui3,
Hou5 lui3-lui3.



Sng3-mia7 e5 lang5 sou2 kong2 e5 oe7, boe7-tang3 siong-sin3.


Teng2-si koan2 e7-si,
Ti5-thau koan2 pun3-ki.



Choe3 thau5 e5 koan2-li2, chi2-to7 e7-bin e5 choe3 tai7-chi3, si7 u7 chhu3-su7. Na7-si7 ke3-thau5 e5 koan2-li2, chhin-chhiuN7 ka3 choe3 su-jin5 e5 tai7-chi3, oe7 san2-seng hoan2 hau7-ko2.


U7 chiah8, u7 goan5-khi3,
U7 sio-hiuN, u7 po2-pi3.



Choe3 ho2-su7 u7 ho2 po3-eng3. Ai3 beh u7 ho2 kiat-ko2, chiu7 ai3 jin7-chin phah-piaN3 khi3 choe3.


U7 kha boe7 chau2,
Bo5 chhui3 oe7 hau2.



U7 hak8-bun7 e5 lang5, a2-si7 lai7-hang5 e5 lang5 m7 chhut-lai5, soah hou chit8-koa2 goa7-hang5 e5 lang5, a2-si7 poaN3-thang2-chui2 e5 lang5 teh chhiam3 koan5, kong2-oe7.


U7 si7 lou2,
Bo5 si7 khou2.



U7 kiaN2-ji5 hou7 kiaN2-ji5 lou2, bo5 kiaN2-ji5 u7 bo5-kiaN2-ji5 e5 thong3-khou2.


U7 than3, kha-sang chhiu2-lang7,
Bo5 than3, bin7-chhiN bak8-ang5.



Heng5-iong5 sit-giap8 e5 iu-khou2. U7 than3-chiN5 e5 si5 ai3 khiam7 chiN5, thang ti7 bo5 than3-chiN5 e5 si5 lai5 eng7.



Bak8-chiu7 chhuh-chhuh,
Pian7-sou2 khoaN3-choe3 hou7-the2-luh.



Bak8-chiu7 sa bo5 kim, chiong bo5 ho2 e5 mih8 tong3-choe3 chin po2-poe3 e5 mih8. U7-si5 chiong phaiN2-lang5 tong3-choe3 ho2-lang5, m7-chai lang5 teh-beh hai7 i.

Bak8-chiu7 khoaN3 ke2,
Kha tah8 he2.



Chhe ke2, ai3 hiaN5 he2; teh chhe ke2 e5 si5, bo5 chu3-i3 tioh8 kha tah8-tioh8 he2. Lang5 chi2-u7 kou3 bak8-cheng5, bo5 khoaN3 tioh8 chiong-lai5 a2-si7 ma2-siong7 beh-lai5 e5 gui5-hiam2.

Choe3 koe tioh8 chheng2,
Choe3 lang5 tioh8 peng2.



Khng3 lang5 jin7-chin kang-chok. Mui2 chit8 e5 lang5 ai3 siu7 chhau-lian7, lo5-lek8 hak8-sip8 ti7 mui2 chit8 e5 cheng5-keng2.

Chhi7 kiaN2 bo5 lun7 png7,
Chhi7 pe7-bu2 chiau3 sng3 tng3.



Pe7-bu2 thiaN3 kiaN2 bo5 sioh tai7-ke3, put-koan2-si5 to thiaN3. KiaN2-ji5 hau3-keng3 pe7-bu2 chiu7 u7 si5-chun7.

Chhun koaN5, hou7 na2 choaN3,
Tang koaN5 hou7 si-soaN3 (si3-soaN3).



Chhun-thiN e5 hou7 si7 toa7 e5, oe7 choaN3 kau3 chit8 si3-koe3; tang-thiN e5 hou7 si7 iu3 e5, hou7-mng5-a2, na2 si-a2-soaN3.

Giam5 koaN-hu2, chhut kau7 chhat8;
Giam5 pe7-bu2, chhut A-li2-put-tat8.



Giam5 u7-si5 oe7 san2-seng hoan2 hau7-ko2. Bo5 kai2-koat kun-pun2 e5 goan5-in, it-bi7 e5 giam5 si7 bo5 ho2.

Ho2-giah8, m7-tat8-tioh8 (put-ju5) oe7 chiah8;
Ho2 mia7, m7-tat8-tioh8 (put-ju5) iong2-kiaN7.



Lang5 e5 sin-the2 iong2-kiaN7, oe7 chiah8, oe7 khun3 si7 pi2 u7 chiN5 khah tiong7-iau3.

Hoe bo5 pah-jit8 phang,
Lang5 bo5 pah-ni5 ang5.



Bo5 hoe si7 eng2-oan2 e5 phang; bo5 lang5 si7 eng2-oan2 sun7-li7 u7 koan5. “Hong-sui2 lun5-liu5 choan2”. 

Jin5-cheng5 se3-su7 poe5 thau3-thau3,
Ka-ki7 bo5 tiaN2 ia7 bo5 chau3.



Ang5-thiap peh8-thiap chin-choe7, eng3-hu3 boe7-liau2.  Na7-si7 long2-chong2 poe5 thau3-thau3, ka-ki7 e5 saN-tng3 chiu7 u7 bun5-te5.

Kam chiah8 kam pun, chit8-si3-lang5 u7 chhun;
Thau ni thau liam3, chit8-si3-lang5 kheh-khiam3.



Khong-khai3, tiong-s䊵t u thiaN3-sim e5 lang5, chit8-si3-lang5 oe7 chin ho2 ke3 j䊵t. Tu2-tioh8 khun3-lan5 e5 si5, ia7 oe7 u7 kui3-jin5 pang-chan7. Hoan2-tng, kiat8-a2-ko, tang3-sng e5 lang5, su-su siu5° beh phiN lang5 e5, it-seng si7 oe7 bo5 sun-li, khoai3-l𢓭k kap heng7-hok.

Kou3 bin7-phe5,
Bo5 kou3 kha-chhng-phe2.


Kou3 tioh8 teng2-bin7, cheng5-bin7, bo5 kou3 tioh8 e7-bin7, au7-bin7. Kou3 tioh8 chhu3-iau3 e5, hut-liok8 tioh8 tiong7-iau3 e5 pou7-hun7. Chu3-tiong7 piau2-bin7, bo5 chu3-i3-ti𢓭h sit8-chit.

Ku7 chha5 ho2 hiaN5-he2,
Ku7 lang5-sng5 ho2 chhe-ke2.



Ku7 e5 mih8 bo5-it-teng7 si7 bai2 e5. Chha5 ku7 kaN5 chui2-hun7 chio2, iong5-i3 sio. Ku7 e5 lang5-sng5 hah8 ti7 chau3 kap tiaN2, khah boe7 lau7 khui3, koh bo5 sin e5 lang5-sng5 e5 koai3 khi3-bi7; chhe-ke2 khi2-lai5 chiu7 khah sun7-li7.

Kha kin2,
Chhiu2 m7 kin2.



Tng chit8 e5 lang5 ai3 koaN2-kin, chhui kong2, “khah kin2, khah kin2” e5 si5, hit e5 iau2-boe7 chun2-pi7 ho2-se3 e5 lang5 chiu7 kong2 chit ku3 oe7: “Kha kin2, chhiu2 m7 kin2”, piau2-si7 iau2 teh chun2-pi7, goa2 oe7 chin7-liong7 kin2.

Khi2-thau5 pang3 goa7-goa7,
Si5-kau3 lam7-sam2 loa7.



Choe3 tai7-chi3 khi2-thau5 bo5 koan-sim, bo5 iong7-sim ke3-oe7, jin7-chin choe3. Kau3-si5 tai7-chi3 pian3 bo5-ho2, u7 chha-chho3, chiu7 loa7-tang loa7-sai, ka-ki7 bo5 hu7 chek-jin7.

Lang5 kong2 m7 thiaN,
Kui2 kio3 chau2 teh kiaN5.



Ho2 e5 khoan3-ko3 m7 thiaN, khiok khi3 thiaN hia-e5 phaiN2 e5, gui5-hian2 e5 gian5-gu2 soah khi3 choe3.

Liah8 ku chau2 pih,
Liah8 chim5 chau2 chhih8.


Ku kap pih si7 siang7 lui7. Chim5 kap chhih8 long2 si7 mou5-he7 lui7. Kou3 tioh8 chit e5, soah sit-khi3 hit e5. U7-si5 tng li2 khi3 chhe7 lang5 e5 si5, chhe7 bo5 tioh8, ia7 thang kong2 chit ku3 oe7.

Pah-ban7 jin5-bin5 chhiu2 khan chhiu2,
Chhiu2(Siu2)-hou7 Tai5-oan5 kau3 eng2-kiu2.



Ti7 kong-goan5 2004 ni5 2 geh8 28 jit8, Tai5-oan5 chhiu2-khan-chhiu2 un7-tong7 e5 piau-gu2. Chit-e5 un7-tong7 siu7-tioh8 lang5-lang5 e5 chi-chhi5, iok u7 nng7 pah g?a ban7 lang5 chham-ka. Ui3 Tai5-oan5 pak peng5 Koe-lang5 e5 Ho5-peng5 to2 lian5 kau3 lam5-peng5 e5 Go5-loan5-phiN7.

PoaN hi3 kong5,
KhoaN3 hi3 gong7.


Lang5 ai3 khoaN3 hi3, sim-cheng5 long2 oe7 te3 hi3-kiok8 lai5 pian3-hoa3. Na7-si7 poaN hi3 e5 lang5 kong5, bo5 chiau3 hi3 e5 kui-chek lai5 poaN, chiu7 lang5 long2 khoaN3 bo5. Na7-si7 iau2-ku2 it-tit8 teh khoaN3, chiu7 si7 gong7 e5 lang5. Chhin-chhiuN7 Tai5-oan5 2004 ni5 e5 chong2-thong2 soan2-ki2, soan2-oan5 kiat8-ko2 soan-po3 au7, iau2 u7 lang5 teh ke3-siok kai2 kui-chek. Na7-si7 boe7 soah, chiu7 poaN e5 lang5 si7 kong5, khoaN3 e5 lang5 ia7 si7 gong7.

PhaiN2 sim bo5 lang5 chai,
PhaiN2 chhui3 siong7 li7-hai7.


Sim phaiN2 e5 lang5, na7-si7 bo5 piau2-hian7 chhut-lai5, bo5 lang5 chai. Na7-si7 phaiN2-chhui3 chiu7 oe7 hai7 lang5, hai7 ka-ki7; tai7-chi3 choe3 boe7 ho2-se3, bo5 chit8-tian2-a2 li7-ek. Kong2-oe7 ai3 sio2-sim, m7-thang kong2 phaiN2-chhui3. “PiN7 tui3 khau2 jip8, ho7 tui3 khau2 chhut”.

SaN jit8 bo5 liu7,
Peh chiuN7 chhiu7.


Hak8-sip8, thak8-chu na7 bo5 koh-chai3 un-sip8, chiu7 chin kin2 boe7-ki3-tit. M7-na7 ai3 liu7, ia7 ai3 koh chin3 chit8 pou7 oh8 sin e5 su7.

SaN ni5 chit8 lun7,
Ho2 phaiN2 chiau3 lun5.


Long5-lek8 e5 lek8-hoat tai7-khai3 si7 mui2 saN-ni5 chiu7 lun7 chit8 geh8. Mui2 lang5 e5 ki-hoe7 ia7 oe7 kai2-pian3, ho2-phaiN2 long2 u7. 

Si5 kau3 si5 (tam-)tng,
Bo5 bi2 chu2 han-chi5 thng.



Bi7-lai5 e5 tai7-chi3 siong5-siong5 oh tit liau7-siong2 tioh8. Lang5 ai3 u7 ke3-oe7 phah-sng3, u7 taN2-liong7 kaN2 tam-tng.  Ai3 u7 lim5-si5 eng3-pian3 e5 leng5-lek8, choe3 siong7-bai2 e5 phah-sng3. Na7 kau3-si5 bo5 bi2, ia7 kam-goan7 chiah8 kho2, lim han-chi5 thng lai5 tou7-oah8.

Sio2 chiN5 m7 ai3 than3,
Toa7 chiN5 bo5 chai5 kan3.



Soe2 e5 kang-chok m7 ai3 khi3 choe3. Toa7 e5 su7-giap8 khiok8 bo5 chai5-leng5 thang lai5 choe3. “Koan5 put-seng5, ke7 put-chiu7”. 

Sio2-pu3 kho3 liap8-chek,
Toa7-pu3 khoaN3 thian-sek.



Lang5 beh pu3, ho2-giah8, na7-si7 khun5-khiam7, oe7 tat8 kau3 sio2-pu3. Na7 si7 toa7 ho2-giah8-lang5, m7-na7 ai3 khun5-khiam7, ia7 tioh8 u7 thiN e5 pang-chan7, un7-khi3 chiah oe7 tit-tioh8.

Su lang5 bo5 su tin7,
Su tin7 phaiN2 khoaN3 bin7.



Koh-jin5 su-ia5 bo5 chin toa7 koan-he7. Kou3 tioh8 thoan5-the2, lang5-lang5 ai3 phah-piaN3 lo5-lek8 hap8-chok. 

Tang7 thau5 khin, Thau5-khak hin5,
Hioh-khun3 (KhoaN3 i-seng), Tioh8 koaN2-kin2.



Thau5-khak oe7 gong5, oe7 hin5, si7 bo5 cheng3-siong5, u7 phoa3-piN7. Ai3 hioh-khun3, a2-si7 khoaN3 i-seng, na7-bo5 piN7-cheng3 oe7 na2 thoa na2 siong-tiong7.

Teng2-bin7 heng3 chhuh-chhuh,
E7-kha sian7 tuh-tuh.



Teng2-bin7 e5 lang5 thui-heng5 un7-tong7 chin u7 cheng-sin5, bo5 the2-hoe7 tioh8 e7-kha e5 lang5 e5 the2-lat8 kap leng5-lek8. Chit chiong2 e5 un7-tong7 teng2-e7 bo5 it-ti3, bo5 hiap8-tiau7, oh seng5-kong.

Tng5-soaN ke3 Tai5-oan5,
Sim-koaN kiat kui oan5.



Cha2-si5 lang5 tui3 Tng5-soaN lai5 Tai5-oan5, si7 eng7 soe2-chiah chun5, lou7-tou5 gui5-hiam2. Sim-koaN lai7 chin tam-sim si7-m7-si7 oe7 peng5-an kau3 Tai5-oan5. Cheng5-bin7 e5 lou7 ia7 m7-chai si7 iN5 si7 piN2.

Toa7-kau2 poaN5 chhiuN5,
Soe3-kau2 khoaN3 iuN7.



Toa7-lang5 sou2 choe3 e5 bo5-ho2 e5 tai7-chi3, gin2-a2 ia7 te3 teh oh8.

U7 chhiu2 chhun bo5 lou7,
U7 kha kiaN5 bo5 pou7.



Kha-chhiu2 siu7 sok-pak8, choe3 bo5 tai7-chi3, bo5 pan7-hoat hong3-sim toa7-taN2 lai5 choe3. U7-si5 ia7 kong2 choe3 cheng3-hu2 e5 hoat-leng7 pak8-kha pak8-chhiu2.




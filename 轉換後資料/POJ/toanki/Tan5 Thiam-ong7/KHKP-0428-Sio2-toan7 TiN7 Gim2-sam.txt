Sio2-toan7  TiN7 Gim2-sam
                   Tan5 Thiam-ong7
Chit lang5 si7 Ba5-u5 kau3-hoe7 TiN7 Teng-thiam TiuN2-lo2 e5 te7 saN kiaN2, kin-ni5 18 he3.  Tam7-sui2 Tiong-oh8 saN lian5 seng, jip8 oh8 liau2-au7 ti7 Tam7-sui2 siu7 soe2-le2 jip8 kau3-hoe7.  Kin-ni5 hioh-joah8 hoe5-ka iau2 u7 kap goan2 khi3 hu3 pou3-to7-hoe7, bo5 phah-sng3 7 geh8 be2 khi2 koaN5-jiat8 piN7, kau3 9 geh8 27 ho7 hou7 Chu2 tiau3 i li7-khui se3-kan.  Ji7-chap8 peh ho7 ti7 Tai7-kah an-chong3.  Sit chit ho7 chheng-lian5-poe3 thiaN-kiN3 e5 lang5 bo5 m7 siong-sim.  Pe7-bu2 chin-lang5 ia7 iu-bun7 boe7 liau2.
1.Phin2-heng7 tong-chiaN3.  Tui3 pe7-bu2 sun7-cheng5, iu2-hau3, m7 bat hou7 si7 toa7 lang5 khi3 khou2.  Tui3 chhu3-piN, chim2, m2, peng5-iu2 u7 le2-sou3, gian5-gu2 un5-sun5, cheng3-khi3 hou7 lang5 khim-hok8 o-lo2.
2.Gau5 thun-lun2.  Phoa3-piN7 hiah ku2, bo5 haiN-chhan bo5 khiau5 lang5, bo5 kio3 kan-khou2.
3.Chi3-bong7 ko-tai7.  Hit-si5 beh jip8 Tiong-oh8, ia7 hou7 hak8-hau7 sian-siN kio3 khi3 chhi3-giam7 su-hoan7-pou7, u7 kip8-te7.  Chong2-si7 ai3 jip8 kau3-hoe7 e5 hak8-hau7, chiu7 jip8 Tam7-sui2 Tiong Hak8-hau7, ng3-bang7 chiong-lai5 khi3 Loe7-te7 liu5-hak8, seng5-beng5 lai5 eng5 kng kau3-hoe7.
4.Sin3-giong2 chin chhim.  I e5 tong5-chhong kong2, Ti7 hau7-tiong cha2-am3 teng7 si5-kan thak8 seng3-keng, ki5-to2.  Ti7 ke-lai7 khou2-khng3 chhin-lang5 tioh8 jiat8-sim hok8-sai7 Siong7-te3.  Tui3 peng5-iu2 khou2-khng3 in tioh8 sin3 Ki-tok.  Kau3 phoa3-piN7 to2 chhng5 iau2 chhim khoa3-lu7 Ba5-u5 e5 kau3-hoe7 chin chio2 lang5, ia7 khoa3-lu7 ke-lai7 be7 chhim-sin3 Siong7-te3.  Goa2 kui2-na7 pai2 sia2 phoe khou2-khng3 i m7 thang ke3-thau5 bian2-kiong2, sin-the2 na7 bo5 khong-kian7, hak8-bun7 bo5 lou7-eng7.  SiuN tang7 e5 taN3 si7 oh taN.  Kau3 phoa3-piN7 to2 chhng5 ia7 mi5 jit8 khoa3-lu7 thak8-chheh e5 su7.
Po2-lo5 kong2, Chin7-lat8 phau2-chau2, chau2 kau3 chhah pio hit-nih8, iau2-ku2 tioh8 tu2 ho2 chiah oe7 tit-tioh8 siuN2.  ChhiaN2 khoaN3 Po3 e5 hiaN-chi thoe3 in e5 pe7-bu2 chhin-lang5 lai5 ki5-to2, kiu5 Seng3-sin5 an-ui3.
(Tai5-oan5 Kau3-hoe7-po3 te7 428 koan3, 1920 ni5 11 geh8)

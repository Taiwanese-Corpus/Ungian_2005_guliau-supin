Sio2-toan7
Chit pang pak-pou7 u7 nng7 ui7 Thoan5-to7 sian-siN hou7 Siong7-tsu2 tiau3 in tng2-khi3, chiu7-si7 Lim5 Chheng-koaN, kap Tan5 Hi-lian5.  TaN beh chiong in e5 sio2-toan7 tai7-liok8 lai5 sia2 ti7 e7-toe2.
Lim5 Chheng-koaN.
Lim5 Chheng-koaN si7 Tsoan5-chiu siaN5-goa7 e5 lang5, ji7-chap8 ni5 cheng5 chiah lai5 Tai5-oan5, tiam3 ti7 Bang2-kah Pou3-pou-koe tsoe3 seng-li2, liau2-au7 u7 lai5 Bang2-kah pai3-tng5 thiaN to7-li2, chiu7 hoan2-hoe2 koe2-piN3 lai5 sin3 Tsu2.  Ke3 bo5 joa7-ku2 chiu7 poaN-khi3 Pang-kio5, ti7-hia iu5-goan5 chiau3-ku7 jiat8-sim hok8-sai7 Siong7-te3, siong5-siong5 khi3 Pang-kio5 pai3-tng5 le2-pai3.  I put-chi2 him-bou7 ai3 tsoe3 Tsu2 e5 kang, ti7 Beng5-ti7 37 ni5 9 geh8 u7 jip8 Tam7-tsui2 Sin-hak8-hau7 thak8-chheh, kau3 Beng5-ti7 52 ni5 chiu7 tsut-giap8.  U7 siu7-phai3 khi3 tiam3 kui2-na7 ui7 e5 pai3-tng5 tsoe3 Thoan5-to7-su, chiu7-si7 Sau3-hut, Lo5-tong, Teng2-siang-khoe.  Kau3 ku7-ni5 12 geh8 u7 tui3 Thoan5-to7-kiok8 pin2-chheng2 ai3 tng2-khi3 Tsoan5-chiu tham3 i e5 lau7-bu2 kap i e5 chhin-chhek.  Thoan5-to7-kiok8 un2-tsun2, chiu7 kap i e5 bou2 saN-kap tsoe3-tin7 tng2-khi3.  Kau3 kin-ni5 3 geh8 koh -tsai3 lai5 Tai5-oan5, iu5-goan5 chiau3-ku7 ti7 Teng2-siang-khoe tsoe3 Tsu2 e5 kang.  Na7-si7 lou7-tiong u7 jiam2-tioh8 piN7, to3--lai5 chiu7 na2 ku2 na2 siong-tiong7; au7-lai5 jip8 ti7 Ma2-kai I-iN7.  Kho2-sioh chiah8 ioh8 bo5 eng3-hau7, chiu7 koe3-ong2 ti7 iN7-lai7, hiong2-siu7 39 he3.  Goa7-kok Bok8-su, pun2-toe7 Bok8-su, Thoan5-to7-su kui2-na7 e5, kap Sin5-hak8-hau7 e5 hak8-seng i2-kip8 hoe7-iu2 u7 lai5 sang3-tsong3.
Tan5 Hi-lian5.
Tan5 Hi-lian5 si7 Sin-tek-thiaN Tiong-kang2-koe e5 lang5.  Pun2 si7 teh ka3 oh8 tsoe3 sian-siN.  Beng5-ti7 15 ni5 u7 sin3 Tsu2, au7-lai5 u7 ka3 kau3-hoe7 e5 gi7-oh8.  I iah8 put-chi2 him-bou7 ai3 tsoe3 Tsu2 e5 kang, sou2-i2 ti7 Beng5-ti7 21 ni5 u7 jip8 Tam7-tsui2 Sin5-hak8-hau7 thak8-chheh, kau3 Beng5-ti7 24 ni5 chiu7 tsut-giap8.  U7 siu7-phai3 khi3 tiam3 nng7 ui7 e5 
kau3-hoe7, chiu7-si7 Au7-lang5 kap Thou5-gu5, tui3 ku7-ni5 khi2 iah8 ke kiam Tiong-kang2.  I tsoe3 Tsu2 e5 kang kau3 kin-ni5 tu2-tu2 25 ni5 e5 ku2.  Ti7 ku7-ni5 u7 hou7 kau3-hoe7 keng2 i tsoe3 tiuN2-lo2.  Kin-ni5 4 geh8 u7 lai5 hu3 Tai7-hoe7, tsoe3 si3 Tong5-hoe7 e5 Tai7-gi7 TiuN2-lo2.  Put-heng7 ti7 Tai7-hoe7 liau2 tng2-khi3 u7 ti7 koaN-gam5 e5 piN7, taN2 tiap8 chin ku2 long2 bo5 eng3-hau7.  Au7-lai5 u7 jip8 Ma2-kai I-iN7 i-ti7, iah8 si7 bo5 chhai2-kang.  Kau3 7 geh8 23 jit8 chiu7 ke3-ong2, hiong2-siu7 54 he3.  Ji7-chap8-si3 jit8 ti7 Gu5-pou-tsng Kang2-gi7-sou2 u7 tsong3-sek.  Gou5 Bok8-su tsu2-li2, Keh Bok8-su thak8 Seng3-keng; Tan5 Chheng-gi7, Siau An-ki ji7-ui7 bok8-su u7 kong2 i e5 lai5-lek8, in-ui7 in si7 tsoe3 i e5 tong5-chhong.  ChhiaN2 tai7-ke thoe3 chit nng7 ui7 Thoan5-to7-su e5 ke-koan3 ki5-to2, hou7 in oe7 siu7 an-ui3, ng3 bang7 au7-lai5 saN-kiN3 ti7 thiN-nih8.
(Tai5-oan5 Kau3-hoe7-po3 te7 366 koan3,1915 ni5 9 geh8)
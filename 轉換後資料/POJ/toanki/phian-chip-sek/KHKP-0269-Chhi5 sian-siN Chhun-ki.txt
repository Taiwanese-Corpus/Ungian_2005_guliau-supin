Chhi5 sian-siN Chhun-ki e5 sio2-toan7
Chhun-ki Chhi5 sian-siN si7 Hong7-soaN koan7, Tek-a2-kha E7-pou-chng e5 lang5.  Se3-han3 si2 lau7-pe7, lau7-bo2 koh ke3; hit-si5 bo5 thang i-oa2, kou-put-chiong tioh8 khi3 kap lang5 toa3, cho3 kang than3 chiah8.  I e5 thau5-ke si7 Tek-a2-kha chng Hoan-po5-chek.  Hit-si5 i tit-tioh8 to7-li2 chiu7 soa3 chhoa7 i khi3 thiaN .  Ti7 Tong5-ti7 10 ni5 ia7 bat thak8-koe3 sio2-oh8, pai3 Lu7 Chheng-hui cho3 sian-siN.  Ti7 1873 ni5 3 goeh8 16 ho7, chiu7-si7 Tong5-ti7 12 ni5 2 goeh8 18 jit8, tui3 Li2 Bok8-su siu7  se2-li2 jip8 Seng3-kau3; hit-si5 tu2 20 hoe3.
Kau3 Tong5-ti7 13 ni5 Tai5-lam5 e5 Toa7-oh8 khiam3 hak8-seng, lang5 khoaN3 i si7 kho2-chhu2, tai7-ke ki2-chian3--i, chiu7 hou7  Bok8-su kio3 i lai5 Hu2-siaN5 thak8 chheh , hak8-sip8 to7-li2; chu-chit iau2-ho2, sou2-i2 pi2 pat8 lang5 put-chi2 gau5 thak8.  Kong-su7 6 ni5 chiu7 chut-giap8, hit-si5 Sian-siN 28 hoe3.
Thau5 chit8-pai2 chhut-oh8 khi3 toa3 Kio5-a2-thau5, ia7 chhoa7 Sian-siN-niu5, si7 Kiam5-pou-a2 chng, jiat8-sim e5 TiuN2-lo2 Gou5 Tioh8-peh e5 toa7 cha-bou2 kiaN2.  Sian-siN cho3 thoan5-to7 26 ni5 ku2, ke3-kiong7 toa3 14 sou2-chai7 e5 li2-pai3-tng5; tak8-ni5 kap hoe7-chiong3 put-chi2 ho5-bok8.   U7 sou2-chai7 ia7  bat kiam ka3 sio2-oh8, hou7 hak8-seng tui3 i siu7 che7-che7 li7-ek; sou2-i2 u7-e5 thang jip8 Tiong-oh8, u7-e5 thang jip8 Toa7-oh8; kho2-kian3 Sian-siN ia7-si7 gau5 ka3-oh8.  Lun7 i kau3 chheh e5 hak8-bun7, si7 iaN5-koe3 cheng3 chhong-iu2.
Sian-siN u7 si5 ia7 si7 gau5 kou2-bu2 hiaN-ti7 chi2-moai7.  Cha2-ni5 Tang-kang2 siong5-siong5 hoe2-sio-chhu3, i chiu7 kap ki5-u5 tng-chit e5 lang5 siat-hoat khi2 chit8-keng ngeN7-piah e5 hia7-chhu3; hian7-kim chit keng hoe2-khou3 khi2--e5, chiu7-si7 Sian-siN ti7 Tang-kang2 e5 si5 khi2--e5.
Sian-siN siau3-lian5 e5 si5 u7 hoan7-tioh8 lau5 phiN7-hoeh e5 cheng3, u7 si5 lau5 kui-me5 kui-jit8; kai-chai3 chiah8-ioh8 u7 ho2.  M7-ku2 jian5-au7 jiam2-tioh8 hi3-peN7 e5 cheng3, sin-the2 jit8-jit8 na2 lam2, sui-jian5 hou7 i-seng khoaN3, chiah8-ioh8 bo5 sim2-mih8 khah ho2.
Ku7-ni5 Kau3-su7-hoe7 gi7-lun7 tioh8 oaN7 i lai5 ti7 Kiam5-pou-a2 chng, hia si7 hai2-khau2, ng3-bang7 tiam3 hia peN7 e7 na2 o2; bo5 phah-sng3 kin-ni5 ku7-lek8 3:19 koe3-sin ti7 Kiam5-pou-a2 e5 li2-pai3-tng5, Hiong2-siu7 54 hoe3.  Ti7 21 jit8 chhut-soaN; u7 Tang-kang2, Tek-a2-kha, Khe-chiu e5 hoe7-iu2 iok-liok8 pah-goa-lang5 sang3 chong3.  Sian-siN li7-khui se3-kan khi3 chhoe7 Chu2, sng3 si7 thoat-li7 kan-khou2 tit-tioh8 hok-khi3.  Hian7-si5 i-e5 Sian-siN-niu5, nng7-e5 hau-seN si3-e5 cha-bou-kiaN2, be7 bian2 u7 iu-bun7 hoan5-lo2.  ChhiaN2 liat8-ui7 khoaN3 po3 e5 lang5 the3 in ki5-to2, ng3-bang7 ThiN-pe7 an-ui3 in-e5 sim.  Hian-si5 Chhi5 Sian-siN-niu5, kap i-e5 hau-seN sim-pu7 cha-bou2-kiaN long2 poaN khi3 tiam3 Tek-a2-kha.
 
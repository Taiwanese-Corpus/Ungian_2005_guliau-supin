PUN2-JIN5 IOK-HAN7
An-ki5 ek8 sut8
1. Siau3-lian5 e5 seng-oah8:
Pun2 jin5 Iok-han7 (John Bunyan), chit8 e5 chhou-ia2, bo5 sin3-giong2, ai3 lim-chiu2 e5 hong3-tong7 kiaN2, siu7 Chu2 e5 kng chio3 chiaN5-cho3 chit8 e5 iu2-mia5 u7 leng5-lek8e thoan5-to7-chia2. SaN-kap lai5 khoaN3 i e5 liok8-toan7 e5 si5, hou7 lan2 boe7 kim3-tit ai3 chan3-bi2 lan2 ki5-biau7 e5 Chu2.
Pun2-jin5 Iok-han7 chhut-si3 ti7 1628 ni5 11 goeh8 30 jit8, ti7 Eng-kek-lan5 e5 I2-lek8-to (Elstow) chit8 e5 san3-chhiah e5 pou2-tiaN2 sai-hu7 e5 chhu3. Tng i hou7 lau7-bo2 pho7 kau3 pai3-tng5 siu7 soe2-le2 e5 si5, u7 e5 lau7 hu7-jin5-lang5 khoaN3-tioh8 i, chiu7 u5-gian5 kong2: “Chit e5 gin2-na2 teh beh chiaN5-cho3 iu2-mia5 e5 lang5.” Chong2-si7 chite5 u5-gian5 kau3 i e5 chheng-lian5 si5-tai7, na2 chhin-chhiuN7 bo5 ng3-bang7 thang sit8-hian7. In-ui7 i sou2 kau e5 peng5-iu2 hou7 i e5 seng-oah8 pian3-moa2 ou-am3---- ai3 lim-chiu2, ai3 me7 lang5, bo5 sin3-giong2.
2. Choan2-pian3:
1649 ni5, i kap chit8 e5 mia5 choe3 Ma2-li7-a e5 lu2-chu2 kiat-hun. Ma2-li7-a si7 chit8 e5 khian5-seng5 e5 Ki-tok-tou5. Mui2 le2-pai3 in2-chhoa7 i e5 tiong7-hu chham-ka chu7-hoe7; chong2-si7 bok8-su sou2 kong2 e5 to7-li2, chhin-chhiuN7 pai3-tng5 e5 chioh8-chhiuN5 chit8-iuN7 hou7 Iok-han7 kam2-kak bo5 chhu3-bi7.
U7 chit8-jit8 tui3 le2-pai3 to3-lai5, i tui3 i e5 hu7-jin5-lang5 kong2 “Ma2-li7-a ah! Kin-a2-jit8 bok8-su kong2 e5 long2 si7 teh kong2 goa2, goa2 phu5-phio3 e5 seng-oah8 ---- ai3 chiu3-chou2, ai3 loe2-me7, ai3 chau-that lang5. ”I kong2 chia e5 oe7, na2 chhin-chhiuN7 u7 siu7 kam2-tong7 e5 khoan2-sit.  Chong2-si7 chiah8-pa2 liau2-au7, i iu5-goan5 chiau3-ku7 kau3 chhau2-tiuN5 kap cha2-cheng5 e5 peng5-iu2 thit-tho5. I ti7 chhau2-tiuN5 phah chit8-tiuN5 kiu5 liau2, giah8 chhiu2 beh koh phah, chong2-si7 ki5-koai3, i e5 chhiu2 hut-jian5 bo5 lat8, koh thiaN-tioh8 chit8 e5 sian kong2 “Li2 goan7-i3 thoat-li7 choe7 chiuN7 thian-tong5, a2-si7 toa3 choe7 loh8 te7-gek8?” I tioh8 toa7-kiaN, sui5-si5 theng5-chi2 un7-tong7 tng2-khi3.
 
Tui3 hit jit8 khi2, i kai2-pian3 i e5 seng-oah8, Chu2-jit8 chham-ka le2-pai3 nng7-pou, e7-pou si5 ia7 koh kau3 chhau2-tiuN5 thit-tho5, tak8-jit8 thak8 Seng3-keng nng7-pai2, am3-ki3 tak8-tiau5 kai3-beng7, bo5 koh chiu3-chou2 le2-me7, chin7-lat8 tou5-bou5, tui-kiu5 keng3-khian5, kong-gi7 e5 seng-oah8 Chong2-si7 i e5 sim long2 tit boe7 tioh8 sia3-choe7 e5 peng5-an, koe3-khi3 e5 choe7, siong5-siong5 khong3-ko3 chek-pi7 i. I e5 tiong2-lu2 tihit7 si5 chhut-si3, chhut-si3 chhiN-mi5, i siuN7 kong2 che si7 chhut ti7 Siong7-te3 e5 heng5-hoat8.
3. Chhoe7 tioh8 Ki-tok:
U7 chit8-jit8 i taN-taN3 kiaN5 ti7 ke-lou7, beh ka7 lang5 pou2-tiaN2. I thiaN-kiN3 chit8-tin7 hu7-jin5-lang5 teh tam5 lai7-sim e5 peng5-an. I oa2-khi3 kong2-khi2 i sim-lai7 e5 kan-khou2, in chiu7 khng3 i khi3 chhoe7 Ki2 Hok-tek bok8-su (Pastor John Gifford) i si7 chit8 e5 Chim3-sin3-hoe7 e5 bok8-su.
Hit-am3 i bang7-kiN3 hiah e5 hu7-jin5-lang5 che7 ti7 soaN-piN, chin khoai3-lok8 e5 khoan2-sit, na7-si7 ti7 soaN e5 hit-peng5 si7 ou-am3, chhiN-chhin3, ia7 i pun2-sin khia7 ti7 hia.
I kiaN-hiaN5 kau3 chheN2, i au5-kio3 kong2 “Goa2 m7 kiaN goa2 e5 jiok8-the2 siu7-khou2, goa2 chi2 kiaN goa2 e5 leng5-hun5 sit-loh8.” I e5 sim iau2 boe7 tit-tioh8 Ki-tok e5 peng5-an.
I chiu7 chiau3 lang5 e5 khou2-khng3 khi3 chhoe7 Ki2 Hok-tek bok8-su.  Bok8-su sou2 hou7 i e5 hoe5-tap si7 “soe3-kiaN2, li2 tek-khak tioh8 chhoe7 Ki-tok, m7-si7 kho3 kau3-hoe7, tioh8 kho3 li2 e5 sin3, che si7 tit-kiu3 e5 i5-it lou7-tou5.”
“Chhoe7-kiu5 Ki-tok? I ti7 ta2-loh8?” I khoaN3 boe7 tioh8 Ki-tok, i e5 sim iu-bun7 kau3-kek8, thong-mi5 sit-bin5. U7 chit8-am3 i siuN7 kau3 Iu5-tai7 boe7 Ia5-sou chiu7 kam2-kak ka-ki7 sou2-hoan7 e5 ia7 si7 boe7 thang sia3-bian2 e5 choe7. SiuN7 kau3 chia, i chiu7 hoan-sin khi2-lai5 chau2 chhut-khi3 goa7-bin7 e5 chhau2-tiuN5 ki5-kiu5 sia3-bian2, chhoe7-kiu5 Ki-tok. Chit si5 e5 sim tit-tioh8 peng5-an, khoai3-lok8, iu-bun7 kiaN-hiaN5 bo5 khi3, Chu2 e5 peng5-an chhiong-moa2 i e5 sim.
4. Khai-si2 thoan5-to7:
Tit-tioh8 Ki-tok e5 peng5-an i2-au7, i chin ho2-taN2 cho3 kian3-cheng3, bo5 ku2 siu7 keng2 choe3 chip-su7. Lang5-lang5 chin ai3 thiaN isou2 thoan5 e5 hok-im ----- sia3-choe7 e5 to7-li2, Ki-tok e5 peng5-an ----, bo5 ku2 i chiu7 chiaN5 cho3 chit8 e5 chu7-iu5 thoan5-to7-chia2. Sui-jian5 i si7 chit8 e5 bo5 siu7 kau3-iok8 e5 pou2-tiaN2 sai-hu7, na7-si7 i ka-ki7 jiat8-sim tui-kiu5, khi2-thau5 chiu7 piau2-hian7 chin ho2 e5 seng5-chek. I e5 thau5 chit8 pun2 chheh chhut-pan2 ti7 1658 ni5, kio3 choe3 “Te7-gek8 e5 ai-oan3.”
1655 ni5, i e5 hu7-jin5-lang5 koe3-ong2, pang3-he7 4 e5 kiaN2 long2 tioh8 Iok-han7 chhin-chu7 hu5-iong2. 5 ni5 au7 i koh kap chit8 e5 cheng5-chhe e5 peng5-iu2 I2-li7-sa-pek kiat-hun.
Hit si5 Eng-kok cheng3-hu2 thong-koe3 chin choe7 hoat-lut8 ap-pek bo5 hong7 kok-kau3 e5 lang5, kui-teng7 jin5-bin5 tioh8 ti7 it-teng7 e5 kau3-hoe7 le2-pai3, koh tioh8 chiau3 ki5-to2-su ki5-to2, na7 bo5 chiu7-si7 ui5-hoan7 kok-hoat 1660 ni5 Cha-li2 ji7-se3 chip-cheng3, khai-si2 pek-hai7 bo5 hong7-kau3 e5 lang5, chit e5 siau-sit thoan5-kau3 Iok-han7, chong2-si7 i iu5-goan5 chiau3-siong5 chu7-hoe7.
5. Siu7 liah8 koaiN-kaN
U7 chit8 le2-pai3 Iok-han7 chiau3-siong5 kau3 chit8 e5 chng-sia7 chu2-chhi5 le2-pai3, khoaN3-kiN3 kui-tin7 lang5 ui5-lui5 ti7 chhau2-tiuN5, bin7 tai3 iu-iong5; in khoaN3-kiN3 Iok-han7 lai5 chiu7 khng3 i theng5-chi2 chu7-hoechiah7 boe7 tu2-tioh8 gui5-hiam2, Iok-han7 chin hun3-khai3, toa7-siaN hoah kong2 “M7 kiaN in lai5, lan2 iau3-kin2 tioh8 thoan5 hok-im.”Khui-hoe7 gim5-si liau2, Iok-han7 ki5-to2, tu2-kong2 “A-men” bak8-chiu khui khoaN3-kiN3 keng2-chhat khia7 ti7 mng5-khau2, jip8 lai5 chiu7 liah8 Iok-han7 khi3.
Te7 2 jit8 Iok-han7 khia7 ti7 hoat-teng5, sim2-phoaN3-koaN chek-mng7 i kong2 “Li2 chaiN2-iuN7 m7 kiam2-tho2 li2 e5 sou2 choe3?” Iok-han7 in3 kong2 “Goa2 i2-keng kiam2-tho2 liau2. Goa2 si7 teh thoan5 Siong7-te3 e5 to7-li2, khng3 lang5 li7-khui choe7, kui-ng3 Ki-tok” Sim2-phoaN3-koaN siu7-khi3 hoah kong2 “Li2 chiau3 li2 e5 i3-su3 cho3.”
Iok-han7 siu7 phoaN3 choe7 6 ni5, i e5 hu7-jin5-lang5 chin iong2-kam2 kau3 hoat-koaN e5 
 
bin7-cheng5 ai-kiu5, in tah-eng3 chi2-iau3 Iok-han7 iok-sok bo5 koh thoan5 hok-im chiu7 beh thau2-pang3 i, chong2-si7 Iok-han7 kian-koat kong2 “Goa2 kin-a2-jit8 chhut-kaN, chiu7 kin-a2-jit8 thoan5 hok-im” I e5 hu7-jin5-lang5 ia7 kap i tang5 sim-chi3, bian2-le7, an-ui3 i, sui-jian5 in bou2-kiaN2 siong5-siong5 bo5 thang chiah8-pa2, koe3 chin pin5-khou2 e5 seng-oah8, chong2-si7 bo5 u7 chit8-ku3 ai-oan3.
U7 chit8 si5 tu2-ho2 kaN-gak8 e5 khan3-siu2 si7 chit8 e5 tong5-cheng5 Iok-han7 e5 sin3-tou5, chiu7 siong5-siong5 am3-mi5 thau2-pang3 i chhut-kaN, thau3-cha2 chiah koh tng2-lai5. Chong2-si7 chit8 e5 tiong-seng5 e5 Chu2 e5 lou5-pok8, m7-si7 tng2-khi3 ka-ki7 e5 chhu3 hiong2-siu7 ka-teng5 e5 thiaN3-cheng5, i li7-iong7 am3-mi5 iu5-goan5 chu7-chip8 sin3-tou5 ti7 kau-goa7 phian-phiah e5 sou2-chai7 bian2-le7 in. Ia7 hiah e5 sin3-tou5 ia7 kam-goan7 mou7 seN3-mia7 e5 gui5-hiam2 khi3 pi3-bit8 chu7-hoe7. U7 si5 ti7 chu7-hoe7-au7 i tng2-khi3 i e5 chhu3, khoaN3 i e5 bou2-kiaN2; tng i khoaN3-kiN3 in sou2 koe3 kou-khou2 e5 seng-oah8, boe7 kim3 lau5 bak8-sai2. I lam2 tiau5 hit e5 chhiN-mi5 e5 cha-bou2-kiaN2 kong2: “KiaN2 ah! Goa2 khoaN3-tioh8 lin2 hou7 goa2 lian5--lui7 kau3 an2-ni, goa2 e5 sim chhin-chhiuN7 to teh chhak8; chong2-si7 goa2 boe7 thang in-ui7 thiaN3 lin2 lai5 poe3-bin7 thiaN3 goa2 e5 Chu2!” Ah! Ki-tok e5 thiaN3 i2-keng chiam3-nia2 i e5 sim, i i2-keng koat-sim ui7 chin-to7 hi-seng.
Iok-han7 ti7 kaN-gak8-lai7 bo5 ku2 chiu7 u7 60 e5 tang5-phoaN7 lah!  In-ui7 cheng3-hu2 jit8-mi5 phai3-lang5 liah8 hoan2-tui3 kok-kau3 e5 lang5.  Iok-han7 chiu7 choe3 in e5 bok8-su, ti7 kaN-gak8 lai7 tang5 gim5-si le2-pai3. M7-na7 an2-ni i koh khai-si2 sia2-chok chhut-pan2 chit-pun2“Hong-hu3 e5 un-tian2,” chin oe7 pang-chan7 lang5 koe3 chhi3-lian7 e5 seng-oah8.
6 ni5 e5 kaN-gak8 seng-oah8 liau2 Iok-han7 siu7 thau2-pang3 chhut kaN, chong2-si7 i bo5 boe7 ki3-tit “kin-a2-jit8 chhut kaN, kin-a2-jit8 thoan5-to7” e5 cheng5-gian5. Boe7 kau3 chit8 le2-pai3, i chiu7 koh siu7 liah8 koaiN-kaN. Koh keng-koe3 6 ni5, chiu7-si7 1672 ni5, Cha-li2 ji7-se3 soan-pou3 sin3-kau3 chu7-iu5 leng7, Iok-han7 keng-koe3 12 ni5 e5 kaN-gak8 seng-oah8 kau3 chit si5 chiah thau2-pang3, hit si5 i 44 hoe3.
6. KaN-gak8-lai7 e5 tu3-chok:
Chhut-gak8 liau2-au7, Iok-han7 koh siu7 pheng3-choe3 bok8-su. Chong2-si7 3 ni5 au7 kok-hoe7 koh thui-hoan kok-kau3 chu7-iu5 leng7, chit ui7 bok8-su Iok-han7 te7 saN pai2 koh jip8 kaN-gak8 (1675 ni5 3 goeh8). Lan2 au7-se3 e5 lang5 kiam2-chhai2 beh in-ui7 i te7 
 
saN-pai2 siu7 liah8 lai5 kam2-sia7 Siong7-te3, in-ui7 chit pai2 oan5-seng5 i e5 beng5-tu3, lan2 sou2 ai3 thak8 e5 “Thian-lou7 lek8-theng5.” Thian-lou7 lek8-theng5 e5 chu2-kak ---- Ki-tok-tou5 ---- thang kong2 si7 i pun2-sin. I ti7 chhoe7-tioh8 Ki-tok e5 sip8-ji7-ke3 i2-cheng5 si7 ui7-tioh8 choe7 loa7-nih8 siu7-khou2, tu2 chhin-chhiuN7 kha-chiah phaiN7 tang7-taN3, i eng7 se3-kan e5 hong-hoat --- kiaN5-ho2 ---- beh lai5 tu5 tang7-taN3. Chong2-si7 boe7-oe7, tit8-kau3 i chhoe7 tioh8 Thoan5-to7-e5 (in2-chhoa7 i kui Chu2 e5 Ki2 hok-tek bok8-su) kio3 i tioh8 chhoe7 kiN3 Ki-tok.
Iok-han7 te7 3 pai2 siu7 liah8 ti7 kaN-gak8 chi2-u7 kui2 ko3-goeh8, in-ui7 cheng3-hu2 e5 cheng3-chhek koh pian3-keng Iok-han7 koh siu7 thau2-pang3.
1678 ni5 Iok-han7 chiong i ti7 gak8-tiong e5 kiat-chok --- Thian-lou7 lek8-theng5 chhut-pan2. Kau3 choe3-kin7 e5 thong2 ke3 chit-pun2 chheh i2-keng hoan-ek8 choe3 124 chiong2 e5 gu2-gian5 chhut-pan2. Tu5-liau2 Seng3-keng i2-goa7 si7 siau-liong7 choe3-toa7 e5 chheh.
7. Siu7-tiau3 kui-thian:
I2-au7 Iok-han7 cho3 u7 leng5-lek8 e5 thoan5-to7-chia2. Chu7-hoe7 siong5-siong5 si7 kui2-na7 chheng hoe7-chiong3. Chit8-bin7 i ia7 ke3-siok8 sia2-chok, kau3 i 60 hoe3 e5 si5 i2-keng u7 21 chiong2 e5 tu3-chok.
1688 ni5 ha7-thian, u7 2 e5 pe7-kiaN2 seN khi2 oan-ke, Iok-han7 beh khi3 ka7 in ho5-kai2, tou5-tiong gu7-tioh8 toa7-hou7, choan5-sin tam5, chiu7 kau3 peng5-iu2 e5 chhu3 hioh-khun3. Kau3 Chu2-jit8 i bian2-kiong2 khi3 kang2-to7, koe3 bo5 kui2-jit8 chit-ui7 Chu2 tiong-sit8 iu2-lek8 e5 kang-lang5 an-jian5 kui-thian.
I sui-jian5 soah liau2 i e5 kang, jip8 ti7 an-hioh, chong2-si7 i sou2 lau5 hou7 lan2 e5 bou5-iuN7 hou7 lan2 thang oh8 --- oh8 i chin7-tiong kau3-boe2 e5 cheng-sin5.
(Oah8-mia7 e5 Bi2-niu5 te7 39 ki5, 1957 ni5 8 geh8) 
I5 JIAU5-LI2 SIAN-SIN
Mr. George Ede(1855-1905)
IuN5 Su7-iong2
I5 Jiau5-li2 Sian-siN chhut-si3 ti7 Eng-kok, thak8 Ai3-teng-po2 Su-hoan7 Hak8-iN7 (Moray House, Edinburgh), siu7 hun3-lian7 choe3 kau3-iok8 choan-bun5-ka.  I siu7 Eng-kok TiuN2-lo2 Kau3-hoe7 phai3-khian2, 1883 ni5 kap I5 Sian-siN-niu5 lai5 Tai5-oan5.  I tiam3 Tai5-lam5 oh8 Tai5-oan5 oe7, jian5-au7, siu7 phai3 choe3 thau5 chit8 ui7 hu7-chek kau3-iok8 e5 soan-kau3-su.  Lai5 ke3 kui2 geh8 jit8 au7, chiu7 ka-ki7 khi3 Tai5-lam5 Sin5-hak8-hau7 tak8 jit8 ka3 hak8-seng sia2 Lo5-ma2-ji7; tui3 an2-ni thang chai i e5 jiat8-seng5 kap khun5-bian2.  I5 Sian-siN ti7 Tai5-oan5 choe3 kang long2-chong2 u7 13 ni5 ku2.  TaN ai3 chiong i sou2 choe3 e5 kang kan2 ki3 ti7 e7-bin7:
1. Kau3-iok8 e5 kang-chok (Chhong3-siat Tiong-oh8).
Tai5-lam5 Kau3-su7-hoe7 phai3 I5 Sian-siN siat-hoat kian3-siat Tiong-oh8 i2-au7, i chiu7 chin7-lat8 tiu5-pi7, kau3 1885 ni5 9 geh8 21 jit8 cheng3-sek seng5-lip8.  I5 Jiau5-li2 Sian-siN choe3 te7 it jim7 e5 hau7-tiuN2, hau7-mia5 kio3-choe3 Tai5-lam5 TiuN2-lo2-kau3 Tiong-oh8, toe7-tiam2 ti7 Ji7-lo2-khau2 hian7-chai7 Phok-ai3 lou7 Bong5-a3 hak8-hau7 hu7-kun7.  Khi2-thau5 si7 kan2-tan, eng7 Ku7-lau5 choe3 lim5-si5 hau7-sia3.  TaN-chiah tui3 kok kau3-hau7 e5 Sio2-oh8 lai5 e5 hak8-seng chi2-u7 10 mia5, kau3 ni5-be2 chiah ke-thiN kau3 20 mia5.  Sui-si7 an2-ni, iau2-ku2 tai7-ke chin sun5-chin, jiat8-sim ai3 thak8-chheh.
I5 Sian-siN pan7-li2 hak8-hau7, u7 chin hui-siong5 e5 jiat8-cheng5, chin gau5 ke3-ek8.  Chong2-si7 tong-si5 e5 hau7-sia3 chin oeh8, koh Ku7-lau5 u7 tioh8 peh8-hia7 chin siong-tiong7, soa3 piN3-chia5 gui5-hiam2 ka-ok.  1890 ni5, in-ui7 kam2-kak chit keng hau7-sia3 chin gui5-hiam2, sou2-i2 kou-put-chiong hou7 hak8-seng long2 to3-khi3, hak8-hau7 chiam7-si5 theng5-khun3.  I5 Sian-siN chin7-lat8 ke3-ek8 siat-hoat, ai3 koh kian3-tiok sin e5 hau7-sia3.  U7 iu2-chi3 e5 hong7-hian3, tek8-piat8 si7 Eng-kok Keh-lah-su-ko TiuN2-lo2 Kau3-hoe7 Sin5-hak8-hau7 (Free Church College, Glasgow) e5 hak8-seng u7 bou7-chip8 500 Eng-pong7, kia3 ke3-lai5 choe3 chit keng hak8-hau7 e5 kian3-tiok-hui3.  Che long2 si7 I5 
 
Sian-siN piaN3-chin7 i e5 sim-hiat, chiah oe7 thang tit-tioh8 oan5-seng5.  Chit keng sin hau7-sia3 si7 kian3-tiok ti7 Sin-lau5 e5 sai-lam5 kak.  1894 ni5 teng5-sin khui oh8, oe7 thang siu-iong5 60 mia5 hak8-seng.  Sit8-chai7 thang kam2-sia7 Siong7-te3.
1896 ni5 I5 Sian-siN kian3-gi7 ti7 TiuN2-lo2-kau3 Tiong-oh8 eng-kai tioh8 ka3 Jit8-gu2 kap Eng-bun5; in-ui7 che si7 hap8 si5-tai7 e5 iau-kiu5.  I ia7 hui-siong5 koan-sim ti7 kau3-hoe7 lai7 u7 chiaN5 chheng mia5 i2-keng siu7 soe2-le2 e5 ji5-tong5 e5 kau3-iok8.  Chhong3-siat Tiong-oh8 i2-au7, I5 Sian-siN chiu7 the5-chhiong3 tioh8 siat Su-hoan7 hak8-hau7, lai5 iong2-seng5 kau3-hoe7 Sio2-oh8 e5 kau3-oan5.  (Tong-si5 chin-choe7 kau3-hoe7 u7 siat Sio2-oh8, chong2-si7 bo5 choan-bun5 e5 kau3-oan5, thoan5-to7 sian-siN tak8 jit8 ka3 gin2-na2 soa3 bok8-hoe7, le2-pai3-jit8 chu7-jian5 tioh8 kang2-to7).  Chit hang7 siat Su-hoan7 hak8-hau7 e5 ke3-ek8 sui-jian5 bo5 tit-tioh8 sit8-hian7, iau2-ku2 I5 Jiau5-li2 Sian-siN tui3 kau3-iok8 e5 jiat8-seng5, hou7 lang5 chin khim-poe7.
2. Bun5-ji7 e5 kang-chok (Choan7-tu3 Sam-ju7-keng Chu3-kai2).
I5 Sian-siN chai-iaN2 u7 chin hui-siong5 choe7 Tiong-kok lang5, sui-jian5 siong5-se3 gian2-kiu3 Su3-su kap Ngou2-keng, chong2-si7 bo5 ti3-i3 gian2-kiu3 Sam-ju7-keng Soe3-han3 e5 si5 sui-jian5 oat8-liam7 Sam-ju7-keng, chong2-si7 m7-chai chin-sit8 e5 i3-gi7.  I chai-iaN2 chit pun2 u7 koan-he7 Tiong-kok lek8-su2 kap choe7-choe7 ho2 e5 kau3-hun3.  Sou2-i2 chiu7 chin7-lat8 gian2-kiu3, eng7 Lo5-ma2-ji7 lai5 sia2 chit8 pun2 “Sam-ju7-keng Sin-choan7 Peh8-oe7 chu3-kai2.”  Chit pun2 chheh hou7 lang5 thak8 liau2 khoai3 beng5-pek8, in-ui7 m7-na7 tak8 ji7 u7 sia2 ji7-im kap kai2-sek, koh ia7 siong5-se3 pai5-liat8 hiah e5 kap lek8-su2 u7 koan-he7 e5 chu-liau7 a2-si7 kou3-su7.  Tui3 chit pun2 chheh chhut-pan2, sit8-chai7 put-chi2 u7 toa7 li7-ek lang5.  1894 ni5 te7 it pan2 in3 800 pun2, au7-lai5 kau3 1904 ni5 te7 ji7 pan2 in3 2000 pun2.  I5 Jiau5-li2 Sian-siN si7 Eng-kok lang5, toa3 Tai5-oan5 kan-ta 13 ni5 ku2 na7-tiaN7, oe7 thang gian2-kiu3 Tiong-kok lek8-su2 kau3 hiah chheng-chho2.  Koh oe7-hiau2 phian-tu3 chit pun2“Sam-ju7-keng Sin-choan7 Peh8-oe7 chu3-kai2”, sit8-chai7 hou7 lang5 chin thang kam2-kek siau3-liam7.
3. Ki5-thaN e5 kang-chok.
I5 Sian-siN ia7 put-chi2 koan-sim jin5-bin5 e5 seng-oah8; koh ia7 hun3-lian7 chin-choe7 chheng-lian5 jiat8-sim hok8-bu7 kau3-hoe7, pun2-sin kiaN5 choe3 thau5-cheng5 hou7 lang5 khoaN3 i e5 iuN7.  Lang5 hiam5 hui3-khi3 bo5 ai3 choe3 e5 kang, i hoaN-hi2 choe3.  Tong-si5 ti7 
 
Tai5-oan5 u7 chit8 hang7 phaiN2 e5 sip8-siok8, chiu7-si7 u7 lang5 ai3 eng7 gin2-na2 lai5 boe2-boe7.  I khoaN3 tioh8 chit ho7 boe7 gin2-na2 e5 su7, chiu7 ho2-taN2 hoan2-tui3.  I ia7 chou-chit kau-gi7-hoe7, tai7-ke chu7-chip8 saN-kap kau-poe5, lai5 kau-oaN7 i3-kian3.  Koh ia7 ti3-i3 kou2-bu2 lang5 tioh8 eng7 Peh8-oe7-ji7.  I5 Sian-siN ti7 kok hong-bin7 e5 kang-chok, long2 chin7 i sou2 u7 e5 lat8 lai5 choe3, lai5 pang-chan7 lang5.  Ti7 chit tiong-kan I5 Sian-siN-niu5 e5 hiap8-chou7 kap kong3-hian3 chin toa7.  In ti7 Kau3-su7-hoe7 kap Tai5-oan5 lang5 e5 tiong-kan, thai7-jin5 chiap-but8 long2 u7 siu7 tioh8 chin ho2 pheng5, hou7 lang5 put-chi2 keng3-tiong7.
4. I5 Sian-siN li7-khui Tai5-oan5 kap piat8-se3.
In-ui7 I5 Sian-siN-niu5 toa3 Tai5-oan5 hong-thou2 khi3-hau7 boe7 hah8, siong5-siong5 tu2-tioh8 phoa3-piN7.  Sou2-i2 tioh8 than3 i-seng e5 i3-kian3 kou-put-chiong li7-khui Tai5-oan5, poaN khi3 toa3 Kng2-tang e5 kheh-chng Ngou2-keng-hu3.  Ng3-bang7 sian-siN-niu5 soa2 khi3 toa3 hia oe7 khah iong2-kiaN7.  1896 ni5 9 geh8 hu-hu7 chiu7 li7-khui Tai5-oan5 chiah e5 chhin-iu2, soa2 khi3 sin e5 jim7-toe7.  I5 Sian-siN khi3 Ngou2-keng-hu3 liau2-au7, koh tiam3 hia choe3 kang 10 ni5 ku2.  Ti7 chit 10 ni5 ku2 e5 tiong-kan, i koan2-li2 Sio2-oh8 ia7 keng-eng5 Chheh-pang5.  Kau3 1905 ni5 1 geh8 7 ho7, siu7 Chu2 tiau3 i to3-khi3 hiong2-siu7 eng2-oan2 e5 an-hioh.  Tai5-oan5 e5 soan-kau3-su kap cheng3 sin3-tou5, i2-kip8 sia7-hoe7 e5 jin5-su7 thiaN tioh8 chit e5 siau-sit, bo5 m7 kam2-kak siong-pi.  Kau3-su7-hoe7 sia2 phoe an-ui3 I5 Sian-siN-niu5, koh ia7 sia2 phoe kia3 khi3 Ngou2-keng-hu3 piau2-si7 tong5-cheng5.
(Lu2-soan Geh8-khan te7 77 ki5, 1966 ni5 5 geh8) 

Kai Bok8-su e5 Toan7-ki3
Tan5 Kheng5-ku
Te7 it chiuN
1. Chhian-soa2 khi3 Ka-na2-tai7 khia7-khi2.   
Kai Bok8-su e5 pe7-bu2 goan5-pun2 si7 khia7- khi2 ti7 Sou-kek-lan5 e5 Sutherlandshire.  Ti7 1830 ni5 u7 tui3 chit sou2-chai7 chhian-soa2 khi3 tiam3 ti7 Ka-na2-tai7.  Hit e5 in-toaN si7 ui7-tioh8 tng hit-si5 tu2-tu2 si7 ti7 hit sou2-chai7 e5 choh sit-lang5 u7 jia2-khi2 kiau2-jiau2 e5 su7- kiaN7, tai7-ke tu2-tioh8 chin chhiN-chham2, choe7-choe7 e5 ka-ok kap pai3-tng5 siu7 in e5 hui2-hoai7, koh lang5 si2 chin-choe7, khoaN3 tioh8 an2-ni i e5 pe7-bu2 nng7 lang5 chham- siong5 chiah soa2-khi3 Ka-na2-tai7 khia7-khi2 .  Au7-lai5 chit8 ke thoan5-oan5, hu-hu7 ho5- hap8, koh u7 tit-tioh8 lak8-e5 kiaN2.  Kai Bok8- su chiu7-si7 soah-be2 kiaN2.   
In sou2 khia7-khi2 e5 sou2-chai7 sng3 si7 sin khai-khun2--e5, sou2-i2 tak8-jit8 tui3 thiN tu2-kng e5 si5 chiu7 u7 thiaN-tioh8 chho3 chhiu7-a2 kap phoa3-chha5 e5 siaN, iah8 kau3 e5-hng si5 chiu7 ti7 chhu3-nih8 e5 chiu-ui7 thang khoaN3-kiN3 sio chha5-chhau2 e5 he2-ian tit8-tit8 chheng3 kau3 moa2-thiN.  TaN beh hou7 chit khoan2 chhi3-a2-pou kap chhiu7-na5 e5 khong3-ia2 lai5 piN3-choe3 pui5-toe7, che chiu7-si7 tng-si5 chhian-soa2 khi3 hia khia7-khi2 e5 lang5 e5 bok8-tek kap in it-seng e5 toa7 su7-giap8. Chong2-si7 in iau2 chit8 hang7 e5 toa7 su7-giap8 chiu7-si7 na2 khai-khun2 thou2-toe7 na2 chin7- lat8 ti7 soan-thoan5 Chu2 e5 hok-im.  In tai7-ke khi2-thau5 u7 keng2 chit8 e5 chin keng3- khian5 koh lau2-sit8 e5 lang5 choe3 in kau3-hoe7 e5 bok8-su, thang ka3-si7 in long2-chong2 e5 gin2-na2 thak8 Seng3-chheh, kap in2-chhoa7 in oe7 hiau2 keng3-thiaN3 Siong7-te3 kap chhim-sin3--I.  Lun7 hit-si5 in teh ka3-si7 gin2-na2 khiok bo5 u7 it-teng7 e5 chou-chit-hoat, chong2-si7 ui7-tioh8 chit e5 Bok8-su e5 jiat8-sim kou2-bu2, toa7-toa7 u7 kek-chhiN2 chheng-lian5-poe3 e5 lang5 e5 liong5-sim, sou2-i2 tui3 chit keng soe3-soe3 keng e5 pai3-tng5 lai5 hian3-sin beh choe3 thoan5 Chu2 e5 hok-im kau3 chit8-si3-lang5 e5 u7 40 lang5.   
2. Lun7 Kai Bok8-su e5 chhut-si3 kap chi3-goan7 thoan5-to7 e5 su7.   
Kai Bok8-su tu2-tu2 si7 chiau3 teng2-bin7 sou2 kong2 ti7 hit khoan2 keng2-gu7 tiong lai5 chhut-si3, i chhut-si3 si7 ti7 1844 ni5 3 geh8 21 jit8.  I ti7 soe3-soe3 han3 e5 si5 chiu7 put-si5 tui3 i e5 lau7-bu2 thiaN tioh8 Ia5-sou e5 tai7-chi3, sou2-i2 tak8-hang7 i long2 u7 ki3 jip8 ti7 sim--nih8. Kau3 10 he3 e5 si5 i chiu7 chi3-goan7 chiong- lai5 ai3 beh choe3 Chu2 e5 kang, chit8-si3 lang5 lai5 thoan5 I e5 chin-li2 hou7 lang5 thiaN.  Hit- si5 tu2-tu2 u7 chit8 e5 chhut-sun5 e5 Bok8-su, chiu7-si7 Hok-kian3-seng2 Pin Ui-liam5 Soan- kau3-su khi3 Ka-na2-tai7 thoan5 to7-li2, iah8 sun7-lou7 u7 lai5 in tiam3 e5 sou2-chai7 soat-kau3, put-chi2 u7 kam2-tong7 tioh8 Kai Bok8-su e5 sim, sou2-i2 chhiaN5 i ai3 thoan5 to7-li2 e5 sim it- hoat kian-kou3.   
Au7-lai5 i ti7 Woodstock Grammar School (Bok8-han7 Bun5-hoat hak8-hau7) teh thak8-chheh e5 si5, a2-si7 ti7 To-lun-to teh choe3 ge5-sut8 e5 lian7-sip8-seng e5 si5, a2-si7 chhin-chhiuN7 ti7 i2-goa7 kui2-na7 sou2-chai7 teh choe3 Bok8-su e5 kian3-sip8-seng e5 si5-chun7, i iah8 siong5-siong5 u7 khng3 ai3 beh khi3 goa7- pang thoan5 to7-li2 e5 sim ti7-teh.  An2-ni i u7 ke3-siok8 i khi2-thau5 e5 sim-chi3 lai5 choe3 Bok8-su, iah8 chin chhut lat8 thoan5 to7-li2 ti7 chhan5-chng e5 sou2-chai7, chong2-si7 Ia5-sou kong2, “Lin2 tioh8 khi3 phou2-thiN-e7 thoan5 hok-im hou7 ban7 peh-siN3”, i siuN7 tioh8 chit ku3 e5 ka3-si7, chiu7 sim-koaN chhin-chhiuN7 chhi3 teh chhak8, sou2-i2 koat-sim tek-khak beh khi3 goa7-pang thoan5-to7-li2, put ko3 tiam7- tiam7 kan-ta teh tan2 ki-hoe7 kau3 na7-tiaN7.   
3. Kai Bok8-su chheng2 beh khi3 goa7- pang thoan5 to7-li2.   
Kai Bok8-su au7-lai5 u7 tui3 Goa7-kok Thoan5-to7 Ui2-oan5-hoe7 e5 Hoe7-tiuN2 Mac Laren pin2-chheng2 pun2-sin ai2 hou7 in phai3 khi3 goa7-pang thoan5 hok8-im.  Mac Laren chin toa7 chan3-seng5, iah8 ti7 Ui2-oan5-hoe7 u7 theh8-chhut bun7-toe5 lai5 chham-siong5, chong2-si7 khah choe7 e5 hoe7-oan5 lun7 goa7-kok thoan5 to7-li2 e5 keng-giam7 u7 khah chio2, sou2-i2 m7-kaN2 sui5-si5 koat-teng, kan-ta kong2 chiah beh koh chim-chiok, sou2-i2 tioh8 chhiaN2 koh tan2 chit-nng7 ni5 ku2.  I li7-iong7 chit e5 si5-kan ai3 beh koh gian2-kiu3 Sin5-hak8 khah cheng-kong, sou2-i2 u7 khi3 Eng-kok.  Sou-kek-lan5 e5 Sin5-hak8 Phok- su7 Duff, i e5 mia5-siaN cha2-cha chiu7 u7 thiaN tioh8, sou2-i2 Kai Bok8-su khi3 pai3 i choe3 sian-siN, iah8 hit e5 Phok-su7 kam2-sim i e5 chi3-khi3, put-chi2 hoaN-hi2 koh chhut-lat8 chi2-to7 i.  Kai Bok8-su iah8 u7 gian2-kiu3 Tang-iuN5 e5 gu2-hak8, kap Put8-kau3 chham Pho-lo5-bun5-kau3 e5 keng-tian.  Chhin-chhiuN7 an2-ni i chin bian2-kiong2 teh pi7-pan7 au7-lai5 beh khi3 goa7-pang thoan5 to7-li2 e5 su7.   
Ti7 1871 ni5 i u7 tit-tioh8 ki-hoe7 thang khi3 Sutherland tham3 in chou-sian e5 bong7. Ti7 chit si5-chun7 i e5 sin-khu-piN i2-keng long2 bo5 poaN3 sian2 lah, chhu3-nih8 iu7-koh san3.  Sou2-i2 i put-chi2 u7 khoa3-lu7 ka-ki7 e5 chian5-tou5, tu2-tu2 kau3 chhu3 e5 si5 ti7 toh- teng2 u7 chit8 tiuN phoe, sui5-si5 thiah khi2- lai5 khoaN3, chiah chai lai7 bin7 sou2 kong2 e5 long2 si7 koan-he7 goa7-kok thoan5 to7-li2 e5 su7, chiu7-si7 kong2 i i2-cheng5 sou2 pin2-chheng2 ai3 beh khi3 goa7-pang thoan5 to7-li2 e5 su7 i2-keng ti7 Ui2-oan5-hoe7 u7 gi7-tiaN7 kau3 Chong2-hoe7 e5 si5 beh theh8-chhut-lai5 phai3 i choe3 sian- hong-tui7, khi3 goa7-kok thoan5 to7-li2 e5 gi7- an3.  I khoaN3 tioh8 chit tiuN phoe hoaN-hi2 kau3 boe7 kong2 tit, chek-si5 kap Duff Phok-su7 saN-si5 kin2 tah chun5 tng2-khi3 Ka-na2-tai7.   
4. Chong2-hoe7 u7 un2-chun2 kap Kai Bok8-su pi7-pan7 beh khi3 goa7-kok thoan5 to7-li2 e5 su7.   
Ti7 6 geh8 te7-ji7 e5 pai3-lak8, chiau3 Mac Laren sou2 thong-ti u7 chu7-chip8 Chong2- hoe7 ti7 Quebec Hu2.  Tui3 goa7-kok Thoan5- to7 Ui2-oan5 theh8-chhut cheng5 e5 gi7-an3 kap ka2-teng7 beh phai3 Kai Bok8-su khi3 e5 sou2-chai7, chiu7-si7 In3-tou7, ti7-hia u7 nng7 sou2-chai7 kap Tiong-kok chit saN-ui7, ki5-tiong iah8 u7 keng2 koat-teng7 e5 sou2-chai7, kap chham po3-ko3-su hian3 hou7 Chong2-hoe7 khoaN3 soa3 chheng2-mng7 in e5 i3-kian3.  Ti7 hit 
jit8 chhut-sek8 e5 lang5 long2 u7 chan3-seng5 chit chan5 e5 gi7-an3, kap soa3 beng7-leng7 To-lun-to Kau3- hoe7 lai5 chun2 pi7 jim7-beng7 kap phai3-khi ant2eng-teng2 e5 su.   
Peng5-sou3 sou2 khng3 e5 chi3-khi3 i2-keng hian2-chhut e5 jit8 kau3 lah, sou2-i2 Kai Bok8- su hoaN-hi2 kau3 boe7-kou3-tit.  Ti7 chit si5- chun7 sui-bong2 ti7 Ka-na2-tai7 teh thoan5 to7-li2 e5 lang5 chin-choe7, m7-ku2 iau2 bo5 u7 lang5 ai3 chi3-goan7 khi3 chhian-sin ban7-khou2, chiu7-si7 thang kong2 si7 ia2-ban5 bong5-moe7 e5 Tang-iuN5 thoan5 to7-li2.  Sou2-i2 lun7 chit khoan2 e5 chi3-bong7 thang kong2 si7 Kai Bok8-su choe3 te7-it  tai7-seng.   
Ti7 hit-si5 Kai Bok8-su si7 choe3 goa7-pang thoan5-to7 e5 thau5 chit8-e5 Bok8-su, sou2-i2 u7 khui chit8-tiuN5 e5 beng5-u7 ian2-soat.  Theng3- chiong3 khiok tai7-ke put-chi2 kam2-sim i u7 hian3-sin-tek e5 iong2-khi3, chong2-si7 iah8 si7 put-chi2 u7 teh thoe3 i hoan5-lo2 chian5-tou5 e5 gui5-hiam2.  Kau3 i ian2-soat soah u7 chhiaN2 Bi2-kok TiuN2-lo2 Kau3-hoe7 e5 tai7-piau2, chiu7-si7 Niu2-iok e5 Iok han7 Bok8-su chiuN7 tai5-teng2 lai5 thoe3 i ki5-to2.   
Chong2-si7 Kai Bok8-su sui-bong2 u7 hou7 Chong2-hoe7 phai3 i beh khi3 goa7-pang thoan5 to7-li2, m7-ku2 m7-si7 Ka-na2-tai7 long2- chong2 e5 kau3-hoe7 u7 siang5-sim chan3-seng5, in-ui7 Ka-na2-tai7 hit-si5 kau3-hoe7 e5 chong7- thai7 si7 si3-hun gou7-lih8, kap pat8-ui7 siang5- khoan2 long2 bo5 thong2-it ti7-teh.  Sou2-i2 Kai Bok8-su na7 ai3 hou7 i ka-ki7 e5 thoan5-to7 ke3-oe7 u7 chap8-hun e5 kian-kou3 kap u7 chhiong-chiok e5 keng-hui3, tioh8 ai3 tui3 tak8-ui7 e5 kau3-hoe7 khi3 iu5-soe3, ng3-bang7 in tau3 pang-chan7 chiah oe7-tit seng5-kong. So2-i2 Kai Bok8-su tioh8 chhut-goa7 hong2- mng7 si3-soaN3 e5 kau3-hoe7, u7 sou2-chai7 put-chi2 chan3-seng5 kap hoan-geng5, chong2-si7 u7 sou2-chai7 chiu7 bo5 chhin-chhiuN7 an2-ni. Kai-chai3 au7 lai5 u7 tu2-tioh8 chit8 e5 bat khi3 A-hui-li7-ka tai7-liok8 thoan5 to7-li2 e5 Soan- kau3-su, put-chi2 kam2-sim kap tong5-cheng5, sou2-i2 chiong2-le7 Kai Bok8-su kong2, “Li2 tek-khak m7-bian2 siuN tioh8-boa5, chiau3 li2 chit-tiap8 sou2 bou7-chip8 e5 chiN5-giah8 chiu7 ho2, kin2 pi7-pan7 chhut-hoat e5 su7, in-ui7 tek- khak u7 chit8 jit8 oe7 chiaN5 li2 e5 sim-chi3.” 
5.Kai Bok8-su chhut-hoat kap kau3 Tiong-kok.    
Ti7 9 geh8 19 jit8 To-lun5-to Kau3-hoe7 u7 chiau3 Tai7-hoe7 e5 gi7-koat lai5 ku2-heng5 jim7- beng7 Kai Bok8-su choe3 goa7-pang thoan5- to7 e5 Bok8-su sek8..  Ti7 10 geh8 tiong i chiu7 li7-khui kou3-hiong, iah8 tui3 tng-si5 lang5- lang5 sou2 teh kiaN-hiaN5 e5 Tiong-kok thoan5- to7 e5 lou7-cham7 lai5 chhut-hoat, hit-si5 tu2 si7 10 geh8 19 ho7.  Siang7 ni5 e5 11 geh8 1 jit8 i tui3 Song-kang2 tah A-bi2-li7-ka ho7 e5 khi3-chun5 lai5 Tiong-kok.  Ti7 chun5-lai7 long2 bo5 poaN3 e5 tang5-phoaN7, kan-ta i chit8 e5 teh mou7-hiam2 beh chin3-jip8 be7-bat kau3 koh-iuN7 kok e5 toe7-kai3, sit8-chai7 hit-si5 i e5 sim kam2-khai3 bu5-liong7.  Sui-bong2 si7 hiah-nih8 iong2-kam2 e5 lang5, iau2-ku2 ti7 beh li7-khui pun2-kok e5 si5, am3-chiN7 bak8-sai2 lau5 boe7 sng3-tit.  I eng7 Mac Laren sou2 sang3 e5 Seng3-chheh hian khui thak8 i sou2 sia2 ti7 thau5 chit8-bin7 e5 si lai5 choe3 ka-ki7 e5 ui3-an. Koh i thak8 tioh8 Seng3-chheh kong2, “Siong7-te3 si7 choe3 li2 to5-siam2 e5 chhu3 kap lat8;” a2-si7 koh kong2, “KhoaN3 ah, goa2 put-si5 kap li2 ti7-teh,” chiah e5 Seng3-keng ku3 lai5 tit-tioh8 an-ui3.    
Koh-chai3 i ti7 chun5-lai7 tit-tioh8 chin- choe7 koan-he7 Tang-iuN5 e5 ti3-sek.  In-ui7 ti7 hit chiah chun5-lai7 u7 chin-choe7 koan- he7 Tang-iuN5 e5 chheh.  Tiong-kan sia2 kui2-na7 pun2 khah chhut-mia5 e5 :--- 1. “Tiong-kok lang5 e5 sia7-hoe7 seng-oah8” (Justus Doolittle, the Social Life of the Chinese).  2. “Tiong-hoa5”  (Wells Williams, the Middle Kingdom).  3. “Tiong-kok kap Tiong-kok lang5” (John L. Wevius, China and Chinese).  4. “Tiong-kok kap Hap8-chiong3 kok” (Spears, China and the United-States). Sou2-i2 i ti7 chun5-nih8 na7 u7 si5-kan khah choe7 long2 si7 teh khoaN3 chiah e5 chheh.  Tui3 khui chun5 liau2 26 jit8 ku2 chiu7 kau3 Jit8-pun2 e5 HoaiN5-pin, hit-si5 si7 Kai Bok8-su thau5 chit8-pai2 chhin-bak8 khoaN3-kiN3 Tang-iuN5 lang5 e5 seng-oah8 chong7-thai7.  I koh tui3 Jit8-pun2 tah chun5 khi3 Hiong-kang2, tui3 hia chiuN7-liok8, sou2-i2 u7 khi3 Kng2-tang kap SoaN3-thau5 si7-chhat Tiong-kok thian5- to7 e5 chong7-hong2, soa3 si3-koe3 teh keng2 i pun2-sin beh tiam3 e5 sou2-chai7.    
Kai Bok8-su iau2-be7 kau3-ui7 e5 tai7-seng, Ka-na2-tai7 Goa7-kok Thoan5-to7 Ui2-oan5- hoe7 u7 seng sia2 phoe hou7 Tiong-kok e5 Eng-kok TiuN2-lo2-hoe7 chhiaN2 in tau3 siat- hoat, sou2-i2 tiam3 ti7 SoaN3-thau5 e5 Soan-kau3-su Dr. Thompson kap i choe3-tin7.  Iah8 soa3 kong2-khi2 ti7 Tiong-kok, Loe7-te7 thoan5-to7 e5 tek8-sek hou7 i thiaN, koh khou2-khng3 i tioh8 tiam3 hia saN-kap choe3 kang, chong2-si7 Kai Bok8-su kong2 u7 thiaN-tioh8 Tai5-oan5 Pak-pou7 iau2-be7 bat siat-kau3 e5 su7, sou2-i2 i tioh8 seng lai5 Tai5-oan5 liau2-au7 chiah beh koat-teng7 sou2-chai7.    
6.Kai Bok8-su kau3 Tai5-oan5 kap tiam3 Tam7-sui2.   
Kai Bok8-su u7 koh tah-chun5 kau3 E7- mng5 beh tui3 hia lai5 Tai5-oan5.  Sou2-i2 tui3 E7-mng5 koh tah chit8 chiah soe3 chiah e5 chun5 lai5 TaN2-kau2.  Ti7 12 geh8 30 jit8 kau3- ui7 chiu7 chiuN7-liok8 beh khi3 kiN3 Rev. Hugh Ritche (Li2 Bok8-su), i si7 Eng-kok TiuN2- lo2-kau3 e5 Soan-kau3-su, sou2-i2 ng3-bang7 i oe7 tau3 pang-chan7.  Li2 Bok8-su u7 chin chhin-chhiat ka7 i kong2-khi2 Tai5-oan5 e5 heng5-se3 kap peh-siN3 e5 seng3-chit, koh u7 chhiaN2 sian-siN ka3 i pun2-toe7 oe7.    
Chhin-chhiuN7 an2-ni tiam3 i hia iok saN geh8 jit8 ku2, Li2 Bok8-su khoaN3-kiN3 Kai Bok8-su i2-keng sio2-khoa2 oe7 hiau2 kong2 pun2-toe7 oe7, chiah kap Tek I-seng (Dr. Dickson) saN lang5 tui3 Tai5-lam5-hu2 khi2- sin tah chun5 lai5 Tam7-sui2.  Tu2-tu2 beh kau3 Tam7-sui2 e5 si5, ti7 kah-pan2-teng2 khoaN3-kiN3 Tam7-sui2 e5 hong-keng2, san-sui2 beng5- mi7, koh ti7 soaN-teng2 e5 chhiu7-bak8 chin-choe7, iah8 tui3-bin7-hoaN7 u7 Koan-im soaN kap ti7 chiu-ui5 choe7-choe7 e5 soaN-lui saN- khan saN-thoa, sit8-chai7 hit e5 keng2-ti3 m7- si7 ti7 TaN2-kau2 hia sou2 oe7 pi2-tit.  Li2 Bok8-su tah Kai Bok8-su e5 keng-thau5 kong2, “Li2 e5 koan2-hat khu-hek8 sit8-chai7 sui2 kau3-kek8.”  Koh bo5 ku2 chun5 chiu7 kau3 Tam7- sui2.  Keh-jit8 Kai Bok8-su kap Li2 Bok8-su chham Tek I-seng 3 lang5 choe3-tin7 khi3 sun5 in e5 koan2-hat khu-hek8 kap soa3 si7-chhat lai7-toe7 e5 su7-cheng5 chham chim- chiok i ka-ki7 e5 kai3-han7 khu-hek8.  Chit-pai2 e5 chhut-goa7 iok u7 3 le2-pai3 khah ke, keng-ke3 choe7-choe7 kan-khou2, kau3-be2 u7 kau3 Toa7-sia7, chiah kap in nng7-ui7 saN-si5 koh tng2-lai5 Tam7-sui2.    
Tng2-lai5 liau2-au7 chiu7 se3 chit8 keng chhu3, chong2-si7 chit keng chhu3 goan5-pun2 si7 khi2 beh hou7 Chi-na2 peng choe3 be2-tiau5. Chhu3 si7 khi2 ti7 soaN-a2-kha, in-ui7 si7 kut8 soaN-a2 lai5 khi2--e5.  Cheng5-bin7 ke3 chit8-tiau5 sio2 kau-a2 chiu7 thau3 kau3 toa7-lou7. Khi3-hau7 na7 chin joah8 chiu7 chhu3-lai7 e5 khong-khi3 chin hip, chong2-si7 na7 loh8-hou7 e5 si5 
chiu7 tui3 soaN-a2 lau5 chui2 tui3 cheng5 e5 khoe-a2 loh8-khi3.  Sit8-chai7 joah8 e5 si5 kek8-joah8, loh8-hou7 e5 si5 kek8 sip, chin-chiaN3 si7 kan-khou2 tiam3 e5 sou2-chai7.    
TaN hit keng chhu3 e5 lai7-tiong chit8 keng si7 eng7 hia7 kham3--e5, koh chit8 keng si7 eng7 chhou-chhou bo5 khau e5 pang teng3--e5, i2-goa7 e5 long2 si7 eng7 thou5-kat khi2--e5.  Lun7 Kai Bok8-su khi2-thau5 sou2 u7 e5 heng5-li2 si7 kan-ta nng7 kha toe7 mih8 e5 siuN-a2 na7-tiaN7, chham Eng-kok Leng2-su7 chioh i chit8- pha eng7 siah liam5 e5 teng kap chit8 te3 i2-a2, koh chit8 teng2 bin5-chhng5.    
TaN Kai Bok8-su sui5-si5 chhiaN3 lang5 khui thiN-thang soa3 soe2 chhu3-lai7 kap eng7 choa2 lai5 pe3 piah, iah8 koh chian2 chit8 te3 e5 ang5-ni5-a2 pou3 lai5 choe3 mng5-li5, an2-ni i e5 jip8-chhu3 chheng-chho2 lah.  I u7 sia2 ti7 i 4 geh8 10 jit8 e5 jit8-chi3 kong2, “Goa2 hou7 Ia5-sou Ki-tok in2-chhoa7 li7-khui kou3-hiong lai5 tiam3 ti7 Tam7-sui2 e5 chhu3, si7 ui7-tioh8 beh he7 Kau3-hoe7 e5 toe7-ki lai5 khng3 ti7 iN7- kau3-tou5 e5 tiong-kan sou2 ti3.’  I sou2 tiam3 e5 chhu3 si7 soe3-soe3 keng koh bo5 chheng-khi3 e5 be2-tiau5, chong2-si7 i u7 eng7 i sou2 tit-tioh8 tam7-poh8 e5 pun2-toe7 oe7 lai5-khai-si2 i Tai5- oan5 pou3-kau3 e5 toa7 su7-giap8.   
Te7 2 ChiuN
1.Lun7 khi2-thau5 thoan5-to7 e5 ui5-lan5.   
TaN na7 beh thoan5 to7-li2 ti7 chit khoan2 ngi7-sim be5-sin3 e5 Han3-jin5 e5 tiong-kan, iau2 u7 chin-choe7 e5 ui5-lan5 kap kan-khou2 e5 su7, bih ti7 thau5-cheng5 teh tan2 i :---  
(a) In khoaN3 goa7-kok lang5 si7 kio3- choe3 hoan-a2, chin biau2-si7 khoaN3-khin in, na7 u7 ki-hoe7 chiu7 beh ham7-hai7 in ; sou2-i2 ai3 beh thoan5 to7-li2 e5 lang5 tek-khak tioh8 u7 tam2-lek8 kap iong2-khi3.  
(b) In ka-ki7 chheng-choe3 Tiong-kok lang5 a2-si7 Han3-jin5, m7 goan7 oh8 goa7-kok oe7 lai5 thiaN in e5 ka3-si7, sou2-i2 thoan5 to7-li2 e5 lang5 tioh8 ai3 seng oh8 in e5 khiuN-khau2 lai5 chin3-heng5 ho2-taN2 thoan5 Hok-im hou7 in thiaN chiah u7 ng3-bang7.  
(c) Goa7-kok lang5 sui-bong2 koh-khah thong-tat8 in e5 sia7-hoe7 su7-cheng5, iah8 si7 put-kip8 pun2-toe7 lang5 e5 chai-iaN2, sou2-i2 tek-khak tioh8 tui3 in e5 tiong-kan lai5 tit- tioh8 tek8-tong e5 jin5-chai5 thang chai-poe5 hou7 in choe3 Bok8-su lai5 thoan5 to7-li2, chiah sit8-chai7 oe7 thang tat8 chin e5 bok8-tek.   
Chong2-si7 taN lun7 te7-it e5 khun3-lan5, Kai Bok8-su iau2-be7 lai5 chia, ti7 Ka-na2-tai7 e5 si5, chiu7 i2-keng u7 kak-ngou7, put-ko i2-goa7 e5 khun3-lan5 si7 na7 tng7-tioh8 e5 si5 chiah oe7 chai.  Koh-chai3 lun7 oh8 Tai5-oan5 oe7 iah8 si7 chin khun3-lan5, in-ui7 na7 bo5 chin- choe7 chiN5 thang chhiaN2 khah ho2 e5 sian-siN chin7-sim ka3-si7, khah bo5 thang ng3- bang7 beh cheng-thong pun2-toe7 oe7. Chong2-si7 Kai Bok8-su khi2-thau5 sou2 u7 e5 chiN5-goan5 si7 bo5 joa7-choe7, sou2-i2 beh eng7 chit khoan2 chhia-chhi2 e5 hoat-tou7 si7 bo5 hoat-tit, ti3-kau3 i sou2 chhiaN2 e5 sian-siN, siong7 ku2 si7 chit8-nng7 geh8-jit8 chiu7 li7-khui, au7-lai5 kou-put-chiong tioh8 kap sou2 chhiaN3 e5 ku-li2 lai5 thoan3-lian7 pun2-toe7 oe7, m7-ku2 kau3-be2 lian5 ku-li2 soa3 bo5 ai3 hou7 i chhiaN3, in-ui7 hiam5 put-si5 tioh8 kap i kong2-oe7 hui3-khi3.   
Kai Bok8-su au7-lai5 chiu7 siuN7 chhut chit8 e5 ke3-ti3, ai3 beh kap chhi7-gu5 gin2-na2 kau-poe5, iah8 thang kap in thoan3-lian7 oe7, sou2-i2 chiah chhut-khi3 kau-ia2-goa7.  Hit-si5 u7 khoaN3-tioh8 chap8-ji7-saN e5 gin2-na2 teh chhi7 gu5, chiu7 kiaN5-oa2 khi3 beh kap in kong2-oe7, chong2-si7 in toa7-siaN hoah, kong2, “Hoan-a2 lai5 lah,” tai7-ke kin2 chau2 khi3 bih.  Koh keh-jit8, i chiu7 koh chhut- khi3 chhi3-khoaN3 leh, te7-ji7 pai2 sui-bong2 in long2 bo5 chau2, m7-ku2 i na7 koh khah kun7- oa2 khi3, in tiaN7-tioh8 koh chau2, sou2-i2 i chiu7 koh tng2-lai5.  Kau3 te7-saN jit8, Kai Bok8- su chiah oe7 tit-thang kap hiah e5 gin2-na2 kong2-oe7, hit e5 in-toaN si7 bo5 phah-sng3 thiaN-tioh8 goa7-kok lang5 teh kong2 pun2- toe7 oe7 chin ki5-koai3, koh-chai3 Kai Bok8-su tui3 te7-a2 theh8 chhut chit8 e5 si5-pio2-a2 hou7 in khoaN3, sou2-i2 tai7-ke chau2-oa2 lai5 khoaN3 hit ki tng5-chiam chaiN2-iuN7 ka-ki7 oe7 tin2-tang7, 
koh thiaN-tioh8 hit si5-pio2 siaN chin ki5-koai3, au7-lai5 soa3 kaN2 oa2 lai5 i e5 sin-piN khoaN3 i sou2 chheng7 e5 iuN5-hok8, kap goa7-kok liu2-a2 teng2-teng2, chin hoaN- hi2, au7-lai5 tai7-ke soa3 kap Kai Bok8-su kiat ho2 peng5-iu2.   
Tui3 hit-si5 i2-au7, Kai Bok8-su tak8-jit8 chhut-khi3 khong3-ia2 kap in kong2-oe7, tai7- khai kui2-na7 tiam2-cheng ku2, au7-lai5 hiah e5 gin2-na2 tian-to3 khah-cha2 lai5 theng3-hau7 Kai Bok8-su, u7-si5 ui7-tioh8 khah ban7 chhut-khi3, soa3 lai5 i e5 chhu3 chhoa7 i.  Kai Bok8-su put-si5 ti3-i3 thiaN in e5 hoat-im kap chham in kong2-tang kong2-sai, an2-ni thoan3-lian7 kui2-na7 geh8-jit8 ku2, chiu7 put- chi2 gau5 kong2-oe7, koh chit8 hong-bin7, i long2 bo5 ai3 kap Se-iuN5 lang5 chham bat Eng-gu2 e5 Tiong-kok lang5 choe3-tin7, choan-sim gian2-kiu3 Han3-bun5 kap oh8 pun2-toe7 oe7, sou2-i2 bo5 joa7-ku2 i chiu7 oe7- hiau2 eng7 pun2-toe7 oe7 soat-kau3. 
2.Thau5-pai2 eng7 pun2-toe7 oe7 thoan5- to7 kap thau5-pai2 sou2 tit-tioh8 e5 sin3-chia2.   
Kai Bok8-su thau5 chit8-pai2 eng7 pun2-toe7 oe7 soat-kau3 e5 toe5-bak8 si7 kong2, “SiuN7 ai3 tit-tioh8 kiu3 e5 lang5 tioh8 chaiN2-iuN7 choe3 ?” Te7 saN-hang7, chiu7-si7 beh tit-tioh8 ho2 e5 jin5-but8 lai5 choe3 Bok8-su e5 su7.  Lun7 chit- hang7 iah8 si7 put-chi2 oh e5 tai7-chi3, Kai Bok8-su iah8 si7 u7 kam2-kak-tioh8 chit chan5, in-ui7 na7-si7 sio2-khoa2 u7 hak8-bun7 e5 lang5 na7 m7-si7 han3-hak8-chia2 iah8 si7 sin3 Ju5-kau3 sou2 ka3-si7 e5 lang5, sou2-i2 m7-na7 bo5 ai3 kap i choe3 peng5-iu2, hoan2-tng2 chin oan3-hun7 i. Hiah e5 lang5 u7 e5 jip8 khi3 Kai Bok8-su e5 chhu3-lai7 theh8 i e5 Seng3-keng kap chheh hiat tui3 bin5-chhng5-kha jip8-khi3, koh bu2- jiok8 ka7 i thi2-chhio3 chiah choe3 in khi3, koh u7 e5 tui3 i piah-nih8 sou2 tiau3 e5 Chap8- tiau5-kai3 ka7 i thiah hiat-kak8, u7 e5 eng7 thou5-be5 lai5 kou5 Chap8-tiau5-kai3; tai7-ke eng7 chiong2-chiong2 e5 hoat-tou7 lai5 pek-hai7 i.   
Chong2-si7 chit8 jit8 u7 chit8 e5 siau3-lian5 e5 su-seng lai5 tham3 i, khoaN3 i e5 siong3-mau7 long2 bo5 chhin-chhiuN7 peng5-siong5 e5 su- seng, si7 chin phiau-phiat ho2-khoaN3 koh tiong-hou7, u7 eng7 choe7-choe7 bun7-toe5 lai5 mng7 Kai Bok8-su.  Tak8-hang7 Kai Bok8- su chhin-chhiat ka7 i khui-thiah, kau3 i beh tng2-khi3 e5 si5, chiu7 chhiaN2 i na7 ai3 mng7 sim2-mih8 chiah ti7 am3-si5 koh lai5. Chit e5 siau3-lian5 lang5 than3 i e5 oe7 chiu7 koh lai5, 
tiam7-tiam7 thiaN i ki5-to2 kap gim5- si.  Kau3 gim5-si liau2-au7 chiah ka7 i soat-beng5, soa3 eng7 hit pun2 sang3 i.  Chit e5 siau3-lian5 lang5 si7 put-chi2 phoh-sit8 ti3-i3 thiaN Kai Bok8-su e5 oe7.  Sou2-i2 Kai Bok8-su sim-lai7 teh siuN7 chit e5 kiam2 m7-si7 Siong7- te3 sou2 siuN2-su3 chhong-beng5 koh ho2 e5 lang5 beh lai5 jip8 Ki-tok-kau3 soa3 choe3 Bok8-su e5 siau3-lian5 lang5 mah ?  Hit-mi5 ui7-tioh8 siuN hoaN-hi2 soa3 boe7 khun3-tit.  Keh thiN- kng i koh chhoa7 chit8 e5 ku2-jin5 lai5 pian7- lun7 chong-kau3, koh keh-jit8, i chhoa7 6 e5 ku2-jin5 lai5 pian7-lun7 to7-li2 oa2 nng7-tiam2 cheng ku2.  Koh saN-jit8 au7, i u7 chhoa7 kui2- na7 e5 han3-hak8-chia2 lai5, tiong-kan chit8 e5 si7 chin chhut-mia5 e5 phok-hak8-chia2.  Koh keh-jit8 i koh chhoa7 ji7-chap8 goa7 e5 lai5, ki5- tiong chit8 e5 han3-bun5 sian-siN chham chai7- lai7.  Kai Bok8-su ti7 in e5 bin7-cheng5 put-chi2 chhut-lat8 khui-thiah Ju5, To7, Sek sam- kau3 e5 khoat-tiam2 hou7 in thiaN.  Hiah e5 han3-hak8-chia2 ki5-koai3 i sam-kau3 e5 to7-li2 hiah-nih8 sek8, au7-lai5 hou7 i mng7 liau2 soa3 long2 oe7 thang in3 i, sou2-i2 tai7-ke tiam7-tiam7 m7- kaN2 koh khui-chhui3 soa3 saN-si5 kin2 to3-khi3.   
Koh keng-ke3 iok u7 poaN3-tiam2 cheng ku2, hit e5 chheng-lian5-lang5 koh lai5, iah8 tui3 Kai Bok8-su kong2, “goa2 sin3 li2 sou2- kong2 e5 to7-li2 long2 si7 chin e5, in-ui7 goa2 si7 ai3 chai khoaN3 sim2-mih8 kau3 e5 ka3-si7 khah ho2, sou2-i2 put-si5 chhoa7 han3-hak8-chia2 lai5, tak8-pai2 goa2 chim-chiok thiaN soa3 gian2- kiu3, i2-keng chai-iaN2 si7 Ia5-sou-kau3 chiah u7 chin-li2, sou2-i2 tui3 chit-tiap8 khi2, goa2 koat-sim beh choe3 sin3-tou5.”  Chit e5 chheng-lian5 chiu7-si7 au7-lai5 Kai Bok8-su u7 kau-tai7 i koan2-hat Pak-pou7 long2-chong2 e5 kau3-hoe7, kap choe3 Pak-pou7 thau5 chit8 e5 lai5 hoan2-hoe2 koe2-piN3 e5 sin3-chia2, koh iah8 si7 choe3 Pak-pou7 thau5 chit8 e5 Pun2-to2 lang5 e5 Bok8-su.  I e5 mia5 chiu7-si7 kio3- choe3 Giam5 Chheng-hoa5.  TaN Kai Bok8- su i2-keng u7 tit-tioh8 chit8 e5 pun2-toe7 lang5 lai5 choe3 Bok8-su lah.  Tui3 chit-tiap8 liau2- au7 Kai Bok8-su chin7-lat8 ka3 i e5 Peh8-oe7-ji7 kap Seng3-keng, khoaN3-tioh8 i e5 jiat8-sim hou7 Kai Bok8-su chin kam2-sim.  Koh-chai3 Kai Bok8-su tui3 i lai5 gian2-kiu3 pun2- toe7 oe7 chin li7-pian7, in-ui7 Giam5 Chheng- hoa5 chin pun2-su7 koh u7 chai5-cheng5 chham ho2 khau2-chai5, sou2-i2 Kai Bok8-su e5 hoat-im chin chiaN3, koh au7-lai5 put-chi2 gau5 kong2 pun2-toe7 oe7.   

3.Giam5 Chheng-hoa5 kap Kai Bok8- su choe3-tin7 thau5 chit8-pai2 e5 pou3-to7.   
Kai Bok8-su ui7-tioh8 tit-tioh8 chit e5 chin ho2 e5 peng5-iu2 chin hoaN-hi2, sou2-i2 i2-au7 chit8 e5 thang choe3 sian-siN, chit8 e5 thang choe3 hak8-seng, u7 si5 nng7 lang5 toa7-siaN saN- kap thak8-chheh, koh u7-si5 chhiuN3-koa kap thoan3-lian7 kong2-oe7, tui3 thiN-kng kau3 e5- hng long2 bo5 hioh-khun3, ti3-kau3 u7 si5 hou7 keh-piah e5 lang5 giau5-gi5 in nng7 e5 kiam2- chhai2 si7 piN3 siau2-lang5, sou2-i2 phang5 nng7 au e5 te5 beh lai5 hou7 in, soa3 khou2-khng3 in tioh8 khi3 put8-bio7 lai5 heng5-hiuN chiah oe7 ho2, nng7 lang5 long2 bo5 ai3 thiaN i e5 khou2-khng3, koh tai7-ke chhut-siaN gim5-si, ti3- kau3 hit e5 lang5 liah8 choe3 in e5 siau2 iu7- koh-chai3 hoat lah, hit nng7 te3 au soa3 hiat-kak8, sui5-si5 kin2 chau2 chhut-khi3.   
I2-au7 tak8-am3 Kai Bok8-su teh kong2 to7- li2 e5 si5, Giam5 Chheng-hoa5 tiaN7-tioh8 tiam3 ti7 i e5 sin-piN teh-thiaN.  Tui3 an2-ni cheng3-lang5 siu7-khi3 Kai Bok8-su, soa3 siu7-khi3 i, sou2-i2 u7 e5 ka7 in loe2-ma7, u7-e5 eng7 chioh8- thau5 tui3 tai5-a2 cheng5 kong3 jip8-khi3.  Koh- chai3 siong5-siong5 ti7 poaN3-lou7 lai5 tan2 Giam5 Chheng-hoa5 beh tng2-khi3 e5 si5, u7 e5 ka7 i koat chhui3-phoe2, u7 e5 khiu2 i e5 thau5-chang, u7 e5 kio3 kau2 ka7 i ka7, koh eng7 chiong2-chiong2 e5 chhiu2-toaN7 ka7 i khun2- tiok8, chong2-si7 i kap Kai Bok8-su long2 bo5 chit8-sut8-a2 e5 sit-chi3, iu5-goan5 chin jiat8- sim choe3 in thoan5 to7-li2.   
Ti7 1872 ni5, chhiu-thiN e5 si5, chit8-jit8 Kai  Bok8-su chhoa7 Giam5 Chheng-hoa5 kap chhiaN3 chit8 e5 taN heng5-li2 e5, kiong7 saN-lang5 chhut-hoat khi3 Koe-lang5.  Ti7 chit pai2 in e5 chhut-goa7 u7 tu2-tioh8 kui2-na7 pai2 e5 gui5-hiam2 su7.  Khi2-thau5 kau3 Bang2-kah e5 si5 hou7 lang5 chin kong-kek, in-ui7 hit si5 hia sng3-si7 pai3 ngou2-siong7 e5 tiong-sim toe7, chong2-si7 kai-chai3 kau3-be2 in u7 thoat-chhut gui5-hiam2 e5 sou2-chai7, kau3 Sek-khau2 e5 si5, koh-chai3 hou7 lang5 eng7 chioh8-thau5, chng-a2-kak ka7 in kong3, na2 chhin-chhiuN7 hou7 liap8-liap8 lui7, kai-chai3 tu2 si7 am3-si5, sou2-i2 kin2 siam2 tui3 soaN-a2-pou jip8 khi3, tui3 hng5-chhau2-tiong teh kiaN5 e5 si5 koh hou7 chit8-tin7 chhat8 ka7 in jip, chong2-si7 bo5 hou7 in liah8-tioh8, m7-ku2 au7-lai5 tu2-tioh8 loh8 toa7-hou7, sou2-i2 tai7-ke saN-khou3 tam5 lok-lok, koh 
long2 bo5 he2, tak8-ui7 am3 bong-bong, u7 si5 kha lap loh8 kau-khut, u7 si5 that-tioh8 chioh8-thau5, u7 si5 tong7-tioh8 chhiu7-khok, chhin-chhiuN7 an2-ni kiaN5 kau3 Koe-lang5 i2-keng beh poaN3-mi5 lah.   
Keh-jit8 in nng7 lang5 khia7 ti7 chit8-keng put8-bio7 e5 chioh8-toaN5 teng2 gim5-si.  ThiaN-tioh8 e5 lang5 long2 ui5-oa2 lai5, tiong-kan u7 lang5 bat Giam5 Chheng-hoa5, sou2-i2 eng7 phaiN2-oe7 ka7 i ma7.  Hit si5 Kai Bok8-su u7 kio3 i tioh8 ho2-taN2 tui3 in lai5 kong2 to7-li2, chong2-si7 i e5 sim put-chi2 kiaN, m7-kaN2 kong2 to7-li2, kan-ta thau5-khak tam3-tam3 na7-tiaN7.  Kai Bok8-su chiu7 toa-siaN gim5-si, au7-lai5 i iah8 chhut-siaN kap i gim5, gim5-si liau2-au7, i e5 sim-koaN u7 pian3-oaN7 lah, soa3 chin ho2-taN2 toa7-siaN tui3 cheng3- lang5 soat-kau3 kong2, “Goa2 si7 Ki-tok kau3-tou5, goa2 ai3 keng3-pai3 chin e5 Siong7-te3, sou2-i2 chhin-chhiuN7 lang5 sou2 khek e5 ngou2-siong7 koat-toan3 boe7 pai3 tit.”  I sou2 kong2 e5 khiok si7 bo5 kui2-ku3, chong2-si7 u7 hian2-chhut sin3-sim e5 oe7.  Kau3-chia lai5 Kai Bok8-su chiah sit8-chai7 thang kong2 u7 tit-tioh8 chit8 e5 m7 kiaN lang5 khun2-tiok8 chin e5 pun2-toe7 bok8-su.  Liau2-au7 u7 koh chiam7-chiam7 ke-thiN pun2-toe7 lang5 lai5 choe3 bok8-su tau3 pang-chan7 choe3 Chu2 e5 kang, koh iah8 u7 tit-tioh8 choe7-choe7 e5 soan- to7-hu7 si3-koe3 chio-hou lang5 lai5 sin3, sou2-i2 kau3-hoe7 chiam7-chiam7 na2 khong2-khoah.     
4.Thau5 chit8 e5 Soan-to7-hu7.   
Hit-tiap8 tui3 Tam7-sui2 tah sio2-chun5-a2 khi3 iok-liok8 u7 si3-li2 goa7 lou7, u7 chit8 e5 chng kio3-choe3 Gou7-kou2-khiN.  Chit8 jit8 tui3 hia u7 chit8 e5 chiu2-koaN2 hu7-jin5-lang5 mia5 kio3 Thah-so2, u7 lai5 Tam7-sui2 thiaN Kai Bok8- su kong2 to7-li2; i put-chi2 u7 siu7 kam2-tong7, kau3 Kai Bok8-su kong2 soah e5 si5, chiu7 chin3-cheng5 lai5 ka7 Kai Bok8-su kong2, “Goa2 si7 bo5 lou7-eng7 koh song3-hiong e5 koaN2-hu7, ti7 kui2-na7 ni5 e5 tiong-kan tu2-tioh8 choe7-choe7 chhiN-chham2 e5 tai7-chi3, u7 khi3 mng7 choe7-choe7 sian e5 put8, iah8 long2 boe7 hou7 goa2 tit-tioh8 peng5-an.  Kai-chai3 kin- na2-jit8 thiaN-tioh8 li2 e5 to7-li2, hou7 goa2 e5 sim tit-tioh8 toa7 peng5-an, ai3 ka7 li2 seh-sia7.”   
Chit e5 hu7-jin5-lang5 kap i saN-si5 liau2-au7 chiu7 to3-khi3, keh le2-pai3 chiu7 chhoa7 si3-gou7 e5 hu7-jin5-lang5 lai5 thiaN, koh ke3 chit8 le2- pai3, i koh chhoa7 kui2-na7 e5 lai5, na2-ku2 
chhoa7 na2 choe7, in tai7-ke thiaN Kai Bok8-su e5 soat-kau3 toa7-toa7 siu7 kam2-tong7, in put-chi2 him-bou7 ai3 chhiaN2 i khi3 in e5 chng-sia7 lai5 siat-kau3; Kai Bok8-su hoaN-hi2 un2-chun2 in e5 sou2 kiu5.  Au7-lai5 u7 chhoa7 kui2-na7 e5 hak8-seng choe3-tin7 khi3 Gou7-kou2- khiN e5 si5, chng-bin5 long2 chhut-lai5 kau3 hng7-hng7 e5 sou2-chai7 ngia5-chih in, chhoa7 in kau3 chng-tiuN2 Tan5 Phauh e5 chhu3. Tan5 phauh si7 put-chi2 koan5, koh siN-choe3 ho2 khoaN3.  Au7-lai5 Kai bok8-su u7 sang3 i chit8-pak e5 chap8-tiau5-kai3, sou2-i2 i u7 chiong hit pak chap8-tiau5-kai3 lai5 tah ti7 piah-nih8, koh ka7 cheng3-lang5 kong2, “Goa2 beh chun-siu2 chit e5 chap8-tiau5 e5 kai3-beng7 lai5 kiaN5, i2-au7 goa2 koat-toan3 m7 koh pai3 put8.” Au7-lai5 i u7 ki3-hu3 chit8-keng chhu3 choe3 chiam7-si5 e5 Le2-pai3-tng5 kap hou7 Kai Bok8-su na7 si3-koe3 khi3 thoan5 to7-li2 to3-tng2 lai5 thang hioh-khun3 e5 sou2-chai7.   
Au7-lai5 i u7 koh ki3-hu3 thou2-toe7 beh khi2 pai3-tng5, koh u7 chu7-chip8 chioh8-thau5 kap chng-a2.  Hit chng e5 lang5 tai7-ke chhut-lat8 he7 toe7-ki, chha-put-to oa2 saN-chhioh goa7 koan5, chiah tui3 Bang2-kah chit8-tui7 e5 Sun5-bu2-tui7 e5 peng lai5 chou2-tong3 m7 hou7 in khi2, chong2-si7 in long2 bo5 ai3 thiaN in e5 oe7, choe3 in phah-piaN3 khi2, au7-lai5 hiah e5 peng u7 e5 phah toa7-kou2, u7 e5 phah lo5, iah8 u7 e5 phah chheng3 kap pi2 to-chhiuN lai5 hang2-hoah in, iu5-goan5 si7 bo5 lou7-eng7.  Au7-lai5 chiah e5 peng-a2 u7 jip8 khi3 Tan5 Phauh e5 chhu3, u7 e5 khi3 hit e5 Thah-so2 e5 chhu3 lai5 hang2-hoah i, chong2-si7 in nng7 lang5 long2 bo5 kiaN, sou2-i2 hiah e5 peng-a2 kou-put-chiong chiah koh tng2-khi3 Bang2-kah po3- ko3 kong2 “Chng-bin5 long2-chong2 i2-keng hou7 Soan-kau3-su e5 mou5-sut8 be5-khi3 liau2- liau2 lah.”   
Au7-lai5 tui3 Bang2-kah e5 koaN-hu2 u7 kia3 bun5-su hou7 Eng-kok Leng2-su7 kong2, “Kui3-kok e5 Soan-kau3-su ti7 Gou7-kou2-khiN teh che3-cho7 phau3-tai5, thau3 mi5 tui3 Tam7- sui2 ho5 chai3 peng-khi3, kap chheng3-chi2 lai5, sou2-i2 chhiaN2 li2 tioh8 ka7 in tiong-chi2.” Sui-bong2 si7 tu2-tioh8 chiong2-chiong2 e5 chou2-tong3, iau2-ku2 Gou7-kou2-khiN e5 pai3-tng5 chiam7-chiam7 khi2 ho2, kau3-be2 soa3 khui lok8-seng5-sek.  TaN oe7-tit-thang kau3 lok8-seng5, che long2 si7 tui3 ti7 chng-tiuN2 Tan5 Phauh kap Thah-so2 nng7 lang5 e5 chin7-lat8 chiah oe7.  TaN chit e5 Thah-so2 chiu7-si7 Pak-pou7 thau5 chit8 e5 choe3 Soan-to7-hu7 e5 hu7-jin5-lang5, sui-bong2 i e5 ni5-he3 lak8-chap8-goa7, iau2-ku2 ui7-tioh8 to7-li2 phe-mia7 choe3 kang long2 boe7 sian7, kau3 chit8-si3-lang5.   

5. Lun7 kian3-siat pai3-tng5 e5 su7.   
Lun7 Kai Bok8-su thoan5-kau3 ti7 Tai5-oan5 Pak-pou7 sou2 siat e5 pai3-tng5 u7 kui2-na7-chap8 keng, sou2-i2 chin oh-tit thang tak8 keng ti7-chia lai5 kong2-beng5, koh lun7 Pak-pou7 pai3-tng5 e5 su7, u7 Pak-pou7 Kau3-hoe7 e5 lek8- su2 thang khoaN3, sou2-i2 ti7-chia sou2 ai3 kong2 e5 si7 bo5 kui2 keng; chong2-si7 long2 si7 chin tiong7-iau3 e5 sou2-chai7, goa2 ti7 chia sou2 pai5- liat8 e5 si7 long2 bo5 chiau3 ni5-ko7 e5 sun7-su7, si7 kan2-pian7 ki3 na7-tiaN7, chhiaN2 bo5 gou7-kai2 chiu7-si7 :--- 
(a) Lun7 Sin-tiam3.  Cha2-si5 siong5- siong5 tui3 Sin-tiam3 u7 lang5 khi3 Tam7-sui2 thiaN Kai Bok8-su soat-kau3, au7-lai5 u7 kui2- na7 e5 saN-kap ai3 chhiaN2 Kai Bok8-su khi3 Sin-tiam3 kong2 to7-li2, sou2-i2 u7 chit8 pai2 i hoaN-hi2 kap in saN-kap khi3.  Hit jit8 tu2 si7 Sin-tiam3 teh choe3 lau7-jiat8, tiam3 ti7 hia e5 lang5 khah han2-tit khoaN3-tioh8 goa7-kok lang5, iah8 tai7-ke oe-khoeh, u7 e5 ai3 khoaN3, chong2-si7 tiong-kan iah8 u7 chin-choe7 phaiN2-lang5 ai3 hai7 Kai Bok8-su.  Kai-chai3 au7-lai5 ui7-tioh8 i u7 i-ho2 chit8 e5 tioh8 tang7- siong e5 gin2-na2, kap chit8 e5 lau7-lang5 tui3 koaiN5-koaiN5 e5 sou2-chai7 poah8-loh8-lai5 chioh8- thau5-teng2, sou2-i2 ti3-kau3 hou7 cheng3-lang5 soa3 kam2-sim, tian-to3 chin ho2 khoan2-thai7 i, koh chit e5 hou7 i i-ho2 e5 lau7-lang5 hoaN-hi2 eng7 i e5 chhu3 chioh i choe3 pai3-tng5.  Au7-lai5 ui7-tioh8 ai3 khah toa7 keng, sou2-i2 chiah leng7-goa7 koh khi2 chit8 keng khah toa7 kap khah hap8-eng7--e5.  Chit keng pai3-tng5 chiu7-si7 tu2-tu2 Kai Bok8-su siu7 khun2-tiok8 pek-hai7 e5 tiong7-kan lai5 kian3- siat-e5.  Chit keng si7 khi2 ti7 siong7 koan5 e5 sou2-chai7, eng7 chioh8-piah lai5 ui5 si3-bin7. Sin-tiam3 khoe oan-oan oat-oat lau5 thau3 kau3 hai2-nih8, chit keng pai3-tng5 e5 cheng- thah u7 chin koan5, tui3 thah-teng2 thang khoaN3 kau3 kui2-na7 li2-lou7 hng7 e5 sou2-chai7. Pai3-tng5 e5 au7-bin7 si7 choat8-phek kap hit tiau5 khoe cheng5-bin7 e5 soaN-piah tu2 si7 saN-tui3-siong3, koh chhiu7-bak8 put-chi2 bou7- seng7, koh soaN-lui chit8-chan5 ke3 liau2 iu7 chit8-chan5, tit8-tit8 thau3 kau3 koan5 e5 soaN- chiam, keng2-ti3 sit8-chai7 sui2 kau3-kek8. 
(b) Lun7 Sin-tek.  Chit sou2-chai7 tu2- tu2 si7 Kai Bok8-su lai5 Tai5-oan5 liau2-au7, u7 kap Lam5-pou7 e5 Soan-kau3-su Li2 Bok8-su chham Tek I-seng saN-kap khi3 khoaN3 e5 sou2-chai7.  Cha2-si5 si7 kio3-choe3 Tek-chham3, put-chi2 chhut-mia5, koh thak8-chheh 
lang5 iah8 chhut chin-choe7.  Ti7-chia khi2-thau5 si7 kan-ta se3 chit8 keng e5 pang5-keng, iah8 au7-lai5 chiu7 se3 chit8 keng chhu3.  Chong2-si7 chia e5 lang5 chin ngi7-sim, m7 ai3 thiaN to7- li2; m7-na7 an2-ni, u7 e5 tian-to3 eng7 phaiN2-chhui3 kap bo5 le2 e5 chok-hoat lai5 chau- that Kai Bok8-su, u7 e5 ka7 i phui3-noa7, koh u7 e5 eng7 chiong2-chiong2 e5 chhiu2-toaN7 lai5 khun2-tiok8 i.  Kai-chai3 au7-lai5 Kai Bok8-su u7 i-ho2 chit8 e5 put-chi2 chhut-mia5 koh u7 se3-lek8 e5 thak8-chheh lang5, sou2-i2 chit lang5 u7 kim3-chi2 hiah e5 tui3 Kai Bok8-su bo5 le2 e5 lang5, liau2-au7 chiu7 tai7-ke long2 m7-kaN2 koh kong2 phaiN2-oe7 lai5 ma7 i.  Kau3 au7-lai5 u7 khi2 toa7 keng e5 pai3-tng5, sin3 to7-li2 e5 lang5 iah8 u7 chiam7-chiam7 ke-thiN. 
(c) Lun7 SaN-kak-eng2.  Chit sou2-chai7 si7 ti7 Toa7-khou-ham7 e5 tang-pak peng5, ti7 50 ni5 cheng5 si7 chin phaiN2 koan2-hat e5 sou2-chai7, in-ui7 u7 chit8-tui7 e5 soaN-chhat8 put-si5 chhut-lai5 chhiuN2-kiap, sui-bong2 chham hiah e5 chhat8 e5 chhin-chok8 soa3 ka7 in pan7 tang7-choe7, iah8 si7 bo5 hoat-tou7 thang chau5-biat8 in.  Chit8 jit8 u7 chit8 e5 Sun5-bu2 lai5 sun5-si7 e5 si5, hit tin7 soaN-chhat8 eng7 chhiuN lai5 chhak8 kio7, kai-chai3 Sun5-bu2 u7 thoat-li7 in e5 tok8-chhiu2.  U7-si5 chheng-thian peh8-jit8 iah8 tiau-ti5 hun tui7-ngou2 na2 chhiuN3-koa kong2, “Lin2 kho3 koaN, goan2 kho3 soaN,” na2 kun7-oa2 tui3 siaN5-nih8 lai5.  Kai Bok8-su khi2-thau5 lai5 chia thoan5 to7-li2 e5 si5, ti7 hia e5 lang5 u7 e5 kong2 tioh8 chiong hit e5 hoan-a2 thoa lai5 khi3 soaN-nih8 ou2 bak8-chiu.  Ki5-tiong chit8 e5 bu5-nai7-han3 theh8 chit8 te3 toa7 te3 chioh8 tui3 Kai Bok8- su e5 bin7 ka7 i ham2 khi3.  Kai-chai3 siong3 bo5 cheng, kiat tui3 thau5-khak-teng2 ke3- khi3, tong7-tioh8 teng7 piah.  Chit te3 chioh8 u7 khioh tng2-lai5 khng3 ti7 su-khia siat e5 Phok-but8-sek.  Kai Bok8-su e5 Phok-but8- sek-lai7 u7 chhai2-chip8 choe7-choe7 hang7 e5 mih8 thang choe3 ki3-liam7.  Siat-su2 chit te3 chioh8 na7 kiat-tioh8 i e5 thau5-khak, chiu7 lan2 Pak-pou7 e5 lang5 kiam2-chhai2 boe7-tit-thang koh tit-tioh8 chit khoan2 leng5-kai3 e5 ui2-jin5, iah8 si7 bo5 tiaN7-tioh8.  Sit8-chai7 hou7 i oe7 thoat-li7 chit khoan2 e5 gui5-hiam2, long2 si7 Siong7 Chu2 e5 koan5-leng5.   
Au7-lai5 koh keng-ke3 kui2-na7 geh8-jit8, hit e5 cheng5 beh ham2 Kai Bok8-su e5 phaiN2-lang5 soa3 lai5 hoan2-hoe2 sin3 to7-li2. Koh bo5 ku2, Le2-pai3-tng5 iah8 khi2 ho2, ti7 hia-e5 peh-siN3 iah8 khah ai3 thiaN to7-li2 e5 khoan2, koh soaN-chhat8 iah8 long2 bo5--khi3, in-ui7 in sou2 teh kho3 e5 soaN long2 piN3-choe3 chhan5-hng5. 

(d) Lun7 Pat-li2-hun.  Ti7 chia thoan5 to7-li2 bo5 joa7-ku2, chiu7 kian3-siat Le2-pai3- tng5.  Tai7-seng si7 ti7 siuN-si-a2 chhiu7-kha choe3 le2-pai3, au7-lai5 chiu7 ka7 tho2-hi5 e5 lang5 chioh chit8 keng chhu3 lai5 kong2 to7-li2, au7-lai5 u7 koh poaN-khi3 tiam3 chit8 e5 choh-sit lang5 e5 chhau2-chhu3, chong2-si7 bo5 ku2 chiu7 khi2 chit8-keng e5 thou5-kat-chhu3 choe3 Le2- pai3-tng5.  Tu2-tioh8 Chheng-kok kap Hoat- lan5-se teh saN-thai5 e5 si5 soa3 hou7 lang5 hui2- hoai7 khi3.  Chong2-si7 au7-lai5 u7 koh ke3-oe7 khi2 chit8 keng koh-khah sui2 koh-khah iong2 e5 sin Pai3-tng5.  Chiu7-si7 hian7-si5 iau2 ti7-teh chit keng Pai3-tng5. 
(e)Lun7 Bang2-kah.  Chit sou2-chai7 kap Toa7-tiu7-tiaN5 si7 piN5-piN5 choe3 Tai5-pak hu2-goa7 cho2-iu7 e5 lau7-jiat8 chhi7-koe.  Ti7 Toa7- tiu7-tiaN5 u7 khi2 chioh8 thiap8 e5 le2-pai3-tng5. Ti7 hit-si5 thang kong2 si7 te7-it sui2 e5 pai3-tng5 e5 chit8 e5.  Kai Bok8-su choe3 te7-it kan-khou2 thoan5 to7-li2 e5 sou2-chai7 chiu7-si7 Bang2-kah.   
Chiau3 teng2-bin7 sou2 kong2 Bang2-kah sng3-si7 choe3 pai3 ngou2-siong7 e5 tiong-sim- toe7, sou2-i2 be5-sin3 chin chhim, oan3-hun7 Ki-tok-kau3 e5 sim si7 chin-chhim.  Kai Bok8- su iah8 si7 chai-iaN2 na7 beh siat-kau3 ti7-hia tek-khak oe7 tu2-tioh8 toa7 pek-hai7, sou2-i2 chiah khng3 ti7 lou7-be2 lai5 siat.  Koh ti7-chia e5 te7-hng-koaN u7 chhut beng7-leng7 kong2, “Na7 u7 lang5 eng7 chhu3 a2-si7 pat8- hang7 lai5 chioh goa7-kok e5 Soan-kau3-su, a2-si7 boe7 hou7 in e5 lang5 tioh8 siu7 tang7- heng5.’’  Chhin-chhiuN7 an2-ni lai5 hang2- hoah peh-siN3, kong2 beh ka7 in koaiN-kaN kap thai5-thau5, sou2-i2 bo5 lang5 kaN2 eng7 chhu3 chioh Kai Bok8-su.   
Chong2-si7 1877 ni5 12 geh8, sui-bong2 si7 kim3 m7 hou7 Kai Bok8-su jip8 Bang2-kah, iau2-ku2 kau3-be2 i iah8 u7 jip8-khi3, koh u7 se3 chit8-keng chhu3.  Ti7 mng5-bai5 teng2 u7 sia2 pian2 kong2, “Ia5-sou Seng3-tong5.”  Bu2-koaN chit e7 khoaN3-tioh8 hit e5 pian2 chin siu7-khi3, chiu7 chhoa7 chit8 tui7 e5 peng5-a2 khi3 kong2 hit te3 toe7 si7 siok8 ti7 kun-iaN5, sou2-i2 beng7- leng7 i tioh8 kin2 li7-khui.  Kai Bok8-su u7 chhiaN2 i theh8 cheng3-ku3 hou7 i khoaN3, khoaN3-liau2 ko2-jian5 si7 siok8 ti7 kun-iaN5, sou2-i2 u7 in2 ti7 keh-jit8 beh piaN3 heng5 in, iah8 ti7 hit am3 peng5-a2 chat-iaN5 ti7 mng5-cheng5, u7 e5 ka7 i ma7,u7 e5 siuN7 beh ka7 i long3 phaiN2 chhu3, iah8 u7 e5 lam7-sam2 jip8 khi3 pang5-keng hang2 beh thai5 i, kui-mi5 long2 si7 an2-ni, oan2-jian5 na2 chhin-chhiuN7 poaN-hi3 chit8-iuN7.   

Keh thiN-kng chiau3 iok-sok lai5 kiaN5, Kai Bok8-su chhut khi3 e5 si5 phaiN2-lang5 kui-tin7 oe-kheh, u7 e5 eng7 thou5-oan5 ka7 i kong3, u7 e5 eng7 chng-a2-kak ka7 i ham2, kai-chai3 long2 bo5 tu2-tioh8 siong-hai7, peng5- an kau3 Tam7-sui2 ho5-hoaN7, chhiaN3 chit8- chiah chun5-a2 tui3 Bang2-kah ko3 kau3 Toa7-long7-pong7.  Hit-jit8 kap hak8-seng saN- kap tiam3, iah8 am3-si5 kong2 to7-li2 kau3 am3- am3, chiah sun7 ki-hoe7 koh-chai3 jip8-khi3 Bang2-kah.  KhoaN3 si3-ui5 long2 cheng7 chiauh-chiauh, kan-ta u7 nng7-saN pha e5 teng-he2 tui3 lang5 e5 mng5-phang7 chio3 chhut-lai5 na7-tiaN7.  Hit-si5 i u7 tu2-tioh8 chit8 e5 lau7-lang5, sou2-i2 Kai Bok8-su mng7 khoaN3 i u7 chhu3 thang se3 a2 bo5 ?  Lau7-lang5 kong2 u7 chhu3 beh chioh i, chiu7 chhoa7 i khi3 in tau.  Kai Bok8-su kap i iok-sok tak8 hang7 ho2-se3, keh-jit8 sui5-si5 koh sia2 pian2 kong2, “Ia5-sou Seng3-kau3” soa3 ka7 i tiau3 khi2 lai5.  Peh-siN3 khoaN3-kiN3, tai7-ke chin siu7-khi3, kui-jit8 chat-iaN5 ti7 hit keng chhu3.   
Te7-ji7 jit8, choan5-koe e5 lang5 long2 chhut- thau5 lai5 kong-kek i, chong2-si7 i long2 bo5 kiaN-hiaN5, chiau3-ku7 chhut-khi3 koe-lou7 ka7 lang5 i piN7.  Si3-bin7 e5 lang5 khah choe7 long2 si7 i e5 tui3-tek8, tiong-kan iu5-goan5 iah8 u7 tong5-cheng5 i e5 lang5, Te7-saN jit8, koe- bin5 koh khah hui-siong5, u7 e5 tiau5-ti5 chhoa7 khit-chiah8, kap thai2-ko e5 lang5 hou7 i oa2 ti7 Kai Bok8-su e5 sin-piN, iah8 si7 bo5 chhai2-kang, sou2-i2 koh si3-gou7-tiam2 cheng ku2, tai7-ke chiu7 kiuh thau5-chang-le5-a2 beh chhut-chhiu2 lai5 phah i.  Hiah e5 lang5 u7 e5 ti7 mng5-goa7 kiah8 kun3-a2 long3-phoa3 chhu3, u7 e5 peh-khi2-khi3 chhu3-teng2 thiah koa3, u7 e5 ou2 toe7-ki-kha beh hou7 hit keng chhu3 to2-hoai7.  Kai Bok8-su tui3 cheng3- lang5 e5 tiong-kan tiam7-tiam7 to5-siam2 khi3 li2-koan2-lai7, m7-ku2 li2-koan2 e5 chu2-lang5 kiaN- liau2 tu2-tioh8 chai-e7, sou2-i2 chhiaN2 i tioh8 chhut-khi3.  Kou-put-chiong Kai Bok8-su tioh8 koh oaN7 khi3 pat8 sou2-chai7.   
Au7-lai5 peh-siN3 u7 khah cheng7.  Bang2- kah e5 bu2-koaN u7 lai5 chhiaN2 Tam7-sui2 e5 Eng-kok Leng2-su7 (Scott) khi3, hit si5 Kai Bok8-su iah8 choe3-tin7, bu2-koaN chhiaN2 Leng2-su7 tioh8 beng7-leng7 Soan-kau3-su li7- khui hia, chong2-si7 Leng2-su7 siu7-khi3, ka7 i ku7-choat8, kong2 i bo5 hit e5 koan5.  Koh kong2 Soan-kau3-su lai5 kau3 in e5 sou2-chai7, eng-kai tioh8 chin ho2-le2 khoan2-thai7 in, chhut-lat8 po2-hou7 in chiah tioh8, hoan2-tng2 beh koaN2-tiok8 in, chin ki5-koai3.  Au7-lai5 Leng2-su7 m7-chhap i, choe3 i tng2-khi3. 

Bu2-koaN bo5 hoat-tou7, kou-put-chiong tioh8 oaN7 chhiu2-toaN7, sou2-i2 chiah lai5 kiu5 Kai Bok8-su chhiaN2 i li7-khui in e5 sou2-chai7. Kai Bok8-su ka7 i kong2 koat-toan3 m7 li7- khui.  Bu2-koaN kau3-be2 soa3 tioh8 phai3 chit8-tui7 peng khi3 ti7 hit keng phoa3-chhu3 e5 chiu-ui5 ka7 i kou3.  Keng-ke3 chit8 le2-pai3 ku2, bu2-koaN eng7 chhi7-goa7 e5 toe7 hou7 i khi2 pai3-tng5, koh iok-sok kong2 beh po2-hou7 in khi2 kau3 oan5-choan5.  Chong2-si7 Kai Bok8- su m7-chun2, bu2-koaN koh chhe lang5 ka7 i kong2 m7-thang khi2 ti7 goan5-ui7, in-ui7 hia si7 oa2 ti7 kho2-kau3 e5 sou2-chai7.  Kai Bok8- su chai-iaN2 hit sou2-chai7 li7 kho2-tiuN5 put- chi2 hng7, sou2-i2 m7-ai3 thiaN bu2-koaN e5 oe7, choe3 i khi2-kang, tu2-tu2 si7 khi2 ti7 hou7 peh- siN3 chhong3 phaiN2 hit keng chhu3 e5 ku7 sou2- chai7.  M7-ku2 peh-siN3 chiau3-ku7 kiau2-chha2 bo5 soah, lian5 hit keng chhu3 e5 chu2-lang5 hiam2-hiam2 hou7 in phah-si2, kiN3-na7 bat lai5 thiaN to7-li2 e5 lang5 long2 hou7 chhin-chhek peng5-iu2 ka7 in choat8-kau.  Chong2-si7 na2 ku2 lai5 sin3 to7-li2 e5 lang5 na2 ke-thiN, keng-ke3 bo5 kui2-ni5, Kai Bok8-su tit-tioh8 chin khoah e5 thou2-toe7, chiah koh khi2 chng-a2 e5 pai3-tng5.   
Ti7 1884 ni5, Chheng-kok kap Hoat- lan5-se saN-thai5 e5 si5, pai3-tng5 koh hou7 thou2- hui2 thiah khi3.  Kau3 saN-thai5 soah liau2 saN-geh8-jit8 au7 chiu7 eng7 chioh8 koh khi2 sin e5 pai3-tng5, chiu7-si7 hian7-si5 hit keng ku7 e5 pai3-tng5.  Chhin-chhiuN7 an2-ni, khi2-thau5 beh kian3-siat pai3-tng5 si7 chin ui5-lan5, tu2-tioh8 chiong2-chiong2 e5 pek-hai7, koh chhin-chhiuN7 ti7 1879 ni5, ti7 Bang2- kah Kai Bok8-su-niu5 che7 ti7 kio7-lai7 u7 lang5 chhng he2-pe2 beh jip8 khi3 ka7 i sio.  TaN chhiaN2 lai5 khoaN3 chhin-chhiuN7 chit e5 hui- siong5 e5 hiong5-ok, gui5-hiam2 e5 Bang2-kah, kau3-be2 chaiN2-iuN7 ah ?  Koh 10 ni5 au7 chiu7-si7 ti7 1893 ni5 Kai Bok8-su beh tng2- khi3 Ka-na2-tai7 e5 si5, cheng3-lang5 chaiN2-iuN7 khoan2-thai7 i, chit-tiap8 ai3 kong2 tam7-poh8 ti7 e7 toe2 :---   
Chit8 pai2 Kai Bok8-su ui7-tioh8 beh tng2- khi3 Ka-na2-tai7 ti7 Bang2-kah kau3-tng5-lai7 teh kap cheng3 hoe7-iu2 saN-si5 hit-tiap8, ti7-hia u7 se3-lek8 e5 lang5 sia2-phoe hou7 Kai Bok8-su chheng2 beh ka7 i ngia5-koe lai5 sang3 i, khi2-thau5 Kai Bok8-su m7 in2, au7-lai5 ui7- tioh8 in pek-chhiat e5 khun2-kiu5 koh siuN7- tioh8 cha2-ni5 e5 cheng5-heng5 hit khoan2 hiah phaiN2, iah8 chit-tiap8 e5 jin5-sim long2 bo5 saN- tang5, put-chi2 u7 thang choe3 ki3-liam7, sou2-i2 chiah chun2 in e5 sou2 iau3-kiu5.  TaN hiah e5 lang5 eng7 ang5-teng2 si3-kio7 hou7 i che7, koh u7 Im-gak8-tui7, chhin-chhiuN7 cheng-kou2, tang5-lo5, ho7-thau5 sau3-kak, kap hian5-koan2 teng2-teng2, kui2-na7 tui7 long2 ti7 thau5-cheng5, iah8 u7 kui2-na7 pah ki e5 ki5-a2 heng5-liat8 te3 ti7 
Im-gak8-tui7 e5 au7-bin7, koh u7 pang3- phau3 e5 lang5 chham bun5-bu2 koaN-oan5 pai5- liat8 ti7 kio7-cheng5.  Koh ti7 choe3 te7-it au7- bin7 u7 lak8 e5 khia5-be2 e5, kap ji7-chap8 lak8 teng2 kio7, tai7-ke choe5-cheng2 heng5-liat8 sui5 tui3 Bang2-kah e5 chiaN3-lou7 lai5 kiaN5.   
Ti7 ji7-chap8 ni5 cheng5 hou7 lang5 beh phah beh thai5 e5 Kai Bok8-su, kau3 ti7 chit-tiap8 tu2-tu2 si7 chhin-chhiuN7 oah8-put8 hou7 lang5 kng teh ngia5.  Koe-lou7 e5 nng7-peng5 lang5 that-that tiN7, im-gak8 e5 siaN-im hiang2- liang7 thau3 kau3 chin hng7 e5 sou2-chai7, kau3 Kai Bok8-su beh loh8 chun5 e5 si5 tai7-ke hoah ban7-soe3, u7 e5 m7-kam kap i saN li7- khui soa3 lau5 bak8-sai2.   
TaN Kai Bok8-su ti7 chit-khoan2 chhin- chhiuN7 chhai5-long5-tong7 e5 Bang2-kah thoan5 to7-li2 oe7 seng5-kong kau3 an2-ni, sit8-chai7 si7 tui3 ti7 i e5 jiat8-sim, u7 Ki-tok e5 thiaN3-sim kap kam-goan7 chiong i e5 cheng-sin5 kap sin-the2 long2 hian3 ti7 lan2 Tai5-oan5 Pak-pou7 e5 cheng3-ku3, sit8-chai7 thang chheng choe3 chit8 e5 leng5-kai3 e5 toa7 ui2-jin5 lah.  
Te7 3 ChiuN
Lun7 Hoan-kai3 e5 thoan5-to7.   
Lun7 Hoan-kai3 thoan5-to7 e5 su7 thang hun choe3 4 khoan2 lai5 lun7 :---(1)  Tiam3 ti7 soaN-teng2 e5 chhiN-hoan e5 thoan5-to7. (2) PiN5-pou-hoan kan e5 thoan5-to7.  (3) Lam5-si3-hoan kan e5 thoan5-to7.  (4) Biau5- lek toe7-hng sek8-hoan-kan e5 thoan5-to7.   
Te7-it, lun7 thoan5 to7-li2 hou7 chhiN-hoan thiaN hit e5 seng5-chek khiok si7 bo5 sim2- mih8 tek8-piat8 thang kong2 e5 sou2-chai7, sou2-i2 lun7 chit hang7 ai3 seng2-liok8.   
Te7-ji7, lun7 ti7 Kat-ma2-lan5 piN5-goan5 e5 piN5-pou-hoan kan e5 pou3-to7.  Kai Bok8-su i2-keng tai7-khai3 ti7 Han3-jin5-tiong siat-kau3 chheng-chho2 liau2-au7, sou2-i2 koh chu3-i3 ti7 tang-pak-pou7 e5 piN5-pou-hoan, ai3 beh khi3 chin2-kiu3 in thang thoat-li7 mou5-kui2 e5 chhiu2-thau5, sou2-i2 Kai Bok8-su chhoa7 pun2- toe7 e5 tiuN2-lo2 kap hak8-seng chiu7 khi2-sin.   
Lun7 tang-pak-pou7 e5 Kat-ma2-lan5 e5 piN5-goan5 pi2 hai2-nih8 u7 khah ke7.  Koh-chai3 hou7-chui2 u7 pi2 pat8 sou2-chai7 khah choe7, sou2-i2 lou7 put-si5 chiuN3-lap-lap, chhut-goa7 chin bo5 li7-pian7.  Kai Bok8-su khi2-thau5 si7 ai3 tui3 hai2-kiN5 khah ta e5 sou2-chai7 khi3, m7-ku2 boe7-oe7 tat8 thoan5 to7-li2 e5 bok8-tek, sou2-i2 kou-put-chiong tioh8 tui3 lai7-te7 jip8-khi3, peh soaN loh8 nia2, siong5-siong5 tu2-tioh8 chhiN-hoan chah8 ti7 lou7-nih8 teh thai5 lang5, chit8 pai2 i u7 khoaN3-kiN3 si3 e5 Han3-jin5 ui7-tioh8 in e5 tang5-phoaN7 hou7 chhiN-hoan thai5- khi3, tai7-ke teh chau2, chong2-si7 chhiN-hoan iau2 teh jip in si3 e5 lang5.  Kai-chai3 Kai Bok8-su in chit8 tui7 long2 bo5 tai7-chi3, si7 ui7- tioh8 hiah e5 pun2-toe7 e5 tiuN2-lo2 kap thau5- lang5 chin iong2 e5 ian5-kou3.  Chong2-si7 in tai7-ke hit am3 tu2-tioh8 be5-lou7 ti7 bi2-tian5 e5 tiong-kan, au7-lai5 u7 khoaN3-tioh8 chit8 tui chhau2-khun5, tai7-ke chiah tiam3 ti7 hia ke3-mi5, kau3 te7-ji7 am3 kai-chai3 oe7 tit thang hioh ti7 chit8 keng chhau2-chhu3-a2, chong2-si7 bo5 si3-bin7 piah, in-ui7 long2 to2-- loh8-khi3, hit am3 ui7-tioh8 put-chi2 koaN5, sou2-i2 tai7-ke long2 bo5 khun3, thiN-kng chiu7 khi3 chng-nih8 si3-koe3 pou3-to7.  M7-ku2 m7-na7 in m7 thiaN to7-li2, hoan2-tng2 hoah kong2, “Hoan-a2 lai5 lah.”  U7 e5 khou ok-kau2 beh ka7 in ka7.   
Au7-lai5 khi3 te7-ji7 chng thoan5-to7 e5 si5 iah8 si7 an2-ni.  Te7-saN chng iah8 siang5 khoan2, sou2-i2 hiah e5 hak8-seng u7 lang5 put-chi2 sit- chi3, chong2-si7 Kai Bok8-su choan5-jian5 bo5 sit-chi3, na2 an-ui3 in na2 chin3-heng5.  Teh kiaN5 e5 si5 tu2-tioh8 saN e5 tho2-hi5 lang5 chhiaN2 in tioh8 khi3 in hit chng thoan5 to7-li2.  Kai Bok8-su in tai7-ke chin hoaN-hi2 chiu7 kap in khi3.  Tiam3 ti7 hit chng thau5-lang5 e5 chhu3-cheng5 kong2 to7-li2.  Am3-si5 koh-khah choe7 lang5 lai5 thiaN, tai7-ke long2 ka-ki7 kiah8 i2-liau5 lai5 che7.  Keh am3 iah8 si7 chin-choe7 lai5 thiaN, m7-na7 thiaN, iah8 u7 mng7, chin hoaN-hi2, au7-lai5 soa3 beh khi2 chit8 keng choe3 kong2 to7-li2 e5 sou2-chai7, ui7-tioh8 hiah e5 chong3-teng chin chhut-lat8, eng7 tek-pai5-a2 khi3 lam5-peng5 chai3 chai5-bok8 lai5 khi2 chhu3,eng7 chhau2 kham3 chhu3-teng2,an2-ni chit8 keng sok-seng5 e5 pai3-tng5 liam5-piN chiu7 ho2.  Sou2-i2 Kai Bok8-su in tiam3 hia kui2-na7 le2-pai3 ku2, ka3-si7 hia e5 lam5-hu7 lo2- iu3, hou7 in oh8 gim5-si teng2-teng2.   

Hit-si5 koh u7 tui3 pat8 chng phai3 chong2-tai7 lai5 chhiaN2 Kai Bok8-su in tioh8 khi3 in hit sou2-chai7 kong2 to7-li2.  Kai Bok8-su hit am3 u7 chhiaN2 hiah e5 chong2-tai7 saN-kap ti7 hia ki5-to2.  Chiah e5 chong2-tai7 thiaN-tioh8 nng7-pah goa7 e5 lam5-lu2 teh gim5-si toa7 siu7 kam2-kek.  Kai Bok8-su u7 un2 beh khi3, sou2-i2 kio3 Giam5 Chheng-hoa5 choe3 thau5, iah8 sin3-chia2 pai5 choe3 nng7 liat8 te3 ti7 au7- bin7, na2 gim5-si na2 tui3 hit chng jip8-khi3. Au7-lai5 chit chng e5 lang5 long2-chong2 sin3 to7-li2, kap khi2 le2-pai3-tng5, tai7-ke chin jiat8- sim pai3 Siong7-te3, chhin-chhiuN7 an2-ni chit8 chng ke3 chit8 chng tit8-tit8 lai5 kui-oa2 Ki-tok-kau3.  
Kai Bok8-su au7-lai5 u7 koh khi3 kau3 Sou- o3 e5 kek8-lam5 u7 chit8-chng kio3-choe3 Lam5- hong-pou, ti7-hia e5 peh-siN3 long2 bo5 chit8- sut-a2 u7 sin3 sin5 e5 koan-liam7 ti7-teh, sou2-i2 khi2-thau5 khi3 e5 si5, hou7 in koaN2--chhut-lai5, au7-lai5 koh khi3, tu2 jit8 beh am3, tai7-ke loh8-soaN beh kau3 chng e5 si5, chiah loh8 sai-pak-hou7, tai7-ke beh chau2 khi3 hioh chit8 keng chhu3, hou7 hit keng e5 chhu3- chu2 si5 kong2, “Goan2 bo5 chhu3 thang chioh hoan-a2 hioh.”  Chit8 keng ke3 chit8 keng, long2 ka7 i chhiaN2 kap si5, long2 bo5 kho2-lin5 in tai7-ke ti7 mng5-goa7 teh hou7 hou7 ak, tak8 e5 mng5 koaiN kau3 bat8 chiuh-chiuh.  Hou7 choe3 i tit8-tit8 loh8, thai3-peng5- iuN5 e5 hong-eng2 na2 ek na2 oa2 hoaN7 lai5 lah. TaN tang-peng5 mi7 toa7 hai2, pak-peng5 si7 kang2-oan, iah8 sai-peng5 si7 chhiN-hoan teh tiam3 e5 soaN-toe7, koh lam5-peng5 si7 koan5 e5 soaN.  Sou2-i2 in tai7-ke soa3 siuN7 long2 bo5 hoat-tou7, au7-lai5 koh khoaN3-kiN3 chit8 keng chhu3, kou-put-chiong koh khi3 chhi3 khoaN3 teh, hit keng chhu3 e5 lang5 iah8 si7 kong2 bo5 ui7 thang chioh lang5, chong2-si7 khoaN-khoaN koaiN mng5 liau2-au7, koh tiap-a2-ku2 u7 chit8 e5 lau7-lang5 khui mng5 chhut lai5 kong2, “Na7-si7 gu5-tiau5-piN ho2, chiu7 u7.”  Na7-si7 chit-tiap8 m7-si7 teh keng2 sou2-chai7 e5 si5-chun7, sou2-i2 tai7-ke te3 hit e5 lau7-lang5 jip8 khi3.  Kai Bok8-su in tai7-ke long2 jip8-khi3 ti7 gu5-tiau5-lai7, tai7-ke che7 ti7 chhau2-teng2, chin hoaN-hi2 kam2-sia7 Siong7-te3, in-ui7 u7 chit8 sou2-chai7 thang siam2-pi7 hou7, chong2-si7 ui7-tioh8 ti7 in sin-piN u7 chui2-gu5 teh khun3, siong5-siong5 kouN5 hit khoan2 gu5 teh khun3 e5 siaN, koh chhau3-bi7 moa2 si3-koe3, iah8 tai7-ke pak-tou2 koh chin iau, siuN7 ai3 chiong in sou2 toa3 e5 mih8 chhong3 tam7-poh8 lai5 chiah8, m7-ku2 bo5 teng-he2, sou2-i2 kou-put-chiong tai7-ke thun- lun2 hou7 i iau, tu2 siuN7 beh khun3 e5 si5- chun7, hit e5 lau7-lang5 chu2 chit8 koa2 am2- be5-a2 phang5 lai5 beh hou7 in chiah8.  Ti7 chit khoan2 sou2-chai7 sou2 keng-giam7 e5 keng2-gu7, hou7 tong-si5 e5 sin5-hak8-seng tit- tioh8 boe7 kong2-tit ho2 e5 
ka3-si7, tai7-ke e5 sim it-hoat kian-kou3, siN-khi2 boe7 sng3-tit e5 thun-lun2 lat8.  Keh thiN-kng, Kai Bok8- su in ka7 lau7-lang5 seh-sia7 liau2-au7, chiu7 koh tui3 chit8-chng mia5 kio3-choe3 Kau- kau-a2 hia khi3, ti7 chit chng chin gui5- hiam2, in-ui7 peh-siN bat eng7 kau2-bah ke2-choe3 lok8 e5 bah lai5 boe7 chhiN-hoan, ti3- kau3 in tai7-ke chin phaiN2 kam2-cheng5, put-si5 ai3 saN kong-kek, sou2-i2 in m7-kaN2 tiam3 hia, chiah koh khi3 Lam5-hong-pou saN-li7 iok chit8 li2 goa7 lou7.  TaN chit hang7 si5 50 goa7 ni5 cheng5 e5 su, chong2-si7 i2-au7 u7 lang5 koh poaN-khi3 hia khia7-khi2, m7-ku2 ui7-tioh8 koaN5-jiat8-cheng3 lai5 si2 e5 lang5 chin-choe7, sou2-i2 au7-lai5 chiah chhun u7 chap8-goa7 ke na7-tiaN7.  Lun7 chhiN-hoan e5 oan3- hun7 iau2-boe7 siau-bo5, na7-si7 toa7 lang5 long2 chhut-khi3 tho2-hi5 e5 si5, bo5-lun7 hu7-jin5-lang5 a2-si7 gin2-na2 long2 chau2-khi3 bih ti7 le2-pai3- tng5, in-ui7 kiaN hou7 chhiN-hoan thai5--khi3. Kai Bok8-su chit pai2 chhut-khi3 goa7-bin7 kiaN5-iu5 e5 si5, u7 thiaN-kiN3 eng7 chhui3 pun5 ki5-iN e5 siaN, chai-iaN2 si7 chhiN-hoan, sou2-i2 u7 siam2-pi7 in.   
Lun7 kau3-hoe7 ti7 Kat-ma2-lan5 piN5-iuN5 chiam7-chiam7 u7 ke-thiN, chhin-chhiuN7 Ki-a2-liau5, Lam5-a2-lin5, Sin-sia,7 TaN2-ma2- ian, kap Lau-lau-a2, i2-goa7 ke3-kiong7 u7 19 ui7, koh to7-li2 chiam7-chiam7 beng5, hoaN- hi2 khi3-sak ngou2-siong7 e5 lang5 u7 kui2-na7 pah ke, taN chaiN2-iuN7 oe7 an2-ni, che bo5 m7-si7 tui3 ti7 Kai Bok8-su e5 un-khun5, bo5 hiam5 kan-khou2, chhut-lat8 thoan5 to7-li2 e5 kiat-ko2. 
(3) Ti7 Ki5-lai5 piN5-goan5 e5 Lam5-si3 hoan-kan pou3-to7.  Lun7 Ki5-lai5 piN5-goan5 si7 ti7 Tang-pou7 e5 hai2-hoaN7 piN5-goan5.  Ti7-hia u7 Chi-na2 kun-iaN5 e5 Chu7-chai7-sou2, koh iah8 u7 Hok-kian3 kap Kng2-tang e5 i5-bin5. Koh ti7 soaN-kha si3-koe3 iah8 u7 tam7-poh8 piN5-pou hoan teh khia7-khi2, chong2-si7 toa7 pou7-hun7 long2 si7 hou7 Lam5-si3 hoan-a2 chiam3-khi3.  Chit sou2-chai7 bo5 chhin- chhiuN7 Kat-ma2-lan5 piN5-goan5 hiah-nih8 khai-khun2, in-ui7 ti7 si3-bin7 long2 iau2 u7 chhiN-hoan chin choe7 teh tiam3.  Ti7 chit sou2-chai7 u7 chit8-lang5 si7 khah cha2 bat tiam3 ti7 Tam7-sui2 Li2-hak8-tong5 Tai7-chu-iN7 (hian7-si5 Tam7-sui2 Tiong-oh8 e5 ku7 hau7-sia3) e5 lai7-bin7 teh choe3 chong2-phou3, i put-si5 u7 tui3 Kai Bok8-su thiaN-tioh8 to7- li2,sou2-i2 i pun2-sin ti7 chit sou2-chai7 bat pou3- to7 hou7 lang5 thiaN, iah8 Kai Bok8-su siong5- siong5 lai5 sun5, soa3 khoaN3 kau3-hoe7 e5 cheng5-heng5, i u7 koh thoan5 khah khoah lai5 khong2-tiong kau3-hoe7.  Ti7 Se-lek8 1890 ni5 9 geh8 2 ho7, u7 tit-tioh8 ki-hoe7 tui3 Sou-o3 
che7 chun5 beh khi3 Ki5-lai5 piN5-goan5 e5 sou2- chai7.  Teh ko3 chun5 e5 lang5 u7 lak8 e5, koh long2 si7 sin3 to7-li2 e5 lang5.  Chhut-hoat e5 jit8 u7 chin-choe7 e5 sin3-tou5 tu2 ti7 beh khui chun5 e5 si5 lai5 sang3 i, tai7-ke toa7-siaN na2 gim5-si na2 chhut-phang5.  Kau3 keh-jit8 e5 chiaN3-ngou2 chiu7 kau3-ui7, hit jit8 thiN-khi3 chin-joah8 u7 120, tai7-ke tui3 Hoe-lian5- kang2 chiuN7-liok8.  Hoe-lian5-kang2 si7 choe3 Ki5-lai5 piN5-goan5 te7-it e5 kang5, ti7 koe-lou7 e5 liong2-peng5 u7 nng7 liat8 e5 chhau2-chhu3, koh iah8 u7 kun-iaN5 ti7-hia.  Kai Bok8-su in chit8-e7 chiuN7-liok8, peh-siN3 long2 chu7-chip8 lai5 ka7 in kiong-hi2, ian5-lou7 u7 peng5-an, koh u7 Tiong-kok koaN kia3 phoe khi3 beh chhiaN2 Kai Bok8-su, iah8 u7 khan-be2 beh khi3 hou7 i khia5.  Kai Bok8-su in oe7 tit- tioh8 chit khoan2 i3-liau7 goa7 e5 ho2 thai7-gu7, long2 si7 tui3 chit e5 chong2-phou3 e5 ti3-im3, sou2-i2 Kai Bok8-su sui5-si5 khia5-be2 khi2-sin kau3 beh am3 chiu7 kau3 hit e5 chong2-phou3 e5 chhu3 kap i kiaN5 tun3-chhiu2 e5 le2, tai7-ke saN-kiN3 chin hoaN-hi2.  Hit-e5 chong2-phou3 thoan5-to7 e5 le2-pai3-tng5 khiok si7 bo5 joa7- toa7 keng, chhu3-teng2 eng7 chhau2 kham3, hit am3 sui5-si5 lang5 chu7-chip8 kau3 pai3-tng5 chat8-chat8, u7 e5 tioh8 khia7 ti7 goa7-bin7.  Hit am3 Kai Bok8-su bo5 kong2 to7-li2, kan-ta su7 chha5 mng7 sin3-chia2 e5 cheng5-heng5, hiah e5 lang5 put-chi2 u7 khian5-seng5 hok8-sai7 Siong7-te3 e5 khoan2, tak8 lang5 long2 bo5 koh pai3 ngou2-siong7, chong2-si7 ui7-tioh8 than3 Tiong-kok koaN e5 beng7-leng7, sou2-i2 tai7-ke ngou2-siong7 chiau3-goan5 chhai7 teh, long2 m7- kaN2 hui2-hoai7.  Kai Bok8-su thiaN-liau2 liam5- piN khia5-be2 khi3 kun-iaN5 kiN3 hit e5 tiuN2-koaN, kap i kong2-oe7 e5 si5, hiah e5 kun-jin5 chin- choe7 ti7 Tam7-sui2 kap Koe-lang5 bat i, koh iah8 u7 bat hou7 i taN2-tiap8 piN7 e5 put-chi2 choe7, hiah e5 peng-a2 put-chi2 u7 teh siau3-liam7 i e5 un-cheng5, sou2-i2 liam2-piN eng3-un2 kong2 beh hou7 in tu5 ngou2-siong7.  Keh-jit8 Tiong-kok koaN choe3 thau5 chhoa7 lou7, iah8 u7 choe7-choe7 ku-li2 kng toa7-kha e5 lang2 tui3 tak8 keng e5 chhu3-bin7 cheng5 lai5 put hiah e5 ngou2-siong7 khi3 sio, koh eng7 toa7 keng e5 bio7 choe3 kau3- hoe7-tng5 ;sit8-chai7 ti7 Ki5-lai5 piN5-goan5 thang kong2 si7 Ki-tok Hok-im e5 toa7 seng3-li7. Che iah8 si7 ui7-tioh8 hit e5 chong2-phou3 thoan5- to7 chhut-lat8 pou3-to7 e5 ho2 kiat-ko2. 
(4)Ti7 Biau5-lek toe7-hng sek8-hoan- tiong e5 pou3-kau3.  Lun7 ti7 Biau5-lek e5 toe7- hng bo5 koh u7 chhin-chhiuN7 hit e5 chong2- phou3 thang tai7-seng thoan5, sou2-i2 Kai Bok8-su ui7-tioh8 thoan5 to7-li2 e5 ian5-kou3, koh tu2-tioh8 chin-choe7 e5 kan-khou2.  Tai7-seng kau3 Sin-kang2 e5 si5, iah8 si7 bo5 lang5 beh hou7 in hioh.  Chong2-si7 tu2-tioh8 chit8 e5 ki5- 
koai3 lang5 tu2-tu2 si7 teh che3-chou2, sou2-i2 hoaN- hi2 chhiaN2 in jip8 lai5 gim5-kiN5 kha, koh theh8 mih8 hou7 in chiah8.  Keh cha2-khi2 Kai Bok8-su in chiu7 tiam3 koe-lou7-nih8 thoan5 to7-li2.  Chng-bin5 siu7-khi3 na2 he2 teh toh8, u7 e5 theh8 chioh8-thau5, u7 e5 kiah8 thui5-a2 jip8-oa2 lai5.  Thau5 chit8-jit8 Kai Bok8-su in kan-ta gim5-si na7-tiaN7, gim5-si e5 si5 u7 chit8 e5 chheng-lian5 lang5 theh8 chioh8-thau5 tim3 Kai Bok8-su.  Te7-ji7 jit8 kap te7-saN jit8 long2 kan-ta gim5-si na7-tiaN7. Kau3 te7-si3 jit8 peh-siN3 chiu7 khah m7-kaN2 bo5 le2, koh u7 chit8-nng7 lang5 lai5 mng7 to7- li2, chit nng7 e5 si7 choe3 Biau5-lek thoan5-to7 sou2 tit-tioh8 khi2-thau5 e5 ke2-chi2. Au7-lai5 Kai Bok8-su ti7-hia beh khi2 pai3-tng5 e5 si5, u7 tu2-tioh8 toa7 toe7-tang7, sou2-i2 hia e5 lang5 chiu7 cho7 iau-gian5 kong2 si7 toe7-sin5 teh siu7-khi3 chiah oe7 an2-ni, tai7-ke chhut- lat8 kiau2-chha2 m7 hou7 in khi2 pai3-tng5, chong2-si7 kau3-be2 iah8 si7 bo5 hoat-tou7.  TaN ti7 sek8-hoan kan e5 pou3-kau3, khi2-thau5 ma7- si7 tu2-tioh8 chin khun2-tiok8, chong2-si7 au7- lai5 iu5-goan5 chiau3 Kai Bok8-su e5 ng3-bang7, choe7-choe7 lang5 tui3 in e5 ngi7-sim be5-sin3 hoan2-hoe2 lai5 sin3 Ia5-sou, choe3 Siong7-te3 chin7-tiong e5 peh-siN3.
Te7 4 ChiuN
Hoat-kok lai5 phah Tai5-oan5 e5 su7.     
Kai Bok8-su jin7-chin chhut-lat8 thoan5 to7-li2 ti7 Han3-jin5 kap hoan-kai3 e5 tiong- kan, tu2-tu2 he7 Ki-tok e5 toe7-ki loh8-khi3 liau2-au7 bo5 joa7-ku2, put-heng7 tu2-tioh8 Chheng-kok kap Hoat-kok sa N-thai5, lian5 Tai5-oan5 iah8 u7 siu7 eng2-hiong2, in-ui7 Hoat- kok u7 lai5 chhiuN2 Tai5-oan5, sou2-i2 toa7-toa7 u7 lian5-lui7 tioh8 Kai Bok8-su e5 thoan5-to7 su7- giap8.  In-ui7 lang5 ka-bu5 kong2 si7 Kai Bok8-su khi3 thong hoan, sou2-i2 i e5 siN3-mia7 hiam2-hiam2 hou7 phaiN2-lang5 siu-sip8-khi3. Hoat-kok e5 kun-lam7 tu2 iau2 ti7 hai2-nih8 teh-beh kong-kek Tai5-oan5 e5 si5, peh-siN3 toa7 siu7-khi3, m7-na7 kan-ta siu7-khi3 Hoat- kok lang5 na7-tiaN7, chiu7-si7 lian5 it-poaN e5 goa7-kok lang5, ki5-tiong te7-it hou7 lang5 siu7-khi3 e5 si7 Soan-kau3-su kap sin3-tou5.  Tai7-ke kong2 si7 Ia5-sou sin3-tou5 kap Soan-kau3-su khi3 chhiaN2 Hoat-kok lang5 lai5, sou2-i2 peh-siN3 liah8 in si7 choe3 Hoat-kok e5 hou7-oan7- chia2, chiu7-si7 teh theng3-hau7 Hoat-kok e5 toa7-chheng3 na7 phah, chiu7 beh soa3 kong-kek 
Ia5-sou sin3-tou5.  Hoat-kok e5 kun-lam7 jip8 Koe-lang5 kang2 liau2-au7, hit-si5 Kai Bok8-su iah8 ti7-hia.  PhaiN2-lang5 tan2 beh kong-kek Kai Bok8-su.  Kai Bok8-su ui7- tioh8 beh kian-kou3 sin3-tou5 e5 sim-chi3, li7- khui Koe-lang5 liau2-au7, Chheng-kok peng kap Hoat-kok peng i2-keng teh kau-chian3 lah, koh bo5 joa7-ku2 Chi-na2 e5 phau3-tai5 chiu7 hou7 in phah-phoa3.  Tui3 chit-tiap8 liau2-au7 tu2 na2 bo5 cheng3-hu2 e5 chong7-thai3.  PhaiN2-lang5 kiah8 ou-ki5 si3-koe3 chhiuN2-kiap kap thai5-lang5.     
In sou2 toa7 oan3-hun7 e5 si7 sin3-tou5 kap pai3- tng5.  Pak-pou7 te7-it ho2 e5 pai3-tng5 chhit keng long2 hou7 in thiah-khi3.  Toa7-long7- pong7 e5 pai3-tng5 hou7 on thiah kau3 chhui3- chhui3, koh eng7 chng-a2 thiap8 koan5-koan5 ti7 bin7-teng2 kou5 ou-thou5 sia2 ji7 kong2, “Ou- chhiu lou5 to2 ti7 chia, i e5 tai7-chi3 taN soah- lah.”  Sin-tiam3 e5 pai3-tng5 hou7 in hui2- hoai7 liau2 soa3 theh8 sin3-tou5 e5 mia5-phou7 lai5 khoaN3, tak8 lang5 to siu7 in pek-hai7. u7-e5 hou7 in liah8-khi3 tu7 tii7 Sin-tiam3 khoe e5 chui2, soa3 hang2-hoah kong2, na7 m7 pang3- sak Ia5-sou-kau3 beh ka7 in tu7 kau3 si2, chong2-si7 long2 bo5 chhai2-kang.  Au7-lai5 soa3 eng7 chiN5 beh lai5 boe2-siu sin3-tou5 e5 sim- koaN, chong2-si7 sin3-tou5 long2 bo5 ai3 chhap in.  PhaiN2-lang5 thoa in kau3 chui2-kiN5 kong2 beh ka7 in tu7 si2, in tian-to3 ui7-tioh8 Ia5-sou e5 mia5 hoaN-hi2 ai3 si2 bo5 ai3 oah8, kau3 be2 long2 bo5 hoat-tou7, chiu7 ka7 in thau2- pang3, put-ko3 ui7-tioh8 in lai5 si2 e5 sin3-tou5 iah8 put-chi3 choe7.  Sui-jian5 bo5 si2 e5 lang5 u7 e5 hou7 in eng7 thau5-chang thoa khi3 pak8 ti7 chhiu7-a2, tu2 na2 teh tiau3 ka-le2 chit8-iuN7, koh u7-e5 hou7 in liah8-khi3 koaiN, iah8 u7-e5 hou7 in long tui3 thoaN3-khong3 khang jip8- khi3, chap8-goa7 jit8 ku2 long2 tiam3 ti7 ou-ou am3-am3 e5 khang-lai7, i2-goa7 e5 sin3-tou5 si3-koe3 bih.     
Hoat-kok e5 kam3-tui7 u7 tui3 Koe-lang5 oaN7 tui3 Tam7-sui2 kang2 lai5.  Tam7-sui2 si7 Kai Bok8-su khia7-khi2 e5 sou2-chai7.  Ti7-chia u7 Le2-pai3-tng5, Li2-hak8-tong5, Tai7-chu-iN7 kap Lu2-oh8.  Chiah e5 kian3-tiok-but8 long2 si7 hit-si5 Tam7-sui2 u7 mia5-siaN e5.  Hit-si5 ui7-tioh8 beh po2-hou7 ti7-chia e5 goa7-kok lang5, sou2-i2 u7 Eng-kok e5 chian3-lam7 lai5.  Koh u7 ka7 Kai Bok8-su kong2, tioh8 theh8 i e5 mih8-kiaN7 kap toa3 ka-chok8 jip8 chun5-lai7 lai5 siam2-pi7.  Kai Bok8-su lau5 bak8-sai2 ka7 in seh to-sia7 soa3 ka7 in si5 kong2, i e5 tong5- pau long2 teh siu7 hoan7-lan7, sou2-i2 i put-jim2 pang3-sak hiah e5 lai5 ka-ki7 tit-tioh8 peng5-an.     

Koh bo5 ku2 chheng3-siaN chiu7 tan5, Kai Bok8-su kiaN-liau2 i e5 gin2-na2 tioh8-kiaN, chiu7 pho7 in he7 ti7 bin5-chhng5-kha, koh Kai Bok8-su-niu5 iah8 si7 chin kiaN.  Kai Bok8-su u7 chhoa7 Giam5 Chheng-hoa5 kiaN5- iu5 ti7 chhu3 bin7-cheng5, teh khoaN3 saN-thai5 e5 heng5-se3 sim2-mih8 khoan2, hit-si5 Hoat- kok e5 chheng3-chi2 toaN7 tui3 Li2-hak8-tong5 lai5, soa3 phah-phoa3 chit8-kak.  Liau2-au7 chheng3-chi2 chit8-liap8 ke3 chit8 liap8 tit8-tit8 lai5, u7 chit8-liap8 tui3 Lu2-oh8 jip8-khi3, iah8 u7 long3-phoa3 chhu3, koh u7 chit8-liap8 ka-lauh8 tui3 Kai Bok8-su e5 chhu3 bin7-cheng5 loh8- khi3, tu2 kong3-tioh8 toa7 te3 chioh8, sou2-i2 hit te3 chioh8 long3 kau3 chhui3-iam5-iam5, koh u7 chioh8-phiN3 thiau3 kau3 chin koan5.  Kau3 thai5 soah e5 si5, Kai Bok8-su in u7 khioh- tioh8 si3-chap8 pong7 lat8 e5 toa7 chheng3-chi2 lak8 liap8, long2 iau2 bo5 hoat, sou2-i2 i u7 kin2 kio3 lang5 lai5 kng khi3 hiat-loh8 ti7 Tam7-sui2 ho5; chong2-si7 Kai Bok8-su kap Giam5 Chheng-hoa5 sui-bong2 si7 khia7 ti7 gui5-hiam2 e5 sou2-chai7, iah8 si7 long2 bo5 chit8-sut-a2 e5 sit-taN2.
TaN Kai Bok8-su tui3 Hoat-kok e5 kun- lam7 chiuN7 Koe-lang5 kang2 liau2-au7, put-si5 hoan5-lo2 kau3-hoe7 e5 su7, tak8 am3 khah-siong5 long2 bo5 khun3, ti3-kau3 soa3 khi2 lo2-mou7-iam7, chong2-si7 tit-tioh8 i-seng e5 chin7-lat8 u7 khah ho2, m7-ku2 sin-the2 chin soe-lam2, u7 si5 jiat8 kau3 102 tou7, sui-jian5 chin7-lat8 taN2- tiap8 iau2-ku2 si7 bo5 sim2-mih8 hau7-ko2, lian5 i- seng to soa3 siuN7 bo5 hoat-tou7.  Au7-lai5 kai- chai3 tu2-tng7 chit8 chiah Eng-kok e5 khi3- chun5 chai3 chin-choe7 e5 peng beh khi3 hou7 Tou7 Iok-han7 (John Dod ), tu2 jip8 kang2 e5 si5, chiu7 kap in chham-siong5 chiah chiong hiah e5 peng ka7 i poah ke3-lai5 u3 Kai Bok8- su e5 thau5-khak,au7-lai5 chiah oe7 khun3, tit8-tit8 khun3 saN mi5 saN jit8, tui3 an2-ni peN7-se3 chiu7 u7 chiam7-chiam7 khah ho2.  Eng-kok Leng2-su7 khoaN3 jiau2-loan7 iau2 put-chi2 gui5- hiam2, sou2-i2 chiong Kai Bok8-su e5 ke-koan3 long2 chai3 khi3 Hiong-kang2, iah8 Kai Bok8-su piN7 ho2 liau2 chiah khi3 Hiong-kang2 chhe7 in.  Chong2-si7 i put-si5 teh siuN7 Tai5-oan5 e5 kau3-hoe7, sou2-i2 chin ai3 kin2 koh tng2-lai5 Tai5- oan5.   
Au7-lai5 i u7 che7 chun5 beh tng2-lai5, kau3 beh jip8 Tam7-sui2 kang2 e5 si5 u7 siu7 kong-kek, na7 siat-su2 koh tit8-tit8 siuN7 beh jip8-kang2, tek-khak oe7 tim5--loh8-khi3, sou2-i2 kau3 be2 kou- put-chiong tioh8 koh oat8-lin3-tng2 to3-khi3 Hiong-kang2.  Kai Bok8-su au7-lai5 u7 khi3 PhiN5-ou5-to2 kiN3 Hoat-kok lam7-tui7 e5 Su- leng7-tiuN2-koaN, iah8 u7 tit-tioh8 i e5 eng3-un2, chiah koh che7 chun5 tui3 Tam7-sui2 chiuN7-liok8.  ChaiN2-iuN7 Kai Bok8-su tioh8 khi3 PhiN5-ou5-to2, in-ui7 hit-si5 hia si7 choe3 Hoat-kok kun-lam7 e5 kun-ku3-toe7.   

To3-tng2-lai5 Tai5-oan5 e5 si5, sin3-tou5 khoaN3- tioh8 Kai Bok8-su tai7-ke chin hoaN-hi2 kau3 lau5 bak8-sai2.  Chong2-si7 Kai Bok8-su put- chi2 hoan5-lo2 soaN-lai7 hiah e5 hiaN-ti7 chi2-be7 m7-chai tai7-ke u7 peng5-an a2 bo5, sou2-i2 i u7 tui3 Eng-kok e5 Leng2-su7 chheng2 chit8-tiuN lou7-nih8 e5 thong-ke3-chng7 chiu7 khi2-sin. Hit tiuN thong-ke3-chng7 chiu7-si7 sia2 kong2, “1885 ni5, 3 geh8 27 jit8 Tam7-sui2 Eng-kok Leng2-su7-koan2.  Phoe kia3 hou7 Koe-lang5 Hoat-kok kun Su-leng7-pou7 TiuN2-koaN chun-lam2:---Toa3 chit tiuN thong-ke3- chng7 e5, si7 Eng-kok e5 sin5-bin5, Tai5-oan5 e5 Soan-kau3-su, Sin5-hak8 Phok-su7 Kai Joe7-li2, i chit pai2 ai3 khi3 Koe-lang5 sun5 i e5 kau3-hoe7, koh ai3 khi3 Tang-pou7 tham3 Kat-ma2-lan5 piN5-iuN5 e5 hiaN-ti7.  TaN chiau3 e7-bin7 sou2 ki3 e5 mia5, chiu7-si7 goa2 Eng-kok Leng2-su7 ai3 chheng2-kiu5 Kui3-koaN hoaN-hi2, po2- hou7 i u7 chu7-iu5 kap an-choan5 e5 thong-ke3 chiu7-si7.  I iah8 u7 kap Giam5 Chheng-hoa5 kap Iap8 Sun7, nng7 e5 Han3-jin5 sin3-tou5 choe3-tin7.” 
Tam7-sui2 Eng-kok Leng2-su7 : E. Frater.   
Kai Bok8-su toa3 chit tiuN thong-ke3-chng7 chiu7 khi2-sin, chiong Eng-kok e5 kok-ki5 pak8 ti7 tek-ko be2, na2 iat8 na2 kiaN5. Na7 kun7-oa2 Chi-na2 peng e5 si5, in khoaN3- kiN3 Eng-kok e5 kok-ki5 piau2 chun-keng3 e5 i3-su3, chiu7 niu7 tiong-ng hou7 in ke3.  Kai Bok8-su ian5-lou7 peng5-an khi3, kiN3 Lau5 Beng5-thoan5 Sun5-bu2, chhiaN2 i tioh8 po2-hou7 in e5 chian5-tou5.  Sun5-bu2 chin hoaN-hi2, eng3- un2 beh po2-hou7 in, soa3 ka7 in chu3-i3 kong2, koat-toan3 m7-thang kun7-oa2 Hoat-kok e5 kun-iaN5, kiaN-liau2 oe7 hou7 in thai5-si2.  Kai Bok8-su in tui3 hit-tiap8 liau2-au7, eng7 kok- ki5 oaN7 choe3 hiu-chian3 e5 peh8-ki5, chiu7 koh chin3-cheng5.  In tui3 Tam7-sui2-ho5 cham7 ke3-khi3 kun7-oa2 Hoat-kok-kun e5 chian3-tou3 soaN3-lai7, chiong hit ki ki5 chhah ti7 thou5- nih8,tai7-ke khia7 ti7 ki5-a2 piN teh tan2 Hoat- kok peng e5 un2-chun2.  Bo5 ku2 u7 poeh mia5 e5 peng-a2 tui3 soaN-teng2 chau2--loh8-lai5, koh io5-chhiu2 kio3 in m7-thang kiaN5, chong2- si7 in liah8 choe3 si7 teh kio3 in tioh8 chin3- cheng5, tui3 ti7 gou7-kai2 hiam2-hiam2 hou7 in phah si2.
Chong2-si7 Kai Bok8-su ki2 hiu-chian3 e5 ki5 hou7 in khoaN3, koh kio3 kiah8 ki5-a2 e5 lang5 tioh8 kin2 toa7-pou7 chau2, an2-ni hiah e5 peng-a2 soa3 m7-kaN2 phah in.  Kai Bok8-su na7 kau3 chit8 cham7, chiu7 theh8 thong-ke3- phiau hou7 in khoaN3, chong2-si7 bat Eng-bun5 e5 
bo5 poaN3 lang5, sou2-i2 eng7 chhiu2-kun ka7 in am bak8-chiu, chit8 e5 khan chit8-e5 thoa kau3 kun-iaN5, in-ui7 hiah e5 peng-a2 teh siuN7 in si7 Chi-na2 lang5 e5 tham3-cheng. Kai Bok8-su in tng iam7-jit8 e5 jiat8-toe7 hou7 in khan teh seh8 chhit tiam2 cheng ku2 chiah kau3 Koe-lang5 Soe3-koan, chiu7-si7 Hoak-kok kun e5 pun2-iaN5 Su-leng7 tiuN2-koaN e5 bin7-cheng5, kau3-ui7 tu2 si7 e7-pou-si5 lak8 tiam2 cheng.  Koh teh kiaN5 e5 si5 siong5- siong5 hou7 peng-a2 thi2-chhio3 khoaN3-khin, iah8 hit-am3 m7-chun2 in ka-ki7 ti7 liok8-toe7 ke3-mi5, chun2 siu7-liah8 e5 lang5 khun3 ti7 chun5-toe2-lai7 chiah oe7 eng7-tit.  In khi2-thau5 si7 teh kiaN-liau2 oe7 hou7 Chi-na2 peng phaiN2 khoan2-thai7, ui7-tioh8 chhong-beng5 e5 Sun5-bu2 Lau5 Beng5-thoan5 e5 ti3-im3, tian- to3 siu7 ho2 khoan2-thai7, koh khi2-thau5 phah- sng3 tek-khak oe7 ho2 khoan2-thai7 in e5 Hoat-kok-kun, soa3 chhoan3-chhoan3 phaiN2 khoan2-thai7 in, che si7 Kai Bok8-su sou2 toa7 ki5-koai3 e5 sou2-chai7.  Kai-chai3 hit chiah kun-lam7 e5 Lam7-tiuN2 bat KaiBok8-su, sou2-i2 chin ho2 khoan2-thai7 in, koh hou7 in tiam3 ti7 chun5-tiuN2-sek khun3.  Keh cha2-khi2 chun5-tiuN2 pun2-sin chhoa7 in khi3 kiN3 chi2-hui e5 tiuN2-koaN, soa3 thoe3 in thiah-beng5 hit e5 su7-cheng5 hou7 i thiaN, sou2-i2 hit e5 giau5-gi5 chiah bo5-khi3.  Tui3 chit-tiap8 liau2-au7 chhut-jip8 chu7-iu5 chu7-chai7, au7-lai5 chiah khi3 Kat-ma2-lan5 piN5-goan5 tham3 sin3-tou5   
Koh bo5 joa7-ku2 Hoat-kok lam7-tui7 thiat-the3, peng-a2 iah8 long2 thiat-the3, sou2-i2 Kai Bok8-su in si3-koe3 sun5 kau3-hoe7, bo5- lun7 ta2-loh8 e5 le2-pai3-tng5 to long2 to2-hoai7, kan-ta hit e5 ku7-jiah kap tun2 kui-tui e5 chioh8-thau5, kap chng-a2-kak na7-tiaN7.   
Kai Bok8-su choe7-choe7 ni5 e5 khou2-sim long2 kui ou-iu2.  Koh oan3-hun7 Kai Bok8-su e5 Chi-na2-peng thi2-chhio3 i kong2, “Long2-chong2 bo5--khi3 lah,” hit e5 i3-su3 si7 kong2 sou2 thoan5 e5 long2 bo5 kong-hau7. Chong2-si7 sin3-tou5 ti7 chit e5 hoan7-lan7 e5 tiong-kan bo5 poaN3 lang5 poe7-kau3, m7-na7 bo5 chiu3-chou2 Siong7-te3, tian-to3 tai7-ke chin kam-goan7 ui7-tioh8 to7-li2 lai5 si2, sui-bong2 phaiN2-lang5 e5 to khoa3 ti7 thau5-khak-teng2 e5 si5 ma7 si7 sim-koaN bo5 chit8-sut-a2 e5 io5- tang7, thiaN-tioh8 chit khoan2 e5 cheng5-heng5 Kai Bok8-su hoaN-hi2 kau3 boe7-kou3-tit.  Au7-lai5 Kai Bok8-su tiau-cha hou7 phaiN2-lang5 sou2 phah-phaiN2 e5 giah8-siau3 tui3 Sun5-bu2 Lau5 Beng5-thoan5 pin2-chheng2.  Lau5 Beng5-thoan5 iau2-be7 siong5-bun5 khi3 hou7 Pak-kiaN cheng3-hu2 e5 tai7-seng, chiau3 i ka-ki7 e5 i3-su3 sui5-si5 theh8 chit8-ban7 khou hou7 Kai Bok8-su, kong2 beh pe5 i.  Kai Bok8-su theh8 chiah e5 chiN5 sui5-si5 kin2 koh khi2 le2-pai3-tng5, chiu7-si7 Sin-tiam3, Bang2-kah, kap 
Sek-khau2 chham Toa7-tiu7-tiaN5, si7 eng7 chiah e5 chiN5 lai5 khi2 e5.  I2-goa7 e5 sou2-chai7 iah8 long2 saN chiap-soa3 tit8-tit8 koh khi2 sin e5 pai3-tng5.  Sou2-i2 Chu2 e5 hok-im e5 kng chiam7-chiam7 phou2 chio3 ti7 Tai5-oan5 Pak-pou7 e5 peh-siN3, toa7-toa7 kam2-sia7 ThiN Pe7 e5 thiaN3.
Te7 5 ChiuN
Lun7 Sia7-hoe7 Su7-giap8   
Kai Bok8-su it-seng e5 toa7 su7-giap8, si7 Tai5-oan5 thoan5 to7-li2 e5 su7, chong2-si7 i2-goa7 iau2 u7 saN khoan2 e5 toa7 su7-giap8 :--- (1) Chhong3-siat iong2-seng5 thoan5-to7-chia2 e5 hak8-hau7.  (2) Iong2-seng5 lu2 thoan5-to7 e5 hak8-hau7.  (3) Siat I-koan2.   
Lun7 phou2-kip8 kau3-iok8 kap chiong2-le7 Lo5-ma2-ji7 chham kou2-bu2 kim3-chiu2 toan7- ian, koh chiong2-le7 lu2-chu2 liu5-kha kap i2-goa7 chiong2-chiong2 sia7-hoe7 kai2-liong5 e5 su7-giap8, chit khoan2 si7 Ki-tok sin3-tou5 chu7-jian5 tioh8 choe3 e5 kang-tiaN5, chong2-si7 ti7-chia siuN7 soe3 hang7 e5 su7 pang3 chit8 piN, kan-ta ai3 lun7 tam7-poh8 chiau3 teng2-bin7 sou2 kong2 hit saN-hang7 toa7 su7-giap8 chiu7 ho2 :--- 
(1) Lun7 iong2-seng5 thoan5-to7-chia2 e5 su7-giap8.  Chit hang7 su7-giap8 tui3 thoan5 to7-li2 chit hong-bin7 lai5 khoaN3 si7 boe7 bian2 bo5 tit e5.  In-ui7 goa7-kok lang5 tu2-tu2 lai5 Tai5-oan5 e5 si5 u7 chiong2-chiong2 e5 khun3-lan5, chhin-chhiuN7 pun2-toe7 e5 jin5-cheng5, hong-siok8 e5 bo5 koan3-ai3, iah8 thiN-khi3 chui2-thou2 e5 bo5 hap8, khah siong5 ai3 phoa3-piN7, sou2-i2 na7-si7 pun2-toe7 lang5 chu7-jian5 khah m7 bian2 kiaN chiah e5 su7.  Koh goa7-kok lang5 sui-bong2 koh khah thong-tat8 pun2-toe7 oe7, iah8 si7 m7-tat8-tioh8 pun2- toe7 lang5 e5 chu7-iu5 chu7-chai7.  Kai Bok8-su u7 chhim-chhim siuN kau3 chia, sou2-i2 tek-khak tioh8 seng kau3-iok8 pun2-toe7 lang5, hou7 in chiah lai5 thoan5 to7-li2 khah u7 kong-hau7, in-ui7 in khah chai-iaN2 tang5-chok8 e5 seng3-chit kap sia7-hoe7 seng-oah8 e5 chong7-thai7, sou2-i2 khah chai-iaN2 thang eng7 tek- tong e5 hoat-tou7 lai5 chi-to7 ka3-si7 tong5-pau.   
Koh lun7 keng-hui3 ma7-si7 ke chin seng2, in-ui7 na7-si7 se-iuN5 lang5 hui3- iong7 khah siong-tiong7, pun2-toe7 lang5 chiu7 ke chin seng2, sou2-i2 lun7 chit hang7 put-chi2 u7 koan-he7 ti7 thoan5-to7 siong7 e5 keng-hui3.  Kai Bok8-su bo5 mi5 bo5 jit8 un- khun5 ka3-si7 pun2-toe7 
lang5 e5 in-toaN, chiu7-si7 chiau3 teng2-bin7 sou2 kong2 hiah e5.  TaN choe3 iong2-seng5 thoan5-to7-chia2 e5 tiong-sim toe7 si7 Tam7-sui2.  Hit keng Li2-hak8-tong5 Tai7-chu-iN7 (Oxford College), si7 au7- lai5 chiah khi2 e5, na7 si7 te7-it khi2-thau5 si7 kan-ta tiam3 ti7 toa7-chang5 chhiu7-kha teh ka3-si7 hak8-seng, chiu7-si7 kiaN5 kau3 hia chiu7 ti7 hia ka3 (The Peripatetic School), thang kong2 long2 bo5 tiaN7-tioh8 e5 kau3-sek.  Hit si5 e5 hak8-seng iah8 u7 gou7-chap8-goa7 lang5. Lun7 ka3 hak8-seng, Kai Bok8-su chin ti3-i3, sui-bong2 si7 chhut-goa7 kiaN5-lou7 e5 tiong- kan, iah8 si7 theh8 chhut bun7-toe5 na2 kiaN5 na2 kang2-lun7, bo5 lun7 si7 teh chhai2-chhu2 sit8- but8, hoe-chhau2, tong7-but8, thang5-thoa7, a2-si7 khong3-but8, na7 kau3 hioh-khun3 e5 sou2- chai7 chiu7 sit8-giam7 ,kau3-siu7, sou2-i2 hiah e5 hak8-seng chu7-jian5 oe7 tit-tioh8 choe7-choe7 khoan2 e5 ti3-sek, chhin-chhiuN7 Phok-but8-hak8, Khong3-but8-hak8, Te7-chit-hak8 teng2-teng2 e5 hak8-bun7, koh chhin-chhiuN7 ti7 Koe-lang5 kang2 e5 si5, eng7 chiah8 mih8 khng3 ti7 chun5-nih8, chiu7 ko3 tui3 kang2-goa7 khi3, kau3 beh chiah8 e5 si5, chiu7 chiong sou2-chhai2-chhu2 e5 hai2-chhai3 chit8-pou7-hun7 chhong3-choe3 mih8-phe3, chit8-pou7-hun7 theh8 tng2-lai5 choe3 phiau-pun2.  I koh u7 siat chit8-keng e5 Phok-but8-sek teh toe2 tak8 hang7 e5 phiau-pun2, chhin-chhiuN7 an2-ni, in tai7-ke na2 gian2-kiu3 Seng3-keng i2-goa7, chu7-jian5 it-poaN e5 ti3-sek iah8 na2 oe7 ke-thiN.  An2-ni Kai Bok8-su u7 iong2-seng5 chin choe7 u7 se3-lek8 e5 pun2-toe7 bok8-su.   
Lun7 sou2 teh ka3 e5 kho-bok8, Seng3-keng i2-goa7 iau2 u7 chhin-chhiuN7 Lek8-su2, Te7-li2, Tong7-but8-hak8, Sit8-but8-hak8, Khong3-but8- hak8, Te7-chit-hak8, Sou3-hak8, Thian-bun5- hak8 teng2-teng2 e5 ko-teng2 phou2-thong e5 hak8-kho3.  Jit8-si5 thak8-chheh, am3-si5 chu7- hoe7 ti7 toa7 kang2-tng5.  Ti7 chit e5 chip8- hoe7 u7 lu2 hak8-seng, su-lip8 e5 sio2 hak8-seng kap it-poaN e5 sin3-chia2, chham Li2-hak8- tong5 Tai7-chu-iN7 e5 lam5 hak8-seng.  Tak8- am3 tui3 poeh-tiam2 khi2, cheng3-lang5 chiu7 long2 chiau5-kau3, lu2 hak8-seng che7 tiong- ng, lam5 hak8-seng che7 ti7 au7-bin7 kap siang-peng5-piN e5 sou2-chai7, sio2 hak8-seng che7 ti7 lu2 hak8-seng e5 bin7-cheng5, i2-goa7 e5 sin3-chia2 long2 che7 ti7 te-it au7-bin7, che7 liau2-au7 chiu7 gim5-si, ki5-to2, khui-hoe7, au7- lai5 chiu7 tho2-lun7 kap ian2-soat teng2-teng2, che long2 si7 lam5-lu2 hak8-seng teh choe3, ian2-soat si7 gou7-hun kan na7-tiaN7, lun7 gian5-gu2, the2-thai3, ku2-tong7 teng2-teng2, na7 u7 bo5 tu2-ho2 e5 sou2-chai7, bo5 lun7 sim2-mih8 lang5 sui5-pian7 thang khi2-lai5 kong2, khi2- thau5 kong2 e5 lang5 khoaN3-kiN3 hiah-nih8 choe7 e5 theng3-chiong3 chin 
kiaN, bo5 poaN3 ku3 oe7 thang kong2, m7-ku2 an2-ni thoan3-lian7 kau3 chit8 geh8 goa7 jit8 liau2, chiu7 tak8- lang5 ian2-soat put-chi2 u7 khah chu7-jian5. Koh u7 si5 iah8 u7 khui pian7-lun7-hoe7 kap chio3 iaN2-teng hou7 in khoaN3. 
Lun7 Sia7-hoe7 Su7-giap8     
2. Lun7 iong2-seng5 lu2 thoan5-to7 e5 su7. Ti7 hu7-jin5 e5 tiong-kan e5 thoan5-to7, na7 bo5 u7 lu2 thoan5-to7-chia2  chin bo5 li7-pian7, in-ui7 hit-si5 e5 lam5-lu2 e5 keng2-gu7 choan5-jian5 bo5 siang5 khoan2, in-ui7 Tai5-oan5 e5 hong-siok8 si7 “lam5-lu2 siu7-siu7 put chhin” e5 chu2-gi7. Lam5-lu2 na7 kau3 chhit-he3 khi2, chiu7 m7-chun2 in saN-kap che7 choe3-hoe2, sou2-i2 tiaN7-tioh8 u7 khiam3-eng7 lu2 thoan5-to7 e5 pit-iau3.  
TaN lun7 hu7-jin5-lang5 chhut-khi3 thoan5 to7-li2, choe3 te7-it thau5 chit8-e5 sian-hong-chia2 e5, si7 Gou7-kou2-khiN hit e5 Thah-so2. Tiong-kok e5 si-jin5 Pek8 Lok8-thian  kong2, “Jin5-seng bok8-chok8 hu7-jin5 sin.”  Ti7 Tai5-oan5 cha2 si5 na7 siN cha-bou2 gin2-na2, in e5 pe7-bu2 khah bo5 hoaN-hi2, sou2-i2 khah-siong5 si7 hou7 lang5, u7-si5 soa3 ka7 i phah-si2, a2-si7 ka7 in hiat-kak8 ti7  tek-kha, koh na7 kau3 5, 6 he3 e5 si5, chiu7 ka7 in pak8-kha, kau3 7, 8 he3 e5 si5, lian5 ka-ki7 e5 hiaN-ti7-a2 choe3-tin7 thit-tho5, iah8 boe7 eng7-tit, koh lang5-kheh lai5, ma7 m7 chun2 in chhut-khi3 eng3-chiap i, kan-ta oe7-tit-thang tui3 thang-a2-mng5 thau khoaN3 na7-tiaN7.  Khah-siong5 long2 si7 tioh8 tiam3 ti7 bat8-pang5, u7-e5 chhiah-siu3 a2-si7 thoan3-lian7 soe-chng, na7 kau3 tiong2-seng5 beh choe3 chhin e5 si5, i e5 lau7-bu2 chiu7 pai3-thok moe5-lang5-po5 si3-koe3 soan-thoan5 kong2, bou2 lang5 e5 cha-bou2-kiaN2 chaiN2-iuN7 sui2, koh chaiN2-iuN7 gau5.  An2-ni chiah oe7 tit-tioh8 choe7-choe7 e5 pheng3-kim, hit si5-tai7 si7 tui3 100 khou kau3 300  khou choe3 te7-it choe7.  Lu2-chu2 na7 ke3 liau2, chiu7 piN3-choe3 ta-pou lang5 e5 lou5-le7, na2 chhin-chhiuN7  si--nih8 u7 kong2, “pek-lian5 khou2-lok8 iu5 tha-jin5,”  sit8-chai7 bo5 chho3.     
Kai Bok8-su khoaN3 hu7-jin5-lang5 chit khoan2 e5 keng2-gu7, i put-chi2 thoe3 in kho2-lin5, sou2-i2 ti3-i3 iong2-seng5 lu2 thoan5-to7, sou2-i2 au7-lai5 u7 siat Lu2-hak8-tong5.  Hit-si5 e5 Lu2-hak8-tong5 khiok kap hian7-si5 e5 che3-tou7 bo5 siang5, hit lai7-bin7 kau3-iok8 e5  hong-hoat, kap hian7-si5 e5 Lu2-oh8 u7 koh-iuN7, in-ui7 ti7 hit tiong-kan m7-na7 u7 cha-bou2 gin2-na2 teh thak8, koh iah8 u7 toa7-han3 e5 hu7-jin5-lang5, chhin-chhiuN7 thoan5-to7-niu5, a2-si7 
bok8-su-niu5, u7-e5 iah8-si7 u7 saN-kap ti7-teh thak8.  Teh ka3 e5 lang5, u7 ta-pou  sian-siN, koh u7 cha-bou2 sian-siN.  Sou2 ka3 e5 kho-bok8, u7 thak8-chheh, sip8-ji7, chhiuN3-koa,  Seng3-chheh, lek8-su2, te7-li2, kap bun7-tap teng2-teng2.  Na7 keng-ke3 chiah e5 kho3-theng5 lai5  chut-giap8 e5, chiu7 thang choe3 lu2 thoan5-to7, thang siu7 phai3 khi3 si3-koe3 thoan5 to7-li2 hou7 hu7-jin5-lang5 thiaN.  Sou2-i2 lun7 kau3-hoe7 e5 hoat-tat8, chit8-pou7-hun7  si7 tui3 lu2-chu2 tau3 thoan5 to7-li2 e5 ti3-im3.     
3. Lun7 siat PiN7-iN7.    
Lun7 Tai5-oan5 lang5 ku7 lai5 e5 i-liau5-hoat, si7 chin kho2-lin5.  Na7 u7 lang5 phoa3-piN7, eng7 ko-ioh8, chhau2-ioh8-a2, kap kio3 han3-i lai5 khoaN3, a2-si7 u7-si5 khi3 mng7 put8, kap chhiaN2 to7-su7.  Lun7 han3-i, u7-e5 khiok si7 put-chi2 gau5, chong2-si7 khah choe7 long2-si7  na7 kan-ta u7 nng7-saN pun2 ioh8-chheh, chiu7 teh choan2-chiah8.  Sou2-i2 na7 u7 lang5 phoa3-piN7, u7-e5 eng7 chiong2-chiong2 ki5-ki5 koai3-koai3 e5 hoat-tou7, in-ui7 be5-sin3 chin chhim, u7-e5 he7 sin5 thok put8, a2-si7 khan ang-i5 teng2-teng2, kong2 boe7 liau2.     
TaN Kai Bok8-su khoaN3-tioh8 Tai5-oan5 lang5 na7  tu2-tioh8 phoa3-piN7 si7 chin kho2-lin5, sou2-i2 ti3-i3 siat  I-koan2, iah8 hit e5 mia5 kio3-choe3 Kai I-koan2  (Mackay Hospital ). Chiau3 hit si5-chun7, si7 thang chheng choe3 te7-it sui2 e5, koh te7-it toa7 keng e5 I-koan2, iah8 koh si7 eng7 Thai3-se chin3-pou7 e5 liau5-hoat lai5 i-piN7.  Kai Bok8-su iu5-goan5 u7 ka3 tng-si5 e5 thoan5-to7-su e5 i-hoat, sou2-i2 na7-si7 cha2-si5 e5  thoan5-to7-chia2 khah choe7 long2 oe7 ka7 lang5 taN2-tiap8 piN7.  Koh Kai Bok8-su chin gau5 ka7 lang5 ban2 chhui3-khi2, tui3 i lai5 Tai5-oan5, sou2 u7 ka7 lang5 ban2 e5 chhui3-khi2, iok u7 chit8 ban7 khi2 i2-siong7. Hit-si5 ti7 Tai5-oan5 te7-it liu5-heng5 e5 piN7, si7 “malaria” kap chhui3-khi2 thiaN3.  Kai Bok8-su tui3 i-piN7 toa7-toa7 u7 pang-chan7 i e5 thoan5-to7 su7-giap8, in-ui7 sui-bong2  lang5 chin siu7-khi3 Ia5-sou kau3, m7-ku2 ui7-tioh8 hou7 i  taN2-tiap8 piN7 ho2 e5 lang5, kam2-tioh8 un-cheng5 lai5  hoan2-hoe2 koe2-piN3 e5 lang5 chin-choe7.     
TaN kiat-be2 lai5 kong2, Kai Bok8-su ti7 50 goa7 ni5  cheng5 si7 tan-sin tok8-ma2 lai5 Tai5-oan5, i e5 chiu-ui5 long2 bo5 chhin, bo5 chhek, bo5 peng5-iu2, bo5 saN-bat e5 lang5, i sou2 tng7-tioh8 e5, khah choe7 si7 tui3-tek8, ai3 thi2-chhio3 i, khun2-tiok8 i, ham7-hai7 i, phah-si2 i e5 lang5 liau2-liau2.  TaN chhin-chhiuN7 hit khoan2 keng2-gu7, chaiN2-iuN7 kau3-be2 i oe7 kian3-ti3 chhin-chhiuN7 kin-na2-jit8 chiah-nih8 toa7 e5 chong-kau3 su7-giap8 mah?  
Sit8-chai7 si7 chin Sin5 Siong7-te3 si5-si5 khek-khek u7 pang-chan7 i, iah8 lan2 e5 Chu2 Ia5-sou put-si5 kap i saN-kap ti7-teh, koh tui3 i pun2-sin u7 chiau5-chng5 e5 jim2-nai7 lat8 kap un-khun5 e5 cheng-sin5, oaN7 oe7 lai5 kong2, chiu7-si7 u7 chiong Ki-tok e5 sim choe3 i e5 sim, lai5 oh8 Ki-tok e5 hi-seng, kam-goan7 ui7-tioh8 Tai5-oan5 e5 peh-siN3 pang3-sak i e5 sin-the2, koh tui3 i u7 hit khoan2 e5 cheng-sin5 lai5 kam2-tong7-tioh8 choe7-choe7 e5 soan-kau3-su lai5  chiap-soa3 i e5 kha-pou7, thau3 kau3 kin-na2-jit8, sou2-i2 hou7  Pak-pou7 e5 kau3-hoe7 oe7-tit-thang chiam7-chiam7 chin3-pou7.     
Lan2 choe3 sin3-tou5 e5 lang5, sit8-chai7 tioh8 kam2-sia7  Siong7-te3 e5 toa7 un, in-ui7 I u7 chhe I chin7-tiong e5 lou5-pok8 lu2-pi7 lai5 thoan5 chit e5 chin-li2 hou7 lan2 thiaN.   TaN lun7 Kai Bok8-su e5 liok8-toan7 kau3 chia si7 chheng-chho2.  Choe3 au7, goa2 ai3 koh chiong Kai  Bok8-su sou2 tit-tioh8 thau5-hoe5 e5 ke2-chi2, tiong-kan e5  chit8 lang5 sou2 choe3 lai5 o-lo2 Kai Bok8-su e5 Peh8-oe7-ji7 gi2, lai5 choe3 kiat-be2 :---     
Ki3-liam7 Kai Bok8-su e5 Koa
Kou3 Gou5 khoan-ju7 Thoan5-to7
1.Te7-it han7-chai5 Kai Joe7-li2, 
Chhou-hak8 thou2-im3 Peh8-oe7-ji7; 
Sin-ku7 Seng3-keng long2-chong2 oe7, 
Ka3 lang5 chin-li2 bat ThiN Pe7 .   
2.Khui-thiah to7-li2 i3-su3 chhim,
Lam5-lu2 beng5-pek8 kam2-kek sim; 
SiaN-im koan5-ke7 long2 kah-phah, 
Ku2-chhiu2 ho5-un7 kha na2 tah8 .   
3.Gim5-si hoaN-hi2 hap8 chhiu2 phah, 
Sou2 kong2 pek-chhiat chin7-lat8 tah; 
Kong2 Chu2 chhiN-chham2 bin7 chhiN ang5, 
Chiong Chu2 bou5-iuN7 bian2-le7 lang5 .   
4.U7 si5 ui-giam5 ai3 li7-ek, 
Hou7 lang5 koan-sim u7 to7-tek; 
U7 si3 khou2-khng3 kiam chek-pi7, 
Chin7-cheng5 an-ui3 gau5 ka3-si7.   
5.ThiaN-chiong hu-chu2 ui5 bok8-tok8, 
Khui lang5 sim-mng5 chai hang5-hok8; 
Tui3 lai5 kau3-taN sou3-chap8 ni5, 
Thoan5-po3 to7-li2 bo5 hioh si5 .   
6.It-seng hian2-chhut ho2-ku2-chi2, 
Sou2 choe3 tak8 hang7 Chu2 hoaN-hi2; 
I oh8 Po2-lo5 kap Sian-ti, 
Ka3-si7 hak8-seng teng5-thau5-siN.   
7.Ku2-chi2 heng5-tong7 long2 si3-chiaN3, 
Kau3-lai7, kau3-goa7 lang5-lang5 thiaN3; 
Ia5-sou to7-li2 hoaN-hi2 kong2, 
Ka-ki7 hak8-bun7 bo5 phin2-phong2.   

8.Tak8 hang7 kong-piN5 khoan2-thai7 lang5, 
Sou2 kiaN5 jin5-ai3 kap Chu2 tang5; 
Kau-poe5 peng5-iu2 gian5-gu2 ho2, 
Tiong-sin3 ho5-peng5 thang o-lo2 .   
9.Goa2 e5 Sian-siN Kai Joe7-li2, 
Tak8 lang5 hoaN-hi2 i ka3-si7; 
Kho2-sioh i oah8 bo5 tng5-siu7,  
Na7-si7 su7-giap8 u7 seng5 chiu7 .  
10.Chai5 ko hak8 chhim thong kou2 kim,     
I chiong to7-li2 choe3 tiong-sim;     
Chit cheng2 e5 lang5 toa7 ti3-sek,     
Kun7 i lai5 oh8 toa7 li7-ek.  
11.Ki-tok tiong-pok8 piat8-se3 khi3,     
Hut-jian5 tang5-phoaN7 saN pun-li7;     
Sit8-chai7 lan2 chin bo5 hok-khi3,     
Boe7 oe7 koh thiaN i ka3-si7.  
12.Sian-siN hiong2-siu7 gou7-chap8-goa7,     
To7-li2, mia5-siaN thoan5 khui-khoah; 
TaN choe3 kui2-ku3 ti sim si, 
U7 si5 lai5 gim5 siau3-liam7 i.

13.Sian-siN bou5-iuN7 lan2 tioh8 oh8,
Kiu3-chu2 e5 kang koan-sim cho3;  
Kau3 si2 eng-hoa5 it sou2 khong,
M7 tak8 saN-kiN3 ti7 Thian-tong5. 

(Tai5-oan5 Kau3-hoe7-po3 te7 542~556 koan3, 1930 ni5 5 geh8~1931 ni5 7 geh8) 

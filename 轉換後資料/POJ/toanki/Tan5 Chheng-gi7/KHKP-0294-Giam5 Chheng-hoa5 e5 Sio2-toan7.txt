
Giam5 Chheng-hoa5 e5 Sio2-toan7
Chheng-hoa5 iah8 mia5 Hut8-a2.  I ti7 se3-han3 e5 si5 u7 jip8 sio2-oh8 thak8 chheh, ke-su7 put-chi2 san3, sou2-i2 kau3 16 hoe3 kou-put-chiong tioh8 the3 oh8 khi3 hou7 lang5 chhiaN3.  U7 kap i e5 thau5-ke saN-kap khi3 Kng2-tang, bo5 ku2 chiu7 koh tng2--lai5.  Kau3 20 hoe3 chiu7 chhoa7 bou2.  Hit ni5 Kai Bok8-su tu2 kau3 Tam7-chui2, i chiu7 khi3 tham3 i ai3 tho2 khoan3 o3 thau5-lou7 n2-bo5.  Kai Bok8-su chhiaN3--i, hit-tiap8 i long2 m7 chai Seng3-kau3 e5 to7-li2 si7 sim2-mih8 khoan2.  Au7-lai5 chiam7-chiam7 tit-tioh8 Kai Bok8-su e5 ka3-si7 chiu7 hoan2-hoe2 ke2-piN3 lai5 sin3 Chu2, nia2 se2-li2 jip8 kau3-hoe7.  An2-ni sng3 si7 pak pou7 thau5 chit8 e5 jip8-kau3--e5
Au7-lai5 Kai Bok8-su chiap-lap8 i cho3 hak8-seng ka3-si7 to7-li2; bo5 ku2 chiu7 khi3 cho3 thoan5-to7, u7 tiam3 kui2-na7 ui7 e5 pai3-tng5.  Kau3 26 hoe3 e5 si5 kap Kai Bok8-su si3-ke3 siat kau3.  Kau3 31 hoe3 chiu7 tau3 ka3 Toa7-oh8, cho3 Toa7-oh8 e5 sian-seN.  Kau3 34 hoe3 u7 seng cho3 Bok8-su; tui3 hit-tiap8 liau2-au7 long2 si7 tiam3 ti7 Tam7-chui2 pang-chan7 Kai Bok8-su liau7-li2 kau3-hoe7 e5 su7-bu7.  Kau3 50 hoe3 ti3-piN7; tui3 hit-tiap8 liau2-au7 sin-the2 khah lam2, cho3 kang khah chio2, tam7-poh8 tau3 ka3 Toa7-oh8 kap sun5-si7 Kau3-hoe7 na7-tiaN7.
Ti7 kin-ni5 5 goeh8 kan kap Lau5 Bok8-su khi3 thu5 gi5-lan5 e5 kau3-hoe7, to3 tng2-lai5 bo5 kui2 jit8 piN7-se3 khah siong-tiong7, u7 cho3-li7 kap phui3-hoeh.  Song3 i-seng put-chi2 chin7-lat8 teh ka7 i-ti7, chong2-si7 bo5 hoat-tit, kau3 6 goeh8 2 ho7 koe3-ong2.  Kin-ni5 tu2 58 hoe3, sin3 Chu2 u7 38 ni5 ku2, cho3 Bok8-su 24 ni5.
I it-seng siong5-siong5 kap koaN kau-poe5.  KoaN-tiuN5 e5 su7 i put-chi2 chai-iaN2.  Ti7 18 hoe3 e5 si5 bat un7-niu5 khi3 Pak-kiaN, u7 tit-tioh8 siuN2 gou7 phin2 kun kong kap chek pou2 koan7 seng5.  Ti7 33 e5 si5 T?i-oan5 e5 sun5-bu2 ka7 i po2-chau3 chin7 sian-siu2-po7 kiam siuN2 lam5-leng5.  Iah8 ti7 43 hoe3 e5 si5, tng5 Bu2-tai5 u7 ka7 i po2-chau3 hau7-soan2 Ti-koan7.
Kau3 45 hoe3 e5 si5 Jit8-pun2 e5 cheng3-hu2 u7 su3 i sin chiong, iah8 46 hoe3 cho3 Tai5-pak thiaN e5 chham-su7, I5-sin Kong-hoe e5 kau3-su7, Jin5-che3 iN7 e5 ui2-oan5, kap Hoa-bin5 hoe7-koan2 e5 kau3-su7.  Tui3 an2-ni lai5 khoaN3, i m7 na7 pan7-li2 Kau3-hoe7 e5 su7-bu7, i2-goa7 iau2 u7 chin7 lat8 tau3 pan7 pat8 hang7 e5 tai7-chi3.  
Tan5 Chheng-gi7 ki3.  
11 Peh ChiuN7 Mou5-thian-nia2
　　Bo5 i-sek e5 ke-kak teh-thi5, ti7 hng7-hng7 e5 ke-noa7 chiu7 oa2--lai5; chhiu7-teng2 e5 am-pou5-che5 teh-ki, ia7-e7 io5-tang7 pat8-chiah e5 hi7-khang.
　　Kong2-khi2 Chin-seng se3-han3 si7 chin-ai3 gim5-si. Ti7 chit-e5 Cheng7-chui2 piN, tui3 sio2-moe7 Bun5-li2 si2-liau2, to ia7-bo5 pat8-lang5 e7 iaN5-koe3 i e5 siaN-im.
　　Bo5-phah-sng3 u7 chit8-e5 poaN3-tau3, 2-e5 13, 14 hoe3 e5 cha-bou2-gin2-na2 tui3 tiaN5-cheng5 lai5, tu2-tioh8 Chin-seng hit-jit8 bo5-thak8. Ti7-hia na2-lai5-na2-kio3. Chin-seng m7-chai in e5 i3-su3, chiu7 mng7 in kong2, Beh chhong3 sim2-mih8? Hit 2-e5 si7 put-liong5 e5 lu2-chu2, u7 saN-kap ke3-bou5 phaiN2-e5 i3-su3. Chiu7 se3-siaN ka7 Chin-seng kong2, Lan2 lai5 khi3 hia. Chin-seng si7 sut-tit8 e5 gin2-na2, bo5 mng7 in e5 i3-su3 kau3 beng5-pek8, chiu7 toe3 in kau3 chit8 sou2-chai7. Hit-si5 2 e5 put-liong5 siau3-lu2, chiu7 beng5-beng5 ka7 i kong2, Lan2 lai5 ti7-chia.....................................Chin-seng bin7 oat8 piN--a2 beh chau2-khi3, kong2, He goa2 be7-hiau2. Hit 2 e5 chiu7 oa2-lai5 khiu2--i, kou-chiaN5--i; na7-si7 i tek-khak m7. Tiong-kan chit8-e5 chhiah-sin nou7-the2 hou7 i khoaN3, ng3-bang7 e7 chiau3 in sou2 ai3.
　　Na7-si7 Chin-seng siuN7-tioh8 Chim-gian5 kong2, Lin2 se3-kiaN2, phaiN2 cha-bou2 in2-iu2 lin2, boh8-tit thiaN--i. Chit-tiap8 chiah e7-hiau2 be5-hek8 chiu7-si7 an2-ni. Chiu7 ng3-thiN sim-lai7 ki5-to2 kong2, Chu2--ah pang-chan7 goa2. Chiu7 hiong5-hiong5 tui3 in e5 chhiu2 chau2--khi3. Sit8-chai7 bo5-poh. Chit-tiap8 liau2-au7 lou7-tiong na7 gu7-tioh8, in chin ka7-ge5-chhiat-chhi2. Na7-si7 Chin-seng kam2-sia7 Siong7-te3 kiu3 goa2 thoat-li7.
　　Chhin-chhiuN7 Seng3-Si kong2,
Kam2-sia7 Siong7-te3,
Si7 I m7-kheng2 hiat goa2
Hou7 in chiah8 pa2,
Hou7 in chhui3-khi2 ka7--khi3.
Goan2 na2 chiau2-a2
Tui3 in oah8-tauh thoat-li7.
Lo5-bang7 phoa-lih8,
Chiu7 goan2 chau2-chhut to5-thoat.
Cho7 thiN kap te7
Siong7-te3 cho3 goan2 khui3-lat8.
* * *
　　Tui3 lo5-bang7 thoat-li7 liau2-au, 1907 ni5 7 goeh8, Chin-seng hioh-jiah8 pang3-ke3, kap lang5 khi3 chhi7-gu5. Hit-si5 koe3-tau3, gu5 pang3 ti7-hia chiah8-chhau2, hiah-e5 chhi7-gu5 gin2-na2 sio-chio beh loh8-khi3 tham5-a2 se2-ek8. Che-si7 ti7 Cheng7-chui2-khe e5 sai-peng5. Hit-tiap8 tu2-a2 toa7-hou7 koe3-liau2, tham5-a2 chin chhim, ki5-u5 e5 chhi7-gu5-gin2-na2 e7-hiau2 siu5; na7-si7 Chin-seng be7-hiau2, chiu7 cho3 i ti7 hoaN7-teng2 teh che7. Chhi7-gu5-tong2 chai7-lai7 si7 ai3 chau-that hi3-lang7 lang5: khoaN3-kiN3 Chin-seng bo5 loh8-khi3 se2, chiu7 kui-tin7 lai5 liah8, saN-a2-khou3 ka7 i pak-lak khi2-lai5, thoa-loa tui3 khut-te2 loh8-khi3. Hit-si5 in tai7-ke chiu7 teh siuN5: na7-si7 i iu5-goan5 ti7-hia khia7. In khoaN3 i bo5 siu5, chiu7 kui-tin chhin-chhiuN7 chhai5-long5 ham7-oa2--lai5, ka7 i chhah, kong2 beh ka3 i siu5. Tit8-tit8 chhah tit8-tit8 khi3, chui2 na2-tu7 na2-chhim. Chin-seng kou-chiaN5 in kong2,
　　Lou2-lat88--leh! M7-thang--lah! Na7-si7 in chhio3 kah8 chin tek-i3. Chhah-kau3 siong7-chhim e5 sou2-chai7, chiu7 ka7 i pang3 hou7 tim5--loh8-khi3.
　　Chin-seng si7 bun5-sin e5 gin2-na2, chit-si5 ti7 chui2-te2 chiah8 kui2-na7 chui3 chui2, piaN3-lat8 chheng3 khi2-lai5, koh-chai3 hou7 in eng7 tok8-pou7,
　　Ho2 ah! Koh chiah8 khah pa2 leh! Chham2 lah! Chin-seng toa3 chui2-te2 tit8-tit8 kun2 tit8-tit8 phun2, na2 phun2 na2 chhim.
　　Kai-chai3 hit-tiap8 chiu7 siuN7-tioh8 chiam7-si5 kim3-khui3. Na7 koh phu5--khi2-lai5 e7 koh hou7-lang5 chhih loh8-lai5, chiu7 siuN7, taN tioh8 tui3 chui2-te2 un5-a2 pe5 chiuN7 hoaN7. Ko2-jian5 hou7 pe5 khi2-lai5.
　　Khi2-lai5 kau3-te3 bin7-a2 chheN-sun2-sun2, koh chit8 toa7-chun7 e5 leng2-hong tit8-tit8 chhoe-lai5, Chin-seng tui3 an2-ni khi2 koaN5, saN kin2-kin2 chheng7-chheng7 leh, chiu7 khan-gu5 to3-khi3. Hit-si5 tu2-tu2 si7 se3-siok8-lang5 teh cho3 7-goeh8-si5, hau3 ho2-hiaN-ti7, sng3 si7 chhiu-hong si5. Tui3 an2-ni chek-si5 hoat-jiat8, i-seng lai5-khoaN3, i2-keng chin siong-tiong7 lah!
　　Siok8-gu2 kong2, Ka3-kiaN2 siu5; m7-thang ka2 kiaN2 peh-chiuN7 chhiu7, sit8-chai7 tioh8.
* * *
　　PeN7-se3 na2 gui5-tok
　　I-seng chhiaN2-to2 kui2-na7 e5, ioh8-a2 chiah8-to2 chit8-toa7-tui, na2-chiah8 na2-hai7. Chin-seng tit8-tit8 hoah,
　　Goa2 beh lai5 khi3 I-koan2 lah!
　　Goa2 beh lai5 khi3 I-koan2 lah!
　　In-ui7 hit-si5 na7-kong2 I-koan2, si7 chi2 Tai5-lam5 Sin-lau5 I-seng-koan2.
　　Tui3 an2-ni chiu7 eng7-kio7 kng i khi3. Lou7 tui3 Toa7-kio5 keng-ko3, ti7 lou7-tiong Chin-seng i2-keng m7-chai-lang5, A-hiaN Chheng-liu5 sui5 kio7 au7, lau7-bo2 ia7 ti7-hia na2-kiaN5 na2-hau2.
　　Kng-kau3 I-koan2, tan2-hau7 kau3 tiong-tau3 toa7-mng3 khui, chiu7 kng jip8-khi3. Kau3 e7-pou 4 tiam2 An I-seng lai5 khoaN3, put-chi2 hiam5, kong2,
　　ChaiN2-iuN7 chiah ban7 lai5!
　　ChaiN2-iuN7 chiah ban7 lai5!
　　Chiau3 I-koan2 e5 kui-ki2, ta-pou gin2-na2 na7 chiuN7 12 hoe3 be7-sai2-tit tiam3 hu7-jin5-lang5 keng; m7-ku2 na7 beh toa3 ta-pou-lang5 keng, si7 lau7-bo2 be7-sai2-tit khi3 kou3, sng3-lai5 chin hui3-khi3. Chong2-si7 I-seng u7 tek8-piat8 hu2-kho2, chun2 toa3 hu7-jin5-lang5 e5 peN7-sek te7 4 ho7, chiu7 siat-hoat tui3-hia jip8-khi3.
　　Ti7 hu7-jin5-lang5 keng u7 chit-e5 lu2 thoan5-to7 chin kou2-i3, lang5 kio3 i Chai3-goan5-m2, tak8-hang7 chin chhin-chhiat.
　　I-seng chin2-toan3 2-peng5 hi3-iam7. Hit-si5 7 me5 7 jit8 Chin-seng m7-chai thiN-te7. Siang7 hit-keng u7 1 e5 oa2 20 hoe3 e5 cha-bou2 gin2-na2 lai5 iah 1 lui2 bak8-chiu, iau2 chit-e5 se3-kha koh iu3-siu3 e5 hu7-jin5-lang5 teh i hu7-jin5-peN7. KhoaN3-kiN3 chit-e5 gin2-na2 chiah siong-tiong7, sim-koaN tit8-tit8 kiaN khi2-lai5.
* * *
　　Chin-seng jiat8-kong5, tui3 in hit 2 tiuN e5 bin5-chhng5 tit8-tit8 ka7-lang5 peh khi2-khi3, liah8-chun2 si7 teh peh lau5-teng2, tui3 in e5 bin5-chhng5 kha tit8-tit8 nng3, ho7-cho3 teh nng3 lau5-kha; tui3 in lau7-bo2 lam2-leh tit8-tit8 cheng, liah8-chun2 si7 teh the3 lau7-bo2 phah tui3-tek8. Hui-siong5 e5 chhut-lat8, pak long2 be7-khui; koh toa7-siaN hoah, chhin-chhiuN Ka-tai7-liap8 e5 siau2-lang5. Tiam3 siang7-keng hit 2-e5 hu7-jin5-lang5 kiaN kah8 poaN3-si2, chau2 kah8 boe2-a2 tit8-tit8. Chi3-khin5 tui3 mng5 chhoaN3 leh, chhut-chai7 i khi3 phah-phun2. Chin-seng chit-tiap8 si7 teh jiat8-kong5, i ka-ti7 liah8-cho3 chhio3-chhio3 teh iu5 kong-hng5, peh lau5-teng2, chin tek-kai2.
　　A2! Kho2-lin5 chit-e5 lau7-bo2! Ti7 i e5 sin-piN, tui3 se3-han iuN2-chhiN7 kau3 chiah toa7, 4 hoe3 bo5 pe7, chiap-soa3 bo5 kong, bo5 sio2-moe7. Ka7 lang5 chioh-chiN2 lai5 jip8 I-koan2. A2! Kin-na-jit8 ti7-chia kan-ta khoaN3 kiaN2 teh lo5-lok8. SiuN7 tioh8 bak8-sai2 na2 loh8-hou7. Bo5 pat8-lou7, chi2-u7 Ia5-sou. Koh thiaN-kiN3 I-seng ti7 thang-a2 goa7 teh khoaN3 kong2 chit-e5 gin2-na2 bo5 ng3-bang7 lah, chiu7 si2-sim; put-ko3 si7 put-jim2 i 7 me5 7 jit8 e5 kan-khou2 long2 m7-chai-lang5, bo5 chiah8 1 tih te5-thng. A2! Ban7-su7 si7 thiN-pe7 e5 i3-su3. Ki3-tit Seng3-chheh u7 kong2, “ban7-hang7 tai7-chi3 tauh8-tauh8 lai5, bo5 m7-si7 beh li7-ek thiaN3 Siong7-te3 e5 lang5”. Chiu7 pek-chhiat ki5-to2, oa2-loa7 Siong7-te3 sim-koaN chiu7 siu7 an-ui3.
* * *
　　Chin-seng ti7 jiat8-kong5 e5 si5, khoaN3-kiN 2 e5 mou5-kui2, kui-sian ou-lou5-sou, lian5 kha kap chhiu2 kui sin long2 hoat ou-ou e5 mng5, chin-chiaN3 si7 mou5-kui2, u7 te2-te2 e5 boe2-a2, chhin-chhiuN7 him5. Hit 2-e5 tui3 poaN3-khong-tiong poe lai5, siang-thau5 kong-ke kng chit-te3 chheN-chheN e5 pou3, tiong-kan sia2 3 ji3 mou5-kui2-kiaN2, si7 eng7 han3-ji7 sia2 (魔鬼子) Theh8-lai5 pau-ti7 Chin-seng e5 thau7-hiah8, ka7 i khun2 an5-an5. Chin-seng teh siuN7, goa2 tui3 se3-han3 chiu7 hok8-sai7 Siong7-te3, ia7 u7 nia2 se2-le2, piau2-beng5 siok8-ti7 Chu2, chaiN2-iuN7 goa2 si7 mou5-kui2-kiaN2. Chhun-chhiu2 beh thng3-khi3 hit-e5 pou3; na7-si7 thng3 be7 khi2-lai5, si7 hit 2-e5 chin u7-lat8, 2 chhiu2 ka7 i jih8 tiau5-tiau5, SiuN7 bo5 hoat-tou7, chiu7 siuN7 Ia5-sou si5 chin u7 koan5-leng5. I bat koaN2-kui2. Sou2-i2 chiu7 toa7-siaN hoah kong2, 
　　“Goa2 oa2-kho3 Ia5-sou Ki-tok e5 mia7, beng7-leng7 li2 li7-khui goa2”. Hut-jian5-kan pang3 hiat-kak8 hit-tiau5 chheN-kin, cho3 in chau3 kah8 phun3-kheng khi3, m7-chai poe tui3 to2-ui7 khi3. Chin-seng kam2-sia7 Siong7-te3 siuN2-su3 i toa7 tek-seng3 sim-koaN chin hoaN-hi2, chiu7 phak ti7 lau5-pang u3-liang5 1 me5 1 jit8. I2-keng chheN2, chiah chai si7 to2-ti7 hit-e5 iu3-siu3 chou-bou2-lang5 e5 bin5-chhng5 kha.
* * *
　　I-seng lai5 khoaN3, chai i u7 chiam7-chiam7 the3-jiat8 lah, chiu7 chin ki5-koai3. Hit-si5 kio3 i tui3 bin5-chhng5-kha nng3—chhut-lai5; na7-si7 i taN chhin-chhiuN7 Chham-sun thau5-mng5 thi3-liau2, loan2-jiok8 chhin-chhiuN7 chui2, chiu7 lian5 tin2-tang7 ma7 be7, lang5 chiu7 leng5 i khi2-lai5 to2 ti7 bin5-chhng5. An I-seng theh8 to2 3 liap8 ioh8-oan5, 4 kak 4 kak, na2 bah-chang3 e5 khoan2 lai5 hou7 i chiah8, tui3 an2-ni chiu7 chiam7-chiam7 ho2. Sit8-chai7 si7 bo5 phah-sng3.
　　I2-keng khah ho2, toa3 siang7-keng e5 hu7-jin5-lang5 chiu7 kong2, goan2 hou7 li2 kiaN kah poaN3-sio2-si2. Chin-seng thiaN liau2 chin ai3-chhio3.
* * * 
Chin-seng i2-keng lioh8-a2 e7 khi2-lai5 chiu7 giah8 koaiN2-a2, piN3-cho3 3 ki kha, kiaN2 kau3 thai5-koah-keng. KhoaN3-kiN3 An I-seng teh mng7 chit-e5 chhau3-kha peN7-lang5, Li2 u7 sin3 Ia3-sou a2-bo5? PeN7-lang5 in3 kong2, I-seng ah! U7--ouh! Koh mng7 i kong2, Seng3-chheh thak8 liau2 e7 kiaN5 be7? PeN7-lang5 kong2, Kha teh-beh e7 kiaN5, Seng3-chheh iau2-boe7 e7 kiaN5. I-seng kong2, Phah-sng3 tioh8 Seng-chheh thak8 e7 kiaN5, li2 e5 kha chiah e7 kiaN5 khah ho2. An I-seng si7 kok8-ke e5 lang5, chiu7 oat8-tng2-sin se3-siaN ka7 chou7-chhiu2 kong2, Chit lang5 e5 kha tioh8 hou7 i koh toa7 khang, in-ui7 i e5 Seng3-chheh iau2-boe7 hiau2, kau3 i na7 e7 hiau2 e5 si5, chiah kin2-kin2 ka7 i kou5 bat8. Ko2-jian5 chiau3 i e5 oe7. Chin-seng thiaN-kiN3, tai7-seng liah8-chun2 si7 phaiN2-sim; ki5-sit8 si7 kek8 ho2-i3, ai3 hit-lang5 e5 leng5-hun5 tit-tioh8 i-ti7, khah iau3-kin2 hit ki thiaN3 kha.
* * *
　　Sio2-theng5 ti7 chhau-te7 u7 kng 1 e5 siong-tiong7 e5 peN7-lang5 lai5, chhiaN2 I-seng lim5-si5 ka7 i khoaN3, hit si5 peN7-lang5 iau2 to2 ti7 kio7-lai7. An I-seng kong2, Ho2 ho2. Chek-si5 tui3 lai7-bin7 chhut-khi3. An I-seng kong2 tioh8 oe7 si7 ban7-ban7 koh si7 chin he7 lat8 teh kong2. KhoaN3-kiN3 kio7 mng5 hian khui, ti7 peN7-lang5 e5 kha cheng5 u7 chit e5 hiuN-lou3, u7 hiuN teh toh8. Ti7 hiuN-lou7 au7 u7 I sian kim-kim e5 Tai7-to7-kong put8. An I-seng kong2, Hit sian si7 sim2-mih8, hit sian sim2-mih8? Kou3 peN7-lang5 e5 chhin-lang5 kong2, Chit-sian si7 goan2 chng-nih e5 kong-put8, goa2 chhiaN2 i kin-sui5 peN7-lang5 lai5. An I-seng bak8-thau5 kak-kak, kong2, Bo5, chit-sian si7 chhat8-a2, chit sian si7 chhat8-a2! Kong2 soah, aN3 loh8 beh ka7 i chhiaN2 khi2-lai5. Hit-lang5 kong2, Che si7 lang5 e5 kong-put8, goa2 tioh8 koh kng tng2-lai5 heng5--lang5 chiah e7 eng7-tit. An I-seng kong2, Bo5... li2 m7 bian2 kiaN, bo5 li2 e5 tai7-chi3. Lin2 hia e5 lang5 na7 beh tui3 li2 tho2, chiah sng3 tai3 goa2 e5 siau3. Chiu7 ka7 i hu5 khi2-lai5, tui3 tiong-thiaN tit8-khi3. Kou3 peN7 e5 lang5 kio3 kong2, I-seng ah, Lou2-lat88--leh, heng5 goa2 lah Kong2, Na7 ai3 kng to3-khi3, tioh8 kap peN7-lang5 soa kng to3-khi3. Li2 chit sian kong2 e7 po2-pi3 peN7-lang5, siaN2-su7 po2-pi3 hit lang5 hiah siong-tiong7? An I-seng chiu7 theh8 1 tiau5 se3-tiau5 soh-a2, tui3 hit-sian e5 am7-kun2 ka7 i pak8 teh, chiu7 tiau3 ti7 koan5-koan5 ti7 hia long7-tong7 hiaN3. Tak8-e5 khoaN3 tioh8 chin ai3-chhio3. SiuN7 kong2 hit sian na7 u7 siaN3, chaiN2-iuN7 chhut-chai7 I-seng ka7 i liah8 thau5 tiau3-tau7, ia7 be7 chhut siaN. Chha-thau5 put8 chin-chiaN3 si7 bo5 iaN2. Put8-a2 tiau3 liau2, chiu7 sui5-si5 i-ti7 hit e5 peN7-lang5, eng7 chin ho2-le2 khoan2-thai7 i, koh si5-si5 kio3 sian-siN kong2 to7-li2 hou7 in thiaN, an-ui3 i. Au7-lai5 khah ho2 e5 si5 kap kou3 i e5 lang5 long2 ti7 I-koan2 thak8 peh8-oe7-ji7 cha2 am3 ia7 le2-pai3. Beh to3-khi3 e5 si5 chin hoaN-hi2. I-seng kong2, TaN hit-sian koh kng tng2-khi3 hok8-sai7. I kong2, Goa2 taN m7-ai3. Tui3 an2-ni sin3 Chu2.
　　Ti7 I-koan2 peN7-chhng5 e5 si5, thiaN-kiN3 Ge5 koaN teh gim5 siau3-liam7 Thou5 Ui5-lim5 Bok8-su e5 si
Doh=E|
|l:l |l: m.s|l:--|m:--|s:t|l:s.mr:--|l :--|
|m:s|m:t .l |m:--|--:s|l :d|r: l|l:--|--:--||
1.	Eng-kok Bok8-su Thou5 Ui5-lim5,
Ui7 tioh8 Thian-kok kiu3 ban7-bin5;
Li7-piat8 pe7-bo2 kap hiaN-ti7
Koe3-lai5 Tai5-oan5 thoan5 to7-li2.
2.	I lai5 Tai5-oan5 chap8-si3 ni5,
Thoan5-to7 khng3 lang5 chin kiuN-khiN5;
Tiong-sim sin3-sit lang5-lang5 keng3,
I e5 sin3-tek toa7 hian2-beng5.
3.	Lo5-sim lo5-lek8 siuN koe3-thau5.
Hut-jian5 tiong-kan peN7 chiu7 kau3:
It sin hian3 Chu2 bo5 li7 si3,
Chu2 tiau3 seng-thian tit hok-khi3.
　　Chit-e5 si chin im-un7, koh si7 thang iu-bun7 e5 i-su3, Chin-seng thiaN chit-e7 be7 kim3-tit bak8-sai2 ko7 loh8-lai3. SiuN7 tioh8 Thou5 Bok8-su e5 si, si7 chin u7 ke3-tat8 e5 si koh si7 eng3-kng e5 si. Ha2! Goa2 kin-na2-jit siat-su2 na7 si2, si7 bo5 lou7-eng7 e5 si2, oan2-jian5 1 pha teng hoa-khi3, saN2 lang5 beh siau3-liam7 goa2! Se3-kan lang5 tek-khak tioh8 si2; na7 tioh8, goa2 leng5-khou2 si2 ti7 u7 mia5, m7 ai3 si2 ti7 bo5 mia5. Goa2 kin-na2-jit8 koh oah8 ti7 se3-kan, e7 thiaN tioh8 chit siu2 si e5 siaN, sim-koaN chhin-chhiuN7 te7-tang7; goa2 goan7 oh8 Thou5 Bok8-su e5 khoan2-sit. A2! goa2 chin i3-ai3 lah, m7 chai e7 be7! Ha3! Ha3! Hiah e5 chhih goa2 ti7 chui2, hai7 goa2 phoa3-piN7 e5 peng5-iu2, in sui-si7 phaiN2 i3-su3; iau2-ku2 Siong7-te3 chiong chit-e5 ki-hoe7 lai5 ka3-si7 goa2. Iu5-tai7 be7 Ia5-sou chin-chiaN3-si7 phaiN2 i3-su3; na7-si7 Siong7-te3, eng7 Ia5-sou e3 si2 li7-iong7 cho3 kiu3-lang5 e5 toa7 kong-iong7. Chit tiau3 to7-li2 goa2 taN e5-hiau2 lah. Goa2 taN sit8-sit8 chai, Chu2 u7 chhoa7-goa2 thoat-chhut Mou5-thian-nia2 e5 hiam2-iau3 liauh! A-pho-lun5 ah! Sat-tan3 ah! Mou3-kui2 ah! Siong7-te3 kap goa2 ti7-teh. Li2 kaN2 tui3-tek8 goa2 mah?! Ah!
　　Seng3-li7! Seng3-li7! Seng3-li7!
　　IaN5 lah! IaN5 lah! IaN5 lah!
* * *
　　Chin-seng ti7 i-koan2 poaN3 goeh8 jit8, 3 tng3 lang5 na7 beh thiN png7, Chi3-khin5 bak8-sai2 chiu7 lau5. Hit-si5 sou2-hui3 khai-chin, Chai3-goan5 m2 chiu7 theh8 10 khou lai5 chioh--i.
　　Chin-seng lioh8-a2 e7-kiaN7 e5 si, Chi3-khin5 in-ui7 hiah-ku2 lek8 liau2 koe3-thau5, iu7-koh chiau3-kou3 Chin-seng 7 me5 7 jit8, long2 bo5 1 tiam2-a2 bin5-khun3, chiu7 soa3 ti3-piN7 pang3-hoeh, chin siong-tiong7. Kai-chai3 tiam3 hia koh 20 jit8 chiah ho2. Chhu3 nih e5 lang5 lai5 khoaN3, tak8-e5 to-si7 chin ka7 i kiong-hi2. Chin-seng kong2, Goa2 ia7 ka7 lin kiong-hi2! Chi3-khin5 kong2, Phah-sng3 a7 kaN2 chhut-thau5-thiN lah! Bo5 phah-sng3.
12 Tai3-liam7 tioh8 lin2 Lau7-pe7
　　Tui3 I-koan2 tng2 lai5 liau2-au7, chit8 me5-hng u7 chit8-lang5 theh8 chit8-tiuN chhoan3-toaN chiu7-si7 te7-chou-toaN, lai5 beh kia3 Chheng-liu5 khi3 iah8-tiuN5 oan5-chou, ia7 chiong sou2 tioh8 oan5 e5 chiN5 kia3--i. Kau3 am3 e5 si5, Chheng-liu5 theh8 hit-tiuN toaN ti7 pang5-keng toh-a2-teng2, kiah8 pit chiu7 teh ke2 hiah-e5 chiN5-giah8, beh hou7 i piN3 khah chio2, chiu7 lang5 sou2 kia3 e5 chiN5 thang tit-tioh8 tam7-poh8. Chin-seng u7 khoaN3 i teh ke2; na7-si7 m7-chai i teh ke2 saN2-hoe3.
　　Bo5-siuN7 bin5-na2-chai3 theh8 khi3-oan5 e5 si3, iah8-tiuN5 e5 lang5 u7 hian lai7-siau3 khi2-lai5 tui3. O7--ho5, tui3 bo5-ho5, chiu7 siong5-se3 khoaN3 sou2 ke2 hit-tiuN toaN, khoaN3-liau2 sui5-si5 kong2, Chit-tiuN toaN li2 ka7-lang5 ke2--e5 hou7? Chheng-liu5 chit8-si5 bin7 sit-sek, soa3 in3 bo5-lou7-lai5. Iah8-tiuN5 e5 lang5 chiu7 kio3 i jip8-khi3 lai7-bin7, tau5-liu5 ti7-hia. In-ui7 khah cha2 e5 Khu-tiuN2, si7 na2-chun2 chng-sia7 e5 chong2-thong2.
　　Jit8-tau3 e5 si5 iau2-boe7 tng2-lai5, lau7-ma2 tit8-tit8 liam7, in-ui7 i si7 chin thiaN3 chit-e5. Kau3 koe3-tau3 iau2 m7-kaN2 chiah8- png7, tan2 i long2 bo5 to3-tng2.
　　Kau3 beh am3 chiu7 ti7-hia un5-un5 a2 sam7 to3-lai5, u7 tai3 iu-chhiu5 e5 khoan2-sit. Mng7 i si7 sim2-mih8 tai7-chi3, bin7-a2 au3-tu7-tu7. Kan-ta kong2, M7-chai saN2-lang5 ka7 ke2 hit-tiuN chhoan3-toaN, lang5 soa3 loa7 goa2 ke2 e5, teh m7-pang3 goa2 soah. Chin-seng ti7 piN-a2 thiaN-kiN3, chiu7 chai ke2 hit-tiuN toaN chiu7-si7 li2 lah!
　　Sio2-theng5, tiam2-a2 u7 chit8-lang5 lai5, kong2, Lin2 Chheng-liu5--ah ka7-lang5 ke2-ji7, iah8-tiuN5 beh hoat8 i 1 peN5 hi3, koh 1 ki chhai2, khi3 tiau-ti7 Bok8-iong5-chng e5 bio7-lai7; kong2 na7 m7 hou7 hoat8, Khu-tiuN2 beh po3-ko3, hou7 i khi3 che7 koan2-a2-kak.
　　Hit-si5 Chi3-khin5 thiaN chit8-e7 long2 ou-am3-hin5, kha-liau-chhiu2-liau: In-ui7 tu2-tu2 　　ti7 I-koan2 tng2-lai5, koh chiap-tioh8 chit-ho7 su7. Chiu7 mng7 Chheng-liu5, Li2 thai3 cho3 chit8-chan5 tai7-chi3? I si7 gong7-tit8 e5 lang5, thou2-thou2 phah-it-kou2 chiu7 in3 kong2, Bo5 li2 e5 tai7-chi3, e7 koaiN goa2 chiah lai5-khi3.
　　Chi3-khin5 kong2, Li2 siaN2-su7 bo5 kou3-tioh8 ka-ti7 e5 mia5-siaN; bo5, ma7 tioh8 kou3-tioh8 bou2-kiaN2; bo5 ma7 tioh8 kou3-tioh8 kau3-hoe7?! Ki-tok-tou5 e5 mia5 hou7-lang5 tiau3-ti7 put8-bio7, an2-ni m7-chai loa7 mia5-siaN? Chheng-liu5 tiam7-tiam7, cho3 i un2-chiah8 un2-khun3, hoaN5 kah8 kihN8-kohN8-kio3. Che sng3-si7 chit8-khoan2 lang5. Na7-si7 Chi3-khin5 be7-chiah8-be7 khun3, chiu7 thau3-me5 chhoa7 Chin-seng khi3 Khu-tiuN2 e5 siok-sia3, mng7 chit8-e5 hi-sit8.
　　I e5 siok-sia3 si7 ti7 Cheng7-chui2-khe tang-peng5; i e5 siok-sia3, cheng5-au7 si7 lian2-bu7-theh8, i e5 lai7-bin7 ia7-si7 teh kai3 peh8-hng5, sng3-lai5 si7 chin hiu-nga2 e5 sou2-chai7. Beh koe3-kau3 i hia, tioh8 kiaN5-koe3 chit8-tiau5 tng5-tng5 e5 kio5.
　　Jip8-chhu3 pai3-hau7 i.
Chi3-khin5: Khu-tiuN2, goa2 thiaN-kiN3 Chheng-liu5 kin-na2-jit8 u7 chit8-chan5 tai7-chi3, hou7 li2 chin hui3-khi3.
Khu-tiuN2: Si7, chiong-lang5 sou kau-thok e5 chou-toaN, che7-chiN5 ke2 chio2-chiN5 Che sng3-lai5 si7 2 khoan2 e5 choe7:--
1.	Thau-ke2 ji7-iuN7
2.	Cha3-khi hoaiN5-nia2. Iu7-koh che siok8-ti7 kok-khou3 e5 chiN5-hang7, an2-ni cho3 iau2 khah m7-tioh8.
　　Chi3-khin5: Ah! Tui3 se3-han3 kau3-taN, to ia7 m7-bat thiaN-tioh8 i tham-sim, an3-　　choaN2 kin-na2-jit8 e7 lai5 an2-ni, sng3-lai5 si7 chit8-si5 e5 gong7-siuN7.
　　Khu-tiuN2: Phah-sng3 si7 Tai7-chhoan si2 liau2, Chhiu-eng-chek koe3-sin, chiN5-thau5 hou7 li2 tehN8 an5-an5, i bo5 thang khoaN3-khai, chiah e7 an2-ni.
　　Chi3-khin5: Ah! Khu-tiuN2, Goan2 cha-pou-lang5 kap goan3 ta-koaN koe3-sin, ke-lai7 khang-lo5-so, kan-ta goa2 siang-ki chhiu2 gim7 2 phiN3 kiuN, me5 a7 bo7, jit8 a7 bo7. Chit8-jit8 ka7-lang5 cheng taN3 bi2, chong2 than3 kak-ji7 gin5, beh cho3 6 e5 lang5 e5 chhai3-se, sit8-chai7 bo5 chiN5 thang hou7 i khoaN3-khai, u7 iaN2 to-tioh8. M7-ku2 i 16 hoe3 chiu7 toa3 ioh8-tiam3, au7-lai5 ia7 be7 hi5 be7 chap8-se3, bo5 chit8-e5 chiN5 lai5 thiaN-thau5-thiap-boe2. Seng-li2 i teh piN3, chiN5-kng3 thau5 i teh khui, chaiN2-iuN7 tioh8 goa2 koh ho7 i; hap8-giah8 si7 i tioh8 hou7 goa2. (Kong2 kau3 chia, bak8-sai2 ko7-ko7-lin3). Kong2-lai5-kong2-khi3 si7 in lau7-pe kap goan2 ta-koaN cha2-si2, goa2 be7-hiau2 ka3-si7, chiah u7 chit-e5 tai7-chi3, chong2-si7 bang7 li2 the2-liong7 chiu7-si7. (Khu-tiuN2 thiaN-kiN3 an2-ni, ia7 si7 nng2-sim).
　　Khu-tiuN2: Chit8-chan5 su7, sng3-lai5 si7 hoan7-choe7 boe7-chiaN5, koh si7 tai3-liam7 tioh8 in lau7-pe7 Tai7-chhoan hiaN kap Chhiu-eng-chek, hiang3-si5 cho3-lang5 thai3 ho2; iu7-koh tui3 li2 tah8-kau3 chit-e5 te7, khan chiah-e5 kiaN2 toa7-han3, e7-sai2-tit kong2 si7 chiat-hu7; Beh bo5 leh, kin-e7-pou, sui5-si5 chiu7 hou7 khi3 kau3 ge5-mng5, a7 u7-thang khng3-kau3 e7-hng.
　　Chi3-khin5: Sit8-chai7 chin to-sia7 li2 e5 saN-thiaN3-thang3.
　　Khu-tiuN2: TaN lin2 bo2-a2-kiaN2, chhoa7 to3-khi3, goa2 chiah siuN7 khoaN3 u7 saN2 lou7 thang kai2-ui5 a2 bo5.
　　Chi3-khin5: Chin lou2-lat8, ng3-bang7 chiah chiau-hu leh chiu7-si7. TaN li2 chhiaN2. Chin-seng ia7 ka7 i saN-si5 kong2, Put-chi2 lo5-hoan5 Khu-tiuN2 tai7-jin5, chin lou2-lat8. TaN li2 chhiaN2.
　　Khu-tiuN2: Sun7-kiaN5.
　　Ha2! Pe7-bo2 e5 ho2 mia5-siaN, u7 pi3-im3 tioh8 i e5 kiaN2, sit8-chai7 u7-iaN2,
* * *
　　ThiN-kng bo2-a2 kiaN2 chiu7 pou7-kiaN5 khi3 Hu2-siaN5, be2-to2 chit8-peng5 ti-kha, koe3-liau2 1-taN3 iu3-mi7, i2-kip loa7-che7 piaN2-a2. Chin-seng taN-kah8 long2 be7-kiaN5. To3-lai5 kau3-chhu3 i2-keng am3-bong-bong, chiu7 taN-khi3 sang3 Khu-tiuN2. Au7-lai5 chiu7 soah su7.
　　Liau2-au7 Chheng-liu5 sng3 ia7-chai i e5 sou2-cho3 toa7 m7-tioh8, ia7 khah chai au7-bo2 teh khoan2-thai7 i, si7 bo5 koh-iuN7-sim, tui3 an2-ni chiu7 hoan2-hoe2, ia7 jin7-chin cho3-kang; chong2-si7 m7-chai u7 ke2-piN3 a2-bo5.
　　ChiaN3 chhin-chhiuN7 si kong2,
Kan-lan5 e5 soaN, mou5-kui2 moa2 si7,
Goa2 sim long2 bo5 io5-choah;
Tui3 kho3 Kiu3-chu2, an-jian5 koe3 khi3,
Chiu7 tit chhut-si2 jip8-oah8.
13 Goa2 chai goa2 sou2-cho3
　　Chiah-e5 kiap-thau5 koe3-liau2, Chin-seng ti7 sio2-oh8 ia7 thak8-liau2 3 ni5. Kau3 te7 4 ni5 12 hoe3, koh oaN7 chit8-e5 sin-e5 sian-siN, kio3-cho3 Pek8-chhoan sian-siN, sng3-si7 tok8-sin-chia2. Chiah-e5 hak8-seng-a2 chiau3 lun5-liu5, u7-e5 tioh8 kng-chui2 u7-e5 tioh8 khioh-chha5, u7-e5 tioh8 sau3-te3, tai7-ke chin hoaN-hi2, bo5 e-the. Na7-lun5 tioh8 Chin-seng, chu2-png7, i chiu7 thau3-cha2 thiN-phu2-kng, goeh8-a2 iau2 kng-kng, chiu7 tui3 Cheng7-chui2 khe, phaiN7 chheh-pau, kiaN5 li2-goa7 lou7 lai5-kau2 Bok8-iong5-chng e5 Sio2-oh8, ka7 sian-siN chu2-sek8, thiN chiah kng. Sian-siN kong2, Chin-seng li2 phoa3-peN7 boe7 loa7-ku2, m7-thang hiah cha2. In3 kong2, goa2 kiaN-liau2 siuN-oaN3, hou7 li2 be7-hu3 ka3-chheh, sian-siN chin hoaN-hi2.
　　Chin-seng ti7 Sio2-oh8 u7 kui2-na7 e5 peng5-iu2, ki5-tiong chit8-e5 si7 4-kha. Si7 in-ui7 i chhut-si3 chiu7 nng2-kha, eng7 2-ki chhiu2 loh8-khi3 pe5. Kha-thau5-u pak8 1 siang chhau2-e5. 2 e5 chhiu2-te5 theh8 2 kha-bak8-kiah8, an2-ni teh pe5. I e5 chheh-pau poe7 ti7 ka-chiah teng2. I teh pe5 kap pat8-lang5 teh kiaN5 peN5 kin2. I si7 chin koai, ia7 pi2 Chin-seng khah che7 hoe3, Chin-seng tauh8-tauh8 ka7 i cho3 be2-a2 khia5, i ia7 chin hoaN-hi2, bo5 siu7-khi3. I chin gau5 oat8-liam7 chheh, m7-bat 1-pai2 bo5-sek8.
　　Ti7 Sio2-oh8 thak8-chheh, sng3-si7 chiong sou2 thak8 koe3 liau2-e5, thah8 kui-thah8, kan-ta e7-te2 chit pun2 chheN-chheh, teh hou7 sian-seN ka3, ki5-u5 tak8-pun2 tioh8 oat8-liam7. Sian-siN tak8-jit8 tioh8 ka7 i tak8-pun2 cho3 ki3-ho7, ti7 chheh lai7 e5 teng2-bin7 sia2 ang5-ji7. Chi3-chio2 1 pun2 tioh8 oat8-liam7 1 bin7; na7 i2-keng oat8-liam7 chin-che7 pian3-e5, tioh8 kui-pun2 tui3-thau5 liam7 kau3-boe2, chhut-chai7 sian-siN tiah. Beh lai5 liam7-chheh e5 si5, ti7 sian-siN-toh, u7 1 e5 kong2-a2, lai7-bin7 u7 20 goa7 ki chhiam-a2, chhiam-a2 u7 sia2 2 khoan2: chit8-khoan2 sia2 bo5 ; koh chit8-khoan2 sia2 u7. Hak8-seng na7 beh lai5 liam7-chheh, 10 goa7 pun2 hian pian7-pian7, thah8 kui-thah8, chiu7 thiu chhiam. Thiu-tioh8 u7 e5 chhiam, chiu7 tioh8 tak8-pun2 long2 oat8-liam7. Liam7 na7 bo5-sek8, 1 ji7 kong3 i e7. Chin-seng kap chit-e5 4 kha peng5-iu2, m7-bat chit8-pai2 liam7 bo5-sek8. In-ui7 Chin-seng tak8 me5-hng chiu7 oat8-liam7 sek8 chiah kaN2 khi3 khun3; ia7 thiN boe7-kng, chiu7 peh khi2-lai5 tiam2 se3-ki teng, koh thak8-kau3 sek8-kah na2 tau7-chiuN3. U7-e5 hak8-seng pin5-toaN5 un-sip8, hi-bong7 na7 thiu-tioh8 bian2-liam7 e5 chhiam, si7 te7-it8 hoaN-hi2; na7-si7 Chin-seng si7 ai3 moe2-pai2 thiu-tioh8 u7, chiah khah ai3. M7-ku2 Chin-seng e5 chheh si7 te7-it8 che7-pun2, na7 thiu-tioh8 oat8-liam7, si7 tin3 si5-kan. Sian-siN khoaN3 i tak8-pai2 to si7 chin sek8, lou7-boe2 chiu7 tek8-piat8 kio3 i m7-bian2 thiu-chhiam, m7-bian2 oat8-liam7, kan-ta siu7 chheN-chheh na7-tiaN7, chin sin3-iong7--i. Na7-si7 Chin-seng khoaN3 Sian-seN hiah sin3-iong7 i, ka-ti7 ia7 m7-kaN2 1 me5 bo5 un-sip8: In-ui7 kiaN-liau2 chhau3-tu2-kham2 na7-u7 1 pai2 beh oat8-liam7, na7 bo5-sek8, si7 kian3-siau3, sou2-i2 tak8 me5 to-si7 thak8-kau3 chin am3, thak8-kau3 hou7 lau7-bo2 kio3 hioh-khun3.
* * *
　　Sio2-oh8 si7 lam5-lu2 kiong7-hak8, chit-pai2 ti7 pun2-chng u7 chit8-e5 lu2 hak8-seng kio3-cho3 It-chu2, in lau7-bu2 koe3-sin, soa3 be7-tit lai5 thak8, Chin-seng chiu7 kiam2 chit8-e5 phoaN7. In-ui7 tak8-jit8 ti7 Cheng7-chui2 piN u7 3,4 e5 lai5 thak8.
　　Chit8 e7-pou Chin-seng ti7 chhu3-nih, u7 thiaN-kin3 lau7-bo2 kap chhu3-lai7 e5 lang5 teh hoe7, hit-si5 Chin-seng ti7 tiaN5-boe2 teh che7. In teh kong2, It-chu2 e5 lau7-bo2 koe3-sin, in lau7-pe7 soa3 beh ka7 I be7 khi3 loh8 hoe-keng, bo5 chhai2 chit8-e5 cha-bou2 gin2-na2; beh si7 tu2-ho2, chiu7 ka7 io lai5 thin7 Chin-seng, sng3-lai5 to a7 si7 ke 1 hoe3 na7-tiaN7.
　　Kong2 e5 si5, ti7 hng7-hng7 u7 chit8-e5 lau7 Tiong3-peh ah, kiah8 chit8-ki koaiN2-a2, bak8-chiu bo5 saN2 tau3-tah, tit8-tit8 thuh tit8-tit8 lai5, chhin-chhiuN7 chin iau3-kin2 e5 khoan2. I si7 tui3 It-chu2 in chhu3-kak-thau5 oat-lai5. Chin-seng sim-lai7 teh siuN7, chit-e5 lau7 hoe3-a2 poh-si7 lai5 beh kong2 chit-chan5. Chin-chiaN3-iN3, kong2-lai5 kong2-khi3, soa3 tiaN7-tioh8, 20 gin5 hian7 theh8-khi3, iok bin5-a2-chai3 beh chhoa7 koe3-lai5, sng3-si7 chin hiong5. Chin-seng teh siuN7, It-chu2 si7 goa2 e5 peng5-iu2, beh sng3 i cho3 peng5-iu2, goa si7 ai3, beh sng3 i cho3 phit-phoe3, si7 be7 sai2. In-ui7 ti Sio2-oh8 e5 si5, i e5 seng3-te7 chin bai2, bat ui7-tioh8 sau3-te3 e5 su7, hou7 i khi-hu7. M7-ku2 na7 beh hoan2-tui3 ka7 lau7-bo2 kong2 m7-ho2, kiaN-liau2 hai7 i ko2-jian5 khi3 loh8 hoe-keng. Kan-ta tiam7-tiam7, sim-lai5 teh siuN7 beh ka7 cho3 toa7-chi2 khoan2-thai7. I2-keng lai5, ti7 chau3-kha hiaN-so2 teh chu2-png7, i teh hiaN5-hoe2, Chin-seng thak8-chheh to3-lai5, mng7 i kong2, It-chu2 li lai5? In3- kong2 Si7, Chin-seng li2 to3-lai5? HiaN-ko chhio3 kong2 kah hah8, hah8, hah8! Lau7-bo2 chek-pi7 i kong2, Teh chhio3 saN2? Hit-tiap8 liau2-au7, 2 e5 chhin-chhiuN7 chi2-moe7-a2 kio3-lai5 kio3-khi3, Chin-seng m7-chai It-chu2 u7 teh siuN7 sim2-mih8.

* * *
　　U7 chit8-e5 le2-pai3-jit8, kai3-che7 lang5 khi3 Bok8-iong5-chng le2-pai3. U7 chit8-e5 hak8-seng kio3-cho3 Toa7-pho7. I e5 sin-khu e2-e2 pui5-pui5, hak8-seng-a2 chhiok-ho7 i cho3 pui5-ti. Hit-si5 i2-keng le2-pai3 soah, Pho7-a7 chiu7 chhio3-chhio3 chau2-tui2 pai3-tng5 lai7 khi3. Chin-seng khoaN3 i e2-tng3 e2-tng3 tit8-tit8 khi3, chiu7 toe3 i e5 au7-piah khi3 ka7 khoaN3. Pho7-a7 chiu7 koaN7 hit-ki toa7-ki hui5 te5-koan3, si7 chhin-chhiuN7 toa7-liap8 kim-koe hiah-nih toa7, koaN7-tui3 chau3-kha to3-tng2. Chin-seng liah8-kio3 i si7 beh khi3 jip8-te5 lai5 hou7-lang5 chiah8, ia7 koh toe3 i kiaN5-kau3 chau3-kha. Mng7 i kong2, Pho7-a7, li2 beh jip8-te5 ni7? In3 kong, Si7, goa2 beh jip8 te5-sim-te5. Chin-seng ki5-koai3 kong2, Che-si7 kun2-chui2,goa2 tu2-a2 hiaN5-e5, chaiN2-iuN7 si7 te5-sim-te5? Pho7-a7 tiam7-tiam7, cho3 i koaN7-tui3 sio2-chhu3 e5 au7-piah khi3, ti7 geng5-geng2 chhiu7-kha chiu7 he7-teh. Chin-seng hoah kong2, Li2 e5 te5-sim-te5 goa2 chai lah! Pho7-a7 io5 chhiu2, toa7-siaN kong2, Tiam7-tiam7! Kong2 soah pang3 chit8-pu7 jio7 ti7 hin, chiu7 chhio3-chhio3 koaN7-tui3 goan5-ui7 tit8-tit8 khi3, tu5-khi3 Chin-seng i2-goa7, bo5 lang5 chai chit-e5 tai7-chi3. Chin-seng teh siuN7, na7 ka7 sian-siN kong2, i un2-tang3 e7 siu7 phah chin thiam2; na7 beh ka7 i koaN7 to3-tng2, i si7 kin2 kha-chhiu2 liam5-piN koaN7 teh chau2.
　　Chin-seng kau3-ui7, Pho7-a7 i2-keng chau2-khi3 bih, chhau3-kham2 chit8-e5 lau7 Seng5-peh-a3 toa7 chhui3-ta, chiu7 thin5-to2 chit8-toa7 oaN2, cho3 3,4 chhui3 koak8 loh8-khi3. I2-keng thun koe3 au5, chiah kong2, Hm5! Chit-koan3 te5 thai3 chhau3-hiam chhau3-hiam! Hit-si5 Chin-seng ti7 hia khoaN3 i beh lim loh8-khi3, chiu7 iah8 chit8-siaN beh kio3 i ban7-chiah lim, bo5-nai7 i ho2-kha-chhiu2, lim-liau2 chin khi2, thiaN i teh hoah chhau3-hiam-hiam, soa3 tit8-tit8 chhio3 khi2-lai5, kim3 be7-tiau5. Ti7 lai7-bin7 u7 pat8-lang5 thiaN-kiN3, ia7 lai5 chhi3 lim khoaN3, ko2-jian5 si7 u7-iaN2. KhoaN3-kiN3 Chin-seng teh chhio3, chiu7 kui tin7 loa7 i ham jio7 ti7 hin. Kio3 sian-siN lai5 khoaN3, sian-siN chin siu7-khi3. Chin-seng siuN7 na7-beh ka7 kong2-beng5, si7 kiaN-liau2 Pho7-a7 e7 siu7 tang7-heng5: in-ui7 peng5-sou3 i si7 phaiN2-te2, iu7-koh cha-hng chiah hou7 sian-siN heng5-hoat8, taN na7 ka7 i chi2-cheng3 chit-chan5, e7 hai7 i teng5-poe7 chham2, koh i e7 oan3-hin7 goa2. U7-si5 lau7-lang5 he-ku-tu7 beh kio3 gin2-na2-lang5 pang3-jio7 hou7 chiah8, ma7 bo5 lang5 ai3; ho5-hong3 i chhong3 pian7-pian7 hou7 i chiah8, sng3-lai5 tioh8 ka7 i seh to-sia7; na7-si7 i iau-kiu5, ka-ti7 pang3 hou7 chiah8 si7 khah bo5 le2 na7-tiaN7. Koh siuN7, goa2 han2-tit hoan7-choe7 hou7 sian-siN heng5-hoat8, chit-tiap8 lai5 the3 i taN-choe7, sian-siN phah-sng3 khah the2-liong7, heng5-khu7 e7 khah khin; iu7-koh Pho7-a7 un2-tang3 chin kam2-sia7 goa2. SiuN7-liau2 koat-toan3 beh eng7 tiam7-tiam7 lai5 chun2-cho3 jin7-choe7. Ko2-jian5 si7, sian-siN chin siu7-khi3, keh jit8 beng7-leng7 theng5-oh8. Chin-seng peng5-sou3 si7 Pek8-chhoan sou2 thiaN3--e5, chit-pai2 lai5 hoan7-choe7, sian-siN bo5 u7 phian-su e5 sim-koaN, iu5-goan5 tioh8 siu7 heng5-hoat8. Pat8-e5 hak8-seng pun2-te2 khoaN3 sian-siN kap Chin-seng cho3-hoe2 chiah8, koh liam7-chheh bian2 thiu-chhiam, thong-thong kong2 sian-siN u7 phian-than2; na7-si7 chit-pai2 khoaN3-kiN3 sian-siN teh siu7-khi3, chiah-chai sian-siN si7 khng3 kong-peng5.
　　Jit8-ki5 kau3, Chin-seng koh lai5 oh8-a2, sian-siN e5 siu7-khi3 boe7 soah, chiu7 kio3 Chin-seng lai5, mng kong2, Li2 u7 chai-choe7 bo5? Chin-seng in3 kong2, Chai choe7. Na7 chai-choe7 beh phah li2 20-e7, kam-goan7 bo5? Chin2-seng chiu7 siuN7, i2-keng chai-choe7, i2-keng theng5-oh8, beh koh phah 20-e7 pan2-poe si7 chin ki5; na7-si7 iu5-goan5 in3 i kong2, Kam-goan7. Chiu7-ti7 hak8-seng e5 thau5-cheng5 phah--i. Phah-liau2 chiu7 sia2 chit-tiuN ji7-a2 kio3 Chin-seng khia7-ti7 cheng3 hak8-seng e5 thau5-cheng5, peh ti7 i2-liau5 teng2, lai5 liam7 hiah-e5 ji7 hou7 in thiaN. Hit-e5 ji7 chiu7-si7 kong2,
　　“goa2 chai goa2 sou2-cho3, u7 poe7-gek8 sian-siN, ui5-keh8 Siong7-te3, chhiaN2 lin2 tai7-ke m7-thang oh8 goa2 e5 khoan2”
　　Chiah-e5 oe7 tioh8 liam7 3 pian3, chiah loh8-lai5. Phah-sng3 sian-siN si7 beh hou7 Chin-seng chai kian3-siau3, ti7 hak8-seng e5 bin7-cheng5 sia7-choe7, ia7 teh cho3 pat8-lang5 e5 kam3-kai3. Chin-seng thak8 chit-tiuN toaN si7 chhin-chhiuN7 thak8-chheh, bo5-saN2 cheng-choah8; na7-si7 ti7 piN-a2 hit-e5 Pho7-a7 aN3-thau5 long2 m7-kaN2 khoaN3, i chai, i cho3 hit-chan5 su7, si7 Chin-seng teh the3 i tam-tng heng5-hoat8, i e5 sim un2-tang3 chin be7 cho3-tit. Chong2-si7 i siu7 heng5-hoat8, goa2 tit-tioh8 eng5-kng. I2-keng soah, Pho7-a7 chiu7 chhoa7 Chin-seng chhut-lai5 se3-siaN ka7 i kong2, “ Goa2 chai goa2 sou2-cho3, hai7 li2 chin khek-khui, chhiaN2 li2 sia3-bian2”. Chin-seng kong2, Bo5 iau3-kin2, goa2 hoaN-hi2 the3 li2 siu7 heng5-hoat8, ng3-bang7 li2 au7-pai2 m7-thang koh hoan7-choe7 chiu7 ho2. Hit-tiap8 liau2-au7, i chiah-chai tok8-tok8 Chin-seng si7 i sit8-chai7 e5 peng5-iu2. Ia7 Chin-seng iu5-goan5 si7 chiau3-ku7 hok8-sai7 sian-siN, bo5 si-ho5 e5 oan3-hin7; Sian-siN ia7 chiau3-ku7 chin thiaN3--i. In-ui7 hoaN-hi2 the3-lang5 taN-choe7, khah kan-khou2 ma7 bo5-thang oan3-hin7. SiuN7-tioh8 Kiu3-chu2 Ia5-sou kam-goan7 the3-lang5 siu7-si2, chiu7 sui-si7 teng3 I e5 lang5 loa7 chan5-jim2, loa7 bu2-ban7, loa7 ki-chhi3, I ia7 bo5 siu7-khi3, siong7-chhiaN2 the3 in ki5-to2. Tui3 hak8-seng kong2, Pe7 sou2 hou7 goa2 e5 poe, goa2 kiam2 m7 lim mah? Sip8-ji7-ke3 chiah-nih chhi-chham2, I ia7 bo5 hun-ho5 oan3-chheh Siong7-te3 hou7 i tu2-tioh8 an2-ni. A2! Che bo5 m7-si7 beh the3 se3-kan-lang5 siok8-choe7, chiah kam-goan7 siu7-jiok8! Siu7-khou2! Siu7-si2. A2! Chin-chiaN3 si7 Kiu3-chu2!
* * *
　　Tui3 chit-ni5 khi2, moe2-pai2 kho2-chhi3, Chin-seng na7 m7-si7 thau5-mia5 pian7-si7 2 mia5.
　　Hit-ni5 tu2-tioh8 Thih-im Bok8-su lai5 sun5 kau3-hoe7, Bok8-su-niu5 ia7 lai5, sian-siN chiu7 chhoa7 in khi3 lou7-nih ngia5-chih, tai7-ke chin hoaN-hi2, na2-chun2 cheng3-lang5 teh ngia5-chih Ia5-sou jip8-siaN5 chit-iuN7. Thih-im Bok8-su kiN3 u7 chhut-chhui3 to si7 ka3-si7, bo5 1 ku3 phah-sng2, Chin-seng chin ai3 thiaN. Chit8-jit7 lai5 Cheng7-chui2 piN pou3-to7 e5 si5, u7 toa3 chit- e5 chhiu2-hong-khim5, teh cho3 pou3-to7 e5 lou7-eng7. Tng hit-si5 na7 khoaN3-tioh8 chhiu2-hong-khim5, si7 chin hi-han2. Chin-seng teh siuN7, beh chhian2 e7 hou7 goa2 tit-tioh8 e 1-siaN, goa2 chiu7 chin hoaN-hi2. Teh siuN7 e5 si5, Bok8-su-niu5 kong2, Chin-seng, chit-e5 khim5, li2 chhiaN2 ka7 goa2 hu5-teh, Chin-seng thiaN chit8-e7 chin hoaN-hi2, chiu7-kin2 chiu7 ka7 i chih-lai5, siuN7 kong2, TaN u7 ki-hoe7 thang ka7 i e chit8-e7 khoaN3-mai7. Chiu7 kiaN5 khah cho3-cheng5, un5-un5-a2 e chit8-siaN, ou2--a3, chin ho2-thiaN. Soa3 siuN7-tioh8 ti7 thian-tong5 e5 Seng3-sai3, ThiN-Pe7 u7 siuN2-su3 kim e5 khim5, he m7-chai in e5 hoaN-hi2 loa7-toa7. Goa2 chiong-lai5 na7 khi3-kau3 ti7-hia, na7 tit-tioh8 he, un2-tang3 beh toa7-toa7 o-lo2 Siong7-te3.
　　Chit-tiap8 liau2-au7 Chin-seng e5 sim-lai7 chiu7 hoat-siN im-gak8 e5 chhu3-bi7 khi2-lai5.
* * *
　　Keh ni5, chiu7-si7 Sio2-oh8 te7 5 ni5, Pek8-chhoan sian-siN tng2-khi3, koh oaN7 chit8-e5 Sun5-cheng3 sian-siN lai5. Chit-e5 sian-siN hou7 Chin-seng khoaN3-cho3 te7-it8 thang keng3-ui3 e5. I han2-tit kong2-oe7, I e5 chhio3 han2-tit chhut-siaN, I u7 ui-giam5 ia7-u7 un-jiu5. I m7-bat phah hak8-seng; na7-si7 to ia7 m7-bian2 tioh8 hou7 i eng7 tioh8 phah. I na7 kan-ta kham7-sau3 chit8-siaN, hak8-seng chiu7 chin kiaN. I e5 ui-giam5 chhin-chhiuN7 u7 pi3-sut8 e5 khoan2, hak8-seng m7-chai i e5 koan5-leng5 tui3 to2-lai5. Sian-siN lai5, Chin-seng hit-ni5 13 hoe3, iu5-goan5 tit-tioh8 Sun5-cheng3 sian-siN e5 thiaN3-thang3, moe2-pai2 na7-beh to2-khi3, chiu7 chio--i.
Chit8 cha2-khi2 thau3-cha2 lai5, khoaN3-kiN3 sian-siN ti7 bin5-chhng5, chiau3 peng5-siong5 e5 le7, tak8-jit8 thau3-cha2 lai5, a2-si7 beh tng2-khi3, tioh8 ka7 sian-sin chheng2-an, kong2,
　　Sian-siN peng5-an!
　　Hit cha2-khi2, Chin-seng lai5, chiu7 khui pang5-mng5 ka7 sian-siN chheng2-an; na7-si7 sian-siN haiN-haiN-kio3 chin kan-khou2. Chin-seng chiu7 oa2-khi3 bong i e5 thau5-hiah8, si7 put-chi2 sio, chiu7 oat8-lin3-tng2 khi3 kio3 chit8-e5 han3-i lai5 ka7 khoaN3. Han3-i khoaN3-liau2, kong2 si7 hi3-iam7, i chiu7 chek-si5 toe3 i khi3 theh8-ioh8 lai5 choaN. Chiau3 hit-tah e5 hong-siok8, na7 kio3 sian-siN lai5 lan2 chhu3, tioh8 pau ang5-pau chiah e7-eng7-tit. Chin-seng teh siuN7, Sun5-cheng3 sian-siN peN7 chiah siong-tiong7, i ia7 m7-chai sim2-mih8, i-seng si7 goa2 kio3-e5, eng7 ang5-choa2 pau 1 pau khi3 cho3 le2-sou3, ka7 i kong2, Che-si7 kek8 sio2-khoa2, piau2-beng5 chit8-e5 i3-su3 na7-tiaN7, ia7 ioh8-chiN5 leng7-jit8 chiah sng3. I-seng kong2, Ho2. Chin-seng an2-ni cho3 sian-siN ia7 m7-chai. Keh-jit8 chiu7 kng-khi3 Tai5-lam5 Sin-lau5 chhoe7 I-seng, oh8-a2 e5 tai7-chi3, iu5-goan5 si7 Chin-seng teh liau7-li2. Moe2-jit8 chhoa7 hak8-seng ki5-to2, kiu5 Siong7-te3 chiau3-kou3 Sun5-cheng3 sian-siN kin2-kin2 ho2.
　　SaN le2-pai3 au7, Sian-siN chiu7 ho2, koh tng2-lai ka3-chheh, cheng3 hak8-seng long2-chong2 lai5 ka7 i kong2,
　　Sian-siN ah! Peng5-an!
　　Toa7-oh8 hak8-seng lai5, khoaN3-kiN3 kong2, Li2 e5 hak8-seng chin koai! Sun5-cheng3 sian-siN kong2, Khi2-kam2. 
14 Thiau3 koe3 lian5
　　Sun5-cheng3 Sian-siN 1-ni5 kau3-jim7 chiu7 tng2-khi3, hit-si5 Sio2-oh8 ia7-soah. Chin-seng siuN7-beh kho2 Tiong-oh8. Hit-si5 Tioh-oh8, chi2-u7 Tai5-lam5 Sin-lau5 hit-keng.
　　Chin-seng siuN7-beh khi3, na7-si7 kiaN-liau2 kho2 be7-tioh8. Chit me5-hng tu2-tioh8 5-ni5-cheng5 e5 sin phoa3-pit-a2 Sian-siN tng2-lai5, Chin-seng chiu7 tui3 lau7-bo2 tho2 tam7-poh8 chiN5, khi3 tiam3-a2 be2 koa2 piaN2-a2,be2 koa2 te5-sim, be2 1-pau tiau5-jit8 hun-ki, pi7-pan7 beh chhiaN2 sian-siN lai5 ka3 chit8-pai2. Lau7-bo2 khoaN3-kiN3 Chin-seng hiah leng5-lai7 chin hoaN-hi2, liam5-piN theh8-chiN5 hou7 i khi3 pi7-pan7.
　　Sian-siN thiaN-kiN3 Chin-seng e5 ti3-i3, koh u7 siau3-liam7 tioh8 5-ni5-cheng e5 in-su, chiu7 chin hoaN-hi, liam-piN lai5, tak8-hang7 koh ka3 chi5-pian3, it8-it8 ka7 i soat-beng5; na7-si7 Chin-seng chu7-sin3 si7 chha-put-to.
　　Sian-siN ia7 ka7 Chi3-khin5 kong2, An2-ne khi3 kho2, m-bian2 hoan2-lo2. Lau7-bo2 chin hoaN-hi2, ka7 sian-siN seh lou2-lat8, i saN-si5 chiu7 tng2-khi3.
　　Hit-ni5 si7 1909 ni5 A-hiaN Chheng-liu5, chiu7 ka7 Chin-seng taN mi-phoe7, chhoa7 i khi3 kho2 Tiong-oh8; lau7-bo2 ka7-lang5 chhoah 20 khou hou7 i khi3.
　　Kau3-ui7 khoaN3-tioh8 hak8-hau7 chiah toa7-keng, peng2-iu2 chiah-nih che7, sin-e5 hak8-seng kui2-na7 chap8, khoaN3-tioh8 chheN-hun7 chheN-hun7. Chit-ni5 si7 Eng-kok-lang5 Ne2-luh sang3 cho3 hau7-tiuN2.
　　Hit e7-pou sin ku7 e5 hak8-seng hoa3-koa3-kio3, ti7 oh8-tiaN5 teh that-kiu5; na7-si7 Chin-seng kiaN-liau2 kho2 be7-tiau3, chin hoan5-lo2, chiu7-ti7 pang5-keng teh ki5-to2. HiaN-ko Chheng-liu5 cho3 i tng2-khi3, Chin-seng teh-siuN7, siat-su2 na7 kho2 bo5-tioh8, goa2 m7-tioh8 chhin-chhiuN7 pian3-sui7 e5 lang5, ka-ti7 gia5 phou-kai3 khi3 kiaN5. Na2 siuN7 na2 iu-bun7.
　　Hit-si5 khoaN3-kiN3 chit8-e5 thau5-pan e5 hak8-seng (siang7-koan lian5, bo7-cho3 thau5-pan) mia5-kio3 Chho2-bok8 hiaN, Sian-siN kio3 i khi3 pang-chan7 chhau kho2-toaN. I2-keng chhut-lai5, hiah-e5 saN-bat e5 peng5-iu2 chiu7 khi3 tham3-thiaN, khoaN3 sou2 beh kho2 si7 kui2-mng7, si7 saN2-hoe3? Chho2-bok8 hiaN m7-ai3 kong2, hiah-e5 bo5 kian3-siau3 e5 tong5-seng tit8-tit8 pek, i chiah kou-put-chiong ka7 in kong2 tam7-poh8. Chin-seng teh-siuN7, kiaN-liau2 si7 kho2 pat8-mih8; na7 kah-si7 kho2 sam-ju7-keng, ka-kiam2 seng5-pun, thak8 peh8-oe7 Seng-keng, che-si7 iong5-iN7 e5 su7. Goa2 leng5-khou2 lai5 bo5-tiau5, tek-khak m7-goan7 cho3 chhat8 lai5 kip-te7.
　　Keh-jit bun7-te5 chhut, Chin-seng liam5-piN sia2-liau2, cho3-thau5 khi3 kau. Phah-sng3 pat8-e5 hak8-seng hiah toa7-han3, un2-tang3 iau2 khah khiang3, hit-me5 iu5-goan5 chin hoan5-lo2, kiaN-liau2 lok8-te7. Bo5-phah-sng3 keh-jit8 hoat-piau2, Chin-seng m7-na7 kip-te7, iu7-koh thiau3-koe3 it-lian5, hoaN-hi2 kau3 be7-kou3-tit. Chiu7 sui5-si5 sia2-phoe tng2-khi3 po3 lau7-bo2 chai. Lau7-bo2 khoaN3-tioh8 phoe, chin hoaN-hi2.
　　Chin-seng sim-bun7 lau7-bo2, thau5 chit8 le2-pai3, thau3-cha2 si5 na7 siuN7-tioh8, chiu7 chau2-khi3 chhu3-au7 lau5 bak8-sai2.
Hak8-ki3 hun-choe3 teng2 poaN3-tang kap e7 poaN3-tang, Chin-seng chiu7 kau poaN3-tang e5 hak8-hui3 koh be2 sou2 tioh8-eng7 e5 mih8, iau2 chhun chit8 khou 3 kak beh cho3 lim5-si5 e5 lou7-eng7. Put-heng7 hit-me5 hou7-lang5 thau-theh8 khi3, Chin-seng hoan5-lo2 kau3-kek8. SiuN7-tioh8 cha2-ni5 phah-m7-kiN3 1-kak-gin5 lau7-bo2 chin hoan5-lo2, ho5-hong3 khou-saN I na7 chai-iaN2 un2-tang3 13-poe7 e5 chhi-chham2. A2! Chhat8-ah, li2 siaN2-su7 hai7 goa2 kau3 an2-ni! Pai3-6 chiu7 tng2-khi3 ka7 lau7-bo2 hoe7 m7-tioh8, bo5-phah-sng3 lau7-bo2 kong2, Li2 m7-bian2 kiaN, goa2 beh koh hou7 li2.
15 Phoe7-lai7 e5 Koai3-mih8
　　Chhi3-giam7 e5 si3 i2-keng kau3, Chin-seng pat8-kho3 e2 hun-siaN chin koan5; tok8-tok8 Jit8-pun2-oe7, tiam2-sou3 chin-chio2. In-ui7 ti7 Sio2-oh8 e5 si5, sian-siN bo5 sim2-mih8 ka3, kau3 jip8 Tiong-oh8 chiah teng5-thau5 thak8 a i u e o. Kho2-toaN pun-liau2, Chin-seng khoaN3-kiN3 chi2-u7 30 hun, chiu7 khi3 pang7-keng, bak8-sai2 na2 loh8-hou7, lip8-chi3 tek-khak m7-su pat8-lang5. SiuN7-tioh8 Seng3-chheh u7 kong2, U7-lang5 ti3-sek bo5-kau3, tioh8 kiu5 Siong7-te3, Siong7-te3 gau5 hou7 lang5. Chiu7 kui7-teh ki5-to2, kiu5 I pang-chan7. Ki5-to2 soah chiu7 koat-i3 bian2-kiong2, ki3-tit su3-su u7 kong2, Pat8-lang5 na7 thak8 1 pai2 chiu7 e7-hiau2-tit, goa2 beh thak8 10-pai2; pat8-lang5 na7 10-pai2, goa2 beh thak8 100-pai2.
* * *
　　Hit-si5 Tiong-oh8 e5 Kah-keng teh thah8-lau5, jit8 loh8-soaN, Chin-seng chiu7 pi7-pan7 1-ki to-a2, khi3 chhiu7-kha siu kui2-na7 ki tek-a2, beh teng3 1-e5 se3-se3 e5 siuN-a2 thang he7 se3-pha teng-hoe2, an3-sng3 beh chiong hit-e5 siuN-a2 chhang3-ti7 mi-phoe7 lai7, am3-si5 thang thak8-chheh khah am3. Teh-ku3 tek-a2 e5 si5, in-ui7 chin-am3, ku3-liau2 siuN7-kin2, tek-a2 koh kut8, to3-chhiu2 e5 ki2-chaiN2 soa3 ku3-tioh8 1-am5, hoeh-lau2 chin-che7. Chin-seng chiu7 eng7 chhiu2-kin lai5 pak8.
　　Chiau3 oh8-lai7 e5 kui-ki2, am3-si5 long2-chong2 chu7-chip8 ti7 oh8-thiaN, chu7-siu kau3 7-tiam2, chiu7 tioh8 hoa-teng jip8 pang5-keng khi3 khun3, be7-sai2-tit koh tiam2-hoe2. Na7-si7 Chin-seng hun3-chi3 beh bian2-kiong2, chiu7 tng lang5 khun3-tiam7-cheng7 e5 si5, khi2-lai5 tiam2 i sou2 pi7-pan7 e5 teng-hoe2, kiaN-liau2 sian-siN khoaN3-tioh8, chiu7 phak-ti7 phoe7-lai7, se3-ji7 lai5 thak8.
　　Chit-pai2 sia3-kam sun5-keng tui3-hia koe3, khoaN3-kiN3 bin5-chhng5 lai7 u7 hoe2 e5 iaN2, in-ui7 Chin-seng kham3-liau2 bo5-ba7, u7 hoe2-iaN2 chio3--chhut-lai5. Sian-siN chiu7 hoah,
　　Chin-seng, Chin-seng!
　　Chin-seng thiaN chit8-e7, long2 m7-kaN2 chhut-siaN, sui5-si5 kin2-kin2 eng7 chhiu2 teN7-hoe2 hou7 i hoa, long2 m7-kaN2 cho3-siaN, kiaN-liau2 na7 eng7 chhui3 pun5, e7 hou7 sian-siN thiaN-tioh8. Sian-siN thiaN-kiN3 bo5 chhut-siaN, koh khoaN3-kiN3 bo hoe2-iaN2, ka7-ki7 liah8-cho3 khoaN3-chho3, chiu7 cho3 i khi3.
　　Keh-jit8 sian-siN chu-chip8, sia3-kam kong2, i cha-me5 ti7 Chin-seng e5 phoe7 lai7, u7 khoaN3-kiN3 kng-kng e5 hoe2, hut-jian5 bo5-khi3. Pat8-e5 sian-siN chhio3-chhio3 kong2, Mi5-phoe7 lai7 kiam2 ku7 koai3-mih8?
　　Chin-seng chiap-soa3 an2-ni bian2-kiong2 kai3 che7 mi5. U7 chit8 me5-hng mi5-phoe7 kham3-liau2 siuN7 kin7 hoe2, soa3 in hoe2 khi2-lai3, kui-e5 siuN-a2 teh toh8-hoe2. Chin-seng in-ui7 chu3-sin5 teh siuN7 chheh, lian5 i thau5-khak-teng2 e5 mng5-sui5-a2 ia7 sio kah8 khiu5-liu3-liu3, chhau3-hiN-hiN ia7 m7-chai. Hit-e5 si5-tai7 hak8-seng si7 lau5 mng5-sui, piN7 mng5-boe2 sng3-si7 chin si-kiaN5. In-ui7 hit-e5 hoe2, si7 un5-a2 sio--lai5. Kau3 thng3-tioh8 bah e5 si5, kiah8-thau5 chit8-khoaN3, chin toa7 -kiaN. Thau5-khak na2-chun2 beh nng3-jip8 hoe2-lou5. Chiu7 bun3—chhut-lai5, tui3 mi5-phoe7 teng2 tian-to3 ka7 i teh hou7 i ba7-ba7, bo5 hong thang thau2-khui3, hoe2 chiu7 hoa--khi3. Hian khi2-lai5 khoaN3, mi5-phoe7 sio chit8-am5, ho2-ka-chai3 si7 ka-ti7 e5, khah bo5 bun7-te5.
　　ThiN-kng peng5-iu2 mng7 kong2, Chin-seng, li2 cha-me5 ti7 teng-hoe2-kha thak8 am3-chheh hoN7? Chin-seng kong2, Li2 tui3 to2-ui7 e7-chai? Chai--noh! Li2 e5 phiN7-khang kui-e5 si7 ou-ian. Chin-seng chai-aiN2 phoe7-lai7 bian2-kiong2 bo5 tho3-tong3; chiu7 siuN7-beh pian3-thong. Hit-si5 chhiu2-tian7 tu2-a2 teh-be7, siuN7 ai3 hit-hang7 khah ho2-se3; m7-ku2 khah bo5 keng-che3, chiu7 pa7. Hit-tiap8 tu2-tu2 hioh-joah8.
　　Hioh-joah8 tiong, hui-siong5 bian2-kiong2, hau7-tiuN2 chi2-teng7 na7 han5-ha7 e5 si5, thang chu7-iu5 khi3 thak8 thian-lou7 lek8-theng5 siong7-ha7 koan3, kau3 jip8-oh8 e5 si5 thang lai5 kho2, 1-mia5 siuN2 3-khou, 2-mia5 2-khou, 3-mia5 1-khou.
　　Kau3 khui-oh8 e5 si5, chit-hang7 thian-lou7 lek8-theng5, Chin-seng nia2 tioh8 1-teng2-siuN2, chin hoaN-hi2. Iu7-koh peh8-oe7-ji7 ia7 100-hun. Tit-tioh8 Sam-kiong7 hiaN e5 pang-chan7, Jit-pun3-bun5 ia7 cham2-jian5 chin3-pou7.
　　Chit8-jit8 chhi3-giam5, pun-toaN e5 si5, Sam-tai7 sian-siN chin ki5-koai3, teh-siuN7 Chin-seng pun2-te2 si7 30-tiam2, chaiN2-tiuN7 hioh-joah8 au7 lai5 kho2, e7 85 tiam2, giau5-gi5 i si7 thau-khoaN3. Chiu7 tek8-piat8 koh kio3 lai5 i e5 siok-sia, koh-chai3 ka7 i kho2 chit8-pian3. Bo5-phah-sng3 kho2 chit8-e7 tian-to3 che7.
　　Tiong-tau3, sian-siN cho3-hoe2 chiah8-png7 e5 si5, tai7-ke teh hoe7. Sam-tai5 sian-siN mng7 kong2, Chin-seng pat8-mih8 e5 kho3-theng5 seng5-chek sim2-mih8 khoan2? Ki5-u5 e5 Sian-siN long2 kong2, Put-chi2 chin3-pou7. Sam-tai5 sian-siN kong2, Goa2 sou2 ka3 e5 kok-gu2 kap sng3-siau3 chit 2 kho3, chin ho2 seng5-chek. Ki5-koai3 chit-e5 gin2-na2! Chit-tiap8 liau2-au7, sian-siN chin tek8-piat8 thiaN𡟙, kho2-sioh Chin-seng si7 lam2-sin. I siuN7 ka-ti7 chin han-ban7, sui-jian5 si7 lam2-sin-mia7, ia7 si7 chin phah-piaN3. Ti7 i e5 chheh lai7 u7 sia2 2 ku3 kou2-lang5-gian5 teh ka-ti7 bian2-le7:---
1.	It-khin5 thian-ha7 bu5 lan5-su7
2.	U7-sim phah-chioh8, chioh8 chiaN5 chhng.
16 Ni2, lai5 khi3
　　Pang3-ke3 e5 si5, Chin-seng tng2-khi3. Hit-si5 ti7 Cheng7-chui2 piN, u7 chit8-e5 lang5, hut-jian5 chhiuN7-tang5, kong2-si7 in chhu3-lai7 hit-sian Te3-kun teh hian2-seng3, tui3 i teh hu7-sin. Hoan-hu3 tioh8 ka7 i khi2-bio7, kong2 Te3-kun teh-beh koh lim5-kau3: ChiuN7-tang5 e5 lang5 mia5-kio3 Iang-a, lang5 soa3 kio3 i tang5-ki Iang-a. Ko2-jian5 ti7 i e5 chhu3-cheng5 khi2 chit8-keng Te3-kun-bio7, Te3-kun hit-sian put8, ia7 koh-chai3 teng5 lek8-kim ki5-u5 e5 gu5-ia5, be2-ia5, hou2-ia5, 18 lo5-han3 chit-si5 ia7 piN3 chin-che7, long2-chong2 koh khai-gan2, chhat-kau3 kim-niah-siahN. Che-si7 chng-nih be5-sin3 e5 lang5, khoaN3 i chiuN7-tang5, liah8-chun2 u7-iaN2, chiu7 sio-cheN chhiaN2 in e5 put8-a2 lai5 tau3-lau7-jiat8.
　　Te3-kun thi3-bin7, khai-gan2 beng5-pek8, chiu7 keng2 chit8-jit8 beh khi3 Chhai3-liau5 khe-te2 chhiaN2-sin5: In-ui7 khai-gan2 liau2 tioh8 chhiaN2-sin5, put8-a2 chiah kaN2 koh lai5 hu7-sin. Chin-seng khi3 khoaN3, siuN7-liau2 chin mau5-tun2, put8-a2 pi2 lang5 khah bo5 se3-lek8, tioh8 chhiaN2 chiah kaN2 lai5, chaiN2-iuN7 e7 po2-pi3 lang5.
　　Jit8-chi2 kau3, ko2-jian5 toa7-kio7, kio7-a2, toa7-ki5, lo5-kou2 song3-kang kui toa7-tin7, chiu7 tui3 Chhai3-liau5-khe tit8-tit8 khi3. Ti7-hia hoat-koaN kong3-kou2 liam7-chiu7, kau3 tiong-tau3 tang5-ki Iang-a chiu7 chiuN7-tang5, kiah8 kiam3 phoa3-tang5, phoa3-tit hoeh-lau5 moa2-bin7. Na2-chun2 A-khap-ong5 hit 340 mia5 e5 tang5-ki. ChhiaN2-sin5 beng5-pek8, chiu7 pai5-liat8 to3-tng2, i2-keng beh jip8-chng, Chin-seng thiaN-kiN3 chhiN3-chhaN3-kio3, chiu7 phau2-khi3 Cheng7-chui2 khe-piN e5 kio5-thau5, ai3 khoaN3 chhiaN2-sin5 tng2-lai5 u7 sim2-mih8 koh-iuN7. Ko2-jian5 chit8-tin7 tit8-tit8 lai5.
　　Hut-jian5 chit8-teng2 kio7-a2, kng chit8-chiah hou2-ia5, chhin-chhiuN7 niau-a2 hiah toa7 chiah, tit8-tit8 hian2 tit8-tit8 lai5. Soh-a2 pak8 bo5 an5, kng tui3 kio5-nih koe3, soa3 ko7-lo7 tui3 Cheng7-chui2 khe-te2 loh8-khi3, kai-chai3 si7 si2-mih8; beh-si7 oah8-mih8--leh, chit-tau2 chiu7 chiah8-chui2 chiah8 kah8 hau2. Kng e5 lang5, kin2 kha-chhiu2, chiu7 loh8-khi3 ka7 i hu5--khi2-lai5. Tai7-ke chhio3 kah8, kong hou2-ia5 koh e7 chhui3-ta.
* * *
　　ChhiaN2-sin3 tng2-lai5, ti7 in bio7-cheng5 u7 khi2 chit8-keng toaN5, toaN5 e5 au7-piah chhai7 chit8-ki tek-boe2 koan5 e5 teng-ko; teng-ko e5 thou3-te2 phoah ou-kau2-hoeh ti7-hia. Chin-seng khoaN3-liau2 m7-chai siaN2 i3-su3.
　　Chit8-jit8 tang5-ki Iang-a koh chiuN7-tang5, peh-chiuN7 chhu3-teng2, ti7 i e5 toaN5-teng2 kiah8 2-ki kiam3, bu2-lai5 bu2-khi3, bu2-liau2 chiu7 tui3 chhu3-teng2 thiau3-loh8 thou5-kha. Au7-lai5 chiu7 chhiok-thou5 in3 thou5-gin5, thiap8 chit8 thoah-a2 tiN7-tiN7, eng7 hong-tiau5 hong--teh. Hit-si5 chng-nih e5 lang5 khoaN3 i piN3 an2-ni, u7-e5 kong2, A2, chit-e5 lang5 teh khi2-siau2; u7-e5 teh chi7-bu2-chi7-chu7. ThiaN-kiN3 teh kong2, tang5-ki Iang-a2 teh ke2-siau2, lang5 sai2-long7 i an2-ni siau2, beh lai5 thai5-si2 Cheng7-chui2 khe e5 loh8-kau3-lang5. Chin-seng thiaN chit8-e7 chin kiaN, tng2-khi chiu7 ka7 lau7-bo2 kong2, Na7-si7 Chi3-khin5 an-ui3 i kong2, m7-bian2 kiaN, na7 m7-si7 Siong7-te3 e5 chi2-i3, chiu7 chit8-ki thau5-mng5 ia7 be7-e7 sit-loh8.
* * *
　　Keh-jit8 Chun3-tek-sai, thiaN-lang5 hong-siaN, kong2 tang5-ki Iang-a chu3-thou5-gin5; i si7 nah-phiN7 koh iN-oN3 e5 lang5, koh-si7 Pak-koan2-sai. I ka7-lang5 kong2,
　　Ang5-i Iang-a
　　ong2 eh8 o3 ou5-in5;
　　oa2 beh8 ai5 i2 a7 oaN3-mai7 e3.
　　Kong2-liau2 chiu7 khi3. Tu2-tioh8 i bo5 ti7 hiuN-toaN5, chiu7 am3-chiN7 ka7 i thiah-khui hong-tiau5, khui thoah-a2 chhut-lai5 khoaN3, chiu7 kong2,
　　Ou-ah, oh8 iah e7.
　　Kong2 e5 si5, tang5-ki Iang-a ti7 hia jip8-lai5, khoaN3 Chun3-tek-sai thau-khui i e5 gin5, chiu7 chin siu7-khi3, liam5-piN chiuN7-tang5, poeh8 i 2-ki kiam3, tit8-tit8 jiok. Chun3-tek-sai kiaN-kah8 iN3-ouN3-kio3, toa7-pou7-chau2 se3-pou7-lap, chau2-tui3 Chin-seng in chhu3 chiu7 chng3 jip8-khi3, Chi3-khin5 mng7 i siaN2 tai7-chi3, Chun3-tek-sai kau3-ui7.
　　Iam7-iam7, m7 ang ong2,
　　ang5-i Iang-a beh ai5--goa2.
　　Chin-seng khoaN3 i bin7-a2 chheN-sun2-sun2, chiu7-chai kin-na2-jit8 si7 gui5-hiam2 e5 si5 lah. Chi3-khin5 chiu7 chhoa7 i bih-ti7 pang5-keng.
　　Tang5-ki Iang-a i2-keng cheng-sin, keng2-chhat ka7 sam3 koe3-lai5 sam3 koe3-khi3, i to-a7 m7-kaN2 koh tin-tang7. Chiu7 pak8 khi3 ge-mng3, ka7 i koat, ka7 i hoat8.. liau2-au7 soh8-soh8 tng2-lai5, soa3 m7-bat koh chiuN7-tang3. Tai7-ke soa3 ai3-chhio3 kong2, 
　　Te3-kun khah-su pa-sian. Tui3 an2-ni chiu7 an7-cheng7. ChiaN3 chhin3-chhiuN7 si kong2,
Mou5-kui2 se3-lek8 hiong5-ok khun2-pek, 
Ai3-biat8 I e5 peh-siN3,
Ki-tok po2-hou7, iaN5-koe3 kiam3-kek,
Peng5-an, bo5 siaN2 tai7-chi3.
17 SiuN7-lai7 e5 Koai3-mih8
　　Chit-e5 su7 koe3-liau2, Chin-seng beh-koh khi3 jip8-oh8, na7-si7 bo5 chiN. Hit-si5 tu2-tioh8 lang5 beh bou7-chip8 se na5-tau5: Chi3-khin5 siuN7-tioh8 bo5 chiN5 thang hou7 kiaN2 thak8-chheh, ia7 teh siuN7 beh hou7 It-chu2 ia7 soa3 thak8 Lu2-oh8, chiu7 iah8 khi3 in2 chit-ho7 kang, khi3-kau3 lam5-lou7 Hong7-soaN hit-si3. Chhu3-nih pang3 Chin-seng kap It-chu2 i2-kip hiaN-ko hiaN-so2 kap chit8-e5 lau7-ma2 ti7-teh. Sng3-si7 ui7-tioh8 kiaN2, chiah-tioh8 an2-ni phun-pho.
* * *
　　Lau7-bo2 chhut-goa7 hit-ni5 Chin-seng 15 hoe3, It-chu2 ah 16 hoe3. Chin-seng thiaN It-chu2 e5 siaN-im, khoaN3 i e5 kiaN5-tah8, kau3-giah8 chai i e5 i3-su3; na7-si7 Chin-seng si7 cheng3-tit8 e5 gin2-na2, m7-kheng2 poaN5-chhiuN5 lai5 thau5-chiah8 chhau2; hong3-kiam3 i2-keng jin7 i cho3 chi2-moe7, tek-khak beh siam2-pi7 Am3-lun7 e5 be2-hek8.
　　Jit8 i2-keng am3, Chin-seng chiu7 chiong i2-liau5 cho3 bin5-chhng5, tiam7-tiam7 bo5 cho3-siaN. Hit-si5 hiaN-ko ti7 hit-peng5 khun3-pang5 thiaN-kiN3, chiu7 ka7 Chin-seng kong2, Tioh8 jip8lai7-bin7 khah bo5-bang2, toa3-hia bo5 bang2-ta3. Chin-seng kong2, Bo5 iau3-kin2, Gou5-Beng2 chhi7 bang2, goa2 si3 chai i e5 thun-lun2 siaN2 khoan2. It-chu2 tui3 lai7-bin7 ia7 chhut-siaN kio3, Chin-seng ah, jip-lai5 khun3. Chin-seng in3, Goa2 toa3-chia chiu7 kau3-giah8. It-chu2 e5 siaN-im kap i e5 heng5-ui5, oan2-jian5 chhiu7-teng2 e5 am-pou5-che5; kau3-giah8 tin-tang7 lang5 e5 sim; na7-si7 Chin-seng koat-toan3 beh siu2 to7-li2, chhin-chhiuN siu2 bak8-chiu-jin5, chiu7 khun3-ti7 i2-liau5 kau3 khui-oh8. Tok8-bang2 e5 li-hai7, in2-iu2 e5 be5-hek8, it-chhe3 bo5 kau3 i e5 sin-khu. Na7-chun2 sai-bo5 chiah8 chek-pi7 la5-lo5-pho-am3 e5 sian-ti, kan-ta khia7-ti7 i e5 sin-piN.
* * *
　　Jip8-oh8 e5 ki5 i2-keng kau3, Chin-seng chiu7 koh khi3 Hu2-siaN2. Hit-tiap8 chhu3-piN u7 chit8-e5 peng5-iu2 kio3-cho3 Chu2-kou3 hiaN, toa3-ti7 sin-lau5 lai7 au7-piah lau5, teh hou7 Eng-kok Bok8-su chhiaN3 cho3 pai5-toh, cheng2-li2 lai7-bin7. Hit-tiap8 Bok8-su m7-chai khi3 to2-ui7 hioh-joah8, lau7 Chu2-kou3 hiaN teh chiu2-lau5. I khoaN3-kiN3 Chin-seng tui3 hia koe3, chiu7 kio3, 
　　Chin-seng ah, khi-lai3 chia thit-tho2.
　　Chin-seng chin hoaN-hi3; na7-si7 in3 kong2, KiaN-liau2 u7 lang5 ti7-teh goa2 m7-kaN2, Chu2-kou3 hiaN kong2, Bok8-su bo5 ti7-teh, cho3 li2 an-sim. Chin-seng kong2, Ho2, lai5 khoaN Eng-kok-lang5 e5 sou2-chai7, siN-cho3 sim2-mih8 khoan2. Kong2-liau2 chiu7 peh tui3 lau5-teng2 ka7 i chhoa7 kau3 khun3-pang5, khoaN3-tit chin song2 chin sui2. Ka7 i kong2, Bin5-chhng5 chin song2 neh, nng2-sim3-sim3, li2 chhiaN2 ka7 i khun3 khoaN3-mai7. Chin-seng kong2, M7-thang nouh, lang5 che-si7 Bok8-su teh khun3, hit-tiuN si7 Bok8-su-niu5 teh khun3. Chu2-kou3 hiaN kong2, Bo5 hong5, li2 ka7 i khun3 khoaN3-mai7, pat8-jit8 ma7 e7 cho3 Bok8-su. Chin-seng kong2, An7-ni haN3, ho2, khun3-liau2 kah-e7 cho3 Bok8-su, goa2 tek-khak ai3 khun3. It--ah! Chiu7 ka7 to2--loh8-khi3! Ou7--ah! Chin song2 to-tioh8, to2--loh8-khi3, sim3 be7 soah. Chin-seng teh-siuN7, Eng-kok-lang5 chaiN2-iuN7 chiah hok-khi3, sit8-chai7 chin ho2. Chiu7 peh-khi2-lai5, koh chhoa7 i khoaN3 to-a2,chhiam2-a2, toh-kin tak8-hang7 sui2-tang-tang; koh chhoa7 i khoaN3 in e5 pian7-sou2, chhong3-kau3 chin chheng-hiu koh ho2-khoaN3, ia7 bo5 chhau3-bi7. Chin-seng thou2-khui3, Ah! Lan2 sit8-chai7 be7-pi2-tit8. ChaiN2-iuN7 Eng-kok-lang5 toa3 ho2, khun3 ho2, chiah8 ho2, chheng7 ho2, pang3 ho2, tak8-hang7 ho2. PeN5-peN5 si7 Siong7-te3 e5 peh-siN3, chaiN2-iuN7 in chiah-nih hu3-kui3, lan2 chiah-nih chhou-lou2. Ha2, ha2, Sian-siN u7 kong2, Na2-a2 tui3 i3 e5 kiaN2 Siam2, Ham5, Nga2-hut kong2, Ka-lam5 siu7 chiu3-chou2 cho3 lou5-pok8, Siam2 cho3 chhe-eng7, Nga2-hut khia7-khi2 Siam2 e5 pou3-piN5, (Chhong3 9:26, 27) In Au-chiu-lang5 si7 Nga2-hut e5 hou7-e3, lan2 si7 Siam2 e5 hou7-e3, lan2 tioh8 khi2 pou3-piN2 lai5 hou7 in khia7-khi2, lan2 tioh8 lo5-tong7, in tioh8 chheng-song2, pi2 in khah su, che sng3 ia7 eng-kai.
　　Hut-jian5 ti7 lau5-kha u7 phoe5-e5-siaN, khih-khih-khok8-khok8, teh peh-chiuN7 lau5-teng2. Si7, Kou-niu5 teh-lai5, Bok8-su bo5 ti7-teh, u7 kau-thok i u7-si5 lai5 sun5-si7.
　　Chu2-ko3 hiaN chheN-kong5 ka7 Chin-seng kong2, Kou-niu5 lai5--lah!! Chin-seng chin kiaN, kong2, TaN beh an3-choaN2? Chu2-kou3 hiaN chiu7 kin2-kin2 chhoa7 i khi3 au7-piah lau5-teng2 e5 chau2-be2-lou7, ti7-hia u7 chit8-kha chheN-e5 siuN-a2, m7-chai ku7-te2 si7 cho3 sim2-mih8 lou7-eng7. Chiu7 ka7 i kong2, koaN2-kin2 bih-ti7 lai7-te2. Chin-seng than3 i e5 oe7, chiu7 nng3-ti7 hia, i chiu7 tui3 siuN-a2-mng5 ka7 so2-teh. Hit-si5 Kou-niu5 chiuN7-lau5, si3-ke3-khoaN3, si3-ke3-sun5 ia7 kiaN5-tui3 Chin-seng sou2 bih e5 siuN-a2 piN keng-koe3, kong2, Chu2-kou3 chit-kha siuN, ka7 i khui khi2-lai5 phak8. Chu2-kou3 chin kiaN, kong2 Ho2. Chin-seng ti7 siuN-te2 am3-bong-bong, koh chhau3-phu2, iu7-koh chin kiaN; in-ui7 Kou-niu5 na7 siuN7-beh khui-siuN khi2-lai5 khoaN3, goa2 chiu7 hai7--lah, e7 hou7 i loa7-cho3 chhat8, koh e7 lian5-lui7 Chu2-kou3 hiaN bo5 thau5-lou7, chit-si5 kiaN-kah8 kha-chhiu2-bah e7 chhoah; na7-si7 ka-chai3 hit-kha siuN-a2 he7-liau2 chin chai7, be7 tin2-tang7. Soa3 siuN7-tioh8 Sin-to2-siong sian-siN, beh thau-chau2 khi3 Bi2-kok e5 si5, bih-ti7 Bi2-kok chian3-chun5 lai7, hou7 Jit8-pun2-koaN chhiau-bo5-tioh8, chhoe7 na7 u7-tioh8 si7 si2-choe7. Hit-si5 teh chhoe7, m7-chai Sin-to2 sian-siN loa7-nih kiaN--leh!
　　Chin-seng siuN7-liau2 e5 si5, thiaN-kiN3 kha-pou7-siaN tui3 tang-peng5, khok8-khok8-kio3, un5-un5-a2 teh-khi3, sim-koaN chiu7 peng5-an. Hit-si5 Chu2-kou3 khoaN3 Kou-niu5 chhut-khi3 chiu7 lai5 khui-so2, hian-koa3 hou7 Chin-seng chhut-lai5. Chin-seng tah i e5 keng-thau5 kong2, Ai2--ioh, hiam2 lau3-khui3! Chu2-kou3 chhio3 kah8 to2-lo2 toa3 lau5-pang, kong2, Au7-pai2 chiah koh lai5. Chin-seng kong2, To-sia7, li2 chhiaN2 goa2 bo5-eng5.
18 ThiaN3-thang3 e5 Bak8-sai2
　　Tiong-oh8 saN-lian5, Chin-seng e5 lau7-bo2 ti7 lam5-lou7 ui7-tioh8 kiaN2 teh thak8-chheh, iau2 teh se na5-tau5 cho3 khou3-kang. Chit-tiap8 Chin-seng jiam2-tioh8 ban7-seng3 chhiah-li7, koe3-liau2 6 goeh8-jit8, chiu7-kin7 kai3-che7 I-seng, long2 bo5 kong-hau7, lian5 Ma2 I-seng ia7 chiah8-be7-kiaN5. Na7-si7 Chin-seng sui-jian5-si7 toa3-peN7, iau2-ku2 tak8-jit8 chiap8-soa3 thak8-chheh, i e5 bin7 tit8-tit8 chheN, i e5 kha tit8-tit8 nng2. Teh ka3 kok-gu2 e5 Sam-tai5 Sian-siN, bian2-le7 i tioh8 theng5-khun3 khah ho2. Na7-si7 Chin-seng in3 kong2, Sou2-thiaN3 goa2-e5 lau7-bo2 ti7 hng7-hng7 teh ui7-tioh8 goa2 cho3-kang, goa2 na7 theng5-khun3, si7 i e5 tioh8-boa5 khang-khang. Sian-siN thiaN i an2-ni kong2, bo5 koh kio3 i hioh-khun3.
　　Chin-seng e5 pang3-hoeh keng-koe3 6 goeh8-jit8 ku2, se-i han3-ioh8 chiah8-tit-tioh8, na7-si7 be7-ho2, lang5 chiu7 po3 i chiah8 kim-soaN3-lian7, thih-be2-piN, hong7-boe2-chhau2. Chin-seng chiu7 khi3 chhoe7, khau lai5 choaN, bo5 chiN5 thang be2 kip-sio-a2 chiu7 khi3 khioh gu5-leng5-koan3-a2, se2-le2-teh, chiu7 ti7 chau3-kha teh choaN. Tiau5-ki-peh teh cho3 chong2-phou3 chin ho2-le2, chiu7 ngeh hoe2-thoaN3 hou7 i. Chhau2-ioh8-thau5 chit8-e7 kun2 chin gau5 phu7, Chin-seng kiaN-liau2 phah-sng2, chiu7 khang-chhiu2 kin2-me2 ka7 i phang5, bo5-phah-sng3 lian5-soa3 phu7, ti3-kau3 2 chhiu2 thng3-kah8 ang5-kong3-kong3, tit8-tit8 cheng2. Hau7-tiuN2 kio3 i khi3 hou7 Ma2 I-seng kou5, chiu7 be2 chit8-tiuN toaN 2-chiam-chiN2. Kho2-sioh Ma2 I-seng kiN3-bin7 chiu7 mng7, Li2 sim2-mih8 peN7? Chin-seng chiu7 giah8-chhiu2 hou7 i khoaN3, Ma2 I-seng khoaN3-liau2, kong2, Bo5 peN7, bo5 peN7, chiu7 ka7 sak-khi3 piN-a2, lian5 2-chiam-chiN5 e5 toaN-a2 soa3 jiok8 tho2-kak8, cho3 i khoaN3 pat8-lang5. Chin-seng khoaN3-tioh8 Ma2 I-seng e5 bo5-cheng5, chit-si5 be7-kim3-tit lau5 bak8-sai2. Tng2-lai5 oh8-lai7, Hau7-tiuN2 mng7 kong2, sim2-mih8 tai7-chi3? Chin-seng m7-ai3 kong2. Hau7-tiuN2 liah8-chun2 si7 sin-the2 hi-jiok8 teh kan-khou2 chiu7 tng2-khi3, koaN7-liau2 chit8-koan3 Kai2-pek-lek8 e5 beh8-ge5-ko hi-iu5 lai5, kio3 kong2, Chin-seng, li2 m7-thang hoan5-lo2, chit-koan3 li2 tioh8 chiah8, chiu7 e7 iong2. Hau7-tiuN2 po-so Chin-seng, na2-chun2 teh io se3-han3 e5 gin2-na2. SiuN7-tioh8 Hau7-tiuN2 e5 thiaN3-thang3, soa3 be7-ki3-tit Ma2 I-seng e5 bo5-cheng5.
　　Keh kui2-na7 le2-pai3, Chin-seng khi3 peng5-iu2 hia thit-tho5, mng7 Chin-seng thai3 e7 bin7 ng5-ng5, i chiu7 ka7 i kong2 li2-iu5. Peng5-iu2 mia5-kio3 Tui-kim-ko, chit8-e7 chiu7 kong2, Ha2, goan2 hit-e5 gin2-na2, hiah ku2-a2 iu5-goan5 chhiah-li7, pun3-thau5 pun3-boe2 long2 kaN5-hoeh, kai3-ku2 long2 be7-ho2, chhau3-khiau2 chit8-e5 sian-siN, khui-to2 1-thiap na2 gu5-ioh8, chiah8 2-thiap na7-tiaN7, ho2 li7-li7, Chin-seng chin hoaN-hi2, mng7 Tui-kim-ko si7 sim2-mih8 ho2-ioh8. Kong2, Ta3!
　　Ki-chiau5 1 chin5, Kui-boe2 2 chiN5,
　　Chi2-khak 1 chiN5, Peh8-chiok 1 chiN5,
　　Pin5-nng5 1 chiN5, Lo5-pok8 1 chiN,
　　Kam-chho2 7 hun.
　　Chong2-si7 li2 khah toa7-han3, phah-sng3 kok-hang7 ke chit8-poaN3, kaN2 e7-eng7-tit, tu2-chio7-hoa3, chiah8 khoaN3-mai7, e7-ho2 ma7 ku2-kaN2. Chin-seng ka7 i seh-sia7, chiu7 tng2-lai5 oh8-nih kheng5 chiN5-te7-a2, chiu7 chhun 8-sian2-chiN5, chek-si5 khi3 thiah-ioh8, ka-chai3 tu2-a2 ho2. Tng2-lai5 iu5-goan5 eng7 gu5-leng-kong2-a2 lai5 choaN. Na2 choaN na2 siuN7, kan-ta 8-sian2-chiN5 thiah, bo5 chiN5 beh an3-choaN2. A2! Bo5 iau3-kin2, chiah8-liau2 chiah taN2-sng3. ChoaN ho2 e5 si5, chiu7 ka7 lim--loh8-khi3, kau3 bin5-na2-chai3 khoaN3-mai7. E5! u7-chha neh! Chiu7 koh choaN ioh8-che. Keh-jit8 ka7 khoaN3. E5! iau2 sio2-khoa2 na7-tiaN7, taN beh an2-choaN2, bo5 chiN5 thang koh thiah, chiu7 koh choaN 1-pian3 e5 ioh8-che. Keh-jit8 ka7 khoaN, ko2-jian5 chiau2-chng5 ho2. Ha2, ha2, sio2-khoa2 chiN5 ti7 toa7-cheng3. Chin-seng chin hoaN-hi2, chiu7 kui7-loh8 kam2-sia7 Siong7-te3.
* * *
　　Hit-si5 ti7 Tiong-oh8 u7 chit8-e5 chin sim-sek e5 hak8-seng, pi2 Chin-seng khah ke7 lian5, in-ui7 i chin kou2-chui2, mia5-kio3 It-iong5 sang3, hak8-seng phoaN7 chin thiaN3--i.
　　Chit-jit8 Chin-seng teh siuN7, goa2 beh chhian2 u7 chit8-e5 sio2-ti7 chhin-chhiuN7 i, goa2 chiu7 chin hoaN-hi2. HiaN-ko Chheng-liu5 si7 siang7-pe7 bo5 siang7-bo2, i e5 sim-koaN kan-cha3, i e5 kha-chhiu2 pin5-toaN7: In-ui7 2-ni5-cheng5 chhoan3-toaN su7-kiaN7, eng2 bo5 be7-ki3-tit. SiuN7-tioh8 u7 hiaN na2 bo5 hiaN, a7-bo5 sio2-ti7 sio2-moe7, kan-ta chhun goa2 tan-tan it-ko5, beh chaiN2-iuN7. SiuN7-tioh8 ka-ti7 chiah lam2-sin, siat-su2 na7 khah cha2 siu7 Chu2 tiau3--khi3, goa2 e5 lau7-bo2 beh chaiN2-iuN7? I tek-khak chhin-chhiuN7 Nga2-kok kong2, Peh8-thau5-mng5 chhi-chham2 kui-bong7. Chin-seng siuN7-liau2 hut-jian5-kan bak8-sai2 soa3 ko7--loh8-lai5. Chit-si5 siuN7 to3-tng2, Seng3-chheh u7 ki3-kong2, Ia5-sou kong2, “Sim2-mih8 lang5 e7 eng7 khoa3-lu7 hou7 seN3-mia7 ke tng5 chit8-khek ku2 ah!... ... kin2-na2-jit8 e5 khoa3-lu7, tioh8 khoa3-lu7 ti7 kin-na2-jit8 chiu7 kau3-giah8”. Chiu7 siuN7-tioh8 hian7-si5 ti7 chit oh8-lai7, bo5 sim2-mih8 ti-ki2 e5 peng5-iu2, thang saN-an-ui3 saN-pang-chan7. Chit-e5 kou2-chui e5 It-iong5 sang3, put-chi2 hah8 goa2 e5 sim lah, beh si7 goa2 e5 sio2-ti7, goa2 chiu7 sim-moa2-i3-chiok lah. Chai7-cha2 Koan-kong, TiuN Hui, Lau5 Pi7, Tho5-hng 3 kiat-gi7, hit 3 e5 lang5 kiat-pai3 hiaN-ti7, in e5 sim-koaN si7 oan2-jian5 sam-ui7 it-the2; goa2 na7 e7-tit kap It-iong5 sang3 kiat-cho3 Gi7-hiaN, Gi7-te7, hit-e5 hoaN-hi2 m7-chai loa7 toa7! Chong2-si7 goa2 bo5 koan5-li7 thang beng7-leng7 i tioh8 cho3 goa2 e5 sio2-ti7, ia7 be7-tit sui5-si5 iau-kiu5 cho3 hiaN-ti7. A2 m7-chai ti7-si5.
　　SiuN7-liau2 keh kui2-na7 jit8, It-iong5-sang3 lai5 chhoe7 Chin-seng thit-tho5, Chin-seng chin hoaN-hi2. Chiu7 mng7 i, ke-lai7 pe7-bo2 iau2 ti7-teh bo5? It-iong5 kong2, Lau7-pe7 cha2-cha2 hou7 thou2-hui2 phah-si2, lau7-bo2 iau2 ti7-teh, chit8-e5 hiaN si7 siang7 bo2 bo5 siang7 pe7, iau2 u7 2 e5 a-che2; ia2 Chin-seng hiaN li-e5 pe7-bo2 iau2 u7 bo5? Chin-seng kong2, Lau7-pe7 goa2 4 hoe3 chiu7 koe3-si3, lau7-bo2 ti7-teh, chhun I e5 siang7-pe7 bo5 siang7-bo2 e5 hiaN na7-tiaN7. It-iong5 kong2, Tu2-ho2 kah8 an2-ni, he2 chin tu2 ho2. Chin-seng kong2, HouN3 thai2 chiah tu2-ho2, chiu7 ka7 i kong2, It-iong5-sang3 goa2 bat li2 e5 sim-koaN, chin ku2 chiu7 siuN7 beh kap li2 kau-poe5, na7-si7 bo5 ki-hoe7. It-iong5 kong2, Chin hoaN-hi2, goa2 ia7 chin him-bou7 li e5 seng3-cheng5, goa2 cha2-cha2 chiu7 bat li2. Chin-seng kong2, Li2 beh tui3 to2-ui7 bat goa2? Kong2, Goa2 ti7 chhu3-nih e5 si5, ti7 Sio2-oh8 hit-e5 Sun5-cheng3 sian-siN u7 ka7 goa2 kong2. Chin-seng kong2, Ha3, ha3, 2 ni5 cheng5 goa2 ia-si7 i e5 hak8-seng, kin-na2-jit8 i ia7-si7 goa2 e5 sian-siN. It-iong5, kong2, It-jit8 ui5-su, chiong-sin ui5-hu7. Chin-seng kong2, Tioh8, bo5-chho3. Chin-seng ah, Seng3-chheh kong2, HiaN-ti7 pang-chan7 kin2-kip e5 hoan7-lan7 chit-ku3 goa2 chit-tiap8 chin ai3 thiaN. It-iong5 kong2, Si7, beh siat-su2 li2 si7 goa2 e5 hiaN-ti7, goa2 chiu7 chin kai-chai3. Chin-seng kong2. Khi2-kam2, siat-su tit-tioh8 li2 cho3 goa2 e5 hiaN-ti7 goa2 chin-chiaN3 tek-i3. Chin-seng chit-ku3 oe7, kek8 kan2-tan, i khoaN3 It-iong5 sang3 e5 khoan2 ia7 chhin-chhiuN7 sim-tau5-i3-hap8, chiah ho2-taN2 hoat-chhut chit-ku3 oe7, m7-chai e7 sit-pai7 a2 be7! Na7-si7 It-iong5-sang3 toe3 chhui3 in3 kong2, Chin ho2, goa2 ku2-ku2 ia7 teh-siuN7. Chin-seng kong2, Li2 thai3 ia7 teh-siuN7? It-iong5 kong2, Goa2 e5 lau7-bo2 u7 hoan-hu3, ti7 oh8-lai7 na7 u7 ti-ki2 e5 peng5-iu2, thang kap i kiat-cho3 hiaN-ti7; goan2 e5 Sun-cheng3 sian-siN ia7 u7 kong2, i ia7 kap It-sim sian-siN kiat-cho3 gi7-hiaN gi7-te7. Chin-seng kong2, Sun5-cheng3 sian-siN i ia7 chin thiaN3 goa2; an2-ni si7 Siong7-te3 e5 chi2-i3 pi7-pan7. It-iong5 sang3 kong2, TaN lan2 ti7 Siong7-te3 e5 bin7-cheng5 lip8-iok, chhui3 kong2 chiu7-si7. Chin-seng kong2, taN goa2 jin7 li2 cho3 hian-ti7, bo5-khah-su7 chhin-chhin e5 sio2-ti7. It-iong5 sang3 kong. TaN goa2 jin7 li2 cho3 A-hiaN. Chit-si5 kong2-liau2 chin-jiat8, Chin-seng hoaN-hi2 kau3 lau5 bak8-sai2. Chiu7 kong2, TaN lan2 kiat-cho3 hiaN-ti7, tioh8 chaiN2-iuN7 saN-khoan2-thai7? It-iong5-sang3 kong2, Li2 goa2, siuN7 khoaN3-mai7, tai7-ke am3-chiN7 sia2-ti7 choa2, lai5 sio-pi2, khoaN3 sou2-siuN7 si7 sim2-mih8? Chin-seng kong2, Chin tioh8. Kong2 soah, 2 e5 chiu7 kiah8 ian5-pit eng7 peh8-oe7-ji7 lai5 sia2. I2-keng sia2 ho2 chiu7 hian3 cho3-hoe2 lai5 khoaN3, chin ki5-koai3, oan2-jian5 kou2-cha2 70 lang5 teh hoan-ek8 Seng3-keng, sui-jian5 bo5 siang7 pang5-keng, iau2-ku2 sou2 hoan-ek8 sio-tang5. Chin-seng kap It-iong5 sou2 sia2-e5, thi2-khui chit8-e7 khoaN3 long2 bo5 koh-iuN7, chiu7-si7:
1.	Tioh8 saN-the3 ki5-to2
2.	Tioh8 saN-pang-chan7.
3.	Tioh8 saN-thiaN3-thang3.
　　Chin ki5-koai3, tang5-sim kau3 an2-ni, hoaN-hi2 kau3 be7-kou3-tit. Tui3 hit-jit8 khi2, hiaN-ti7 seng5-lip8, iaN5-koe3 Tho5-hng5 sam-kiat-gi7 e5 kau-poe5. Sui-jian5 bo5 chhin-chhiuN7 kou2-cha2 ka7 chng2-thau5-a2 tih-hoeh ti7 chiu2-nih, tai7-ke lai5 lim chiaN2-cho3 khe3-iok; iau2-ku2 Chin-seng kap It-iong5 i e5 sim-sin5 saN-kiat-lian5, i e5 chhin-ai3 si7 iaN5-koe in, bo5-khah-su chhin-hiaN chhin-ti7 Chin-seng mng7 kong2, It-iong5-sang3, lan2 e5 lip8-iok8 hau7-lek8 kau3 to2-ui7? In kong2, Kau3 chhin-chok8 kau3 eng2-oan2. Chin-seng kong2, Sit8-chai7 si7 an2-ni. Tui3 hit-tiap8 2-lang5 chin-chiaN3 si7 hiaN-ti7 lah. Chiu7 sui5-si5 sia2-phoe tng2-khi3 po3 si7-toa7-lang5 chai, Chin-seng e5 lau7-bo2 kap It-iong5 e5 An2-nia2, khoaN3-tioh8 phoe chin hoaN-hi2, kong2, TaN, goa2 ke chit8-e5 kiaN2 lah!
* * *
　　Chit8-jit8 Chheng-liu5 lai5 Tiong-oh8 chhoe7 Chin-seng, ka7 i kong2, Lan2 iuN5-a2 boe2 hit 3 4 khu hng5 teng-ki3 be7 ho2-se3, teng-ki3-sou2 kong2 tioh8-ai3 li2 e5 in2-a2 chiah e7-eng7-tit. Beh kio3 li2 cho3-hoe2 lai5-khi3, li2 si7 teh thak8-chheh; ia2-bo5, li2 e5 in3-a2 goa2 theh8--lai5-khi3 chiu7-ho2. Chin-seng mng7, Si7 sim2-mih8 be7 ho2-se3? In3 kong2, si7 ai3 siong-siok8 teng-ki3, hou7 lan2 hiaN-ti7-a2 2-e5 long2 u7-hun7. Chin-seng thiaN-tioh8 u7-li2, chiu7 chiong in kau-tai3 i khi3.
　　Kho2-sioh Chheng-liu5 si7 lai5 moa5-phian3 Chin3-seng e5 in3-a2, chhut-khi3 sui5-si5 chiong chou2-kong sou2 pang3 e5 chhan5-hng5 khi3 pian3-be7, chi2-u7 chhun 1 khu khoaN3-thiN-chhan5. Chin-seng tham3-thiaN chai-iaN2, tai3-liam7 kut-jiok8 e5 chi3-chhin, m7-ai3 koh ke3-kau3. SiuN7-tioh8 Ia5-sou u7 kong2, Lang5 na7 tit-tioh8 chai5-li7 kau3 moa2 thiN-e7, lai5 sit-loh8 siN3-mia7, u7 sim2-mih8 li7-ek. Tui3 an2-ni bo5 khi2-su7, hiaN-ti7-a2 chiau3-ku7 ho5-ho2.
* * *
　　Chin-seng ti7 Tiong-oh8 e5 si5, le2-pai3-jit8 siong5-siong5 kap tong5-chhong chhut-goa7 pou3-to7, chin ho2 ki-hoe7. Hit-tiap8 si-kiaN5 Moe5 Bok8-su sou2 tu3 hit-pun2 Pou3-to7-lun7, Chin-seng ia7 thak8 chin sek8, chiu7 chiong an2-ni khi3 eng3-iong7, lang5 chin ai3 thiaN.
　　Chit8-jit8 Chin-seng kap Liong2-kong hiaN, Thai3-iong5 hiaN khi3 Tai5-lam5 chhi7-goa7 Hi2-chhiu7-a2, Peh8-soaN-lun pou3-to7. Chiong png7-khok-a2 te2 kiam5 bi2-ko, tiN bi2-ko, kap Seng3-si Seng3-chheh phaiN7-leh chiu7 khi3. Hit-tiap8 teh-beh hioh-joah8, lou7-nih chin joah8.
　　Kau3 Peh8-soa-lun e5 si5, m7-chai an3-choaN2, Chin-seng hut-jian5 pak-tou2 thiaN3, lian5 1-pou7 to be7-kiaN5. Chin-seng hit-si5 15 hoe3, oa2 80 kin. Thai3-iong5 hiaN kap Liong2-kong sian-siN, siuN7-liau2 bo5-pou7, hou7 Chin-seng to2-toa3 lou7-piN e5 chhau2-a2-pou, eng7 thou5-oan5 hou7 i kho3 pak-to2. Na7-si7 kho3-kau3 poaN3-pou, iu5-goan5 si7 teh kan-khou2. Bo5-pou7, lou7-boe2 2-e5 chiu7 chham-siong5, chit8-lang3 aiN7 chit8-khun3. Chin-seng siuN7-tioh8 chiah toa7-han3, koh tioh8 hou7 lang5 aiN7, chin kian3-siau3, m7-ku2 jit8 beh am3, put-tek-i2 chiu7 tioh8 aiN7. Thai3-iong5 hiaN khah toa7-lang5, aiN7 khah hng7, Liong2-kong hiaN, khah e2-tng3, aiN7 khah te2, 2 e5 lun5-liu5, aiN7 kah8 koaN7-lau5-sam2-tih, chin koe3 be7-tit-khi3. Lou7-nih e5 lang5 na7 khoaN3-tioh8, oa3-oa3-kio3. Beh kau3-ui7 e5 si5, Chin-seng kong2, ChhiaN2 aiN7 tui3 phian-lou7 jip8-lai5, goa2 chin kian3-siau3 lah. Thai3-iong5 hiaN kong2, Ho2. Kau3-te3 e5 si5, Chin-seng se3-a2-siaN, pak-tou2 lam2-teh ka7 in 2-e5 kong2, Hou7 lin2 chin lou2-lat8, goa2 eng2-eng2 ki3-tit, m7-kaN2 be7-ki3-tit.
　　Keh-jit8 sio2-khoa2 khah-choah8 chiu7 kiah8-pit sia2-phoe, kia3-khi3 Hong7-soaN, hou7 lau7-bo2. In-ui7 chin ku2 bo5 sia2-phoe, iu7-koh chit-pang i2-keng bo5 sou2-hui3, siuN7 ai3 ka7 i kiu5 tam7-poh8. Phoe si7 kong2, (Sou2-thiaN3 e5 An2-nia2 peng5-an! Chin-ku2 bo5 sia2-phoe khi3 ka7 li2 chheng2-an, m7-chai chiah-ku2 kui3-the2 u7 peng5-an a2-bo5? Na7-si7 goa2 chiah ku2..........)
Sia2 kau3-chia, siuN7 beh ka7 i kong2 chiah-ku2 pak-tou2-thiaN3, i2-keng u7 khah ho2; kho2-sioh bo5 sou2-hui3 kiaN-liau2 sia2-liau2 lau7-bo2 hoan5-lo2. Na7 beh ka7 i tho2-chiN5, i na7 bo5 chiN5; e7 hou7 i khah kek-sim2, i ui7-tioh8 goa2 khi3 ti7 hng7-hng7, na7 u7 chiN5 tek-khak e7 kia3-lai5 goa2 eng7. A2! mai3-sia2! Chiu7 ti7 phoe-boe2 thiN kui2-na7 ku3 kong2,
　　Goan7 li2 gau5 chiau3-kou3 sin-the2, si7 sim sou2-goan7.
1990. 9. 1     
Put-siau3-ji5       
Chin-seng pai3-pin2.     
　　Phoe kia3 khi3 liau2, chiu7 tng2-lai5 pang5-keng, am3-chiN7 ki5-to2 Siong7-te3, kiu5 Chu2 chiau3-kou3 An2-nia2, kiu5 Chu2 khoaN3-kou3 goa2 e5 khiam3-khoeh.
Keh 4 jit8, hut-jian5 iu5-pian7 theh8 su-liu5-phoe lai5, koh si7 nge7-nge7 e7 phoe-long5, lai7-te2 te2 hian7-gin5 5-tiuN phio3, ia7 u7 lau7-bo2 e5 phoe, kong2,
　　Goa2 e5 kiaN2 Chin-seng siu-chai. Goa2 u7 chiap-tioh8 li2 e5 phoe, phah-sng3 li u7 khiam3-eng7 sou2-hui3, goa2 kia3 5-khou-gin3 hou7 li2, na7 u7 chiap-tioh8, chiah ka7 goa2 hoe5-phoe. “bian2-kiong2” chit-ku3, goa2 m7-bian2 hoan-hu3; na7-si7 tioh8 se3-ji7 chiau3-kou3 sin-the2. TaN peng5-an.
　　Chhut-goa7 e5
　　Lau7-bo2 kia3.
　　Chin-seng thak8-kau3 chit-ku3 chhut-goa7 e7 lau7-bo2, be7-kim3-tit bak8-sai2 ko7--loh8-lai5. I, ui7-tioh8 goa2 khi3 kau3 hiah hng7!
　　Keh 1 le2-pai3, u7-lang5 teh kio3, Chin-seng, Chin-seng ,lin lau7-bo2 lai5! Chin-seng thiaN-kiN3 chin hoaN-hi2, chiu7 chhut-lai5 ngia5-chih lau7-bo2, kiN3-bin7 e7 cheng5, bo2-kiaN2 be7-kim3-tit lau5-chhut hoaN-hi2 e5 bak8-sai2. Kho2-lian5 Chin-seng e5 lau-bo2, chiaN3-chhiu2 e5 bo5-mia5-chaiN5, se na5-tau5, jiam2-tioh8 tok8, soa3 hou7 i-seng thai5, thai5-liau2 koh-chai3 thai5, lou7-boe2 thai5 kau3 chhun 1-ki chng3-thau5-a2-kut kap hiah-e5 kin, ki5-u5 e5 phoe5 koah liau2-liau2. Bin7 long2 ou-ta3, sit-khi3 kui2-na7 pai2, ti3-kau3 be7 cho3-kang, chiu7 che7 hoe2-chhia tng2-lai5, siuN7-tioh8 kiaN ti7 Tiong-oh8, chiu7 tiau5-kang oat-lai5 khoaN3. Sui-jian5 Chin-seng si 15 hoe3, iau2-ku2 Chi3-khin5 thiaN i na2-chun7 thiaN3 se3-han3 e5 gin2-na2, ti7 chhia-thau5 be2-to2 1-pau ho2-chiah8 e5 moa5-chi5, eng7 chit8-chhiu2 theh8-lai5 hou7 Chin-seng, in-ui7 iau2 chit8-chhiu2 eng7 ho2-tai2 pak8--teh, tiau3-ti7 heng-cheng5. KiN3-bin7 e5 si5, chiau3-ku7 kio3, Gong7-kiaN2, li2 u7 peng5-an bo5? Chin-seng khoaN3 lau7-bo2 siau-san2 e5 bin7, thang3-thiaN3 e5 chhiu2, iau2-ku2 thiaN3-kiaN2 kau3 an2-ni, sim-koaN hui-siong5 kam2-kek. Chiu7 in3 chit8-ku3, Siong7-te3 chiau3-kou3 goa2.
　　Kong2 liau2, Chin-seng chiu7 chhoa7 It-iong5 lai5 bian7-hoe7, ka7 i kong2, Siong7-te3 the3 goa2 pi7-pan7 sin sio2-ti7 chiu7-si7 i. Lau7-bo2 hoaN-hi2 kau3 be7-kou3-tit. Beh tng2-khi3 e5 si5, ka7 in kong2, Lin2 2-e5 tioh8 saN-thiaN3. In3 kong2, Ho2, Li2 taN tng2-khi3, tioh8 koaN2-kin2 hou7 i-seng kou5 hou7 ho2, bian2-tit goan2 ti7-chia teh hoan5-lo2. SaN-si5 chiu7 khi3. Chin-seng kap It-iong5, sang3 i chhut-mng3, ChiaN3 chhin-chhiuN7 si kong2,
Chin-seng chai7-oh8, si5-siong5 pou3-to7,
Liong5-kong, Thai3-iong5 cho3-tin7;
Kan-khou2 hu5-chou7, an-sim oa2-kho3,
ThiaN3-thang3-ai3 kong2 be7-chin7.
Sin-khu loan2-jiok8 sim-sin5 iong2-kiaN7,
HiaN-ti7 saN-thiaN3 hu5-chhi5;
Lau7-bo2 thiaN3-kiaN2, jim2-siu7 thang3-thiaN3,
Kiam2 bo5 tioh8 ki3-liam7 I?
19 Chin-seng goa2 bat—I
　　Chi3-khin5 tng2-khi3 liau2-au7, liau5-a2-si7, thiaN3 chhiu2 chiu7 ho2.
　　Chit8-jit8 u7 chit8-e5 seN-hun7-lang5, tui3 goa7-bin7 chiu7 jip8-lai5. Mng7 i kong2, Peng5-iu2 to2-ui7 lai5? Kong2, Goa2 tiam3 Tai5-lam5-chhi7, teh cho3 pian7-hou7-su7 e5 thong-ek8, goa2 iu5-goan5 si7 pai3 Siong7-te3 e5 lang5. Chi3-khin5 koh mng7 i kong2, Goan2 Chin-seng ti7 Sin-lau5 thak8 Tiong-oh8. I chek-si5 chaN3-oe7 kong2, A7, Tiong-oh8, Toa7-ek8, goa2 siong5-siong5 khi3 chhit-tho5, Chin-seng hiaN, goa2 ia7 bat--i. Chi3-khin5 koh kong2, Goan2 chia u7 chit8-e5 khi3 thak8 Toa7-oh8, ho7-cho3 Chin-siong5, li2 bat khi3 chhoe7 i thit-tho5 a2-bo5? Kong2, Chin-siong5 hiaN kap goa2 chin sek8-sai7.
　　Hit-si5 Chi3-khin5 tu2-tioh8 sio2-ti7 chit8-te3 giap8 teh teng-ki3 boe7 ho2-se3, thiaN-tioh8 i toa3-ti7 pian7-hou7-su7 e5 sou2-chai7, tai7-chi3 un2-tang3 chin chai, koh thiaN i si7 sek8-sai7 peng5-iu2, siuN7 ai3 pai3-hau7 i, chiu7 mng7 kong2, U7 chit8-lang5, siN3 Khou2, khi3 hou7 siN3 Lau7 chio, ke-kah piN3 siN Lau5; na7-si7 chit-pai2 tng7-tioh8 siN Khou2 chit8-te3 giap8 beh siong-siok8, kong2 i i2-keng siN3 Lau5, teh teng-ki3 be7 loh8. Che m7-chai u7 hoat-tou7 a2-bo5? Hit-e5 lang5 sui5-si5 in3, Ha3, he2 khoai3-khoai3. Chi3-khin5 thiaN-tioh8 an2-ni, chiu7 hoan-hu3 khi3 be2 te5-piaN2, hit-am3 pan7 chheN-chhau lai5 khoan2-thai7 i, ng3-bang7 beh pai3-thok i. 
　　Hit-am3 si7 pai3-6, Chin-siong5-kun tui3 Toa7-oh8 tng2-lai5, chiu7 lai5 beh chhoe7 Chheng-liu5 chhit-tho5. Jip8 chhu3, hit-e5 lang5 mng7 kong2, Chit-e5 Sian-siN sim2-mih8 toa7-mia7? Chhing-liu5 chin ki5-koai3, thau5-tu2-a2 i kong2 kap Chin-siong5 hiaN chin sek8-sai7, chaiN2-iuN7 m7-bat i. Chin-siong5-kun chiu7 ka7 Chi3-khin5 thong-ti, kin-me5 tioh8 se3-ji7, goa2 khoaN3 chit-e5 si7 chhat8.
　　I2-keng chiah8-pa2, beh le2-pai3, chiu7 chhiaN2 i cho3 chu2-li2, in-ui7 si7 pai3-6 me5, tioh8 gim5 to2-chit8-siu2, na7 kah8-si7 sin3-Chu2 e5 lang5, kiam2 m7-chai. Chheng-liu5 chhiaN2 i hian pai3-6 am3 e5 si, chit8-pun2 peng2-thau3-thau3, peng2 long2 bo5, lou7-boe2 beh chhiaN2 i ki5-to2, ia7 ki5-to2 bo5-lou7-lai5. Tui3 an2-ni ku-kha so5-chhut-lai5. Hit-me5 Chi3-khin5 kap Chheng-liu5 kui-me5 m7-kaN2 khun3, chiong chhiuN-a2, siang-gan2, pi7-pan7 ti7 bin5-chhng5-thau5, i na7 tiam7-tiam7, chiu7 pian7 pa7; na7 chok-koai3, chiu7 beh kap i kiat chit8-e7 seN-si2 leh.
　　Kai-chai3 thiN-kng tiam7-tiam7, long2 m7-kaN2 ngiauh8. Tu2-tioh8 Chin-siong3-kun, chio Chheng-liu5 beh khi3 Sin-chhi7 le2-pai3 kong2 to7-li2, ia7 soa3 chio i khi3. Khi3 beh kau3 e5 si5, ka7 in 2 e5 kong2, Lin2 seng kiaN5, goa2 toe3-au7 liam5-piN lai5. I siuN7 beh to5-chau2, chiu7 bun3 tui3 chia3-hng5 jip8-khi3, bo7 koh chhut-lai5, Chheng-liu5 toa3-hia tan2 chin ku2 long2 bo5 chhut-lai5, m7-chai i tui3-to2 khi3. He2, bo5-poh! Sat-tan3 teh siau3-siuN7 lan2 e5 leng5-hun5, ia7-si7 an2-ni. He2, gui5-hiam2! Tioh8 kin-sin7! Kau3 pai3-6 Chin-seng tng2-lai5, lau7-bo2 mng7 i kong2, Tai5-lam5 hu2-siaN7, u7 1-e5 pian7-hou7-su7 e5 thong-ek8, kong2-si7 li2 e5 peng5-iu2, kiam2 u7-iaN2? Chin-seng kong, Bo5-iaN2-bo5-chiah.
20 Goa2 Sou2 thiN3 e5 Hak8-seng ah!
　　Keh-ni5 4-goeh8, hak8-hau7 kai2-cho3 3 hak8-ki, Chi3-khin5 chiu7 siat-hoat beh hou7 It-chu2 ah khi3 thak8 Lu2-oh8, pat8-jit8 beh phit-phoe3 Chin-seng, khi3 cho3 thoan5-to7, si7 khah u7-hap8. Chin-seng khoaN3-kiN3 lau7-bo2 khiam7-tng5 neh-tou7, ui7-tioh8 i e5 it-seng lai5 ke-ek8, chhian-lo2-ban7-khou2; na7 beh chiau3 3 ni5 cheng5 e5 su-siuN2, m7-tihN8 It-chu2, kiaN-liau2 khut-tioh8 lau7-bo2 e5 sim-chi3, hou7 i siu7-khi3. SiuN7-tioh8 Ia5-sou hau3-sun7 pe7-bo2 chit-ku3, ka-ti7 teh siuN7:--U7-sun7, chiah u7-hau3, sun7-than3 si7 iu2-hau3 e5 pin5-ku3. SiuN7-liau2 chiu7 kai2-koat: It-chu2 ah, sui-jian5 bo5 goa2 e5 ian5, goa2 taN kheng2 jin7 i cho3 bi7-hun-chhe, It-chu2 ah jip8 Lu2-oh8, hit-si5 si7 Ai3-chu2 sian-siN teh cho3 hau7-tiuN2.
* * *
　　Ne2-luh sang3 cho3 Tiong-oh8 hau7-tiuN2 e5 si5, chin thiaN3-sioh hak8-seng, hak8-seng ia7 chin keng3-tiong7--i. Tak8-ni5 ti7 pi5-boe2, cheng3 hak8-seng chiu7 cho3 nau7-jiat8 ka7 i cho3 siN-jit8. Ti7 hau7-tiuN2 e lau5-cheng5, chhai7 chheng5-siaN5, siaN5-teng2 sia2 4 ji7 SIU7-PI2-LAM7-SAN ; siaN5 e5 liong2-peng5-piN, khan ki5-a2, sng3 ia7-si7 chin sui2; me5-si5 tiam2 teng-a2-hoe2, kng-tam-tam, chin lau7-jiat8. Chit-e5 chiok-ho7 e5 chheng5-siaN5, si7 ti7 Lu2-oh8 e5 tui3-bin7, ia7-kan lu2-hak8-seng kui-tin7 chhut-lai5 khoaN3, o-lo2 chin sui2, kong2, Tiong-oh8 hak8-seng chin khiang3.
　　ThiN-kng hak8-seng khi3 sun5 hiah-e5 mih8, in-ui7 tang3-lou7, hiah-e5 tou5 kap ki5, u7 tou3-tam5, chiu7 khioh-ti7 chhau2-pou lai5 phak8. Hak8-seng khi3 thak8-chheh e5 si5, tu2-tioh8 lu2-hak8-seng chhut-lai5, chiu7 chiong hiah-e5 tou5 siu-siu khi3 lai7-bin7 un5-a2 khoaN3. O7-ho3! Tiong-oh8 hah8-seng lai5 chhoe7-bo5, phak-sng3 Lu2-oh8 hak8-seng theh8-khi3, sai2 toa7 haN2, sia2-to2 chit8-tiuN phoe, oe7 si7 kong2, 
Lu2-oh8 hak8-seng pen5-an.
Goan2 e5 ang-a2-tou5 chin-chai si7 lin2 tiong-kan u7 lang5 am3-cheN7 theh8-khi3 khoaN3. Han7 lin2 3-jit8 lai7, na7 bo5 lai5 heng5, tek-khak m7-pang3 lin2 soah.
Peng5-an.
1911. 11.   
Tiong-oh8 hak8-seng sia2.    
　　Chit-tiuN phoe, phai3 chit8-e5 hak8-seng theh8-khi3 he7-ti7 in e5 chhiuN5-a2 lai7, keh-jit8 na7-tiaN7, kui-thah8 e5 ang-a2-tou5 chiu7 hian3-chhut, he7-ti7 chheng5-siaN5 piN e5 lian2-bu7-kha.
* * *
　　Keh kui2 le2-pai3 si7 ku7-lek8 teh-beh koe3-ni5. Hit-tiap8 Ne2-luh-sang3 bak8-chiu thiaN3, chin siong-tiong7, lim5-si5 oaN7 Tiong-sim sian-siN cho3 hau7-tiuN2.
　　Hit-si5 ti7 Lu2-oh8 u7 kui-ki2, kiN3-na7 beh kia3-phoe, tioh8 keng-koe3 sia3-kam koe3-khoaN3, chiah e7-tit kia3-khi3. U7 chit8-e5 hak8-seng in-ui7 teh siuN7 bo5-ai3 thak8, am3-chiN sia2-phoe tng2-khi3, tui3 si7-toa7-lang5 chham-siong5, hit-tiuN phoe bo5 hou7 sian-siN khoaN3, si7 kia3 chit8-e5 peng5-iu2 e5 sio2-ti7 theh8 chhut-khi3 kia3. Hit-e5 peng5-iu2 mia5-kio3 Giok8-chu2, i e5 sio2-ti7 teh thak8 Tiong-oh8, mia5-kio2 Soat-long5, si7 kap Chin-seng siang7-lian5.
　　Keh-kui2-jit8 hit-e5 m7-ai3 thak8 e5 hak8-seng, in chhu3 hoe5-phoe lai5, si7 kong2, Goa2 u7 chiap-tioh8 li2-e5 phoe, kong2 li2 m7-ai3 thak8 e5 su7... ...Sian-siN khui-tioh8 chit-tiuN phoe, chiu7 kio3 hit-lang5 lai5 mng7, Li2 teng2-jit8 chaiN2-iuN7 sia2-phoe tng2-khi3, bo5 hou7 sian-siN koe3-khoaN3? In3 kong2, Bo5. Sian-siN kong2, Li2 m7-thang peh8-chhat8, chit-tiuN li2 khoaN3-mai7, lin2-chhu3 e5 lang5, kong3 u7 chiap-tioh8 li2 e5 phoe, teh siuN7 beh the3-oh8; chaiN2-iuN7 li kong2 bo5? I tiam7-tiam7 bo5-oe7 thang in3. Sian-siN kong2, taN tioh8 ka7 goa2 kong2, li2 e5 phoe si7 kia3 saN2-lang5 khi3 kia3? In3 kong2, kia3 Giok8-chu2. Sian-siN kong2, An2-ni ho2, khi3 kio3 Giok8-chu2 lai5.
　　Giok8-chu2 m7-chai thau5-thiN, sian-siN mng7 i, Li2 siaN2-su7 ka7-lang5 am3-cheN7 khi3 kia3-phoe? Kong2 Goa2 bo5. Sian-siN kong2, siaN-su7 khi-phian3 goa2? Chit-tiuN phoe kong2,
“Goa2 u7 chiap-tioh8 li2 e5 phoe”
　　An2-ni hit-tiuN phoe, i kong2 si7 li ka7 i theh8-khi3 kia3, chaiN2-iuN7 bo5? A2! Sian-siN goa2 bo5, he-si7 goan2 sio2-ti7 teng2-jit8 lai5 chhoe7--goa2, sun7-soa3 hou7 i theh8-khi3. Sian-siN kong2, Ho2, au7-pai2 tioh8 se3-ji7.
* * *
　　Hit e7-pou Soat-long5 beh khi3 chhoe7 Giok8-chu2, lou7 tioh8 tui3 Ai3-chu2 sian-siN e5 lau5-teng2 khi3. Soat-long5 chit8-e7 chiuN7 lau5-teng2, hai7 lah, sin5-tioh8 chheng3-chi2 lah! Ai3-chu2 Sian-siN, khoaN3-kiN3 Giok8-chu2 e5 sio2-ti7 lai5, chiu7 chek-pi7 i kong2, Li2 siaN2-su ka7 goan2 e5 hak8-seng thau kia3-phoe? Soat-long5 kong2, Bo5. Ai3-chu2 sian-siN chek-pi7 i kong2, in2 Tiong-oh8 hak8-seng an2-ni chiu7-si7 long2 peh8-chhat8” (He2, chit-ku3 ‘long2-chong2’ si7 chin li7-hai7).
Hit-si5 Soat-long5 bo5-khoa3 kong2-oe7 toa7-pou7-chau2, se3-pou7-piaN3, tng2-lai5 kau3 Tiong-oh8, chu-chip8 hak8-seng-tong2, tui3 in soan-gian5 kong2, Lu2-oh8 hau7-tiuN2 me7 lan2 Tiong-oh8 hak8-seng long2 peh8-chhat8, lin2 an3-sng3 chaiN2-iuN7. Liak8-seng thiaN-liau2 chin m7-goan7, chiu7 hoah-kong2 Teng2-jit8-a2 in e5 hak8-seng thau-theh8 lan2 e5 tou5 kin-na2-jit8 koh hou7 in e5 hau7-tiuN2 me7 peh8-chhat8, lai5-khi3 kap i su-iaN5. Chin-seng kong2, Mai3--noh! Na7-si7 in tek-khak beh khi3. Chiu7 chhoa7 kui-thoa khi3 mng7 tong-tit8 e5 sian-siN. Tai7-ke hiu2-hiu3-kio3, siau3-lian5-ke, hiat-khi3-hong-kong, e-e-kheh-kheh, ko2-jian5 khi3 mng7. Hit-jit8 tong-tit8 e5 sian-siN si7 Lau7-siang3-kong, i teh ka3 Tiong-oh8, ia7 teh kiam Lu3-oh8, Hak8-seng mng7 kong2, Lu2-oh8 hau7-tiuN2 me7 goan2 long2 peh8-chhat8, goan2 lai5-khi3 mng7 i khoaN3-mai7, ho2 m7? Sian-siN khoaN3 hak8-seng kui toa7-tin7, tai7-khai3 si7 chin siu7-khi3 e5 tai7-chi3, chit-si5 oh-tit in3-tap, na7 beh in3 m7, si kiaN tiong-oh8 hak8-seng; na7 beh in3 ho2, si7 tui3 Lu2-oh8 hau7-tiuN2 phaiN2-se3. Hak8-seng tit8-tit8 mng7 bo5 soah, na2-chun2 Iu2-thai5-lang5 teh pek Pi2-liap8-to. Sian-siN kan-ta kiaN5-lai5-kiaN5-khi3, teh siuN7 m7-chai thang a2 m7-thang; in na2 toa7 siaN mng7, i kan-ta, haN3-haN3. Hak8-seng kong2, Ho2 houN7? I iu5-goan5, haN3-haN3! Tui3 an2-ni hak8-seng kong2, i kong2 ho2 lah, lan2 lai5-khi3, lan2 lai5-khi3, lan2 lai5-khi3, e-e-kheh-kheh chiu7 beh-khi3. A7! Bo5 kai2-koat e5 sian-siN; chek-jim7 si7 toa7! Chin-seng teh siuN7, chit-chan5 tai7-chi3 na2-chun2 bo5 saN2 koan-he7; siat-su2 na7 bo5-iaN2 me7 lan2 an2-ni, si7 Soat-long5 e5 su-oan3 na7-tiaN7, lan2 lai5-khi3 ka7 i kiau2-jiau2, si7 ka-ti7 m7-tioh8. Chun2-cho3 u7-iaN2, ma7 bo5 iau3-kin2 leh: Ia5-sou kong2, sian3 li2 chiaN3-peng5 e5 chui3-phoe2, to3-peng5 ia7 soa3 oat8 hou7 i. Ho5-hong3 chit-chan5 su7.
　　Iu5-koh teh siuN7 Lan2-e5 bin5-chok8, goan5-lai5 si7 kou3 ka-ti7 e5 sim-seng3, it-tan3 hoah-hut, sim chin ai3, kiat-kiok8 sim-koaN na2 thou5-soa, be7-e7 kiat-lian5. Chhut-thau5 e5 lang5 na7 siu7-hoat8, kha-chhiu2 chiu7 liu-kiang. Na2-chun2 Seng3-chheh kong2, “Goa2 phah bok8-chia2, iuN5-kun5 chiu7 si3-soaN3”. SiuN7-liau2 chiu7 khi3 to2-ti7 bin5-chhng5. Peng5-iu2 lai5 beh giu2 i khi3, i kong2, Goa2 chit-tiap8 chin kan-khou2.
　　Lu2-hak-seng thiaN-tioh8 Tiong-oh8 hak8-seng, beh khi3 ui5 Kou-niu5 lau5, chiu7 chu3-i3 teh siong3, khoaN3 Chin-seng u7 khi3 a2-bo5.
Kong2-kah hiah-e5 hak8-seng, peh-chiuN7 lau5, toa7-pou7-chau2, se3-pou-that, pin3-pong3-kio3, tui3 Ai3-chu2 sian-siN mng7, ChaiN-iuN7 goan2 long2-long2 peh8-chhat8? Toa7-siaN-se3-siaN tit8-tit8-jiang2. Lu7-oh8 e5 chi2-moe7 khoaN3 m7-su7-se3, chiu7 khi3 kio3 Kam Bok8-su. Kam Bok8-su lai5, mng7, Si7 sim2-mih8 tai7-chi3? Hak8-seng kong2, Lu2-oh8 hau7-tiuN2 me7 goan2 long2-long2 peh8-chhat8, goan2 lai5 beh mng7 i khoaN3 peh8-chhat8 an3-choaN2. Kam Bok8-su kong2, Hou3, hou3, an2-ni ho2, lin2 an-sim tng2-khi3, goa2 beh pan7 hou7 lin2 hoaN-hi2. Hak8-seng thiaN-tioh8 an2-ni, chiu7 phah-phok8-a2, pok8-pok8-kio3, chiu7 chhut-khi3.
* * *
　　Keh-jit8 tai7-li2 hau7-tiuN2 Tiong-sim sian-siN tiau3 hak8-seng lai5, chek-pi7 in kong2, Hak8-seng ah, lin2 siaN2-su7 khi3 biau2-si7 Kou-niu5 kau3 an2-ni? Lin2 sim2-mih8-lang5 khi3 in e5 lau5-teng2 lah? Hak8-seng cha-me5 u7 hoe7-gi7, Ai3-chu2 sian-siN un2-tang3 e7 khi3 tau7 hau7-tiuN2, tai7-ke tioh8 tang-sim chiah e7-eng7-tit. Hit-si5 thiaN i an2-ni mng7, chiu7 kui-tin7 long2 peh-khi2-lai5 khia7. Chiu7 koh kong2, Hak8-seng ah! Lin2 siaN2-su7 an2-ni lah! Tioh8 khi3 ka7 Kou-niu5 hoe7-sit-le2 lah! Hak8-seng kong2, I seng me7 goan2 long2 peh8-chhat8, an2-ni si7 i tioh8 seng lai5 ka7 goan2 hoe7-sit-le2, goan2 chiah ka7 i hoe7-sit-le2. Kong2, Bo5 lah, be7-eng7-tit lah. Tiong-sim sian-siN chin siu7-khi3, tah cheng-a2, koh kong2: Lin2 tek-khak tioh8 khi3 hoe7-sit-chho3, chiah e7-sai2-tit lah! In-ui7 lin2 chin m7-tioh8 lah! Lin2 chai mah? Hak8-seng kong2, Goan2 khi3 mng i, u7 khah toa7-siaN tiap8-ah, an2-ni goan2 chai m7-tioh8; chong2-si i me7 goan2 long2 peh8-chhat, kiam2 bo5 m7-tioh8? Kong2, Bo5 lah, i hoan7 i-e5 tai7-chi3, lin2 hoan7 lin2-e5 tai7-chi3. Hak8-seng kong2, I me7 goan2 an2-ni, i ia7 u7 m7-tioh8; goan2 khi3 jiang2--i, goan2 ia7 u7 m7-tioh8; thah-suh (+) koh hih-khu, (-) kiat-kiok8 bo5 su-iaN5. Kong2, Bo5 lah, an2-ni kong2 be7-cho3-tit lah, lin2 sim2-mih8 lang5 kam-goan7 khi3 lah! Tai7-ke tiam7-tiam7.
　　Bo5 hoat-tou7 chiu7 kio3 kui2-na7 e5 hak8-seng khi3 Tiong-sim sian-siN e5 chhu3, un5-un5-a2 koh mng7 hiah-e5 li2-iu5. Tiong-sim sian-siN kong2, Hak8-seng ah, lin2 kui2-na7 lang5 lai5-khi3 hoe7-sit-le2, si7 khah ho2 lah. Hak8-seng kong2, Chun2-cho3 goan2 u7 m7-tioh8, chiu7 i ia7 u7 chho3-gou7, ki3-jian5 si7 an2-ni, chiu7 tioh8 eng7 peng5-ho5 kai2-koat. SiuN7 beh po2-hou7 Kou-niu5 e5 eng5-hian2; ia7 siong-tong tioh8 lau5 goan2 hak8-seng e5 the2-bian7.
　　Na7 bo5 an2-ni, kan-ta pek goan2 ka7 i hoe7-sit-le2, si bo5 li-khi3, kiaN e7 kiau2-jiau2. Tiong-sim sian-siN bo5 chhai2-iong7 hak8-seng e5 i3-kian3, it-i7 ai3 ka7 kou-niu5 hoe7-sit-le2, hou i hoaN-hi2.
　　Hok-im chu-iN7 e5 hak8-seng thiaN-kiN3 chin hun3-khai3, chiu7 khui lim5-si5 e5 Tong3-chhong-hoe7. Gi7-lun7 chit-chan5 tai7-chi3, na7 beh kiong5-che3 sia7-choe7, chiu7-si7 jin5-koan5 jiu2-lin7, tong5-beng5 pa7-hak8, cho3 lin2 tng2-khi3. Eng7 an2-ni lai5 phah-phoa3 i bu5-li2 e5 chu2-tiuN, ia7 po2-hou7 lan2 e5 koan5-peng3, m7-bian2 siu7 thun2-tah8. Tong5-chhong-hoe7 beh sia2-phoe hou7 lin e5 si7-toa7-lang5, bian2-tit lin2 siu7 chek-pi7. Hak8-seng ia7 siuN7 Kam Bok8-su u7 iok8-sok, kong2 beh pan7 hou7 goan2 hoaN-hi2; taN, si7 to3-peng2, teh-beh pan7 goan2 hou7 i hoaN-hi2; bo5 chiau3 iok-sok, iu7-koh ap-che3 kau3 an2-ni. SiuN7 liau2 it-hoat put-peng5. ThiaN tioh8 Tong-chhong-hoe7 e5 oe7 tui3 an2-ni chiu7 chong3-taN2.
　　Keh-jit8 Tiong-sim sian-siN chiuN7-tng5, ku7 hau7-tiuN2 Ne2-luh-sang3, bak8-chiu chhut-lang5, ia7 lai5 lim5-sek8, ki5-u5 e5 kau3-oan5 ia7 long2 chu7-chip8, ui5-lui5, pai5-liat8 ti7 tai5-a2-piN, giam2-jian5 si7 sim-phoaN3-si5.
　　Chit-si5 Tiong-sim sian-siN chin siu7-khi3 e5 khoan2, hak8-seng ia7 chin m7-goan7. Tiong-sim sian-siN khi2-lai5 koh mng7, Lin2 sim2-mih8 lang5 kam-goan7 khi3 ka7 Kou-niu5 hoe7-m7-tioh8? Hak8-seng tiam7-tiam7, bo5 lang5 in3 chit8-ku3. Hit-tiap8 cheng3 sian-siN kap kui2-na e5 Eng-kok kau3-su7, chiu7 chham-siong5, beh eng7 li2-kan3-chhek hou7 hak8-seng e5 sim-koaN thiah-khui. Chiu7 kio3 chit8-e5 chit8-e5 khi3 piN-a2 lai5 mng, ng3-bang7 e5 tit-tioh8 kui2-na7 e5 thang hoe7-sit-le2, ia7 hou7 hak8-seng e5 sim-koaN be7 ho5, khah ho2 pan7. 
　　Chin-seng hit-si5 hou7 To-ma2 Bok8-su kap Liong2-bok8 sian-siN kio3 khi3 mng7, iau2 chit8-ui7 si7 Tiong-sim sian-siN ia7 teh mng7, ki5-u5 e5 teh kio3 in khi3. Mng7 e5 si5 long2 u7 ka7 in ki3-mia5 kap khau2-keng.
　　Mng7 Chin-seng kong2, Li2 u7 khi3 kiau2-jiau2 Kou-niu5-lau5 a2-bo5?
　　In3 kong2, Goa2 bo5; chong2-si7 goa2 u7 koan-he7. Sim2-mih8 koan-he7?
　　In-ui7 goa2 si7 hak8-seng e5 chit8-e5, hak8-seng, na7 tioh8 siu7-choe7, goa2 ia7 u7 kan-siap8.
　　To-ma2 Bok8-su thiaN an2-ni, bak8-chiu niau3 chit8-e7, kong2 Ha3--haN5! An2-ni li2 kheng2 khi3 ka7 i hoe7-m7-tioh8 a7 bou5?
　　In3 kong2, Hoe7-m7-tioh8 e5 hoat-tou7, goa2 siuN7 bo5-tek-khak tioh8 khi3 bin7-cheng5, chiah u7 chun2-sng3, kiam2 m7-si7 sim-lai7 chai-chho3 si7 iau3-kin2? Na7-si7 tioh8 khiam3-eng7 goa7-phoe5 e5 poe5-le2, che goa2 bo5 siuN7, goa2 hoaN-hi2 than3 pat8-lang5 e5 iuN7.
　　Mng7 kau3 chia, chiu7 kong, An2-ni ho2, au7-lai5 chiu7 kio3 pat8-lang5 khi3 mng7, cho3 chit8-e7 mng7 liau2-liau2, bo5 chit8-lang5 beh khi3. Jian5-au7 sian-siN koh seng-tng5, Tiong-sim sian-siN kong2, Hak8-seng ah! Lin2 chin be7-cho3-tit, lin2 chai mah? SiaN2-su7 m7 kam-goan7 hoe7-sit-le2? Hit-tiap8 ku7 hau7-tiuN2 khoaN3-kiN3 su7-se3 m7-ho2, ju2 hang2-hoah si7 ju2 ke-thiN hak8-seng e5 siu-khi3. I chiu7 khia7 khi2-lai5, kong2, Goa2 sou2 thiaN3 e5 hak8-seng ah! (Hak8-seng thiaN-kiN3 chit-ku3 oe7, na2-chun2 leng2-e5 peng, u3-ti7 sio-kun2-kun2 e5 sim-koaN-thau5). ChhiaN2 lin2 thiaN goa2 khou2-khng3. Goa2 chai lin2 chin thiaN3-thang3 goa2, goa2 e5 sim-koaN chin hoaN-hi2, Kho2-sioh goa2 chiah-ku2 bak8-chiu chhut-lang5, ti3-kau3 be7-tit kap lin2 kau-poe5, lian5-lui7 lin2 kin-na2-jit8 chit-e5 su7, che-si7 goa2 e5 chek-seng5. M7-na7 lin2 e5 sim-koaN kan-khou2, goa2 ia7 chin kek-sim. Sou2 thiaN3 e5 hak8-seng ah! Goa2 goan7 lin2 kam-goan7 kap Kou-niu5 ho5-kai2, lai5 soah chit-chan5 su7, chiah si7 thiaN3 goa2.
　　Kong2 e5 si5, i e5 bak8-sai2 tih-loh8-lai5, cheng3 hak8-seng hou7 chit-ku3 “Goa2 sou2 thiaN3 e5 hak8-seng ah” sou2 kam2-kek, i teh kong2 e5 si5, bo5 lang5 kaN2 giah8-thau5, si7 aN3-ti7 toh-a2 lau5 bak8-sai2. Kong2 liau2, hak8-seng tai7-piau2 khi2-lai5 kong2, TaN in-ui7 sou2 thiaN3 goan2 e5 hau7-tiuN2 sou2 kong2 chiah-e5 oe7, goan2 chin siu7 kam2-kek, goan2 taN chai-iaN2 goan2 u7 m7-tioh8, ia7 kam-goan7 sia7-choe7.
　　Bo5-phah-sng3, Tiong-sim sian-siN si7 nge7-tit8 e5 lang5, chiu7 kong2, Hou3, lin2 ui7-tioh8 ku7 hau7-tiuN2, chiah beh sia7-choe7, an2-ni bo5 sng3-siau3.
　　Kho3-sioh chit-ku3 oe7, si7 chhin-chhiuN pun5-hoa e5 hoe2 koh-chai3 tiam2-toh8. Tui3 an2-ni hak8-seng khi2-seng3, khia7 khi2-lai5, kong2, Na7-si7 an2-ni bo5 sng3-siau3, ho2, li2 chhiaN2. Tai7-ke lin3-long3-kio3 tui3 pang5-keng khi3, chiu7 koaiN-mng5, khoan2 pau-hok8, teng3 siuN-a2, pi7-pan7 beh soaN3-oh8 tng2-khi3. Ki5-u7 e5 sian-siN thou2-toa7-khui3, Tiong-sim sian-siN phu3-phu3-kio3, khoaN3 hak8-seng teng3 siuN-a2 lin2-long3-kio3, chiu7 jiok-khi3 beh jip8-pang5, na7-si7 bo5 lou7, chiu7 hoah,
　　ChhiaN2 khui chit-e5 mng5 lah!
　　Tiong-oh8 kiam2 si7 lin2-e5 mah?
　　Pau-hok8 khoan2 ho2, hun-hun-loan7-loan7 chiu7 tng2-khi3, chiuN3 kong2,
　　Kui-khi3-lai5--he5, 歸去來兮
　　Ai3-cheng5 chiong bu5, ou5 put-kui, 愛情將無胡不歸. 
　　Ke2-soeh kong2, Tng2-lai5 khi3 ah!
　　Ai3-cheng5 beh bo5-khi3 lah!
　　SiaN2-su7 m7 to3-lai5 khi3 ah?!
　　Keh 2-jit8 si7 ku7-lek8 chhe-it, hak8-seng sun7-soa3 na2-chun2 hioh-ni5.
* * *
　　Chin-seng kap It-iong5-sang3 ia7 tng2-khi3. Keh-jit8 Tong3-chhong-hoe7 chiu7 sia2-phoe lai5 hou7 si7-toa7-lang5, ka7 in ke2-beng5 soaN3-oh8 e5 li2-iu5, hu7-heng khoaN3-liau2 chhio3-chhio3. Koh 2-jit8 Tiong-oh8 ia7 kia3 kong-phoe lai5, kong ... ... Chit kui2-jit8 hak8-seng kap Kou-niu5 u7 kiau2-jiau2 e5 tai7-chi3, tai7-ke si3-soaN3 tng2-khi3. Phah-sng3 i2-keng kau3-ui7. ChhiaN2 lin2 hu7-heng tioh8 hou7 gin-a2 koh lai5, goan2 sian-siN beh siat-hoat8 kau3 oan5-moa2.
Si7-toa7-lang5 khoaN3-tioh8 phoe chiu7 ka7 kiaN2-ji5 kong2, Sian-siN u7 an2-ni kong2, taN tioh8 koh khi3.
　　Kau3-ui7 e5 si5, pat8-lang5 i2-keng khi3 liau2. A2, pun2-to2-lang5 e5 thoan5-the2-lat8, chin-chiaN3 khoai3 siu7 kong2-phoa7.
　　Keh-jit8 tai7-li2 Hau7-tiuN2 Tiong-sim Sian-siN chiuN7-tng5, eng7 chhio3-chhio3 e5 bin7, un-jiu5 e5 siaN, chiu7 kong2, Chit-pang goan2 ai3 kap lin2 chham-siong5: --- Chiu7-si7 ng3-bang7 tai7-ke tit-tioh8 ho3-peng5, goa2 u7 pi7-pan7 chit8-tiuN toaN, lai7-te2 sia2 8 e5 tai7-piau2; si7 chit8-lian5 2-e5, Chit 8 lang5 ai3 chhiaN2 i tng3-in3, chiong chit-tiuN theh8-hou7 Lu2-oh8 e5 hau7-tiuN2, chhin-chhiuN7 kia-phoe hou7 i, an2-ni chiu7 kau3-giah8. Hit 8 lang5 e5 tiong-kan, chit8-lang5 si7 Chin-seng. Hit-si5 hak8-seng thiaN-tioh8 chit-khoan2 un-ho5 e5 siaN-im, chiu7 ia7 hoaN-hi. Kong2, Li2 na7 cha2-cha2 chit-ho7 khoan2, thai3 u7 chiah-e5 tai7-chi3. Chin-gian5 kong2, Kon2-oe7 na7 un-jiu5, thang soah lang-e5 siu7-khi3, kong2-oe7 na7 po7-giok8, thang kek lang5-e5 siu7-khi3. Sit8-chai7 u7-iaN2.
　　Tng3-in3 liau2, chiu7 chhoa7 hit 8 lang5 khi3 chhoe7 Lu2-oh8 hau7-tiuN2, 8 lang5 pai5 1 liat8, Chin-seng teng2-jit8 bo5-lai5 chia cho3-choe7; kin-na2-jit8 the3-lang5 lai5-chia taN-choe7. Si7, the3-lang5 taN-choe7, si7 i sou2 ai3-cho3. Hit-si5 i pai5-ti7 Tiong-ng, thang kong2, si7 hoan7-choe7 tiong e5 lang5.
Pai5-liat8 ho2-se3, Tiong-sim sian-siN chiu7 tui3 Ai3-chu2 sian-siN kong2,
“Ai3-chu2 sian-siN!
　　Chit-pang goan2 Tiong-oh8 e5 hak8-seng, u7-lang5 lai5-chia kiau2-jiau2, tui3 lin2 liat8-ui7 chin be7-cho3-tit. Che m7-na7 goan2 hak8-seng u7 sit-le2 e5 sou2-chai7, goan2 cho3 sian-siN ia7 u7 sit-chho3. Ng-bang7 li2 kam-goan7 sia3-bian2.”
　　Hak8-seng thiaN chiah-e5 oe7, sim-lai7 kun2-chhiang5-chhiang5. SiuN7 kong2, Ou2--ah! Chong5-pai3 lu2-seng kau3 an2-ni! Hit-si5 Ai3-chu2 sian-siN in3 kong2.
　　Kin-na2-jit8 lo5-hoan5 lin2 liat8-ui7 sian-siN, kap 8 e5 tai7-piau2, goa2 chiu7-si7 chin kam2-sia7. Chong2-si7 goa2 chai, hit-jit8 lai5 kiau2-jiau2 e5 hak8-seng chiu7-si7 kin-na2-jit8 bo5-lai5. Na7-si7 lin the3 in lai5, koh sian-siN kong2 chiah-e5 ho2-oe7, goa2 an2-ni chiu7-si7 chin hoaN-hi2. Chiu-si7 goa2 ia7 bo5 khng3 siu7-khi3. TaN, an2-ni chiu7-si hou7 lin2 chin lou2-lat8.
　　I kong2 liau2 hak8-seng ka7 i kiaN5-le2, hian3 hit-tiuN hou7 i; chiu7 tng2-lai5 oh8-nih. Hak8-seng mng7 kong2, khi3 liau2 an2-choaN2? Chin-seng kong2, Tiong-sim sian-siN piaN3-liau2 chin siok8, lian5-pun2 cho3 chit8-e7 khi3. Bo5 iau3-kin2 nouh!
　　Hit e7-pou am3-am3, u7-lang5 chheN-hiong5 kio3 kong2, Chin-seng! Ai3-chu2 sian-siN ti7 toa7-mng5-khau2 beh ka7 li2 kong2-oe7. Chin-seng kiaN-chit8-tio5, siuN7 kong2, Goan2 It-chu2 ah ti7 Lu2-oh8, goa2 cha2-khi2 cho3 tai7-piau2 khi3 sia7-choe7, taN m7-chai beh leng7-goa7 chek-pi7, a2 m7 si7?! Bo5 phah-sng3, chhut-lai5 e5 si5, Ai3-chu2 sian-siN kong2, Li2 cha2-khi2 sui-jian5 u7 khi3, goa2 sin3 li2 hit-jit8 bo5 cho3 chit-e5 tai7-chi3. Chin-seng kong2, Ai3-chu2 sian-siN, li2 chai-iaN2 goa2 e5 sim mah?
* * *
　　Tai7-chi3 koe3 liau2, koh bo5 loa7-ku2, Chin-seng chiu7 chut-giap8. Hit-tiap8 peng5-iu2 kui2-na7 lang5 sio-chio beh khi3 chhi3-giam7 I-hak8-hau7, Su-hoan5-pou7, Kok-gu2-pou7 teng2-teng2, na7-si7 Chin-seng kong2, Goa2 si7 chhin-chhiuN7 Sat-bo2-ni2 kap Siong7-te3 lip8-iok, goa2 e5 sim koat-i3 beh cho3 Thoan5-to7 e5 kang. Peng5-iu2 chiu7 bo5 koh chio i. Tu2-tioh8 Peng5-an Sio2-hak8-hau7 khiam3 kau3-oan5, sian-siN chiu7 ki2-chian3 i khi3 kiah8 kau3-piN. Goeh8-kip 8-khou hit-si5 sng3-lai5 be7-chio2. Hit-ni5 si7 1912 ni5 4-goeh8.


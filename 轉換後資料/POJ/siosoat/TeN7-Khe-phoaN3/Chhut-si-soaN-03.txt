21 Bak8-sai2 e5 Khui3-lat8
　　Ti7 Sio2-oh8 e5 si7, u7 chin-che7 chhu3-bi7. Chin-seng si7 siu7-chhi3 It-lian5-seng kah-chou. Chit-chou e5 gin-na2 chham-chhi-put-che5: u7-e5 13, 4 hoe3, u7-e5 6, 7 hoe3, chin hui3-khi3. U7-e5 chin-koai, u7-e5 chin a3-pa3.
　　Cheng5-jim7 e5 lang5 kong2, TaN-chiah beh khi3 cho3 sian-siN, tioh8 ok-heng5, hak8-seng chiah e7 kiaN-ui3. Na7-si7 Chin-seng chit-e5 hoat-tou7, chhi3 eng7-liau2 phaiN2-eng7, ka-ti7 teh-siuN7, an2-ni tian-to3 si7 cho3 ok-heng5 e5 iuN7 hou7 in oh8, an2-ni m7-ho2. Lo2-sian-poe3 u7 kong2,
1.	Khi3
2.	Thiong3
3.	Lun2
　　Chit 3-hang7 na7 chiau5-chng5, thang-kong2 si7 lau2-lian7 e5 sian-siN. Chin-seng, chiu7 ke2-oaN7 hoaN-hi2 e5 bin7 lai5 chhin-kin7 hak8-seng, tui3 an2-ni kai3-che7 gin2-na2 si5-kan goa7 ai3 lai5 chhoe7 i.Chin-seng chhio3-chhio3 kap in kau-poe5, Ia5-sou kong2, Iong5-un2 se3-kiaN2 chiu7-kin7 goa2, phah-sng3 si7 an2-ni.
　　Hak8-seng ok-heng5 m7-chun2,
　　Ia5-sou hoaN-hi2 in2-chun2,
　　Chit8-hang7 sit-pai7,
　　Chit8-hang7 seng5-kong, TaN goa2 hoat-kian3 lah! Ia3-sou si7 choe3 gau5 e5 kau3-iok8-chia2.
　　Kho2-sioh hak8-seng e5 tiong-kan, chit8-e5 gin-na2, u7-si5 tiau-ti5 put-hok8, i liah8-cho3 hoaN-hi2. Na7 kio3 i che7-teh, i tiau-ti5 khia7--khi2-lai5; na7 kio3 i tiam3-tiam3, i kou3-i3 chauh8-chauh8-liam7; tak8-hang7 to-si7 tui3-peng2, ai3 hou7 ki3-u5 e5 hak8-seng-a2 ho2-chhio3, ai3 hou7 sian-siN than3 in e5 i3-su3, tak8-jit8 to-si7 an2-ni. Hou2--ah! Chin-seng tu3 long2 be7-tiau5, na7 beh lai5 siu7-khi3; khi3, ia7 bo5 li7-ek. Chho2-bok8 hiaN kong2,
　　　　Tek-khak m7-thang chin-khi3;
　　　　Tioh8 ai2 ke7-khi3.
　　M7-ku2 Chin-seng hou7 chit-ho7 gu5-chhun2 e5 hak8-seng chi3-ti7, siuN7 bo5 hoat-tou7, bak8-sai2 chhe7-chhe7-to3. Ki5-u5 e5 hak8-seng, pun2-te2 khoaN3 i teh ngou2-gek8 sian-siN, chhio3 kah e7 han2-iaN2, chiu7 hit-e5 put-liong5 siau3-lian5, ia7 chin tek-i3. KhoaN3-kiN3 Sian-siN bo5 tiuN-ti5 theh8 chhiu2-kin am-bin7, bak8-sai2 na2 loh8-hou7, hau2-kah chhihN-chhngh-kio3, chit-si5 tai7-ke long2 an-cheng7, bo5 lang5 kaN chhut-siaN. Pat8-e5 sian-siN kong2, Chin-seng-kun! Mih-sai2 an2-ni, na7 e7 ka3-tit, chiu7 ka3; be7 ka3-tit, tiap8-tiap8-leh, teh kiaN i bah-thiaN3! Chin-seng kong2, Li2 iau2-boe7 chai goa2 e5 i3-su3. Chiu7 jip8 pang5-keng koaiN-mng5, kiu5 Siong7-te3 kam2-hoa3 chit-e5 gin2-na2 e5 sim-koaN.
　　Ki5-to2 boe7 soah, lai5 teh phah mng5, Chin-seng chiu7 ka7 khui, chit-e7 khoaN3 chiu7-si7 hit-e5 ngou2-gek8 e5 Sam-it ah. I, e-mng5 jip8-lai5, kui7 ti7 Chin-seng e5 bin7-cheng5, lau5 bak8-sai2, hau2-kah be7 chheh-khui3, kiu5 kong2,
　　Sian-siN ah! ChhiaN2 li2 sia3-bian2 goa2 e5 m7-tioh8!
　　Chin-seng hoaN-hi2 kau3 be7-kou3-tit, kin2-kin2 khan i khi2-lai5, kong2,
　　Goa2 si5-si5 sia3-bian2 li2, taN liau2-au7, li2 tioh8 cho3 ho2 bou5-iuN7 hou7 cheng3-lang5 oh8: In-ui7 li2 pi2 pat8-lang5 khah toa7-han3; na7 an2-ni lan2 chiah u7 li7-ek. Sam-it kong2, Sian-siN, chin lou2-lat8. Tui3 hit-tiap8 liau2-au7, chhin-chhiuN7 moa2-thiN e5 ou-hun5, loh8-liau2 sai-pak-hou7, chheng-liau2-liau2. Chit-tin7 e5 hak8-seng chin chhu3-bi7, bo5 koh u7 sim2-mih8 tai7-chi3. Chin-seng kong2, Goa2 e5 hak8-seng chin koai--lah; hak8-seng kong2, Goan2 e5 sian-siN chiaN ho2. Ka3-oh8, ka3-oh8!
22 Hi2, bin7-tong-chian5
　　Ti7 sio2-oh8 i2-keng ni5-boe2, pak-hong leng2-sih-sih, siok-sia3-au7 kin7 hou5-chio-kong2 (chhek-hau7-sou2), hit-tiau5 toa7-lou7, tak8-me5 kau3 am3 e5 si5, u7 lang5 teh be7......Sio........bi2-ko!........Sit8-chai7 si7 koaN5-thiN e5 khi3-siong7.
　　Chit8 me5-hng Kong-a2-na5 chit8-e5 peng5-iu2 lai5, Chin-seng kap in che7-ti7 hoe2-lou5-piN, na2 hang-hoe2, na2 kong2-oe7. Kong2-khi2 ti7 in hia, u7 1-tin7 chhi7-gu5 gin2-na2. Jit8 loh8-soaN e5 si5, tai7-ke sio-chio khia7-gu5 beh tng2-khi3; tiong-kan chit8-e5 che7-ti7 chui2-kiN5. Hit-tiap8 si7 koaN5-thiN i che7-ti7 hia, giah8 1-ki kong2-to-a2 siah han-chu5, na2 siah na2 chiah8. Chhi7-gu5-phoaN7 kio3 i tng2-lai5-khi3, i kong2, Goa2 e5 gu5 kia3 lin2 to3-khi3, goa2 beh chhiaN2 toa3-chia. Ko2-jian5 chiong gu5-liau7 tiN5 ti7 gu5-kak, hou7 gu5 to3-khi3. Chhu3-nih e5 lang5, mng7 i siaN2-su7 bo5 to3-lai5, in ka7 i kong2, I iau2 ti7 chui2-kiN5, che7 kah sin5-sin5.
　　I e5 pe7-bo2 khoaN3-kiN3 jit8 tit8-tit8 am3, iau2-boe7 to3-lai5. Chiu7 kiah8 hoe2-tau2 khi3 hia chhoe7. Kau3 chui2-kiN5 bo3 khoaN3-kiN3 gin-na2, khoaN3-kiN3 u7 hoeh-jiah tit8-tit8-tih, tui3 soaN-teng2 khi2-khi3. Chiu7 sun7 hoeh-lou7 theng5 chiuN7 soaN. Kau3 soaN-teng2, khoaN3 kiN3 eng7 kha-kin tiau3-am7 ti7 chhiu-teng2, chhiu2 iau3 kiah8 1-ki to, to-a2 u7-hoeh. Thau2-khui chit8-e7 khoaN3, am7-kun2 tui3 cheng5-bin7 tuh8 3 khang, tuh8 bo5 si2, koh eng7 tiau3-e5. Ti7 soaN-boe2-liu ou-thiN3-am3-te7 koh koaN5-chhin3, chhut-siaN thi5-khau3,
　　　　Goa2 kiaN oe3!
　　　　Goa2 kiaN2 oe3! Li2 thai2 e7 lai5 chia leh!
　　Hit-e5 siaN tui3 soaN-boe2 in7-loh8 soaN-kha, hou7-lang5 thiaN-tioh8 e7 chheN-chhin3, na2-chun2 Ki5-tian5 e5 boe5-a2-kiaN2 Iok-tan3, khia7-ti7 Ki5-li2-sim soaN, teh chiu3-chou2 soaN-kha e5 Si7-kiam3-lang5, hit-e5 siaN kau3-giah8 thang kiaN.
　　Chin-seng si7 sio2-taN2 e5 lang5, thiaN chit-e5 kou3-su7, sim-koaN chin tam2-han5.
　　PoaN3-me5 au7 siuN7 beh khi3 pian7-sou2, in-ui7 saN-li7 chin hng7, iu7-koh am3-thau5 teh kong2 tiau3-tau7 e5 gin2-na2, siuN7-tioh8 soa3 tit8-tit8 kiaN--khi2-lai5; m7-ku2 be7-an7-tit. SiuN7-tioh8 siok-sia3-au7 u7 pat8-lang5 cho3 chhu3-piN, ti7 in e5 chhu3-kak-thau5, u7 chit8-bou5 lang5-goa7-koan5 e5 chhiu7-a2. Chin-seng chiu7 khui-mng5, ti7-hia chiu7 li7-pian7, hit-tiap8 poaN3-me5 au7 3 tiam2 cheng.
　　Hut-jian5 chhu3-piN e5 chu2-lang5 tng2-lai5, khoaN3-kiN3 i ku ti7 hia, giau5-gi5 i si7 chhat8. I chiu7 un5-a2 kiaN5 oa2-lai5, toa7-siaN hoah chit8-e7.
　　He saN2-lang5?
　　Chin-seng pun2-te2 thau5-khak chhih-chhih, bo5 siuN7 poaN3-me5 au7, iau2 u7-lang5 beh lai5, hou7 i hoah chit8-e7, soah tng3-lap-che7. Koh siuN7, goa2 si7 keh-piah e5 chhu3-piN, na7 hou7 chai goa2 si7 sian-siN, iau2 khah phaiN2-se3; m7-ku2 na7 bo5 kong2 ti7-chia e5 in-toaN, e7 liah8 goa2 cho3 chhat8, khi2-chhiu phah goa2. Chiu7 teN3 chit-khoan2 e5 siaN, kong2,
　　　　Goa2 to m7 tu2-ho2........................
　　Hit-e5 lang5 chiah-chai m7-si7 chhat8-a2, chiu7 hoah, kong2,
　　Hi2! Bin7-tong-chian5!
　　Li2, li2, li2, chaiN2-iuN7 an2-ni! Chin-seng bo5-khoa3 chheng-chho2, chek-si5 piaN3-tui3 toa7-ke sio2-hang7 seh8-to2 1 toa7-lin3, tng i bo5 ti7-hia, chiah koh jip8-lai5 khun3. Hit-tiap8 leng2-hong chhoe kah ki3-ki3-kio3, Chin-seng sui-jian5 chong5-koe3 am3-hang7-a2, soa3 m7-kiaN saN2-hoe3. Ka-ti7 siuN7, Che-si7 goa2 it-seng e5 toa7-sit-pai7. Chai7-cha2 siau3-lian5 Nga2-kok, beh khi3 Pa-than2-a-lan5, lou7-nih bo5-chhin-bo5-chhek, bo5-peng5-bo5-iu2; koh-si7 toaN-kiaN5 chhim-soaN, chhai5-long5 ia2-siu3, be7-bian2-tit u7. Nga2-kok kiaN-hiaN5 kau3-kek8, chiu7 kui7-loh8 ki5-to2, Siong7-te3 cho3 i e5 Chu2, am3-si5 ia7 bian2 kiaN-hiaN5. TaN, goa2 siaN2-su7 kiaN, Siong7-te3 kap goa2 cho3-phoaN7, Ia5-sou ia7 u7 kong2!
　　Goa2 jit8-jit8 kap lin ti7-teh, kau3 se3-kan e5 lou7-boe2. KiaN-hiaN5 si7 ka-ti7 chhu2, chong3-taN2 si7 oa2-kho3 Chu2. Bian2-kiaN, bian2-kiaN. Chit-tiap8 liau2-au7, bo5-lun7 khah am3 e5 sou2-chai7, to ia7 kaN2 khi3. Che-si7 Chin-seng ti7 Sio2-oh8 sou2 tit-tioh8 e5 ka3-si7.
* * *
　　Keh-ni5 3-goeh8, chiu7 pin beh jip8 Hok-im-su-iN7. IN-tiuN2 chin hoaN-hi2, tek8-piat8 lai5 hong2-mng7 Chin-seng, kap i tam7-lun7 chian5-tou5 e su7 na2-chun5 thiN-sai3 kau3-lai5 chong3 i e5 lat8. Kong liau2 chiu7 kui7-loh8 ki5-to2. Si3-goeh8 chiu7 jip8-oh8, Hok-im-su-iN7 hit-si5 ia7 kio3-cho3 Toa7-oh8.
23 Si2-lang5 ah! Khi2-lai5, khi2-lai5!
　　1915 ni5 joah8-thiN, thou2-hui2 I chheng-hong chu7-chheng Tai7-goan5-soe3, ti7 Lam5-chng chok-loan7, i e5 hui2-lui7 un7-heng5 Ta-pa-ni5, Kong-a2-na5 teng2-teng2, loa7-che7 peh-siN siu7 i e5 ham7-hai7.
　　Liau2-au7 chheng-chng, siu2-khoe siu7-liah8, sang3-kau3 Hoat-teng5 cheng3-hoat, ki5-u5 hu7-ho5 choe7-hoan7, ia7 siu7 heng5-hoat8.
　　Ti7 Lai7-Kong-a2-na5 u7 chit8-e7 Thoan5-to7-su, kio3-cho3 Choan5-hian3 Sian-siN, I ti7-hia cho3 thoan5-to, thiaN thou2-hui2 hit-me5 beh lai5, chiu7 kap thong-chng e5 hoe7-iu2 koaN2-kin2 chau2-khi3 chhang3-soaN, chit8-oe-a2 bah, oe-kah8 phang-phang bo5-khoa3 chiah8, chhai7 ti7-hia. Ko2-jian5 am3-thau5, thou2-hui2 chiu7-kau3, pang3-chheng3, kiah8 hoe2-pe2, hoah kong2, sian-siN ti7 to2-ui7 ah, chhut-lai5 chhut-lai5! U7-e5 kong2, Jip8-lai5 ka7 thoa. U7-e5 kong2, Ham7 chu3 pang3-hoe2 sio. U7-e5 kong2, M7-thang ah! Sio liau2, kap ang5-mng5-lang5 sng3-be7-tit, Hit-si5 chit8-e5 hoe7-iu2 bih-ti7 chhiu7-teng2, thiaN in hoah-hiu hoah-hiam3, kiaN-kah kha-phu5-chhiu2-sih, hiam2-a2 ko7--loh8-khi3.
　　Thou2-hui2 chhoe7-bo5 sian-siN ia7 khoaN3-bo5 hoe7-iu2, tui3 hit khaN-a2 bah chiah8-liah8 leh, chiu7 the3-chui3 tui3 goa7 Kong-a2-na5 to3-khi3.
　　Sou-sek-tui7 kau3, chiu7 cho3 chit8-e7 ui5-khi-lai5, chi2-u7 hu7-jin5, gin2-na2 i2-kip lau7-lang5, phoa3-siuN3-e5 thang tit-tioh8 po2-choan5; ki5-u7 si7 5-e5 piaN2 2-boe2 hi5 choe3 chit8-koaN7, khi3 loh8 ng5-choaN5. A2! Choe7 e5 kang-chiN5 chiu7-si7 si2 lah!
　　I2-keng thai3-peng5, chun2 lang5 kau-thong, Chin-seng chiu7 khi3 SoaN-pa3-chng, chhoe7 Thai3-iong5 hiaN, i si7 cha2-ni5 aiN7 Chin-seng e5 lang5. I ia7 kong2 in hou7 thou2-hui2 phah-kiaN, au7-lai5 chhoa7 goan2 khi3 tham3 chit8-e5 hoe7-iu2. Hit-e5 hoe7-iu2 peng5-sou3 si7 jiat8-sim koh phoh-sit8, kau3-hoe7 kap te7-hng e5 lang5 chin bat i. Put-heng7 in-ui7 thou-hui2 u7 tui3 in hia keng-koe3, chhu3-piN u7-lang5 khi3 oa2 in, tui3 an2-ni sou-sek-tui7 kau3 lian5 hit-e5 hoe5-iu2 ia7 soa3 siu7-liah8.
　　I2-keng khan-khi3, hou7 in kui-liat8, kui7-ti7 thou5-kha, teh-beh thai5--in. Hut-jian5 chit8-chun7 toa7-hong, chhoe-khi3 hit-e7 hoe7-iu2 e5 leh8-a2, tu2-tioh8 ku7-te2 u7 sek8-sai7 e5 keng2-koaN khoaN3-tioh8. Tioh8 chit8-kiaN, kong2, Ai2, na2-nih liah8 chit-e5 lang5. KoaN2-kin2 khi3 ka7 tui7-tiuN2 kong2, Chit-lang5 si7 ho2-lang5, si7 Ki-tok-kau3-lang5, goa2 bat i. Tui3 an2-ni chiu7 pang3 i khi3.
　　Chin-seng thiaN-liau2 kam2-siong2 2, 3 hang:---
1.	Peng5-sou3 ho2 phin2-heng7, u7 toa7 pi3-im3 ti7 gui5-hiam2 e5 si5.
2.	Siong7-chu2 gau5 the3 I e5 peh-siN3 khui oah8-lou7.
3.	To-kiam3 e5 bin7-cheng5 ia7 u7 in-tian2.
　　Kong2-soah, chiu7 khi3 goa7-Kong-a2-na5, tham3-thiaN hit-e5 cheng5-heng5. Kau3-ui7, khoaN3-kiN3 chhau2-chhu3 hou7 in toa3; m7-na7 u7 heng5-hoat8 ia7 u7 lin5-bin2, sit8-chai7 si7 tioh8. Koh khoaN3 hia e5 chhu3, che7-che7 sio-hui2, lai7-te2 si7 choe7-hoan7 e5 ban7-jin5-tui, chit-keng ia7 u7, hit-keng ia7 u7, thou5 u7 pit-hun5, teng2-bin7 chheN-chhin3, Chin-seng khia7-ti7 in e5 teng2-bin, oan2-jian5 khia7-ti7 im-kan, sim-koaN ui7-tioh8 in kan-khou2. Kio3 kong2, Si2-lang5 ah! Khi2-lai5, khi2-lai5! SiaN2-su7 m7 khi2-lai5 jin7 li2 e5 choe7 ah!? Li2 na7 jin7 li2 e5 choe7, li2 iu5-goan5 tioh8 si2, in-ui7 li2 e5 si2, si7 kong-to7; si7 li si2 ti7 li2 e5 choe7-koa3. Na7-si7 li2 u7 jin7-choe7, li2 e5 seng-khu sui-jian5 si2, li2 e5 leng5-hun5 beh tit-tioh8 oah8 lah. Seng3-chheh kong2, Lan2 na7 jin7-choe7, Siong7-te3 kong-gi7, teh-beh sia3-bian2 lan2 e5 choe7, se2-tu5 lan2 e5 phaiN2. A2! Si2-lang5 ah! Thai2 m7 khi2-lai5 jin7 li2 e5 choe7 ah? A2! Ban7-chiah! Goa2 jin7 li2 cho3 kap Sou2-to-ma2, Gou5-mou5-liap8 e5 lang5 siang7 cheng2-lui7. In na7 u7 tit-kiu3 e5 ng3-bang7, lin2 ia7 chha-put-to lah. Po2-lo5 kong2, Tak8-lang5 tioh8 hang5-hok8 ti7 cho3 si7-toa7 u7 koan5-peng3 e5; in-ui7 kiN3 u7 koan5-peng3 e5, bo5 m7-si7 tui3 Siong7-te3 chhut; sou2-u7 e5 koan5-peng3, long2-si7 Siong7-te3 sou2 tiaN7-tioh8 (Lo5-ma2 13:1).
　　A2! Gong7-lang5 ah! Li2 siaN2-su7 cho7-hoan2 lai5 chhu2-choe7 ah! Li2 m7-na7 tek-choe7 Siong7-te3 ia7 tek-choe7 koaN-hu2 lah.
24 ChhiaN2 Sia-bian2
　　Chin-seng jip8-liau2 Toa7-oh8. Peng5-iu2 khoaN-tioh8 Chin-seng teh sau3-te3, kio3: Chin-seng kun, ku7-te2 teh cho3 sian-siN; taN cho3 hak8-seng, u7 khah bo5 koan3-si3 houN7? Chin-seng kong2, Sau3-te3 si7 sio2-khoa2 su7, jip8-chia si7 beh lian7-sip8 hok8-sai7 lang5; ho5-hong3 chit-e5 tai7-chi3.
* * *
　　Keh 2-ni5, It-iong5-sang3 ia7 lai5 jip8 Toa7-oh, liau2-au7 Soan2-bin5 hiaN ia7 lai5, chit-e5 Soan2-bin5 hiaN ia7-si7 Chin-seng ti-ki2 e5 peng5-iu2.
* * *
　　Chin-seng i2-keng 4-lian5, hit-si5 ti7 oh8-lai7 u7 chit8-e5 teng2-ni5 chut-giap8 e5 peng5-iu2, mia5-kio3 Hiong5-ho7-kun. I ti7 hak8-hau7 pou2-sip8, bo5 chhut-khi3 thoan5-to7. I ai3 piau2-beng5 i si7 cha2 chit8-ni5 e5 hak8-seng: u7 chit8-pai2 khi3 Loe7-te7 chu3-bun5 mih8-kiaN7, sia2 5-lian5-seng Hiong5-ho7 kia3, seng-li2-lang5 ia7 chiau3 an2-ni kia3-mih8 lai5, tai7-ke khoaN3-liau2 chin ai3-chhio3. Iu7-koh sia3-kam bat hoan-hu3, in-ui7 i si7 chut-giap8-seng, sou2-i2 lin2 chai7-oh8 e5 hak8-seng, tioh8 sio thiaN-chhui3, khah ho2 chiu7 chut-giap8--e5 ia7 tioh8 kap ke7-lian5-e5 saN-ho5. Hak8-seng thiaN-kiN3 chin ki5-koai3; ki5-sit8 sian-siN si7 phou2-thong e5 khoan3-bian2 na7-tiaN7; m7-si7 ko2-jian5 lip8 i cho3 iu2-si. Sian-siN si7 ho2-i3, Hiong5-ho7-kun soah ki3-chai7 sim, siong5-siong5 hian2-chhut hak8-seng-thau5 e5 sek-chhai2; na7-si7 hak8-seng chin bo5 hoaN-hi2. In-ui7 si7 pou2-sip8, sou2-i2 bo5 chiau3 si5-kan thak8-chheh, u7-si5 chhut-khi3 ke-nih tng2-lai5, pat8-lang5 iau2 teh thak8, bo5 se3-ji7, bak8-kiah8-siaN khiauh8-khiauh8-kio3, tian-to3 hou7 4-lian5-seng hoah i ia7-kah8-ma2-si2.
　　Hit-si5 u7 kui2-na7 e5 peng5-iu2, tiong-kan chit8-e5 bo5 loa7-ku2 siu7 the3-oh8. M7-na7 Chin-seng khoaN3 in chin koh-iuN7, chiu7 pat8-lang5 ia7 si7 an2-ni teh siuN7.
* * *
　　Chit8-jit8 Chin-seng kap It-iong5 san3-pou7 e5 si5, u7 lun7-khi2 Hiong5-ho7-kun e5 su-siuN2, bo5-phah-sng3 i e5 peng5-iu2 thiaN-kiN, thioh ki3 tuh8 i kong2, kong5 Chin-seng kap It-iong5 teh kong2 li2 e5 oe7, Hiong5-ho7 tui3 an2-ni giau5-gi5 chiu7 m7-goan7, liah8-chun2 Chin-seng kap It-iong5 teh kiat-tong2, beh cho3 i e5 tui3-tek8, siong3 ki-hoe7 beh kap i su-iaN5. Che-si7 Chin-seng u7 sit-chho3 e5 sou2-chai7, i ia7 　　ka-ti7 kong2, be7-ki3-tit chit 2-ku3:
　　閑談莫論人非
　　靜坐常思己過
　　Han5-tan5 bok8-lun7 jin5-hui,
　　Cheng7-cho7 siong5-su ki2-ko3.
　　Ke2-soeh si7 kong2, Kong2 eng5-oe7, boh8-tit lun7-khi2 pat8-lang5 e5 m7-tioh8. Cheng7-cheng7 che7, tioh8 siong5-siong5 siuN7 ka-ti7 e5 koe3-sit.
* * *
　　Hit-si5 u7 siat 1-hang7 hoat-tou7; Chiu7-si tiong-thiaN toh-teng2 he7 1-pun2 phou7-a2 kap 1-ki ian5-pit, lang5 na7 beh theh8 kong-chheh kap Sin-bun5 khi3 pat8-ui7 khoaN3, tioh8 ki3 i e5 mia5 ti7-hia, hou7 pat8-lang5 li7-pian7 khi3 chhoe7.
　　Hit-tiap8 si7 Au-chiu tai7-chian e5 si5. Chit8 me5-hng, hut-jian5 Tai5-lam5 Sin-bun5 Ho7-goa7 lai5. Hit-si5 hak8-seng chin-che7 ti7 lau5-teng2, thiaN-kiN3 It-iong5 ti7 lau5-kha, teh kong2, H07-goa7 lai5, tai7-ke chheN-hiong5 kio3 i theh8 khi-lai5 lau-teng2, khoaN-tioh8 tai7-ke hiah koaN2-kin2, soa3 bo5-khoa3 ki3-mia5 ti7 phou7-a2. Hit-tiuN ho7-goa7 si7 ki3-chai3 Te3-kok tui3 Tek-kok soan-chian3 e5 su7. Tai7-ke ai3-khoaN3, soah chit8-chhiu2 poaN5-koe3 chit8-chhiu2. Tu2-tioh8 am3-si5 e5 toa7-cheng teh tan5, tai7-ke chhong-hong5 chiu7 loh8-lai5 le2-pai3, lou7-boe2 khoaN3 e5 lang5 soah chiong hit-tiuN pang3 toa3 lau5-teng2.
　　Le2-pai3 soah e5 si5, Hiong5-ho7-kun tui3 goa7-bin7 tng2-lai5, jip8-kau3 Tiong-thiaN, toa7-se3-siaN chiu7 teh hoah, Ho7-goa7 siaN2-lang5 theh8-khi3 bo5-kui-bo5-ki2, an2-ni kui2-na7 ku3, chin siu7-khi3. SaN-chiN khoaN3, u7 lang5 ai3, lang5 teh mng7, teN3 m7-chai. Chit8-e7 chiu7 loa7 It-iong5 theh8-khi3, chit8-sin chit8-taN3 long2 sia3 hou7 i lah. It-iong5 kong2, Cheng3-lang5 kio3 goa2 theh8-khi2-khi3 hou7 in, au7-lai5 in kui2-na7 lang5 sio-lun5 khoaN3, tit8-tit8 khi3, goa2 ma7 m7-chai lou7-boe2 saN2-lang5 chiap-chhiu2; khiok tai7-seng u7-iaN2 si7 goa2 theh8, taN sit-le2.
　　Chin-seng liah8-chun an2-ni soah-su7, bo5-phah-sng3 Keh-jit8 Soan2-bin5 hiaN ka7 It-iong5 kap Chin-seng kong2, Goa2 thiaN-kiN3 lang5 hoe7-che5 beh tuh8 lin 2-e5, kin-me5-hng na7 e7 lun2-tit, tioh8 lun2 khah ho2. Chin-seng kong2, He2 to7 chin ki5, kiam2 u7 siaN2 tai7-chi3?!
　　Si5 kau3 lah, hit-me5 le2-pai3 soah, Hiong3-ho7 chiu7 chhut-siaN kong2, Tai7-ke ban7-chiah khi3, goa2 u7 kui2-ku3 oe7 ai3 kong2.
　　Hit-me5-hng tai7-ke e5 toh-teng2 si7 chhai7, hoan-a2-teng (po-le5 teng). Chin-seng m7-chai i beh khui sim2-mih8 te5-bak8. Hiong5-bo7 chiu7 tui3 i e5 te7-a2 lai7, theh8-chhut 1-pun2 phou7-a2, ki3-to2 10-kui2-hang7 choe7-chong7, na2-chun2 Lou7-tek ma2-teng teh soan-ko3 Hoat-ong5. Kong2,
　　Goa2 kin-na2-jit8 hou7 ke7-lian5-seng, khi7-hu7 thai3-thiam2. Chhin-chhiuN7 chiah-ku2, It-iong5 kho3 in hiaN si7 koan5-lian5, bo5 beh chiau3 kui-ki2, bo5 beh chun-keng3 si7-toa7, khoaN3-khin goa2. Goa2 sng3 i u7 kui2-na7 hang7 e5 m7-tioh8. Ta3, te7-1 chiu7-si7 saN2-hoe3, te7-2 chiu7 si7 saN2-hoe3, saN2-hoe3... ... ... ... Li2 teh ho2-taN2.
　　Kong2 kau3 chia, chiu7 he7-hiong3 chau3-oa2 It-iong5 e5 bin7-cheng5, na2-ki2 na2-tuh8, piaN3-lat8 tui3 i e5 toh-a2 tui5-loh8-khi3, soah lap chit8-thap, toh-thau5-teng hian2 tui3 piN-a2 beh lin3-loh8-khi3. Si-lian5-seng hoah i kong2, Se3-ji7! Se3-ji7!
　　Chin-seng khoaN3 i hiah hiong5-ok, cheng-chha i bo5 me7 phaiN2-chhui3 na7-tiaN7, seng3-te7 bo5-su goa7-khau2 e5 lo3-tong7-chia2. SiuN7 i un2-tang3 u7 kiat-tong2, hu3-chhiu2 pian7-pian7, chiah u7 chiah ho2-taN2.
　　Chin-seng chai, Hiong5-ho7 beh chia3 chit-e ki-hoe7, ap-pek ke7-lian7 hou7 i hang5-hok8, bo5 hoat-chiN5, pa-le7 hau7, Chin-seng kap It-iong5 tioh8 cho3 chiN3-pe2 lah. Chiu7 phak-ti7 toh-a2 am3-chiN7 ki5-to2, kiu5 Chu2 chan7 goan2 u7 khui3-lat8 thang Thun-lun2.
　　Hiong5-ho7 na2-ki2 na2-tuh8, na2-tah na2-kong2, iu-thau5 kat-bin7, ka7-ge5 chhiat-chhi2, tah-toh pin2-pong3-kio3. It-iong5-a7 to-a7-si7 bo5 chhut siaN, ia7 bo5 tin2-tang7. HehN! Nng2-thou5-chhim-kut8, soa3-hoe2-soe-soaN, chiu7 kong2, Lin2 si3-lian5 m7-bian2 siuN7 koan5 lah; Chin-seng-a li2 m7-bian2 ang5, ang5-liau2 e7 luh-ti3, 2-keN3 khah koan5 tiong-chit; na7 ai3 chiah lai5 su-iaN5 leh!
　　Na2 kong2, chhiu2-ng2 na2-pih, Chin-seng teh siuN7, chit-e5 lang5 u7 pi7-pan7 bu2-lek8 kai2-koat e5 khoan2-sit. Put-lun7 li2 u7, a2-si7 bo5, kho2-sioh Sin5-hak8 tiong u7 chit-ho7 lau7-jiat8. Ho2 lah, chhut-chai7 li2 ai3 khau2-siat8 loan7-chian3, a2-si7 bu2-lek8 au2-taN2, goa2 koat-toan3 bo5 ti2-khong3 chu2-gi7. Jim li2 loa7-nih biau2-si7, goa2 to-si7 ka7 li khoaN3-cho3 ta-te7 khi2 hong-pho, tek-khak m7 in3 poaN3-ku3.
　　Sio2-theng5 tu2-tioh8 sian-siN lai5, chiu7 kai2-soaN3.
　　Keh-jit8 Soan2-bin5 haiN kong2, Chin kam2-hok8, he2! Beh goa2 tu3-be7-tiau5! Chin-seng kap It-iong5 kong2, Sio2-khoa2 su7, bu5-ko3 si7 he7-thiN e5 chhe3-lui5 na7-tiaN7; beh-si7 kaN2 khi2-chhiu2 lai5 phah, iau2 ku2 khah ho2.
　　Siang7-lian5 e5 peng5-iu2 kong2, He2, goa2 chiaN5 m7-goan7. Chin-seng kong2, Mih-sai2 an2-ni!? M7-goan7 si7 u7 siuN7 beh ti2-khong3; na7-si7 che7 bo5 eng3-chian3 e5 pit-iau3, lan2 tioh8 chu7-tiong7 jin5-keh; In-ui7 ai3 cho3 thau5-e5 tioh8 cho3 lang5 e5 chhe-eng7, iu7-koh jin5-ai3, si7 bo5 siu7-khi3 oan3-tou3. HiaN-ti7 ah, lan2 tioh8 hak8-sip8.
* * *
　　Kau3 hioh-joah8, tai7-ke beh si3-soaN3, Chin-seng ti7 pang5-keng teh khoan2 heng5-li2. Hut-jian5 Hiong5-ho7-kun jip8-lai5, he7 1-tiuN sia2 ang5-ji7 e5 toaN ti7 toh-teng2, chhio3-chhio3 chiu7 khi3. Hit-tiuN toaN si7 kong2,
　　Chin-seng-kun peng5-an!
　　Goa2 hiah-ku2 tui3 li2 chin sit-le2, si7 goa2 chit8-si5 kin2-　　seng3-te7. TaN, chhiaN2 li2 sia3-bian2. U7 si5-kan lai5 goan2 hia thit-tho5.
Peng5-an.
1.	Hiong5-ho7 sia2.
　　Chin-seng khoaN3-tioh8 an2-ni, hoaN-hi2 kong2, Kau3-giah8 lah, goa2 e5 thun-lun2 u7 ke3-tat8 lah! 
　　Sio2-theng5 It-iong5 ia7 kong2, i ia7 tit-tioh8 chit8-tiuN, i3-su3 sio-tang5. Chin-seng kong2, An2-ni ho2, tioh8 kam2-sia7 Siong7-te3.
　　Tui3 ti7 hit-am3 e5 chhi3-kek, thun-lun2 e5 iaN2, hip-tiau5 ti7 Chin-seng e5 thau5-nau2-lai7. Beng5-pek8 thun-lun2 si7 chin kan-khou2; m7-ku2 lou7-boe2 u7 seng5-kong e5 hoaN-hi2. Kho-lun5-po3 tu3 thun-lun2, tit-tioh8 hoat-kian3 Bi2-chiu; Ki-tok tui3 thun-lun2, tit-tioh8 iaN5-koe3 sip8-ji7-ke3. Kou2-cha2-lang5 u7 kong2, Tioh8 lai7-lai7 e5 to, chhah-ti7 sim-koaN3, han3-ji7 si7 an2-ni sia2 忍,------chiu7-si7 peh8-peh8 e5 lai7-to (刃) chhah-ti7 sim-koaN-tiong. Oan2-jian5 Se3-bian7 ka7 Ma2-li7-a kong2, “ Koh li2-e5 sim-koaN beh hou7 lai7-kiam3 lai5 chhak8-thau3-koe3”. (Lou7-ka 2:35). A2! Chiong-lai5 ti7 sip8-ji7-ke3-kha e5 Ma2-li7-a, i e5 sim-koaN ko2-jian5 si7 eng3-giam7 chit-ku3 lah! I khoaN3 kiaN2 siu7-teng3, i e5 sim m7-chai loa7-nih kan-khou2 leh; iau2-ku2 Thun-lun bo5 chit8-ku3 e5 siaN-soeh.
　　SiuN7-kau3 chia, Chin-seng thou2-toa7-khui3, kong2, Ai-ah! Goa2 kian3-siau3; goa2 chit-ho7 e5 thun-lun2 na7 kap i lai5 pi2, si7 chin m7-chaiN5-mih8. M7-ku2, goa2 taN chai-iaN2, goa2 oah8-ti7 chit se3-kan, tek-khak tioh8 eng7 thun-lun2, lai5 cho3-chiaN5 goa2 e5 kang. Tui3 chit-tiap8 liau2-au7, cham7-cham7 tai7-chi3, Chin-seng long2-si7 eng7 thun-lun2 lai5 khah-iaN5! Hou2--ah! Thun-lun2 e5 lat8 loa7 iau3-kin2 ah! A2! Hiong5-ho7-kun ah! Tong-si5 li2 e5 ap-pek ui-hek, na2-chun2 si7 giam5-giam5 teh ka3 goa2 thun-lun2 e5 sian-siN lah! A2! Hiong5-ho7 Sian-siN ah! Ti7 chia be7-kim3-tit kam2-sia7 li2 e5 ui-giam5 lah!
　　Liau2-au7 Hiong5-ho7-kun kap Chin-seng It-iong5 chiau3-ku7 si7 ho2-peng5-iu2.
　　ChiaN3 chhin-chhiuN7 si kong2,
1.	Chut-giap8 Tiong-hak8 sim koat-i3, 
Bo5 siuN7 pat8-tou5, than3 toa7-li7;
Seng jip8 Siau2-hak8, na2 thoan3-lian7,
Choan2 jip8 Su-iN7, sim-chi3 kian.
2.	Sip8-ke3 khou2-poe tioh8 tam-tng,
Chiah oe7 toe3 Chu2 kau3 Lok8-hng5;
Ho5-hong3 chiong-lai5 thoan5-to7 chit,
Na7 khiam3 thun-lun2 bo5 chiau5-chng5.
25 Tu5-khi3 chit-e5 lang5
　　Chit8 cha2-khi2, u7 lang5 tui3 Cheng7-chui2-khe, chau2-lai5 po3 Chin-seng kong2, Lin2 An2-ma2 koe3-sin lah. Chin-seng chiap-tioh8 siau-sit, chiu7 phah tian7-po3 khi 8-sian-chng hou7 lau7-bo2: in-ui7 Chi3-khin5 chit-pang ti7 Lou7-ka I-iN7 teh ka7 iN7-tiuN2 io gin2-na2.
　　Chin-seng ia7 khi3 Lu2-oh8 thong-ti It-chu2, liau-au7 chiu7 cho3-hoe2 tng2-khi3.
　　Kau3 chhu3 pi7-pan7 sang3-chong3, koaN-chha5 ti7 thiaN-piN. It-chu2-ah, bo5 si-ho5 u7 iu-bun7 e5 khoan2-sit5, Chin-seng ki5-koai3.
　　Si2-lang5 iau2 ti7 thiaN3-piN, in-ui7 ku2-ku2 bo5 ti7-teh, lai7-bin7 bo5 pi7-pan7, lau7-bo2 siat-hoat Chin-seng tioh8 khi3 pat8-lang5 tau hioh-me5, It-chu2 ah tioh8 khi3 in pe7-bo2 chhu3. I2-keng am3, Chin-seng song-hui3 sng3-liau2, chiu7 khi3, It-chu2-ah, ia7 siang7-lou7, chiu7 toe3 i khi3; na7-si7 Chin-seng bo5 teh phah-sng3 It-chu2-ah u7 teh siuN7 sim2-mih8. KiaN5 e5 si5, hit-tiap8 i2-keng 10-tiam2 goa7, ou-thiN am3-te7, It-chu2-ah, hut-jian5 khan Chin-seng e5 chhiu2, kio3 kong2, Chin-seng ah! Chin-seng liah8-kio3 i khoaN3-tioh8 sim2-mih8, mng7 i kong2, SiaN2-su7? It-chu2 soa3 eng7 i chit8-chhiu2 moa Chin-seng keng-thau5, koh kong2, Chin-seng ah! Ia7 beh chim--i. Chin-seng e5 keng-thau hou7 i jiat8-jiat8 e5 bah, thng3 chit8-e7 chin-thiaN3, chiu7 chai i e5 sim-te2, u7 bih choa5. Toa7-e7, chiu7 kun3-luh, It-chu2 bo5 hoaN-hi2. Chin-seng kong2, SiaN2-su7 an2-ni? Kiam2 m7-chai, goa2 e5 si5 iau2-boe7 kau3? Cheng3-to7 kap Mia5-siaN tioh8 po2-sioh: Bai5-chong3 beng5-pek8 2-e5 chiu7 koh khi3 oh8--nih.
　　Keng-koe3 u7—hiah-ku2, It-chu2-ah, Lu2-oh8 chut-giap8 liau2, Sio2-lu2-oh8 ia7 u7 ka3, 1-pai2 khi3 Pat-sian-chng 　　chhoe7 Chi3-khin5 thit-tho5.
Chit8 me5-hng Chin-seng teh khun3, hut-jian5 khoaN3-kiN3 iN-siong7: KhoaN3-kiN chit8 lau7-lang5, chhui3-chhiu peh8-peh8, sui5-kau3 heng5-kham2, i e5 bin7 u7 kng, i e5 i-chiuN5 kap lang5 koh-iuN7, khia7-ti7 bin5-chhng5 cheng5, i e5 kha bo5 khoaN3-kiN3, si7 i e5 saN kham3 koe3-thau5, i bo5 tah8-ti7 lau5-pang, li7 lau5-pang u7 1-chhioh koan5. Kio3 kong2, Chin-seng, Chin-seng! Chin-seng chu3-sin5 khoaN3 i, kong2, Goa2 ti7 chia. I kong2, Tioh8 tu5-khi3 chit-e5 lang5 tioh8 tu5-khi3 chit-e5 lang5! Chin-seng teh siuN7, goa2 si7 bin5-bang7 a2-si7 sin5-keng soe-jiok8, a2-si7 chiah8-tioh8 be7 siau-hoa3 e5 mih8, teh khoaN3-tioh8 ki5. SiuN7 m7-chhut, mng7 i kong2, Beh tu5 an3-choaN2? I koh kong2, Tu5-khi3, tu5-khi3. I e5 siaN chin chhiat, oan2-jian5 Iu5-thai3-lang5 teh hoah beh teng3 Ia5-sou. Chin-seng ai3 mng7-kau3 tah-te2, chiu7 kong2, Beh tu5 sim2-mih8 lang5? Hit-e5 heng5-siong7 hut-jian5 bo5 koh khoaN3-kiN3. Chin-seng it-hoat giau5-gi5 si7 bin5-bang7; m7-ku2 chaiN-iuN7 bin5-bang7 bo5 to2-teh, chiu7 choan7-hoe2 khoaN3 nau7-cheng, i2-keng poaN3-me5 au7 2-tiam2. Chin-seng chiong chit-chan5 khng3-ti7 sim-lai7.
　　Keh bo5 kui2-jit8 lau7-bo2 lai5, bin7 u7 iu-bun7 e5 khoan2-sit, ka7 Chin-seng kong2, It-chu2-ah, chit kui2-jit8 u7 hoan7-tioh8 toa7 phaiN2, te7 7 kai3. Chin-seng tiam7-tiam7, tiap-a2-ku2 mng7 kong2, Kiam2 sit8-chai7? Kong2, Sit8-chai7, cheng3-ku3 beng5-beng5, phah-sng3 tioh8 hou7 khi3; na7 bo5 kiaN-liau2 e7 gai7-tioh8 li2 e5 chiong-lai5. Chin-seng kong2, TaN goa2 e5 iN-siong7 beng5-pek8 lah. Cha2 beh hou7 lai5, goa2 si7 than3 li2 e5 i3-su3; taN beh hou7 khi3, ia7 si7 than3 li2 e5 i3-su3. Te7-it kho2-sioh, si7 i e5 leng5-hun5. Chin-seng siuN7-tioh8 i2-cheng5 It-chu2 e5 heng5-ui5, chiu7 sin3 i u7-iaN2 poah8-loh8 ti7 sek-iok8 e5 ham7-kheN.
　　Kong2 soah, Chi3-khin5 chiu7 tng2-khi3 siat-hoat, heng5 in lau7-pe7. Hit-si5 in lau7-pe7 i2-keng, piN3 se3-siok8. Bo5 kui2-jit8, It-chu2-ah, liam5-piN cho3 pat8-lang5 khi3. A2! Siong7-te3 e5 chi2-i3.
26 Beh chaiN2-iuN7 se2 goa2 e5 kian3-siau3 ti7 cheng3-lang5 e5 tiong-kan?
　　Koe3 u7--hiah-ku2, koh poaN3-ni5. Chin-seng chiu7 beh chut-giap8. Hit-tiap8 kui2-na7 lang5 chin7-lat8 teh ka7 i cho3 chhin-chhiaN5, Chin-seng m7-chai tang5-phoaN7 ti7 to2-ui7, ki5-kiu5 Siong7-te3 ka7 pi7-pan7 chit8-e5 e7 pang-chan7 i e5 lang5. Pat-sian-chng Chhun3-gan5 Sian-siN, tui3 Chi3-khin5 siau7-kai3 kong2 Choan5-chai5 sian-siN u7 chit8-e5 cha-bou2-kiaN2, chin ho2. I bo5 hou7 i loh8 hak8-hau7; chong2-si7 ka-teng5 kau3-iok8 chin ho2, iu7-koh lu2-tek chin thang o-lo2. In lau7-pe7 koe3-sin, bo5 loa7-ku2, chit-tiap8 thiaN-kong2, kap in lau7-bo2 ti7 Tho5-li2-san. Goa2 khoaN3, i lai5 cho3 Chin-seng chin hap8. Chi3-khin5 kong2, U7-iaN2 bo5? Chhun3-gan5 sian-siN kong2, Sit8-chai7 si7 an2-ni. Hit-tiap8 Chi3-khin5 chiu7 tui3 iN7-tiuN2 i2-kip i e5 hu-jin5 kong2; In thiaN chit8-e7 chin hoaN-hi2, kong2, Choan5-chai5 sian-siN, kap goan2 si7 chhin-chhek, i e5 sian-siN-niu5, si7 goan2 e5 bo2-i5. Chit-tiap8 ti7 Tho5-li2-san, phah-sng3 chhoa7 Chin-seng khi3 tui3-khoaN3, jian5-au7 chiah siat-hoat.
　　Sui5-si5 sia2-phoe lai5 Sin5-hak8, kio3 Chin-seng iok si5-jit8. Chin-seng bo5 koan3-si3 chit-e5 tai7-chi3; na7-si7 siu7-tioh8 lau7-bo2 e5 beng7-leng7, chiu7 sia2-phoe hou7 Tho5-li2-san e5 sian-siN, sit8-sit8 ka7 i kong2 beh khi3 e5 si5-jit8 kap in-toaN. Sian-siN hoe5-phoe kong2, Chit8-e5 cha-bou2-gin2-a2 chin-kho2-chhu2, na7 e7-chiaN5, put-chi2 e7 cho3 li2 e5 pang-chan7. Kho2-sioh lin2 bo5 khah-cha2 kong2, cha7-hng i2-keng khi3 chhoe7 in hiaN lah. In hiaN Choan5-hian3 sian-siN ti7 Kong-a2-na5, au7-lai5 oaN7-lai5 Sam-siaN5-chng. Chin-seng chiap-tioh8 phoe, chiu7 ka7 lau7-bo2 thong-ti, kong2 taN m7-bian2 khi3. Khi3 khoaN3, si7 khoaN3 goa7-phoe5 na7-tiaN7, him-bou7 bi2-iong5 e5 lu2-chu2, kiaN-liau2 u7 gui5-hiam2. Ho5-hong3 i2-keng u7 kui2-na7 e5 ti-ki2 teh o-lo2, goa2 sin3 in e5 oe7 si7 chin-sit8; lan2 na7 khi3, bu5-ko3 ia7-si7 tui3 in tham3-thiaN. Sou2-i2 goa2 koat-teng7 bian2-khi3 khoaN3. Bo5 khoaN3 lai5 sin3 e5 lang5 u7 hok-khi3, chit-ku3 khiok m7-si7 chi2 chit-e5 i3-su3; m7-ku2 ia7 si7 chin-sit8... ....
　　Lau7-bo2 chiong chiah-e5 oe7 hou7 iN7-tiuN2 kap Hu-jin5 khoaN3. In khoaN3 Chi3-khin5 chin chin7-tiong, chiu7 chin sit8-sim the3 i phah-sng3. Tng7-tioh8 Jin5-ho5 sian-siN lai5, chiu7 pai3-thok--i. Chit-e5 Jin5-ho5 sian-siN put-chi2 lau2-lian7 chit-ho7 su7, I ia7 chin hoaN-hi2, chiu7 piaN3-khi3 Sam-siaN5-chng kau-siap8. Beh khi3 e5 si5, Chin-seng hoan-hu3 lau7-bo2 kau-tai3 kong2, ChhiaN2 hou7 i chu7-iu5 kam-goan7; tek-khak tioh8 u7 tang5-sim ui7-tioh8 Chu2 chiah thang, m7-thang eng7 ho2-oe7 oan2-choan2. Keh kui2-jit8 lai5 hoe5-hok kong2, in chin hoaN-hi2, bo5 teh iN7-gi7; put-ko3 sui5 kong2 sui5-seng5 khah m7-ho2, ai3 sio2-khoa2 ian5-chhian5, au7-lai5 　　beh hoe5-hok8, toa7-bin7 e7 seng-su7.
　　Liau2-au7 tng7-tioh8 To-jin5 Bok8-su khi3-hia sun5 kau3-hoe7, soa3 lun7-khi2 chit-chan5 su7, To-jin5 Bok8-su put-chi2 chan3-seng5. Pun2-te2 beh chhiaN2 Chin-seng khi3-hia khoaN3-khoaN3, au7-lai5 soa3 bian2.
　　Chiu7 sia2-phe lai5, koat-teng7 1916 ni5 hioh-joah8 tiong beh siang-thau5 chhiang3 le2-pai3. Chin-seng in-ui7 tiam3 Tai5-lam5 kia3-liu5, chiu7 ti7 Tai5-lam5 chhiang3.
　　Si5-jit8 i2-keng kau3, bo5 koh chiap-tioh8 iN7-gi7, chiu7 chhiang3 loh8--khi3. Bo5-phah-sng3, chhiang3 2 le2-pai3 liau2, chit8 cha2-khi2 Chin-seng hut-jian5 chiap-tioh8 phoe, tai7-chi3 si7 kong2,
　　　　Chin-seng peng5-an. Lun7 chit-chan5 chhin-su7, kho2-sioh chhiang3 2 le2-pai3 au7, ke-lai7 chin kiau2-jiau2, Hui7-chu2 tek-khak m7, goa2 an3-choaN2 khai-phoa3, to-si7 bo5 lou7-eng7. Iu7-koh chit-chun7 e5 se3-kai3, cha-bou2-gin2-na2 na7-kah m7, chhin-chiaN5 ia7 be7-kiong5-tit. TaN, sit-le2 chiu7-si7, chhiang3 le2-pai3 chhiaN2 theng5-chi2.
Choan5-hian3 kia3.
　　Chin-seng hioh-joah8 toa3 Kau3-hoe7-liau5, tng2-lai5 ti7 Sin3-hak8, ka-ti7 chin an-cheng7. Kan-ta u7 koa2 bit-po5 ti7 lau5-teng2 phi-phi phiat8-phiat8. KhoaN3-tioh8 chit-tiuN phoe chin kan-khou2, sui5-si5 thong-ti lau7-bo2 chai, ia7 pun2-sin tit8-chiap sia2 chit8-tiuN hou7 Choan5-hian3 sian-siN, an3-sng3 chhu2-soah, saN-si5 na7-tiaN7. Lau7-bo2 thiaN-tioh8 an2-ni, chek-si5 pai3-thok Jin5-ho5 sian-siN koh khi3, Lou7-ka iN-tiuN2 kap hu-jin5 ia7 chin hun3-khai3, kong2, chaiN2-iuN7 chiah bo5 sin3-jim7. Ki5-sit8 si7 u7 lang5 cheN ai3-cho3, sia2 phoe chok-long7. Chin-seng kau-tai3 kong2, Li2 koh khi3 e5 si5, boh8-tit o-lo2, put-ko3 khoaN3 sou2 giau5-gi5 si7 sim2-mih8, sit8-sit8-chai7-chai7 ka7 i ke2-beng5 chiu7 ho2. Jin5-ho5 sian-siN keh kui2-na7-jit8 ia7 khi3. 
　　Chin-seng chiu7 chek-si5 hoe5 chit8-tiuN phoe, phoe e5 i3-su3 si kong2,
　　　　Choan5-hian3 Sian-siN peng5-an.
　　　　Goa2 u7 chiap-tioh8 li2 e5 phoe, chin lou2-lat8. Chit-tiap8 chin sit-le2, goa2 ai3 kong2 kui2-ku3:--
　　Lun7 Leng7-moe7 Hui7-chu2, beh cho3 goa2 e5 chhin-su7, tui3-thau5 kau3-taN, choan-choan si7 chhut-tui3 Siong7-chu2 e5 an3-nai7, kap lang5 e5 siau7-kai3. U7 keng-koe3 chiah-ku2 e5 si5-jit8, hou7 lan2 liong2-peng5 thang tham3-thiaN, ti7 hit-e5 tiong-kan, boeh, m7, lai5 soah si7 e7-eng7-tit. Na7-si7 chiah-ku2, chiap-tioh8 seng5-lok8 e5 phoe, iok-sok tioh8 chhiang3-le2-pai3; taN i2-keng 2 le2-pai3 liau2. Peng5-siong5-lang5 bo5 saN-bat, chhiang3 liau2 koh soah si7 bo5 saN2 koan-he7; na7-si7 lan2 si7 thoan5-kau3-chia2, si7 koan-he7 mia5-siaN, lan2 chiah siuN7 bai7.
　　Sou2 kong2, Leng7-moe7 Hui7-chu2 bo5 hoaN-hi2, be7-tit bian2-kiong2, che goa2 ia7 beng5-pek8. Goa2 sou2 ai3-chai, si7 seng5-lok8-cheng5 bo5 siuN7 khi3 tiaN7, kin-na2-jit8 2 lang5 e5 mia5, theh8 ti7 tai5-teng2 lai5 chhiang3 hou7 lang5 thiaN. Che, kiam2-chhai2 Hui7-chu2 bo5 phaiN2-mia5; chong2-si7 lang5 beh giau5-gi5 goa2 si7 sim2-mih8 phaiN2-mia5-siaN, chiah siu7 ku7-choat8. TaN, beh chaiN2-iuN7 se2 goa2 e5 kian3-siau3 ti7 cheng3-lang5 e5 tiong-kan.
　　Goa2 sia2 an2-ni, m7-si lai5 teh bian2-kiong2, si7 hun-sou3 na7-tiaN7. Chhin-chiaN5 si7 thiN-Pe7 chu3-tiaN7; na7 u7 hap8 I e5 chi2-i3, goan7 chit-chan5 tit-tioh8 chiaN5; na7 bo5 hap8, goan7 I hou7 lan2 soah, si7 sim sou2-goan7. Kiu5 Chu2 pi3-iu7 lin2 choan5-ke, A-beng7.
1916: 8. 15
Chin-seng pai3-sia2.
　　Chit-tiuN phoe kia3 khi3 liau2, Choan5-hian3 Sian-siN ka7 Sian-siN-niu5 kong2, Li2 khoaN3, sui-jian5 ka7 i khi3-choat8, iau2-ku2 hoe5 chit-e5 phoe be7 phaiN2-thiaN, li2-khi3 chin tit8. Kong2-liau2 chiu7 chiong phoe chhah-ti7 phoe-te7.
　　Keh cha2-khi2, Hui7-chu2 sau3-te3, khoaN3-kiN Chin-seng e5 mia5 ti7 phoe-long5-au7, chiu7 poah-kang khui-khoaN3. Tui3-thau5 khoaN3 kau3-boe2. KhoaN3 kau3 hit-ku3
　　“Beh chaiN2-iuN7 se2 kian3-siau3 ti7 cheng3-lang5 e5 tiong-kan,” hut-jian5 bak8-sai2 tih--loh8-lai5, siuN7 kong2, u7-iaN2 to-tioh8, goa2 sit-chho3 lah. 
　　Khah toa7-oaN3. Jin5-ho5 sian-siN kau3-ui7, oe7-thiN-soat-te7; na7-si7 Hui7-chu2 bo5 in-ui7 ho2-thiaN e5 oe7 lai5 tui3-tiong7, kan-ta siuN7 hit-ku3 “Beh chaiN2-iuN7 se2 kian3-siau3 ti7 cheng3-lang5 e5 tiong-kan,” sim2-koaN chhin-chhiuN7 hoe2-toh8. Lou7-hoe2 ka7 i kong2, Goa2 si7 ka-ti7 e5 lang5, chin7-cheng5 ka7 li2 kong2, taN li2 kin-me5 khi3 siuN7 khoaN3, bin-na2 cha2-khi2 tioh8 ka7 goa2 hoe5-hok8. 
　　Keh cha2-khi2 chiu7 kio3, Hui7-chu2 ah, taN li siuN7-liau2 chaiN2-iuN7? Hui7-chu2 kong2, Tai7-chi3 chhut-tui3 Siong7-te3, taN goa2 m7-kaN2 ui5-keh8. Sian-siN chin hoaN-hi2, chiu7 tng2-lai5, chiat8-po3 ka-im, tui3 an2-ni chiu7 koh chhiang3 te7 3 pai2, jian5-au7 tiaN7-tioh8.
* * *
　　Keh-ni5 chiaN-goeh8, koat-teng7 beh hou7 Hui7-chu2 lai5 jip8 Hu7-lu2 Seng3-chheh hak8-iN7, lau7-bo2 kia3-phoe kio3 Chin-seng lai5 chhia-thau5 ngia5-chih, i beh tui3 Pat-sian-chng chhoa7 i lai5. Chin-seng chheng7-liau2 se2-luh e5 che3-hok8, ti3-to2 chit8-teng2 thian-sek e5 che3-bo7, chiu7 khi3-kau3 chhut-jip8-khau2 hong7-geng5. I2-keng loh8-chhia, Chi3-khin5 chiu7 kio3, Chin-seng ah, li2 lai5. Chin-seng kong2, Si7. Chiu7 kio3 2-tiuN jin5-lek8-chhia, hou7 in che7-khi3. Chin-seng kiN3-tioh8 Hui-chu2 sim-koaN chin hoaN-hi2; Hui7-chu2-ah ia7 chin boan2-chiok. Hit-e5 Cheng5-keng2 oan2-jian5 bat8-hun5 e5 tiong-kan, chhut-hian5 kng-beng5 e5 goeh8. Chin-seng kap Hui7-chu2, sui-jian5 boe7-bat kong-oe7, ia7 m7-bat kia3-phoe, iau2-ku2 in tui3 ki5-to2 lai5 saN-kau-poe5, chit-ho7 su7, na7 m7-si7 Siong7-chu2, saN2-lang5 beh sin3 i ah!
　　Moe2-pai2 sio-gu7, u7-kam2 tioh8 chin chhu3-bi7, sim-koaN u7 hian2-chhut chheng-chui2 e5 thiaN3. Po2-lo5 heng5-iong5 kong2, Ki-tok thiaN3 kau3-hoe7, chhin-chhiuN7 tiong7-hu thiaN3 hu-jin5-lang5, sit8-chai7 chin tioh8. Thoan5-sim-sut8 e5 o3-biau7, phah-sng3 si7 an2-ni; bo5, m7-si7, in si7 kiong7-beng5 e5 ai3-sim lah!
　　Chit8-pai2 Chin-seng khi3 chhoe7 Kou-niu5, Kou-niu5 kong2, Hui7-chu2 chin ho2, Chin hah8. Tu2-a2 ti7-chia cho3 chhai5-hong5, goa2 kio3 i lai5. Chin-seng kong2, M7-bian2, goa2 lai5 m7-si7 ui7-tioh8 an2-ni. In e5 loan5-ai3 put-chai7 ti7 bah, si7 chai7 ti7 sim.
* * *
　　1917 ni5 3-goeh8, Chin-seng chut-giap8, siu7-phai3 khi3 cho3 thoan5-to7, toa3 ti7 Su3-i5-chng, chiu7 lau7-bo2 cha2-ni5 e5 chi3-khi3 chiaN5 lah.
　　Kiat-hun e5 ki5-jit8 i2-keng kau3, si3-goeh8 4-jit e7-pou 6-tiam3, Chin-seng kap Hui7-chu2 chiu7 ti7 Sam-siaN5-chng kiaN5-liau5 Kiat-hun-sek. Choan5-hian3 sian-siN, u7 ui7-tioh8 in pai5 toa7 ian3-siah8. Hit-tah iu2-mia5 e5 8-im, ia7 lai5 tau3-nau7-jiat8, tiN-taN-kio3. Che-si7 Chin-seng te7-it hoaN-hi2 e5 jit8, na2-chun2 I-sat chhoa7 Li7-pek-ka jip8 lau7-bo2 e5 tiuN3-pang5 lai5 hoaN-hi2. Chin-seng chhoa7 Hui7-chu2, chiaN5-choe3 hu-hu7, jip8-ti7 Seng3-ai3 e5 seng-oah8. Keh 3-jit8 chiu7 khi3 tiam3 kau3-hoe7. Iu5-goan5 tui3 thun-lun2 lai5 siat-chiaN3 oan5-moa2 e5 ka-teng5. Chin-seng chin thiaN3 Hui7-chu2, Hui7-chu2 ia7 chin gau5 pang-chan7 Chin-seng. In, taN jit8-jit8 si7 seng3-ai3 e5 lang5 lah!
27 Li2 chiah siuN7 khoaN3-mai7!
　　Chin-seng kap Hui7-chu2, tiam3-ti7 Su3-i5-chng e5 kau3-hoe7 2 ni5-ku2, hit sou2-chai7 sui-si7 chhau2-te7, kau3-hoe7 se3-se3, chhu3-theh8 hi-bi5, jin5-khau2 bih-sih; iau2-ku2 chhiu7-na5 bou7-seng7, hiang-ko2 ho2-keng2. Khe-piN hi5-ti5 chin sim-sek, e7-pou-si5, jit8 beh loh8-soaN, na7 u7-eng5 Chin-seng kap Hui7-chu2 khi3-hia kiaN5-iu5, Chin-seng chiu7 khou-chheN-ioh. Chit8-e5 khou, tui3 hi5-ti5-a2 e5 leng5-kak-te2, tit8-tit8 thiau3-tui3 chia7-hng5 khi2-lai5. Chin-seng tit8-tit8 khou, Hui-chu2 tit8-tit8 liah8, chin chhu3-bi7. Tng2-lai5 e5 si5, chhu3-piN kong2, Lin2 2-e5 chin ho2.
　　Chin-seng goeh8-kng-me5 chiu7 chhoa7 tng2 chit8-e5 lang5 khi pou3-to7, u7-si5 ia7 chham Hui7-chu2 khi3 tham3 hoe7-iu2. Chit-ui7 e5 hoe7-iu2 chin sim-sek: Thai2-ko--e5 ia7-u7; bo5 ke-kah--e5 ia7-u7; ho2-giah8--e5 ia7-u7; san3-hiong--e5 ia7-u7. Tai7-ke chhin-chhiuN7 chit8-the2, chin ho2 kau-poe5.
　　Chin-seng ti7-hia u7 kui2-na7 hang7 siu7 kam2-kek e5 tai7-chi3.
　　Thau5-chit8-hang7:
　　Li7 Su3-i5-chng jip8-tang, koe3 10 goa7 ian5-khe e5 soaN-lai7, kio3-cho3 Kou2-chhoan-chng. U7 chit8-e5 Ki-nouh-khoh sang3. I ku7-te2 si7 a-phian3, kiau2, chiu2, chhi7 cha-bou2 e5 lang5. It-tan3 hoan2-hoe2, piN3-cho3 teng5-thau5-siN: a-phian3 ke2-li7-li; kiau2-ji2 sio-lio-khi3; tak8 le2-pai3 kiaN5 phou3-goa7 lou7 lai7 le2-pai3; siong5-siong5 i3 kau3-ui7 e5 si5, pat8-lang5 iau2-boe7 chiah8 cha2-khi2. Sit8-chai7 jiat8-sim e5 lang5 bo5 hiam5 hng7.
　　Te7-2-hang7:
　　Ju7-seng hiaN, chit-lang5 ti7 Su3-i5-chng chin khoeh-kiaN2. Sui-jian5 si2 chit8-e5 hau7-siN, koh si2 chit8-e5 cha-bou2-kiaN2, i ia7 bo5 pian3-oaN7 i e5 chhio3-iong5, iu5-goan5 jiat8-sim hok8-sai7 Chu2. I siong5-siong5 kong2, Siong7-te3 e5 chi2-i3, lang5 m7-thang ui5-keh8. Sit8-chai7 si7 An-lok8-ke.
　　Te7-3-hang7:
　　Jin5-chiok-peh, chit-e5 lang5 kap Chin-seng cho3 chhu3-piN, i chin lo3, thau5-mng5 chhui3-chhiu peh8, koh chin san3-hiong. I si7 pe7-lau7-kiaN2-iu3. Sui-si7 san3-hiong, iau2-ku2 tak8 le2-pai3 hian3-chiN5 ti7 sai3-chiN5-siuN. Kau3 ni5-boe2 kiat-siau3, pi2 pu3-lang5 u7 khah che7. San3-hiong-lang5 sio2-khoa2 chiN5 tauh8-tauh8 hian3, iaN5-koe3 pu3-lang5 ku2-ku2 hian3 1-pai2. Chit8-tih chit8-tih e5 chui2, chiaN7-cho3 hai2 hiah-toa7, chit8-liap8 chit8-liap8 ng5-soa, kiat-cho3 te7 kap soaN. Goa2 goan7 Siong7-te3 ke-thiN hok-khi3 hou7 chit-e5 lau7-lang5.
　　Te7-4-hang7:
　　Chia-e5 chi2-moe7 chin jiat8-sim gau5 thiaN3-thang3, ki5-tiong u7 Kou2-m2, kap i e5 cha-bou2-kiaN2 Peh8-chui2-so2, si7 chin the2-thiap Chin-seng. Na2-chun2 chai7-cha2 Boat8-tai7-liap8 e5 Ma2-li7-a kap pat8-e5 chi2-moe7, gau5 pang-chan7 Ia5-sou e5 khiam3-khoeh.
* * *
　　Chit8-jit8 u7-lang5 ka7 Chin-seng kong2, Peh8-chui2 hiaN hoan 7-kai3, taN beh an3-choaN2? Chin-seng kong2, Kiam2 u7-iaN2? In3 kong2, Chin-chiaN3. Chin kho2-sioh, chiN5 chit8-e7 u7, bo5 lang5 kaN2 kong2--i. Chin-seng kong2, Ia5-sou kaN2. In3 kong2, Tioh8--noh, tu5-khi3 Ia5-sou, i2-goa7 saN2-lang5 kaN2? Chin-seng kong2, Ia5-sou na7 kah goa2 khi3, goa2 tek-khak kaN2-khi3. In3 kong2, Li2 tioh8 se3-ji7, kiaN-liau2 hong5-hoe2-thau5, siat-su2 hoat siu7-khi3, li2 chiu7 hui3-khi3. Chin-seng kong2, Kiam2 an2-ni! Hit-lang5 tng2-khi3 liau2, Chin-seng ti7 pang5-lai7 teh siuN7, i si7 tng-chit, koh si7 chin thiaN3 goa2 e5 lang5, goa2 kin-na2-jit8 tek-khak tioh8 khou2-khng3 i, chiah u7 thiaN3--i; i na7 beh thiaN, ho2; na7 m7-thiaN, goa2 bo5 koe3-sit. M7-chai beh chaiN2-iuN7 kong2, goa2 kiam2-u7 hit-ho7 taN2, chiu7 ki5-to2 Siong7-te3. Ki5-to2 soah chiu7 ho2-taN2 khi3, na2-chun2 kiaN5 se2-le2 Iok-han7 teh kan3-cheng3 Hi-lut8. Lou7-nih tu2-tioh8 chit8-lang5, mng7 kong2, Sian-siN beh chhong3 sim2-mih8? Hit-lang5 si7 lau7-lang5. Chin-seng chiu7 ka7 i kong2 sou2 beh khi3 e5 in-toaN. I kong2, Boh8-tit, i si7 u7 se3-lek8 e5 lang5, khou2-khng3 liau2 hou7 i m7 hoaN-hi2. Chin-seng kong2, HiaN-ti7 ah, goa2 u7 chit8-e5 ku-koai3-phiah put-lun7 si7 chhin-lang5 ho2-pong5-iu2, na7 u7 m7-tioh8: beh kio3 goa2 teN3 m7-chai, lai5 jin7 i cho3 tioh8, goa3 bo5-boeh; iu7-koh goa2 na7 siuN5-liau2 koat-toan3, bo5 sui5-pian7 ke2-oaN7. Sou2-i2 goa2 tek-khak beh khi3, ia7 beh chiau3 liong5-sim lai5 kong2.
　　Kong2 soah chiu7 khi3,
　　Chin-seng chit-tiap8 si7 siau3-lian5, iau2-ku2 u7 ui5-giam5 e5 khoan2, Chiu7 chhiaN2 Peh8-chui2 hiaN, lai5 pai3-tng7, ka7 i kong2, Peh8-chui2 hiaN, li2 peng5-sou3 chin thiaN3 goa2, kin-na2-jit8 u7 kui2-ku3 oe7, eng3-kai tioh8 ka7 li2 kong2, chiah-si7 thiaN3-tioh8 li2. Goa2 thiaN li2 hoan7-tioh8 7-kai3, chit-e5 su7, i2-keng hian2-chhut, bo5-thang pian7-pok. Kiam2-chhai2 e7-moa5-tit lang5; na7-si7 be7 moa5-tit Siong7-te3. Ti Siong7-te3 e5 bin7-cheng5, Ki-tok e5 sin-piN, u7 hap8-gi5 a2-bo5? Lan2 si7 Ki-tok-tou5, hong3-kiam lan2 si7 tng kau3-hoe7 e5 chit, cho3 hoe7-iu2 e5 bou5-iuN7, an2-ni, li2 chiah ka-ti7 siuN7 khoaN3-mai5 leh!
　　Chin-seng kong2 chiah-e5 oe7 e5 si5, Peh8-chui2 hiaN bak8-sai2 na2 loh8-hou7, in3 kong2, Hah!... ...Goa2 chit8-si5 siu7-be5, na2-chun2 be5-lou7 e5 iuN5, kin-na2-jit8, li2 bian2-le7 chiah-e5 oe7, goa2 chhin-chhiuN7 khun3-chheN2, goa2 taN chhim-chhim chai goa2 e5 m7-tioh8. Chin-seng kong2, Kam2-sia7 Siong7-te3, goa2 kong2 chiah-e5 m7-si7 goa2 kaN2 lai5 kong2, si7 Siong7-te3 chhe goa2 lai5; taN li2 u7 hoan2-hoe2 e5 sim, goa2 chin hoaN-hi2, chiu7 Siong7-te3 ia7-si7 an2-ni. Kong2 soah, chiu7 kap i saN-kap ki5-to2. Liau2-au7 Peh8-chui2 hiaN iu5-goan5 chin jiat8-sim, chin thiaN3 Chin-seng. Sit8-chai7 si7 tui3 ki5-to2 lai5 khah iaN5.
28 The3 gia5 sip8-ji7-ke3
　　Chit8-jit8 a-hiaN Chheng-liu5, ti7 Sam-siaN5-chng toa3 ioh8-tiam3, hut-jian5 to3-tng2-lai5, lou7 tui3 Su3-i5-chng keng-koe3, beh tng2-khi3 Cheng7-chui2-piN, chiu7 oat8-jip8-lai5 chhoe7 Chin-seng.
　　Chin-seng mng7 kong2, HiaN-ko, li2 chaiN2-iuN7 to3-tng2-lai5? In3 kong2, Ti7 Sam-siaN5 chiah-ku2 kam2-mou7 chin-che7, tak7-jit8 u7 si2-lang5, khoaN3-tioh8 e7 chheN-chhin3, than3 chiN5 iu2-sou3, siN3-mia7 tioh8 kou3.
　　Keh-me5 chiu7 tng2-khi3 Cheng7-chui2-piN, au7-lai5 khi3 Lam5-a2-kheN hou7-lang5 chhiaN3 toa3-tiam3.
　　Koe3 2 le2-pai3, u7-lang5 po3 kong2, Lin2 hiaN-ko phoa3-piN7 chin siong-tiong7, hoan-hu3 li2 tng2-khi3. Chin-seng thau3-me5 tng2-khi3, sui5-si5 khi3 chau2-chong5 i-seng, ka7 i mng7-ioh8. I si7 hi3-iam7, siang-peng5 long2 teng7. Hit-tiap8 hiaN-so2 i2-keng siN 2-e5 hau7-siN 2-e5 cha-bou2-kiaN2. Toa7 cha-bou2-kiaN2 si2-khi3, te7 2 hau7-seN pun au7-thau5. Hit-si5 koh siN chit8-e5 cha-bou2 gin-na2 3-jit8 teh thiu-theh8, he7-ti7 ni5-chiN5-khau2 teh puh-chhi. Chin-seng hit goeh8-jit8 e5 sin-kim 13 khou, ui7-tioh8 hiaN, khi3 liau2-liau2. KhoaN3-kiN bo5 khah ho2, chiu7 phah tian7-po3 khi3 Pat-sian-chng, kio3 lau7-bo2 tng2-lai5.
　　Chi3-khin5 tng2-lai5, tu2-tu2 hoah8 jip8-mng5, hit-si5 Chheng-liu5 jiat8-kong5, tui3 lai7-bin7 tian chhut-lai5, khoaN3-kiN Chi3-khin5 tng2-lai5, chiu7 kio3 chit8-siaN, M2-ah li2 tng2-lai5 haN3? Kong2-liau2 chiu7 koh jip8-khi3, bo5-koh chhut-lai5.
　　Hit-si5 in tiuN7-m2 ia7 lai5, teh kong2 i e5 cha-bou2-kiaN2 toe3 Chheng-liu5 e5 kan-khou2: Chheng-liu5 ti7 lai7-te2 i2-keng be7 kong2-oe7, thiaN i an2-ni kong2, chiu7 bian2-kiong2, kong2,
　　Kan-khou2, ......kan-khou2.......,
　　Kan-khou2 ma7 tioh8 chiau3-khou3 lang5 e5 bou2-kiaN2.
　　Kong2 soah be7 koh kong2, chiu7 kiah8-chhiu2 khui3-tng3.
　　A2! Si2-sin5 kah teh jiok, khah siam2 to-si7 si2.
* * *
　　I2-keng si2-loh8, bo5 poaN3 iN5, cha2-ni5 chit8-koa2 giap8-san2, hou7 i be7-be7-khi3, taN si2-loh8, tian-to3 tioh8 hou7 Chi3-khin5 chioh-chiN5 lai5 siu-bai5. Si2-lang5 iau2-ti7 thiaN-piN, hit-me5 (ChheN-m2 tui3 chheN-m2) in tiuN-m2 tui3 Chi3-khin5 kong2, ChheN-m2 ah, li2 to ia7 han2-tit to3-lai5; goa2 siuN7 lan2 Mng3-a7 (HiaN-so2 e5 mia5) toe3 Chheng-liu5 kan-khou2 kau3-taN chin m7-tat8. TaN i, cho3 i si2-si2-khi3, pang3 in bo2-a2-kiaN2 beh an3-choaN2?
　　Chi3-khin5 kong2, Kah kong2 kan-khou2--e5, heh si7 bo5 goa2 e5 chit8-sut-a2 nouh! Goa2 hiang3-si5, Tai7-chhoan si2 loh8, ta-koaN si2, ta-ke si2, bo5 lang5 thang oa2-kho3; ho5-hong3 i chit-tiap8 na7 jin7-chin khek-khou2, to ia7 u7 goa2 kap in sio2-chek e7 tau3 png-pou2 leh.
　　Kong2, Goa2 teh-siuN7 ti7 Ho5-jit8-chng u7 chit8-e5 lang5 teh khui ni2-pang5, bat lai5 goan2 hia be7 pou3, chit-moa2 koh si2 bou2, si7 ho2-koe3 e5 lang5, goa2 siuN7 Mng5-a7 lai5 cho3--i, m7-chai ho2 m7?
　　Chi3-khin5 kong2, E7-hng goa2 bo5 siuN7 chit-e5 tai7-chi3, lin2 na7 u7 teh siuN7, sou2 ai3 cho3-e5 thang khi3 cho3. Goan2 ta-koaN u7 chit8-ku3 oe7 kong2,
　　“Mia7, na7 kah seN toa3 kut,
　　Toa7-to siah be7 luh”
* * *
　　Bai2-chong3 beng5-pek8, hiaN-so2 kap Gin2-na2 chhoa7-chhoa7 khi3 in au7-thau5-chhu3.
　　Keh bo5-ku2, ko2-jian5 iang-lang5 khi3 teh cho3. Tai7-chi3 beh seng5, chiu7 chhe-lang5 lai5 mng7 Chin-seng kong2, TaN, lin2 So2-ah na7 koh phah-sng3, li2 u7 sim2-mih8 i3-kian3? Chin-seng in3 kong2, Goa2 bo5 i3-kian3. I na7 bo5 ke3, tiam3 teh chiu2 hit 2-e5 gin-na2, goa2 kap goan2 lau7-bo2, moe2-goeh8 e7 png-pou2--i; na7 beh khi3 ke--leh, sun-a2 si7 goa2-e5, goa2 chong5-si7 the3 i siat-hoat, thiaN3 cho3 ka-ti7 e5 kiaN2, ki5-u5 bo5 pat8-ku3 oe7. Hit-e5 lang5 in3 kong2, An2-ni ho2.
* * *
Tui3 an2-ni chiu7 khi3 tiaN7-tioh8, ko2-jian5 koaN7 tiaN7, kim-khoan5, kim-hoe long2-chong2 u7, sit8-chai7 chin ho2, iaN5-koe3 cha2-ni5. Kau3-ui7, tiong7-hu e5 so2-si5 kau i koan2, chin eng5-kng, koh ia7 chhiaN3-lang5 se2-saN chu2-png7, sit8-chai7 siong3 liau2 chin tioh8.
M7-ku7 bo5-hok ti7 chit se3-kan, ke3 bo5 kui2-jit8, liam5-piN khi2-peN7, siuN7 beh iam3-se3, lou7-boe2 chiu7 chu7-chin7, oh8 Iu5-tai7 e5 si2. A2! Kho2-lin5! Lau5 chit8-e5 cha-pou, 1-e5 cha-bou2, Chin-seng kap Hui7-chu2 chiu7 the3 i gia5 sip8-ji7-ke3, na2-chun2 Kou2-li7-nai7-lang5 Se-bun5, the3 gia5 Ki-tok e5 sip8-ji7-ke3 chit8-iuN7. A2! Jin5-seng chhin-chhiuN7 bin5-bang7, sit8-chai7 u7-iaN2.
29 Ou-hou ai-chai3!
　　Ti7 Su3-i5-chng keng-koe3 2-ni5 ku2, Hut-jian5 Sat-kai Bok8-su lai5, beh kou2-bu2 Chin-seng chhut-lai5 cho3 bok8-su. Chin-seng kong2, Goa2 khiok si7 ai3; chong2-si7 ni5-hoe3 siau3-lian5, iu7-koh chio2 keng-giam7, beh chiaN2-iuN7 cho3 bok8-su? Sat-kai sian-siN kong2, Po2-lo5 ka7 The5-mou5-thai3 kong2, “Boh8-tit ui7-tioh8 li2-e5 siau3-lian5 hou7-lang5 khoaN3-khin”; Siong7-te3 kap lang5 na7 hoaN-hi2 eng7--li2, kiam2 u7 oh-tit cho3 e5 tai7-chi3 mah? Tam7-lun7 chin ku2, Chin-seng siuN7-liau2 chiu7 kong2, Bok8-su e5 chek-jim7 si7 toa7, goa2 beh mng7 Siong7-te3 khoaN3-mai7. Na7-si7, Si5-kau3, put-lun7 to2-ui7, goa2 hoaN-hi2 khi3. Chit-tiap8 thang eng7 chit8-ku3 oe7 hou7 li2 cho3 phoaN7-chhiu2 ---“Chiu7-si7 chiong-lai5 chin7-goa2 sou2-e7, goa2 hoaN-hi2 pang-chan7 li2” Oe7 kong2 soah, Sat-kai sian-siN chiu7 tng2-khi3.
　　Keh kui2-jit8 u7 chit8-e5 lau2-lian7 e5 bok8-su lai5 mng7 Chin-seng kong2, ThiaN kong2 Sat-kai sian-siN teh kou2-bu2 li2 chhut-lai5 cho3 bok8-su, taN an3-choaN2? Chin-seng kong2, Goa2 iau2-boe7 lau2-lian7, chaiN2-iuN7 cho3 bok8-su? Kong2, Chin-seng sian-siN, goa2 ka7 li2 kong2,
　　“Lau2-lian7 si7 sng3 ni5-ko7” Si7 na7 cho3 khah ku2, chiu7 ho7 i cho3 lau2-lian7; m7-si7 lau2-lian7 liau2 chiah khi3 cho3. Chin-seng thiaN-liau2 sim-koaN tin2-tang7, kong2, To7-sia7 li2 e5 ka3-si7.
　　Keh kui2-jit8 Sat-kai sian-siN koh lai5, mng7 kong2, TaN mng7-liau2 an3-choaN? Chin-seng kong2, TaN goa2 e5 sim pian7 lah. Sat-kai sian-siN kong2, Na7 an2-ni ti7-hia u7 kui2-na7 sou2-chai7, li2 phah-sng3 ai3 khi3 to2-chit8-ui7, chhut-chai7 li2 keng2, goa2 lai5 khi3 kou2-bu2. Chin-seng kong2, Goa2 m7-ai3 keng2, na7 u7 kang thang cho3, tak8-ui7 long2 ho2; Siong7-te3 na7 chhe goa2 khi3, goa2 m7-kaN2 the-si5, Kong2, Na7-si7 an2-ni, ti7 Soa-to2 kau3-hoe7, in i2-keng si7 u7 gi7-lun7 beh chhiaN2 bok8-su, goa2 khoaN3, hia si7 chin hap8 li2 toa3. Chin-seng kong2, Hap8 Chu2 e5 chi2-i3 goa2 hoaN-hi2; m7-ku2 iau2-boe7 keng-koe3 kong-soan2, m7-chai in ai3 chhiaN2 chi7-chui7. Sat-kai Sian-siN kong2, Chai7-cha2 Siong7-te3 beng7-leng7 Sat-bo2-ni2 ka7 So3-lo5 boah-iu5, lip8 i cho3 ong5, hit-si5 iau2-boe7 ka7 peh-siN3 kong2. Kau3 boah-iu5 liau2, chiah siat-hoat hou7 peh-siN3 thiu-chhiam, iu5-goan5 si7 thiu-tioh8 i. TaN goa2 lai5 kiN3 li2, li2 e5 sim-chi3 i2-keng tiaN7-tioh8, Siong7-te3 ia7 i2-keng loe7-teng7 keng2-soan2 e5 si5, goa2 siuN3 bo5 giau5-gi5, un2-tang3 chiau3 an2-ni.
　　Chin-seng kong2, Ban7-su7 chhut-chai7 ThiN-Pe7 e5 chi2-i3 chiu7-si7, goa2 taN tioh8 pi7-pan7 kho2-chhi3.
　　Sim-chi3 i2-keng tiaN-tioh8, Hui7-chu2 ia7 chan3-seng5, koh chit8-goeh8-jit8, kho2-ki5 beh kau3, Chin-seng chiu7 chhut-lat8 pi7-pan7, 3-ki5 chheh cho3 1-ki5 kho2.
　　Kau3-su chhi3-giam7 beng5-pek8, Soa-to2 kau3-hoe7 ia7 sui5-si5 hian3-pin2, sun7-soa3 ia7 tau3-phio3 kong-soan2, boan2-tiuN3 it-ti3 beh chhiaN2 Chin-seng cho3 in e5 bok8-su, keh 3-le2-pai3 chiu7 khi3 chiu7-jim7. Chiu7-jim7-sek chin lau7-jiat8, gi7-tiuN2 Tiong-sim Bok8-su, sang3 i 1-pun2 kim-kiN5 e5 Seng3-keng, lai7-te2 sia2 chit8-chat kim-ku3, lai5 bian2-le7 i. Kim-ku3 si7 kong2,
　　“Tioh8 kin2-sin7, lai5 chin7 li2 ti7 Chu2 sou2 siu7 e5 chit-hun7”. Ko-lo5-se 4:17.
　　Hit-si5 It-iong5 ti7 Tang-kiaN liu5-hak8, thiaN-kiN3 chit-e5 siau-sit, chiu7 kia3 chit8-tiuN phoe lai5 kiong-hi2, ia7 kia3 1-pun2 chheh cho3 ki3-liam7; To-ma2 Bok8-su ti7 Siong7-hai2 ia7 kia3 1-pho7 ki3-liam7 chheh lai5 sang3--i. Chin-seng hoaN-hi2, ka7 in kam2-sia7.
　　SiuN7-tioh8 cha2-ni5 ti7 au7-piah-lau5, Chu2-kou3 hiaN e5 chiok-hok8, ngou2-jian5 kin-na2-jit8 tit-tioh8 chiaN5. Sit8-chai7 tioh8 kam2-sia7 Siong7-te3.
* * *
　　Keh 1, 2 goeh8-jit8, chiap-tioh8 It-iong5 e5 phoe, kong2 i chiah-ku2 ti7 Tang-kiaN, siong5-siong5 phoa3-piN, put-si5 lau5 phiN-hoeh, hiah-e5 teh pang-chan7 i sou2-hui3 e5 lang5, beh lai5 e5 si5, moe2-goeh8 i2-keng nia2-liau2. Kau3-hia tioh8 be2 chheh, ia7 tioh8 pi7-pan7 chap8-mih8; na7-si7 long5-tiong ju5-sian2, iu5-koh sin-khu phoa3-peN7. A2! Peng3-sou3 Sin5-si3 8l siu2.
　　Chi3-ho2 peng5-iu2 chiu7-si7 Ia5-sou,
　　Tam-tng choe7-koa3 kap hoan5-lo2. 
　　Pun2-jian5 chit-siu2 chin bo5 sek8-sai7, taN ti7-chia chin ai3 gim5; gim5 liau2 ai3 koh gim5.
　　Chin-seng khoaN3-tioh8 chit-e5 chin7-cheng5 e5 phoe, chai It-iong5 si7 se3-ji7 e5 lang5, chit-tiap8 ti7-hia un2-tang3 toa7 kan-khou2, chiah u7 sia2 chiah-e5 oe7. Chiu7 phian2 chiN5-te7-a2, chhoe7 beh kia3 tam7-poh8 hou7 i, na7-si7 khang-khang, chiu7 khi3 nia2 chit-goeh8-jit8 e5 sin-kim kia3-khi3, soa3 sia2 kui2-ku3 an-ui3 i. It-iong5 chiap-tioh8 e5 si5, chai-iaN2 Chin-seng chiah e5 chiN5, si7 kan-khou2-lang5 teh pang-chan7 kan-khou2-lang5, chiu7 ti7 hng7-hng7 lau5 bak8-sai2 kam2-sia7 lai5 seng5-siu7.
　　Kau3 hioh-joah8 e5 si5, put-tek-i2 tioh8 tng2-lai5 tiau-iong2, i e5 chhu3 ti7 Chui2-choaN5-chng. Chin-seng chai i tng2-lai5, chiu7 khi3 chhoe7--i. KhoaN3 i e5 bin7 chheN-sun2-sun2, chiu7 chham-siong5 tioh8 iong2 chiah-thang koh khi3.
　　Chin-seng chiu7 khia5 chu7-choan2-chhia tng2-lai5. Chui2-choaN5-chng si7 ti7 soaN-teng2, sou2-i2 loh8-kia7 cham2-jian5 kin2. I2-keng kau3 Peh8-ho5-kio5: chit-e5 kio5 kui2-na7 tng7 hng7, 2, 3 tng7 chhim. To3-peng5 4-e5 lang5 pai7-liat8 lai5 kiaN7 tu2-tu2 ba7-ba7, chiaN3-peng5 u7 kheng-pian7-chhia e5 thih-lou7, kio5-kha u7 soa u7 chioh8 ia7 u7 chui2.
　　Chin-seng khia5-chhia kau3 kio5-thau5, kio5-thau5 si7 ti7 teng2-bin7; kio5, si7 ti7 e7-te2, si7 loh8 chit8-e5 toa7-kia7 chiah-kau3 hit-e5 kio5. Chin-seng khoaN3-kiN3 kio5-tiong-ng u7 4-e5 lang5 liah8-pai5 teh kiaN5, au7-piah toe3 chit8-chiah8 kau2. In-ui7 saN-li7 chin hng7, chiu7 na2 tan5 cheng-a2, pang3-kia7 tit8-tit8 loh8-khi3, an3-sng3 in e7 siam2, khoaN3 hit 4-e5 lang5 long2 m7-kheng2 sio-siam2, ia7 bo5 oat8-thau5, siuN7 in kaN2 si7 theng3-hau7 khah oa2-kin7 e5 si5 chiah-beh siam2. Sou2-i2 Chin-seng iu5-goan5 he7 kha-tong3, su3-su3-kio3 tit8-tit8 loh8-khi3.
　　Ai...chai3!
　　Bo5-liau7 in ko2-jian5 bo5-beh siam2. Chham2-lah Lim5-kip beh tong3 si7 be7 tiam7, iu5-goan5 liu3-liu3-khi3. O7...ho3! soah long3-tioh8 hit-chiah kau2. Chu7-choan2-chhia hut-jian5 thiau3-tui3 chiaN-peng5 kio5-te2 beh loh8-khi3. Chin-seng chai, 
　　Si2 e5 si5 kau3 lah!
　　Chong2-si7 ti7 3-biau2 ku2 e5 tiong-kan, beh piaN3-mia7 khoaN3 e7 thiau3-chhut si2-soaN3 a2-be7. Chiu7 hiat-kak8 chhia, siong3 cheng-cheng, 1-kha tui3 thih-kio5 lai7, 1-kha tui3 thih-kio5 goa7, hiong5-hiong5 long3-loh8--khi3, tui3 thih-ki lam2-teh, ng3-bang7 m7-bian2 lin3-loh8 khe-te2, khoaN3 u7 tit-kiu3 e5 ng3-bang7.
　　Aih—chit8...e7! phiang5! Chit8...e7, chiu7 siang3-to2 ti7-hia. Chin-chiaN3 bo5 lian3-loh8--khi3, put-ko3 heng-kham2 kap thau5-khak siang3-tioh8 thih-ki, chin siong-tiong. ThiaN-kiN3 hiah-e5 kheh-lang5 kong2,
　　Ai3-chai5!........Chin-seng chiu7 hun7-to2 ti7 kio5-teng2, sin5-hun5 m7-chai tui3-to2-khi3, hit 4-e5 kheh-lang5 ia7 bo5 oa2-lai5 khoaN3 i e5 si2-oah8.
　　Theng3 u7--hiah-ku2, i2-keng cheng-sin5, na7-si7 bo5-lat8 thang ngiauh--khi2-lai5, khoaN3 i e5 chu-choan2-chhia iau2 he7-ti7 kio5-teng2. Hit-si5 kheng-pian7-chhia hu3-hu3-kio3 ti7 kham3-teng2 teh loh8-lai5, Chin-seng teh siuN7, tu2-a2 siak bo5-si2, chit-moa2 e7 cho3 kheng-pian7 chhia-tong2 ah. Ou-ho-ai-chai3! Goa2 e5 seN3-mia7 hiu--i3! 
　　Kai-chai3 hit-e5 sai2-chhia e5 lang5. Chhin-chhiuN7 Sat-ma2-li7-a-lang5 e5 chu5-sim, hng7-hng7 khoaN3-kiN3; chek-si5 tong3 in e5 chhia, un5-un5-a2 sak-oa2, khoaN3 i tioh8-siong be7 tin2-tang7, chiu7 chhut lin5-bin2 e5 sim, hu5-i khi2-lai5, chiong sou2-sak e5 chhia hou7 i che7, hit-tiuN chu7-choan2-chhia, siang3 chit8-e7 khiau-le5-le5, piN3-cho3 gu5-taN-oan. Sai2-chhia lang5 chai3 i kau3 chhia-thau5, Chin-seng bian2-kiong2 un5-a2 chhiang2, ka7 in kio3 lou2-lat8, chiu7 che7 hoe2-chhia ng3-lam5 tng2-lai5.
30 Li2 tui3 to2-ui7 lai5?
　　Khiok-soat Chin-seng boe7 tng2-lai5 e5 si5, Hui-chu2 tiam3-ti7 chhu3-lai7, hit-si5 i2-keng 1-e5 hau7-siN kap chit8-e5 3 goeh8-jit e5 cha-bou2-kiaN2, am3-si5 le2-pai3 liau2, chiu7 koaiN-mng5 khi3 khun3.
　　Chhit-goeh8 30 me5 iok-liok8 11 tiam2, Hui7-chu2 khun3 tiam7-cheng7 e5 si5, ke ia7 bo5 thi5, kau2 ia7 bo5 pui7 chi2-u7 si7 piah-lai7 chit-koa2 sih-sih e5 chau3-ke-a2 siaN, chong2-phou lai7 khun3-kah8 tiam7-chut-chut. Hui7-chu2 tng-ti7 he7 gin-na2-liau2, an-bin5 ho2-khun3 e5 si5, bo5 i3-sek hut-jian5 chit8-e5 siau3-lian5-ke, sin-chheng7 Tai5-oan5-hok8, thau5 boah kui3-hoe-iu5, moa2-sin hui3 phang-chui2, e7 kek-lang5 e5 phiN7-khang. M7-chai eng7 A-pho-lun5 e5 tai7-mou5-sut8 a2 m7-si7, chaiN2-iuN7 e7-tit jip8-pang5, peh chiuN7 Hui7-chu2 e5 bin5-chhng5, chiu7-kin2 to2-ti7 i e5 sin-piN, beh oh8 Am-lun7 e5 heng5-ui5. Hui7-chu2 chit-si5 kiaN-chheN2, kin2-me2 chhia--khi2-lai5, sim-koaN peh8-kou2 phih-phih-chhoah, tai7-seng liah8-chun2 hiong5-chhat8; thi2-khui chit8-khoaN3; chiah-chai si7 te7-2 a-pho-lun5. Siau3-lian5-ke chek-si5 chhiu2 gim7 kui2-chap8 tiuN e5 kim-phio3, tu-hou7 Hui7-chu2, Hui7-chu2 siuN7-khi3 tan3-hiat-kak8. Na2-chun2 mou5-kui2 chhi3 Ia5-sou, eng7 thiN-e7 chun-kui3 he7-ti7 I e5 bin7-cheng5, na7 phak-loh8-pai3--i, chiu7 beh hou7 I. KhoaN3 i tan3 tho2-kak8, chiu7 koh khioh hou7 i, kong2, Lin2 cho3 chit-ho7 kang, goa2 chai khah khiam3-khoeh, chiah-e5 hou7 li eng7. Hui7-chu2 kong2, Kin-na2-jit8 li2 to7 kui chhu3-keng goa2 ia7 m7-siu. Li2 na7-chai goa2 cho3 Chu2 e5 kang, siuN7 beh pang-chan7 goa2, u7 pat8-si5 thang cho3, siaN2-su7 am3-cheN7 chiuN7 goa2 e5 bin5-chhng5? Li2 e5 i3-su3 goa2 long2 chai. Kong2 liau2 chiu7 siam2-pi7 ti7 i2-nih che7. A-pho-lun5 e5 i3-su3 chhin-chhiuN7 be2, sim-koaN chhin-chhiuN7 kau5, moa3-sin chhin-chhiuN7 hoe2, siang-chhiu2 na2-chun2 toa7-soh beh pak8 Hui7-chu2 e5 sin-khu. Hui7-chu2 chin kiaN, chit8-bin7 kiaN-liau2 hou7 i eng7 bu2-lek8, ti2-tng be7 tiau5; chit8-bin7 kiaN-liau2 hou7-lang5 khoaN2-kiN3, tian-to3 soah giau5-gi5 pun2-sin e5 phaiN2, soa3 e7 lian5-lui7 Chin-seng e5 kang; na7 e7-tit hou7 i kin2-kin2 chhut-khi3 si7 te7-it ho2. Sim-koaN am3-chiN7 ki5-to2 Siong7-te3. Chiu7 ka7 i kong2, Li2 tui3 to5-ui7 lai5? A-pho-lun5 chhio3-chhio3, kong2, Goa2 m7 ka7 li2 kong2, goa2 ong2-lai5 bo5-tiaN7-tioh8. Hui7-chu2 koaN2--i, kong2 Tioh8 kin2-kin2 chhut-khi3, sio2-theng7 lang5 e7 chai, li2 chiu7 kian3-siau3. In3 kong2, Mai3--lah, goa2 e7 cho3-su7 kek8 ki5-bit, thiN-e7 bo5 lang5 e7 chai, goa2 tui3 kui2-na7-ni5 cheng5 chiu7 i3-ai3 be7 tit-tioh8, goa2 kin-me5-hng si7 ui7-tioh ‘Ai3’ chiah lai5. Hui7-chu2 chit-si5 long2 bo5-kiaN, chek-pi7 i kong2, Li2 teh kong2 saN2? Li2 si7 mou5-kui2 e5 kiaN2, Kong-gi7 e5 tui3-tek8; thiN-e7 bo5 lang5 chai, tok8-tok8 Siong7-te3 chai, goa2 si7 sim2-mih8-lang5, li2 kaN2 jip8-goa2 e5 pang5! Li2 tioh8 kin2 khi3; na7-bo5, goa2 beh jin7 li2 cho3 chhat8, lai5 taN2-pan7. A-pho-lun5 khoaN3 su7 be7-seng5, chiu7 khui-mng5 chhut-khi3.
　　Chhut-khi3 liau2, Hui7-chu2 kin2 koaiN-mng5, bo5 khun3-kau3 thiN-kng. Teh siuN7 kai-chai3 Siong7-chu2 hou7 goa2 tit-tioh8 khah iaN5, tioh8 kam2-sia7 I.
　　Bo5-phah-sng3 Te7-ji7-me5 Chin-seng iu5-goan5 boe7 tng2-lai5, Hui-chu2 chin kiaN, i2-keng am3, chiu7 tiam2-kiam2 mng5-hou7, tak8-hang7 tho3-tong3, chiah khi3 khun3, hit-me5, koh lai5, teh khui thoah-mng5 e5 si5, Hui7-chu2 chiu7 chheN2, koaN2-kin2 tui3 chong2-phou loh8-lai5, che7-ti7 keh-piah e5 i2, sim-koaN it-hoat kiaN-hiaN5, siuN7 i cha-me5 siu7 chek-pi7, kin-me5 kaN2 koh-lai5, un2-tang3 u7 pi7-pan7. Ko2-jian5 beh eng7 kiong5-che3 chip-heng5. Hui7-chu2 si7 nng2-chiaN2 e5 lang5, kai-chai3 iu5-goan5 tit-tioh8 bo5-han7 e5 Sin5-lat8, iaN2-liau2 kui2-hun ku2, bo5 si-ho5 e5 sit-pai7. Hit-si5 A-pho-lun5 chin siu7-khi3, kong2, Beh si7 u7 to ti7 chia, goa2 tek-khak thai5 li2. Kong2-liau2 ia7 che7-ti7 hia theng5-chhoan2. Theng5 u7--hiah-ku2, Hui7-chu2 tiam7-tiam7, ki5-kiu5 Siong7-te3 tioh8 pang-chan7 i khah iaN5. A--pho-lun5 koh kong2. Goa2 si7 ui7-tioh8 Ai3-cheng5 chiah u7 lai5; chong2 bo5 li2, bo5 cheng5, bo5 cheng5 kau3 an2-ni?! Hui7-chu2 in3 kong2, saN2-lang5 beh tong5-cheng5 li2 e5 phaiN2, ... ... ... ... Li2 m7 chai-choe7 kau3 an2-ni? Bo5 siuN7 goa2 kap goa2 e5 tiong-hu si7 cho3 sim2-mih8 kang, li2 kaN2 lai5 beh chhim-hoan7; ia7 li2 pun2-sin koa3 Ki-tok-tou5 e5 ki3-ho7, chhui3 liam7 Ki-tok e5 Chin-to7, chaiN2-iuN7 goa7-phoe5 iuN5-ko, lai7-sim chhai5-long5. Khou2-ouN3 kau3-kek8! Li2 na3 m7 hoan-hoe2, li2 u7 chai-eh ah! Hui7-chu2 chiah-e5 oe7 giam5-giam5 kong2 liau2, A-pho-lun5 chit-si5 chhin-chhiuN7 chian3-pai7 e5 peng, kiu5 i kong2, Hui-chu2 ah! Goa2 taN chai-iaN goa2 e5 m7-tioh8. Put-ko3 goa2 si7 in-ui7 lek8-ai3 koe3-thau5, chiah u7 chiah gu5-gong7, taN kiu5 li2 sia3-bian2 goa2, boh8-tit chiong chit-chan5 su7 po3-iong5 hou7-lang5 chai. Hui7-chu2 kong2, Goa2 khoaN3 li2 iau2-boe7 thiat-te2 chai-choe7, li2 tioh8 kin2 chhut-khi3, oh8 Pi2-tek khi3 chhim-chhim thong3-hoe2. A-pho-lun5 kong2, TaN lou2-lat8 leh, chhiaN2 li2 khui-mng5 hou7 goa2 khi2. Hui7-chu2 kong2, He to7 chin ki5, li2 khoaN3 tui3 to2-ui7 jip8, ia7 tioh8 ka-ti7 tui3 hia chhut; khoaN3 tui3 to2-ui7 poah8-to2, tioh8 tui3 hia peh--khi2-lai5, chhin-chhiuN7 khi2-thau5, li2 Seng3-chheh hiah gau5 thak, chit-ku3 be7-ki3-tit mah? Kong2 soah si5-cheng tan 1-tiam2, A-pho-lun5 chiu7 li-khui khi3. Hui7-chu2 chek-si5 toa7-toa7 kam-sia7, chiaN3 chhin-chhiuN7 si kong2,
　　Jit8 chhia3 sai-soaN; goan7 Chu2 li2 kap goa2 toa3, Am-mi5 na2 chhim, kiu5 li2 bo5 pang-sak goa2, Choan5 bo5 i-oa2, tang5-phoaN7 li7-piat8 goa2 khi3; 
Chan7 lang5 e5 Chu2, goan7 li2 kap goa2 khia7-khi2.
Kiu5-chu2 kin7-oa2, goa2 sim chiu7 long2 bian2-kiaN,
Bak8-sai2 be7 khou2, chai-eh be7 hai7 seN3-mia7;
Si2-sit be7 hai7, kui-thou2 ia7 bian2 khoa3-lu7,
Goa2 un3-tang3 iaN5, tui3-kho3 choan5-leng5 e5 chu2
　　ThiN-kng, Hui7-chu2 kim-kim khoaN3, m7-chai Chin-seng e5-pou e7 kau3-ui7 be7, kau3-am3 e5 si5 Chin-seng chiu7 tng2-lai5. I2-keng chiah8-am3, chiu7 ka7 Hui7-chu2 kong2, i ti7 Peh8-ho5 kio5 chhut-si2-soaN3 e5 cheng5-heng5, Hui7-chu2 thiaN-liau2 chin lun2, chiu7 kong2, i 2-me5-hng khah-iaN5 A-pho-lun5 e5 khou2-chian3 hou7 Chin-seng thiaN. Chin-seng thiaN-liau2 chin kam2-hok8, kong2, Li2 sit8-chai7 u7 khah-iaN5 ThiN-sai3 e5 khui3-lat8, (Chhong3 32:35) hou7 goa2 thang oh8. Mou5-kui2 e5 li7-hai7 kau3 an2-ni; m7-ku2 Siong7-te3 e5 khui3-lat8 bo5-han7. I moe2-pai2 u7 kiu3 goa2 tui3 si-soaN3 chhut-lai5, ia7 taN u7 chan7 li2 chhut-si2 jip8-oah8, tioh8 o-lo2 I bo5 soah. Kong2 soah 2-lang5 chiu7 kui7-loh8 ki5-to2, kam2-sia7 Siong7-te3, hit-si5 i2-keng am3-me5. Kau3 au7-lai5 A-pho-lun5 u7 chhim-chhim hoan2-hoe2, iu5-goan5 jiat8-sim le2-pai3, Chin-seng kap Hui7-chu2 ia7 bo5 khioh-hin7, iu5-goan5 keng3-thiaN3 i.


31 Chhu3-Kak-Thau5 E5 Toa7-Hoe2
　　Keh-ni5 chiaN-goeh8-chhe, Chin-seng thiN-phu2-kng khia5-chhia khi3 koe3-khe sun5 hoe7-iu2, hut-jian5 thiN-khi3 pian3-oaN7, Chin-seng soah kam2-mou7. Tng2-lai5 e5 si5, hit-me5 lau5 phiN7-hoeh, chit-si5 ou-am3, thau5-khak tit-hin5, au2-thou3 bo5-soah, kha-chhiu2 tit8-tit8, bo5-lat8 thang kong2, ia7 be7 tin-tang7, an2-ni kui2-na7 jit8. Chin-seng siuN7-tioh8 ti7 Soa-to2 kau3-hoe7, iau2-boe7 cho3-chhut sim2-mih8 kang, Siong7-te3 na7 beh tho2 i e5 leng5-hun5, sit8-chai7 bo5 koe2-chi2 thang hou7 Siong7-te3 keng2; siuN7 liau2 chin kian3-siau3; khoaN3 tioh8 2-e5 se3-kiaN2, 1-e5 e7-kiaN5, 1-e5 eng7-pho7, bo5 lang5 liau7-li2, soah bak8-sai2 si3-lam5-sui5. Kau3-hoe7 the3 i pek-chhiat ki5-to2.
　　Hit-si5 chiu7 kio3 Hui7-chu2 sia2-phoe kio3 It-iong5 lai5 tau3-kou3, ia7 kong3-tian7 khi3 Tang-kiaN kio3 Chi3-khin5 tng2-lai5, in2-ui7 ku-ni5 in kap Lou7-ka iN7-tiuN2 e5 ke-koan3 khi3 ti7-hia.
　　Chi3-khin5 chiap-tioh8 tian7-po3, jiau3-peh-peh chiu7 to3-lai5, beh si7 u7-sit8 e7 thang poe, iau2 khah ho2.
　　It-iong5 lai5 e5 si5, Chin-seng tng teh gui5-kip, i ui7-tioh8 i chau2-tang chau2-sai, an-ui3 Hui7-chu2, sit8-chai si7 saN-pang-chan7. Chit8-jit8 khi3 Tho5-li2-san chhoe7 i-seng, mng7-ioh8 beh hou7 Chin-seng chiah8, che7-chhia kau3 Peng5-to2 i2-keng jit8 loh8-soaN, au7-lai5 khia5-chhia kau3 Soa-to2, ti7 poaN3-lou7 u7 chit8-e5 kio5, chit-e5 kio5 si7 thiah khi2-lai5 siu-li2, in-ui7 am3 lah, It-iong5 soa3 be7-ki3-tit, kai-chai3 bo5 toa7 sun2-siong. Chin-seng ti7 peN7-chhng5 siuN7 i hiah am3 m7-chai siaN-su7, kau3-ui7 chiah chai It-iong5 ui7-tioh8 i hiam2 sang3 seN3-mia7.
　　Kau3-hoe7 e5 sin3-chia2 che7-che7 lai5 tham3-peN7, u7-e5 sang3-mih8, u7-e5 sang3-chiN5, Chin-seng lau5 bak8-sai2 ka7 in kam2-sia7. SiuN7 hit-ku3
　　仁義莫交財 Jin5-gi7 bok8 kau-chai5,
交財仁義絕 Kau-chai5 jin5-gi7 choat8.
　　(Ke2-soeh si7 kong2, Jin5-gi7 boh8-tit eng7-chiN5 saN-kau-poe5; na7 eng7-chiN5 saN-kau-poe5, jin5-gi7 e7 choat8-tng7.) SiuN7 chiah-e5 lang5 eng7 an2-ni thiaN3-goa2; au7-lai5 na7 hoah siaN kong2, Teng3 i ti7 sip8-ji7-ke3, chiu7 it-hoat gui5-hiam2.
　　Tiong-kan u7 pu3-lang5 siong5-siong5 lai5 kong2, Thai3 m7 hou7 i khi3 jip8-iN7 khah ho2. Hui7-chu2 kong2, Goa2 chai si7 ho2; chong2-si7 bo5-lat8. Hit-si5 pat8-lang5 si7 10 khou 8 khou, 3 thau5 2 khou lai5 khoaN3--i; na7-si7 chit-e5 pu3-lang5 e5 thiaN3 Chin-seng si7 2-pau ngau7-hun2. Chin-seng ui7-tioh8 i toa7 kan-khou2; m7-si7 ai3 i che7-che7 mih8 chiah hoaN-hi2. Po2-lo5 kong2, Hou7 lang5 mih8 e5 lang5, pi2 theh8 lang5 mih8 e5 lang5 khah u7 hok-khi3; na7-si7 siat-su2 i kan-ta pek-chhiat the3 i ki5-to2, iau2 khah iaN-koe3 i e5 le2-mih8. I sou2 hian3 e5 le2-mih8, kau3-giah8 thang khoaN3-chhut i e5 chu5-ai3 loa7-toa7. Seng3-chheh kong2, Be7-e7 thiaN3 u7 khoaN3-kiN e5 hiaN-ti7, thai3-tho2 e7 thiaN3 boe7 khoaN3-kiN e5 Siong7-te3. I si7 chhin-chhiuN7 khang-khang tui3 hiaN-ti7 kong2, HiaN-ti7 ah, goan7 lin2 tit-tioh8 sio-pa2. Koh kong2, Lin2 e5 saN-thiaN m7-thang eng7 oe3 eng7 chih; si7 tioh8 eng7 kiaN5, eng7 chin-sit8. I tui3-thai7 goa2 an2-ni, tui3 pat8-lang5 m7-chai siaN2-khoan2. I e5 but8-chit si7 ho2-giah8; na7-si7 i e5 sim-sin5 si7 san3-hiong. Chin-seng put-chi2 ui7-tioh8 i e5 san3-hiong lai5 khoa3-lu7; ia7 kiu5 Chu2 kam2-tong7 i e5 sim-koaN. Chin-seng peN7-se3 na2 gui5-kip, Hui7-chu2 ti7 i e5 sin-piN, khan i e5 chhiu2 teh lau5 bak8-sai2. Chin-seng se3-siaN Kong2, M7-bian2 hoan5-lo2; na2 gui5-hiam2, tioh8 na2 pek-chhiat ki5-to2. Seng-chheh kong2, U7-sin3 e5 ki5-to2, beh kiu3 phoa3-piN7 e5 lang5, Chu2 beh hou7 i khi2-lai5; i na7 u-choe7 beh sia3-bian2 i (Nga2-kok 5:15, 16). 
　　Kam-sia7 Siong7-te3, tui3 an2-ni Chin-seng chiam7-chiam7 khah ho2, kau3 lau7-bo2 tng2-lai5 e5 si5, Chin-seng lioh8-a2 e7 peh-khi2-lai5 kiaN2, na7-si bo5-lat8.
　　Chit8 me5-hng hut-jian5-kan keh-piah teh hoah hoe2-sio-chhu3, ge5-mng5 e5 cheng khiang-khiang-kio3, chui2-leng5 long3-long3-hau2, ke-lou7 e5 lang5 chau2 kah pin3-piang3-kio3, hoe2 e3 siaN pit-piak8-kio3, Chin-seng chheN-kiaN chiu7 peh-khi2-lai5, aN3-thau5 chit8-khoaN3 si7 ti7 chhu3-kak-thau5 teh toh8. Hit-si5 hoe2-ian chheng3 khi2, hoe2-chiah ang5-pha3-pha3, ti7 keh-piah e5 chhau2-chhu3 phoah-chui2 phoah kah li7-lok8-chhaN7. Chin-seng liah8-kio3 beh sio-tioh pai3-tng5 e5 sio2-chhu3, sim-lai7 chin kiaN. Pun2-te2 si7 hoaN7 li5 oa2-piah teh kiaN5, it-tan3 u7 chit-ho7 gui5-kip e5 su7, chiu7 peh-khi2-lai5, chiu7-kin2 tui3 hong-khim5 hu5 teh long7, ka-ti7 chit8-e5 hu5 tui3 ke-lou7 chhut-khi3, pin3-piang3-kio3 koh jip8-lai5 gia5 kui2-na2 hang7 chin tang7 e5 mih8 chhut-khi3. Sio2-theng5 hoe2 phah-hoa, hiah-e5 mih8 bo5-lat8 thang hu5, tioh8 pat8-lang5 un5-a2 kng chiah e7-iaN5.
　　Chin-seng chiu7 siuN7, peN7-khi3 si7 chit8-khoan2 bo5 heng5-siong7 e5 tui3-tek8 teh kiau2-jiau2 cheng-sin5. Cheng-sin5 na7 hou7 i kiau2-jiau2 chiu7 siN-chhut ia3-sian7 kan-khou2 chhut-lai5. Sou2-i2 beh peN7 tui3 cheng-sin5 sun2-siong; beh ho2 ia7 tui3 cheng-sin5 tiau5-iong2. Chiah8 ioh8, si7 tui3 ui7-tng5 khip-siu ioh8-liau7, hiah-e5 ioh8-liau7 chiu7 kap hoeh saN-kap kiaN5-chiuN7 teng2-bin7 chhi3-kek nau2, hou7 nau2 e5 cheng-sin5 koh oah8-tang7, na2-chun2 kiah8 tek-a2 la7 beh hoa e5 hoe2-pu5 hou7 i koh toh8. Chong2-si7 loh8-a2 e5 i2-goa7 eng7 cheng-sin5 tit8-chiap e5 liau5-hoat, tui3 goan5-thau5 chong2 kong-kek, ia7 si7 sio-tang5 koh khah kin2 lah. Chiu7-si7 tui3 u7-sin3 e5 Ki5-to2, che-si7 hoan7-chia2 ka-ti7 e5 cheng-sin5 siu7 Seng3-Sin5 tit8-chiap kam2-tong7, e5 ho2 hoat-tou7 lah! Ia5-sou i-ho2 lang5, ia7-si7 khoaN3 i u7-sin3, chiu7 eng7 Seng3-e5 koan5-leng3 kam2-tong7 i, hou7 i tit-tioh8 ho2, kong2, Li2 Sin3 u7 kiu3 li2, an-jian5 to3-khi3. Hit-si5 peN7 chiu7 ho2. Chim-gian5 kong2, Sim-koaN hoaN-hi2 phoa3-peN7 chiu7 ho2, (17:22) sit8-chai u7-li2.
　　Che, si7 Chin-seng ti7 peN-chhng5 sit8-te7 lian7-sip8 e5 Chin-li2.
* * *
　　Chin-seng i2-keng chiam7-chiam7 iong2, chiau3-ku7 ti7-li2 kau3-hoe7. Ui7-tioh8 phoaN3-peN7 u7 khai-liau2 che7-che7 chiN5, soa3 pin-cho3 hu7-che3-chia2; koh ke-lai7 thau5-chhui3 che7, put-tek-i2 tioh8 chioh-chiN5 lai5 tou7-jit8. Ho2-koe3 e5 hoe7-iu2, liah8-chun2 Chin-seng bok8-su si7 u7-chiN5 e5 lang5, tian-to3 beh ka7 i chioh-chiN5. Chin-seng kong2, HiaN-ti7 ah, chit-tiap8 goa2 bo5, pat8-jit8 na7 u7, chiu7 hou7 li2 ia7 thang, mih8-sai2 chioh.
　　Chit8-jit8 chit8-e5 chhin-ai3 hiaN-ti7 lai5, tam7-lun7 kau3 Chin-seng ka-teng5 seng-oah8 lan5 e5 su7, teh kong2, thoan5-kau3-su chin nng2-lou7, u7-e5 chhun-chiN5 chhun kah8. Chai7 goa2 siuN7, li2 chit goeh8-jit8 30 khou, chit8-ke kiong7 8 lang5, kap Na2-a peN5 che7, un2-tang3 si7 bo5 kau3; m7-ku2 bat thiaN i teh kong2, kong2 li2 u7 chhun-chiN5. Li2 thai3 m7 ke2-cho3 ka7 i chioh-chiN5, hou7 i chai-iaN2 u7-kau3 a2-bo5? Chin-seng kong2, Goa2 ai3 kong2 chin-sit8, m7-ai3 eng7 ke2-cho3; eng-kai u7 chiu7 kong2 u7; bo5 chiu7 kong2 bo5. Goa2 tit-tioh8 kau3-hoe7 e5 thiaN3, an2-ni kau2-giah8; tan7-gai7 tui3 chit-pang e5 phoa3-peN7 iau2 hu7-che3 50 khou. HiaN-ti7 kong2, An2-ni beh an3-choaN2? Chin-seng kong2, Goa2 bo5 hoan5-lo2: in-ui7 ki3-tit goa2 bo5 chiN5 thang thak8-chheh, chiu7 thau3-cha2 khioh ti-sai2 lai5 be7; au-lai5 bo5 kau3-giah thang kau sok-siu, chiu7 gia5 tiaN2 khi3 cho3 chun2-tng3, goa2 iu5-goan5 e7-tit chut-giap8. Goa2 sin3 Siong7-te3 e7 pang-chan7 goa2. Hit-e5 hiaN-ti7 thiaN liau2 tiam7-tiam7.
　　Keh-jit8 chhe3-lang5 lai5 kio3 Chin-seng khi3, kong2 beh ka7 i kong2-oe7. Kau3-ui7 chiu7 kong2, Bok8-su, goa2 cha-hng thiaN-kiN3 li2 hu7-che3 50 khou, goa2 cha2-khi2 beh ka7 li2 the3-heng5, hou7 li2 an-sim cho3-kang. Chin-seng kong2, Hap8-giah8 cha7-jit8 m7-thang tui3 li2 kong2 chit-chan5 su7. HiaN-ti7 kong2, Goa2 chai li2 si7 chin-sit8 e5 khiam3-khoeh; chong2-si7 goa2 i2-keng chai, m7-thang tiam7-tiam7. Iu7-koh Seng3-chheh u7 kong2, ChiaN3-chhiu2 e5 sou2-cho3, m7-thang hou7 to3-chhiu2 chai, sou2-i2 goa2 cha2-khi2 sou2 beh the3 li2 cho3-e5, ia7 bo5 hou7 ke-lai7 e5 lang5 chai. Chin-seng kong2, To-sia7 li2 e5 in, Goan7 Choan5-leng5 e5 Siong7-te3 ke-thiN hok-khi3 hou7 li2, hou7 li2 u7-chhun. In-ui7 u7-e5 beh hou7 i u7-chhun; bo5-e5 lian5 i sou2 u7-e5 ia7 beh chhiuN2 theh8-khi3. Kong2, To-sia7.
32 Chin Ki5-Koai3!
　　Khiok-soat kau3 It-iong5, ti7 boe7 khi3 Tang-kiaN e5 tai7-seng, u7 ti7 Siong-tong-chng, siu7-tioh hit-tah sian-siN e5 siau7-kai3, teng7-iok chit8-chan5 chhin-su7. Au7-lai5 tu2-tioh cheng2-cheng2 e5 su7-cheng5, It-iong5 siuN beh hoe3-iok, sim-koaN oh-tit phah-sng3, chiu7 tui3 Chin-seng chham-siong5. Chin-seng mng7 i kong2, Si7 sim2-mih8 in-toaN? Kong2, Chit-e5 chhin-chiaN5 si7 hit me5-hng ngou2-jian5 e5 tiaN7-tioh8; iu5-koh hit-si7 bo5 teh siuN7 beh khi3 Tang-kiaN, taN tioh-koh kui2-na7 ni5; hong3-kiam3 na2 siuN7 na2 bo5-hah. Chin-seng kong2, An2-ni haN3, ia7 i pun2-lang5 e5 i2-kian3 chaiN2-iuN7? Kong2, Goa2 khoaN3 i m7-kam pang3-soah: In-ui7 goa2 koat-teng7 beh khi3 Loe7-te7 e5 si5, u7 sia2-phoe ka7 i si5, kong2-liau2 khah nge7, i ia7 bo5 pian3-oaN7 i e5 sim-chi3; iu7-koh goa2 beh chhut-hoat e5 si5, i ia7 chhin-sin ti7 chhia-thau5, sang2 goa2 khi2-sin, koh theh 5-khou gin5 he7-ti7 goa2 e5 chhiu2. Goa2 an3-choaN2 beh heng5--i, i to7 si7 koh hiat-to2-tng2. Tui3 hit-tiap kau3-taN, goa2 e7 sim chin bo5 peng5-an, put-si5 teh siuN7 tioh8-soah; na7-si7 i si7 eng2 bo5 li7-khui. M7-chai hian5-heng li2 taN2-sng3 chaiN2-iuN7?
　　Chin-seng kong2, Goa2 siuN7-tioh8 chin3-heng5; In-ui7 na7 siuN7 kong2 si7 ngou2-jian5 tiaN7-tioh8, tui3 an2-ni m7-ai3, che-si7 hian2-beng5 lan2 e5 bo5 chhim-su oan2-lu7; iu7-koh ui7-tioh beh koh liu5-hak, ki5-kan khah ku2, che-si7 m7-tioh8. I ki3-jian5 u7 liau2-kai2, chan3-seng5 li2 thak-chheh, tek-khak si7 bo5 hiam5 ku2; siong7-chhiaN2 hak-bun7 na2 ku2, jin5-keh kap sin3-sit8 si7 na2 tang7. Siat-su2 li2 na7 ko2-jian5 soah, be7-bian2-tit lang5 ai3 phoe-pheng5, hit-si5 lan2 e5 jin5-keh sit-loh8, sin3-sit8 phah bo5, jim7 li2 loa7 u7 hak-bun7, to-si7 chhin-chhiuN ou-hun5-ta3-bu7. Siok-gu2 kong2, “Lam5-chu2-han3, tai7-tiong7-hu, it-gian5 hong3-chhut, su3-ma2 lan5-tui” ho5-hong3 lan2 si7 Ki-tok e5 chhe-sai3, eng-kai chu7-tiong7 jin5-keh. It-tan3 kong2-chhut, tioh chiau3 an2-ni kiaN5, chiaN3-si7 hap8-li2. Ki-tok kong2 I beh teng3 sip8-ji7-ke3, Po2-lo5 chu2-tiuN beh ui7-tioh8 Chu2, bo5-lun7 loa7 kan-khou2, kau3-boe2 to-si7 bo5 pian3-oaN7 in e5 sim-chi3. Sou2-i2 goa2 goan7 li2, goa2, ia7-tioh u7 chit-khoan2 e5 sim.
　　It-iong5 thiaN-liau2, kong2, Hian5-heng, li2 sou2 kong2 put-chi2 u7-li2, goa2 siuN7 ia7-si7 an2-ni. Pun2-jian5 goa2 e5 sim-lai7, Boeh kap M7; 2 hang7 toa7 kau-chian3, tui3 kin-na2-jit8, kai2-koat peng5-ho5 lah. Ho2, lai5 chin3-heng5!!
* * *
　　Keng-koe3 u7--hiah-ku2, It-iong5 e5 sin-the2 u7 khah iong2 lah, chiu7 mng7 Chin-seng kong2, Hian5-heng, TaN goa2 ti7-si5 thang koh khi3 Tang-kiaN? Chin-seng siuN7-liau2 chiu7 kong2, Lun7 li2 khi3 Loe7-te7 thak-chheh, pun2-te2 goa2 chin chan3-seng5 li2 tioh8 khi3, chit-tiap ia-si7 an2-ni. Chong2-si7 ti7-si5 thang khi3, che lan2 chham-siong5 khoaN3-mai7. Chiau3 goa2 teh siuN7, beh chhut-goa7 liu5-hak, tioh8-ai3 3-hang7 chng5:
(1). U7 sou2-hui3.
(2). U7 iong2-kiaN7.
(3). U7 bian2-kiong2.
　　Chit 3-hang7 na7 khiam3 chit8-hang7, si7 be7-tit seng5-kong. Chong2-si7 goa2 khoaN3 chit-si5 i2-keng khiam3 2-hang7---chiu7-si7 bo5 kau3-giah8 sou2-hui3, ia7 bo5-saN2 iong2-kiaN7 Lun7 sou2-hui3, na7-si7 ka-ki7 u7, si7 khah tho3-tong3, chong2-si7 lan2 chhin-chhiuN I-li7-a tioh8 hou7 Ou-li7-peng5-chok8 chhiaN2, ia7 hou7 chu2-koaN2-lang5 iuN2-chhi7. Pun2-te2 hiah-e5 teh chan3-chou7 e5 lang5, kin-na2-jit8 u7-e5 sit-pai7, bo5-thang chhut-lat8, ban7-it, i2-au7 na7 koh li2 e5 sin-the2, siat-su2 na7 khi3 liau2 koh lam2-sin, chiu7 jim7 li2 loa7 u7 chiN5, u7 bian2-kiong2 e5 sim-chi3, ia7 bo5 lou7-eng7. Ki3-jian5 si7 an2-ni, goa2 teh siuN7 si5-kan chin khoai3 koe3, put-ju5 tui3-chia tiong-chi2, chiong lan2 it-seng hian3-jip8 thoan5-to7-kai3, chhut-lai5 thoan5-to7 si7 khah ho2, an2-ni ia7-si7 eng5-kng Siong7-te3.
　　It-iong5 kong2, Soan2-bin5 hiaN ia7-si7 an2-ni kong2, goa2 siuN7 ia7-si7 u7-iaN2, siat-su2 chhu2-khi3 poan3-tou5 koh tong7-tut8, put-tan3 hui3 liau2 sou2-hui3, ia7 phah-sng3 si5-kan, se-kok-lang5 kong2, Si5-kheh si7 ng5-kim. Chin-seng kong2, An2-ni tioh8.
　　Nng7-lang5 tam5-lun7 u7--hiah-ku2, chiu7 koat-teng7 bo5 koh khi3 Loe7-te7, hiaN-ti7-a2 2-lang5 put-chi2 u7 chham-siong5.
* * *
　　I2-keng beh khi3 thoan5-to7, Thoan5-to7-kiok8 chiu7 phai3 i thau5-jim7 khi3 toa3 Tho5-li2-san e5 kau3-hoe7. Hit-si5 chiu7 chham-siong5 hap-hun, koat-teng7 beh ti7 Soa-to2-chng, kiaN5 khan-chhiu2 e5 le2. Chin-seng ui7-tioh8 i pi7-pan7 hun-in e5 su7, sek-tiuN5 chin nau7-jiat8, goa7-ui7 bok8-su 3-lang5 lai5 hu3, i2-goa7 ia7 kai3-che7 lang5 lai5 saN-kap hoaN-hi2. Chin-seng jin7 i cho3 chhin hiaN-ti7, lai5 kiaN5 chiah-e5 tai7-chi3. It-iong5 keh 3-jit8 beh chhoa7-khi3 tiam3 kau3-hoe7 e5 si5, kam2-kek Chin-seng e5 thiaN3, lau5 bak-sai2 saN-si5. Chin-seng ia7 eng7 kui2 ku3 oe7 bian2-le7 in, tui3 an2-ni chiu7 khi2-sin. Koe3 3 goeh8-jit8 tui3 Tho5-li2-san, hut-jian5 u7 tian7-po3.
　　(日語kana) chiu7-si7 kong2, It-iong5 gui5-hiam2, li2 tioh8 koaN2-kin2 lai5. Chin-seng chiap-tioh8 chit-tiuN tian7-po3, chai-iaN2 It-iong5 si7 phoa3-peN7 siong-tiong7, thiN-kng chiu7 beh khi3 khoaN3--i. Chai-iaN tioh8 eng7-chiN5, tu2-tioh8 lai7-bin7 ia7-si7 bo5, lim5-si5 ka7 chit8-e5 lau7 chi2-moe7 chhoah 20 khou, khi2-kiaN5 chiu7 khi3.
　　Kau3-ui7 ko2-jian5 si7 siong-tiong7-cheng3; Soan2-bin5 hiaN ia7 ti7-hia. I-seng chin2-toan3 si7 tng5-a2 hoat-iam7, tioh8 tiam7-tiam7 to2-chhng5, jit8-me5 u3-peng, khun3-peng, ia7 chhut-hoeh 2-pai2, si7 kek8 gui5-hiam2. Tho5-li2-san kau3-hoe7 e5 i-seng chin thiaN3--i, chhin-chhiat sun5-si7, kong2, Chit-ho7 peN7, i-ioh8 bo5 lou7-eng7; ioh8-a2 put-ko3 si7 pang-chan7 sin-the2 khah u7-lat8 thang ti2-tng hit-e5 peN na7-tiaN7. Tioh8 kau3 peN7-ki5 koe3, sin-the2 i2-keng iaN5-koe3 peN7-se3 e5 lat8, jiat8-tou7 chiah e7 the3. Phou2-thong thau5-boe2 si7 3-le2-pai3 e5 jiat8, tai7-seng sio2-khoa2, te7 2 le2-pai3 toa7-jiat8, te7 3 le-pai3 chiam7-chiam7 e7 the3, it-poaN e5 tng2-iam7 si7 an2-ni.
　　Bo5-phah-sng3 3 le2-pai3 koe3-liau2, 4 le2-pai3 koe3-liau2, 5 le2-pai3 6 le2-pai3 iu5-goan5 si7 teh jiat8, lang5 si7 tit8-tit8 jiok8, na7 beh khi3 Ia2-ma2 jip8-iN7, be7-tit thang che7-chhia, ia7 be7-tit che7-kio7, poaN-poaN io5-io5, un2-tang3 gui5-hiam2. TaN, chong2-si7 tiam3-ti7 chia, chhut-chia7 ThiN-Pe7 chi2-i3 chiu7-si7.
　　Hit-tiap8 e5 kong-keng2 chin chham2-tam7, put-si5 chhih8-chhih8-chhiak8-chhiak8, si7 tok-peng e5 siaN; am3-si5 u7 hoe7-iu2 pek-chhiat teh the3 i ki5-to3. Ko-bu2-chng e5 sian-siN, ia7 tiau5-kang lai5 i e5 chhng5-cheng5 ki5-to2. A2!.......chiong-lai5 iu2-bong7 e5 chheng-lian5, kin-na2-jit8 i e5 teng beh hoa lah.......Hit-tiap8 sou2 oa2-kho3 si7 ban7-koan5-leng5 e5 Chu2 na7-tiaN7. Lai5 khoaN3 e5 lang5 bo5-m7 lau5 bak8-sai2. Tak8 cha2-khi2 thiN boe7 kng e5 si5, Chin-seng kap Soan2-bin5 hiaN i2-kip8 kui2-na7 lang5 ti7 pai3-tng5 lai7, thau3-cha2 cho3 ki5-to2 hoe7, in e5 ki5-to2 si7 hui-siong5 e5 pek-chhiat; hit-e5 cheng5-keng2, si7 chhin-chhiuN7 ti7 Im-hu2 teh kiu5-kio3 Chu2, ki5-to2 e5 si5, e7 chheN-chhin3 khi2 ka-iam, iau2-ku2 pek-chhiat bo5 choat-bang7; tak8 me5-hng u7 hoe7-iu2 e5 ki5-to2-hoe7 ia7-si7 chin jiat8.
　　Chin ki5-koai3!
　　Tak8-pai2 ki5-to2 soah, khi3 kiam2 i e5 jiat8, long2 ke ku2-na7 hun, an2-ni keng-koe3 2, 3 goeh8-jit8. Chin-seng teh siuN7, lang5 ju2 ti3-i3, mou5-kui2 ia7 ju2 eng7-kang; chong2-si7 tai7-ke it-hoat tang5-sim ki-to2, kau3 boe2 chiu7 tit-tioh8 Seng3-li7. Sui-jian5 si2-si2 hun-sui5 e5 It-iong5, ia7-si7 tui3 hia koh khi2-lai5. Tu2-tu2 hit le2-pai3 e5 Chu2-jit8 Sin5-liong5, si7 Nga2-kok 5:16 kong2, “Lin2 tioh8 saN-the3 jin7-choe7, saN-the3 ki5-to2, thang tit-tioh8 i-ho2”. Chit8-jit8 It-iong5 u7 khi2-lai5 oh8-kiaN5. Chit-e5 siau-sit chit8-e7 thoan5, tai7-ke bo5-m7 kam2-sia7 Siong7-te3. Hit-goeh8 e5 Ki5-tok-kau3-Po3 u7 ki3 kong2, It-iong5 chhut-si2-jip8-oah8. Yo Bok-su lai5 ka7 i kong2, TaN li2 tioh8 he7-goan7.
* * *
　　Chin-seng ti7-hia kou3--i. I2-keng khah ho2, nng3-chhut si2-soaN3, Chin-seng e7 toa7 kiaN2 kong2, Ou-to2-sang3 goa2 ia7 ai3 khi3 khoaN3 A-chek. Chin-seng kong2, Ho2, chiu7 chhoa7 i khi3, ia7 toa3 chin-che7 pha7-na2-pah cho3 tan-lou7. It-iong5 thiaN-kiN u7 pha7-na2-pah, kui2-na7 goeh8-jit8 m7-bat chiah8, sim siuN7 ai3. Chi3-khin5 m7-kheng2, kiaN-liau2 taN-chiah ho2, chiah-liau2 bo5-poh. It-iong5 kou-chiaN5, chit8-tiau5 hou7 i phiN7 chiu7 ho2 chiu7 theh8 hou7 i, toa3 hia kou3, kiaN i chiah8-loh8-khi3. Chin-seng teh siuN7 tu2-a2 tit-kiu3 e5 lang5, i e5 him-bou7 to7-li2, iau chhui3-ta ia7 chhin-chhiuN7 an2-ni. Hiah-e5 bo5 peN7 e5 lang5, khoaN3-tioh8 ho2-chiah8 e5 mih8, bo5-saN2 cheng-choah8, sin3-Chu2 khah-ku2 e5 lang5, khoaN3 Chin-li2 bu7-bu7-phu2-phu2 ia7-si7 an2-ni.
　　Keh-jit8 thiaN-kiN3 beh cho3 hong-thai, Chin-seng kap se3-kiaN2 chiu7 beh tng2-lai5, tu2-tioh8 loh8 toa7-hou7, kau3 Pat-lok8-khe, khe-lau5 kau3 hoe2-chhia kio5 lau5-lau5-khi3, chit8-chiah pai5, 2-lang5 theN, hong-thai ki3-ki3-kio3, khe-chui2 hoa3-hoa3-hau2, chui2-se3 chin hiong5, Chin-seng kap se3-kiaN2 hiam2-a2 peng2-pai5 sang3 seN3-mia7. I2-keng an-jian5 koe3-khe, jit8 i2-keng am3, Chin-seng bo5-saN2 khoaN3-kiN3 lou7, chiu7 hou7 se3-kiaN2 che7 chu7-choan2-chhia e5 hoaiN5-koaiN, lai5 cho3 un-choan2, chi2-si7 chiaN3-peng5 to3-peng5, pun2-sin chiau3-ku7 che7-chhia, soa3 lap hou7 i kiaN5, 2-e5 pe7-kiaN2 saN-kap chin3-heng5, chiu7 peng5-an kau3 chhu3. Liau2-au7 Chin-seng khoaN3 chit-e5 hong-hoat be7 bai2, moe2-pai2 na7 beh ia7-kan pou3-to7, chiu7 chio i e5 se3-kiaN2 saN-kap che7-chhia. Pe7, cho3 hoat-tong7-ki; kiaN2, cho3 un7-choan2-chhiu2, se3-kan han2-iu2.
33 Chho3-Gou7 E5 Heng3-Li2
　　1923-ni5 12-goeh8 25-me5, ti7 Soa-to2 kau3-hoe7 u7 cho3 Kiu3-chu2-tan3 Chiok-ho7-hoe7; keh-ni5 chiaN2-goeh8-chhe ti7 Peng5-to2 u7 sin-chhiaN2 bok8-su; sun7-soa3 chiok Seng3-tan2, Chin-seng chiu7 chhoa7 Soa-to2 chit8-tin7-a2 Chu2-jit8-oh8 e5 hak8-seng, khi3 chham-ka nau7-jiat8.
　　Keh-jit8 chiu7 chiong sou2-eng7 e5 i-hok8 mih8-kiaN7, i2-kip8 Peng5-to2 iu2-chi3-chia2 sou2-seng3 e5 mih8, jip8-ti7 liu2-ki-siuN, koh eng7 chhau2-chhioh8 lai5 pau, eng7 soh-a2 lai5 khun2, an2-sng3 tng2-lai5 chiah lai5 hun-hoat. Chit-pai2 Hui7-chu2 kap kui2-na7 e5 lu2 kau3-oan5 ia7 cho3-tin7 khi3.
　　Si3-kan iau2-boe7 kau3, Chin-seng kap hak8-seng, chiu7 toa3 hiah-e5 mih8 khi3 chhia-thau5, chiu7 leng5-khi3 he7-ti7 kia3-mih8 e7 sou2-chai7. Chhut-lai5 tu2-tioh8 Hui7-chu2 lai5, Chin-seng ka7 i kong2, Si5-kan iau2-boe7 kau3, goa2 lai5-khi3 chhi7-lai7, lin2 chhiaN2 toa3-chia tan2-hau7.
　　Chin-seng khi3 e5 si5, lang5 i2-keng teh thiah-toaN, i kiaN-liau2 Chin-seng ban7-lai5, chiu7 seng-khi3 thiah, thiah-liau2 chiu7 chhoe7 hit-kiaN7 heng5-li2 beh khi3 kat tang5-pai3, phoe3 hoe2-chhia. KhoaN3-lai5-khoaN3-khi3, ti7 chhia-thau5 e5 mng5-khau2 u7 chit8-kiaN7, chiu7 ka7 i hu5 khi3 kia3. Chin-seng kau3-ui7, Hui7-chu2 kong2, Goan2 i2-keng kia3-liau2. Tu2-tioh8 teh ka-toaN, tai7-ke kui-tin7 chiu7 khi3 che7-chhia.
　　E5-hng tng2-lai5, i2-keng chiah8-pa2, Chin-seng chiu7 hu5 hit-kha heng5-li2 beh lai5 thau2, chit8-e7 hu5,.......Oa2, thai3 chiah tang7! Soh-a2 thau2-khui, chhau2-chhioh8 hian-khoaN3. O7--ho3 koh m7-si7 liu2-ki-siuN, si7 chit8-kha ku7-siuN3 e5 gu5-leng-siuN. TaN,........lan2-e5 m7-chai u7 ti7 chhia-thau5 bo5.
　　Chin-seng chiu7-kin2 chau2-khi3 Soa-to2-iah8, ka7 i kong2 boe2 pang-chhia, ti7 Peng5-to2 beh tng2-lai5 e5 si5, chit8-kiaN7 heng5-li2 kap lang5 oaN7 m7-tioh8, ke-lai8 khoaN3-chho3, chiong pat8-lang5 e5 jin7-cho3 ka-ti7--e5, m7-chai goan2 hit-kiaN7 iau2-ti7 Peng3-to2-iah8 a2-bo5? Iah8-tiuN2 si7 chhin-chhiat e5 lang5, chek-si5 choan7 tian7-oe7 khi3 mng7. Peng5-to2-iah8 e5 lang5 kong2, Bo5--ouh.......Chin-seng chin hoan5-lo2, siuN7-liau2 ia7 ho2-chhio3, chong2-bo5 goan2 jin7 m7-tioh8, i ia7 jin7 m7-tioh8. I na7 ko2-jian5 theh8-khi3, chit-tiap8 un2-tang3 thau2-khui ia7 teh ki5-koai3. Na2 siuN7 na2 ai3-chhio3.
　　Chin-seng ka7 iah8-tiuN2 kong2, Goa2 e5 heng5-li2 si7 liu2-ki-siuN, pau chhau2-chhioh8, khun2 soh-a2, bo5 tah khan-a2, pai3-thok Peng5-to2 iah8-hu chim-chiok khoaN3-mai7. Theng5 u7--hiah-ku2, hoe5-hok8 kong2, Khiok u7 chit8-kiaN7 bo5 sia2-mia5, chit-tiap8 ti7 lai7-bin7. Chin-seng kong2, Phah-sng3 si7. Keh cha2-khi2 chiong chit-kiaN7 chho3-gou7 e5 heng5-li2, phoe3 bo7-chiN5 e5 hoe2-chhia, sang3 to3-tng2-khi3 Peng5-to2-iah8. Chin-seng khia5 chhia-a2 khi3 nia2. Ka7 iah8-hu kong2, Cha-hng kong2 tian7-oe, heng5-li2 theh8-chho3, chiu7-si7 chit-kiaN7, taN goa2 he7-ti7 chia. Iah8-hu kong2, Hit-e5 Loe7-te7-lang5 chhoe7 long2 bo5, i2-keng khi3 po3-ko3, li2 tioh8 chhiaN2 tan2-hau7, i saN2-theng5 e7 koh lai5. Chin-seng kong2, Khah sit-le2, chit-e5 heng3-li2 si7 goa2 boe7-lai5 e5 si5, hu7-jin5-lang5 hu5 m7-tioh8, i chhoe7 bo5, sim-koaN un2-tang3 kan-khou2; goa2-e5 oaN7 m7-tioh8 ia7-si 7 chin geng5-sim. TaN, chong2-si7 an2-ne3, goa2 ia7 chin bo5-eng5, hit-tiap8 beh tng2-lai5, i-e5 he7-ti7 chia, goa2-e5 beh phoe3-khi3 Soa-to2-iah8, khah hui3-sin5 chiu7-si7. I saN2-theng5 na7-lai5 chhiaN2 ka7 i kong2, goa2 kau-tai3 beh ka7 i hoe7 sit-le2 chiu7-si7. Kong2 soah chiu7 tng2-khi3. Chhu3-nih hiah-e5 lu2 kau3-oan5, chhio3 kah8 kih8, kih8, kih8!
34 Mou5-Hiam2 Koe3 Si2-Ho5
　　Chin-seng tiam3-ti7 Soa-to2, lek8-koe3 kui2-na7 ni5. Chit-pai2 khia7-chhiu-si5, kap Hui7-chu2 keng-koe3 SaN-teng5-khe, khi3-kau3 Siong7-kiaN-chng pou3-to7. Hit-ni5 e5 toa7-chui2, he2 chin bo5 siat-thai2. Pou3-to7 liau2, jit8 loh8-soaN, Chin-seng kap Hui7-chu2 saN-chhoa7 ng3 Soa-to2-chng chiu7 tng2-lai5. Koe3-liau2 thau5-teng5 pai5, i2-keng am3, kiaN5-kau3 2-teng5-khe, bo5 khoaN3-kiN3 lou7. Hit-si5 khe-lau5 kau3, chui2-se3 toa7, theN-pai5--e5 iu7 tng2-khi3: na7 beh chin3-cheng5 si7 khe-lau5, na7 beh the3-au7 ia7 khe-lau5; beh to3-tng2, chiu7 tu2-a2 hit-ian5 theN-pai5--e5 ia7 to3-khi3 liau2. Chin-seng kap Hui7-chu2 toa3-hia, sim-kong5-hoe2-toh8, na2-chun2 siok-gian5 kong2, Kio3-thiN, thiN be7-in3; kio3-te7, te7 be7-in3. Na7 beh toa3 khe-kiN5, si7 toa7-chui2 e7 im-khi2-lai5, kin-tu2 ia7-si7 si2. Chit-tiau5 khe, siong5-siong5 tu7-si2 lang5, chin-chiaN3 si7 Si-ho5 lah.
　　Tiam3-hia na2 siuN7, na2 toa7, nng7-lang5 koat-sim ng3 Soa-to2-chng, mou7-hiam2 chiu7 loh8-khe khi3. Chin-seng khan Hui7-chu2 e5 chhiu2, it-bong7-bu5-che3, na2 liau5 na2 chhim, tu7 kau3 poaN3-sin. Chui2-se3 hiong5-kai3-kai3, khe-thau5 iu7 chin-che7 chhau2-se, chhiu7-ki tit8-tit8 lau7--lai5, hoang3-hoang3-kio3, chin toa7-siaN. Chin-seng kap Hui7-chu2, khia7 long2 be7-tiau5, ai3-kin2 be7 chin-pou7. Liau5 na2 khi3, chui2 na2 chhim, iu7-koh hiong5, put-chi2 kiaN, siuN7-tioh8 Ki-tok-tou5 kap Hian5-bong7, liau5-koe3 Si2-ho5 e5 cheng3-heng5, sim-koaN chin tong5-cheng5. Chui2-se3 chin toa7, koah-lai5-koah-khi3, chit8-e5 bun5-sin e5 Chin-seng, kap chit8-e5 nng2-chiaN e5 Hui7-chu2 si7 gui5-hiam2 lah! Kui2-na7-pai2 hiam2-hiam2 ka7 in poa3-khui; chong2-si7 Hui7-chu2 khiN5-tiau2 ti7 Chin-seng; Chin-seng ia7 eng7 chiaN3-chhiu2 khan i chin kian-kou3, Si-ho5 e5 chui2 bo5-hoat-tit i ta-oa5 lah! Tui3 an2-ni chiu7 mou7-hiam2 koe3-ho5. Ki3-tit Po2-lo5 ka7 Lo5-ma2-lang5 kong2, Chi7-chui7 e7 keh-tng3 lan2 ti7 Ki-tok e5 thiaN3? Hek8-si7 hoan7-lan7, hek8-si7 khun3-khou2, hek8-si7 khun2-tiok8, hek8-si7 iau-go7, hek8-si7 thng2-theh, hek8-si7 lai7-to ah? ........Hoan2-tng2 ti7 chiah-e5 su7, lan2 tui3 thiaN3 lan2-e5 tek-seng3 kau3 u7-chhun (Lo5-ma2 8:35-37).
　　Chhu3-nih e5 lang5 niau-niau-khoaN3, khah toa7-am3, Chin-seng kap Hui7-chu2 koh koe3-liau2 te7 3-ian5, peng5-an kau3-chhu3, chiong hit-e5 cheng5-heng5 kong2 hou7 thiaN, tai7-ke kong2, Ai2-ioh, ho2-kai-chai3!
* * *
　　Koe3 kui2-na7-jit8 Chin-seng khia7 thih-be2, koe3 Li7-ko-soaN kau3 Ko-bu2-chng beh khi3 Hu2-siaN5. Kau3 Ko-bu2-chng e5 si5 chiu7 theng5-kha, oat8-jip8-khi3 khi3 chhoe7 Se-bun5 sian-siN.
　　Ou7!......jip8-khi3 kau3-te3, cheng7-chauh-chauh......Koh kiaN5-jip8 lai7-thiaN, u7 kui2-na7 e5 chi2-moe7 tai3 iu-iong5 che7-ti7 hia; ia7 au7-piah-loh8, u7 kui2-chap8 lang5 ti7-hia tiam7-tiam7 teh ki5-to2. Chin-seng siuN7, kin-na2-jit8 m7-si7 pai-2, ia7 m7-si7 pai3-3, m7-si7 pai3-5, koh ia7 m7-si7 le2-pai3-jit8, chiaN2-iuN7 teh cho3 ki5-to2-hoe7. SiuN7 put-kai2, chiu7 mng7 hiah-e5 chi2-moe7 kong2, Se-bun5 sian-siN ti7 to2-ui7? In3 kong2, I chit-tiap8 ti7 pang5-lai7, sian-siN-niu5 in-ui7 san2-jiok8-jiat8, chin siong-tiong7. Hit-si5 Se-bun5 sian-siN thiaN-kiN Chin-seng e5 siaN, chiu7 chhut-lai5, chin hoan5-lo2 e5 khoan2, kiN3-tioh8 Chin-seng bak8-sai2 ko5-ko5-lin3, kong2, Chin-seng bok8-su, goa2 khoaN2 li2 lai5, sim-koaN chin kan-khou, Chin-seng be7-hiau2 i e5 i3-su3. I kong2-liau2, cho3 i khi3 au7-bin7 kap lang5 ki5-to2, Chin-seng chiu7 jip8 i e5 pang5. Hit-tiap8 kui2-na7 e5 chi2-moe7 ti7-hia, in sio2-chek ti7 chhng5-piN teh ka7 i loah8 heng-kham. Sian-siN-niu5 i2-keng m7-chai-lang5, kha-chhiu2 be7 tin2-tang7, kan-ta i e5 chhui3 iau2 teh oah8 na7-tiaN7; chong2-si7 be7 kong2-oe7, bin7 ia7 sit-sek. Chin-seng peng5-sou3 kap i si7 siong5-sek8 e5 peng5-iu2, hut-jian5 khoaN3 i beh tui3 chit-e5 se3-kai3 keng-koe3 Si2-ho5 khi3 hit-e5 se3-kai3, jin5-cheng5 be7-kim3-tit lau5 bak8-sai2. I ku2-ku2 thau5-khak bo5 tin2-tang7, si7 oat8-ti7 chhng5-au7, lang5 ka7 i kong2, Chin-seng bok8-su lai5 beh khoaN3--li2 neh! I chek-si5 cheng-sin5 oah8-tang7, na2-chun2 Nga2-kok thiaN-tioh8 Iok-sek iau2 ti7-teh, bin7-iong5 chin hoaN-hi2, oat8-koe3-lai5 khoaN3 Chin-seng mng7 i kong2, Sian-siN-niu5, li2 e5 sim peng5-an mah? In3 kong2, Peng5-an; Chin-seng bok8-su ah! Goa2 chin ai3 thiaN li2 kong2 to7-li2, chhiaN2 li2 chit-tiap8 kong2 hou7 goa2 thiaN. Chin-seng kong2, M7-si7 goa2 e5 to7-li2 ho2-thiaN: si7 lan2 e5 Ia5-sou teh ho2. I e5 chin-li2 tek-khak ti7 lan2 e5 sim-tiong cho3 chui2-goan5 lau5 bo5-soah, kau3 eng2-oan2-oah8. PeN7-lang5 thim3-thau5 se3-siaN kong2, Si7......kau3 eng2-oan2-oah8! Chin-seng kong2, Li2 chit-tiap8 ai3 an-cheng7, goa2 m7-thang kiau2-jiau2 li2 siuN-ku2, chit-si5 goa2 ai3 the3-li2 ki5-to2. I thim3-thau5 hoaN-hi2, kong2, Ho2.
　　Chin-seng kui7 teh, chhiu2 hoaN7 i e5 thau5-hiah8 ki5-to2 kong2, Pe7-ah! Kiu5 li2 lin5-bin2 li2 e5 lu2-pi7, na7 hap8 li2 e5 chi2-i3, hou7 i ti7 se3-kan, thang koh cho3 li2 e5 kang, eng5-hian2 li2 e5 mia5. Chong2-si7 chit-e5 poe na7 tioh8 lim...i, che ia7 m7-si7 goan2 e5 chu2-tit i, goan7 choan5-leng5 e5 Seng-chhiu2 hu5-chhi5 i, hou7 i peng5-an, eng5-oan2 tiam3 li2 e5 sin-piN. A-beng7.......
　　Ki5-to2 soah, Chin-seng khan i e5 chhiu2, ka7 i saN-si5 kong2, Sian-siN-niu5, lan2 ti7 se3-kan, goa2 chit-tiap8 beh kap li2 saN-kiN3, ng3-bang7 saN-li7 ti7 thiN. I chhio3-chhio3, thim3-thau5 kong2, si7.....
　　Chit-e5 keng3-ai3 e5 chi2-moe7, hit-me5 chiu7 tui3 Si2-ho5 koe3-khi3 liauh! Se-bun5 sian-siN, ui7-tioh8 i toa7 e7 ai-siong.
* * *
　　A2! Beh koe3-liau2 Si2-ho5, sit8-chai7 si7 chin mou7-hiam2. Chit-peng5 e5 lang5 teh ban2-liu5, hit-peng5 e5 seng3-sai3 teh iau-kiu5, Tioh8 lai5 tioh8 lai5. Chong2-si7 beh kui-khi3 lai5--he5, jit8-chi2 na7-si7 tiaN7-tioh8, he2-si7 tioh8 koat-sim lah! Khah mou7-hiam2, khah pi-siong ia7-tioh8 ng3 chou2-ke lai5 kiaN5. A2! Si2-ho5, si2-ho5! (Tu3-chia2 ia7 jit8-jit8 na2 kin7 chit-e5 Si-ho5 lah!) Thau5-cheng5 u7 eng5-kng, u7 chi2-i3, au7-bin7 u7 ou-am3 u7 siong-pi. Ai7--ah! Tioh8 chhit bak8-sai2 lai5 koat-sim lah! Si2-ho5 ah! Jim7 li2 loa7 hiong5-lau5 tiong3 7-poe7, goa2 tek-khak beh mou7-hiam2 lai5 tah8-phoa3! Kau3 tat8 bok8-tek chiah soah.
* * *
　　Koe3 kui2-na7 le2-pai3, se-bun5 sian-siN sia2 chit8-siu2 chu7-ui3 e5 si, kia3 hou7 Chin-seng kau3-cheng3, soa3 thok i cho3-tiau7 lai5 ho5. Chin-seng chhiok-keng2-seng-cheng5, chiu7 kiah8-pit lai5 sia2-si, chiu7-si7 kong2.
(Te5-bak8:Siu7-siong e5 Lou5-tek)
1.	Ka-li7-li7 hai2, ou5-piN lou5-tek.
Ki-hioh8 bou7-seng7 chheN-lek8;
A7, kho2-sioh ah, hong hut-jian5 khi2,
Lou5-tek siu7 siong hiam2 chih.
(Ho5) Siu7-siong lou5-tek, Chu2 chiau3-kou3 bo5 at-chih,
Li2 thang an-sim, Chu2 ia7 kou3-li2 bo5-li7
1.	Se3-jin5 oan2-jian5 lou5-tek cheng5-heng5,
U7-si5 peng5-an sim-chheng;
A2, kho2-sioh ah, ho7 hut-jian5 kau3,
Hiam2 choat8-bang7 bak8-sai2 lau5
(Hit-e5 tiau7 chiu7-si7:------)
[Koa-phou seng-liok—pian-chia an3]
Chin-seng chit-siu2 si sia2-liau2, na2 gim5 na2 u7 chu-bi7. A2! Beh mou7-hiam2 koe3 Si2-ho5, goa2 ia7 chin ai3 gim5 hit-siu2 si.
35 Li2 Si7 Chin-Seng Mah?
　　Khiok-soat kui2-ni5 cheng5, Chin-seng beh lai5 Soa-to2 kau3-hoe7 hit-si5, u7 ka7 Sat-kai bok8-su kong2, “Chin7 sou2-e7 beh loh8 lam5 pang-chan7 li2”. Chit-ku3 oe7 m7-kaN2 be7-ki3-tit. U7 chit8-jit8 thiaN-kiN3 Sat-kai bok8-su lim5-chiong e5 jit8 beh kau3, Chin-seng khi3 peN7-sek hong2-mng7 i, kong2, Sat-kai Sian-siN li2 u7 sim2-mih8 oe7 ai3 hoan-hu3 goa2? Hit-si5 Sat-kai Bok8-su i2-keng sit-siaN, ai3-kong2 be7-chhut, Chin-seng aN2 hi7-khang ti7 i e5 bin5-chhng5-piN, lai5 thiaN i bo5-siaN e5 oe7. I kong2, Goa2 m7-bian2 hoan-hu3, goa2 chai li2 sou2 beh cho3, tek-khak iaN5-koe3 goa2 sou2 kong2. Chin-seng kong2, Ho2, li2 ti7 ThiN-Pe7 bin7-cheng5 e5 si5, tioh8 the3-goa2 ki5-to2 hou7 goa2 sim-chi3 e7 chiap-soa3 li2 e5 kha-pou7...kau3...seng5...kong...Kong2-liau2 na5-au5-kng2 tiN7, Sat-kai sian-siN kong2, Mih-sai2 thi5-khau3 lai5 cho5-chak goa2 e5 sim ah! Goa2 e5 kang i2-keng chheng-chho2, goa2 e5 sim i2-keng pian7 lah, goa2 hoaN-hi2 tng2-khi3......Chin-seng kong2, Kiu5 Chu2 chih-chiap8 li2. I2-keng kong2-soah, Chin-seng chiu7 tng2-khi3. Hit-me5 in peng5-to2 kau3-hoe7 khi2 pai3-tng5 e5 siau3 kiat chheng-chho2, Sat-kai bok8-su chiu7 li7-piat8 se3-kan, eng3-giam7 i sou2 kong2, pai3-tng5 na7 khi2 ho2, goa2 chiu7 beh tng2-lai5-khi3.
* * *
　　Chit-tiap8 liau2-au7, Chin-seng tauh8-tauh8 siuN7 i kap Sat-kai bok8-su choe3-au7 e5 tam7-lun7, kiN3-na7 e7-hiau2 cho3, tek-khak beh ui7-tioh8 i e5 sim-chi3 lai5 tioh8-boa5.
* * *
　　Au7-lai5 kau3-hoe7 u7 siat chit8-e5 Sang2-eh-suh Sin-po3-sia7, si7 phai3 Chin-seng teh kiam-jim7. Khi2-thau5 chhong3-siat chit-keng hoe7-sia7, Chin-seng kap tong5-chi3 e5 lang5, u7 hui3 loa7-che7 sim-sin5, liau2 loa7-che7 khou2-kang. Soa-to2 kau3-hoe7 e5 hoe7-iu2, kong2, Hit-e5 bo5-chiN5-kang chaiN2-iuN7 ni5-ni5 si7 li2 teh lang2, kiam2 bo5 pat8-lang5 thang saN-kang7? Chin-seng kong2, Che-si7 kau3-hoe7 e5 su7-giap8, chit-tiap8 bo5 tu2-ho2 lang5 thang khi3, goa2 bu5-ko3 chiam7-si5 i5-chhi5. Iu7-koh che ia7-si7 sian-jin5 Sat-kai bok8-su7 e5 sim, goa2 kam-goan7 the3 i. In-ui7 goa2 u7 chit8-e5 ku-koai3-seng3, Bou2-hang7 tai7-chi3 na7 in2 beh hou7-lang5 kau-tiong7, chiu7 bo5-lun7 loa7 kan-khou2, goa2 ia7 beh khi3 cho3. Hoe7-iu2 thiaN-liau2 chhio3-chhio3.
　　Chin-seng tui3 Soa-to2 kau3 Sang-eh-suh hoe7-sia7, lou7-thau5 u7 chit 2-phou3 koe3-khe koe3-chui2. Na7 tioh8 chhut-khin5 e5 jit8, si7 toa3 png7-pau, chheng7 bak8-kiah8, ti7 chhau2-leh8, Tai5-oan5-saN, liau2-khe koe3-kio5, khi3-to3 long2-si7 khia5 thih-be2. Chiau3-khoaN3 taN2-pan7 chin bo5-tiok8; m7-ku2 an2-ni chiah8 liang5-chui2 u7 khah siok8.
* * *
　　Chit8-jit8 Chin-seng ti7 hoe7-sia7 lai7 teh ke2-ko2, thau5-khak chhih-chhih, hut-jian5 chit8-e5 loe7-te7 keng2-chhat jip8-lai5. Chin-seng chhiaN2 i che7, i hm3-hm3-kio3 long2 bo5 in3. Chin-seng mng7 i sim2-mih8 tai7-chi3? I ok-khiak8-khiak8, kong2, Li2 bo5 khoaN3 lin2 lai7-te2 chit8-e5 lang5 thng-pak-theh mah? Chin-seng kong2, Tu2-a2 goa2 to bo5 khoaN3-kiN3, na7 u7, si7 chit-moa2 taN-chiah thng3. (Si7 in-ui7 joah8, chit-e5 sia7-oan5 thng-saN tiau3-ti7 thau5-cheng5, khi3 au7-piah lam5 leng2-chui2, koh-lai5 thau5-cheng5 beh chheng7-saN, tu2-tu2 hit-e5 keng2-chhat lai5). Keng2-chhat kong2, Goa2 tu2-a2 chiu7 khoaN3-kiN3, an2-choaN2 li2 chit-tiap8 chiah khoaN3-kiN3! Chiu7 kio3 hit-lang5 oa2-lai5, mng7 i sim2-mih8 mia5, Chin-seng teh siuN7, thng3-saN hoan-hoat, sio2-khoa2 hoat8, siu7 ka3-si7 ia7-si7 tioh8. Lou7-boe2 khoaN3-tioh8 hit-e5 keng2-chhat, teh mng7 i sim2-mih8 mia5, i chiu7 ka i kong2, keng2-chhat be7-hiau2 thiaN; chiu7 kiah8-pit sia2 hou7 khoaN3, iu7-si7 be7-hiau2 khoaN3; siu7-khi3 tui3 i e5 chhiu2 chiu7 ka7 i koat--loh8-khi3. Chin-seng khoaN3-liau2 phah-kat-kiu5, chiu7 theng5-pit mng7 i kong2, Li2 ki3 i e5 mia5 beh sim2-mih8 tai7-chi3? Kong2, Beh hoat8-kim. Chin-seng kong2, Beh hoat8-kim, li2 u7-bat kui2-pai2 ka7 i tiong-khok bo5? Hit-si5 keng2-chhat-a2 soa3 jia2-tui3 Chin-seng lai5, soa3 bo5 ki3 i e5 mia5, phou7-a2 siu-liu khi2-lai5, hoah8 tui3 Chin-seng e5 toh-a2 oa2-lai5, kong2, An2-choaN2 goa2 tioh8 tiong-khok, bo5 tiong-khok be7 hoat8-tit a2 m7 si7? Chin-seng kong2, Na7 beh hoat8, thang hoat8, he si7 li2 e5 chu2-i3, goa2 kan-ta ai3-chai li2 u7 kui2 pai2 kio3 i m7-thang thng3-theh. Keng2-chhat chin siu7-khi3, me7 kong2, Li2 m7-bat kui-ki2.
(gong7-gong7) 
(phong3-hong-ku)
(chhau3-chheN-ku)
tit8-tit8 beh phah Chin-seng. Na7-si7 Chin-seng tiam7-tiam7, cho3 i sia2-ji7, bo5 beh chhap i. SiuN7 i na7 ai3 phah, goa2 iu5-goan5 si7 bo5 ti2-khong3-chu2-gi7. Lou7-boe2 chiu7 mng7, Li2 sim-mih8 mia5? Chin-seng khoaN3 i beh ki3 i mia5, chiu7 beng5-beng5 ka7 i kong2,
　　Goa2 si7 Soa-to2 e5 Chin-seng. Hit-e5 keng2-chhat thiaN chit8-e7 tioh8-kiaN, kong2,
　　HaN5, li2 si7 Chin-seng? (Si7 in-ui7 Chin-seng ti7 ge5-mng5 u7 chhut-mia5, khoaN3 i chheng7 Tai5-oan5-saN thoa bak8-kiah8, chiu khoaN3 i bo5-hian7,) In3 kong2, Si7, goa2 tu2-a2 mng7 li2 chit8-ku3 khoaN3 u7 kui2 pai2 ka7 i tiong-khok, li2 siaN2-su7 hiah siu7-khi3?
　　Keng2-chhat chit-tiap8 chiu7 tng2 se3-siaN kong2, Chiau3 hoat-tou7 m7-bian2 tiong-khok, na7 khoaN3-kiN3 chiu7 e7 hoat8-tit. Chin-seng kong2, Se-kok-lang5 u7 kong2, Ho2 e5 hoat8-lut8 au7-piah tioh8 toe3 lai7-kiam3. An2-ni li2 khoaN3-kiN chiu7 beh hoat8, ia7-si7 thang, in-ui7 li2 m7-si7 khang-khang koa3-kiam3. Kok-ka beh soan-chian3, siong7-chhiaN2 tioh8 han7 in 24 tiam2-cheng, ho5-hong3 chit-chan5 sio2-khoa2 su7? Na7-si7 goan2 chong-kau3-ka, hoe7-iu2 u7 m7-tioh8, eng3-kai seng ka7 i khou2-khng3, i na7 m7-thiaN, chiah chiau3 kui-ki2 pan7--i. Goa2 hi-bong7 lin2 keng2-chhat-kai3 ia7 tioh8 an2-ni. Chit-e5 lang5 ti7-chia sou2 than3 kui2-kak-gin5, ui7-tioh8 chin joah8, thng-saN khi2-lai5 jiu5 leng2-chui2, beh theh8-saN koh chheng7, chiu7 tu2-tioh8 li2 lai5. Che m7-si7 kou3-i3 beh ui7-keh8, siat-su2 na7 tioh8 hoat8, goa2 goan7 the3 i hoat8. Sou2-i2 hoat8 e5 tai7-seng tioh8 seng tiong-khok; na7 m7-thiaN, i2-au7 koh hoan7-tioh8, chiu7-si7 ui5-keh8, hit-si5 eng3-kai hoat8, kong-to7. TaN tioh8 hoat8 loa7-che7, goa2 the3 i chhut.
　　Keng2-chhat thiaN-liau2, phou7-a2 siu-siu khi2-lai5, kong2, An2-ni ho2, au7-pai2 m7-thang, kong2-soah chiu7 khi3.
* * *
　　Hit e7-tau3 Chin-seng sang3 chit8-e5 peng5-iu2 khi3 chhia-thau5. Hit8-e5 peng5-iu2 kong2, Goa2 ka7 li2 siau7-kai3 chit8-e5 lang5-kheh, Chin-seng kong2, Ho2, chiu7 toe3 i jip8-chhia. Ka7 Chin-seng kong2, Chit-ui7 si7 Kun7-siu3, e7-pou beh khi3 Kau2-chan3-chng. Chin-seng hit-si5 chheng7 bak8-kiah8, ti3 chhau2-leh, Tai5-oan5-saN, khou3-kha chiaN3-peng5 kha-thau5-u phoa3 chit8-am5, siuN7-tioh8 chin kian3-siau3, chiu7-kin2 tui3 phoa3-khang e5 ui7 am-teh, kap i kiaN5-le2. Peng5-iu2 ia7 ka7 i siau7-kai3 kong2, 
　　Chit-ui7 si7 Sang2-eh-suh Sin-po3-sia7 e5 chu2-pit. Kun7-siu3 thiaN-kiN3 chin hoaN-hi2, kong2, Goa2 ku2-ku2 chiu7 thiaN li2 e5 mia5, taN chhia2 cho3-hoe2 che7. Chiu7 chin chhin-chhiat, chhiaN2 Chin-seng che7-ti7 i e5 sin-piN tam7-oe7: Chin-seng kong2, Goa2 chin sit-le2: in-ui7 ong2-lai5 khia5-chhia koe3-chui2, taN2-pan7 an2-ni khah li7-pian7, Kun7-siu3 kong2, ho2, bo5-hong5, bo5-hong5.
　　Tam5-lun7 liau2, si7-kan kau3, Chin-seng loh8-chhia, Kun7-siu3 saN-si5 chiu7 khi3.
　　Chin-seng tng2-lai5, kam2-kek Kun7-siu3 e5 ho2-le2, na2-chun2 Seng3-chheh kong2, Bo5 eng7 goa7-mau7 chhu2-lang5. KoaN, cho3 ju2 toa7 ju2 khiam-pi, ju2 ho2-le2; E7-sai2-tit kong2, Lang5 na7 sim-chi3 chu7-ko, hoaiN5-pou7, thang toan3 hit-e5 lang5, jin5-keh bo5 koan5.
36 Mng7 Siong7-Te3
　　Chin-seng tiam3 Soa-to2 Kau3-hoe7 chin-che7 tai7-chi3.
　　Chit8-jit8 si7 le2-pai3-jit8, Chin-seng kap Chu2-jit8-oh8 e5 hak8-seng chu7-chip8, mng7 in kong2, Cha-hng se3-siok8-lang5 teh ngia5 ma2-chou2, lang7 toa7-kou2, lin2 tiong-kan saN2-lang5 u7 khi3 khoaN3? Tai7-ke tiam7-tiam7; ki5-tiong chit8-e5 mia5-kio3 Jin5-chu5-sang3, hit-ni5 oa2 8-hoe3, chin leng5-lai7 tit-lang5-thiaN3. I ka-ti7 chit-e5 giah8-chhiu2, kong2 i u7 khi3. Chin-seng o-lo2 i lau2-sit8, ka7 i kong2, Jin5-chu5-sang3, hit-ho7 pai3-put8-a2-hi3, si7 m7-ho2 e5 tai7-chi3, au7-pai2 m7-thang khi3; na7 khi3, Siong7-te3 bo5 hoaN-hi2. Jin5-chu2 sang3 kong2, Ho2.
　　Chu2-jit8-oh8 thak8-soah, Jin5-chu2-sang3 ka7 Chin-seng kong2, Bok8-su ah, goa2 chit-tiap8 teh koaN5, cha2-khi2 be7-tit hu3 le2-pai3. Chin-seng bong i thau5-hiah8 sio-jiat8 sio-jiat8, chhui2-phoe2 leng2-leng2, bin7-sek chheN-chheN, chai i teh khi2-phoa3-peN7, chiu7 ka7 i kong2, Ho2, li2 thang tng2-khi3.
　　Jin5-chu5-sang3 tng2-khi3 liau2-au7, liam5-piN khi2-koaN5 hoat-jiat8, hit-me5 chin chhia-poah8, i e5 pe7-bo2 chin hoan5-lo2. In-ui7 chhin-chhiuN7 A-pek-lan5, ni5-hoe3 lau7, chiah tit-tioh8 kiaN2, sou2-i2 chin thiaN3--i, po2-sioh--i. M7-ku2 na2 po2-sioh, na2 hui3-khi3; na2 chiau3-kou3, na2 siong-tiong7. Sit8-chai7 chin ki5-koai3.
　　ThiN-kng thau3-cha2, Chin-seng khi3 khoaN3--i, hit-si5 Jin5-chu5-sang chin toa7-jiat8. PiN-a2 u7 i e5 pe7-bo2 toa7-chi2 teh khan3-hou7, ia7 u7 pat8-lang5 teh chiau3-kou3.
　　Koh keh-jit8, in-ui7 the3-jiat8 e5 ioh8-a2 chiah8-be7-kiaN5, chiu7 chai chit-e5 peN7 m7-si7 sio2-khoa2. Lau7-pe7 chiu7 chin tioh8-kip, sui-jian5 ka-ti7 si7 i-seng, iau2-ku2 ti7 chit-tiap8 soa3 loan7-loan7, si7 chhiaN2 pat8-lang5 lai5 teh hoaN7. Chin-seng beh khi3 Sang2-eh-suh, hit cha2-khi2 oat jip8-khi3 ka7 i khoaN3, chiu7 chai Jin5-chu5-sang3 tim5-tang7 lah. Ka7 i e5 lau7-pe7 kong2, Sian-siN, Siong7-te3 chit-pai2 eng7 chit-e5 ui5-lan5 e5 bun7-te5 beh hou7 li2 in3-tap. Sian-siN tiam7-tiam7, moa2-sim e5 ut-chut.
　　Sio2-theng5 Jin5-chu5 kong2, i chhui3-ta, hit-si5 chiu7 eng7 peng hou7 i lim. Lim kui2-na7 chhui3, hut-jian5 pian3-sek, ngou2-heng5 koh-iuN7; kha-chhiu2 ban2-me, tit8-tit8 thiu-chhoah, bak8-chiu tiau3-tiau3, ge5-cho5 ka7 tiau5. Chit-si5 pang5-lai7 chin chheN-choh8, loan7 kun2-kun2, i e5 lau7-bo2 a-che2 ma3-ma3-khau3. Na2-chun2 kng-teng hut-jian5 hoa, hit-e5 kong-keng2 chin chham2-tam7. Chin-seng khoaN3-liau2 kha-chhiu2 e7-chhoah.
　　Chiu7 koaN-kin2 ka7 i chu3-sia7, chong2-si7 iu5-goan5 bak8-chiu chhai7-chhai7, be7-e7 kong2-oe7, chit8-jit8 kui2-na7 pai2, an2-ni thiu-chhoah. Chit8-pai2 thiu-chhoah, chiu7 ke chit8-pai2 hoan5-lo2, an2-ni keng-koe3 kui2-na7-jit8. I e5 ke-lai7 si7 be7-kong2-tit e5 siong-pi. I e5 lau7-pe7 m7-chai khun3 m7-chai chiah8, khoaN3 i sou2 thiaN3 e5 kiaN2, chit8-jit8 koe3 chit8-jit8, long2-be7 the3-jiat8, ia7-be7 cheng-sin3. Koh siuN7-tioh8 ni5-hoe3 i2-keng che7, sou2 thiaN3 e5 kiaN2 teh-beh piat8-se3. A2! SiuN7-liau2 soa3 cheng-sin5 hun7-loan7, u7-si5 chhio3, u7-si5 khau3, loan7-loan7 liam7, loan7-loan7 kong2. Kong2, Siong7-te3 to beh siuN2-su3 lan2, chaiN2-iuN7 beh koh tho2--khi3, kiam2-u7 chit-ho7 li2, chin put-su-gi7, chin put-su-gi7!.................Ke-lai7 e5 lang5 soa3 ke chit8-chan5 e5 hoan5-lo2 lah.
　　Jin5-chu5-sang3, 3 le2-pai3 ku2 m7-chai thiN-te7, i e5 lau7-bo2 put-si5 khi3 in au7-piah khau3-kiaN2, i e5 chhin-lang5 tak8-jit8 to-si7 bak8-sai2 khoa3 bak8-kiN. Chin-seng khoaN3-tioh8 in an2-ni, chiu7 put-si5 ti7-hia an-ui3 in, ka7 i tau3 pang-chhiu2. KhoaN3 in pe7-bo2 thiaN3-kiaN2 kau3 an2-ni, chha-put-to kam-goan7 the3 i si2. SiuN7-tioh8 Tai-pit teh khau3 Ap-sa-liong5, kong2, Goa2 e5 kiaN2 Ap-sa-liong5, goa2 goan7 the3 li2 si2, goa2 e5 kiaN2 goa2 e5 kiaN2 Ap-sa-liong5. Ngou2-gek8 e5 kiaN2, Tai7-pit siong7-chhiaN2 thiaN3 i kau3 an2-ni, ho5-hong3 chit-e5 kho2-ai3 e5 Jin5-chu5-sang3, bok8-koai3 i e5 pe-bo2 teh chham2-chheh. I-seng tak8-jit8 ka7 i chu3-sia7, heng-kham kui2-na7 chap8 ui7; na7-si7 chit-e5 sou2 thiaN3 e5 gin2-na2 tit8-tit8 tui3 si2-lou7 khi3. I e5 lau7-pe7 mng7 Chin-seng kong2, Se-kiaN3 kiam2 u7 hoan7-tioh8 tang7-choe7, chaiN2-iuN7 Siong7-te3 heng5-hoat8 i chiah thiam2? A2-si7 goa2 u7 hoan7-choe7, lai5 lian5-lui7 i. Na7 goa2 u7-choe7, Siong7-te3 chaiN2-iuN7 m7 heng5-hoat8 goa2? Chin put-su-gi7. Chin-seng kong2, Ia5-sou tu2-tioh8 chhut-si3 chiu7 chhiN-me5--e5, hak8-seng be7 beng5-pek8, chaiN2-iuN7 chhut-si3 chiu7 chheN-me5, si7 chi7-chui7-a2 e5 ke3-sit?? Ia5-sou kong2, M7-si7 chheN-me5-lang5 e5 m7-tioh8, ia7 m7-si7 i e5 pe7-bu2 e5 m7-tioh8, si7 beh tui3 chit-e5 lang5 lai5 hian2-beng5 Siong7-te3 e5 chi2-i3. Kong2-soah chiu7 eng7-noa7 kiau2-thou5 kou5 chheN-me5-lang5 e5 bak8-chiu, kio3 i khi3 Se-lo5-a-ti5 se2; khi3 se2 chiu7 kng ( Han7 9:). Hit-si5 hit-e5 chheN-me5-lang5 si7 tiam7-tiam7 an-cheng7 e5 sim teh tan2-hau7. TaN li2 sou2 thiaN3 e5 kiaN2 chit-e5 lan5-te5 sit8-chai7 si7 chin oh-tit; chong2-si7 be7-thang kong2 si7 li2 e5 m7-tioh8, ia7 be7-thang kong2 si7 li2 e5 kiaN2 e5 m7-tioh8 chiah ti3-kau3 an2-ni. Goa2 sin3 Siong7-te3 beh tui3 chit-chan5 su7, lai5 hian2-beng5 I e5 toa7 koan5-leng5; tok8-tok8 li2 tioh8 khiam-pi e5 sim, an-cheng7 theng3-hau7. Ia5-sou kong2, Boh8-tit kiaN, tok8-tok8 tioh8 sin3. In3 kong2, Ho2 lah, Bok8-su ah! Goa2 sin3 lah! Chit8-e5 gin2-na2 na7 ho2, put-lun7 li2 kio3 goa2 cho3 sim2-mih8, goa2 hoaN-hi2 than3. Chin-seng kong2, TaN li2 tioh8 cheng7-cheng7, kau3-hoe7 teh the3 li2 ki5-kiu5 Siong7-te3, goa2 beh pek-chhiat the3 Jin5-chu5-sang3 lai5 ki5-to2. Kong2 e5 si5 pat8-e5 i-seng lai5, khoaN3-khoaN3, thiaN-thiaN leh, chiu7 kong2, Chit-e5 gin2-na2 thoa be7-kau3 thiN-kng. Chin-seng thiaN chit8-e7, seng-khu long2 chhoah, siuN7 goa2 tu2-a2 in2 i beh tui3 Siong7-te3 kiu5, chit-tiap8 chiu7 thiaN-kiN3 i-seng soan-ko3 si2-heng5. A2! Goa2 e5 oe7 ti7 to2-loh8, goa2 e5 Sin3-giong2 ti7 to2-loh8? Chiu7 chu7-chip hiaN-ti7 chi2-moe7 kui2-na7 lang5, kui7-teh pek-chhiat tui3 Siong7-te3 kiu5 kong2,
　　Siong7-te3 ah! Kiu5 li2 lin5-bin chit-e5 se3-kiaN, lau5 i e5 seN3-mia7 ti7 se3-kan. Goa2 sin3, tui3 an2-ni, e7 hou7 i e5 pe7-bo2 khah jiat8-sim, ka-teng5 e5 cho3 ho2 bou5-iuN7, ti7 li2 e5 Seng3-hoe7 e5 toa7 chhut-lat8, lai5 eng5-hian2 li2 e5 mia5. Kiu5 li2 chun2 lou5-pok8 e5 ki5-to2, ng3-bang7 in beh tui3 an2-ni hang5-hok8 li2 e5 toa7 koan5-leng5, ia7 beh sin3 li2 si7 chhe goa2.
　　Ki5-to2 soah, Chin-seng khoaN3 Jin5-chu5 e5 khoan2, chin toa7 cheng-chha, bo5 koh thiu-chhoah, koan3-ioh8 ia7 e7 lim lah; chong2-si7 iau2-be7 kong2-oe7. Chin-seng kam2-sia7 Siong7-te3, u7 thiaN i e5 ki5-to2 kau3 an2-ni. I-seng khoaN3 i thiN-kng bo5 si2, koh lai5 khoaN3, kong2, Che-si7 chu3-sia7 e5 lat8 teh i5-chhi5, iu5-goan5 bo5 ku2. Ke-lai7 e5 lang5 ka7 Chin-seng kong2, I-seng teh kong2 i e5 oah8 si7 chiam7-si5. Chin-seng kong2, Sio2-sin3 e5 lang5 siaN2-su7 kiaN?
　　Keng-koe3 kui2-na7 jit8, Jin5-chu5-sang3 chiam7-chiam7 hoe-hok8, na7-si7 chih-kin boe7 thau2, iau2-boe7 kong2-oe7, i e5 lau7-pe7 ia7-si7 chin hoan5-lo2, siuN7 i kan-ta oah8, na7 e2-kau2 ia7 bo5 lou7-eng7. Chiu7 ka7 Chin-seng kong2, Bok8-su ah, chhiaN2 li2 the3 goa2 mng7 Siong7-te3, khoaN3 i e7 kong2-oe7 a2-be7? Chin-seng kong2, Li2 pun2-sin ia7 thang mng7: in-ui7 lan2 si7 sin-iok e5 lang5, tak8-lang5 thang oa2-kho3 Ia5-sou, chhin-kin7 Siong7-te3; bo5 chhin-chhiuN7 ku7-iok, tioh8 oa2 kho3 che3-si. Khe2-si7-liok8 kong2, I thiaN3 lan2, eng7 I e5 hoeh thau2-pang3 lan2, thoat-li7 lan2 e5 choe7; hou7 lan2 cho3 kok, cho3 I e5 Pe7 Siong7-te3 e5 che3-si (1:6). Lan2 taN tak8-lang5 si7 u7 che3-si e5 chit, tak8-lang5 thang mng7 Siong7-te3, In3 kong2, Goa2 chit-tiap8 m7-kaN2, goa2 si7 u7-choe7 e5 lang5, goa2 be7-kham-tit. Bok87-su, li2 khah choan-sim hok8-sai7 Siong7-te3, chhiaN2 li2 the3 goa2. Chin-seng khoaN3 i sim-koaN loan7-loan7, sui-jian5 sou2 kong2 be7-thang tak8-ku3 sin3 i cho3 chin-sit8; iau2-ku2 Chin-seng sit8-chai7 tui3 i tah-eng3 kong2, Ho2, goa2 kin-me5 beh the3 li2 mng7.
　　Hit-me5 Chin-seng pek-chhiat ki5-to2, kiu5 Siong7-te3 lin7-bin2, hou7 Jin5-chu5 e7 koh kong2-oe7. I2-keng poaN3-me5, ki5-to2 2-pai2 long2 bo5 tit-tioh8 chi2-si7, sim-koaN chin ut-chut, hoan5-lo2 thiN-kng i na7 lai5 mng7, goa2 beh chaiN2-iuN7 hoe5-hok8, goa2 tah-eng3 mng7 Siong7-te3, chit-chan5 si7 chin mou7-hiam2 lah! Te7 saN-pai2 koh ki5-to2, hit-si5 si3-ui5 an-cheng7. Chiu7 u7 se3-siaN kong2, I “tek-khak chhut-siaN.”
　　ThiaN-kng Chin-seng khi3 tham3 Jin5-chu5-sang3, hit-si5 in lau7-pe7 mng7 kong2, Goa2 cha-hng pai3-thok li2 mng7 Siong7-te3, li2 u7 ka7 goa2 mng7 a2-bo5? Chin-seng thiaN i koh mng7 , chiu7 chai i si7 chin-sit8 ti3-i3; m7-si7 sim loan7 teh kong2, chiu7 ka7 i kong2, Goa2 mng7-liau2 lah. Mng7-liau2 kong2 an3-choaN2? Kong2, I tek-khak chhut-siaN. Keh kui2-jit8 Jin5-chu5 chiam7-chiam the3-jiat8, ko2-jian5 kong2-oe7 pe7-bo2 chin hoaN-hi2. Tui3 hit-tiap8 I it-hoat chhim-sin3, se3-kan ban7-su7 si7 ThiN-Pe7 e5 chi2-i3, chiu7 kap choan5-ke jiat8-sim hok8-sai7 I. Chin-seng ia7 kam2-sia7 Siong7-te3, u7 thiaN i lou5-pok8 e5 ki5-to2.
37 Siat-Su2 Kian2 Na7 Si2......
　　Jin5-chu5 i2-keng iong2, si7 1924-ni5 7-goeh8. Hit-tiap8 Hui7-chu2 phoa3-piN7, chit le2-pai3 ku2 long2 bo5 khoaN3-kiN3, ia7 bo5-lat8 thang kong2-oe7, siuN7 beh khi3 Peh8-chui2-chng cheng7-iong2, Jin5-chu5 e5 lau7-pe7, chhut i e5 sou2-hui3. Ti7-hia chiaN5 goeh8-jit8 i2-keng peng5-an, chiu7 koh to3-lai5 Soa-to2.
* * *
　　Keh-ni5 5-goeh8 18-me5, Hui7-chu2 koh seN te7-saN kiaN2, na7 kap cheng3-kiaN2 lai5 pi2-pheng7, chit-e5 kiaN2 si7 chhin-chhiuN sou2-kong2 Mou5-se seng5-seng5 put-siok8. I2-keng chhut-si3, Chin-seng chiu7 kio3 cheng3-kiaN2 khi2-lai5, thau5-me5 saN-kap hoaN-hi2. Chiu7 ka7 i ho7-mia5 cho3 Su7-pit-leng5 (A Spring voice).
　　Su7-pit-leng5 chiam7-chiam7 toa7-han3, chin sim-sek, put-si5 chhio3-gi7-gi7, siang7 m7-ai3 pho7 gin2-na2 e5 lang5, na7 khoaN3-kiN3, ia7-si7 ai3 pho7--i. Chin-seng put-chi2 thiaN3--i, na7 chhut-goa7 tng2-lai5, chiu7 hng7-hng7 teh kio3, Su7-pit-leng5, li2 ti7 to2-ui7? Hui7-chu2 chiu7 pho7 i chhut-lai5 tan2-chih. Chin-seng e5 ka-teng5 seng-oah8 lan5, ti7 lai7-goa7 e5 kang-tiaN5 chhau-sim; iau2-ku2 na7 khoaN3-tioh8 Su7-pit-leng5 hoaN-hi2 e5 bin7, hoan5-lo2 long2 bo5-lo5-khi3. Thak8 Loa7 Jin5-seng--si7 sou2 sia2 “An2-nia2 e5 Bak8-sai2”, thiaN-tioh8 hit-e5 mia5, chiu7 siuN7 lai7-iong5 si7 iu-chhiu5 e5 siaN. Na7-si7 Chin-seng moe2-pai2 teh siuN7, Goa2 tioh8 sia2 chit8-pun2 “Goan2 kiaN2 e5 Chhio3-iong5,” hou7-lang5 thiaN-tioh8 mia5, m7-bian2 khoaN3, ia7 e7 siN-chhut hoaN-hi2 e5 bin7.
　　Chong2-si7 Chin-seng chai-iaN2, Siong7-te3 kau-tai3 chit-e5 kiaN2, chek-jim7 chin toa7. Ti7 hoaN-hi2 e5 kau3-kek8, un2-tang3 u7 bak8-sai2 ti7-teh, goa2 be7-sai2-tit eng7 che choe3 khoa-khau2.
　　Chit8 me5-hng chit8-e5 chip-su lai5, ti7 tiaN5-nih che7, mng7 Chin-seng, kong2, Bok8-su ah, lang5 pai3-thok goa2 chit8-ku3 oe7, goa2 chin-ku2 m7-kaN2 lai5 ka7 li2 kong2, i kin-na2-jit8 lai5 teh mng7 goa2, khoaN3 goa2 u7 lai5 mng7 li2 a2 bo5, siuN7-liau2 phaiN2-se3, e5-hng put-tek-i2 tioh8 lai5 kap li2 chham-siong5. Chin-seng kong2, Sim2-mih8 tai7-chi3? Kong2, Su7-pit-leng5 chin sim-sek, ti7 Poe7-keng-chng hit-e5 Ma2-jin5-hiaN, i khoaN3-tioh8, kong2 chin ai3, siuN7 ai3 200-kim ka7 li2 pun, li2 siuN7 an3-choaN2? Chin-seng kio3 Hui7-chu2 lai5 chham-siong5: SiuN7-kong2 Ma2-jin5-hiaN si7 kau3-hoe7 e5 hiaN-ti7, i bo5 hau7-seN, lan i2-keng u7 3-e5, eng7 chit8-e5 pun--i, ia7 si7 ho; iu7 koh chiong ka-ti7 sou2 thiaN3--e5 lai5 hou7-lang5 si7 khah ho2. M7-ku2 in-ui7 siN-kiaN2 lai5 be7 chiN5, m7 hap-gi5; iu7-koh Siong7-te3 chiong chit-e5 kiaN2 kau-tai3 goa2, bo5 kau-tai3 i. Na7 than3 i sou2-ai3 lai5 hou7--i, kiaN-liau2 bo5-hah8 Siong7-chu2 e5 i3-su3. Kong2-liau2 chiu7 ka7 i hoe5-hok8, bo5 seng5-su7.
　　Keh-jit8 pat8-lang5 thiaN-kiN3; kong2, Li2 na7 kheng2, goa2 beh 250 khou hou7 li2; koh chit8-lang5 kong2, 300 khou ho2 bo5. Chin-seng kong2, Kim kap gim5 be7-thang be2 ThiN-Pe7 e5 i3-su3.
* * *
　　Chit8-pai2 Hui7-chu2 kap Chin-seng teh tam7-lun7, kong2, Kang2-a2-kiN5 Peng5-seng-so2, tui2 in hau7-seN si2-liau2, koah m7-tng7, soah han2-tit lai5 le2-pai3. Chin-seng kong2, Goa2 khi3 bian2-le7 i kui2-na7 pai2, i to m7-kheng2 lai5. Hui7-chu2 kong2, Phah-sng3 i e5 sim iau2-boe5 tit-tioh8 peng5-an. Chin-seng kong2, Chin ki5-koai3, m7-chai tioh8 chaiN2-iuN7, chiah-e7 hou7 i siu7 an-ui3? Phah-sng3 boe7-bat si2-kiaN2 e5 lang5, khah m7-chai sit-loh8 kiaN2 e5 kan-khou2, beh an-ui3 i khah bo5-lat8. Hui7-chu2 kong2, Siat-su2 lan2 e5 kiaN2 na7 si2, hit-si5 li2 an3-choaN2? Chin-seng kong2, Goa2 bo5 pian3-oaN7 goa2 e5 sim. Chin-seng kong2, Ia5-ho5-hoa siuN2-su3, Ia5-ho5-hoa tho2-khi3, goa2 ia7-si7 hoaN-hi2. Hui7-chu2 kong2, Kiam2 u7-iaN2 an2-ni? Chin-seng kong2, Si7.
　　Chit8-jit8 Chin-seng tui3 Peng5-to2 tng2-lai5, chit8-e7 jip8- mng5, Hui7-chu2 ka7 i kong2, Su7-pit-leng5 teh hoat-jiat8, chin chhoan2, goa2 khoaN3, hut-jian5 khi2-jiat8, chiu7 chiah chhoan2, che m7-si7 peng5-siong5. Chin-seng khoaN3 chit8-e7 ko2-jian5 si7, chit-e5 tioh8-peN7 e5 gin2-na2, iu5-goan5 si7 chhio3-chhio3 e5 bin7, hit-si5 9-goeh8 lian5 jit8. Chin-seng mng7 kong2, U7 hou7 i-seng khoaN3 bo5? Kong2, U7--ah, cha2-khi2 khoaN3-liau2, sui5-si5 theh8-ioh8, chiah8-liau2 iu5-goan5 an2-ni. Chin-seng chai, teng2-jit8 sou2-kong2 e5 oe7, Sat-tan3 thiaN-kiN3 liauh. Ho2, ban7-su7 oa2-kho3 ThiN-Pe7 e5 chi2-i3 chiu7-si7. 
　　Keng-koe3 5-jit8, long2 bo5 the3-jiat8, kau3 le2-pai3-jit8, hoe7-iu2 lai5 khoaN3 kong2, Tioh8 chhiaN2 pat8-e5 i-seng tau3 chim-chiok khoaN3-mai7. Hit-jit8 Chin-seng sou2 thoan5 e5 to7-li2, te5-bak8 si7 kong2, “Pe7 sou2 hou7 goa2 e5 poe, goa2 kiam2 m7 lim mah?” (Han7 18:11). Kong2 e5 si5, ka-ti7 teh siuN7, goa2 tek-khak tioh8 lim goa2 e5 khou2-poe.
　　Hit e7-tau3, chi2-moe7 khi3 khoaN3, io5-thau5 kong2, Kho2-sioh Su7-pit-leng5 chit-e5 gin2-na2, hiah-ku2 200-khou, ji7-ah-gou7, lang5 beh pun, li2 to7 m7. Chin-seng sim-koaN kan-khou2, in3 kong2, Chi2-moe7 ah! Siat-su2 na7 hou7 pat8-lang5, lai5 tu2-tioh8 tang7-peN, lan2 kan-ta theh8 hiah-e5 chiN5, kiam2 e7 an-sim mah? Seng-li2-lang5, i e5 mih8 na7 be7-khi3 liau2, chiN5 theh8 koe3-chhiu2, put-koan2 i e5 mih8 tu2-tioh8 ho2-phaiN2; na7-si7 goa2 m7-si7 seng-li2-lang5. Seng-li2 eng7 chiN5 cho3 tiong-sim; na7-si7 pe7-bo2 si7 eng7 ThiaN3 cho3 iau3-kin2. Chit-tiap8 Chin-seng chiu7 chu2-tiuN2, chit-e5 sou2-thiaN3 e5 kiaN2 put-lun7 si2 a2-si7 oah8, i bo5 ui7-tioh8 an2-ni lai5 sit-chi3, iu5-goan5 chin3-heng5 kam-tok khi2 Seng3-tng5 e5 kang.
　　Hit e7-pou chiu7 chhiaN2 pat8-e5 i-seng lai5 khoaN3, chiah-chai teh-beh tng2 hi3-iam7. Chiu7 eng7 hi3-iam7 e5 tek8-hau7-ioh8, le7-mi2-jin2 lai5 koan3. Hit-ho7 ioh8 si7 chin khou2, chit-e5 Su7-pit-leng3 long2 bo5 the-si5, tit8-tit8 lim--loh8-khi3. Heng-kham2 tiau3 kai3-loah8, tek-hau7-ioh8 an2-ni kong3, iu5-goan5 si7 bo5-lou7-eng7. Chit-e5 sou2-thiaN3 e5 Su7-pit-leng5, tui3 peN7-loh8 long2-bo5 chit8-tiam2 bak8-sai2, iu7-koh khou2-ioh8 tit8-tit8 lim, Chin-seng kap Hui7-chu2 na2 siuN7 na2 siong-sim. SiuN7-tioh8 teng2-pang Jin5-chu5-sang3 phoa3-peN7, in pe7-bo2 teh chiau3-kou3 e5 khou2-sim, si7 chin tong5-cheng5.
　　Le2-pai3-jit8 u7 Tiong2-chip-hoe7, gi7-lun7 Loe7-te7 2-ui7 sian-siN, chiu7-si7 Sam-jit8 sian-siN kap Chhut-tian5 sian-siN beh lai5 Soa-to2 kau3-hoe7 pou3-to7 e5 su7. Tak8-hang7 siat-pi7 ho2-se3, pai3-it Chin-seng chiu7 khi3 peng5-to2 ngia5-chih, U7-teng7 pai3-it pai3-ji7 beh ti7 Ng5-eng-chng pou3-to7, pai3-3 pai3-4 ti7 Soa-to2. Sou2-i2 pai3-it e7-pou kau3-ui7, 2-e5 Kheh-lang5 thong-ek8, 3-e5 Ho7-lo2 thong-ek8, ia7 long2 lai5, chin nau7-jiat8, hit-am3 kui-toa7-tin7, chiu7 soe3 chu7-tong7-chhia, che7 khi3 Ng5-eng-chng, seng5-chek chin ho2. Pou3-to7 soah, thau3-me5 chiu7 koh che7-chhia to3-tng2, sim-koaN chin jiat8; na7-si7 Su-pit-leng5 ia7-ti7 peN-chhng5 teh toa7-jiat8.
　　ThiN-kng pai3-2 cha2-khi2, Chin-seng chhoa7 Sam-jit8 sian-siN kap Chhut-tian5 sian-siN khi3 hong2-mng7 Soa-to2 pun2-ke e5 hoe7-iu2. U7 long7-tong7 e5 lang5, siu7 bian2-le7 koh hoan2-hoe2, u7 leng2-sim e5 lang5, siu7 khou2-khng3 koh jiat8-sim. Chin-seng lou7-boe2 chhoa7 in khi3 tham3 Peng5-seng-so2 in-ui7 i si2 3-e5 hau7-siN, sim-koaN chin chham2-chheh, ti3-kau3 be7-kou3-tit le2-pai3. Iau2-boe7 kau3 i e5 chhu3, Chin-seng u7 tai7-seng ka7 ji7-ui7 sian-siN kong2 hit-e5 goan5-in. Kau3-ui7 e5 si5, tam7-lun7 kau3 i e5 kiaN2 e5 tai7-chi3, Peng-seng-so2, chiu7 lau5 bak8-sai2. Sam-jit8 sian-siN kong2, Chi2-moe7 ah! Li2 iau2-u7 kui2-e5 hau-siN? In3 kong2, 2-e5. Kong2, Li2 iau2-u7 2 e5 kiaN2; na7-si7 goa2, chit8-e5 chhut-si3 bo5 kui2 jit8 chiu7 si2; chit8-e5 1 hoe3 ia7 si2--khi3, hit-tiap8 kau3-taN, goa2 bo5 poaN3-e5 kiaN2, goa2 kap goa2 e5 hu7-jin5-lang5, tak8-jit8 oa2-kho3 Siong7-te3 lai5 hoaN-hi2 koe3-jit8, chit-pang thang an-sim koe3-lai5 chia thoan5-to7. Che long2-si7 tui3 Ki-tok Ia5-sou e5 an-ui3 lai5 tit-tioh8. Sou2-i2 goa2 khng3 li2 tioh8 siong5-siong5 le2-pai3, kap Chu2 kiat-lian5, li2-e5 sim chiah-e7 peng5-an. Hit-e5 chi2-moe7, thiaN chit8-e7, bak8-sai2 soah ta--khi3, chiu7 chin hoaN-hi2. SiuN7 i2-keng koe3 kan-khou2, khah-e7 an-ui3 kan-khou2 e5 lang5. Chin-seng teh siuN7, sou2-kong2 chiah-e5 oe7, m7-na7 cho3 i e5 bian2-le2, ia7-si7 cho3 goa2 e5 an-ui3 lah. Ti7 peN7-chhng5 e5 Su7-pit-lang5, put-lun7 oah8 a2-si7 si2, goa2 goan7 Siong7-te3 chan7 goa2 chhin-chhiuN Sam-jit8 sian-siN e5 sim-chi3.
　　Kau3 koe3-tau3 chiu7 tng2-lai5, Chin-seng chiu7 jip8 kiaN2 e5 pang5, khoaN3 i e5 khoan2 si7 bo5 ng3-bang7. Koh chhiaN2 i-seng lai5 khoaN3, kiu5 i chu3-sia7. I-seng khoaN3-liau2 kong2, M7-bian2 chu3-sia7 lah. Chiu7 chhut-khi3. Hui7-chu2 ia7-chai chit-e5 sou2-thiaN3 e5 kiaN2 ti7 chit8-jit8 beh li7-piat8 lah. 
　　Kau3-hoe7 lai7 e5 han3-i piaN3 leng5-iang5 sai-kak, ia7-si7 bo5-hau7. Hit-tiap8 hou7 i khun3-peng u3-peng. Chit-e5 Su7-pit-leng5 ti7 toa7-kan-khou2 e5 tiong-kan, chit-si5 chhin-chhiuN ho2-ho2, bak8-sin5 chhio3-chhio3, chhui3-a2 beh kong2-oe7 e5 khoan2. Hui7-chu2 khan i e5 chiaN3-chhiu2, lau5 m7-kam e5 bak8-sai2, Chin-seng khan i e5 to3-chhiu2, kim-kim teh khoaN3, i e5 a-hiaN a-che2 ia7 ui5-lui5 ti7 i sin-piN, Su7-pit-leng5 chhin-chhiuN teh kap in saN-si5. Chin-seng ka7 Hui7-chu2 kong2, Lan2 tioh8 kam-goan7 tam-tng; na7 bo5 keng-koe3 kan-khou2, khah be7 the2-thiap8 kan-khou2-lang5.
　　Hit-si5 in-ui7 pou3-to7 e5 in-toaN, pai3-tng5 tiong2-chip hoe7-iu2 chhut-chhut jip8-jip8, chin-che7 ui5-lui5 jip8-pang5 lai5 khoaN3, lian5 sit-beng5 e5 lau7-chi2-moe7 ia7 bong--lai5. U7-e5 chiu7 kong2 San-se7 sian-siN, kai3 che7 hi3-iam7 e5 lang5 hou7 i i-ho2, thai3 m7-chhiaN2 i lai5? Chin-seng kong2, Ho2 ka7 i chhiaN2. Chit8-e5 hoe7-iu2 chin iau3-kin2, chau2-khi3 beh ka7-kio3, i i2-keng khi3 Kau2-chan3-chng ong2-chin2, i chiu7 he7-hiong5, khia5 chhia-a2 khi3 jiok, in-ui7 koaN2-hiong5, chhia-a2 soah kap lang5 sio-cheng-thau5, long3-kah khiau-le5-le5. Hit-tiap8 Su7-pit-leng5 e5 jiat8-tou si7 39 tou7 7 hun, pi2 teng2-jit8 kiam2 5-hun.
38 Si2-Ho5 PiN E5 Au5-Kio3
　　Sam-jit8 sain-siN in chiah8-liau2 tiong-tau3, chiu7 khi3 hioh-khun3, in-ui7 e7-hng beh koh khi3 Ng5-eng-chng pou3-to7, hit-si5 ngou2-au7 1-tiam2 khah ke. Su7-pit-leng5 chhio-chhio3 e5 bin7 hut-jian5 ngou2-heng5-thoat, kha-chhiu2-chhoah, ge5-cho5 nge7, chhiu2 gim7-an5, bak8-chiu7 tiau3-tiau3. Chin-seng hi-bang7 i e7 chhin-chhiuN Jin5-chu5-sang3 koh hoe5-hun5. Chiu7 bong i e5 meh8, bo5 tin2-tang7, i e5 hi3 bo5 hou-khip, i e5 bah leng2-ki-ki, i e5 sin-khu nge-khiauh-khiauh. Ai2--ah! Sou2-thiaN3 e5 Su7-pit-leng5 ah! Goa2 sou2-thiaN3 e5 Su-pit-leng5! Se3-kiaN2 ah, li2 bo5 choe7! Ou-toh8-sang3 kap Ou-khah8-sang3 i2-kip8 An2-ma2 chin3 thiaN3--li, taN.....li2 kap se3-kan soah......chit-tiap8 ti7-chia saN-li7, ng3-bang7 saN-kiN3 ti7 thiN...........
　　A2! Pe7-kiaN2 e5 cheng5, be7 kim3-tit lau5-chhut thiaN3-sioh e5 bak8-sai2. Ti7-hia khoaN3 e5 lang5, ia7-si7 sam-sam ngou2-ngou2, chhiNh-chhiNh chngh2-chngh2! Chit-e5 kho2-ai3 e5 Su7-pit-leng5 i2-keng tui3 Si2-ho5 koe3-khi3 liauh! A2! Khou2-poe.
　　Theng5-oa2 3-tiam2-cheng, long2 bo5 tin2-tang7, chiu7 chun2 si2 taN2-pan7, Sam-jit8 sian-siN khi2-lai5, mng7 khoaN3 sim2-mih8 tai7-chi3? Chin-seng kong2, I taN khi3 Thian-tong5 lah. Sam-jit8 sian-siN kong2, ChaiN2-iuN7 an2-ni!....Tioh8 koh ki5-to2! Chiu7 to3-tng2 khi3 chio chhut-tian5 sian-siN lai5, chit ji7-ui7 sian-siN si7 sin3-giong2 jiat8-sim e5 lang5.
　　Su7-pit-leng5 nge7-khiauhN-khiauhN, khoaN3 e5 lang5 io5-thau5 lau5 bak8-sai2, kong2, Bo5-chhai2-kang lah, kho2-sioh chit-e5 gin2-na2, taN tioh8 ka7 hu5 chhut-lai5 piN-a2. Kong2 e5 si5, ji7-ui7 sian-siN jip8-lai5, Chin-seng kong2, I beh li7-khui se3-kan chiah kan-khou2, chhiu2 ban2-an5-an5, kiu5-Chu2 hou7 i an-jian5 khi3-khun3. Na7-si7 ji7-ui7 sian-siN ti7 chit-e5 Si-ho5-piN kui7-teh, toa7-siaN au5-kio3, na2-chun2 Ia5-sou kio3 Liap8-sat-lou7 koh-oah8. Tai7-seng Sam-jit8 sian-siN ki5-to2, au7-lai5 Chhut-tian5 sian-siN. In sou2 ki5-to2 si7 hui-siong5 pek-chhiat, ai3 tui3 ThiN-pe7 tho2 sin5-jiah. Ki5-to2 kong2, Eng2-oan2 ti7-teh be7 pian3-oaN7 e5 Siong7-te3 ah! Kiu5 li2 chun2 lou5-pok8 e5 ki5-to2. Li2 tui3 Seng3-kiaN2 Ia5-sou u7 kong2, Tok8-tok8 tioh8 sin3, boh8-tit giau5-gi5. TaN, goan2 chhim-chhim sin3--li2. Kiu5 li2 hou7 chit-e5 se3-kiaN2 koh khi2-lai5, hou7 cheng3-lang5 sin3 li2 si7 eng2-oah8 e5 Chu2. Kou2-cha2 e5 Siong7-te3 u7 hit-ho7 koan5-leng5, kin-na2-jit8 ia7-si7 an2-ni, kiu5 li2 hou7 i koh-oah8, thang eng5-kng li2 e5 Seng3-mia5. A3-beng7, A3-beng7!
　　Ki5-to2 e5 si5 Chhut-tian5 sian-siN hoaN7 se3-kiaN2 e5 heng5-kham2, chin pek-chhiat, chin toa7-siaN, Chhut-tian5 sian-siN ki5-to2, Sam-jit8 sian-siN ia7 chin chhut-lat8 tang5-sim, kong2, A3-beng7, A3-beng7! Hui7-chu2 khan Su7-pit-leng5 e5 chiaN3-chhiu2, Chin-seng khan i e5 to3-chhiu2, chng2-thau5-a2 an i e5 meh8. Sian-siN ki5-to2, au5-kio3 hou7 i koh-oah8 e5 si5, Su7-pit-leng5 hut-jian5 meh8 koh tin2-tang7, chhui3 haiN chit8-siaN. Chit-tiap8 iau2 teh ki5-to2. Chin-seng ki5-to2 kong2, 
　　Pe7 ah! Kiu5 li2 lim5-bin2 goa2 e5 choe7! Chit-e5 se3-kiaN2, m7-si7 goa2 e5 kiaN2,
　　ia7 m7-si7 lang5 e5 kiaN2;
　　si7 Siong7-te3 Li2 e5 kiaN2.
　　Pe7-ah! Kiu5 li2 thiaN3--i, goa2 ia7 sin7, Pe7, Li2 u7 thiaN3 goa2. Li2 tek-khak beh eng7 te7-it-ho2 e5 hoat-tou7 ka3-si7 goa2, goa2 tioh8 hang5-hok8...Sit8-chai7 hang5-hok8!
　　Ki5-to2 soah, tai7-ke gong5-ngiah8, in-ui7 Su7-pit-leng5 i2-keng koh-oah8, pun2-jian5 tui3 cheng5-jit8 choan5-sin be7-e7 tin2-tang7, taN e7 giah8-chhiu2 lai5 so i e5 bin7. Chiu it-che5 kam2-sia7 Siong7-te3, o-lo2 I si7 eng2-oah8 e5 Chu2.
* * *
　　Jit8 beh am3, San-se7 sian-siN lai5, hit-si5 tu2-a2 ki5-to2 soah, Su7-pit-leng5 i2-keng koh-oah8, ia7 e7 chhan, San-se7 sian-siN khoaN3-liau2 kong2, Chiau3 khoaN3 bo5 iau3-kin2 lah; put-ko3 sim-chong7 khah bo5-lat8 na7-tiaN7. Chiu7 chu3-sia7 kiong5-sim-che. Liau2-au7 tak8-jit8 long2-si7 San-se sian-siN lai5 teh sun5-si7.
39 Ng5-Kim Koe3-Hoe2
　　Su7-pit-leng5 i2-keng koh-oah8, Jin5-chu5 e5 lau7-pe7 lai5 mng7 Sam-jit8 kap Chhut-tian5 sian-siN, khoaN3 an3-choaN2? Sian-siN kong2, Bo5 iau3-kin2. In3 kong2, Chiau3 goa2 khoaN3 iau2 chin bo5-poh, Sam-jit8 sian-siN kong2, Goan2 sin3 tek-khak bian2-kiaN.
* * *
　　TaN, San-se7 Sian-siN hoaN7 chit-e5 cheng3-thau5 koe3 1 le2-pai3, jiat8 ia7 iau2-boe7 the3: in-ui7 hi3-iam7 e5 jiat8-ki5 1-le2-pai3 ku2. Bo5-phah-sng3 chit8-le2-pai3, ia7 iau2-boe7 the3-jiat8. Ti7 hit 2-le2-pai3 e5 tiong-kan, Chin-seng kap Hui7-chu2 iu5-goan5 ti7 Si2-im3 e5 soaN-kha teh chiau3-kou3 Su7-pit-leng5. Put-si5 ki5-to2 Siong7-te3. Moe2-pai2 ki5-to2 e5 si5, mng5-kng2 e7-kiah8, na2-chun2 kap ok-mou5 teh kau-chian3. Su7-pit-leng5 hi3-iam7 chiaN3-peng5 soa3-koe3 to3-peng5. Chin-seng teh siuN7 10 goeh8-jit8 e5 gin2-na2, i2-keng bu2-liau2 poaN3 goeh8-jit8, chit-pang to3-peng5 koh hi3-iam7, sit8-chai7 bo5-lat8 thang i5-chhi5. San-se7 sian-siN kong2, U7-lang5 jiat8-kau3 2-e5 phiN7-sit8 e7 tin2-tang7 to e7-ho2, ho5-hong3 Su7-pit-leng5! Kong2-liau2 chek-si5 phiN7-khang e5 phiN-sit8 tit8-tit8-sih. Hit-tiap8 in-ui7 jiat8, na5-au5 kap chhui3-lai7 long2 phoa3-noa7, m7-kaN2 khui-chhui3. Chi3-khin5 kong2, Beh-si7 i e5 chhui3 beh khui, chhoan2-khui3 khah khoaN3-oah8. Chin-seng kong2, Si7 phiN7-khang chhoan2 be7-li7, chiah tioh8 eng7 chhui3 chhoan2, eng7 chhui3 lai5 chhoan2 si7 khi3 pun5-chhut, iau2 khah bai2. Oe7 kong2 boe7 soah, ko2-jian5 toa7-chhui3 khui-haN3-haN3, tit8-tit8 chhoan2. A2! Ki5-koai3! Chin-seng teh siuN7 Siong7-te3 ki3-jian5 u7 eng3-un2 I e5 lou5-pok8 sou2 ki5-to2, tek-khak bo5 sit-gou7. Hui7-chu2 kong2, M7-ku2 na2 khoaN3, i na2 bo5-lat8, phah-sng3 Siong7-chu2 hou7 i chiam7-si5 koh-oah8, si7 teh pi7-pan7 lan2 e5 sim-koaN na2-tiaN7. A2! Chin o3-biau7! Chin-seng to2-teh tit8-tit8 siuN7-----
　　Goa2 kui2-na7 e5 kiaN2, kan-ta chit-e5 lai5 si2, goa2 chiu7 chiah m7-kam, ho5-hong3 Siong7-te3 chiong tok8-siN e5 kiaN2, siuN2-su3 se3-kan, hou7 sin3 I e5 lang5, bian2 tim5-lun5 e7 tit-tioh8 eng2-oah8. I thiaN3 se3-kan kau3 an2-ni. Sit8-chai7 Siong7-te3 thiaN3 lan2 ban7-ban7-poe7........SiuN7-tioh8 an2-ni, bak8-sai2 chiu7 bo5-koh lau5-chhut.
　　M7-ku2 chit-e5 Si2, si7 sim2-mih8 i3-su3? Siong7-te3 chaiN2-iuN7 eng7 chit-e5 Si2 hou7-lang5 chiah kan-khou2? SiuN7-chhut Seng3-chheh lun7 Si2 e5 lou7-eng7 u7 3-hang7:-----
1.	Si2, si7 lan2 lang5 kiat-boe2 e5 Lou7.
2.	Si2, si7 heng5-hoat8 e5 hoat-tou7.
3.	Si2, si7 ho2-phaiN2 e5 chhi3-giam7-tiuN5.
Chin-seng to2-ti7 bin5-chhng5, khun3-ti7 kiaN2 e5 sin-piN, siuN7 chit 3-hang7, Siong7-te3 m7-chai7 eng7 to2 chit8-hang7 teh khoan2-thai7 goa2 kap Su7-pit-leng5. SiuN7 Siong7-te3 hou7 ki5-koai3 e5 Su7-pit-leng5 chhut2-si3, liong7-pit u7 kau-tai3 i beh cho3 sim2-mih8 kang; na7-si7 taN-chiah 10 goeh8-jit8, kang boe7 cho3, chiu7 lai5 si2, che un2-tang3 ia7 m7-si7 eng7 si2 teh heng5-hoat8 i e5 choe7-koa3, chhin-chhiuN beng7-leng7 So3-lo5 chau5-biat8 A-ma2-lek8-lang5. An2-ni Su7-pit-leng5 e5 Si2, goa2 sin3 si7 beh cho3 chhi3-giam7 e5 lou7-eng7 lah. Chiu7-si7 Siong7-te3 beh hou7 goa2 sou2 te7-it thiaN3-sioh e5 kiaN2 lai5 si, chhi3-khoaN3 goa2 u7 thiaN3 Siong7-te3 kau3 chhin-chhiuN7 an2-ni a2-bo5 . Ia5-sou kong2, KiN3-na7 thiaN3...bou2-kiaN2 khah koe3-thau5 thiaN3 goa2--e5, be7-kham-tit cho3 goa2 e5 hak8-seng. Ah! Goa2 chin-chiaN3 kian3-siau3 lah! M7-na7 an2-ni, un2-tang3 ia7 beh chhi3-tham7 goa2 u7 khak-sin3 a2-bo5. Ia5-sou kong2, Sin3-e5 lang5 sui-bong2 si2 tek-khak oah8. SiuN7-kau3 chia, soa3 ka-ki7 kian3-siau3; ka-ki7 chek-pi7 kong2, Li2 e7 the3-lang5 ki5-to2, the3-lang5 mng7 Siong7-te3, chaiN2-iuN7 ti7-chia chhin-chhiuN7 Iu5-thai3-lang5 kong2, ‘Li2 kiu3 pat8-lang5 be7-e7 kiu3 ka-ki7 ah?’
　　SiuN-tioh8 teng2-jit8 kau3-taN, na7 giau5-gi5 hit-hang7, chiu7 ko2-jian5 hit-hang7 lai5. Chhin-chhiuN7 giau5-gi5 phiN-sit8 tin2-tang7, chiu7 tin2-tang7, giau5-gi5 chhui3-khui, chiu7 ko2-jian5 khui-haN3-haN3, giau5-gi5 to3-peng5 e7 soa3 hi3-iam7, chiu7 ko2-jian5 hi3-iam7, giau5-gi5 hi3-iam7 m7-ho2 kaN2 e7 tng2 hi3-eng, poh chin-chiaN3 e7--ouh! Hit-tiap8 tu2-tioh8 San-se7 sian-siN phoa3-piN7, be7-tit lai5 khoaN3, gu7-tioh8 Kou2-san Gou5 I-seng lai5, Chin-seng chiu7 chhiaN2 i chim-chiok. Chit8-e7 thiaN, ko2-jian5 tng2 hi3-eng, hi3-mouh2 chek-lang5, thiN-kng ka7 i thiu khoaN3-mai7, ko2-chin u7 lang5 moa2-moa2, Su7-pit-leng5 e5 khoan2-sit si7 be7-kong2-tit e5 kan-khou2. A2! SiaN2-su7 an2-ni leh! Seng3-chheh kong2, “Ban7-hang7 tai7-chi3 tauh8-tauh8-lai5, bo5 m7-si7 beh li7-ek thiaN3 Siong7-te3 e5 lang5.” Goa2 sin3 Siong7-te3 chin-sit8 hou7 i koh-oah8, ia7 lau5 i e5 peN7 teh chhi3-giam7 goa2! Chhin-chhiuN7 peh-siN3 jip8 Ka-lam5-te7, iau2-ku2 lau5 tam7-poh8 Ka-lam5-lang5 lai5 chhi3-giam7 I-sek-liat8-chok8. Nga2-kok u7 kong2, Tok8-tok8 tioh8 eng7 sin3 lai5 ki5-kiu5, long2 bo5 giau5-gi5; in-ui7 giau5-gi5 e5 lang5, chhin-chhiuN hai2-eng7 hou7 hong phah-lai5 khi2-loh8. Hit-ho7 lang5 bian2 phah-sng3 tui3 Chu2 u7-thang tit-tioh8 sim2-mih8 (1:6, 7). Goa2 chhim-sin3 Siong7-te3, tek-khak beh kiaN5 i2-cheng5 e5 oe7, m7-kaN2 koh giau5-gi5.
　　Gou5 I-seng khoaN3-liau2 chiu7 kong2, TaN tioh8 chiu7-kin2 jip8-peN7-iN chhiu2-sut8, chiu7 soa3 chan7 i 10-khou gin5. Chin-seng chiu7 siat-hoat khi3 Peng5-to2 jip8-iN7. A2! Chit-cham7 chin-chiaN3 si7 chhi3-giam7-ki5, ng3-kim koe3-hoe2!
* * *
　　Beh khi3 jip8-iN7 hit cha2-khi2, thau3-cha2 chit8-chiah ou-a, lai5-ti7 Su7-pit-leng5 e5 pang5-keng chhu3-teng2, ti7-hia poe-lai5-poe-khi3, a3-a3-kio3 poe 7-lin3, poe chin-ke7, hiam2-hiam2 tong7-tioh8 chhu3-chit. Hui7-chu2 khoaN3-kiN3 hiam5 kiau2-jiau2, chiu7 kiah8 chhoe5-a2 koaN2 i khi3, sim-lai5 bo5-siuN7 saN2 i3-su5.
* * *
　　Jip8-liau2 peN7-iN, , iN7-tiuN2 chhin-sin chin2-chhat, chek-si5 hoan-hu3 boh8-tit hou7 i chiah8-ni, e7-pou 3-tiam2 beh chhiu2-sut8, tioh8 phiN7 bi5-hiuN.
　　Tui3 koh-oah8 kau3-taN 2-le2-pai3 ku2, chhun 1-tiau5 khui3-si-a2, 1-teng5 phoe5 ne5 1-teng5 kut, it-tan3 phiN7 bi5-hiuN , kiaN-liau2 eng2-oan2 be7 chheN2. Ti7 chit-tiap8 chiong i kau-tai3 i-seng, ti7 ki5-to2 kau-tai3 Siong7-te3. Chiu7 phah tian7-po3 khi3 Eng-bi2 ke kap Ko-bu2-chng beh hou7 Sam-jit8 sian-siN kap Chhut-tiam5 sian-siN, chhiaN2 in saN-the3 ki5-to2. Ia7 sia2 kui2-na7 tiuN phoe hou7 ti-ki2 e5 chhin-iu2.
　　Keh-jit8 Sam-jit8 sian-siN hoe5-phoe lai5, kong2 in pek-chhiat ki5-to2, kiu5 Siong7-te3 hou7 i chhiu2-sut8-au7 keng-koe3 chiam7-chiam7 khah ho2. It-iong5 chiap-tioh8 phoe, ia7 piaN3-lai5 khoaN3, ti7 peN7-iN7 saN-kap ki5-to2. 
　　Hit e7-tau3, khan3-hou7-hu7 pho7-jip8 chhiu2-sut8-sek, Chin-seng kap Chi3-khin5, iau-kiu5 ai3 khoaN3 i chhiu2-sut8, i-seng m7-chun2. Kan-ta khoaN3 i hou7 i-seng thng3-kng-kng, bin7 eng7 peh8-kin kham3, mng5 chiu7 koaiN-bat8. Hui7-chu2 kap Chi3-khin5 ti7 goa7-bin7 thou2 toa7-khui2, Chin-seng kong2, Lan2 i2-keng jip8-iN7, tioh8 kau-tai3 i-seng siat-hoat, lan2 sin3 Siong7-te3, ia7 tioh8 chhut-chai7 ThiN-Pe7 chu2-i3. Hui7-chu2 kong2, Sou2-thiaN3 e5 kiaN2, phah-sng3 kau3-chia ui5-chi2. Chin-seng kong2, Bian2 giau5-gi5.
　　Chhiu2-sut8 poaN3 tiam2-cheng, chiu7 khui-mng5, Chin-seng chiah jip8-khi3, iN7-tiuN2 teh ka7 i chu3-sia7, ia7 po3 i khoaN3 sou2 chhiu2-sut8 e5 lang5-hoeh, tai7-iok 2, 3 oaN2-thau5. Chiu7 pho7-jip8 peN7-sek, bak8-chiu tiau3-tiau3, chhui3 kan-ta puh peh8-phoeh8-noa7, keng-koe3 5-tiam2-cheng iau2-boe7 chheN2, Hui7-chu2 chin hoan5-lo2. Chin-seng eng7 tam5 bin7-kin chhit i e5 bin7, u3 i e5 thau5-hiah, chiu7 un5-a2 cheng-sin5. Keh-jit8 chiap tioh8 Tai5-lam5 Chhu3-bi7 Sian-siN e5 phoe, an-ui3 kong2,
大 家 著 祈 禱 
請 爾 免 煩 惱 
求 主 賜 大 福 
醫 好 
Tai7-ke tioh8 ki5-to2,
ChhiaN2 Li2 bian2 hoan5-lo2;
I-ho2!
　　Chin-seng khoaN3-tioh8 chit 4-ku3, sim-koaN chin hoaN-hi2, ia7 chin siu7 an-ui3.
* * *
　　Chhiu2-sut8-au7 chiap-tioh8 Su3-i5-chng u7 chit8-e5 hiaN-ti7 kia3-to2 1-thiap chhau2-ioh8-thau5, kan-ta 1-bi7 na7-tiaN7. Sia2-phoe kong2, Na7 chin-sit8 hi3-eng, m7-thang chhiu2-sut8, u7-si5 chhiu2-sut8 liau2 be7-ho2. Chit-e5 ioh8-thau5, 1-phong2 tim7 20-hun7 chui2, 1-hun chiu2, hou7 i chiah8, na7-sai2 4-pai2 chiu7 e7 ho2.
　　Phoe kau3 e5 si5, i2-keng chhiu2-sut8 liau2. A2, che ia7-si7 khou2-poe, bo5 lim kau3-liau2 be7-eng7-tit.
　　IN7-tiuN2 ka7 i chhiu2-sut8 liau2, chiu7 tng2-khi3 Loe7-te7, pat8-lang5 ka7 i tai7-li2.
　　Su7-pit-leng5 chhiu2-sut8 hit e7-pou, ia7 chit8-e5 gin2-na2 chhiu2-sut8, chhiu2-sut8-au7 tit8-tit8-jiat8, Su7-pit-leng5 ia7-si7 an2-ni. Hui7-chu2 aiN2 Su7-pit-leng5 ti7 peN7-chhng5, khui-siaN teh ki5-to2, hit-si5 Sat-tan3 ia7 chhut-hian7 ti7 sin-piN, Hui7-chu2 chin kiaN, chhin-chhiuN7 kek8 koan5 e5 thiN-sai3 kap mou5-kui2 teh sio-chhiuN2 Mou5-se e5 sin-si (Iu5-tai7 9). Hit-tiap8 me5-jit8 Chin-seng kap Hui7-chu2 kap Chi-khin5 3-lang5 lun5-liu5 kou3 Su7-pit-leng5. Khan-hou7-hu7 me5-jit8 sun5-si7, moe2 tiam3-poaN3 cheng chu3-sia7 1-pai2, Chin-seng chhut-chai7 i. Hit-tiap8 i2-keng mouh-mouh, si7 kan-ta phoe5-ne5-kut. Chin kho2-lin5, ti7-hia ke3-kiong7 chu3-sia7 70-goa7 pai2.
　　Keh 3-jit8, tai7-li2 iN7-tiuN2 e5 sian-siN, khoaN3-khoaN3 kong2, To3-peng5 iu7-koh chek-lang5, phah-sng3 tioh8 koh chhiu2-sut8. Chin-seng kiaN-liau2 koh te7-2-pian3 phiN7 bi5-hiuN si7 tiaN2-me5 teh hoah. SiuN7-kong2 Su3-i5-chng hit-thiap8 ioh8-thau5 kau3 hiah ho2, chiu7 am3-cheN7 hou7 i chhi3-chiah8. Keh 2-jit8 koh khoaN3, siong5-se3 koh thiaN, chiu7 kong2, TaN m7-bian2 lah, i2-keng siau khi3-lah. Chin-seng ti7 sim-lai7 teh siuN7, hm3-hm3!......ioh8-thau5 be7-bai2!
　　Hit-e5 chhiu2-sut8 e5 ui7, chiaN3-peng5 pin2-a2-kut chian2-tng7 1-ki, thai5 u7 3-chhun3 tng5. Tak8-jit8 si7 pho7-khi3 oaN7-ioh8, tui3 khang-chhui3 e5 ui7, thiu-chhut chhiu7-leng-kng2, chhit-lit-teh, koh pau hou7 bat8 na7-tiaN7. Sng3-si7 siau-tok8 chheng-khi3, theng3-hau7 i ka-ti7 ho2, peng3 bo5 pat8-mih8 hong-hoat. Ti7-hia 3-le2-pai3 ku2, iu5-goan5 si7 teh chhut-lang5, gin2-na2 si7 na2 soe-jiok8. Chin-seng kou3 kau3-chia, si7 na2-chun2 chit-hang7 kang-tiaN5. Hit-e5 m7-kam e5 sim, soa3 piN3-cho3 chhin-chhiuN7 hoan5-lo2 khang-khoe3 cho3 be7-liau2 e5 i3-su3.
　　U7-lang5 kong2, tioh8 the3-iN7 khi3 Tai5-lam5, u7-lang5 kong2, tioh8 khi3 chhoe7 Lam5-su Phok-su7. Chin-seng teng2-jit8 thiaN-tioh8 to3-peng5 chek-lang5, u7 mng7 hit-e5 goa7-kho i-seng, khoaN3 tioh8 chaiN2-iuN7? I kong2, U7-si5 m7-bian2 chhiu2-sut8, to3-peng5 e5 lang5 e7 lau5-tui3 chiaN3-peng5 chhiu2-sut8 e5 khang koe3-lai5. Au7-lai5 koh mng7 pat8-e5 i-seng, i kong2 bo5 hit-ho7 li2-khi3. Siang7 goa7-kho e5 i-seng, kong2, tui3 khi2-thau5 chiau3-kou3 kau3-taN, na7 lai5 phah-sng2, si7 chian5-kong-chin7-khi3. SiuN7-tioh8 se-iuN5 siok7-gu2 u7 kong2, “ThiN beh pang-chan ka-ti7 pang-chan e5 lang5”. Chiu7 siuN7, goa2 na7 e7 chin7 sou2 e7 lai5 pang-chan7 Siong7-te3 e5 kang-tiaN5 tit-tioh8 chiaN2, chhin-chhiuN7 Ia5-sou u7 beh pian3-chiu2, lou5-pok chhut-lat8 khi3 taN-chui2, to3-moa2 hiah-e5 chioh8-ang3. SiuN7-lai5 siuN7-khi3, m7 chai tioh8 chaiN2-iuN7 khah ho2. Siat-su2 na7 the3-iN7 bo5 khah ko2, au7-lai5 beh koh jip8-iN7, un2-tang3 phaiN2-se3, chhin-chhiuN7 teng2-jit8 chit8-e5 chhut-khi3 koh jip8-lai5, i-seng bo5-saN2 hoaN-hi2, lou7-boe2 si7 si2. SiuN7 be7 kai2-koat, kui7-loh8 ki5-to2, kiu5 Siong7-te3 chi2-si7.
　　Chiu7 bang7-kiN3 bin7-cheng5 chit8-e5 sin-khui e5 bong7-khong3, u7 chit8-e5 khan3-hou7-hu7 ng2 chit8-lam2 e5 ga2-jeh kap mi5-a2, lai5 chhu-ti7 khong3-lai7. Chin-seng mng7 i kong2, Chhu hia beh mih8-tai7? In3 kong2, beh pho7 gin2-na2 lai5 chia khun3 khah nng2. Chin-seng kong2, Chia si7 bong7-khong3, eng-kai si7 tai5 si2-lang5. Li2 ho2-i3 beh ti7-chia chiau3-kou3 lang5; chong2-si7 kiaN-liau2 tai7 si2-lang5--e5 na7 kau3, chho3-gou7 e7 hou7 i tai5-si2, hit-si5 chiu7 bo5-chhai2 li2 e5 kang lah!
　　Kong2 kau3-chia chiu7 chheN2, Chin-seng chek-si5 ka7 Hui7-chu2 kong2, Goa2 e5 bang7 si7 an2-ni. Phah-sng3 che-si7 Siong7-te3 e5 chi2-si7: in-ui7 goa2 tu2-a2 kiu5 I chi2-tiam2 goa2. Ti7-chia e5 khan3-hou7-hu7 sit8-chai7 ho2-le2; m7-ku2 i-seng i-ti7 e5 hoat-tou7 bo5 beng5-pek8, kiaN-liau2 chho3-gou7, e7 si2 ti7-chia, chiu7 gou7-tioh8 Siong7-chu2 e5 i3-su7. Hui7-chu2 kong2, Goa2 tu2-a2 ia7 bang7-kiN3 chit8-khu e5 kam-chia3, goa7-phoe5 chin sui2, ki5-sit8 lai7-te2 khang-khak. Chin-seng kong2, Goa2 e5 bin5-bang7 peng5-sou3 bo5-saN2 ai3 sin3; na7-si7 kin-me5-hng lan2 e5 bin5-bang7, goa2 siuN7 m7-si7 bo5 i3-su3, un2-tang3 si7 Siong7-te3 e5 chi2-si7. Hui7-chu2 kong2, An2-ni beng5-pek8, bin5-na2-jit8 tioh8 the3-iN7.
* * *
　　Keh-jit8 the3-iN7, m7-chai beh khi3 to2-ui7, peng5-iu2 lai5 siau7-kai3, kong2-tang-kong2-sai, hoe2-chhia i2-keng kau3, chiu7 ng3 Pat-hok-soaN khi3 chhoe7 Lam5-su Phok-su7.
　　Ti7 hoe2-chhia lai7, che7 liau2 7-tiam2-cheng ku2, tu2-tioh8 Chia7 Sian-siN, i si7 jiat-sim e5 lang5, i khui i e5 phoe5-te7, hian i sou2-sia2 i e5 ai3-chu2 koe3-si3, hu-jin5 piat8-se3 e5 kam2-siong2 hou7 Chin-seng khoaN3, Chin-seng kam2-kek i e5 li2-siong2 chin koan5. Kong2-liau2 chiu7 ka7 Su7-pit-leng5 hoaN7-chhiu2 chiok-hok8, i chiu7 loh8-chhia.
　　Tui3 Peng5-to2-iah8 kau3 Pat-hok-soaN, kiong7 che7 8-tam2-cheng e5 hoe2-chhia, kau3-ui7 i2-keng am3-am3, chin chheN-sou.
　　ThiN-kng Lam5-su Phok-su7 lai5 khoaN3, kong2, hit-e5 chhiu2-sut8 e5 ui7 si7 chha-put-to, na7 hou7 i chhiu2-sut8 ia7-si7 ti7-hia. Chin-seng mng7 i to3-peng5 u7 chek-lang5 a2-bo5? I thiaN-liau2 kong2, Bo5. KhoaN3 i long2 bo5-bah, bin7-sek chheN-lek8, khang-chhui3 koh-iuN7, chiu7 ka7 e7-chhiu2 kong2, Chhin-chhiuN7 kiat-hut8-seng3 e5 khoan2-sit. Chin-seng thiaN-kiN3 chin ut-chut, mng7 i kong2, Chiau3 li2 khoaN3 u7 ng3-bang7 a2-bo5? In3 kong2, He2, chin oh-tit kong2. Keh-jit8 koh lai5 khoaN3, ia7-si7 haiN3-thau5, kong2 chin oh-tit kong2.
　　Hit-si5 ti7-hia u7 3, 4 e5 hit-ho7 peN7 e5 gin2-na2, u7-e5 3, 4 hoe3, u-e5 kha toa7-han3, hou7 Phok-su7 chhiu2-sut8, koe3-liau2 1, 2 goeh8-jit8, iau2-boe7 ho2, ho5-hong3 Su7-pit-leng5 chiah se3-han3, koh chiah loan2-jiok8. Phok-su7 khoaN3 i chiah siau-san2, liah8-kio3 i si7 kiat-hut8-seng3; na7 ko2-jian5 an2-ni, si7 bo5 chhai2-kang lah.
　　Te7-saN-jit8 tu2-tioh8 chit8-e5 lo2-sian-siN lai7 thit-tho5, hit-si5 Chin-seng si7 chiam7 toa3-ti7 Pat-hok-soaN e5 pai3-tng5, in-ui7 Phok-su7 e5 peN7-iN7 bo5 sou2-chai7. Mng7 i kong2, Lo2 Sian-siN, thiaN lang5 kong2 li2 u7 chit8-hang7 hi3-eng e5 tek8-hau7-ioh8, m7-bian2 chhiu2-sut8 chiah8 e7 ho2, u7-iaN2 bo5? Sian-siN kong2, Khiok u7-iaN2, che-si7 peN5-pou-lang5 e5 pi3-hng, taN-si7 sim2-mih8 tai7-chi3? Chin-seng chiu7 cheng3-thau5 it-li2 seh hou7 thiaN. I thiaN liau2, kong2, Che ioh8 si7 boe7 chhiu2-sut8 e5 si5, goan2 chhi3-giam7 kai3 che7 lang5, long2-chong2 ho2, li2 che m7-ku2 chhiu2-sut8 liau2 chiah-ku2 lah; iu7-koh moe2-pai2 tioh8 lim chiaN-poaN3 oaN2, kiaN-liau2 li2-e5 se3-kiaN2 hui3-khi3. Chin-seng, kong2 Tu2-cho7-hoa3, piN3 khoaN3-mai7, ai3 chhoe7 li2 be7-tioh8, kin-na2-jit8, li2 e7 ka-ki7 lai5 chhoe7 goa2, phah-sng3 si7 Chu2 e5 ho2 i3-su3. TaN, li2 e5 pi3-hng si7 sim2-mih8? Lo2 sian-siN kong2, Lok8-a2 chhiu7-kin, tim7 ah-nng7, poaN3 chiu2-chui2, ah-nng7 tioh8 sio2-khoa2 tok hou7 i u7-hun5, an2-ni lai5 chiah8, lang5 e7 kiam2-chio2, put-chi2 khoai3 ho2. Che bo5 kim3-khi7 iu5-chho, sit8-chai7 chin ho2. Chin-seng kong2, Che-si7 chhou-siok8-mih8, e7-tit ti7 toa7-cheng3, sit8-chai7 put-su-gi7.
　　Kong2-liau2 chiu7 pian3 si3-ke3 khi3 chhoe7, chhoe7-lai5 chhoe7-khi3 chho7 long2 bo5 chi2-u7 Lam5-su7 Phok-su7 e5 lau5-kha u7 3-chang5, chiu7 ti7-hia kut8 chit8-pak8; jip8-lai5 kau3-te3, liam5-piN chiu7 pi7-pan7 loh8-khi3 che3-cho7. Chin-seng chin iau3-kin2 ai3 hou7 i lim, Hui7-chu2 khoaN3-cho3 liau2-jian5 bo5-bang7. In-ui7 tui3 lai5 chia, tian-to3 khi2-jiat8, iu7-koh tng2 chhoan2. Ioh8-a2 tim7 boe7 ho2, koaN-kin2 pho7-khi3 koh chhoe7 Lam5-su Phok-su7, chhiaN2 i chim-chiok. Chheng2-kau3 kong2, Phok-su7 ah, siat-su2 na7 be7 i--tit, beng5-beng5 ka7 goa2 kong2, in-ui7 lou7-thau5 chiah hng7, thang liong7-cha2 tng2-khi3. I iu5-goan5 kong2, He chin oh-tit...kong2.
　　Chin-seng kap Hui7-chu2 siuN7-liau2, chiu7 koat-i3 beh tng2-lai5, in-ui7 khoaN3 i bo5 khah ho2, koh i-seng ia7 chin oh-phah-sng3. KhoaN3 i e5 bin7 tit8-tit8 sit-sek, chhiaN2 e7-chhiu2 chu3-sia7 1-ki, koaN2-kin2 pho7-khi3 hip-siong7, chiu7 chiong tu2-a2 sou2 tim7 e5 ioh8, piaN3 hou7 un2-a2 lim, chhun-e5 jip8-ti7 koan2-a2 lai7, toa3 to3-tng2.
　　Kan2-kan2 sia2 chit8-tiuN phoe khi3 Tai5-pak hou7 It-iong5, in-ui7 i ti7-hia hu3 tai7-hoe7. Ka7 i kong2, Su7-pit-leng5 bo5 khah ho2, chit-tiap8 pho7 tui3 Tai5-lam5 to3-tng2. A2! Khou2-poe. In khoaN3 tioh8 chit e5 phoe phah-sng3 se3-kiaN si7 si2.
* * *
　　Hoe2-chhia i2-keng khi2 kiaN5, chhia-lai7 2-e5 kheh-lang5, chek-pi7 Chin-seng kong2, SiaN2-su7 pang3 hit-e5 gin2-na2 kau3 an2-ni? Chin-seng chiu7 kong2 phoa3-piN7 e5 lai5-lek8 hou7 i thiaN. I kong2, Na7-si7 hi3-eng, chheN lou7-gio7 chu2-moe5, hit-e5-am2 hou7 i lim kai3 ho2-eng7. Chin-seng kong2, Na7 m7-si7 Siong7-te3 e5 chi2-i3, chin sian-ioh8 be7 kiu3-tit bo5-mia7-lang5.
　　Hoe2-chhia tit8-tit8 loh8-lam5, Su7-pit-leng5 si7 tit8-tit8 ou-lek8, Hui7-chu2 siuN7-tioh8 chit-e5 gin2-na2, oah8-oah8 pho7-chhut-lai5, si2-si2 pho7 to3-tng2, na2 siuN7 na2 hau2. Chin-seng an-ui3 kong2, Hui7-chu2 ah, Che-si7 lan2 e5 sip8-ji7-ke3 lah, lan2 tioh8 kam-goan7 tam-tng. Goa2 sin3 Siong7-te3 tek-khak beh eng7 te7-it ho2 e5 i2-su3 khoan2-thai7 lan2. Hui7-chu2 tiam7-tiam7.
　　Chit-e5 Su7-pit-leng5 taN beh an3-choaN2?
40 Chhut Si2-SoaN3
　　Ti7 hoe2-chhia lai7, chiu7 siuN7, taN goan2 e5 sim pian7 lah, ban7-su7 tioh8 khiam-pi hang5-hok8 Siong7-te3, sit8-chai7 lang5 be7-gau5-tit. Kau3 chit-tiap8 soah siuN7 kap Hui7-chu2, i2-keng chiau3-kou3 Su7-pit-leng5 goeh8-goa7-jit8, me5-jit8 bo5-lang3, iau2-oe7 chheng-chho2, goa2 na7 chiau3-kou3 Siong7-te3 e5 iuN2-kun5, me5-jit8 u7 chiah jiat8-sim, sit8-chai7 eng-kai. Koh siuN7 kin-me5 10-tiam2 goa7 beh phah-kau3 Peng5-to2, kiam2-chhai2 bai5-chong3 ti7-hia, a2-si7 tui3 hia che7 jin5-lek8-chhia kau3 Soa-to2-chng, oa2 poaN3-me5 au7, chit-e5 Su7-pit-leng5, chiau3-khoaN3 ti7 lou7-tiong beh te7-2-pai2 e5 Si2, hit-si5 kau3 chhu3, iu-bun7 e5 kong-keng2, thi5-khau3 e5 siaN-im, ti7 chia thang chai. Na2 siuN7 na2 loh8 lam5, chiong sou2 chhong3 e5 ioh8-te5, na2 hou7 i lim chhui3-ta. Chiu7 siuN7-chhut Siong7-te3 e5 koan5-leng5, put-tan3 si7 tui3 bo5-heng5 e5 ki5-to2 lai5 tit-tioh8 i-ho2; chiu7 tui3 u7-heng5 e5 but8-chit, ia7-si7 e7 cho7-chiaN5 Siong7-te3 e5 Seng3-kang. Ia5-sou u7-si5 i-ho2 lang5, si7 kan-ta kong2, Li2 Sin3 kiu3 li2, li2 e5 peN7 ho2 lah; chong2-si7 ia7 bat phui3-noa7 kiau2-thou5 kou5 chheN-me5-lang5 e5 bak8-chiu, kio3 i khi3 se2 chiu7 kng (Han7 9). Che-si7 but8-chit kap heng5-ui5 e5 kang-tiaN5. I ko2-jian5 an2-ni khi3 cho3, sin5-jiah ia7 ko2-jian5 hian2-chhut, bak8-chiu chiu7 kng. Se-iuN5 siok8-gu2 kong2, “ThiN beh pang-chan7 ka-ti7 pang-chan7 e5 lang5”, ia7-si7 an2-ni. TaN goa2 koat-i3 beh chiong Pat-hok-soaN sou2 tit-tioh8 e5 chhou-siok8 ioh8, chiap-soa3 hou7 i. Goa2 kiu5 Siong7-te3, na7 hap8 I e5 chi2-i3, tioh8 tui3 chit-e5 pi-chian7 e5 mih8, lai5 hian2-chhut I e5 iN-chek, ia7 hou7 goa2-ke cheng3-beng5 chit-chan5 e5 chin-li2.
　　Kau3 Tai5-lam5 lah8, i2-keng jit8-loh8-soaN, heng5-li2 pang3-ti7 hia, siuN7-tioh8 teng2-jit8 Gou5 I-seng u7 siau7-kai3 hou7 Sam-it Phok-su7 khoaN3, chiu7 m7 koe3-sim khi3 chhoe7 i. Sam-it Phok-su7 chim-chiok liau2 ia7-si7 kong2, Chhiu2-sut8 liau2 u7 tioh8 ui7, kho2-sioh sin-the2 bo5 oah8-lat8 thang ti2-tng7 peN7-khi3. Chin-seng mng7 i kong2, Chiau3 li2 khoaN3 u7 i-ti7 e5 ng3-bang7 a2-bo5? Sam-it Phok-su7 siuN7 liau2 kong2, Che chiah loan2-jiok8, meh8-phok chiah kin2, chhoan2-khui3 chiah hiong5, kiaN-liau2 kau3 poaN3-lou7 tng7-khui3 ia7 bo5 tek-khak. Li2 na7 ai3 tng2-khi3, ka7 lin2 hia e5 i-seng kong2, Chhong3 hit-ho7 kiong5-sim siau-hoa3 e5 ioh8 chiu7 kau3-giah8, goa2 chia ia7-si7 an2-ni na7-tiaN7. Put-ko3 lou7-thau5 chiah8 hng7, ai3 toa3-chia keh-me5 khoaN3-mai7 ma7-si7 ho2. Chin-seng kap Hui7-chu2 siuN7-liau2 chiu7 toa3-ti7 hia.
　　Hit-me5 2-lang5 chhiat-chhiat ki5-to2 Siong7-te3 kong2, Song7-te3 ah, taN goan2 chiong se3-kiaN2 hian3-heng5 Li2, m7-kaN2 chiong chit-e5 sou2-thiaN3 e5 kiaN2 siok8 ka-ti7. Kiu5 Chu2 lin5-bin2, in-ui7 goan2 taN bo5-lou7 thang khi3, na2-chun2 I-sek-liat8-lang5, au7-piah kun-peng, thau5-cheng5 Ang5-hai2. A2! Chit-tiau5 oah8-lou7, kiu5 Chu2 Li2 lai5 khui. A2! Chu2 ah, Chu2 ah!
* * *
　　Su-pit-leng5 i2-keng hian3-heng5 Siong7-te3, Hui7-chu2 kap Chin-seng chiu7 bo5 ui7-tioh8 si2 lai5 hoan5-lo2. Hek8-si7 oah8, hek8-si7 si2 long2-long2 ho2. Na7-si7 ThiN-Pe7 e5 chi2-i3, sui-jian5 si2-si2-si2, ia7 e7 piN3-cho3 oah8-oah8-oah8!
Ki5-koai3 lah! Se3-jin5 sou3 choat-bang7 e5 Su7-pit-leng5 hit-me5 soah tit8-tit8 ho2--khi2-lai5, te7-2-jit8 chiu7 e7-chhio3 lah. I-seng kong2, TaN bo-iau3-kin2 lah! Khang-chhui3 ia7 tit8-tit8 bat8, lang5-chui2 ia7 tit8-tit8 bo5 khi3. Hit-tiap8 ti7-hia u7 chit8-e5 hoan7-chia2, si7 hi3-iam7 tng2 hi3-eng, ia7 be7-khia7 be7-che7, be7-to2, be7-the, be7-haiN be7-chhan, chin kan-khou2 kau3 kong2-be7-chhut, Chin-seng kap Hui7-chu2 siuN7-tioh8 Su7-pit-leng5 tng-si5 e5 kan-khou2, m7-chai an2-choaN2 leh!
　　Jin5-ho5 sian-siN ti7 Tai5-pak Tai7-hoe7 tng2-lai5, ian5-lou7 the3 Chin-seng ki5-to2, kiu5 Siong7-te3 tioh8 an-ui3 Chin-seng kap Hui7-chu2 e5 sim, in-ui7 i sou2-thiaN3 e5 kiaN2 siu7 keng2-tiau3. Koa-kau3 Tai5-lam5 e5 si5 khi3 chhoe7 Hui7-chu2, khoaN3 i chin peng5-an, Su7-pit-leng5 ia7 chin thiau3-thah, chiu7 chin ki5-koai3, ia7 chin ho2-chhio3. Ti7-hia kau3 4-goeh8 28-jit8, chiu7 peng5-an tng2-lai5 Soa-to2. Tai7-ke ui5-oa2-lai5 khoaN3, kong2 Chit-e5 Su7-pit-leng5 chin-chin si7 Siong7-te3 hou7 i koh-oah8. Pat8-e5 iong2-sin e5 lang5 tioh8 kui2-na7 goeh8-jit8 chiah-e7 ho2; na7-si7 Su7-pit-leng5 si7 hou7-lang5 liau2-be7-tioh8. Lang5 sou2 cho3-be7-lai5 e5, Siong7-te3 e7-cho3. I taN si7 nng3-chhut Si-soaN3 lah. A3! Siong7-te3 e5 ban7-koan5-leng5!
　　Chin-seng pho7 Su7-pit-leng5, ka7 i kong2,
Su7-pit-leng5 ah! Li2 taN si7 Siong7-te3 e5 kiaN2, I sou2 hoaN-hi2 e5.
　　Chiu7 hian Si-phian lai5 thak8;---------
Goa2 sui-jian5 kiaN2-koe3 Si2-e5 im3-ng2 e5 soaN-kha, goa2 m7-kiaN3 chai-eh; in-ui7 Li2 kap goa2 saN-kap, Li2 e5 koaiN2 Li2 e5 kun3 an-ui3 goa2.
Goa2 e5 tui3-tek8 e5 bin7-cheng5, Li2 u7 ka7 goa2 siat-ian5; Li2 bat eng7 iu5 boah goa2 e5 thau5-khak; goa2 e5 poe moa2-chhut-lai5. 
Chu5-pi kap lin-bin2, tek-khak e7 toe3 goa2 kau3 chit8-si3-lang5; goa2 beh eng2-oan2 khia7-khi2 ti7 Ia5-Ho5-hoa e5 chhu3;
(Si-phian 23: 4-6)
Chhut Si2-soaN3
Thau5 chit8-pun2 oan5.
1926. 9. 11


1 U7 CHIT8 E5 LU2-CHU2
　　Tai5-lam5 chhi-goa7 chit8 sou2-chai7, kou2-chheng5 chin-che7, tek-pho7 am7-am7, put-si5 chhiu7-bak chhiN-chhui3, pah-hoe siong5-khui. Tak8—jit8 poe-chiau2, chheng-chheng ban7-ban7, ti7 hit chhiu7-teng2, ki-ki-kiuh-kiuh, poe-lai5-poe-khi3, chhiu7-na5 e5 bou7-seng7 thang chai; na2-chun2 Seng-chheh kong2, Koa2-chhai3 toa7-chang5, poe-chiau2 lai5 hioh i e5 ki. In-ui7 Iu5-thai2 e5 koa2-chhia2, chhu3-teng2 goa7 goan5. Ui7-tioh chiau2 kap chheng5 hiah-che7, chiu7 kio2 hit so2-chai7 Chiau2-chheng5-chng. Chng-lai7 chit8-sian Sam-lau7-ia5, si7 chng-bin5 teh hok-sai7, ng-bang7 po2-pi3 chng-thau2. Goa7-ui7 e5 sin-su7 siok-lu2, ia7 siong5-siong5 lai5 chia sio-hiuN tiam2-hoe2, sio-kim poah-poe.
　　Chng-goa7 m7-si7 chhan5 chiu7-si7 hng5, si7 chit-chng e5 lang5 teh keng-eng5.
***
Chng-lai7 u7 chit8-e5 lu2-chu2, mia5-kio2 Chi-khin, ki-kut tau3-tah, kha-chhiu2 bin-chiat. Hit-ni5 16 hoe3 (1887 ni5), pe7-bo2 iau2 ti7-teh, sio2-ti7 chit8-e5. Lau7-pe7 Khou2 Tek si7 toa7 choh-sit-ka, gu5 kah chhia, tak8-hang7 u7. Lau7-bu2 sit-beng5, sio2-ti7 se3-han3, long2-si7 Chi3-khin5 teh cho3 lau7-pe7 e5 pang-chan7. Sui-si7 iu3-chiN2; iau2-ku2 cho3-kang khin5-khin5, kha-chhiu2 me2-liah8. Moe2-pai2 loh8-hng5 siah chia3-boe2, iaN5-koe2 lam5-chu2 to-to; na7 chiuN-soaN chhoah han-chi5, ia7-si seng3-koe3 hu7-lu2 che7-che7. Tai7-ke oa2-oa2-kio3. Chi-khin5 si7 hau3-sun7 pe7-bo2 e5 lang5, thau3-cha2 khi-lai5, na7 m7-si7 chiuN7-soaN pang-chan7 lau7-pe7 keng-long5 pian7-si khan in 4, 5 chiah gu5-kang2 khi3 chhi7, tak8-jit8 si7 an2-ni
2 CHHNG5-CHENG5 E5 CHE5-BI5-THUI5
　　Hit-ni5 2:26 jit8, chhoah han-chu5 e5 si5, chhau2-phou7 tng-teh kheh kam-chia2. Ou-moa5 kap thou5-tau7 siu-seng5 liau2, peh-thng5 kai2 kui2-na7 chap8 lau7. Kou2-cha2 e5 lau7, si7 chhin-chhiuN7 tang5-cheng tiau-to3 ng3, teng2-bin7 khoah, e7-te2 chiam, koa2 1-e5 khang. Si7 eng7 poh-poh e5 thou5 khi2 sio, chhin-chhiuN7 hia7 e5 sek-ti7, chha-put-to u7 am-kng hiah-koan5 hiah-toa7.
　　Hit-si5 ou-thng5 chin siok8, Chi3-khin5 e5 lau7-pe7, be2-siu chin-che7 lai5 jip8-ti7 lau7-nih, teng2-bin kou5 khe-te2 e5 hun2-thou5 Hit-e5 thou5, kou5 e5 si5, lai7-bin ou-sek e5 thng-chui2, lau7-tui3 e7-te2 chhut-khi3, chit-e5 chui2 thang go5 chiu2. Teng2-bin e5 thou5 na7 ta chiu7 koh oaN7, an2-ni 3-pai2, au7-lai5 lau7-lai7 e5 thng chiu7 kian-teng7 piN3-cho5 peh-thng5, chin u7 ke3-tat.
　　Ui7-tioh8 in si7 toa7 choh-lioh8 e5 long5-ka, koh-si7 ho2-koe3 e5 ka-teng5, sou2-i tong7-liau2 cheng-piang3-chhat8 e5 sim lah!
　　Hit-jit8 lau7-pe7 khi3 soaN-nih toa3 liau5, hit e-hng7 Chi3-khin5 chhi7 gu5 tng2-lai5, koaiN gu5 ti7 gu5-tiau5 tak8-hang7 chheng-chho2, chiu7 khi3 khun3. 
　　Chhu3-cheng5 chit8-choa7 na5-tau5 hang7, goa7-bin chhiu7-na5 lai7 u7 1-tin7 e5 thou2-hui2 lai5 chak ti7-hia teh che3 toa7-ko. In-ui7 cheng-piang3-chhat8 boe7 chhiuN2-lang5 e5 si5, tioh8 tai7-seng che3-hian3 in e5 sin5-beng5, chhah 1-ki ki5 ti7 tiong-kan. Kim-choa2 sio-liau2, khoaN3 hit-ki ki5, to2-tui3 to2-ui7, chit-si3 tak7-ke chiu7 khi3 chhiuN2 hit-ui7. Se3-siok e5 sin5-beng5, sit8-chai7 si7 li7-ek pun2-sin hai7 pat8-lang5.
　　Chi3-khin5 boe7-khun3 e5 si5, lau7-bo2 ti7 thiaN2-nih kong2:
　　Bo2: Khin5-ah, goa7-bin7 he saN2-hoe3 teh toh8?
　　Khin5: An2-nia2, he kaN2-si7 pat8-lang5 teh pang3-hun, ka7 gu5 hun-bang2.
　　Lau7-lang5 bak-chiu hoe; khoaN3-tioh8 na5-tau5 goa7 chhat8-a2 teh sio-kim, khoaN3 be7-beng5, Chi3-khin5 ia7 put-kai2-ki5-i3, chiu7 koaiN-mng5 khi2 khun3.
　　Hit-si5 2-goeh 26-mi5 sng3-si7 chin koaN5, keN-chhim e5 si5, chhau2-a2-phou7 kheh kam-chia3 e5 lang5 lai5 beh kio3 thau5-koa3-gu5. Si7 hit-me5 tu2-tu2 tioh8 Chi3-khin5 e5 gu5 cho3 thau5-koa3. In-ui7 kheh kam-chia3 e5 chioh-chhia teng2-bin7 u7 1-ki 4,5 tng7 tng5 e5 chha5 teh cho3 ko5, hou7 gu5 lai5 tioh. Ko5 na7 tng2 e5 si5, chioh8-chhia chiu7 tng2. Ti7 hit lai7-te2 si7 thau5-koa3, goa7-bin7 si7 2 koa3, khah goa7-bin7 si7 3 koa3.
　　Hit-tiap kio3 gu5 e5 lang5 thau5-khak chhih-chhih, kau3-ui7 khoaN3-tioh8 chhat8, kiaN chit8-e7 long2 beh si3. Sui-si5 piaN3 tng2-khi3 phou7-nih. Lang5 mng7 i siaN2-su7, i long2 be7 kong2; kan-ta eng7 chhiu tit8-tit8 iat8, kong2 tiam7...tia....a7 kaN a7 kaN2. I3-su3 si7 ia7-kiaN ia7-koaN5. I chiu7 cho3 i chau2-khi3 hoe2-kheN hang-hoe2, bo5-lang5 chai i e5 i3-su3.
* * *
　　PoaN3-me5 u7 lin3-long3-kio3 e5 siaN, lau7-bo2 kio3 kong2,
　　Bo2: Khin5 ah, Khin5 ah, gu5 teh sio-tak.
　　In-ui7 eng2-si5 siong5-siong5 ti7 me5-si5, gu5 bat sio-tak. Chi3-khin5 hiahN8 chit8-chheN2, lui5 i e5 bak-chiu, thi2-khui chit8-khoaN3. Goa3! Chhat8-a2 phah-bin7 oe7 hou2-niau, 3-e5 jip8-pang5 lai5 liauh! Thau5 chit8-e5 chiong i sou2 kiah siam5-goa7 tng5 e5 che5-bi5-thui5, chhut-lat8 chiu7 tui3-bin7 hmh--lai5. 
　　Kai-chai3 thui5-boe2 khe5-ti7 tek bin5-chhng5 e5 jia-hong. Chi3-khin5, kin2-me2 tui3 thui5-boe2 sa--teh, pang5-keng eh8-eh8, chhek chit8-e7 be2-si3,
　　Hit...lah! chiu7 tian-to3 ka7 i long3 to3-tng2. Hit 3-e5 chhat8 sio-e-sio-kheh, to2-lo3 teh-leh ti7 thou5-kha. Chi3-khin5 chiu5 khan sio2-ti7 kap lau7-bo2 chhut-khi3, thou2-hui2 to a7 m7-kaN2 kang7 i.
　　Sng3-lai5 si7 lu2 eng-hiong5. Hit-si5 goa7-bin7 i2-keng teh pang3-hoe2.
　　ChiaN3 chhin-chhiuN7 si kong2:
Pu3-u7 long5-ka chhut Chi3-khin5,
Khin5-bian2 leng2-li7 seng3 chng-bin5;
It-ia7 hiong5-chhat hut-jian5 kau3,
Chhng5-cheng5 pi2-bu2 che5-bi5 thau5.

3  I e5 si2 oaN7 goa2 e5 oah8
　　Chi3-khin5 chhut-lai5, khoaN3-kiN3 thou2-hui2 khan gu5, siuN7 beh chhiuN2 to3-tng2; na7-si7 khoaN3-tioh8 chhu3 teh hoat-hoe2, chiu7 be7-kou3-tit, sui5-si5 ng2 han-chi5-tin5 lai5 sut hiah-e5 hoe2 hou7 i hoa. In-ui7 chhat8 lai5 chhiuN2-mih, tiau5-ti5 pang3-hoe2 sio-chhu3, hou7-lang5 be7-kou3-tit jiok, hit-si5 bo5 pat8-lang5 lai5 pang-chan7, chi2-u7 Chi3-khin5 ka-ti7 teh kap chhat8 cho3 tui3-thau5. Chhat8 kin2 pang3-hoe2, i ia7 kin2-kin2 jiok-khi3 phah hou7 hoa. I e5 khou2-chian3 bo5-su Li2 Leng5 cheng-hoat hiong-lou5 chhun i ka-ti7, chit8-lang5 tong3 chit8-chheng lang5. Siok8-gu2 kong2, "Beng2-hou2 be7-tu3-tit toa7-tin7 kau5," Au7-bin7 e5 chhat8 khoaN3 chit-e5 eng-iong2 e5 lu2-chu2 hiah pun2-su7, na7-bo5 he7-liau2 tok8-chhiu2, in e5 chhat8-ke3 e7 sit-pai7. Chek-si5 mouh chit8-ki thui5-a2, bo5-tiuN-ti5 tui3 Chi3-khin5 e5 thau5-khak-sim, piaN3-lat8,
　　HehN...ah, hou7 li2 si2...ah! chiu7 kong3—loh8-khi3. 
Hit-tiap si7 poaN3-me5 chu2-si5, Chi3-khin5 e5 thau5-khak hou7 chhat8 kong3 chit8-am5, hoeh tit8-tit8 chheng3, na2-chun2 cheN2-te2 teh chhut-choaN5. Chi3-khin5 ui7-tioh8 ti3-i3 phah-hoe2, sui-si7 hoeh teh chheng3 ia7 m7-chai; kan-ta chit-si5 ou-am3, soah be7-kou3-tit phah. Tui3 an2-ni hoe2 chiuN7-chhu3. Chi3-khin5 koh piaN3-mia7 chau2-khi3 beh phah-hoe2, chit8-e5 chhat8 khoaN3 i thau5-khak tioh8 tang7-siong iau2-e7 chau2, chiu7 puih 1-ki tng5-to jiok-lai5, an3-sng3 beh it-to-liong2-toan7. Na7-si7 Chi3-khin5 oat8-thau5 khoaN3-kiN3, chiu7-kin2 thiau3-tui3 hoe2-tiong koe3-khi3, chhat8 soah jiok bo5 tioh8 choa7. Hit-peng5 e5 lang5 khoaN3-kiN3 Chi-khin5 hou7 chhat8 teh tui, chiu7 jiok koe3-lai5 beh kiu3--i. KhoaN3-kiN3 Chi3-khin5, hoeh lau5 moa2 sin-khu, tai7-ke chiu7 kin3-kip ka7 i chi2-hoeh. Chi-khin5 chiah-chai i e5 thau5-khak teng2 khui chit8-e5 thiN-thang, hit-si5 chiah kam2-kak kan-khou2 chiu7 chhut-chai7 chhu3 khi3 hou7 hoe2 toh8 lah! 
　　Chi3-khin5 e5 chek Khou2 IaN5 khoaN3-kiN3 Chhat8 lai5, chiu7 peh-chiuN7 na5-kong5 teng2; eng7 thih-pe7 chak--loh8-lai5, chan5-tioh8 chit8-e5 chhat8, chek-si5 to2-te7, chhat8-tong2 chiu7 thoa--chhut-khi3.
Khou2 IaN5 khoaN3 su7-se3 m7 tho3-tong3, chiu7 siam2-tui3 pat8-keng e3 na5-kong5 teng2, eng7 mi5-chioh-phoe7 cho3 tun7-pai5, chhiu2 giah8 chit8-ki pit-a2-boe2 (chiam-chiam e5 chhiuN-a2) tng-tan2 chhat8 jip8-lai5, chiu7 tui3 teng2-bin7 chak--loh8-lai5. Ko2-jian5 chan5-to2 chit8-e5, in chiu7 thoa--chhut-khi3. An3-sng3 chhat8 e7 sit-taN2, the3-chui2 tng2-khi3. Bo5-phah-sng3 koh-khah hiong5, kui-tin7 chiN3 jip8-lai5, khui-chheng3 phah chiuN7-khi. Put-heng7 mi5-phoe7 am bo5 ba7, kha-thau5-u tioh8-chheng3, chiu7 lian3—loh8-lai5. Chhat8 chin siu7-khi3, chiu7 tui3 heng-kham2 kap thau5-khak koh ka7 i chan5 2-e7, chek-si5 bo5-mia7.
　　A2! Kho2-sioh! KhoaN3 e5 lang5 long2 kong2, ChaiN2-iuN7 m7 chau2-khi3 goa7-chng, lai5 hoah kiu3-lang5 si7 khah tioh8.
***
　　Hit-si5 chhu3 teh toh8, Chi-khin5 chit8-koa2 leng5-gin5 chhang3-ti7 tek-kong2-khang, hiah-e5 chhiu2-khoan5, gin5-lian7, hou7 chhat8 peng2 bo5-tioh8 e5, i2-kip chhu3-lai7 e5 han-chu5-chhiam, bi2, chhek, moa5, tau7, mih8-kiaN7 cho3 chit8-e5 sio liau2-liau2.
　　Goa7-chng e5 lang5 koaN2-kin2 lai5 kiu3, phah-si2 thou2-hui2 kui2-na7 e5, koh chhiuN2 chit8-chiah gu5-kang2 to3-tng2; ki5-u5 4-chiah kap lai7-te2 e5 hian7-gin5 theh8-kau3 bo5 poaN3-hang7, sou2-chhun si7 hiah-e5 hoe2-hu na7-tiaN7.
　　Hit-me5 Chi3-khin5 e5 lau7-pe7 ti7 soaN-liau5, thiaN-kiN3 lang5 teh hiu, giah8-thau5 chit8-khoaN3, hoe2-iam7 chheng3-khi2, na2-chun2 Sou2-to-ma2 hou7 thiN-hoe2 chau5-biat8 chit8-iuN7. Chiu7 piaN3-se3 chau2 kau3-te3, khoaN3-kiN3 chhu3-theh ke-hoe2, chin7-kui ou-iu2; chi2-u7 tiaN5-nih chit8-kha toh8 boe7-liau2 e5 ian5-thang2 ti7 gu5-chhia teng2. Chiu7 la7 hiah-e5 hoe2-lou, siuN7-tioh8 cha2-jit8 e5 ho2-koe3, kin me5-hng it-chhe3 hoa3-hoe2, soah hun7-hun7-to2-to2 ti7 thou5-kha.
　　Chhu3-piN e5 lang5 thiaN-kiN3 chhat8 the3-chui2, chiu7 khah che7 kaN2 khui-mng5 chhut-lai5 khoaN3. In-ui7 Chheng-tiau5 si5-tai7, peh-siN3 kok kou3 ka-ki7 e5 sim thai3-tang7, kiaN-liau2 khui-mng5 soa3 hou7 chhat8 lai5 chhiuN2 in e5 mih8. Sou2-i chit8-e5 thiaN-kiN3 cheng-piang3, ka-ki7 e5 mng5-chhoaN3 it-hoat sng khah an5.
　　Lau7-pe7 cheng-sin5 liau2-au7, khoaN3-kiN3 Chi3-khin5 e5 thau5-khak hoat-hong5, cheng2 chin toa7-e5, ka2-na2 bi2-tau2, thiN-kng khi3 chhiaN2 pak-lou7 e5 chhiah-kha sian-siN lai5 hok8-ioh8, kai-chai3 khioh-tioh8 mia7. Keh-ni5 lau7-bo2 koe3-sin, hoan-tng2 tang lau7-pe7 khi3-se3, chi2-u7 chhun sio2-ti7 chit8-e5. Sio2-ti7 koh-si7 tioh8-chheng3 hit-e5 Chek siN--e5. 
　　Ah! Chai5-san3 jin5-bong5! ChiaN3 chhin-chhiuN7 si kong2.
Eng-hiong5 phah-hoe2 sim bo5-kiaN,
Mi5-phoe7 cho3 pai5 sang3 siN3-mia7;
Chai5-san3 jin5-bong5 it-chin7 khi3,
In-ho5 hin put8 Sam-lau7-ia5?
　　Si7 in-ui7 Chi3-khin5 kap lau7-pe7, siong5-siong5 hau3-keng3 chng-nih e5 put8 Sam-lau7-ia7, kiu5 i po2-pi3, put-si5 to-si7 poah8-tioh8 (eng3-un2 e5) siuN7-poe, chaiN2-iuN7 goa2 kin-na2-jit8 chiah-chham2? Sam-lau7-ia5 toh8-si7 teh po2-pi3 chng-bin5, chaiN2-iuN7 goa2 chiah-chham2, i ti7 bio7-lai7 teh peng5-an ah! Sam-lau7-ia5 si7 peh-chhat8-sin5 a2--si7 ke2-put8 mah? Gi5-bun7 gi5-bun7?!
4 Jip8 Tai7-chhoan si7 e5 ke
　　Khiok-soat Tai7-chhoan-si7, khia7-khi2 ti7 Cheng7-chui2 piN, u7 chit8-e5 sim-pu7-a2-bou2 siN chit8-e5 kiaN2, kio3-cho3 Chheng-liu5. Ui7-tioh8 put-cheng3, chiau3 tng-si5 e5 hoat-tou7, chiu7 sia2 li5-chu hou7 i khi3, hit-si5 Chheng-liu5 iau2 soe3-han5.
　　Kong-im chhin-chhiuN7 chiN3, liam5-piN koe3-liau2 kui2-na7 ni5, Chi3-khin5 i2-keng 23 hoe3. Sui-jian5 bo5-pe7-bo5-bo2, iau2-ku2 in-khin5 bo5-ia3, cheng-chiat kho2-chhu2, hou7 cheng3-lang5 toa7-toa7 o-lo2. Kai3-che7 lang5 iang-saN-thok-si3 lai5 beh cho3, Chi3-khin5 khoaN3 m7-si7 sit, long2-chong2 sia7-choat.
　　Chhu3-piN e5 lang5 thong-thong o-lo2 i bak8-sek chin kiam3.
　　Chi3-khin5 ho2 lu2-tek e5 hong-siaN, u7 chhoe-kau3 Tai7-chhoan hiaN e5 hi7-khang, chiu7 siuN7, chiah ho2 lu2-tek e5 lu2-chu2, si7 lan5-tit-chhu2. Chiu7 chit8-jit8 chhoa7-khi3 thau-khoaN3, khoaN3-liau2 kah-i3, chiu7 thok moe5-lang5 kiu5-chhin.
　　Chi3-khin5 si7 se3-ji7 e5 lu2-chu2, hut-jian5 thiaN-tioh8 chit-e5 siau-sit, the-si5 m7-kaN2. ThiaN-kiN3 Tai7-chhoan hiaN e5 ke si7 tek-hia7-chhu3, lau7-pe7 si7 iu2-mia5 e5 kun-thau5 sai-hu7, koh-si7 gau5 chiap-kut e5 lo2 i-su; ia7 Tai7-chhoan hiaN si7 gau5 tiau-khek e5 bi2-sut-ka. Chiah-ku2 ti7 kok-chng teh liu5-heng5 hit-taN3 pou3-te7 hi3-ang-a2, kong2-si7 i khek--e5; ia7 Chun3-tek-sai hit-tin7 Pak-koan2 teng si7 i che3-cho3--e5, hui-siong7 e5 sui2. Iu7-koh si7 chhut-mia5 e5 giah hi3-ang-a2 sai-hu7, koh-si7 gau5 chhiuN3-khek e5 Pak-koan2-sai. ThiaN-kiN3 kui2-na7 e5 Pak-koan2 sian-siN lai5 beh ka3-khek, kau3-ui7 liam5-piN pau-hok8 phaiN7 to3-tng2, bo5-thang ho2 ka3: in-ui7 sou2-u7 e5 lam5-koan2, pak-koan2 tak8-hang7 i long2 bat liau2-liau2. Iu7-koh bat chit8 pak-tou2-lai7 ji7. Ia7 goa2 chit-ho7 chhau2-te7 gu5-hu7 thai2-tho2 kaN2 phit-phoe3 hit-ho7 ui2-tai7 lam5-chu2! Chu7-hun7, chu7-hun!
　　Chi3-khin5 kian3-siau3 m7-kaN2 kong2, chiu7 cho3-i jip8-khi3, chhun chhu3-lai7 kou ti7-hia che7, sio2-theng5 hit-e5 lang5 tng2-khi3 liau2, chhu3-lai7 kou chiu7 kio3. 
　　Kou: Khin5...ah!
　　Khin5: Oe5......sim2-mih8-tai7?
　　Kou: Goa2 ka7 in2 lah neh!
　　Khin5: Ai2-ioh! Li2 chit-e5 a-kou thai2 an2-ni?! Li2 a7 bo5 thiaN-tioh8 lang5 heh ka-teng5 hiah toa7, heh lang5 hiah gau5, lan2 phang5 hit-ho7 png7-khaN phang5 be7-iaN5. ThiaN-kiN3 teng2-ni5 li5 chit8-e5, lan2 na7 khi3, liam5-piN che7 hoe5-thau5-kio7 to3-lai5, m7-chai e7 phaiN2-se3 be7?!
　　Kou: Gong7 gin2-na2, lang5 heh-si7 chhoe7 bo5 ho2 tui3-thau5; li2 si7 hiam5 i siuN-gau5!
　　Khin5: A-kou! Goa2 m7-si7 hiam5 i siuN-gau5, si7 chu7-hun7 goa2 e5 ham-ban7, m7-kaN2... ... Ka7 li2 kong2 bat li5-khi3 chit8-e5! Li si7 be7-hiau2 thiaN.
　　Kou: Ha2, sou2 li5 hit-e5 siaN2 in-toaN, li2 chai mah?
　　Khin5: Bo5 saN2 chai.
　　Kou: Hit-e5 si7 ui7-tioh8 kiaN m7-tioh8, eng-kai li-e5. Sou2-i oe7-sai2-tit kong2-si7 gi7-khi3 e5 lam5-chu2 chiah e7-hiau2 an2-ni cho3-hoat.
　　Khin5: TaN beh an3-choaN2?
　　Kou: TaN, chong2-si7 in-ian5 thiN chu3-thiaN7, hit-thau5 e5 lai7-iong5 li2 to ia7 chai-iaN2. Li2 taN sng3 ia7 bo5 pe7-hiaN thang chu2-i3, goa2 chit-e5 m7-chiaN5 kou, ka7 li2 tah-eng3 chiu7-si7.
　　Khin5: A-kou, goa2 hoaN-hi2 thiaN li2 e5 ka3-si!　　Tui3 an2-ni chiu7 tiaN7-tioh8, koaN7-tiaN7.
1894 ni5 Chi3-khin5 23 hoe3, 10-goeh8 13 tui3 Chiau2-chheng5 jip8 cheng7-chui2 khe-piN ke3-hou7 Tai7-chhoan--si7. Chi3-khin5 ti3 chu-koan, chheng7 bong2-o2, tng-si5 chit-ho7 si7 liu5-heng5 e5 sin-niu5-hok8.
　　1895 ni5 8-goeh8 ka-ti7 chai u7 hoai5-in7; 9-goeh 5-jit8 Jit8-pun2-peng chiuN7-soaN, chiam7-chiam7 loh8-lai5 kau3 Cheng7-chui2 khe. Tai7-chhoan hou7 Jit8-pun2 kio3-khi3 chhoa7-lou7, si7 i lou7-thau5 chin sek8, iu7-koh i si7 han3-hak-chia2, e7 eng7 sia2-ji7 kap in kong2-oe7, hiah-e5 liok8　-kun chin hoaN-hi2.
　　Kau3 u7-hiah-ku2, Chiu7 tui3 kun-tiuN2 kong2, Goa2 u7 2-e5 pe7-bo2 chin-lau7, chit-tiap8 ti7 chhu3-nih, goa2 chin-ku2 bo5 khoaN3-tioh8, m7-chai u7 peng5-an a2-bo5. ChhiaN2 iong5-un2 goa2 tng2-khi3, na7 khiam3-eng7 chiah-koh lai5; ho2 mah? Kun-tiuN2 in3 kong2, Ho2. Hit-si5 Tai-chhoan chhiu2 kiah8 chit8-ki koaiN2-a2, kiaN5-tioh8 sam7-sam7, chiu7 ng3 Cheng7-chui2 khe tng2-khi3. Kau3 chhu3 bak8-sai2 nih-nih-lau5, Chi3-khin5 m7-chai i teh hau2 sim2-mih8.
5 An2-nia5, in he teh cho3 sim2-mih8?
　　Hit-si5 ti7 tang-peng5 chhu3-kak-thau5 e5 chhau2-chhu3, siong5-siong5 u7 chit8-e5 chheN-me5 Siong7 hiaN thau3-cha2 thau3-am3 teh gim5-si. U7 chit8 cha2-khi2 gim5 kong2:
1.	(koa-phou2 e pou7-hun seng2-liok8---pian-chia an3)
ThiN-teng2 koan5-koan5 Ia5-sou che7-ui7, 
Long2-chong2 thian-sin5 hok8-sai7 pai3-kui7; 
Bian2-liu5 chhan3-lan7, bin7-mau7 eng5-kng,
Koan5-peng3 bo5-han7, hok-khi2 chiau5-chng5.
2.	ThiN-te7 ban7-mih8 boe7-u7 e5 si5,
Siong7-te3 e5 KiaN2 kap Pe7 khia7-khi2;
Choan5-leng5 Chu2-chaiN2 eng2-oah8 e5 To7,
ThiN-te7 ban7-mih8, si7 I chhong3-cho7.
3.	Ban7-bin5 hoan7-choe7, ui5-keh8 hoat-tou7,
Tioh8 loh8 te7-gek, long2 bo5 oah-lou7;
Siong7-te3 put-jim2 cheng3-lang5 tim5-lun5,
Chhe-khian2 Ia5-sou kiu3 lan2 leng5-hun5.
4.	Ia5-sou kang3-seng tiam3 te7-bin7-chiuN7,
Phin2-heng7 sun5-choan5 cho3 lan2 bou3-iuN7;
Hian2-beng5 sin5-jiah thoan5 thiN to7-li2,
Siat-lip8 kong-lo5 the3-lang5 siu7-si2.
5.	Si-liau2 3 jit8 Ia5-sou koh-oah8,
Piau2-beng5 siok8-choe7, chit8-pai2 kau3-giah;
Chiam7-toa3 te7-bin7 ka3-si7 hak8-seng,
Iu5-goan5 chiuN7-thiN chip-chiang2 koan5-peng3.
6.	Se3-kan boat-jit8 thiN-mng5 khui-khoah,
Ia5-sou kang3-lim5 kio3 lang5 koh-oah8;
Se3-kan cheng3-lang siu7 I sim-phoaN3,
Po3-siuN2 heng5-hoat8 tiaN7-tioh8 bo5 oaN7.
　　Hit-e5 Siong7 hiaN e5 siaN chin ho2-thiaN, gim5 tioh8 chin im-un7. Sou2 gim5 hiah-e5 oe7, Chi3-khin5 thiaN-liau2 sim-koaN tin2-tang7. ChaiN2-iuN7 Ia5-sou hiah-gau5, kang3-se3 beh kiu3 lan2 lang5, thiN-kha-e7 kiam2-u7 chit-ho lang5?! Tau3-ti2 chit-e5 chheN-me5 Siong7 hiaN e7-bat an2-ni. Chiu7 mng7 ta-ke kong2:
　　An2-nia2, in he teh cho3 sim2-mih8? Ta-ke bo5 saN2 hoaN-hi2, in3 kong2:
　　Lang5 in he loh8-kau3-lang5 teh gim5-si.
　　Chi3-khin5 chiu7-chai, loh8-kau3-lang5 siN-seng5 si7 hou7-lang5 oan3-hin7--e5. M7-ku2 sou2 gim5 e5 si hiah ho2-thiaN, sou2 kong2 e5 i3-su3 hiah-nih ho2, I ia7 bo5 tek-choe7 lan2, lan2 tian-to3 oan3-hin7 I, si7 lan2 ka-ti7 sit-liau2 jin5-keh. Siat-su2 I sou2 kong2 e5 Ia5-sou na7 ko2-chin e7 kiu3-lang5, lan2 bo5 chhin-kin7, tian-to3 oan3-hin7, si7 toa7 chho3-gou7 lah. Chi3-khin5 siuN7 beh khi3 pai3-hau7 chit-e5 chheN-me5-lang5, khoaN3 Ia5-sou si7 saN2-hoe3, na7-si7 kiaN-liau2 ta-ke-koaN m7 hoaN-hi2: In-ui7 ku7-koan3, lam5-lu2 siu7-siu7 put-chhin, ti3-kau3 m7-kaN2, kan-ta tui3 thiaN-tioh8 hit-siu2 si, put-si5 ki3-ti7 sim-lai7, cheng7-cheng7 teh siuN7, na2-chun2 soaN-kha e5 chui2-choaN5, un5-un5-a2 teh lau5 chhut-lai5 chit-iuN7.
　　Chi3-khin5 e5 tiong7-hu Tai7-chhoan-si7, ti7 hiah-ku2 u7 tui3 peng5-iu2 tit-tioh8 chit8-pun2 han3-bun5 Seng3-keng, kap chit8-pun2 si, am3-si5 han5-ha7 chiu7 kang2-kiu3. Sim-koaN teh siuN7, si-nih kong2,
Se3-kan ke2-put8 lang5 sou2 khek,
Tioh8 chai hok-sai7 chin bo5-ek,
　　Chit 2-ku3 phah-sng3 u7 chin-li2. Ang5-ke3-teng2 hit-sian ma2-chou2-po5 kap hit-sian thui5-a2-chou2, pi2 goa2 sou2-khek e5 lau7-seng sio2-toaN, sng3 iau2-khah phaiN2-khoaN3. Goan2 Nia5 chaiN2-iuN7 hok8-sai7 kah an2-ni! Thau3-cha2 thau3-am3, chhe-it chap8-gou7, toa7-ni5 sio2-cheh; sio-kim tiam2-hoe2, phou2-tou7 pai5-che3 u7 liau2-liau2. He2, gong7-gong7 An2-nia5 lah neh!
　　Am3-chiN7 an2-ni siuN7, na7-si7 m7-kaN2 chhut-siaN. 
* *
　　Tu2-tioh8 Chi3-khin3 chiong-kin7 lim-san2 e5 ki5-jit8, khioh-ma2 jip8-pang5, hoan-hu3 siuN-a2, toh-kui7, thoah-a2 long2 tioh8 khui, gin-na2 chiah e7 khoai3 chhut-si3. Tai7-chhoan e5 lau7-bo2 si7 gau5 kian3-kou2 e5 lang5, thiaN-tioh8 khioh-ma2 an2-ni kong2, chiu7 ia7 chan3-seng5 an2-ni cho3; koh ti7 ma2-chou2-po5 e5 bin7-cheng5, sio liau2 chit8-pe2 e5 an3-pat-hiuN, ng3-bang7 ma2-chou2-po5 po2-pi3 sun-a2 pui5-pui5 peh-peh khoai3 chhut-si3.
　　Mng5-thang khui-liau2, hiuN-chek ia7 toh8-koe3, bu2-liau2 chiaN5 poaN3-jit8 iau2-boe7 chhut-si3. Lau7-lang5 chiu7 kio3 Tai7-chhoan kong2:
Toa7-thau5 eh! Lang5 kong2 loh8-kau3-lang5 e5 ki5-to2 chin eng3-hau7, ia2 bo5, khi3 kio3 Siong7 hiaN lai5 ka7 I ki5-to2 nouh! (Lau7 ta-ke kio3 Tai7-chhoan koan3-si3 long2 kio3 I cho3 toa7-thau5-e5)
　　Tai7-chhoan kong2, Ho2, goa2 to7 ia7-teh siuN7 koh.
　　Chiu7-khi3 chhiaN2 i, Siong7 hiaN mng7 kong2, Lin lau7-lang5 hoaN-hi2 chiah thang neh! In3 kong2, To-si7 I hoaN-hi2, goa2 chiah kaN2 lai5 kio3 li2. Siong7 hiaN koh mng7, Ia2 lin2 khan-chhiu2--e5 ai3 bo5?
　　Tai7-chhoan kong2, He2, un2-tang3. Siong7 hiaN kong2, Ho2 lai5-khi3. Chiu7 ti7-hia pek-chhiat ki5-to2, kiu5 Siong7-te3 siuN2-su5 khui3-lat8 hou7 hu7-jin5-lang5, pang-chan7 eN-a2 khoai3-khoai3 chhut-si3, ia7 hou7 chit khau2-chau3 choan5-ke e5 lang5 teng5-thau5-seN lai5 sin3 Li2.
　　Ki5-to2 soah, gin-na2 chek-si oaN3-oaN3-kio3, koh si7 hau7-siN, ta-ke kong2, Siong7-hiaN e5 Siong-te3 khah u7-siaN3. Siong7-hiaN kong2, Siong-te3 m7-si7 goa2-e5 na7-tiaN7, si7 thiN-kha-e7 kong-ke e5, lan2 tai7-ke long2 u7-hun7, sou2-i2 lan2 tak8-lang5 long2 tioh8 keng3-pai3 I chiah e7-soah-tit. In-ui7 Siong-te3 si7:
Po2-pi3 chiau3-kou3 se3-kan-lang5,
Put-lun7 pun2-kok kap goa7-pang.
　　Tai7-chhoan kong2, Siong7 hiaN, hou7 li2 chin lou2-lat8. In3 kong2, Bo5, tioh8 ka7 Siong-te3 seh lou2-lat8. I chiu7 tng2-khi3. Chi3-khin5 ka7 Tai7-chhoan kong2, Chit-e5 Siong7 hiaN e5 oe7 goa2 chin ai3 thiaN, goa2 sin3 i si7 ho2-lang5. Teng2-jit8-a2 goa2 thiaN i teh gim5,
ThiN-teng2 koan5-koan5 Ia5-sou cho7-ui7,
Long2-chong2 thiaN-sin5 hok8-sai7 pai3-kui7.
　　Goa2 thiaN-tioh8 sim-koaN chin hoaN-hi2, oan2-jian3 chiuN7-kau3 poaN3-thiN3, ti7-hia koan-khoaN3 sian-keng2. Tai7-chhoan kong2, Li2 ia7 ai3 thiaN haN3, kai3 ho2, goa2 long2 m7-chai. Chi3-khin5 kong2, Si7, goa2 si5-si5 ki3-sim, m7-chai ti7-si5 chiah u7 ki-hoe7 thang thiaN he kau3 beng5-pek8, Tai7-choan kong2, Goa2 ia7 u7 chit8-pun2 Ia5-sou e5 Seng3-keng, goa2 khoaN3 chin-ho2. Chi3-khin5 kong2, An2-ne haN3, kai3-ho2, u7-eng5 chiah thak8 hou7 goa2 thiaN.
　　EN-a2 chhut-si3 liau2, Chi3-khin5 soa3 be7-ki3-tit kan-khou2, chiu7 2-e5 ti7-hia tam7-thiN-soat-te7. Tng7-tioh8 eN-a2 teh oaN5-oaN5-oaN5! Soa3 phah-tng7 oe7-peN3. Keh-jit8 chiu7 ka7 gin2-na2 ho7-mia5 kio2 Chin-seng, (真 聲 ), ke2-soeh si7 Chin-li2 e5 siaN. Che-si7 1896 ni5 5-goeh 23.
　　ChiaN3 chhin-chhiuN7 si kong2, 
Pe7-bo2 khi3-se3 tok8 toaN-sin,
Cheng7-chui2 khe-piN phoe3 liong5-jin5;
Thian-su3 ai3-chu2 kho3 ki5-to2,
Chheng-cho3 Chin-seng sia7 Thian-in. 
6 Hut-jian5 teng5-thau5 siN
　　　　1897 ni5 2-goeh8 15-jit8 tu2-tioh8 li7 Cheng7-chui2 khe-piN li2-goa7 lou7, u7 chit8 sou2-chai7 kio3-cho3 Bok-iong5-chng, in-ui7 u7 chhau2-pou pou5-kiuN chin-che7 theng3-ho2 chhi7-iuN5. Chng-goa7 u7 chit8-keng bio7, tak8-ni5 2-goeh 15 chiu7 cho3-lau7-jiat8.
* * *
　　Kong2-khi2 Tai7-chhoan--si7, goan5-lai5 si7 Bok-iong5-chng siN3 Tan5 lang5 e5 kiaN2, se3-han3 e5 si5 hou7 Cheng7-chui2 khe-piN Teng7 Chhiu-eng--si7 pun-khi3 cho3 iong2-chu2. Chit-pai2 siN3 Tan5 e5 chhin-lang5 ia7 kou3 kio7 lai5 kng Chi3-khin5 khi3 beh khoaN3 lau7-jiat8, chhu3-piN u7 chit8-e5 san2-hiong lau7-po5-a2 kio3-cho3 Gi7-m2-ah, i ia7 khi3 in chhin-lang5 tau.
　　Hit-jit8 si7 le2-pai3-jit8, Gi7-m2 chiu7 chio Chi3-khin5 kong2, Lan2 lai5-khi3 Le2-pai3-tng5, goa2 ka7 li2 tau3 aiN7 gin2-na2. Chi3-khin5 kong2, Pai3-tng5 ti7 to2-ui7? Gi7-m2 kong2, Ti7 chia na7-tiaN7. Chi3-khin5 liah8-kio3 si7 ti7 chhu3-piN, a7-bo5 chheng7-kun5 chiu7 lok-song7 lok-song7 toe3 I khi3. Kau3-ui7 khoaN3-kiN kai3-che7 lang5 che7 kui-liat8, chit8-e5 lang5 ti7 tai5-a2-teng2. Chi3-khin5 mng7 kong2, Che-si7 teh chhong3 sim2-mih8? Gi7-m2 kong2, Kin-na2-jit8 si7 le2-pai3-jit8, chiah-e5 lang5 lai5 teh le2-pai3. Tai5-a2-teng2 hit-e5 lang5 si7 kio3-cho3 Pa3-peh, lang5 kio3 I cho3 Li2 sian-siN, I teh kong2 to7-li2 chhoa7-lang5 le2-pai3. Chi3-khin5 kong2, Li2 a7-bo5 liong7-cha2 ka7 goa2 kong2, goa2 a7-bo5 chheng7-kun5, chin be7 kiN3-tit-lang5. Gi7-m2 kong2, Chi3-khin5 koaN, bo5 iau3-kin2, pat8-lang5 ma7-si7 sou3-sou3 na7-tiaN7, u7-e5 to iau2 thng3 chhiah-kha ti3 chhau2-leh8.
　　Hit-si5 Pa3-peh thak hit-siu2 Si, thak-liau2 chiu7 gim5, hit-e5 tiau7, si
Doh=G
(che-si tai7-iok nia7-tiaN---pian-chia2 an3)
|s ;s :m| s: r:m.r| d: s:d| -.r:m:s|-.l :d:|
|l :d:r|m:l :d.l|s “m :s| -.l:d:r|s:-.m: r|-.m :s : -||
1.	ThiN-te7 chhong3-cho7 long2 chiau5-pi7, 
Siong7-te3 an-hioh su3 hok-khi3;
Lan2 oh8 Siong7-te3 e5 khoan2-sit,
HoaN-hi2 lai5 siu2 an-hioh-jit8.
2.	Cheng3-lang5 hoan7-choe7 thiN siu7-khi3,
Ia5-sou kang3-se3 the3 lan2 si2;
Kong-lo5 oan5-choan5 kan-khou2 soah,
Chhit-jit8 thau5-jit8 Chu2 koh-oah8.
3.	Ia5-sou thiaN3-lan2 kiu3 leng5-hun5,
Lan2 tioh8 siau3-liam7 I toa7-in;
Kam2-sia7 keng3-pai3 sim seng5-sit8.
Siong5-siong5 lai5 siu2 an-hioh-jit8.
4.	Siong7-te3 Seng3-chheh kong2 kek8 chin,
Boat-jit8 thiN-te7 oaN7 cho3 sin;
Ia5-sou hak8-seng siu7 toa7-hok,
Eng2-oan2 an-hioh ti7 thian-kok.
　
　　Cheng3-lang5 gim5-tit chin-ho5 chin ho2-thiaN, toa7-toa7 se3-se3 chhiu2 to theh chit8-pun2 tau7-chhai3-ge5-a2 ji7 teh gim5. Chi3-khin5 ia7 toe3 in thau5-khak chhih-chhih. Sou2 ki5-to2 e5 oe7 si7 teh kam2-sia7 Siong7-te3, ia7 kiu5 I sia2-bian2 lan2 e5 tang7-choe7. Che7 kap goa2 hiang3-si5 teh he7 Sam-lau7-ia5 toa7-toa7 bo5 sio-tang5.
　　Pa3-peh si7 bat cho3-koe3 hi3-pan, I e5 heng5-iong5 oah-tang7 chin3 e7 kam2-tong7 lang5. I chiong sou2-gim5 hit-siu2 si lai5 khui-thiah to7-li2. Tiong-kan 2-ku3.
ThiN-te7 chhong3-cho7 long2 chiau5-pi7.
Siong-te3 an-hioh su3 hok-khi3.
　　Kong2-khi2 kek8 kou2-cha2 Siong7-te3 6-jit8 e5 tiong-kan, chhong3-cho7 thiN-te7, hai2, ban7-mih8, long2 chiau5-pi7, au7-lai5 chhong3-cho7 si2-chou2 A-tong Ha7-oa. I2-keng beng5-pek, chiu7 te7-7-jit an-hioh. Chiong chit-jit8 hou7 lan2 lang5 lai5 siu2, hou7 sin-khu thang hioh-khun3, sim-sin5 thang thiaN to7-li2, chiu7 oe7 peng5-an, koh si2-au7 thang tit-tioh8 eng2-oah8. Che chiu7-si7 Siong-te3 teh siuN2-su3 hok-khi3; m7-si7 ma2-chou2 teh po2-pi3. Sou2-i2 lan2 tioh8 oh8 Siong7-te3 e5 khoan2-sit, siong5-siong5 lai5 siu2 an-hioh-jit8, chiu7 Siong-te ia7 beh siong5-siong5 siuN2-su3 hok-khi3.
　　Chi3-khin5 thiaN-kiN3 chiah-e5 to7-li2, sim-koaN chhin-chhiuN7 khoaN3-kiN3 kng-beng5, ka7 Gi7-m2 kong2, Au7 le2-pai3 goa2 beh koh-lai5. Gi7-m2 kong2, Chin ho2. Tui3 hit-tiap8 tng2-khi3 liau2-au7, bo5-lun7 beh chiah-png7 a2-si7 beh khun3, Chi3-khin5 chiu7 kam2-sia7 Siong-te3, m7-kiaN ta-ke chai-iaN2.
　　Koe3-kau3 le2-pai3-jit8, Gi7-m2 beh khi3 chhi7-gu5, Chi3-khin5 kong2, Gi7-m2-ah, kin-a2-jit8 kiam2 m7-si7 le2-pai3-jit8, li2 chaiN2-iuN7 bo5 an-hioh? Gi7-m2 kong2, Li2 chin ho2 ki3-ti5, goa3 bo5 chhau2 thang hou7 gu5 chiah8, bo5 khan khi3 chhi7 be7 eng7-tit. Chi3-khin5 kong2, Mai3--nouh, goa2 lai5 chhau2-pu5 thui7 chhau2 hou7 li2 e5 gu5 chiah8, goa2 ia7 toa3 li2 e5 bi2 li2 e5 chhai3, li2 kap goa2 lai5 khi3. Gi7-m2 kong2, Ho2, hou7 li2 chin lou2-lat, taN goa2 ka7 li2 aiN7 Chin-seng.
　　Chin-seng se3-han3 si7 thiau3-thah koh chhio3 gi7-gi7, Gi7-m2 pho7 ti7 chhiu2-boe2, tit8-tit8 thio5 tit8-tit8 chah, chiu7 kio3 i siau2-gi7-sian.
　　Le2-pai3 liau2 tng2 lai3, chiong sou2 thiaN e5 ka7 Tai7-chhoan kong2, Tai7-chhoan khoaN3-kiN3 Chi3-khin5 hiah ti3-i3, koh sou2 thiaN-e5 chin beng5-pek, sim-lai7 ia7 siu7 kam2-kek. Ka7 i kong2, au7 le2-pai3 goa2 siuN7 ia7 beh khi3. Chi3-khin5 kong2, te7-it ho2, goa2 kiu5 Siong7-te3 pang-chan7 lan2 ke-lai7 e7 tit choan5-ke kui Chu2: ia7 chiah e5 thui5-a2-chou2, ma2-chou2-po5, chiah chhiaN2 loh lai5 hou7 lan2 Chin-seng a thit-cho5. Tai7-chhoan chhio3-chhio3
7 Tiau3-na5 lai7 e5 Ma2-chou2-po5
　　Tai5-lam5-hu2 Sin-lau5 e5 Kou-niu5, thiaN-kiN3 Tai7-chhoan in hu-hu7 sin3-Chu2, chiu7 tiau5-kang lai5 tham3-mng7. Lau7-ta-ke-a2 hng7-hng7 khoaN3-tioh8 in lai5, kin2-me2 chau2-jip8 au7-piah thiaN, Chi3-khin5 m7-chai i khi3 teh chhong3 sim2-mih8.
　　Kau3 Kou-niu5 tng2-khi3 liau2, Chi3-khin5 beh khi3 chu2-png7, koaN7 tiau3-na5 beh thng7-chhai3, hong2-hut kiaN chit8-tio5. Chiu7 mng7, An2-nia2, li2 thai3 chhang3 chit8-sian Ma2-chou2-po5 toa3 chit tiau3-na5 lai7? Ta-ke kong2, A7, goa2 khng3-liau2 soa3 boe7-ki3-tit, goa2 kiaN-liau2 ang5-mng5-lang5 ka7 goa2 chhiaN2 to3-khi3. Chi3-khin5 kong2, Lang5 he Kou-niu5 m7-kaN2 sui-pian7 ka7-lang5 theh8-mih8, in si7 ai3 chhio3 lan2 sek-lang5 keng3 gong7-put8 na7-tiaN7. Ma2-chou2-po5 na7 u7 sin5, toa3 chit tiau3-na5 lai7, phiN7 chhau3-chho ma7 iuN5-hin5. Ta-ke tiam7-tiam7, koh chhiaN2 khi3 he7 goan5-ui7, ka7 i sio-hiuN sia7-choe7.
* * *
　　Chin-seng e5 seN-jit8 i2-keng kau3, ku7-koan3 tioh8 ai3 cho3 tou7-che3, Tai7-chhoan in hu-hu7 sng3 ia7 m7-ai3 nge7 chou2-tong3, chong-kau3 chu7-iu5, ng3-bang7 ban7-ban7 chiah beh taN2-sng3.
　　Tou7-che3-jit8 chin lau7-jiat8, lau7 ta-ke ti7 Ma2-chou2-po5, thui5-a2-chou2 e5 bin7-cheng5 sio-hiuN tiam2-hoe2, sio-kim poah8-poe. Ia7 pan7 chheN-chhau chhiaN2 lang5-kheh. Hit-si5 u7 1-khoan2 e5 hong-siok--- Chiu7-si7 he7 12 hang7 mih8 ti7 liah-ou5-a2, chiu7 ti7-hia sio-hiuN kong2-kong2 leh, jian5-au7 pho7 tou7-che3 gin2-na2 lai5 hia, chhi3 khoaN3 i ai3 seng theh8 to2 chit8 hang7 mih8, chiau3 i sou2 theh e5 mih8, lai5 hun-piat i tiong2-seng5 beh cho3 sim-mih8 ho7 lang5. Hit-si5 Chi3-khin5 e5 ta-ke ia7 u7 pi7-pan7 12-hang7, chiu7-si7:
1.	Ku2-chhai37. Khou-thang2-bih8
3.	Ang5-ku8. Ah-nng
5.	Gin59. Pit
7.	Kin-chio10. Ang5-khak
9.	Kiat-piaN211. Teng2
11.	Chhioh 12. Ang5-he5
　　Chiu7 pho7 Chin-seng lai5 theh8, hit-si5 tai7-ke ui5-lui5 lai3 khoaN3, Chi3-khin5 kap Tai7-chhoan--si7 chun2-cho3 piN3 sim-sek, chiu7 hou7 i pho7 khi3. Hit-si5 Chin-seng khi2-chhiu2 chiu tui3 tiong-ng hit-ki pit giah8--khi2-lai5, A-kong khoaN3 chit8-e7, hoaN-hi2 kah chhui3-chhiu-a2 khiau3-khiau3. In-ui7 hoaN-hi2 chit-e5 sun, chiong-lai5 si7 thak-chheh-lang5.
* * *
　　Ke-lai7 tui3 chit-tiap8, soa3 piN3-cho3 2-peng5, 1-peng5 sin3-Chu2, 1-peng5 pai3-put8. Chi3-khin5 kap Tai7-chhoan siong5-siong5 ui7-tioh8 chit-chan5 lai5 ki5-to2, kiu5 Siong7-te3 khui-lou7. Bo5 loa7-ku2 Chin-seng e5 A-kong ia7 hoaN-hi2 sin3-Chu2, kan-ta chhun A-ma2 si7 kou3-chip koh be5-sin3

8 sng2-chhio3 piN3 cho3 Chin-sit8
　　Lau7-ta-ke thau3-cha2 thau3-am3 chiu7 sio-hiuN tiam-hoe2, ti7 put8 e5 bin7-cheng5 thin5-te5, pai5 ko-a2-pau.
　　Chit8 cha2-khi2 lau7 ta-ke kio3 Chi3-khin5,
　　Khin5-koaN, ang5-ke3-teng2 hiah-e5 te5, ka7 i piaN3--khi2-lai5, bian2-tit8 hou7 te5-kan2 teh tan2, Chi3-khin5 chhio3-chhio3 kong2, An2-nia2, te5-kan2 thai2 tioh tan2? I na7 khoaN3 ma2-chou2-po5 m7-ai3 chiah8, chiu7 e7-hiau2 piaN3 tho2-kak. Ta-ke bo5-saN2 chheng3-i3 in3 kong2, Hio3, chiaN-sit8 u7-iaN2 e7-chiah8 leh! He-si7 chit8-e5 i3-su3 na7-tiaN7. Chi3-khin5 kong2, He-si7 bo5-iaN2 e5 tai7-chi3, li2 m7-thang khi3 pai3 i kau3 an2-ni; tioh8 keng3-pai3 chhong3-cho3 thiN, te7, hai2, ban7-mih8 e5 Chu2, chiu7-si7 siN lan2 leng5-hun5 e5 Siong-te3. I teh chhut-jit8 loh8-hou7, hou7 lan2 chiah8, chheng7, eng7; chiau3-kou3 lan2, koh thiaN3-sioh lan2, chhe Ia5-sou lai5 kiu3 lan2, lan2 tioh8 hoan2-hoe2 choe7, sin3 Ia5-sou, chiah e5 tit8-tioh kiu3, An2-nia2, chit-hang7 si7 te7-it iau3-kin2. Chi3-khin5 sui-jian5 kong2 chiah che7 oe7, lau7 ta-ke bo5-in3-hoaiN5 bo5-in3-tit8, chiu5 hoaN7 mng5-khia7 tui3 i e5 pang5-keng khi3. In-ui7 i si7 pak se3-kha.
* * *
　　Chit8-jit8 tng7 tioh8 cho3-ki7, iu5-goan5 ti7 put8 e5 bin7-cheng5 pan7 chheN-chhau, pai5 teh hau3, Tai7-chhoan tui3 chhi7-a2 jip8-lai5. Hit-si5 chiu7 tui3 pai5 teh e5 ang5-he5 ka7 i ni khi2-lai5 chiah8, chiaN-bah thau5 ia7 liam3 khi2-lai5 chiah8, sou2 thin5 ti7-hia e5 chiu2, ia7 ka7 i phang5 khi2-lai5 lim. Hit-tiap8 in An2-nia5 ti7 thiaN-mng5 piN kim-kim teh khoaN3, sim-lai7 m7-ho2-kong2; na7-si7 Tai-chhoan cho3 i chhio3-chhio3 tui3 pang5-keng jip8-khi3. Chi3-khin5 kong2, li2 an2-ni e7 hou7 An-nia2 siu7-khi3, lang5 i teh hau3 ma2-chou2. Tai7-chhoan kong2, be7, m7-thang hau3 ma2-chou2; tioh8 hau3 goa2 e5 pak-tou2: ma2-chou2 long2 m7-bat poaN3-hang7; na7-si7 goa2 siang7 bo5 ma7 e7-hiau2 phiN7-phang.
* * *
　　Kau3 u7 chit8-pai2, Tai7-chhoan kong2, Lan2 An2-nia5 chit-sian thui5-a2-chou2, goa2 siuN7 beh ka7 koaN7 lai5-khi3 Hu2-siaN5 hou7 Bok-su. Chi3-khin5 kong2, Li2 e7 hou7 i toa7 siu7-khi3. Tai7-chhoan kong2, Goa2 sin3 Siong-te3 e7 pang-chan7, tek-khak beh hou7 i hoaN-hi2.
　　Tu2-tioh8 lau7 ta-ke chhut-khi3, Chi3-khin5 chiu7 ka7 Tai7-chhoan kong2, Lan2 Nia5 khi3 ka7 Sui5 chek-kong-a in chhai5-i, li2 na7 beh koaN7 ma2-chou2, chit-tiap8 kai3-ho2 ki-hoe7. Tai7-chhoan than3 i e5 oe7, chiu7 koaN7-khi3.
　　Khah am3 chhai5-i chheng-chho2 chiu7 to3-lai5. Iau2-boe7 jip8-mng5, Chin-seng in A-kong che7 ti7 mng5-khau2 tiaN5, chhioh-goa7 tng5 e5 chhui3-chhiu na2 loah--leh, un5-jiu5 e5 siaN ka7 i kong2, Au3-khe3-te7 lin2 Ma2, hit-sian ma2-chou2-po5, lan2 toa7-thau5--e5 ka7 li2 chhiaN2 khi3 Hu2-siaN5 hou7 Eng-kok Bok-su lah! TaN, to a7 thiN-pian3 te7-pian3, bo5 iau3-kin2 nouh! (Chin-seng e5 A-kong kio3 Tai7-chhoan chian5-chhe e5 kiaN2 cho3 au3-khe3-te7).
　　Hit-si5 thiaN chit8-e7 bin7 phong3-sai-sai, Chi3-khin5 ti7 lai7-bin7 khoaN3 chit8-e7, teh siuN7 e5-hng Tai7-chhoan na7 to3-lai5, poh-e7 chiah8 i e5 koaiN2-a2-thau5.
　　Sio2-theng5, chin-chiaN3-iN3, ti7-hia tit8-tit8 teh lai5, Chi3-khin5 khia7-ti7 lai7-bin7, khoaN3 i beh chaiN2-iuN7. Tai7-chhoan pau 1 chhiu2-kin chhiN-a2, pin-nng5, kap 1-chhiam2 chhiN-hoe, chiu7 sang3 hou7 i kong2, An2-nia2, chiah-e5 hou7 li2. Bo5 phah-sng3 e5 tiong-kan, siu7-khi3 soa3 chhin-chhiuN7 ou-hun5 soaN3-khi3, chiu7 hoaN-hi2 kong2. Li2 thai2 u7 che? Kong2, U7--nouh! Si7 Tai7-chhoan chai-iaN2, lau7-bo2 sou2 i3-ai3 si7 chheN-a2 pin5-nng5 kap chhiN-hoe. Kui2-e5 iN5 chiu7 soah-liau2 1-chan5 e5 toa7-su7, sng3-lai5 iau2 be7-kui3.
　　Lau7 ta-ke chiu jip8 au7-thiaN, tui3 hit-sian thui-a2-chou2 ka7 liah8--loh-lai5, kio3
　　Chin-seng ah! Ta3, chit-sian hou7 li2 thit-tho5, it-sin3 hou7 i long2 bo5. Chin-seng tou7-che3 goa7 chin ai3 thit-tho5 mih8, taN u7 chit-sian, si7 chhio3 kah8!
　　Chi3-khin5 ti7-hia khoaN3 chit8-e7 chin hoaN-hi2. Sui5-si5 kam2-sia7 Siong7-te3 e5 pang-chan7, chiah-e5 put8 chiah tu5-khi3. Sng3-si7 bo5-tiuN5-ti5. Tui3 hit me5-hng khi2, hiuN-chek toan7-choat. Chit-tui sin5-chu2 hou7 Chi3-khin5 liah8-liah8 khi3 chhoe-koe2, chit-hu3 put8-chou2-chhat, thiah-liah8 loh8-lai5, sui5-si5 koa3 10-tiau5-kai3 loh8-khi3. Hou2! Hoan3-jian5 it-sin! Ki-tok-tou5 e5 toa7-ki5, taN beng-lang2 lah!
　　ChiaN3 chhin-chhiuN7 si kong2,
Ngou2-jian5 siu7 chio, chin3-jip8 hoe7-tng5.
ThiaN liau2 sim-koaN beng5-pek8;
Seng3-Sin5 kam2-hoa3 chit8-ke chiau5-chng5,
Bo5 koh cho3 Chu2 tui3-tek8.

9 Chuut Si2 Jip8 Oah
　　Chhu3-lai7 i2-keng koa3 10-tiau5-kai3, liau2-au7 Tai7-chhoan kap Chi3-khin5 chiu7 siat-hoat in-chhoa7 2-e5 si7-toa7-lang5 le2-pai3, ke-lai7 chiu7 long2 kui-Chu2.
　　Keh-ni5 chiu7-si7 1898 ni5 2-goeh8 15-jit8, Kau3-hoe7 khoaN3 Chi3-khin5, Tai7-chhoan hu-hu7 e5 jiat8-sim, chiu7 chiap-lap8 i nia2 se2-le2 jip8-kau3.
　　Kau3-ti7 12-goeh8 16, Chin-seng 3 hoe3, hit-si5 lang5 teh cho3 boe2-ge5. (Chhe-2 thau5-ge5 16 boe2-ge5). Hit me5-hng ti7 chhu3-au7 u7 chhat8 lai5 thau-khan Sin5-a7 e5 gu5, in teh chiah boe2-ge5 chiu2, soa3 m7-chai, tai7-ke teh hoe7. Chin-seng tu2-tu2 beh khun3, Chi3-khin5 ka7 kong2, Li2 tioh8 ki5-to2 heh! SaN-hoe3 e5 Chin-seng in3 kong, Ho2.
　　Chiu7 phak-ti7 bin5-chhng5 ki5-to2 kong2,
“Kam2-sia7 Siong7-te3, chiah8-chiu2 phoe3 he5-a2-ke5, Sin-a7 e5 gu5, hong5 thau-khan-khi3, goa2 m7-chai”.
　　Ti7 thiaN-nih kai3-che3 lang5 thiaN-kiN3 chhio3 kah8 hah-hah-kio3, hai7 Chin-seng kui2-na7 me5 kian3-siau3 m7-kaN2 koh ki5-to2. Lau7-bo2 chiu7 koh ka3 i, jian5-au7 chiu7 tak8-me5 tak8 cha2-khi2, chiap8-soa3 koh ki5-to2, chiah8-png7 ia3 e7-hiau2 to7-sia7.
* * *
　　Tai-chhoan sin3-Chu2 liau2-au7, hiah-e5 cho3-hi3 e5 khi3-khu7 choan5-pou7 hui3 liau2-liau2.
　　Kho2-sioh ti3-liau2 chui2-lau5 e5 piN7, ti7 1899 ni5 3-goeh8 26-jit8 peN7-se3 na2 tim5-tang7. Chiu7 tui3 Chi3-khin5 kong2, Goa2 e5 peN7 be7-ho2 lah. Teng2-ni5 Song3 Bok-su beh chhiaN2 goa2 khi3 ka3 Toa7-oh8, goa2 na7 u7 in2--i, phah-sng3 be7 ti3-kau3 an2-ni; Ah! Ban7-su7 si7 Siong7-te3 e5 chi2-i3. Iok-han7 5 chiuN 24 chat u7 kong2, 䥲goa2 sit8-sit8 ka7 lin2 kong2, ThiaN goa2 e5 oe7 iah sin3 chhe goa2-e5, chiu7 u7 eng2-oah8, boe7 kau3 siu7 sim2-phoaN3, si7 i2-keng chhut-si2 jip8-oah8”. Goa2 sui-jian5 e7 si2, iau2-ku2 si7 beh tng2-khi3 Thian-tong5 eng2-oan2 oah8. Li2 tioh8 se3-ji7 chiau3-kou3 chit-e5 Chin-seng, ng3-bang chiong-lai5 e7 eng5-kng Chu2. Chi3-khin5 thiaN-kiN3 i kong2 chiah-e7 oe7, bak8-sai2 chhe7-chhe7-to3, kong2, Li2 beh seng khi3 hiong2-hok, pang3 goa2 kap chit-e5 gin2-na2 beh chaiN2-iuN7? Na7-si7 Tai7-chhoan lim5-chong e5 si5 i2-keng kau3, chhiu2 kiah8 koan5, kio3 3-siaN.
　　Ia5-sou! Ia5-sou! Ia5-sou! Chiu7 li7-piat8.
　　Kau3 le2-pai3-jit8 Chi3-khin5 iu5-goan5 beh chhoa7 Chin-seng khi3 le2-pai3. SaN-a2-khou3 oaN7-ho2, Chin-seng kong2, An2-nia5! A7-bo5 au3-peh-ah thang lai5-khi3 le2-pai3. Chi3-khin5 thiaN chit-e5 4-hoe3 kiaN2 kong2 an2-ni, siuN-tioh8 na5-au5-kng2 tiN7. (Chin-seng kio3 lau7-pe7 cho3 au3-peh). Hit-e5 cheng5-keng2 si7 chhin-chhiuN7 chheng-liang7 e5 goeh8 hou7 bat8-hun5 kham3-khi3. Ah! Siong-pi!
* * *
　　Tai7-chhoan si2 e5 si5, Chi3-khin5 koh-chai3 hoai5-in 1 goeh8 jit8 lah, kau3 keh-ni5 chiu7 siN 1 e5 cha-bou2-kiaN2, i e5 bin7 chin peh8, na2-chun2 I3-tai7-li7 e5 peh8-chioh8; i e5 chhui3-tun5 na2-chun2 hun2-ang5 e5 tho5-a2, i e5 thau5-mng5 ou-sim3-sim3, na2-chun2 ou-hian5 soaN3, i e5 siN-cho3 si7 na2-chun2 sou2-lo5-bun5 khi2 ho2 e5 Seng3-tian7 chin tau3-tah, i e5 siaN-im si7 iaN5-koe3 thiok-im-khi3. Put-chi2 cho3 Chi3-khin5 e5 an-ui3. Ka7 i ho7-mia5 cho3 Bun5-li2.
　　E7-kiaN5 e5 si5, Chin-seng chhoa7 Bun5-li2 khi3 si3-ke3 thit-tho5. Am7-si5 A-ko Chheng-liu5 chiu7 ka2 i liam7 gin2-na2 koa, chin gau5 liam7, ia7 chin gau5 gim5-si, koh chin leng5-lai7, A-kong A-ma2 chin hoaN-hi2. Chi3-khin5 kam2-sia7 Siong-te3, siuN2-su3 goa2 u7 chit8-e5 kiaN2-ji5. A-kong siong5-siong5 pho7 i ti7 heng-cheng5, chhin-chhiuN7 chhiaN2-put8; in-ui7 na7 pho7 ng3 jip8-lai5, e7 giu2 i e5 chui3-chhiu.
* * *
　　A-kong, lang5-lang5 kio3 i Chhiu-eng chek-kong-a, si7 i chin lo3, tng5 chhui3-chhiu, gau5 chiap-kut, cho3 gu5-chhia, phah kun5-thau5 chin chhut-mia5. To2 ti7 i2-liau5 teng2 hou7-lang5 cham7 be7 tioh8, e7 thiaN-siaN. Koh si7 gau5 phah-chheng3, siong5-siong5 chhoa7 Chin-seng chhut-khi3 phah-chiau2. Ho2 khoan2-thai7 kan-khou2-lang5, khit-chiah8 na7 lai5, toa7-toa7 oaN2 chiu7 phang5 hou5 i. Sou2-i2 khit-chiah8 long2 kio3 i Ho2-liang kong. Na7 eng5 e5 si5, chiu7 kio3 2 e5 sun-a2 lai5, khoaN3 gia5 i e5 kha e7 iaN5 a2 be7; na7 e7 chiah u7 pun2-su7.
　　Chit e7-hng am2-moe5 chiah liau2, hut-jian5 poaN3-me5 khi2 toa7-khui3, kio3 Chi3-khin5 lai5, ka7 i kong2, Ho2-lai5 ho2-khi3, si7 Khin5-koaN thai3 bat-siuN7, chheng-lang5 ban7-lang5 ia7 keng2 bo5 1-lang5. Kong2 soah thau5-khak chhih loh8-lai5, chiu7 sian7-chiong.
　　A2! Tiong7-hu si2, ta-koaN si2, chhun 1-e5 lau7 ta-ke kap chiah-e5 se3-han3 e5 kiaN2-ji5.
　　A-kong si2-liau2, chiu7 piaN3-ti7 thiaN-piN, eng7 phoe7-toaN kham3 teh.
　　Keh cha2-khi2 Chi3-khin5 tui3 hia koe3, khoaN3-kiN3 phoe7-piN teh tin2-tang7, liah8-kio3 u7 niau-a2 nng3 ti7 hia, siuN7 beh ka7 i hian khoaN3. Hut-jian5 Bun5-li2 ti7 hia hian-phoe7, thau5-khak chhun chhut-lai5, kong2, An2-nia2! Goa2 kap A-kong ti7-chia teh khun3 neh! Ai2--ioh! Gong7-kiaN2, An2-kong si2 lah neh! Chiu7 pho7 i khi2-lai5, Chit-e5 bo5 sia5-khi3 e5 gin2-na2 bo5-lun7 si2-oah8 to-si7 chin thiaN3 A-kong.
* * *
　　Ta-koaN si2-liau2, Chi3-khin5 khan chit 2-e5 kiaN2 kap 1-e5 cheng3-lang5 kiaN2 Chheng-liu5, tou7-khou2 koe3-jit8 hok8-sai7 ta-ke. Kau3 Chin-seng 9 hoe3, Bun5-li2 6 hoe3, gu7-tioh8 Bok8-iong5-chng le2-pai3-tng5 teh siat Sio2-oh8, bou7-chip8 hak8-seng, Chi3-khin5 chiu7 hou7 Chin-seng khi3 jip8-oh8. Sian-siN si7 pun2-chng e5 lang5, tak8-jit8 khi3-hia ka3-chheh, am3-si5 koh tng2-lai5. Chin-seng ia7-si7 thau3-cha2 toe3 i khi3, thau3-am3 toe3 i tng2-lai5. Toa3 bi2 khi3-hia chu2, hu7-khip chiong5-su.
　　U7 chit8 e7-tau3 tng2-lai5, lau7-bo2 kong2, Chin-seng li2 khi3 Bok8-iong5-chng e5 lam5-si3 chhiaN2 Ti5-a2-peh8 lai5 khoaN3 lin2 sio2-moe7, chit-tiap8 jiat8-kah8 pheN3-pheN3-chhoan2. Chin-seng than3 beng7-leng7 khi3 chhiaN2.
I-seng jip8-pang5 khoaN3-liau2 haiN3-thau5, kong2, Li2 chit-e5 gin2-na2 chaiN2-iuN7 he7-kau3 an2-ni?! Chi3-khin5 kong2, Chu7 kui2-na7 jit8 cheng5 chiu7 kong2 i kan-khou2; na7-si7 to khoaN3 i koai-koai teh thit-tho5, kau3 cha-hng peh be7 khi2-lai5 chiah chai-iaN2 phoa3-piN7 e5 si5, m7-bat8 haiN chit8 siaN. Ti5-a2 hiaN, khoaN3 u7 sim2-mih8 ho2-ioh8, chhiaN2 li2 ka7 he7 loh8-khi3. I-seng kong2, Ia5-sou u7 kong2, Hou7 lang5 u7 seN3-mia7--e5 si7 chai7 ti7 goa2. Na7 m7-si7 Siong7-te3 lin5-bin2, kiaN-liau2 bo5 kong-hau7. Kong2-soah chiu7 phai3-ioh8.
　　I-seng to3-khi3 liau2, hut8-jian5 thiaN-kiN3 An2-ma2 kap8 An2-nia2 teh8 hau2 e5 siaN, Chin-seng chai-iaN si7 sou2-thiaN3 e5 sio2-moe7 si2 lah. Be7-kim3-tit8 chau2 ti7 chhu3-kak8-thau5 toa7 thi5-khau3.
　　In-ui7 siN-cheng5 chin ai3 kap A-kong khun3 cho3-hoe2, sou2-i2 chiu7 tai5 ti7 i e5 sim-piN.
　　Chi3-khin5 koah Bun5-li2 kau3 chin chhi-chham2, be7 siu7 an-ui3.
Chit8-me5 beh8 khun3 e5 si5, khoaN3-kiN3 2-e5 thiN-sai3 chheng7 peh8-saN, ti7 siang-peng5 khan Bun5-li2 lai5 ti7 bin7-cheng5, Bun5-li2 ia7 chheng7 kng-na3-na3 e5 peh8-saN, in e5 bin7 chin kng. Bun3-li2 lai5 e5 si5, i e5 heng5-iong5 chhio3-gi7-gi7. Chi3-khin5 chai, si7 thiN-sai3 tek8-piat8 chhoa7 i lai5, beh8 hou7 goa2 chai kiaN2 m7-si7 bo5-khi3, si7 chhut8-si2 jip8-oah8, ti7 thiN-nih chhin-chhiuN7 thiN-sai3 chit8-iuN7, tui3 an2-ni chiu7 siu7 an-ui3, bo5 koh lau5 bak8-sai2.
　　ChiaN3 chhin-chhiuN si kong2, 
Eng5-hian2 na2 chhau2, siN3-mia7 na2 hoe,
Jit8-phak8 hong-chhoe chiu7 sia7;
Oa2-kho3 Kiu3-chu2 siok8 goa2 e5 choe7,
Eng2 tiam3 lok8-hng5 bian2-kiaN.

10 Loh8-lan7
　　Ke-lai7 chhun-liau2 2-e5 gin2-na2, 1 e5 lau7 ta-ke, cheng5-lang5 kiaN2 10 goa7 hoe3 ti7 Ou-kui2-kio5 kap8 lang5 toa3 ioh8-tiam3, sng3 ia7 bo5 sim2-mih8 chiN5 thang than3.
　　Chi3-khin5 pun2-jian5 si7 oa2-kho3 Tiong7-hu lai5 seng-oah8, Tiong-hu si2-liau2, iau2-ku2 u7 Ta-koaN thang oa2-kho3, ka-teng5 iu5-goan5 e7-tit koe3. Kho2-sioh Ta-koaN taN ia7 si2, tian-to3 Chi3-khin5 tioh8 hou7 pat8-lang5 oa2-kho3. Si7-toa7-lang5 sou2 lau5-teh si7 4, 5 khu e5 khoaN3-thiN-hng5, chiu7 siat8-hoat hou7-lang5 choh-pun. Pun2-sin be7-tit8 koh toa3 chhu3-lai7, tioh8 chhut8-mng5 kiah8 hiam5-a2 ka7 lang5 kut8 chia3-thau5, u7-si5 chiu7 ka7-lang5 cheng taN3-bi2 taN-khi3 Hu2-siaN5 thio3, Am3-si5 ka7 jin5-ke cheng than3-khng lai5 chhi7-ti, lang3-phang7 e5 si5, chiu7 taN lang2-a2 khi3 ban2 ti-chhai3. An2-ni phah8-piaN3 lai5 cho3 sou2-hui3.
Chin-seng ti7 Sio2-oh8 thak8-chheh, tu2-tioh8 bo5 chiN5, chiu7 eng7 tiaN2 gia5-khi3 cho3 chun2-tng3.
　　Lau7 ta-koaN u7 koa2 hian7-chiN5, hou7 lau7 ta-ke kiuh-kiuh-khi3, ke-lai7 toa7-se3 na7 thau5-sio-hiN7-joah8, long2 si7 Chi3-khin5 2-ki chhiu2 teh iuN2-chhi7.
　　Joah8-thiN si5 pek8-joah8, Chi3-khin5 seng-khu long2 siN-thiaN3, be7 che7 i2; iau2-ku2 gia5 khu7-thui5 koh ka7-lang5 cheng-bi2 lai5 cho3 sou2-hui3, koh8 hok8-sai7 lau7 ta-ke.
　　Khek-khin5 khek-khiam7, kau3 Chheng-liu5 20 hoe3 e5 si5, chiu7 ka7 i chhoa7-bou2. Chit-si5 ka-teng5 chhin-chhiuN7 ti7 hoe2-tiong tit-tioh8 chit8-tih e5 liang5-chui2.
　　Kho2-sioh Chheng-liu5 bou2 chhoa7-liau2, soa3 phoa3-piN7, chit8 tiam2-a2 chiN2-te7-a2-sian ia7 khai-liau2-liau2. Chi3-khin5 u7 koa2 sai-khia-gin5 peh8-siam2-siam2, ia7 theh8 chhut-lai5 ka7 i taN-tiap8. Sui-si7 cheng5-lang5 kiaN2, iau2-ku2 khoan2-thai7 i si7 bo5 koh-iuN7-sim.
　　PeN7 ho5 liau2-au7, chiu tho2-sit8 lai5 choh, si7 Chi3-khin5 hiang3-si5 u7 cho3-liau2 lu2-long5-hu, sou2-i2 ho2-taN2 ka-ti7 keng-eng5.
　　Sit8, choh liau2, Chheng-liu5 hiam5 kan-khou2, siuN7 ai3 cho3 seng-li2, Chi3-khin5 chiu7 chun2 i.
　　Lau7-ma2 si7 thiaN3 toa7-sun e5 lang5, khoaN3-tioh8 chit-ho7 sun, sui-jian5 si7 toa7-khou-peh8; m7-ku2 tau7-hu7-keng, ah-bo2-te5, be7-taN koh be7-teh. Chiu7 chin kho2-lin5. ThiaN-tioh8 i beh8 cho3 seng-li2, chiu7 kam-goan7 chuh 20-khou chhut-lai5.
　　Bo5-liau7 Chheng-liu5, lian2-bu7 be7-liau2 liau2-chiN5 chiu7 be7 hi5, hi5 ia7 liau2-chiN5, chiu7 be7 chap8-se3. Sui-si7 i teh cho3 seng-li2; iau2-ku2 ke-lai7 iu5-goan5 si7 Chi3-khin5 teh chi-li2. Hap8-giah8 tioh8 tiong5 chiN5 jip8-lai5, tian-to3 moe2-pai2 tioh8 tui3 lau7-ma2 koh tho2 pun2 khi3 thiN, khoaN3 be7 tou7-tit, chiu7 ka7 i siu7-siu7 khi2-lai5, iu5-goan5 koh kap8 lang5 toa3 han3-ioh8 tiam3, khi3 chiah8 thau5-lou7 khah tioh8.
* * *
　　Kong2 khi2 Chin-seng, tak8 cha2-khi2 khi3 thak8 Sio2-oh8, u7-si5 bo5 chhai3 thang toa3, chiu7 toa3 1-ki chheN soan3-thau5 khi3 un3 tau7-iu5, sng3-lai5 iau2-si7 ho2 chu-bi7. M7-kaN2 ka7 lau7-bo2 tho2-chiN5: in-ui7 chai i to ia7-si7 bo5 chiN5.
　　U7 chit8-jit8, lau7-bo2 1-kak-gin3 hou7 i, ka7 i kong2, Chit-kak-gin5 si7 goa2.cha7-jit8 cho3-kang than3 e5, li2 tioh8 khiam7-khiam7-a2 eng7. Chin-seng kong2, Ho2.
　　Bo5-phah8-sng3 hit kak-gin5 he7-ti7 hoe2-chhat-lok, soa3 ka-lauh8. Chin-seng ka7 lau7-bo2 kong2, Goa3 phah8-m7-kiN3 khi3 lah neh! Lau7-bo2 chin m7-kam, ka7 i kong2, Hit-e5 gin5-kak8, si7 goa2 chit8-jit8 lau5-koaN7 e5 kang-chiN5, li2 na7 khi3 oaN7 10 e5 tang5-koa, ma7 be7 bo5-khi3, theng3-ho2 un5-a2 eng7. (In-ui7 Jip8-pun2 oe7 gin2-ka2銀貨, Tai5-oan5-oe7 kio3-cho3 gin5-kak; lo2-ka2銅貨, Tai5-oan5-oe7 kio3-cho3 tang5-koa)
　　Chin5-seng kong2, An2-nia2 m7-thang siu7-khi3, au7-pai2 chiah khah se3-ji7. In-ui7 ka-lauh8 ti7 lou7-nih, chhoe7 long2 bo5; beh8 si7 ti7 chhu3-lai7, goa2 chiu7 tiam2-teng sau3-chhu3 chhoe7 kau3 tioh8.
　　Chit8-jit8, Chin-seng thak8-chheh tng2-lai5, khi3 chhan5-nih koah tiu7-ko2-thau5 beh hiaN5-hoe2, kau3 am3 bo5 tng3-lai5. Lau7-bo2 ti7 cheng-bi2-keng to2-lai5, chiu7 khi3 ka7 i the3-taN; Hit8-si5 am3-niau-niau. Kau3-chhu3 Chi3-khin5 siuN7-tioh8 i heng-cheng5 ui5-sin-kun5 u7 phe3 1 lui2 sin bo7-hoe, si7 pai3-thok8 lang5 tui3 hu2-siaN5 be2 to3-lai5--e5. Thau5-tu2-a2 be7-ki3-tit theh8 khi2-lai5, taN-khi3 chhan5-nih taN tiu7-ko2-thau5, m7-chai ka-lauh8 ti7 to2-ui7: Chin iau3-kin2, chheN-kiong5 teh chhoe7.
　　Chin-seng thiaN-kiN3, chek-si5 peh-khi2-kha ian5-lou7 chhoe7 ian5-lou7 khi3, chhoe7 long2 bo5. Chhoe7 to3-tng2 bo5 khoaN3 thang chhoe7, chiu7 eng7 chhiu2 ian-lou7 sa, tui3 gu5-chhia-lou7 hang7 tit8-tit8 sa kau3 chhu3. Chhoan3-sa si7 gu5-sai5 gu5-jio7 kiaN-lang5-mih8, sit-loh8 e5 bo7-hoe iu5-goan5 sa bo5, sim-kong5 hoe2-toh8. Che-si7 sio2-khoa2 mih8; m7-ku2 san3-hiong-lang5 si7 liah8-cho3 po2-poe3. Chiu7 siuN-tioh8 ti7 Chu2-jit8-oh8 u7 thak8-tioh8 Lou7-ka 15 chiuN, hu7-jin5-lang5 teh chhoe7-gin5, bok8-chia2 teh chhoe7-iuN5, lau7-pe7 teh chhoe7 kiaN2, hit-e5 ti3-i3 m7-chai kau3 chaiN2-iuN7! Siong7-te3 teh chhoe7 lan2 se3-kan-lang5 hit-e5 jiat8-sim m7-chai beh chaiN2-iuN7 kong2!
　　Ka-teng5 sui-jian5 chiah khun3-lan5, iau2-ku2 Chin-seng kap lau7-bo2 siong5-siong5 khi3 le2-pai3, long2 bo5-lang3. Chiu7 lang5-lang5 ia7 m7-chai in e5 kan-khou2 kau3 an2-ni. Chin-seng bo5-lun7 thak8-chheh a2-si7 le2-pai3, tng2-lai5 e5 si5 kiaN5-lou7 siong5 gim5-si. Chhin-chhiuN7 sih-sut, sui-jian5 bo5 sou2 thang kho3; iau2 ku2 Siong-chu2 ia7 bo5 hou7 i go7. I ia7 put-si5 to-si7 ki-ki teh gim5-si. Siok8-gu2 kong2, chit8-ki chhau2 chit8-tiam2 lou7


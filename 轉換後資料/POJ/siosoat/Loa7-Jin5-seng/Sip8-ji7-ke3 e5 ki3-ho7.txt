Sip8-Ji7-Ke3 E5 Ki3-Ho7

Kiu3-Chu2-Tan3 Hit-Me5

A-pa An2-nia2, kin2 pi7-pan7 ouh!  Pai3-tng5 e5 toa7 cheng teh tan5 lah ne7!
Hui7-bi2 e5 sim chin hoaN-hi2; in-ui7 kin-me5 si7 Kiu3-chu2-tan3, i kap in hiaN-ko Chheng-hun5 a2, chu7 kui2-na7 tiam2 cheng cheng5, chiu7 oaN7 saN-khou3 pi7-pan7 ho2, beh khi3 hu3.  In-ui7 nng7 hiaN-moai7 si7 chin oah8-tang7.  I pun2-sin kin-ni5 si7 18 hoe3, seN-cho3 sui2, koh koai, leng2-li7, koh gau5 thak8-chheh.  Kin-ni5 si7 Lam5-kiaN Seng2-lip8 e5 ko-teng2 Lu2-hak8-hau7 4 lian5, tak8-ni5 thau5 mia5, ia7 hiaN-ko kin-ni5 20 hoe3, ti7 Lam5-kiaN e5 Seng2-lip8 Siong-kho Tai7-hak8 3 lian5; 2-e5 long2 si7 koh bo5 loa7-ku2 beh chut-giap8.  Ia7 ti7 chit-e5 hioh-ni5, tng2 lai5 chhoe7 pe7-bo2.  In si7 tiam3 ti7 li7 Lam5-kiaN jip8-tang 10 goa7 phou3 e5 soaN-kha, chit8 e5 hiuN-*chhng[chng], kio3-cho3 Su3-liong5 chng.
Chit e5 chng-mia5 chin ho2 thiaN, chiu7 si7 chng sui-bong2 bo5 loa7-toa7; iau2-ku2 chian5 Chheng si5-tai7, ti7 hit chng-nih u7 chhut kui2-na7 e5 ki2-jin5 ; siu3-chai5 ia7 be7 chio2.  Sou2-i2 si7 siong-tong u7 bun5-hoa3 e5 chng-sia7.  Jin5-khau2 2000-lian5.  Ia7-u7 chit tiau5 ke-a2 teh be2-be7: SoaN lai7 chhut jip8 e5 lang5 chin-che7.  Sou2-i2 sui-bong2 si7 kong2 soaN-kha e5 chhan5-chng sou2- chai7; m7-ku2 ia7-si7 siong-tong e5 nau7-jiat8.
Hui7-bi2 in lau7-pe7 khiok-si7 siong-tong e7 tit-koe3 e5 lang5, cheng5 A-kong bat tiong3-ki2. Lau7-pe7 ia7 si7 lau7 siu3-chai5, chai5-san2 ui3 lau7-pe7 siau3-lian5 e5 si7 phiau5, tou2, im2, saN-koan2 chng5;  koh ai3 chiah8 a-phian3: sou2-i2 cha2 iu5-goan5 u7 khai-koa2.  Hian7-si5 sou2-chhun khiok-si7 3, 2 taN3 chiN5.  Lau7-pe7 ti 30 goa7 hoe3 e5-si5 , u7 jiam2-tioh8 tang7-peN7 hiam2-si2, hit-si5 u7 lai5 lam5-kiaN hou7 Ki-tok-kau3 khui e5 i-koan2 i-ti7, tui3 hit-si5 tit-tioh8 to7-li2.  Hit-tiap8 hiaN-ko Chheng-hun5 4 hoe3, ia7 i pun-sin ia2-boe7 chhut-si3.  Tui3 hit-tiap8 liau2-au7 lau7-pe7 chiaN5 jiat8-sim sin3-Chu2, keh 2 ni5 chiah seN hui7-bi2-ah.  Tiong-kok-lang5 si7 tiong7-lam5-kheng-lu2; chong2-si lau7-pe7 ui7 siau3-liam7 Chu2 e5 thiaN3, kiu3 i chhut-si2-jip8-oah8 koh ke2 a-phian3 kap it-khai3 phaiN-tai7; sou2-i2 i chiah ho7 i cho3 hui7-bi2, lai5 siau3-liam7 Siong-te3 in-hui7 e5 bi2.  Tui3 hit-tiap8 liau2-au7 long2 bo5 koh seN.  An2-ni chiu7 tui3 kiaN2 thiaN3-mia7-mia7.  Tui3 sin3-Chu2 liau2-au7, chiu7 jiat8-sim ti7 kau3-hoe7, sou2-i2 siu7 keng2-cho3 tiuN2-lo2, lian5-jim7 che7-che7 ni5.  Kau3 kin-ni5 50 goa7 hoe3, iau2-ku2 teh cho3 tiuN2-lo2; sou2-i2 te7-hng e5 lang5 na7 kong2 Lim5 TiuN2-lo2 bo5 chit8-e5 m7-chai i si7 jiat8-sim e5 Ki-tok-tou5.  Ia7 i bo5 keng-eng5 seng-li2; si7 chiong i sou2 u7 e5 chhan5 chhiaN3-kang lai5 choh; sou2-i2 kek8 u7 si5-kan thang poe5-iuN2 nng7-e5 kiaN-ji5.  Tui3 se-han3 hou7 in jip8 Ki-tok-kau3 e5 hak-hau7, tit8-tit8 poe5-iuN2 kau3 chut-giap8, thang-kong2 si7 chin sun7-su7, chin boan2-chiok, 2-lau7 siong5 chiong chit 2-e5 kiaN lai5 hoaN-hi2.  Ia7 kin-ni5 si7 ti7 chng-kha e5 kau3-hoe7, beh cho3 chiok Seng3-tan3-sek, 2 hiaN-moe7 u7 ki3-hu7 kui2-na7 chhut.  A-hiaN Violin  siong-tong e7-e, Hui7-bi2-ah piano ia7 siong-tong e7-toaN5 koh siaN chin ho2; sou2-i2 2-e5 phut-phut-thiau3 u chin ai3 khi3 hu3 khui-hoe7; m7-ku2 a-nia2 kap a-pa long2 lau7-lang5, am3-si5 kiaN5-lou7 ai3 tah8-tham7: sou2-i2 i tioh8 tan2 in khan.  Koh bo5 loa7-ku2 chiu7 khi3.  Tui3-thau5 kau3-boe2 chin sim-sek to3-lai5. Tiong-kan chit8-chhut put-chi2 chhim-khek ti7 Chheng-hun5 e5 nau2-lai7; chiu7-si7 seng-li2-lang5 chhoe7 chin-chu (si Ia5-sou e5 phi3-ju7) cho3-khi3 chin chhut-sin5.  Tui3 chit-si5 u7 hoan3-khi2 i chit8-hang7 chhu3-bi7; chiu7-si7 siuN7 i Tai7-hak8 chut-giap8 au3, ia7 i siuN7 beh lai5-khi3 goa7-kok cho3 chhin-chhiuN7 hit-khoan2 seng-li2.  KhoaN3-liau2 to3-khi3 u7 chiong chit-e5 sou2-kam2 kong2-hou7 in lau7-pe7 thiaN.   Ia7 lau7-pe7 thiaN-liau2 tiam7-tiam7, lau7-bu2 tit8-tit8 hiam5, kong2 cho3 hit-ho7 seng-li2 tioh8 khi3 goa7-kok phun2-chau2, i khah bo5-ai3.  Hu7-jin5-lang5 e5 khoan2 long2-si7 an2-ni, i ai3 i tiam3 pun2-sou2-chai khui-hang5 ai2-si7 kap lang5 tiam3.  Lai5 chiah8 hoe7-sia7, kong-si e5 thau5-lou7.  Chong2-si7 sio2-moai7 Hui7-bi2 chin chan3-seng5 hiaN-ko e5 soeh, kong2 chheng-lian5-lang5 eng-kai tioh8 an2-ni oah8-tang7.  Sou2-i2 nng7 hiaN-moai7 chiu7 u7-oe7-kong2.  Liau2-au7 koh bo5 loa7-ku2, chiu7 tai7-ke koh jip8-oh8.  Chia chhiaN2 an2-ha7.
2-lau7, kiaN2 long2 khi3 jip8-oh8, lai7-bin7 chin bo5-phoaN7 koh ke-chiau2 chhi7 che7, bo5-eng5 chiu7 siuN7-kong2 tioh8 lai5 chhoe7 chit8-e5 tu2-ho2 e5 sim-pu7.  2-lau7 chiu7 chham-siong5, tai7-ke tong5-i3 ai3 cho3 pun2 kau3-hoe7 bok8-su e5 cha-bou2-kiaN2.  Bok8-su e5 cha-bou2-kiaN2 kin-ni5 kap Hui7-bi2 tang2-oh8, peN5-che7 hoe3, siang7 lian5-kip,  peN5-peN5 me5-ni5 4 goeh8 e7 chut-giap8, ho7-cho3 Ong5 Soat-moe5, seN-cho3 ia7-si7 chin ho2, kap Hui7-bi2 si7 chi2-ho2 e5 peng5-iu2; sou2-i2 2-lau7 chham-siong5 liau2, chiu7 iang-lang5 khi3 tui3 Bok8-su kong2, Bok8-su ia7-si7 chin hoaN-hi2: in-ui si7 pun2-tong5 jiat8-sim tiuN2-lo2 e5 hau7-seN.  Siau3-lian5-lang5 ia7-si7 ho2 phin2-heng7 koh chin u7 chi3-khi3.  Sou2-i2 tui3-chhui3 in2--i.  Chiu7 hou7 2 e5 siau3-lian5 chai ji7-pi2 ia7-si7 chin hoaN-hi2.  Tui3 an2-ni Chheng-hun5 siong5-siong5 sia2-phoe hou7 Soat-moe5.  Soat-moe5 ia7 siong5-siong5 sia2-phoe hou7 Chheng-hun5.  2-e5 chin-chiaN3 cheng5-tau5-i3-hap8, saN-thiaN3 m7-ai3 pun-khui.  Si5-jit8 chin khoai3-koe3, liam5-piN si3-goeh8, chiu7 tai7-ke chut-giap8.  Chiau3 Chheng-hun5 e5  lau7-pe7 si7 ai3 liam5-piN ka7 in chhoa7, Ong5 Bok8-su in hit-peng5 ia7-si7 chin hoaN-hi2.  Chong2-si7 Chheng-hun5 e5 i3-su3 m7-ai3 hiah-kin2, i si7 ai3 chiong i sou2 than3 e5 chiN5 lai5 chhoa7 khah u7 sim-sek.  Sou2-i2 chin chhim-i3 tui3 lau7-pe kiu5, chun2 i chhut-goa7 lai5 cho3 seng-li2, oa2 poaN3-ni5 au7 chiah to3-lai5 chhoa7.  I e5 lau7-pe7 pun2 m7, chong2-si7 ui7-tioh8 i pek-chhiat chiu7 chun2 i.  I e5 sou2 ai3 chiu7-si7 chiau3 cheng5 sou2-kong2, ai3 khi3 goa7-kok cho3 po2-poe3 kui3-tiong7-phin2 e5 chau2-chui2 seng-li2: Sou2-i2 chiu7 khi3 be2 chit8-chiah be2 ia7 ka-jip8 goa7-kok e5 tui7-siong, chit-pang si7 beh khi3 In3-tou7.  Hia ia7-si7 peng5-si5 i chi2 him-bou7 ai3-khi3 e5 ui7, sou2-i2 chin hoaN-hi2 ka-ki7 chiu7 kap peng5-iu2 tai-ke hoe7-hap8 ti7 5 goeh8 chhe beh tui3 Lam5-kiaN chhut-hoat.  Tai7-ke beh eng7 khan-be2 koe3-soaN, ian5-lou7 tui3 kui-hoa3 e5 chheN-hoan soaN-lai7 e5 lang5 be2 chiah-e5 cheng-seN ia2-siu3 e5 phoe5 chhin-chhiuN7 lok8-phoe5, pa3-phoe5, a2-si7 lok8-jiong5, chhiuN7-ge5 e5 lui7.  Sou2-i2 ti7 4 goeh8 29, chiu tui3 pun2-sou2-chai chhut-hoat.

2 ChheN-Hoan Pio-A2

Beh chhut-hoat e5 si5, ke-lai5 e5 lang5 long2 lai5 saN-si5. Tek8-piat8 Hui7-bi2 kap Bi7-hun-chhe Soat-moe2 sang3 chin-hng7, tai7-ke khan-chhiu2 saN-chim pun-khui; hit-tiap8 Chheng-hun5 khia5-be2 tit8-tit8 chin3-cheng5 khi3 Lam2-kiaN.  Soat-moe5 kap Hui7-bi2 khia7-teh kim-kim- siong3, sang3-kau3 bo5 khoaN3-kiN3 chiah soah.  Kau3 bo5 khoaN3-kiN3 e5 si5, Soat-moe5 hut-jian5 lau5 bak8-sai2, Hui7-bi2 sim ia7 chin kan-khou2, 2-lang5, iu-bun7 iu-bun7 to3-khi3.  Hui7-bi2 ia7 m7-kaN2 mng7 in so2, in-ui7 iau2-boe7 koe3-mng5.  Tai7-ke long2-si7 siau3-lian5-lang5 sim-tiong am3-am3 siuN7 in so2 un2-tang3 si7 teh  sim-bun7 in ko beh khi3 hiah-hng7, tioh8 poaN3-ni5 chiah-e7 to3-lai5, sou2-i2 sim-sng.  Ia7 Soat-moe5 ia7 chin7 sou2-e7 kek chhio2-bin7, kiaN hou7 in sio2-kou khoaN3-kiN3 i u7 teh hau2 e5 khoan2.  Ki5-sit8 Soat-moe5 m7-si7 kan-ta ui7 li7-piat8 lai5 iu-bun7 na7-tiaN7; si7 chhin-chhiuN7 iau2-u7 koh khah toa7 chham2 e5 su, lai5 ti3-kau3 hou7 i e5 sim hiah toa7 kan-khou2, chong2-si7 long2 bo5 kong2-chhut.  Chia chhiaN2 an2-ha7.
Kong2 Chheng-hun5 kau3 Lam5-kiaN, chiu7 u7 7-e5 phoaN7 teh tan2-i.  Kau3 5 goeh8 chhe-it, chiu7 tai7-ke pi7-pan7 kan-niu5, kiong7 i 8-e5 chiu7 khi2-kiaN5.  Beh chhut-hoat e5 si5 u7 sia2 2-tiuN phoe7: chit8-tiuN hou7 sio2-moai7, chit8-tiuN hou7 Soat-moe5.Hou7 Soat-moe5 e5 phoe kek8-kan2; chong2-si7 oe7 hou7-lang thak8-liau2 sim chin kan-khou2.  
Phoe e5 sou2 sia2.
Goa2 sou2 thiaN3--e5 peng5-an.
Ti7 beh li7-piat8 e5 si5, goa2 khoaN3 li2 u7 iu-bun7 e5 khoan2-sit, goa2 chin m7-kam; chong2-si7 lan2 eng2-kai tioh8 khoaN3 lan2 e5 chian5-tou5 lai5 lip8-chi3.  Ah! Sou2 thiaN3-e5, goa2 kin-a2-jit8 e5 oah8, kap it-khai3 e5 tioh8-boa5, bo5 m7-si7 long2 ui7-tioh8 li2, sou2-i2 ng3-bang7 li2 gau5 chiau3-kou2 sin-the2,  lai5 tan2-hau7 goa2 e5 seng5-kong koh to3-lai5.  Chong2-si7 chit-pang e5 chhut-goa7, soaN-lou7 khi-khu, lou2-tou5 hiam2-iau3.  ThiaN tang7-phoaN7 teh kong2, u7-si5 u7 chheN-hoan, u7-si5 u7 ia2-siu3 e5 gui5-hiam2.  Sou2-i2 m7-chai beh u7 mia7 thang to3-lai5 kiN3-bin7 a2-bo5, ia7 bo5 tek-khak.  Chong2-si7 boh8-tit koe3-thau5 e5 hoan5-lo2.  In-ui7 goan2 chit8-tui7 u7 8-e5, koh tak8-lang5 long2-u7 be2 chheng3 toa3 chai7 sin; bu5-kou3 li2 tioh8 pek-chiat the3-goa2 ki5-to2.  Kiu5 Chu2 chan7 lan2 seng5-kong, thang hiong2-siu7 Seng3-ai3 e5 ka-teng5 kau3 eng2-oan2.  
	Lam5-kiaN Lim5 chheng-hun5.
	A.D. 1920. 5. 1 jit8.
Sou2-thiaN3 kut-tiong e5 kut, bah-tiong e5 bah e5 Soat-moe5 siu.
Ah! Soat-moai5 thak8 chit-tiuN phoe, moa2-pak iu-bun7, am3-am3 chhit bak8-sai2 lai5 khoa3-lu7 tiong7-hu chhut-goa7 e5 gui5-hiam2.  Chia chhiaN2 an3-ha7.
Kong2 Chheng-hun5 in khi2-kiaN5 tit8-tit8 kau3 Chi-na2 e5 lam5-peng5-piN, i2-keng kin7 In3-tou7 e5 kau-kai3 tai7-ke chin sian7.  Sou2-i2 tai7-ke ti7 hia hioh kui2-na7 jit8 chiah koh khi2-kiaN5.  Keng-koe3 chiaN5 le2-pai3, jip8-kau3 chin chhim e5 soaN, ti7-hia siong-tong tai7-ke ia7 i2-keng u7 tui3 hiah e5 u7 kui-hoa3 e5 hoan, lai5 be2 tam7-poh8 soaN-san2-mih8, ia7 tai7-ke kin2 teh chin3-cheng5.  Chiong-tiong Chheng-hun5 lou7 bo5-sek8, peng5-si5 gau5 phau2-be2 m7-ku2 soaN-lou7 chiu7 khah bo5 koan3-si3.
Sou2-i2 siong5-siong5 cho3-lang5 e5 boe2-au7, khiok tai7-ke u7 siong5-siong5 teh tan2-i. Chiong5-tiong hiah e5 peng5-iu2 u7 chit8-e5 kio3-cho3 Tan5 Ek-sam si7 kap i siang7 hak8-hau7, pi2 i  khah cha2 chut-giap8 2 ni5, chiN5 i2-keng than3 chin-che7.  Chheng-hun5 e7 lai5 ka-jip8 ti7 chit-e5 tui7-siong, chit8-hang7 ia7 si7 khoaN3 chit-e5 Ek-sam hia e5 seng5-kong.  Sou2-i2 chin hong3-sim.  Ek-sam ia7-si7 tai3- liam7-tioh8 siang7 bo2-hau7, hau7-iu2 e5 cheng5; sou2-i2 ia7 chin tek8-piat8 chiau-hu i.  
Kau3 u7 chit8-cham7, jit8 i2-keng am3, hia bo5 chhu3, chiu7 tai7-ke khun3-ti7 chit8-chang5 toa7-chhiu7 e5 e7-bin7 lai5 keh-me5, si3-piN chhiu7-na5 am3-am3.  Hit-me5 si7 chin koaN5, hong chin thau3, bo5-goeh8 bo5-chheN, am3-bin5-bong.  Kau3 poaN3-me5 au7, u7 boe7-khai-hoa3 e5 chheN-hoan chhut-chhau2, chai u7-lang5 tui3 chia koe3: sou2-i2 chhut-lai5 chah8-lou7, khiok lou7 e5 si3-piN u7 khan tian7-khi3 e5 lian5-soaN3 lai5 pe2 chheN-hoan.  In-ui7 kin-me5 hong-thau3, tian7-soaN3 u7 tam7-poh8 phah-phaiN2, theng3-tian7: sou2-i2 chheN-hoan e7-tit loh8 hit-tiau5 toa7-lou7 lai5 thai5-lang5; oa2-lai5 in tiong-kan, u7-lang5 seng cheng-sin5, chiu7 hoah chheN-hoan kau3, chiu7 khui chheng3 phah-khi3. Ki5-u5 e5 lang5 ia7 khui-chheng3 phah-khi3.  Chheng3 e5 siaN phin3-phong3-kio3, tai7-ke long2 tiam7-tiam7 khut-ti7 u3-nih lai5 phah-chheng3.  Chheng-hun5 be7-hiau2-tit chit8-e5-su7,siuN ban7 bih, khi3 hou7 chheN-hoan khoaN3-kiN3, chit8-e5 bi tui3 au7-bin7 eng7 pio-a2 chhak8---lai5, tu2-tu2 chhak8 tui3 kha-chiah-phiaN khi3 thang3 sim-chong7 koe3-khi3.  Aih! Chit8-e5 chu7 an2-ni to2-loh8-khi3.  Ek-sam thiaN si7 Chheng-hun5 e5 siaN chiu7 hoan-sin khoaN3 au7-bin7 chit8-e5 chheN-hoan jih8-oa2-lai5, chiu7 khui-chheng3 phah-khi3. Tu2-tu2 tioh8 chheN-hoan e5 heng-kham2.  ChheN-hoan ia7 jiang2 chit8-siaN chin toa7-siaN chiu7 to2-loh8-khi3.  Tui3 an2-ni chheN-hoan kin2 the3.  Kai-chai3 Chheng-hun5 bo5 hou7 chheN-hoan khoaN3-kiN3.  ChheN-hoan the3 liau2-au7, in chiu7 tiam2-hoe2 lai5 khoaN3 Chheng-hun5 e5 kha-chiah.  Bin7 i2-keng piN3 si2-lang5-sek phak-ti7 thou5-kha, teh kiu5 Siong7-te3 chiap-lap8 i e5 leng5-hun5.  Hit-si5 Ek-sam oa2-lai5, ka7 i kong2, ho2-peng5-iu2 Chheng-hun5, taN li2 m7-chai u7 beh koh sim2-mih8 a2-bo5? Ah! I i2-keng7 sim chin bo5-lat8, in-ui7 hoeh lau5 chin-che7.  Chiu7 se3-se3 siaN kong2, Ah! Ek-sam hiaN goa2---goa2---u7---u7---
kui2-ku3 oe7 beh, beh kau-tai3 li2.  Bo5-lat8 chiu7 theng5 chin ku2 bo5 koh kong2-oe7.  Ah! Ek-sam khoaN3 chit8-e5 cheng5-heng5 be7-kim3-tit ia7 the3 i lau5 bak8-sai3.  Au7-lai5 chiu7 kong2, ChhiaN2 li2, li2 ---chiong goa2 e5, e5---thau5, thau5-mng5---koah tam7-poh8 khi2-lai5---theh8, theh8----siaN tit8-tit8 se3-khi3, chhin-chhiuN7 bo5 thiaN-kiN3, Ek-sam chiu7 kap i phak-ti7 thou5-nih.  Hit-si5 ti7 i chhui3-lai7 se3-se3-siaN teh hau2, i2-keng chin bo5-lat8 thang koh kong2.  Ek-sam chiu7 kong2, Li2 si7 ai3 goa2 chiong li2 e5 thau5-mng5 koah tam7-poh8 theh8 to3-khi3 hou7 li2 e5 lau7-pe7 khoaN2 a2-m7-si7?  Chheng-hun5 tim3-thau5 lau5 bak8-sai2 chiu7 khui3-tng7.  Ah! Ek-sam kap ki5-u5 e5 peng5-iu2 bo5 m7 pi-siong lau5 bak8-sai2 chong2-si7 long2 m7-kaN2 khui-siaN lai5 hau2.    

3  Hong2-Bun7
Tui3 an2-ni Ek-sam chiu7 ka7 i koah tam7-poh8 thau5-mng5, eng7 kin-a2 ka7 i pau-teh.  Keh thiN-kng chiu7 kap peng5-iu2 ou2 chit8-khang ti7 toa-chhiu7-e7 ka7 i tai5 hia, soa2 chit8-te3 toa7-chioh8 ka7 i he7-ti7 teng2-bin, eng7 i sou2 toa3 e5 to, eng7 to-boe7 ka7 i tok hit-te3 chioh8 .  In-ui7 bo5 si5-kan m7-kaN khek-ji7; bu5-kou2 ka7 i khek chit8-ji7 + cho3 Sip8-ji7-ke3 e5 ki3-ho7.  In-ui7 Ek-sam sui-bong2 m7-si7 Ki-tok-tou7; iau2-ku2 i bat siong5 khi3 hu3 Lam5-kiaN Ki-tok-hau3 Chheng-lian5-hoe7 e5 kang2-ian2, sou2-i2 tam7-poh8 Ki-tok-kau3 e5 sou2-iong2.  Cho3 kan2-tan e5 ki3-ho7 chiu7 koh chhut-hoat.  Tai7-ke chit8-sim iu-bun7 e5 sim ia7-si7 chin kiaN.  Sou2-i2 tit8-tit8 phah-be2 chau3 chin3-cheng5 bo5 oat8-thau5.
Kau3 In3-tou7 Beng7-mai2-siaN5.  Chit-e5 si7 In3-tou7 hui-siong5 chhut-mia5 e5 siaN5, chiu7 ti7-hia pan7-hoe3.  Liau2-au7 chiong in e5 be2 be7-tiau7, m7-kaN2 koh tui3 goan5-lou7 to3-khi3.  Ia7 ti7-hia Ek-sam liam7-tioh8 tong5-chhong e5 cheng5: in-ui7 ti7 hau7-tiong tai7-ke bat cho3-hoe2 1-ni5.  Hit-si5 Ek-sam tai7-hak8 3 lian5, ia7 Chheng-hun5 si7 Tai7-hak8 e5 ko-teng2-pou7 3 lian5; sou2-i2 ti7 oh8-lai7 chiu7 sio-bat, liam7-tioh8 chit-e5 cheng5, chiu7 khi3 chu2-bun5 chit8-e5 sun5-kim e5 ap8-a2 lai5 te2 hiah-e5 thau5-mng5. Jian5-au7 tai7-ke tui3 chui2-lou7 to3-khi3 Lam5-kiaN. Chia chhiaN2 an2-ha7.
Kong2 Chheng-hun5 in chhu3-nih tak8-jit8 liam7 ia7 bang7, tui3 chhut-hoat kau3 chit-tiap8 i2-keng 3 goeh8 goa7 jit8, chaiN2-iuN7 long2 bo5 phe-sin3.  Sou2-i2 sim chin kan-khou2.  Ia7 Soat-moe5 kap hui7-bi2 2 lang5 na7 cho3-hoe2, bo5 m7-tiaN7 hoan5-lo2 in Ko e5 su7, ia7 Soat-moe5 tit8-tit8 teh pi7-pan7 ke3-chng, u7-si5 Hui2-bi2 ia7 bat chan7 i tau3 chhiah toh-kin, a2-si7 siu3 chhat-a2, tang-sai, chin chhin-bit8.
U7 chit8-jit8 ti7 in au7-boe2 e5 hoe-hng5 teh siu3 chhat-a2, in-ui7 2 e5 chin siong7-ho2.  Soat-moe5 sui-bong2 boe7 koe3-mng5; iau2-ku2 siong5-siong5 lai5 Hui7-bi2 in tau, tai7-ke cho3-hoe2 cho3 khang-khoe3.  Hut-jian5 u7 chit8-e5 chheN-hun7-lang5 jip8-lai5, teh mng7 khoaN3 Chheng-hun5 in e5 chhu3 si7 chia a2 m7-si7?  Hui3-bi2 chiu7 khi2-lai5 ip-le2, kong2, ChiaN3-si7, chhiaN2 jip8-lai5 che7.  Tui3 an2-ni chiu7 chhiaN2 i khi3 lang5-kheh-thiaN, ia7 kap in so2 jip8-khi3 lai7-bin7 hia, ka7 i kong2 u7 lang5-kheh beh lai5 chhoe7-che7.  Lim5 TiuN2-lo2 chiu7 chhut-lai5, tai7-ke ip-le2, chiu7 hun pin-chu2 che7-loh8.  Ia7 Hui7-bi2 chiu7 chhong3 te5 lai5, chhiaN2 te5 liau2 chiu7 kap in hiaN-so2 tai7-ke jip8-khi3 ti7 thiaN-e5 pin5-au7,  bin7 ng3 hoe-hng5 lai5 che7.  In-ui7 ai3 chai chit-e5 chheN-hun7 lang5-kheh si7 beh lai5 kong2 sim2-mih8.  Lim5 TiuN2-lo2 chiu7 mng7 lang5-kheh e5 toa7-mia5, kap kui3-hu2, lang5-kheh chiu7 in3 kong2 in si7 tiam3 Lam5-kiaN, mia7 Ek-sam, seN3 Tan5, cheng5 bat kap leng7-long5 Chheng-hun5 tang5-oh8.  Lim5 TiuN2-lo2 thiaN chit8-ku2 kong2 bat kap Chheng-hun5 tang5-oh8, chiu7 chin hoaN-hi2, khi2-lai5 hoe7 sit-le2.  Kong2 goan5-lai5  to7-si7 ho2-peng5-iu2, long2 m7-chai, chin sit-poe5.  Nng5-lang5 chiu7 koh kong2-khi2 chit8-tiuN5 kheh-khi3 e5 oe7, che bian2 kong2 siuN7-che.  Ia7 Lim5 TiuN2-lo2 chiu7 mng7 kong2, ia7 kui3-kheh li2 lai5 e5 pun2-i3 si7 sim2-mih8? Ek-sam khui-chhui3 kong2, Ah! chit-pang lai5 si7 beh ka7 li2 kong2-khi2 leng7-long5 Chheng-hun5 e5 siau-sit, oe7-boe2 na2 se3-siaN, koh kau-se; sou2-i2 Lim5 tiuN2-lo2 thiaN-liau2 sim chiu7 giau5-gi5, chheN-chin mng7 i kong2, Tauh-ti2 Chheng-hun5 chaiN2-iuN7 li2 kiam2 chai? Chai, i kap goa2 cho3-tin7 khi3 cho3 tui7-siong.  Lim5 TiuN2-lo2 liam5-piN koh kong2, Hou3, iau2 taN lin2 to3-lai5, ia7 i an2-choaN2? Ti7 pin5-au7 e5 Soat-moe5, Hui7-bi2 thiaN in lau7-pe7 e5 oe7 hiah chheN-chin, chiu7 chau2 chhut-lai5 kheh-thiaN khia7-teh khoaN3.  Hit-si5 Ek-sam tui3 te7-a2 lai7 theh8 chit8-e5 kim-ap8-a2 chhut-lai5, kong2, Ah! chit8-e5 chiu7-si7 Chheng-hun5 e5 thau5-mng5, i i2-keng si2 lah! Ah! Lim5 tiuN2-lo2 thiaN chit8-e5 hun5-put-hu7-the2, pang2-siaN toa7-khau3.  Hui7-bi2 tui3 A-pa lam2 teh, Soat-moe5 bin phak-ti7 piah-nih tit8-tit8 hau2, chit8 lai7-bin7 khau3-tit chin pi-ai, Lim5 TiuN2-lo2-niu5 chhut-lai5 khoaN3 tai7-ke teh hau2, mng7 khoaN3 si7 chaiN2-iu7? Hui7-bi2 na2 khau3 na2 kong2, An2-nia2 o2!! goan2 a-ko ah kong2 si2-khi3 ah leh! aN5-aN5"! A-ko-o2!! Lim5 TiuN-lo2-niu5 thiaN chit8-e5 chu2 an2-ni lek-loh8--khi3.  Ek-sam khoaN3 hit-e5 cheng5-heng5 ia7 lau5 bak8-sai2 tong5-cheng5,  Lim tiuN-lo2 khoaN3 TiuN-lo2-niu5 hun7 loh8-khi3, chiu7 bo5 khoa3-hau2, kin2 siat-hoat lai5 kiu3.  Ek-sam kin2 chau7-tui3 au7-bin7, chhiuN7 chit8-poah8 leng2-chui2 lai5 ka7 i kiu3, bo5 loa7-ku2 chiu7 kiu2 oah8.  Jit8 i2-keng am3, hit-me5 lau5 Ek-sam ti7 hia keh-me5, Soat-moe5 ia7 to3-khi3 ka7 lau7-pe7 kong2, ia7 chiong phoe hou7 lau7-pe7 khoaN3.  Kong2 i beh chut-hoat ti7 Lam5-kiaN sia2 e5 phoe, chin phaiN2 tiau7-thau5.  Chhin-chhiuN7 khah chham2 chai i e7-si2.  Hit-me5 Bok8-su, Bok8-su-niu5 long2 chhoa7-lai5, tai7-ke chin iu-bun7 lai5 thiaN Ek-sam kong2-khi2 Chheng-hun5 si2 e5 cheng5-heng5.  Ek-sam chiu7 chiong thau5-boe2 cheng5-thau5 it-li2 kong2 hou7 in thiaN.  Tai7-ke thiaN-liau2 ma2-ma2-khau3.  Lim5 TiuN2-lo2-niu5 m7-goan7 kui2-na7 pai2 hiam2 koh sit-khi3.  Ah! Bok8-su hit-si5 bak8-sai2 kam5-leh, kou-put-chiong ia7 tioh8 khou2-khng3 tai7-ke, eng7 che7-che7 oe7 bian2-le7 chhin-ke, chheN-m2, kio3 in m7-thang koe3-thau5 iu-bun7; in-ui7 ban7-su7 long2-si7 chhut-ti7 Siong7-te3 e5 chi2-i3.  Ah! kau3-chia chong2-si7 kian3-su2 put-hok8-seng.....TaN chia an2-ha.
Kong2 Soat-moe5 e5 iu-bun7 hui-siong5, to3-khi3 kui2-na7 jit8 bo5 chiah8. Chong2-si7 au7-lai5 chiu7 siu7 khou2-khng3, na2 ku2 na7 leng2, pun2 chiu7 lip8-chi3 siuN7 beh chu7 an2-ni m7-ke3; chong2-si7 siu7 pe7-bo2 e5 bian2-le7 chiu7 koh ke3. Hian-si5 i e5 tiong7-hu teh ka3 Lam5-kiaN chhi7-lip8 e5 Tiong-hak8-hau7.  Sou2-i2 Soat-moe5 e5 su7, taN tui3 chia khi2 bian2 koh kong2.
Kong2 Lim5 TiuN2-lo2 in 2 lau7 kap Hui7-bi2 e5 hoan5-lo2, sit8-chai7 m7-na7 chit8-iuN7; in-ui7 2 lau7 taN koh u7-hoe3, chin7-ng3 chiu7-si7 chit8-e5 hau7-seN, bo5-phah-sng3 kin-a2-jit8 e7 lai5 tu2-tioh8 chit8-ho7 gek8-keng2, chin-chiaN3 si7 bu5-siong7 e5 chham2-keng2, chian5-kong chin7-khi3.  Tai7-chi3 kong2 liau-au7, Ek-sam chiu7 beh to3-khi3; chong2-si7 TiuN2-lo2-niu5, tit8-tit8 ka7 i lau5, kong2 i e5 bin7-khoan2 hong2-hut kap i e5 hau7-seN chin siang5-bin7, koh si7 i lai5 po3 chit-e5 siau-sit, ia7 si7 hau7-seN e5 ho2-peng5-iu2.  Sou2-i2 khoaN i chit8-bin7, na2 khoaN3 kiaN2 chit8-iuN7: sou2-i2 ka7 i lau5 ti7-hia chiaN5 le2-pai3.

4   Chhou-Loan5
Lau5 ti7-hia chin ho2 khoan2-thai7, sit8-chai7 oan2-jian5 chhin-chhiuN7 ka-ti7 e5 kiaN2, che-si7 it-poaN e5 cha-bou2-lang5 khoan2, Ek-sam tiam3 liau2 ia7-si7 u7 chu3-bi7.  In-ui7 u7 Hui7-bi2 thang kong2-oe7.  2 lang5 ia2-si7 chhin-chhiuN7 hiaN7-moa7.  Lau7-pe7 ia7 bo5 kim3-in, sou2-i2 nng7-lang5 chin chhin-bit8, choa7-chhut-chhoa7-jip8, khi3 soaN-nih kiaN5-kiaN5 ban2 pek-hap8-hoe; a2-si7 khi3 khe-a2 tio3-hi5, chin chhin-bit8 saN-thiaN3, oh-tit heng5-iong5.  Hui7-bi2 kin-ni5 19, Ek-sam 26 hoe3, iau2-boe7 chhoa7.  Ek-sam kap Hui7-bi2 e5 saN-thiaN3, kiam2-chhai2 khi2-thau5 si7 bo5-i3, au7-lai5 soah piN3 iu2-i3 ia7 bo5-tek-khak.  Chong2-si Hui7-bi2 e5 sim si7 chin chheng-peh8; i e5 i3-su3 si7 chhin- chhiuN7 hiaN-ko, ia7 chin ai3 lau5 i tiam3-leh ai3 kap i kong2-oe7, in-ui7 si7 chhin-chhiuN7 A-ko koh-oah8.  Sou2-i2 kap i chin chhin-bit8, kong2-oe7 lai5 siu7 an-ui3; u7-si5 khi3 pou-a2, ia7 tai7-ke khan-chhiu2 lai5 cho3-hoe2 kiaN5.  Kau3 chiaN5 le2-pai3, tai7-ke chin-chiaN3 ia7 khah siu7 an-ui3.  Ek-sam chiu7 kap in saN-si5 to3-khi3, tai7-ke lau5 bak8-sai2, sang3 i kau3 mng5-goa7.  Tek8-piat8 Hui7-bi2 sang3 i kau3 toa7-mng5-khau2, saN-si5 put-chi2 u7 chhin-chhiuN7 m7-kam pun-khui e5 khoan2-sit.
Ek-sam to3-khi3 ia7 liam5-piN sia2-phoe lai5 ka7 Lim5 TiuN2-lo2 seh-sia7 in e5 ho2 khoan2-thai7, ia7 sia2 chit8-tiuN phoe lai5 hou7 Hui7-bi2, i e5 phoe chin kan2; chong2-si7 i-su3 chin chhim.  Sia2 kong2:
Thang-thiaN3 e5 Hui7-bi2 sang3! Li7-khui liau2-au7, sim put-chi2 siau3-liam7, ian5-lou7 teh kiaN5 to3--lai5, sim hong2-hut chhin-chhiuN7 iu7-goan5 kap li2 khan-chhiu2 khi3 pou-a2 ban2 pek-hap8-hoe e5 khoan2-sit, bak8-chiu7 na7 kheh-oa2 chiu7 khoaN3 li2 oan2-jian5 ti7 goa2 e5 bin7-cheng5.  A2! Li2 teh chhio3 e5 bin7 eng2 ki3 ti7 goa2 e5 sim.  Goa2 goan7 chit8-si5-lang5 tiaN7 e7 khoaN3 li2 e5 bin7 teh chhio3 ti7 goa2 e5 bin7-cheng5.  Khi3 li2 hia siu7 li2 ho2 khoan2-thai7 chin to7-sia7.  
TaN kan2-tan kui2-ku3, bang7 lin2 siu7 an-ui3, ia7 bang7 lin2 e5 saN-thiaN3 e7 kau3 ti7 eng2-oan2.  
		A.D.. 1921, 7.8
     	Tan5 Ek-sam kiok-kiong.
               Lim5 Hui7-bi2 sang3 siu7.
Hui7-bi2 chih-tioh8 chit-tiuN phoe, thak8-liau2 sim chin hoaN-hi2, kam2-kak Ek-sam e5 thiaN3; chong2-si7 m7-chai phoe-lai7 e5 i3-su3.  Sit8-chai7 u7 ham5-khng3 bu5-kiong5 chin7 e5 thiaN3.  Chia chhiaN2 an2-ha7.
Kong2 Ek-sam to3-khi3 tui3 3,4 goeh8 jit8 cheng5 e5 koe3-sit8 chin kan-khou2 chiu7 m7-kaN2 koh cho3 tui7-siong e5 seng-li2.  Tui3 an2-ni chiu7 khi3 hong7-chit ti7 Lam5-kiaN e5 Bi-kok bou2 chui2-iu5 kong-si, ti7-hia cho3 goa7-kau-oan5; in-ui7 i put-chi2 u7 khau2-chai5, gau5 kou2-bu2 lang5-kheh, goeh8-hong7 ia7 chiah8 chin koan5, chit8-ni5 oa2 2000 e5 hong7-kip.  Tui3 an2-ni chiu7  siong5-siong5 chhut-goa7, u7-si5 khi3 Kng2-tang, E7-mng5, Siong7-hai2, Pak-kiaN, Hok-chiu kok lai7 chhut-mia5 e5 pou-thau5 bo5 m7-kau3.  Put-chi2 oah8-tang7, hou7 Kong-si put-chi2 tiong7-iong7, put-chi2 e7 hou7 lang5 kau-tai7-tit.  Goan5-in, i si7 chin tiong-hou7 e5 lang5. Ke-lai7 e7-it-koe3, lau7-pe7 cha2-si2, lau7-bo2 chiu7-koaN2, si7 jiat8-sim e5 chiah8-chhai3-kou, put-chi2 hian5.  Sou2-i2 giam5-giam5 chek-tok, lai5 khan chit-e5 kiaN2.  Tui3 Tai7-hak8 chut-giap8 au7, cho3 chau2-chun5 seng-li2, ia7 cham2-jian5 u7 than3; sou2-i2 chai5-san2 1,2 ban7 gin5.  Chheng-lian5-lang5 e7 liam5-piN hoat hiah e5 chiN5, thang-kong2 cham2-jian5 pun2-su7; chong2-si7 chit-e5 ka-teng5 u7 chit8-hang7 e5 phoa3-phah; chiu7-si7 lau7-bu2 ti7 Ek-sam se3-han3 e5 si5 u7 io chit8-e5 cha-bou2 gin-na2, seN3 Li2 mia5 Siu3-chhun, i3-su3 beh hou7 i chiaN5 Ek-sam, seN-cho3 khiok be7-bai2.  Ia7 lau7-bu2 chin thiaN i, ia7 u7 hou7 i khi3 thak8 ko-lu2, chu7-se3 chiu7 siu7 ho2 e5 kau3-iok8.  Sou2-i2 sia-hoe7 e5 kau-che3, hu7-jin5 e5 hoat chin chai-iaN2, se3-su7 put-chi2 thang-kng e5 khoan2-sit.  Thang-kong2 bo5 kian3-siau3 cho3 siaN5-chhi7-lang5 chit8-e5.  Kin-ni5 kiam2 Ek-sam 1 hoe3, si7 25.Chu7 kui2-na7 ni5 cheng5, lau7-bu2 chiu7 siat-hoat beh ka7 in cho3-toa7-lang5; chong2-si7 kho2-sioh Ek-sam m7, m7-chai chaiN2-iuN7 Siu3-chhun bo5 Ek-sam e5 ian5; chong2-si7 lau7-bu2 e5 sim chin ti3-i3.  Sou2-i2 chit-chan5 su7 tiaN7 khe5--leh, Lau-bu2 ka3 Siu3-chhun che7-che7 hong-hoat, ng3-bang7 cho3 hou7 Ek-sam hoaN-hi2; chong2-si7 Ek-sam khoaN3 i sou2-cho3 soah na2 chheh, i e7 khi3 goa7-kok cho3 chau2-chui2 seng-li2, chit8-hang7 ia7-si7 i chit8-lang5 e5 tong7-ki; in-ui7 i m7-ai3 tiam3 lai7-bin7.  Chia chhiaN2 koh an3-ha7.
Kong2 u7 chit8-jit8, Ek-sam koh chhut-tiuN, chit-pang chin tu2-ho2, si7 tu2 beh khi3 Su7-liong5-chng, lai5 sin-siat chit8-e5 chhut-tiuN-sou2, ia7 phai3 i khi3 hia siat-hoat hiah-e5 su7-bu7, chiu7 tiam3 hia oa2 chiaN5 goeh8 jit8. I khi3 thiap Lim TiuN2-lo2 in chiah8.  Khi3 bo5 loa7-ku2 TiuN2-lo2 phoa3-peN7, si7 tioh8 hi3-iam7 chin siong-tiong7.  Lim5 TiuN2-lo2-niu5 iu7 lau7 lah, Hui7-bi2 iu7 cha-bou2-gin2-na2 lang5; sou2-i2 ban7-su7 long2 pai3-thok Ek-sam siat-hoat.  Ek-sam ia7 chin hoaN-hi2, chin chin7-lat8, am2-si5 ia7 siong5-siong5 kap in lun5-kou3, bo5 koh-iuN7 si7 ke-lai7 e5 lang5.  Tui3 an2-ni na2 chhin-bit8.  Koe3 chiaN5 le2-pai3 au7 Lim5 TiuN2-lo2-niu5 lau7-lang5 khah be7-kham-tit, long2 pang3 hou7 Ek-sam kap Hui7-bi2 in khi3 kou3. Ti7 hit tiong-kan 2 lang5 e5 thiaN3-cheng5 na2 ke-thiN.  Kau3 2 le2-pai3 goa7, TiuN2-lo2 e5 peN7 chiu7 long2 ho2, tui3 an2-ni 2-lau7 ia7 kam2 Ek-sam e5 in bo5 chin7.

5   Sip8-Ji7-Ke3
Koh bo5 loa7-ku2 Ek-sam chui2-iu5 kong-si e5 su7 pan7 chheng-chho2 chiu7 beh to3-khi3.   Beh to3-khi3 e5 chit8-jit8 cheng5, Ek-sam kap Hui7-bi2 khi3 soaN-nih beh koh chhoe7 pek-hap8-hoe.  Ti7 lou7-tiong7 Ek-sam khan Hui7-bi2 e5 chhiu2 ka7 i chim kong2, Hui7-bi2 sang3 ah! Goa2 chin thiaN3 li2! Bin7 hut-jian5 ka7-ti7 chin sio-hong7, soa3 m7-kaN2 koh kong2-khi2.  Hui7-bi2 chai Ek-sam si7 beh koh kong2 e5 khoan2, chiu7 ka7 i kong2, Ek-sam hiaN goa2 chai li2 chin thiaN3 goa2, ia7 li2 si7 beh kong2 sim2-mih8, chhiaN2 li2 koh kong2.  Kau3 hia tu2 ti7 toa7 chhiu7-kha u7 chit8-te3 chioh8.  Ek-sam chiu7 khan Hui7-bi2, tai7-ke che7-ti7 hit-te3 chioh8.  Ek-sam chiu7 kong2, Ah! Chin sit-le2, sim2-mih8 tai7-chi3 sit-le2? Li2 lai5, goa2 chin hoaN-hi2, gau5 thiaN3 goan2, kap goa2 tau3-kou3 ka-hu7, hou7 li2 chin lou2-lat8, thai3 thang kong2 sit8-le2.  M7-si7 hit-e5 su7 lah; si7 goa2 beh ka7 li2 kong2 chit8-ku2 oe7, khah bo5 le2-sou2, m7-chai li2 beh thiaN a2-m7? ChhiaN2 li2 kong2, goa2 hoaN-hi2 thiaN. M7-ku2, goa2 kiaN li2 siu7-khi3.  Hit-si5 Hui7-bi2 khoaN3 Ek-sam e5 bin7 si7 chhin-chhiuN7 sim-lai7 chin khoa3-lu7 e5 khoan2; chong2-si7 m7-chai i beh kong2 sim2-mih8, chiu7 bin7 ng3 Ek-sam kong2, chhiaN2, chhiaN2 li2 an-sim, bo5-lun7 li2 kong2 sim2-mih8, goa2 long2 m7 siu7-khi3, chhiaN2 li2 kong2.  Hit-tiap8 Ek-sam e5 sim chin hoaN-hi2, chiu7 khan Hui7-bi2 e5 chhiu2 kong2, Sou2 thiaN3--e5! Goa2 kin-a2-jit8 chin-chiaN3 thiaN3 li2, si7 li2 sou2-chai, goa2 e5 sim chin-chiaN3 chiu3-choa7 beh thiaN3 li2 kau3 eng2-oan2.  Ek-sam hiaN chin-chiaN3 hou7 li2 to7-sia7; m7-ku2 goa2 si7 chin m7-chiaN5-mih8, si7 chit8-e5 chin sio2-khoa2 e5 soaN-lai5-lang5, thai3-tho2 e7 kham-tit siu3 li2 e5 thiaN3 hiah-toa7 ah!  Hui5-bi2-sang3 ah! ChhiaN2 li2 m7-thang the-si5.  Put-ti-put-kak, tui3 bak8-chiu tih chhut thiaN3 e5 bak8-sai2 ti7 Hui7-bi2 e5 chhiu2, Hui7-bi2 ia7 chin tong5-cheng5 i e5 i3-si3.  Chiu7 se3-se3 siaN ka7 Ek-sam kong2, Ek-sam-hiaN lun7 chit-chan5 tai7-chi3, goa2 be7-hiau2 chhai5-koat, chhiaN2 li2 tui3 goan2 lau7-pe7 kong2, goan2 tia na7 ho2, goa2 tak8-hang7 to ho2.  Teh kong2 e5 si5 eng7 chhiu2-cheng2-thau5-a2 oe7 ti7 thou5-kha e5 thou5-soa, oe7 chit8-ji87 sip8-ji7.  Hit-si5 Ek-sam sim chin hoaN-hi2, chai Hui7-bi2 che7-chio2 kap i tong5-cheng5, ia7 chai tui3 Hui7-bi2 kong2 be7 10 hun tioh8 tui3 si7-toa7 lang5 Lim5 tiuN2-lo2 lai5 kong2, ia7 khoaN3 i oe7 sip8-ji7 ti7 thou5-kha.  Hit-si5 Ek-sam e5 i-su3 si7 kong2, Hui2-bi2 un2-tang3 si7 chin hoaN-hi2, ia7 beh in2 goa2, kong2, si7 hiaN e5 ho2 peng5-iu2: sou2-i2 hoaN-hi2; chong2-si7 m7-kaN2 beng5-kong2, chiah eng7 chhiu2 oe7 hit-e5 ki3-ho7 ti7 thou5-nih.  Sit8-chai7 Hui7-bi2 m7-si7 hit-e5 i3-su3.  I e5 i3-su3 si3 beh kong2 Ek-sam m7-si7 Ki-tok-tou5, ia7 pun2-sin si7 Ki-tok-tou5, an2-ni chit-e5 tai7-chi3 be7-eng7-tit; chong2-si7 Ek-sam m7-bat hit-e5 i3-su3.  Kan-ta sim-tiong am3-am3 teh hoaN-hi2 Hui-bi2 e5 tong5-cheng5.  Ban2-hoe liau2-au7 chiu7 to3-khi3. Hit-am3 chiah8-pa2 Ek-sam chiu7 ho2-taN2 tui3 Lim5 TiuN2-lo2 lai5 kong2-khi2 chit-chan5 su7.  Lim5 tiuN2-lo2 thiaN-liau2 khiok chit8-sim ia7-si7 hoaN-hi2; chong2-si7 chit8-sim khoa3-lu7; in-ui3 m7-si7 sin3-Chu2 e5 lang5.  Lau7-lang5 tit8-tit8 chiu7 in3 i kong2, Chin sit-le2, sim khiok si7 chin hoaN-hi2; m7-ku2 u7 2 hang7-su7: Cha-bo2-kiaN2 si7 bo5 keng-giam7 soaN-kha e5 chhan5- chng-lang5, beh thai2 e7-hiau2 liau7-li2 li2 e5 ka-su7; in-ui7 li2 si7 siaN5-chhi7-lang5.  Koh lin2 si7 siong-tong u7 te7-ui7 e5 lang5; sou2-i2 kiaN-liau2 bo5-hap8. Ek-sam in khiok u7 iaN2, in lau7-pe7 cheng5 bat-cho3 koaN, hian7-si5 i e5 bo2-ku7 si7 cho3 bu2-koaN chin u7 se3-lek sou2-i2 tiuN2-lo2 chin khiam-pi lai7 si5.)  
Koh chit8-hang7, kiaN-liau2 siau2-lu2, na7 khi3 be7-tit kap lin2 giah8-hiuN.  Ek-sam thiaN-liau2 chin kan-khou2, chia Lim5 tiuN2-lo2 si7 jiat8-sim e5 Ki-tok-tou5; sou2-i2 beh tap-eng3 cha-bou2-kiaN ke3 bi7-sin3-chia2, un2-tang3 chin oh.  Koh na7 hou7 i chai, chhu2-nih lau7-bu2 u7 ui7-tioh8 i io chit8-e5 sim-pu7-a2, chiu7 un2-tang3 na2 bo5-bang7.  Sou2-i2 sim chin hoan-lo2.  Tui3 an2-ni, m7-kaN koh kong2-khi2.  Sim chin ut-chut, keh-jit8 chiu7 saN-si5 to3-khi3.  To3-khi3 soah sim put-si5 khoa3-lu7 chit-chan5 su7. Png7 na2 be7-chiah8.  Am3-si5 siong5-siong5 chin am3-khun3, lang5 na2 san2.   Lau7-bo2 mng7 i, i long2 m7-kong2.
Kau3 u7 chit8-jit8 chiu7 khi3 in bo2-ku7 hia, in bo2-ku7 mng7 i.  In bo2-ku7 peng5-si5 kap i u7-oe7-kong2; sou2-i2 chiu7 chiong chin3-cheng5 kong2 hou7 i thiaN, in bo2-ku7 thiaN-liau2 chin tong5-cheng5, chiu7 iok-sok i leng7-kang u7-eng5 beh kap i khi3 khoaN3 chit8-choa7, khoaN3 ko2-jian5 u7 loa7 ho2.  Chia chhiaN2 an3-ha7.
Kong2 Lim5 TiuN2-lo2 lau7-lang5 lah, koh i2-keng kin7 12 goeh8, thiN-khi3 na2 koaN5 soah koh khi3 hou7 leng2-tioh8 chiah8-ioh8 bo5 tu2-ho2, soah koh khi3 hi3-iam7, kiam hek-sui2-jiat8, peN7 chiaN5 le2-pai3 ku2 chiu7 koe3-sin khi3.  Ah! chin kho3-lin5, chit88-ke soah chhun TiuN2-lo2-niu5, cha-bou2-kiaN2 Hui7-bi2.  Tng ti7-beh si2 e5 si5, TiuN2-lo2, TiuN-lo2-niu5 lai7 kap Hui7-bi2 che7-ti7 i e5 chhng5-cheng5.  TiuN2-lo2 khan Hui7-bi2 e5 chhiu2 kong2, KiaN2-ah! Li2 kap lin2 nia5 tioh8 jiat8-sim khiN5-tiau5 ti7 Chu2, chit8-si3-lang5 bo5 pang3-sak.  Ia7 chiong lan2-e5 chai5-san2 lai5 tou7 2 lang5, kho3-i2 m7-bian2 hoan5-lo2.  Lang5 chin bo5-lat8 theng5 chin-ku2 bo5 koh kong2-oe7, TiuN2-lo2-niu5 kap Hui7-bi2 long2 kui7-loh8 ti7 chhng5-cheng5 ki5-to2, hau2-kau3 chhngh-chhngh-kio3.  Theng5 bo5 ku2, TiuN-lo2 chiu7 koh tui3 TiuN2-lo2-niu5 kong2, Hian5-chhe, kin-a2-jit8 goa2 i2-keng beh hou7 Chu2 chin2-tiau3, lin2 m7-thang koe3-thau5 khoa3-lu7, su7 chhut tui3 Chu2; chong2-si7 goa2 iau2-kin2 koh kong2 chit8-ku3: chiu7-si7 taN chi2-u7 chit-e5 cha-bou2-kiaN2, li2 gau5 siat-hoat.  Lun7 chhin-chiaN5 tek-khak m7-thang phit-phoe3 hou7 bo5 sin3 Chu2 e5 lang5, TiuN2-lo2-niu5 khui-siaN tioh8 kong2, Ah!  Hu-ah! Li2 m7-bian2 khoa3-lu7, goa2 tek-khak bo5 cho3 chit-ho7 bong2-tong2 e5 su7, li2  put-su koa3-i3.  Hui7-bi2 ia7 hau2 kong2, An2-tia-ah, li2 m7-thang hoan-lo2, goa2 tek-khak kau3 si2 bo5 li7-khui7 Chu2.  Kong2 liau2, TiuN-lo2 e5 na5-au5-khau2 u7-siaN, ki-li7-ku5-luh, hut-jian5 khui3-tng7.  Tui3 an2-ni 2 bo2-kiaN hau2-tit chham2 boe7-tit kong2 kau3 chin7.  Keh thiN-kng liam5-piN po3 Ong5 bok8-su, tai-ke lai5 sang3-chong3.

6  Thau5-khoaN3 Sin-niu5
Sang3-chong3 beng5-pek8, tai7-ke chiu7 si3-soaN3.  Chia chhiaN3 an3-ha7.
Kong2 Ek-sam kap in bo2-ku7 keh poaN3-goeh8-jit8 khah ke chiu7 2 lang5 long2 khia5-be2 lai5 beh saN-chhoe7, kau3-ui7 khoaN3 lai7-bin7 taN2-pan7 ku-song e5 khoan2-sit, in tioh8-chit8-kiaN.  In-ui7 Ek-sam chiah to3-khi3 oa2 1 goeh8 lian5 jit8, an2-choaN2 hut-jian5 pian3 an2-ni.  Ek-sam chiu7 mng7 TiuN2-lo2-ni5.  TiuN2-lo2-niu5 it-it long2 kong2 hou7 i thiaN.  Ek-sam chin iu-bun7; chong2-si7 TiuN2-lo2-niu7 it8-sim chin giau5-gi5 kong2, kin-a2-jit8 thai2-u7 chit8-e5 bu2-koaN toe3 Ek-sam lai5.  Chiu7 mng7 Ek-sam khoaN3 chit8-ui7 si7 chi-chui7?  Ek-sam chiu7 ka7 i kong2, Chit-ui7 si7 goan2 bo2-ku7, seN3 TiuN mia5 Thiam-tek.  Hian7-si5 si7 Lam5-kiaN te-2 Liok8-kun Lian5-tui7 e5 Su-leng7-koaN.  ThiaN-liau2 TiuN2-lo2-niu5 kap Hui7-bi2 chiu7 liam5-piN khi2-ui7 ap-le2.  Soa3 hoe7 sit-chiap e5 choe7.  Jian5-au7 chiu7 kong2 chit8-tiuN5 kheh-khi3 e5 oe7.  Che bian2 kong2 siuN7 siong7-se3.  Chong2-kong2 Ek-sam e5 bo2-ku7 khoaN3 Hui7-bi2 chit8-bin7, kam2-kak chin hap8-i3, chan3-seng5 i chhoa7; chong2-si7 chit-tiap8 si7 ku-song, koh si7 u7 thiaN to7-li2 kap bo5 thiaN to7-li2 e5 koan-he7.  Sou2-i2 chai beh kong2 chit-chan5 su7, si7 bo5 hiah-khoai3: sou2-i2 khoaN3-khoaN3 leh, si3-koe3 hoe-hng5 kiaN5-kiaN5 leh, sim-tiong am3-am3 teh chheng-chan3 Siu3-chai5 e5 chhu3 e5 phok-sou3 iu-nga2 put-chi2 u7 thiaN3 ho5-peng5 e5 khoan2-sit, sou2-i2 sim put-chi2 o-lo2 to7-li2 e5 ho2, m7-ku2 tong-si5 e5 KoaN-kai3 khah bo5 lang5 thiaN to7-li2.  Sou2-i2 m7-ai3 hian2-jian5 o-lo2.  KhoaN3-liau2 chiu7 saN-si5 to3-khi3. TiuN2-lo2-niu5 in ia7 put-kai2 ki5-i3: in-ui7 liah8-chun2 in si7 lai5 kiaN5-iu5, ia7 thiaN-lang5 kong2 TiuN2-lo2 si2 beh lai5 bai7-song sou2-i2 bo5-gi7.  Chia an3-ha7.
Kong2 Ek-sam kap bo2-ku7 kau3 lou7-nih, Ek-sam chiu7 mng7 bo2-ku7 khoaN3-liau2 chaiN-iuN7"? Bo2-ku7 kong2, U7 chin ho2; m7-ku2 u7 2-hang7 e5 oh: chit8-hang7 si7 in sin3 Ki-tok-kau3; koh chit8-hang7 lin2 lau7-bo2 i2-keng u7 the3 li2 io chit8-e5.  Ek-sam thiaN-liau2 sim toa7 kan-khou2, soa3 hau3 chhut-lai5.  Kio3 in bo2-ku7 tek-khak tioh8 the3 i siat-hoat, bo5 i beh khi3 cho3 long7-chu2 liu5-bin5, m7-tiam3 ke-lai7.  Bo2-ku7 thiaN-liau2 sim chin kan-khou2, chiu7 kong2 ho2, goa2 siuN7 chit8-hoat, li2 m7-bian2 khoa3-i3, goa2 tek-khak the3 li2 chiu-soan5 kau3 ho2-se3.  Ek-sam bin7 chiu7 chhio3, bak8-sai2 iau2 khoa3 ti7 bak8-kiN5, ia7 chhui3 teh in3 bo2-ku7 siuN7-liau2 ia7 chin tong5-cheng5 i e5 sim-i3.  Ek-sam ia7 am3-am3 teh siuN7, ai3 chhio3 Chheng-lian5 e5 loan5-ai3-jiat8.  Kin2 mng7 Bo2-ku7 khoaN3 u7 sim-mih8-hoat.  Bo2-ku7 chiu7 ka7 i kong2, Goa2 seng lai5 khi3 khng3 lin2 lau7-bu2, hou7 li2 chhoa7; ia7 Siu3-chhun ai3 ka7 i ke3; ia7 na7 khou2-khng3 m7-thiaN, goa2 chiah ju5-chhu2-ju5-chhu2 lai5 siat-hoat.  Ek-sam kong2, M7-ku2 in hit-peng5 goa2 kau3 chit-tiap8 chiah siuN7-tioh8: u7 chit8-jit8 Hui7-bi2 kap goa2 khi3 soaN-nih ban2 pek-hap8-hoe, goa2 iu-goan5 teh ka7 i kong2 chit-chan5 su7, ia7 in3 goa2. In3 li2 chaiN2-iuN7 i u7 hoaN-hi2 bo5?  I in3 goa2 kong2 si7 in lau7-pe7 e5 chu2-i3.  Che-si7 chu7-jian5, cha-bou2 gin2-na2-lang5 in3 li2 an2-ni si7 eng3-kai; iau2 u7 pat8-ku3 bo5? Bo5 leh; khiok i ia7 kong2 i chin thiaN3 goa2; m7-ku2 teh kong2 e5 si5 chhiu2 oe7 ti7 thou5-nih, oe7 chit8-ji7 Sip8-ji7, kau3 chit-tiap8 goa2 siuN7-tioh8 i e5 i3-su3, koat-toan3 si7 teh am2-chi2 i si7 Ki-tok-tou5: sou2-i2 chit-chan5 su7 oh-seng5. In bo2-ku7 ka7 i kong2 gong7-sun leh, chit-chan5 sio2-su7, li2 bian2 khoa2-i3.  Ti7 chit saN-jit8 lai7, goa2 tek-khak hou7 chit-chan5 su7 chheng-chho2.  Ek-sam thiaN chit8-e5, sim khui liau2-liau2, chiu7 kin2 mng7 khoaN3, A-ku7 li2 u7 sim2-mih8 ho2 hong-hoat? In ku7 ka7 i kong2, Chit-tiap8 ban7-chiah koh kong2-chhut; put-ko3 keh saN-jit8 au7, tu2-si7 10 goeh8 chhe 5 jit8, hit cha2-khi3 cho3 li2 ti7 chhu3-nih tan2, goa2 chu7-jian5 siat-hoat ho2-se3, lai5 kau li2 e5 chhiu2; chong2-si7 li2 tioh8 chiong lai7-bin7 e5 chhiaN3 kang-e5 hou7 goa2.  Chek-si5 in2--i.
Bo5 loa7-ku2 chiu7 kau3-chhu3, hit-am3 hou7 in bo2-ku7 chhiaN3, khun3 long2 be7-thiN-kng, au2 cheng2-thau5-a2 teh sng2 10 goeh8 chhe 3, 4, 5, am3-si5 ham7-bin5 ia7 bang7-kiN3 teh kap Hui7-bi2 kong2-oe7.  U7-si5 ham7-bin5 chhio3-kau3 hah8-hah8-kio3.  ThiN-kng chiu7 to3-khi3, ka7 in lau7-bu2 kong2 chia-e5 su7.  In lau7-bu2 chai si7 sio-ti7 the3 i siat-hoat-e5 ia7 m7-k aN2 keh8; chong2-si7 sim bo5 sim2-mih8 hoaN-hi2.  Siu3-chhun chin m7-goan7; chong2-si7 bo5 hoat-tou7.
Chiu7 ti7 hit-jit8 pang3-thiap, chhiaN2 tou5-chi2 lai5 pan7-toh.  Pi7-pan7 chin ho2-se3, iok chhe 5 hit cha2-khi3 chiu7 e7 kau3-ui7, ia7 hit e7-pou chiah beh chhiaN2 lang5-kheh.  Lai5-bin piaN3-sau3 chin chheng-khi3, tiam2-teng kat-chhai2, mng5-lian5 ang5 pha3-pha3.  Chhin-chiaN5 lang5-kheh long2-chong2 i2-keng lai5 lah, chiok-tian7 kui thah8.  Ek-sam ia7 thi3-thau5 oaN7-saN chheng7 le2-hok8 chhio3-gi7-gi7 teh t an2 sin-niu5.  Chia chhiaN2 an3-ha7.
Kong2 Hui7-bi2 in hit-peng5 long2 bo5 chit-ho7 i3-su3, Lau7-pe7 si2 bo5 kui2-jit8, sim chin iu-bun7, na7 beh chiah8-png7 tioh8 hau2.  Ah! U7-iaN2 chham2.  A-hiaN si2, A-tia si2, chi2-u7 chhun A-nia2 kap i.  Hau2-kau3 bak8-chiu ham-ham, bo5 sim2-mih8 thang siu7 an-ui3; put-ko3 cha2-am3 kap lau7-bo2 thak seng3-keng ki5-to2 lai5 saN-bian2-le7, kai-chai3 ke-lai7 u7 chit8-e5 chin7-tiong e5 tng5-kang, chit-e5 chu2 se3 bo5 pe7-bo2, hou7 Lim5 TiuN2-lo2 khioh-lai5 chhi7 e5, kin-ni5 ji7-gou7-lak8-hoe3, hui-siong5 iong2, si2-gou7-pah-kun e5 lat8.  Chit-e5 kio3-cho3 Siu2-jin5, tak8-jit8 teh siu chhan5-chou siat-hoat ke-lai5 e5 su7, ia7-si7 chin jiat8-sim gau5 an-ui2 thau5-ke-niu5 kap sio2-chia2.

7  Kiong5-Toat8
Teng2-bin7 chhiaN2 an3-ha7.  Kong2 Ek-sam e5 Bo2-ku7 Thian-tek kau3 hit-jit8 chiu7 kio3 chit8-e5 siau2-ui3 kap 30 goa7 e5 peng, kap Ek-sam ke-lai7 e5 jin5-hu kiong7 oa2 40 lian5-e5, chiu7 kng chit8-teng2 kio7 khi3 Su3-liong5-chng.  Kau3-ui7 jit8 tu2 loh8-soaN, tai7-ke khi3 chhi7-tiuN5 chiah8-png7, chiah8-pa2 an3-sng3 liam5-piN beh siat-hoat eng7-kiong5-e5 chhiu2-toaN7 lai5 kiong5-kng Hui7-bi2 khi3.  Oa2 8 tiam2 chiu7 lai5 ui5 Hui7-bi2 in e5 chhu3.  Hit-si5 Hui7-bi2 kap lau7-bu2 long2 ti7 pang5-nih teh thak8 Seng3-chheh, tu2 si7 am3-si5 e5 le2-pai3.  Le2-pai3 soah siuN7 beh khun3 e5-si5, hut-jian5 thiaN goa7-bin7 hoa3-hoa3-kio3 e5 lang5-siaN, koh bo5 loa7-ku2 chit8-e5 lang5 jip8-lai5 chin toa7-siaN hoah kong2, u7-lang5 ti7-teh a2-bo5?  Ti7-chia u7 Lam5-kiaN te7 2 lian5-tui7 su-leng7-koaN e5 phoe.  Hui7-bi2 kap lau7-bu2 thiaN chit8-e5 sim chin-kiaN, chiu7 chong5 chhut-lai5.  TiuN2-lo2-niu5 pou7-pin7 m7-bat khoaN3-tioh8 che7 kun-peng, bo5-in-toaN lai5 ka-ti7 e5 lai7-bin7, chin-kiaN, khui-siaN ki5-to2 Siong7-te3, kong2 , Siong7-te3 ah! Goan7-li2 khui-lou7, hou7 cha-bou2-kiaN tit-tioh8 peN5-thaN2.  KiaN-kau3 ngiauh8-ngiauh8-chhoah.  Hui7-bi2 chiu7 chin3-cheng5 tui7 siau2-ui3 kong2, Lin2 lai5 beh chhong2 sim2-mih8?  Siau2-ui3 in3 kong2, Su-leng7-koaN e5 beng7-leng7, kio3 goan2 lai5 kng Hui7-bi2 khi3.  Kong2 u7 tai7-chi3 beh kap i chham-siong5.  Hui7-bi2 chin ho2-taN2, chin siu7-khi3, kong2, Goa2 si7 hu7-lu2 e5 poe3 kap i u7 sim2-mih8 kan-siap8, chaiN2-iuN7 i beh lai5 kio3 goa2 khi3 chham-siong5 sim2-mih8? Siau2-ui3 toa7 hoah kong2, Liah8-chiuN7 kio7. Peng-teng phin-pong3-kio3 chiu7 oa2-lai5.  Lau7-bu2 tui3 cha-bou2-kiaN2 lam2-teh, tit8-tit8 khau3.  KiaN2 o3!  Chu2 ah, kiu3 leh! Ah! Sit8-chai7 chin chham2, chham2 siong7 ka-chham2.   Cha-bou2-kiaN2 Hui7-bi2 toa7-siaN ka7 A-nia2 kong2, An2-nia2 ah! TaN kau3-chia m7-bian2 hoan-lo2; tok8-tok8 bang7 Chu2 chhun-chhut Seng3-chhiu2 chiu7-si7.   TiuN2-lo2-niu5 kong2, KiaN2 ah, li2 na7 khi3, goa2 leng7-khou2 si2. Ah! lau5 goa2 bo5 lou7-eng7 lah.  Ah! An2-nia2, tioh8 kho3 Siong7-te3 lah, m7-thang hoan5-lo2 kau3 an2-ni.  Siau2-ui3 m7-chun2 in kong2, tit8-tit8 ka7 in thoa-khi3.  TiuN2-lo2-niu5 pang3-siaN toa7-khau3, ia7-si7 bok8-koai3: kiaN2 si2, tiong7-hu tu2-si2 bo5 loa7-ku2, cha-bou2-kiaN2 ia7 siu7-liah8. Ah! hou7 phoah-tui3 thiN-thang loh8-lai5.
TiuN2-lo2-niu5 chai bo5 hoat-tou7 lah chiu7 kong2, KiaN2 ah! li2 tioh8 khiN5-tiau5 ti7 Chu2 ouh! M7-thang ui7 se3-kan lai5 phah-kiaN-lang5 li2 e5 sin-khu.  Ti3-kau3 hou7 Chu2 e5 mia5 siu7 leng5-jiok8.  Lang5 tui3 Hui7-bi2 tit8-tit8 chhah-tui3 mng5-goa7 chhut-khi3.  Chong2-si7 Hui7-bi2 u7 thiaN lau7-bu2 e5 siaN teh kio3, i chiu7 kong2, An2-nia2, cho3 li2 an-sim, goa2 kau3 si2 bo5 chiong goa2 kau-hou7 mou5-kui2.  Tui3 hit-tiap8 chiu7 chhah jip8 kio7 kng-khi3, kio7-mng5 kio7-thang koaiN-bat8-bat8, lau7-bu2 hun7-to2 ti7 thiaN-nih.  Lai7-bin7 e5 chu2-chiah8--e5 ka7 i chhah leh, keh-piah kui2-na7 e5 sin3-Chu2 e5 chi2-moai7 lai5 tau3-kiu3; ia7 u7-lang5 kin2 chiong chit-chan5 su7 khi3 po2 bok8-su.
Bok8-su thiaN-liau2 chin kiaN, hit-me5 tu2 si7 hiaN-ti7 e5 ki5-to2-hoe7, pai3-tng5 u7 oa2 20 goa7 lang5, kin2 kap Bok8-su tui chhut-khi3 khoaN3.  Jiok-kau3 chit8-tiau5 sio2-lou7, hut-jian5 u7 chit8-tui e5 lang5, hoah sat, thui5-a2 e5 siaN khih8-khiat8-kio3.  Hit-me5 si7 goeh8-am3-me5. Goan5-in chiu7-si7 lang5 khi3 pai3-tng5 po3 e5 si5, Bok8-su in kin2 koh ki5-to2 chiah pi3-hoe7 chhut-lai5; m7-ku2 TiuN-lo2 e5 tng5-kang Siu2-jin5, thiaN in sio2-chia2 siu7-liah8, kin2 tui3 au7-boe2 chhut-khi3, sa chit8-ki keh8 au7-boe2 toa7-mng5 e5 kau3-chan-thui5-a2, tit8-tit8-jiok, lai5-kau3 hia khi3 hou7 i gu7-tioh8.  Sou2-i2 phah-khui cheng3-lang5, tui3 2-e5 kng-kio7 e5 bo7 chit8-e5 to2-to2 loh8-khi3, lang5 chhiang3-chhiang3-kun2.  Hui7-bi2 thiaN Siu2-jin5 e5 siaN chin an-sim, i chai che-si7 Chu2 e5 khui-lou7; na7 siat-su2 Siu2-jin5 bo5-khi3 hu3 ki5-to2-hoe7,  ia7 bo5 hiah-khoai3 hou7 in liah8-lai5 kau3-chia.  Siau2-ui3, tit8-tit8 hoah, tiap8.  Au7-lai5 Siau2-ui3 chhih8 oa2-lai5, hou7 Siu2-jin5 kui-sian-lang5 liah8 siak-tui3 hit-peng5 koe3, thau5-khak tong7-tioh8 toa7 chhiu5-thau5 chhui3-iam5-iam5.  Hit-tiap8 tai7-ke lioh8-a2 lun2-chhiu2, i chiu7 phah-khui kio7-mng5, tui3 Hui7-bi2 aiN7-teh; chong2-si7 chhun-e5 peng tit8-tit8 tui-lai5 kau3-hia, tu2 hou7 Bok8-su in gu7-tioh8, tai7-ke toa7 phah chit8-tiuN5, chiu7 chhiuN2 to2-tng2.
Tui7 an2-ni chhun e5 peng kap ka-teng chau2 to3-khi3 po3.  Long2-chong2 si2 2 e5 kng-kio7 e5 kap siau2-ui3, tang7, khin-siong e5 chiaN5 chap8-e5.  Tai7-ke kau3-ui7, kau3 toa7-mng5-khau3 m7-kaN2 jip8-khi3.  Lai7-bin7 chin nau7-jiat8 teh tan2 sin-niu5 lai5.  Ek-sam chheng7 le2-hok8 pian7-pian7 beh hap8-hun, thiaN goa7-bin7 u7-lang5 teh khau3 e5 siaN.  Goan5-in si7 hit chiaN5 chap8 e5 ka-jin5 (kng-kio7 e5 si7 ka-jin5), i2-keng si2, chhun hiah-e5 m7-kaN2 jip8-khi3, ti7 hia teh kiu, lun.  Tiong-kan chit8-e5 lau7 lou5-pok8, pin3-piN kong2 chit8-khang teh lau5-hoeh, hit-e5 si7 tiam3 khah ku2 e5 lou5-pok8.  Sou2-i2 tai7-ke tu i cho3-cheng5.  Tu2 teh kiu, lun e5 si5, Ek-sam jiok chhut-lai5, khoaN3 chit8-e5 khi3 chhiong-thiN.  Mng7 kong2, Sin-niu5 leh.  Lau7 lou5-pok8 kui7 loh8-khi3, kong2, Chu2-kong-ah to m7-ho2 kong2 ah louh! Ek-sam eng7 kha-chiN chiu7 ka7 i that-khi3.  Chhau3 lou5-chai5 leh, sim2-mih8 su7 m7-ho2 kong2, Sin-niu5 ka7 goa2 kng tui3 to2-ui7 khi3? Lou7-pok8 tai7-ke ma2-ma2-khau3, lau7 lou5-pok kong2, Ah to7 kng-kau3 poaN3-lou7 hou7-lang5 chhiuN2-khi3 lah.   ChhiuN2 tui3 to2-ui7 khi3? M7-chai leh, chin khi3---lang5 ah.  Jip8-khi3 giah8 chit8-ki tin5-tiau5 chhut-lai5 loan7-loan7-but8, but8-kau3 khau3-pe7-khau3-bo2.  Lai7-bin7 e5 lang5-kheh jiok-jiok chhut-lai5, tai7-ke mng7 an2-choaN2, Ek-sam khi3-phut-phut be7 kong2, bak8-chiu chheN-gin5-gin5 na2 siau2-kau2-bak8 leh, tit8-tit8-ok, tit8-tit8-hoah kong2, Ho2-ho2, lin2 chiah-e5 si2 lou7-chai5, ho2, khoaN3 lang5 ka7 goa2 kng-tui3 to2-ui7 khi3? Cheng3-lang5 khng3-be7-chu7, tu2 in Bo2-ku7 ti7 peng-iaN5 lai5, in-ui7 chit8 pou7-hun7 e5 peng chau2-khi3 po3 in bo2-ku7.

8  To5-Thoat
In bo2-ku7 lai5, chiu7 tui3 i e5 chhiu2 ka7 i khan teh, kong2:  Siau2-lian5-lang5 long2-si7 an2-ni, kin2-su7-khoaN5-pian7, un-a2 siat-hoat kiaN-liau2 m7-ti7-teh.  Tui3 an2-ni chiu7 bo5 koh tiap8.  Kio3 lang5 m7-bian2 chhong3-png7 hou7 hiah-e5 chiah8, hou7 in iau, lou5-pok8 tai7-ke chin m7-goan7, chit8-lang5 hau2 chit8-lou7.   In Bo2-ku7 chiah kong2, Gong7 goe7-seng, bok8-koai3 ka-jin5 kng be7-lai5, lian5 siau3-ui3 to kong2 ia7 siu7 phah-si2 lah, ho5-hong3 ka-jin5, chong2-si7 bo5 iau2-kin2, goa2 chu7-jian5 u7 hoat-tou7.
Ah! hit-jit8 chin bo5 sim-sek, lai5 hu3 e5 lang5-kheh chin bo5 i3-sin5.  Pong2-pian e5 lang5-kheh, u7-e5 sim ia7 si7 chin hoaiN5: kong2, Lin2 bo2-ku7 si7 bu2-koaN, ho5-pit hoan5-lo2 chhoa7-be7-lai5?  Chong2-si7 ia7 u7-lang5 sim am3-am3 teh hiam5, an2-ni beh ka7 nge7-chhoa7, ia7 si7 heng5-gek8; chong2-si7 bo5 lang5 kaN2 kan3-cheng3.  Tui3 an2-ni lang5-kheh long2 soaN3-sek.  Ek-sam khi-phut-phut, be2 khia5 leh, chau2-kau3 Su7-liong2-chng, beh khoaN3 hit-e5 hi-sit8.  Kau-ui7 te7-hng loan7-kun2-kun2, kong2 cha-me5 phah-si2 lang5.  Bok8-su ia7 chiong chit-chan5 su7 kong2-beng5 hou7 te7-hng koaN-thiaN, te7-hng-koaN ia7-chai Ek-sam in e5 bo5 li2-khi3, sou2-i2 chit-chan5 su7 bo5 sim2-mih8 ti3-i3 beh chhap; put-ko3 na7 liah8-tioh8 Siu3-jin5 e5 si5, iu5-goan5 siong-tong tioh8 pan7.  Ek-sam in bo2-ku7 ia7-chai che7 an2-ni si7 kun-ui lam7-iong7,  ia7 m7-kaN2 beng5-beng5 hoat-piau2 lai5 ko3-sou2; put-ko3 iu5-goan5 am3-am3 ke3-ek8 beh liah8-kau3 Siu2-jin5 kap Hui7-bi2 tioh8 chiu7-si7.  Chia chhiaN2 an3-ha7.
Kong2 Siu2-jin5 tui3 Hui7-bi2 aiN7 leh, tit8-tit8 chau2-jip8 soaN, an2-ni i chai su7-se3 bai2, ia7 Hui7-bi2 chiong lau7-bu2 kau-tai3 Bok8-su.  Bok8-su hoaN-hi2 tam-nia2,  sou2-i2 bo5 khoa3-lu7, kap Siu2-jin5 tit8-tit8 chau2.  Chau2-kau3 Ho5-lam5 seng2 Lam5-iong5-siaN5 e5 chhu3.  Sou2-i2 kau3 tai7-chi3 e5 keh-jit8, Ek-sam lai5 chhoe7 bo5.  Khi3 pai3-tng5 chhoe7, hou7 Bok8-su7 kap TiuN2-lo2-niu5 ka7 i tang7-tang7 chek-pi7, liong5-sim hoat-hian7, ia7 chai ka-ti7 e5 chho3, tit8-tit8 hoe7 m7-tioh8, ia7 kiu5 beh khoaN3 Hui7-bi2; chong2-si7 in long2 m7-chai, TiuN2-lo2-niu5 tok8-tok8 ka7 i kong2 chit8-hang7, chiu7-si7 li2 na7 beh chhoa7 goa2-e5 cha-bou2-kiaN2, li2 na7-ko2 chin thiaN3 i kau3 an2-ni, chiu7-si7 tioh8 kap goan2 jiat8-sim lai5 sin3 Ki-tok, koh tioh8 po2-hou7 Su2-jin5 bo5 su7; na7 an2-ni chiu7 ke3--li2.  Ek-sam chiong chit-chan5 su7 to3-khi3 hoe5-hok bo2-ku7.  Bo2-ku7 thiaN-liau2 bo5 sim2-mih8 hoaN-hi2, ti3-i3 ai3 po3-siu5, sou2-i2 am3-cheN7 phai3-lang5 tiau7-cha, beh chhoe7 kau3 tioh8.  
Si5-jit8 chin khoai3-koe3, liam5-piN kau3 koe3-ni5.  Thiam-tek si7 toa7 im2-chiu2-ka, ti7 29 me5 chiah8-chiu2 chin-che7, toa7 chui3.  Peng5-si5 ai3 chiah8-chiu2, sou2-i2 nau2-kin lam2, hit-me5 koh lim hiah-che7 chiu2, chui3, to2 tui3 toh-e7 loh8-khi3, thau5-khak tong7-tioh8 toh-koaiN, hut-jian5 nau2-kin tng7-khi3.   Kin2 chhiaN2 i-seng lai5, chai si7 bo5 hoat-tou7, chiu7 soa3 si2-khi3.  Chia chhiaN2 an3-ha7.
Kong2 Hui7-bi2 kap Siu2-jin5 khi3 Lam5-iong5-siaN5, in sou2 tiam3 e5 chhu3 si7 ti7 siaN5-goa7 phian-phiah e5 sou2-chai7, jit8-si5 chiu7 bih, am3-si5 chiu7 chhut-lai5 ka7-lang cho3-kang.  Ia7 Thiam-tek si2, chiu7 chit-chan5 tai7-chi3 na2-leng.  Ek-sam ia7 chai chho3.  Chong2-si7 sim chin ti3-i3 ai3 chhoe7 kau3-tioh8.  Chhoe7-tioh8 i e5 i3-su3 m7-si7 beh hai7 in, iu5-goan5 ai3 sim-chun5 beh chhoa7 Hui7-bi2 e5 i3-su3, ia7 chai iong7 ui7-lat8 bo5 li2-khi3, be7 eng7-tit.   Tui3 an2-ni bo5 chiah8 thau5-lou7 si3-koe3 chhoe7.  Chit8-sim ia7 liong5-sim chu7-chek, kong2 tui3 i chit8-si5 e5 chhong2-pong7, hai7 sou2-thiaN3 e Hui7-bi2 sang3, chham2, sou2-i2 sim siuN7 kong2: Na7 chhoe7-tioh8, chiu7 beh ka7 i hoe7 m7-tioh8, kiu5 i sia3-bian2.  Chhoe7 chiaN poaN3-ni5 liu5-liu5-khi3, Ek-sam in lau7-bu2 ia7 si7 hoan5-lo2.  Siu3-chhun e5 sim chin hoaN-hi2, ai3 hou7 chhoe7 bo5.   
Chhoe7-kau3 u7 chit8-jit8, kiaN5 lai5-kau3 Lam5-iong5-siaN5 lam5-mng5 goa7 e5 hiuN-chng e5 chng-e7, ti7-hia hioh-khun3.  Tu2-ho2 thau3-cha2 Hui7-bi2 phang5 saN-a2-khou3 beh chhut-lai5 se2, hou7 i  gu7-tioh8, Ek-sam chau2 oa2-khi3 tui3 Hui7-bi2 khan-teh, bak8-sai2 chhe7-chhe7-to3, tit8-tit8 hoe7 sit8-le2, kiu5 sia3-bian2.  Hui7-bi2 khoaN3 i u7 chai-choe7 chiu7 sim ia7 sng, khan i jip8-khi3 sou2-bih e5 chhu3.  Tu2 gu7 Siu2-jin5 tui3 goa7-bin7 to3-lai5, chin siu-khi3, chu7 an2-ni beh soa3 ka7 i taN2 hou7 i si2, chin khou2-ou3. Tui3 chit-e5 lai5 jia2 toa7-su7, chiu7 tui3 heng-kham2 khiu2 teh, beh ka7 i siak loh8-khi3.  Ek-sam tit8-tit8 kio3 m7-kaN2, jiau5-mia7 leh. Hui7-bi2 khoaN3-liau2, ia7 ho2-chhio3, ia7 kho2-lin5, chiu7 kio3 Siu2-jin5 ka7 i pang3-khi3, Siu2-jin5 chiu7 ka7 i pang3.  KiaN-kau3 khi7-khi7-chhoah, tit8-tit8 jin7-chho3, kong2 in Bu2-ku7 e5 chho3-gou7, ia7 i gou7-chiong5 i e5 oe7.  TaN bo2-ku7 to si2 lah, chit-chan5 su7 to soah lah, i tek-khak beh po2 in bo5-choe7.  Tui2 an2-ni Siu2-jin5 chiu7 khah bo5 siu7-khi3.  Ek-sam tit8-tit8 kiu5 Hui7-bi2 tioh8 chiaN5 i chit-chan chhin-su7.  Hui7-bi2 kong2 bo5, li2 si7 bo5 sin3 Chu2 e5 lang5, goa2 koat-toan3 be7-tit ke3-li2.  (Goa2 goan7 sin3-Chu2 e5 chi2-moai7 tai7-ke u7 chit-ho7 chi3-khi3) hit-si5 i2-keng am3, chiu7 ti7-hia keh-me5.  Ek-sam kiaN5-lai5 kau3-chia chin-sian7, chu7 2, 3 jit8 chiu7 u7 lioh8-a2 hou7 i kam2-tioh8, chit-me5 soa3 hoat-jiat8.  Hui7-bi2 chin thiaN3 i, chiau3-ku7 ho2 khoan7-thai7 i, ka7 i u3 leng2-chui2, chiong in sou2-toa3 e5 pian7-ioh8 hou7 i chiah8, phau3 gu5-ni cheng2-cheng2 ho2 khoan2-thai7 i.  Hit-si5 Ek-sam thiaN3 Hui7-bi2 e5 sim na2 chhim, kam2-sim i e5 jin5-keh, it-hoat ai3 chhoa7 i.  Chong2-si7 chu7-kak chit8-hang7, chai pun2-sin na7 m7-si7 lai5 sin3 Ki-tok-kau3, chiu7 chit-chan5 su7 be7-seng5; m7-ku2 na7 beh sin3 Ki-tok-kau3, un2-tang3 e7 hou7 lau7-bu2 siu7-khi3, koh kiaN peng5-iu2 khoaN3-khin.  Sou2-i2 sam-sim liong2-i3.  Chong2-si7 siuN7-lai5-siuN7-khi3, chiu7 siuN7-chhut phaiN2-sim kong2, tioh8 lai5 ke2-cho3 jiat8-sim sin3 to7-li2 (chit khoan2 e5 lang5 se3-kan chin che7) Tui3 an2-ni chiu7 tiaN7 chhiaN2 Hui7-bi2 the3 i ki5-to2 thak8 seng3-keng hou7 i thiaN, ia7 ka3 i gim5-si, ti7-hia kap i tiam3 chiaN5 le2-pai, oh8 kau3 e7-hiau2 gim5 kui2 siu2 si.  Chong2-si7 Hui7-bi2 bo5 hiah-khoai3 sin3-iong7 i, khiok sim u7 teh hoaN-hi2 Ek-sam beh sin3 Chu2 e5 khoan2.  Tiam3 chit8 le2-pai3 au7, i chiu7 kong2 beh chhoa7 i to3-khi3, lai5 po2 in bo5-choe7.

9    Jip8 Lou-Bang7
Hui7-bi3 koat-toan3 iau3-boe7 beh kap i khi3, in-ui7 i tiam3-hia si7 jiat8-sim chi3-moai7 e5 ke, chiu7 an-un2, au7-lai5 Siu2-jin5 kap i tai7-seng chhut-lai5 tham3-thiaN cheng5-heng5.  Chai chiah-e5 su7 ko3-jian5 leng2-khi3 lah.  (che-si7 Chi-na3 cheng3-hu3 e5 khoan3).  Chiu7 khi3 pai3-tng5 kiN3 thau5-ke-niu5, kong3-khi3 chiah-e5 su7 hou7 in thiaN.  Kong3 Hui7-bi3 hian7-si5 iong3-iong3 ti7 to3-iu7.  TiuN3-lo3-niu5 thiaN-liau3 sim chin hoaN-hi3, kam2-sia7 Siong7-te3.  Tui3 hit-tiap8 liau3-au7.  Ek-sam tak8 le3-pai3 to lai5 le3-pai3, soa3 koh hok8-chit cho3 chui2-iu5 kong-si e5 sin-lo5, chheng2 phai3-lai5 Su7-liong5-chng cho3 chhut-tiuN-sou3 tiuN3.  Tui3 an3-ni tak8 le3-pai3 to khi3 pai3-tng5, seng3-keng chu7-jian5 han3-ji7-e5 chiu7 sek8-sek8.  Bok8-su khoaN3 i e5 jiat8-sim ia7 hoaN-hi3.  Chia an3-ha7.
Siu2-jin5 chiu7 khi3 chhoa7 Hui7-bi2 to3-lai5.  Kau3-ui7 bo2-kiaN2 kiN3-bin7 hoaN-hi3 kau3 lau5 bak8-sai3.  Tui3 an3-ni chit8-ke thoan5-oan5, koh poaN-khi3 tiam3 ka-ki7 e5 chhu3, Ek-sam ia7 tiaN7-tiaN7 khi3 Hui7-bi3 in tau, in ia7 bo5 khioh-hin7, chiau3-ku7 ho2 khoan3-thai7 i.
Koe3 chiaN5-ni5, Ek-sam chin jiat8-sim, ia7 lai5 tau3-ka3 Chu3-jit8-oh8, chin gau5 ka3.  Tui3 an3-ni tiuN2-lo2-nui5, chiu7 chin hoaN-hi3.  Bok8-su ia7 chan3-seng5.  Chiu7 in3 cho3--i, ia7 ti7 Su7-hiong5 e5 kau3-hoe7 chiau3 Ki-tok-kau3 e5 hoat-tou7 lai5 kiat-hun.  Oh! Ek-sam e5 hoaN-hi3, oo3an-jian5 ju5-gu5-tek-sui3, lan3 m7-bian3 koh kong3.  Hui7-bi2 ia7-si7 chin7 cho3 hu7-jin5-lang5 e5 pun3-hun7.
Kiat-hun au7 chiaN5 le3-pai3 chiu7 chhoa7 to3-khi3 Lam5-kiaN beh khi3 kiN3 lau7-bu2, kau3-ui7 lau7-bu2 bo5 sim3-mih8 hoaN-hi3.  In-ui7 si7 loh8-kau3--e5, koh-beh hap8-hun, ia7 bo5 to3-lai5 pai3 thiN-te7, kap kong-ma2, chiu7 chin bo5 chheng3-i3, bin7 au3-kia5-kia5.  Hui7-bi2 sim chin kan-khou3; chong3-si7 chin7 sou3-e7 cho3 khi3 chiu7--i. Chia an3-ha7.
Kong3 to3-lai5 keh-jit8 au7,  lau7-bo2 pi7-pan7 tak8-hang7 ho2-se3, in-ui7 si7 Ek-sam in lau7-pe7 e5 ki7-sin5 kau3, kio3 in tioh8 pai3.  Ek-sam khi3-thau5 m7 pai3, hou7 in lau7-bu2 ok, le3, khut8, chiu7 pai3; ia7 beh kio3 in soa3 pai3 long3-chong3 e5 kong-ma2 lai5 pou2 in kiat-hun e5 si5 bo5 pai3.  Ah! Chit-e5 chin-chiaN3 si7 Hui7-bi2 e5 khou3-taN3.  I koat-toan3 m7, chiu7 ti3-kau3 hou7 in ta-ke phah.  Ek-sam chin hoan5-lo2, Siu3-chhun khia7 ti7 piN-ah chin hoaN-hi2.  Tui3 an3-ni ke-lai7 chit8-jit8 koe3 chit8-jit8 na2 be7 ho5 (khng3 sin3 Chu3 e5 chi2-moai7 cho3 pe7-bo2-e5 tioh8 chu3-i3).  
Ta-ke tak8-jit8 to le3, khut8, hiuN na7 giah8 khi3-lai5 tui3 kong-ma2 e5 bin7-cheng5 chiu7 le3, he7 kong-ma3 tioh8 liah8 i.  Hui7-bi2 e5 kan-khou3 m7-na7 chit-iuN7.  Tak8-tng3 chiah8 gin5-oaN2 gin5-ti7, gou7 kin-ke5, chun7 liam3, peng5-kin tak8-jit8 u7.  Toa7-thui2, bak8-chiu-phoe5 siong5-siong5 ou-chheN.  Ah! kin-a2-jit8 kau3-chia chham2 lah, bo5 khah su loh8 oah8-te7-gek8.  Chong3-si7 Hui7-bi2 m7-kaN2 tau5-hang5: in-ui7 kou3 tiong7-hu e5 mia5-siaN,ia7 m7-kaN3 kap i jiang2, kiaN-liau2 chhio3-phoa3 lang5 e5 chhui3, ia7 m7-kaN hou7 lau7-bo3 chai; in-ui7 kiaN lau7-bo2 hoan5-lo2.  Am3-si5 bak8-sai7-a3 lau5-lau5 leh, hou7-lang5 liam3 e5 ui7, am3-si5 thau hian khi3-lai5 eng7 ioh8-iu5 boah-boah leh.  Ah! chin-chiaN3 chham2 bo5-te3 kong3; tok8-tok8 ki5-to2, ng3-bang7 Chu2 khui-lou7.
U7 chit8-jit8 ta-ke khi3 sio-kim to3-lai5, lek8-lou7 u7 tam7-poh8 chhiah-li7, i beh oa2-khi3 kou3--i, ia7 bo5-thang, hoan7-su7, chhiaN3 koh si5, ke-lai5 na7 kong3-phoa3 chit8-te3 oaN3, si2 chit8-chiah ke-a2, long2 kong2-si7 chit-e5 loh8-kau3-po5 soah-soah-tioh8.  Siu3-chhun na2 kap Ek-sam e5 lau5-bu2 siang7-sim lai5 kong-kek. Ek-sam khoaN3-liau3 ia7-si7 chin bo5-lou7, beh tui3 Hui7-bi2 choa7 chhut-khi3 liu5, m7-thih; chong3-si7 Hui7-bi3 chin gau5 thun-lun2, tit8-tit8 kiu5 Chu3 khui-lou7, m7-ai3 chhut-khi3, in-ui7 kiaN na2 chhut-khi3 na2 phaiN3-mia5.  Chong3-si7 bak8-sai3 siong5-siong5 chun2 png7 thun.  Siu3-chhun su7-su7 long2 long7-koan5, u7-si5 lang5-kheh na7 lai5 teh kio3 Hui7-bi2 Tan5 sin-seN niu5, i e5 bak8-chiu khia7 ti7 piN-ah ia7 gin5 kau3 beh lak chhut-lai5.  Ti3-kau3 Hui7-bi2 chin m7-ai3 lang5 kio3 Tan5 sin-seN niu5.  Ia7 u7 si5 lai5 phah Hui7-bi2 teh kap lang5 kong3-oe7, i ia7 leng7-goa7 theN3-thau5 chhui3-cham5, u7-si5 tng cheng3-lang5 e5 bin7-cheng5 ia7 hou7 Siu3-chhun hat, chin-chiaN3 chham2.  Long2 bo5 chit8-sut-a3 e5 chu7-iu5-koan5.

10   Khou2-Poe
Chit8-jit8, Ta-ke beh cho3 moa2 50 hoe3 e5 seN-jit8, hit-jit8 beh cho3-hi3 toa7 lau7-jiat8, ia7 beh koh pai3 sin5-beng5, ia7 ta-ke che7 teh beh hou7-lang5 pai3-siu7.  Siu3-chhun chin gau5 liam7 ho2-oe7, lai5 kau3-te3 khok8 chit8---e5, chiu7 kui7 loh8-khi3, chiu7 liam7 ho2-oe7.  Tioh8-kau3 Hui7-bi2, i e5 sim chin kan-khou2; in-ui7 tu5 khi3 ki5-to2 i2-goa7 boe7-bat kui7. Ia7 Seng3-chheh kong2, tu5 Siong7-te3 i2-goa7 m7-thang kui7-pai3.  Sou2-i2 koat-toan2 m7-kui7.  Pong5-pian e5 chhin-chiaN5 tit8-tit8 hoah tioh8 kui7, kou-put-chiong, koaN2 pat-tek8-chiong3, chiu7 kui7 oai-oai, chhui3-lai7 teh ki5-to2, kiu5 Siong7-te3.  M7-si7 teh liam7 ho2-oe7, ia7 m7-si7 teh kui7 ta-ke, si7 teh ki5-to2 kiu5 Siong7-te3 kam2-hoa3 ke-lai7.  Tai7-ke khoaN3 i u7 kui7 chiu7 ho2; chong2-si7 bo5 liam7 ho2-oe7 sou2-i2 sim am3-am3 m7-goan7.  Kau3 chiok-siu7 au7 keh-jit8, chiu7 siu7 chek-mng7, soa3 hou7 ta-ke phah. Ah chhin-chhiuN7 chit-khoan2 e5 siu7-phah, sng3-be7-liau2, koh bo5 loa7-ku2, 7 goeh8 kau3 beh phou2-tou7, chham2 lah, hit-si5 Hui7-bi2 i2-keng u7-sin oa2 6 goeh8-jit8 lah, pak-tou2 chin toa7-e5, i chai na7 hoan5-lo2 koe3-thau5, au7-lai5 e7 hai7-tioh8 kiaN2.  Sou2-i2 chin7 sou2-e7 m7-ai3 hoan5-lo2; chong2-si7 chin-oh, sim be7-chheng, 7,8 goeh8 kau3, tioh8 chhoe-koe2, pak8-chang3, pi7-pan7 che7-che7 hau3-kui2 e5 mih8.  Hui2-bi2 long2 bo5 chit-ho7 keng-giam7, sou2-i2 hou7 Siu3-chhun chin sang2.  In-ui7 che, i long2 sek8-sek8, hau3 mng5-khau2, khui kui2-mng5 tioh8 sio-kim, tian7 chiu2, long2 Siu3-chhun chhong3, i ia7 be7-hiau2, ia7 si7 koat-toan3 m7(Ke3 hou7 hoe7-goa7 e5 chi2-moai7, m7-chai tak8-e5 u7 chiah ho2-taN a2-bo5)
Tui3 an2-ni teng5-teng5-thah8-thah8 hou7 ta-ke na2 oan3, ia7 Siu3-chhun hou7 lau7-bo2 na2 thiaN3.  Ek-sam khoaN3-liau2 ia7-si7 chin kan-khou2, ia7 teh siuN7-chho3 e5 khoan2.  To3-lai5 hou7 in lau7-bo2 tong3, m7 hou7 i khi3 le2-pai3, chiu7 na2 leng2-sim, am3-si5 na7 bo5 Hui7-bi2 kio3 i ki5-to2, to bo5 ki5-to2, u7-si5 sui-bong2 Hui7-bi2 chio i ki5-to2, i ia7 m7-ai3, kio3 Hui7-bi2 the3 i ki5-to2 chiu7 ho2.  (ui7 chhoa7 Hui7-bi2 jiat8-sim, taN teh the3-jiat8 lah) sim ia7 bat siuN7 beh Siu3-chhun khi2-lai5 cho3 se3-i5, khiok m7-kaN2 beng5-beng5 hoat-piau2.  
Keh 4 goeh8-jit8, Hui7-bi2 chiu7 seN-kiaN2, kam2-sia7 Siong7-te3, si7 seN hau7-seN.  Hit-si5 Hui7-bi2 i3-su3 chin ai3 ho7 chit8-ji7 hun5---ji7 lai5 ki-liam7 in hiaN-ko: sou2-i2 beh ka7 i ho7-cho3 Sui7-hun5, chiu7 chiong chit-e5 su7 kap Ek-sam chham-siong5. Ek-sam khiok ia7-si7 hoaN-hi2 e5 khoan2: in-ui7 i ia7 kap in hiaN ho2-peng5-iu2, ia7 siuN7-khi2 tong5-si5 e5 cheng5-heng5; chong2-si7 Siu3-chhun thiaN Ek-sam chit-e5 su7 chiu7 khi3 chau3 in lau7-bo2, kong2 lan2 e5 ke e5 ji7-un5 to m7-si7 an2-ni, ka7 in lau7-bo2 kong2 tioh8 lai5 ho7-cho3 Kheng3-siong5, in lau7-bu2 thiaN-liau2, chiu7 kong2 beh ho7-cho3 an2-ni, Ek-sam m7-kaN2 keh8-i chiu7 ka7 i ho7-cho3 Kheng3-siong5, Ah! Hui7-bi2 chin loe2-chi3.  Kong2 lian7 ka-ti7 e5 kiaN2 ia7 be7-tit ka7-ti7 ho7-mia5.  Ka-ti7 e5 kiaN2 ia7 tioh8 hou7 pat8-lang5 ho7-mia5.  Sou2-i2 sim chin kan-khou2, na7 khoaN3 i e5 kiaN2 chiu7 lau5 bak8-sai2,  koh pun2-u7 i e5 tiong7-hu thang an-ui3, kin7-lai5 khoaN3 Ek-sam to7-li2 na2 leng2, koh u7 thiaN Siu3-chhun e5 khoan2-sit, chiu7 sim it-hoat kan-khou2, ia7 sui-bong2 si7 goeh8-lai7, ta-ke ia7 chit8-sut-a2 ke-chiu2 thang hou7 i chiah8 to bo5.  Tui3 an2-ni bo2-sin jiok8, ia7 bo5 sim2-mih8 ne thang hou7 kiaN2 chiah8, gin2-na2 be7 sui2.  Chiau3 ta-ke e5 i3-kian3, i kong2 he loh8-kau3-po5 seN--e5 m7-si7 chiaN3-sun, chou2-kong m7 kam3-lap8, be7 chiap-tit8 hiuN-lou5-hiN7, sou2-i2 bo5-iau2-bo5-kin2.  Hui7-bi2 khoaN3 i e5 kiaN2 be7 hang3-ne, bo5-bah-bo5-thut8, bo5 chit8-hang7 pi2 chit-e5 tai7-chi3 khah geng-sim.  Ti7 goeh8-lai7 goeh8-goa7 jit8 ku2, tiong7-hu bo5 jip8-khi3 pang5-nih, ia7 soa3 khi3 kap Siu3-chhun tang5-pang5, khi2-thau5 m7-kaN hou7 Hui7-bi2 chai, kau3 moa2-goeh8 au7 chiu7 kong-jian5 siu i khi2-lai5 cho3 se3-i5.  Ah! Tui3-chia khi2, Hui7-bi2 e5 chham2 beh kau3 chaiN2-iuN7, sit8-chai7 oh-tit heng5-iong5.  Chu7 ke3-lai5 kau3-taN ni5-goa7, m7-bat hou7 i to3-khi3 cho3-kheh poaN3-pai2, na2 teh koaiN hoan7-lang5 leh, kau3 ti7 hit-si5 chai tiong7-hu pian3-sim chhoa7 Siu3-chhun cho3 se3-i5 e5 si5, chiah sia2-phoe khi3 hou7 in lau7-bu2 chai.  Lau7-bu2 ti7 chhu3-nih kap Siu2-jin5 toa3, ka7 Siu2-jin5 chhoa7 bou2.  Siu2-jin5 ia7 seN hau7-seN, sou2-i2 chit8-ke na2 lau7-jiat8.  Ah! u7 chit8 e7-pou chih-tioh8 hit-tiuN phoe, thak8-tioh8 bak8-sai2 hou3 m7 khui.

11    Chham2-Siong7 Ka-Chham2
(Kau3-chia chiah siuN7-chho3 ti5 lah)
Chiong chit-e5 su7 kong2 hou7 Siu2-jin5 thiaN, Siu2-jin5 tui3 chhui3 in kong2, Lai5-khi3 chhoa7-chhoa7 to3-lai5. Chong2-si7 tiuN2-lo2-niu5 kong2, ke3-chhut to lang5 e5 lah, beh chaiN2-iuN7 chhoa7 to3-tng2?  Tang-si5 lin2 thau5-ke ti7-teh e5 si5, ia7 si7 tit8-tit8 kong2 m7-thang chiong Hui7-bi2 ke3 se3-siok8, kin-a2-jit8 goa2 e5 choe7 chin-chiaN3 tang7, chia chhiaN2 an3-ha7.
Kong2 Ek-sam koh bo5 loa7-ku2 hou7-lang5 keng2-cho3 Lam5-kiaN chhi7 sai-khu e5 khu-tiuN2.  Oa3! Sit8-chai7 ho2 mia5-siaN, kau3-chia ke-hoe2 ia7 hoat oa2 chiaN5 10 ban7, ia7 oaN7 thau5-lou7 lah, ka-ti7 teh keng-eng5 chit8-keng te5-hang5.  Se3-i5 Siu3-chhun na2 tek-lek8,  i khah che7-hoe3, su7-su7 ia7 khah lau2-lian7, ia7-si7 siaN5-chhi7 lang5, koh pai3 put8-e5 su7 tak8-hang7 chai, koh tit ta-ke thiaN3.  Tui3 an2-ni na2 u7 khoan5, soa3 tai7-ke long2 chun5-keng3 Siu3-chhun, Hui7-bi2 hou7 Siu3-chhun teh cho3 cha-bou2-kan2 taN2-pan7.  Hou7 lang5 keng2-cho3 khu-tiuN2 hit-jit8, chhiaN2 oa2 50 te3-toh, chiau5 chhiaN5 chhi7-lai7 e5 sin-siong, chiau3 pong5-pian e5 lang5, khoaN3, Siu3-chhun e7 oah8-tang7 koh khah che7-hoe3, tai7-ke to kong2 Siu3-chhun si7 toa7-bou2, Hui7-bi2 si7 se3-i5, le2-sou3 ia7 Siu3-chhun khah chai, Hui7-bi2 ia7 hoan5-lo2.  Koh siN-kiaN2 au7 bo5 chiah8 sim2-mih8 pou2, koh si5-si5 geng5-sim, sui-bong2 si7 pi2 Siu3-chhun khah sui2; m7-ku2 ia7-si7 phaiN2-khoaN3 khi3 lah.  Sou2-i2 na2 loe3-chi3, na2 the3-au7, chiap lang5-kheh tang-sai long2-si7 Siu3-chhun chit8-e5.  Tui3 an2-ni na2 u7-se3 khi2-lai5.  Hit-jit8 ia7 kio3 ge7-ki koaN7-pan5 thin5-chiu2.  Hui7-bi2 khoaN3-liau2 sim hui-siong5 e5 kan-khou2.  Tiong-kan chit8-e5 si7 Lam5-kiaN siang7 chhut-mia5 e5 ge7-ki, Sai3-hoe-lau5 e5 toa7-sek8 cha-bou2, seN-cho3 12-hun e5 sui2.  Kin-ni5 tu2 18 hoe3, ho7-cho3 Gek8-chu. Tui3 hit-jit8 lai5 thin5-chiu2, put-chi2 u7 chhiu2-oan2 thang be5-hek8 Ek-sam, Ek-sam hit-tiap8 chai5, se-lek8, long2-u7.  Sim na2 hong3-chhiong3, chiu7 siong5 khi3 Sai3-hoe-lau5 khai, khai-liau2 na2 u7 chu-bi7 soa3 siong5-siong5 tiam3-me5.  Au7-lai5 Siu3-chhun khou-khng3 i chhoa7 jip8-lai5, che u7 li2-iu5: chit8--e7 siuN7 u7-iaN2, se3-i5 chhoa7 che7-e5 ho2-mia5, cho3 khu-tiuN2 khai cha-bou2 khah phaiN2-se3, chiu7 ka7 i chhoa7 jip8-lai5.  Tui3 hit-tiap8 liau2-au7, long2 m7-bat koh jip8-khi3 kau3 Hui7-bi2 e5 pang5.  Chiau3 Siu3-chhun ai3 i chhoa7 jip8-lai5 e5 i3-su3, si7 ai3 kap Gek8-chu hap8-kong-pho3-cho5, lai5 koaN2 Hui7-bi2 hou7 i chhut-khi3, chiu7 i thang cho3, cheng3-sek e5 toa7-bou2, ia7 Gek8-chu cho3 se3-i5.  An2-ni Gek8-chu khah chio2-hoe3, khah khoai3 koan2 (choe3-tok8, hu7-jin5-sim).  Chia chhiaN2 an3-ha7.
Kong2 Hui7-bi2 lun7 i e5 tiong7-hu, bo5 jip8-lai5 i e5 pang5 e5 su7, i bo5 liah8-cho3 iau2-kin2, i siang7 hoan5-lo2 chiu7-si7 tiong-hu jit8-jit8 tui7-loh8, i2-keng jip8-ti7 mou2-kui2 e5 lo5-bang7 lai7 lah.  I si7 ui7 hit-hang7 su7 lai7 iu-bun7, koh chit8-hang7, hou7 i toa7 kan-khou2, chiu7-si7 Kheng3-siong5 e5 phoa3-peN7, tui3 chu7-thau5 bo5 ne thang hou7 i chiah8, chiu7-si7 gin2-na2 chin lam2-sin, chhi7 long2 be7 chiaN5-mih8.  Sou2-i2 kau7 tap-khap8.  Kau3 seN-chhut-si3 3.4 goeh8-jit8 au7 soa3 si2-khi3.  Ah!  chit-chan5 su7 hou7 Hui7-bi2 choe3 te7-it kan-khou2, sou2-i2 si5-si5 thi5-khau3 bo5 soah.  Chong2-si7 kai-chai3 tui3 i lai5, i sou2 eng7 hit-e5 cha-bou2-kan2 kap i hui-siong5 e5 siang7-sim, ho7-cho3 Sou3-lan5 kin-ni5 20 hoe3.  I hou7 Hui7-bi2 ka3 liau2 ia7 i2-keng e7-hiau2 thak8 Seng3-chheh, ia7 u7 khi3 thau nia2 se2-le2 jip8-kau3 lah, sou2-i2 2-e5 hui-siong5 siang7-sim, si5-si5 cho3-hoe3 ki5-to2, saN an-ui3, saN bian2-le7.  Che ia7 si7 Siong7-te3 chit8-hang7 e5 khui-lou7.  Hui7-bi2 na7 khah m7-ai3 chiah8 tang-sai, Sou2-lan5 chiu7 khi3 thau5 be2-mih8, lai5 khng3 i tioh8 chiah8, a2-si7 phoa3-peN7, ia7-si7 Sou3-lan5 khi3 ka7 i mng7 ioh8-a2.  Chin-chiaN3 si7 chit8-e5 kiu3-chheN.  Chia an3-ha7.  
Kong Ek-sam hou7 hit 2 e5 se3-i5 tit8-tit8 ka7 i kun au7-lai5 ia7 khoaN-khin hit-e5 Hui7-bi2, chong2-si7 m7-kaN2 ka7 i li5; in-ui7 siuN7-tioh8, cheng5-e5 saN-thiaN3 ia7 m7-kaN2 sui-pian7 koaN2 i chhut-khi3.  Chong2-si7 ia7 bo5 tui3-tiong7 i, put-ko3 ka7 i khia7 chheN-chha chiu7-si7.  

12   Lian7-Hoe-Ti5 E5 Su7-KiaN7
Hui7-bi2 siong5-siong5 khi3 in au7-hoe-hng5 thi5-khau3.  U7 chit8-me5 si7 goeh8-am3-me5, Ek-sam kap Siu3-chhun, Gek8-chu 2-e5, chhoa7 tui3 au7-hoe-hng5 e5 Lian5-hoe-ti5 piN hia lai5 thit-tho5.  Hit-si5 Hui7-bi2 tu2 ti7 ti5-piN teh hau2, kui7 teh ki5-to2, In thiaN i teh hau2, chiu7 kiaN5 oa2-lai5.  Ek-sam chin siu7-khi3, kong2 chit-tiap8 chiaN5 chap8 tiam2 lah, li2 ti7-chia khau3 an2-choaN2, khau3 kah soe-khi3.  Hit-si5 Hui7-bi2 bak8-sai2 chhit-chhit leh khi2-lai5, kong2, Hu-ah! Kin-na2-jit8 li2 ma7 m7-thang chiah bo5-cheng5, chaiN2-iuN7 bo5 liam7-tioh8 cheng5-jit8 ah; Chu7 an2-ni tui3 Ek-sam e5 kha ka7 i lam2 teh khau3, (Ah! lan2 ka7 i siuN7 hit-si5 Hui7-bi2 e5 sim loa7 kan-khou2---tauh).  Ek-sam chin siu7-khi3, chu7 an2-ni ka7 i cham3-khi3.  Hut-jian5 thiaN-kiN ti5-te2 thong7 chit8-e7, chhin-chhiuN7 u7-lang5 poah8-loh8 chui2 e5 khoan2-sit, chiu7 khui-siaN kio3 Hui7-bi2, Hui-bi2 bo5 teh in3 e5 siaN.  Ek-sam chai chham2 lah, hou7 i that tui3 ti5-te2 loh8-khi3 lah.  Chit-e5 ti5 chin chhim, chui2 m7-bat ta, chhau2-se chin-che7, lang5 poah8-loh8 oh-tit peh-khi2.  Sou2-i2 i siuN7 un2-tang3 chham2 lah.  Sou2-i2 i pun2-sin kin2 chau2-khi3 chhu3-nih, beh kio3 tng5-kang lai5 kou--khi2-lai5.  Kau3 chhu3 tng5-kang koh bo5 lang5 ti7 teh: in-ui7 chhi7-nih teh lau7-jiat8, tai7-ke long2 khi3 khoaN3 lau7-jiat8.  Kau3 to3-lai5 to i2-keng poaN3-me5 au7 ke-thi5 lah.  Sou2-i2 kau3 thiN-kng chiah khoaN3, i ia7-si7 an3-sng3 kong2-si2 lah.  Sou2-i2 thiN-kng lai5-khi3 kou.  Kau3 thiN-kng koh kou bo5, tui3 an2-ni sim chin kiaN, siuN7 kong2 un2-tang3 si7 tim5-tui3 e7-bin7 chhah-tui3 lou-kou5-moai5 loh8-khi3 lah.  Ah! Am3-si5 khun3, hut-jian5 khoaN3 Hui7-bi2 e5 hun5 khia7-ti7 i e5 bin5-chhng5-thau5, bin7 kou5-kau3 choan5 lou-kou5-moai5.  U7-si5 kiaN-kau3 thong-me5 m7-kaN2 khun3, ti3-kau3 khi3 khu-iah8-tiuN5, ti7 pan7-su7-toh, u7-si5 ia7 tuh-ku, phak-ti7 toh-nih khun3, hut-jian5 ia7 khoaN3 i khia7-ti7 toh-piN.  Oh! Hui7-bin2 ah, thau5-bin7 choan5 lou7-kou5-moai5, tui3 an2-ni soah na2 siau2-e5 sim chin be7-an.
Theng5 bo5 loa7 ku2 chit-chan5 tai7-chi3 hoat-pauh.  Keng2-chhat-su7 phai3-lang5 lai5 chha5.  Hit-si5 Lam5-kiaN u7 chit8-e5 tek8-bu7 tham3-cheng kiam u5-sim2 heng5-su7, kio3-cho3 Chhoa3 Thian-pheng5, sim2 tai7-chi3 kek beng5, chhin-sin lai5 chha5, khi3 sit8-te7 tiau7-cha teng2-teng2. Chai chit-chan5 su7 kap khu-tiuN2 toa7 u7 khoan-he7; sou2-i2 chin ka7 i chu3-i3.  An2-ni Ek-sam tioh8 kiaN, chai su7 m7-ho2 lah, chhoa7 Gek8-chu2 chau2, chiong Siu3-chhun ka7 i hiat-ti7 chhu3-nih. Chau2-tui3 Siong7-hai2, an3-sng3 beh chau2-khi3 goa7-kok.  Chia chhiaN2 an3-ha7.
Hit-si5 Ek-sam in lau7-bu2 ia7 chai khou2 lah.  Chai i e5 sou2-cho3 u7 toa7 e5 tek-choe7 thiN, ti3-kau3 kin-na2-jit8 e7 lai5 long7-ke-soaN3-theh8.  Kin-a2-jit8 koh bo5 kiaN2 lah, oah8 teh bo5 lou7-eng7.  Koh tham3-cheng , keng2-chhat, heng5-su7 chit8-jit8 tiaN7-lai5 chhiau, lai5 chha5, koh hou7 tham3-cheng chha5 tioh8 i bo5-pai5 teh thau-chiah8 a-phian3, ka7 i kio3-khi3 phai3-chhut-sou2, koat.  Chin soe, to3-lai5 kau3-te3 keh 2, 3 jit8 na2 siuN7 na2 m7-goan7 soa3 khi3 tiau3-tau7-si2. (ThiN po3-eng3) ke-lai7 chhun Siu2-chhun kap hiah-e5 cha-bou2-kan2 lou5-chai5.  Chia koh an3-ha7.
Ek-sam kap Gek8-chu chau2-kau3 Siong7-hai2 khi3 beh ti7 Eng-kok e5 chou-kai3-te7, ti7-hia ke2-mia5-oaN7-seN3, an2-sng3 beh chau2.  Hit-me5 tiam3-ti7 Kun5-eng-koan2, koan2 lai7 e5 lang5 khoaN3 Ek-sam si7 toa7 ho2-giah8-lang5 e5 khoan2, koh chhoa7 hit-e5 cha-bou2 gin2-na2 hiah sui2.  Tiam3-lai7 u7 chit8-e5 tiam3-oan5, kap chit8-e5 ha7-lu2 siuN7 phaiN2-sim, beh ka7 in thau7-si2.  Hit 2-e5 ia7 iok-sok chit8-e5 beh pun Ek-sam e5 chiN5, ia7 chit8-e5 iok beh pun Gek8-chu e5 mih8, chiu7 khi3 be2 tok8-ioh8 lai5 phau3-ti7 ko-pi. Kio3 ha7-lu2 phang5 hou7 chiah8.  Chit-tiap8 Tan5 Ek-sam kai2-mia5 cho3 Tan5 Hok-choan5, Gek8-chu kai2-mia5 cho3 Giok8-eng.  
Ha7-lu2 chin ho2-i3, Gek8-eng khah kiaN koaN5, khoaN3 sio-te5 lai5, chiu7 seng lim, Ek-sam thng3 iuN5-hok8, oaN7 peng5-siong5 beh khun3 e5 hok8, i ia7 khi3 lu2-koan2 e5 ek8-keng se2-ek, Giok8-eng e5 chhit-khong2 lau5-hoeh, to2 ti7 hia chin kiaN, chai si7 hou7-lang5 eng7 tok8-ioh8 thau7-si2, chiu7 giau5-gi5 si7 tui3 ko-pi te5.  I hit-poe m7-kaN2 lim, ka7 i phang5 piaN3-ti7 chng-a2 thou-kha, chng2-a2 kiN3 tioh8 te5 pit-khui, chiu7 beng5-chai si7 ko-pi lai7 u7 tok8-ioh8.  Tui3 an2-ni thau3-me5 ui7 chit-chan5 su7 ka-ti7 chau2-khi3 po3 keng2-chhat-su7, Siong7-hai2 e5 keng2-chhat-su7 liam5-piN lai5 tiau7-cha, ko2-chin chha5 tioh8, si7 tiam3-lai7 e5 tiam3-oan5 kap ha7-lu2 e5 tong5-bou5.  Chiu7 chiong chit 2-e5 keh-jit8 beh khui hoat-teng5 lai5 kong-phoaN3.  Hit-si5 Tan5 Hok-choan5 chhut-tiuN5 khi3 cho3 cheng3-jin5, i chin m7-ai3 chhut-khi3, in-ui7 tui3 chit-kiaN7 su7, i si7 i5-it e5 cheng3-jin5, sou2-i2 i tioh8 chhut-sek.

13   Siong7-Hai2 E5 U7-Sim2
Keh-jit8 8 tiam2, chiu7 ti7 Siong7-hai2 e5 te7-hng hoat-iN7 khui-teng5 kong2-phoaN3.  Hit-si5 mng7 hoan7-choe7-jin5 kui2-ku3, chiu7 kio3 Hok-choan3 chhut-lai5 cho3 cheng3-jin5, liam5-piN bu5 ki5-tou5-heng5 soan-ko3.  Tu2 beh pi3-teng5 e5 si5, u7 chit8-e5 lang5 hut-jian5 khia7 khi2-lai5 kio3 cheng3-lang5 ban7-chiah soaN3.  Kiam2-chhat-koaN tu2 beh kio3 chiang2 sim2-phoaN3-tiuN2 e5 lang5 hoah i tiam7-tiam7, chit8-e5 khoaN3, to-si7 choan5-kok ti7-beng5 e5 tok8-bu7 tham3-cheng Chhoa3 Thian-pheng5 sin-seN, chiu7 tai7-ke koh che7 loh8-lai5 thiaN i kong2.  Hit-si5 Tan5 Hok-choan5 e5 bin7 chit8-chun7-chheN, chit8-chun7-ang5, long2 gong7-khi3.  Tek8-bu7 tham3-cheng chiu7 kong2, Liat8-ui7 kin-a2-jit8 chit-e5 cheng3-jin5, goan5-lai5 m7-si7 ho7-cho3 Tan5 Hok-choan5, si7 Tan5 Ek-sam, tai7-ke thiaN chit8-e5 toa7-kiaN; in-ui7 Tan5 Ek-sam Lian-hoe-ti5 e5 su7-kiaN7, chiah-ku2 tiaN7-ti7 sin-bun5-choa2 khoaN3-kiN3, sou2-i2 mia5 chin thau2, (choe7 teh lang5) theng3-chiong3 kang2 chheng-lang5 chu2-bak8 khoaN3 i.  Ek-sam chit8-si5 chin kiaN, bin7 long2 piN3 si2-lang5 sek. Tek8-bu7 tham3-cheng chiu7 chiap-soa3 kong2, chit-lang5 chiu7-si7 sin-bun5-choa2 sou2 ki3 Lian-hoe-ti5 su7-kiaN7 e5 lang5, goa2 thiaN i chau2 tui3 Siong7-hai2 lai5, siong5-se3 tham3-cha kok hong-bin7 e5 kheh-koan2.  Kau3 Kun5-eng koan2 u7 chha5-tioh8 chit-e5 ki5-koai5 e5 su7-kiaN7, sou2-ki2 thiau5-kang lai5 pong5-theng, kau3-ui7 kou2-jian5 khoaN3 i ti7-chia.  Sou2-i2 chit-tiap8 ai3 chu7-an2-ni lau5 i ti7-chia, ban7 chiah the3-tiuN5.  Kong2 liau2-au7 chiu7 chin3-cheng5 oa2-khi3 tui3 chhiu2 ka7 i khan teh, ia7 chhiaN2 cheng3-lang5 si3-soaN3, ia7 in-ui7 i u7 tng khu-tiuN2 e5 chit8, sou2-i2 m7-ai3 ti7 tng-tiuN5 liah8 i.  Hit-am3 tek8-piat8 Chhoa3 sin-seN tit-chiap hoah the3 kiam2-chhat-koaN kap su-ki3.  Kan-ta ko3-jin5 cho3 chhin-chhiuN7 peng5-iu2 lai5 teh tham3 i e5 hi-sit8.  In-ui7 Chhoa3 tek-bu7 chin tong5-cheng5 i, chai i si7 cho3 khu-tiuN2, beng5-bong7-lang5, sou2-i2 chin ai3 kiu3 i.  Chiu7 mng7 i kong2, Ek-sam li2 ui3-chiaN2-iuN7 thai2 to5-chau2?  Goa2 m7-si7 to5-chau2, si7 ui7 u7 su7-kou3 lai5 Siong7-hai2.  Li2 na7 m7-si7 chun5 to5-chau2 e5 i3-su3, an2-choaN2 tiam3 lu2-koan2 thai2 tioh8 oaN7-mia5? Goa2 to ai3 pi7 hiam5-gi5.  Ai3 pi7 siaN2-mih8 hiam5-gi5? KiaN lang5 phe-pheng5 goa2 chhoa7 Gek8-chu chhut-lai5.  Chhoa7 Gek8-chu chhut-lai5 kiam2 u7 saN2 iau2-kin2, thai3 tioh8 oaN7-mia5? Goa2 siuN7 li2 m7-si7 ui7 an2-ni, si7 u7 khah chhim e5 ke3-oe7.  Bo5, bo5, Li2 chaiN2-iuN7 khi3 be2 lou7-chio3? Goa2 to siuN7 beh koe3 goa7-kok.  Li2 thau5-tu2-a2 kong2 si7 u7 tam7-poh8 tai7-chi3 lai5-kau3 Siong7-hai2 na7-thiaN7, ia7 chit-tiap8 kong2 beh khi3 goa7-kok? Goa2 to lai5 chia, chiah siuN7 ai3 khi3. Ia7 siuN7 ai3 khi3 thai2 bo5 eng7 li2 e5 mia5 khi3 kip lou-chio7, thai2 eng7 pat8-e5 lang5 e5 mia5?   An2-ni li2 si7 beh thau-chau2.  TaN li2 na chun5-sim beh khi3 goa7-kok pan7 tai7-chi7 cho3 seng-li2, ia7 un2-tang3 u7 che-chio2 e5 heng5-li2, heng5-li2 ti7 to2-ui7? Goa2 to bo5 khoan2 heng5-li2, an2-choaN bo5? To khoan2 be7-hu3.  U7 sim2-mih su7 hou7 li2 khoan2 be7-hu3; KiaN hu3-chun5 be7-tioh8.  Li2 na7 hiah chim-chiok kiaN hu7-chun5 be7-tioh8? ChaiN2-iuN7 bo5 liong7-cha2 pi7-pan7? Goa2 to hut-jian5 siuN7 beh chhut-goa7-e5.  Li2 kiam2 m7-chai li2 si7 tng khu-tiuN2, tak8-jit8 ai3 chhut-sek8 pan7-su7, an2-choaN2 u7 tai7-chi3 tioh8 khi3 goa7-kok, bo5 liong7-cha2 the5-chhut khoat-khin5-kai3, ia7 beh chhut-hoat bo5 lang5 chai? An2-ni li2 un2-tang3 chun5 beh chau2-thoat sim2-mih8 choe7-chong7 e5 taN2-sng3, na7 bo5, chiu7 bo5 hiah chheN-kong5, ia7 hiah kau2-koai3 e5 pou7-sou3.  Chin nge7-chhui3, long2 m7-jin7.  Tui3 an2-ni chiu7 ka7 i sang3-loh8 u7-sim2 ka-gak8.  Ah! chit8-si3 lang5 long2 si7 ho2-mia7, kau3 kin-a2-jit8 tioh8 siu3 kaN-gak8, chit-me5 chin m7-goan7, chiap8-chiap8 siuN7 beh si2; m7-ku2 siuN7 m7-goan7, e7-ki3-tit goa2 cham3 Hui7-bi2 to na2-chun2 cham3 bo5 sim2-mih8 tioh8, koh goa2 m7-si7 chun5 phaiN2-i3 beh lai5 i si2, an2-ni goa2 na7 chu7-chin soah chu7 an2-ni hou7-lang5 kong2 cha-pou-kiaN2 ui3-su7, ia7 tai7-chi3 bo5-beng5 chiu7 kiaN kau3 si2.  Ah! chit8-sim siuN7 beh kap i pian7 chit-e7 ou7-peh8, tui3 an2-ni chiu7 to2 loh8-khi3 khun3. Bak8-chiu kheh-khi3, chiu7 koh khoaN3 Hui7-bi2 khia7-ti7 bin7-cheng5, phiN7, bak8, chhui3 choan5 lou-kou5-moai5.  Ah! chin kiaN, khah theng5-ti7 chhng5-cheng5 khah-theng5 ti7 chhng5-au7.  Peh khi2-lai5 bak8-chiu thi2-khui iu7 bo5 khoaN3-kiN3, ka-ki7 siuN7 tek-khak si7 Hui7-bi2 piN3-kui2 beh lai5 liah8 i.  Bak8-chiu kheh khi3 chiu7 koh lai5, tui3 an2-ni soah na2 chhin-chhiuN7 siau2-e5.  Koh hoan5-lo2 bin5-a2-jit8 beh koh chit8-pian3 cheng3-sek e5 u7-sim2, soah khi2-kong5 e5 khoan2, kui-me5 peh khi2-lai5 loan7-loan7 kiaN5.  Chong5 chhut-khi3 kaN-gak8 e5 chhau2-pou-a2 long7-long7-kiaN5.  Kau3 thiN-phu2-kng sun5-kaN e5 lai5 ka7 thoa jip8-khi3, chhui3 ngauh8-ngauh8-liam7, u7 hoat-jiat8.  Kou3-kaN e5 lang5 pin2 u5-sim2 koaN-tiuN2, ia7 chhiaN2 gak8-i lai5 khoaN3, chiah siat-hoat hou7 i khi3 kaN-gak8 e peN-iN7, keh chiaN5 le2-pai3 chiu7 khah ho2.  Tui2 an2-ni chiu7 cheng3-sek e5 u5-sim2, u7 kiam2-chhat, su-ki3 lai5 ki3 i e5 khau2-keng.  Chiu7 mng7 i e5 mia5-siN3, chu7-sou2, ia7 ti7-si5 kau3 Siong7-hai2, it-it e5 keng-koe3 mng7 chheng-chho2.  Chiu7 kong2, li2 ti7 11 goeh chhe 2 am3, chaiN2-iuN7 chiong Hui7-bi2 ka7 i that tui3 Lian5-hoe ti5-te2 loh8-khi3 si2?  Bo5, goa2 m7-si7 chun5 phaiN2-i3, goa2 m7-chai ka7 i that u7-tioh8 a2 bo5; na7 u7, ia7-si7 tng3-lap-che7 na7-tiaN7.  Put ti3-kau3 siak-loh8 ti5.  Na7 si7 an2-ni chiau2 li2 siuN7 sim2-mih8-lang5 ka7 i that loh8-khi3? Goa2 m7-chai.  Be7 an2-ni kong2-tit, in-ui7 hit-si5 kap li2 khi3 e5 lang5 long2 si7 cha-bou2-lang5, koh i ia7-si7 beng5-beng5 lam2-ti7 li2 e5 kha teh khau3. Li2 cho3 u5-sim2-koaN e5 lang5, kiam2 u7 khia7-ti7 hia khoaN3 i i2-keng tiau7-cha Siu3-chhun, i chit8-lang5 thang-cho3 cheng3-jin5, i kong2-beng5 si7 li2 that-e5, in-ui7 hit-si5 lam2 li2 e5 kha, ia7 li2 cha-pou-lang5 chiah u7-lat8 thang sak i kau3 loh8-khi3, ia7-si7 toe3 li2 e5 siaN loh8-khi3.

14   Ui5-Gian5-Su
Mng7 kau3-chia, soa3 tiam7-tiam7 bo5-oe7, in-ui7 sim-bang5-bang5, soa3 be7-hiau2 in3.  U5-sim2-koaN kong2, Li2 na7 m7 in3, chiu7 beh ka7 li2 cho3 su7-sit8 lai5 ke3-sang3 lah.  Iu2-goan5 tiam7-tiam7, hit-me5 chiu7 ka7 i sang3-jip8 u5-sim2 kaN-pang5, koaiN-ti7 te7 4 ho7 sek.  Keh cha2-khi3 beh tah cha2-chhia loh8-lai5 Lam5-kiaN, hu3 12 goeh8 chhe e5 kong-phoaN3, in-ui7 khah oan7, kiaN-liau2 na2 khi3 ni5-boe2 na2 bo5-eng5.  Hit-me5 Ek-sam ka-ti7 e5 liong5-sim chu7-chek, hoan2-hoe2 i e5 chho3-gou7.  Ah! kin-na2-jit8 goa2 si7 tong5-tong5 chit8-e5 u7 chu-keh e5 sin-su7, tioh8 lai5 siu7 koaN-kaN, siu7 sim2-mng7, kiam2-chhai2 tioh8 kau3 si2-heng5 e5 te7-pou7, ia7 ti7 2,3 jit8 cheng5 tui3 sim-bun5 ia7 khoaN3-tioh8 in lau7-bu2 tiau3-tau7 chu7-sat lai5 si2.  Ah liong5-sim it-hoat kan-khou2, siuN7 kong2 goa2 kin-na2-jit8 e5 oah8, oah8-tit bo5 lou7-eng7. Koh siang7 kan-khou2, chiu7-si7 koh siuN7-kiN3 cheng5 i kap Hui7-bi2 e5 saN-thiaN3, khi2-thau5 i m7-ke3-i, ia7 i tit8-kiu5, ia7 tui3 jip8 i e5 chhu-mng5, ia7 si7 chin koai, su7-su7 long2 si7 thun-lun2, un-jiu5 siong2-se3, ia7 kin-na2-jit8 e7 lai5 si2, koh si7 si2-ti7 hui-beng7.   Ah! na2 siuN7 na2 m7-kam, koe3 Hui7-bi2 chin be7-tit-khi3.  Chiu7 khui-siaN ka-ti7 hau2, ia7 ti7 kan-khou2 e5 kek8-thau5 chiu7 koh siuN7-tioh8 Siong7-te3, chiu7 kui7-loh8 ti7 gak8-pang5 e5 thou5-kha khui-siaN ki5-to2.  Ah! Siong7-te3 ah, kiu3 leh ou3! Sim na2 kan-khou2.  Chiu7 siuN7 koat-i3 beh chu7-chin7; in-ui7 na7 kau3 thiN-kng, to3-khi3 Lam5-kiaN, hia u7 chhin-chiaN5 peng5-iu2, un2-tang3 toa7 thi2-chhio3, khoaN3-khin.  In-ui7 sin-chiuN7 u7 hai7-si2 bou2, khi3-si2 lau7-bu2, sit8-chai7 si7 put-hau3 e5 choe7-khoe, siuN7-liau2 bo5 bin7 thang kiN-lang5.  Tui3 an2-ni chiu7 siuN7 beh thau2 khou3-toa3 khi2-lai5 chhui hou7 i si2.  Au7-lai5 koh siuN7-tioh8 si2, si2-tit m7-tat8; in-ui7 ka-ti7 e5 sim-tiong bo5 10-hun kam-goan7, kong2  u7 hai7-si2 Hui7-bi2, in-ui7 goa2 to ki3-tit ka7 i cham3 bo5 sim2-mih tioh8, an2-choaN2 e7 lian3 loh8-khi3.  Tui3 an2-ni chiu7 ka7 kou2-kaN e5 lang5, tho2 chit8-te3 choa2 kap pit, chiu7 ka-ti7 cheng7-cheng7 phak-ti7 bin5-chhng5, lai5 sia2 chit8-tiuN ui5-gian5-chng7, au7-lai5 chiah beh lai5 si2.  Sia2-kong2, Ah! Kau3-chia goa2 si7 chin kian3-siau3, si7 u7-choe7 e5 lang5; chong2-si7 Hui7-bi2 ah! goa2 e5 sim kau3-taN sit8-chai7 iau2-u7 chun5 thiaN3 li2 e5 sim, goa2 cheng5 e5 sou2-cho3 sit8-chai7 u7 toa7 chho3-gou7, goa2 chit-tiap8 koh siuN7-tioh8 lan2 cheng5 khi3 ban2 pek-hap8-hoe, a2-si7 cho3-hoe2 kou3 A-pa e5 phoa3-peN7, a2-si7 ti7 Lam5-iong5 e5 cheng5-heng5.  Ah! goa2 chin-chiaN3 chai li2 si7 chin thiaN3-goa2. Goa2 chit-tiap8 na7 koh siuN7 tioh8 li2 e5 bin7,chin-chiaN3 tak8 si5 u7 ho5-peng5, thiaN3-thang3, thun-lun2, e5 khoan2-sit.  Ah! lun7 jin5-keh, goa2 chin-chiaN3 m7-tat8-tioh8 li2.  Li2 chin-chiaN3 si7 chin e5 Ki-tok-lu2-tou5, ia7 goa2 sit8-chai7 kong2, goa2 e5 sim m7-kaN2 be7-ki3-tit li2 e5 thiaN3-cheng5.  Goa2 ia7 sit8-chai7 thiaN3-li2. Ah! mou5-kui2 e5 khui3-lat8 ah! Li2 chai2-iuN7 be5 goa2 kau3-ti7 chhim-kheN, ham7-hai7 goa2 kau3 chiah-chham2 ah! Ah! Siu3-chhun ah! Gek8-chu ah! Lin2 chin-chiaN3 si7 mou5-kui2 e5 khi3-khu7, hai7 goa2 kin-a2-jit8 kap goa2 sou2 chi3 chhin-ai3 e5 kut-tiong e5 kut bah-tiong e5 bah e5 Hui7-bi2 lai5 pun-khui.  Ah! Hui7-bi2 ah! Li2 na7 ko2-jian5 thiaN3--goa2, kiu5 li2 sia3-bian2 goa2, the2-thiap goa2 chit8-si5 e5 chho3-gou7, tong5-cheng5 goa2 chin-sit8 e5 hoan2-hoe2.  Ah!  goa2 chin-chiaN3 tek-choe7 ti7 thiN kap tek-choe7 ti7 li2.  Ah! Siong7-te3 ah, Li2 na7 sia3-bian2 kiu3 goa2 e5 leng5-hun5, kau3 ti7 li2 e5 kok, goa2 ti7-hia tek-khak beh koh tui3 sou2-thiaN3 e5 Hui7-bi2 jin7-chho3.  Ah! Hit-si5 ti7-hia, goa2 beh koh eng2-oan2 kap i saN-thiaN3: Ah! goa2 sou2-thiaN3 e5 Hui7-bi2 ah! Li2 tioh8 sia3-bian2 goa2, li2 tioh8 the3 goa2 kiu5 Siong7-te3 sia3-bian2 goa2 hoan7 chhit-kai3 e5 choe7, i2-kip8 sou2-cho3 tak8-hang7 e5 m7-tioh8.  Ah! lun7 li2 e5 si2, goa2 chin m7-kam, goa2 chin-chiaN3 bo5 chun5 hit-ho7 sim, goa2 khoaN3 goa2 that li2 bo5 tioh8.  Chu2-ah, kiu5 Li2 kam3-chhat!
Sia2 kau3 chia, sim chin toa7 kan-khou2, khui-siaN hau2.  Hut-jian5 khoaN3 thang-a2 mng7-goa7 chit8-e5 lang5 kiaN5-koe3, chin seng5 Hui7-bi2.  Ah! Hui7-bi2 ah! Kin2 khui-mng5,  jiok chhut-lai5.  Hit-si5 si7 goeh8-am3-mi5 am3-bin5-bong, khi3 that-tioh8 chioh8-thau5 soah poah8-to2. Kau3-chia siong5-siong5 bo5 chiah8, hoan5-lo2, koh bat peN7 chiaN5 le2-pai3 ti7 kaN-gak8 e5 peN7-iN7, lang5 tu2 peN7 ho2 chin hi-jiok8, to2 loh8-khi3 soah nau2 pin5-hiat.  Hit-si5 kiaN5-koe3 thang-a2-mng5 goa5 e5 hu7-jin5-lang5 oa2-lai5 ka7 i chhah,  hou7 i the-teh, teh ka7 i loah8, i bak8-chiu koh thi2-khui khoaN3, beng5-beng5 si7 Hui7-bi2 chiu7 khui-siaN kong2, Hui7-bi2 ah! Li2 kiam2 m7 si7 Hui7-bi2. TaN chit-tiap8 lan2 ti7 chia si7 hian7-se3, a2-si7 ng5-choaN5 ah! Lan2 taN si7 si2, a2 iau2 oah8 leh?  Ek-sam ah! ChhiaN2 li2 an-sim, chia si7 chhau2-pou, tioh8 jip8-lai5 khi3 lai7-bin7.  Hit-e5 hu7-jin5-lang5 kio3 kou3-kaN-e5 lai5, tau3 chhah-jip8 gak8-pang5, hou7 i khun3 chiu7 chhut-khi3.    

15  Lam5-Kian  E5 Te7-It Kong-PhoaN3
Hit-me5 chin-sian7, chu7 an2-ni khun3-khi3, kau3 thiN-kng kap Chhoa3 tek8-bu7, chiu7 che7 be2-chhia khi3 chhia-thau5 tah hoe2-chhia loh8 khi3 Lam5-kiaN.  KoaiN-ti7 u5-sim2 kaN-pang5 te7 15 ho7.  Hit-am3 u7 peng5-iu2 lai5 tham3--i, chiu7 mng7 i u7 beh chhiaN2 pian7-hou7-su7 a2-bo5? I kong2 boeh, boeh chhiaN2 sim2-mih8 lang5? SiuN7-siuN7 leh, kong2 beh chhiaN2 Tan5 Pek-him, chit-e5 si7 chin chhut-mia5 e5 pian7-hou7-su7, bat koe3-khi3 Jit8-pun2 liu5-hak8, u7 tit-tioh8 hoat-hak8-su7 e5 hak8-ui7.  Si5-jit8 tiaN7-tioh8 12 goeh8 5 jit8 beh kong-phoaN3, in kau3 Lam5-kiaN si7 11 goeh8 30, an2-ni iau2-u7 5 jit8 ku2 e5 iu5-u7, sit8-chai7 si7 long2 m7-chun2 lang5 lai5 saN-kiN3; chong2-si7 tian2-gak8-koaN chiah8 chiN5, chiu7 thau-chun2 lang5 lai5 am3-chiN7 chhoe7 i. Keh-jit8 peng5-iu2 chiu7 chhoa7 Tan5 Pek-him pian7-hou7-su7 lai5 chhoe7--i, ia7 kiN3-bin7 e5 si5, Ek-sam chin hoaN-hi2, put-chi2 pek-chhiat ti3-i3 pai3-thok i, cheng5-thau5 it-li2 kong2 hou7 i thiaN.  Chong2-si7 Pek-him e5 i3-su3, si7 chin oh-tit pian7: in-ui7 beng5-beng5 si7 toe3 li2 teh-me7 i e5 siaN, siak loh8--khi3  Ia7 hit-si5 ia7 bo5 pat8-lang5 ti7-hia thang chhia i loh8-khi3.  Tan5 Pek-him chiu7 koh mng7 i, Li2 khi3 ti5-piN e5 i2-cheng5 khi3 to2-ui7?  Boe7-khi3 ti5-piN e5 i2-cheng5, goa2 khi3 Sai3-hoe-lau5.  Khi3 hia chhong3 sim2-mih8?  Khi3 hia theh8 Jit8-phio3 1000khou khi3 hou7 lau5-chu2.  Thai2 theh8 hia-e5 chiN5 khi3 hou7 i?  Goa2 to7 tui3 in siok8 Gek8-chu chhut-lai5, sou2-i2 theh8-chiN5 khi3 hou7 in.  Hit-si5 li2 u7 kap sim2-mih8 lang5 khi3? Kap Siu3-chhun kap Gek8-chu khi3.  Khi3, in u7 iong7 chiu2 chhiaN2--li2 a2-bo5? U7.  An2-ni7 ho2, an2-ni ho2.  TaN li2 tioh8 lai5 an2-ni kong2.  Beh kong2 an2-choaN2, chhiaN li2 ka3--goa2? Li2 tioh8 kong2 11 goeh8 chhe 2 am3, li2 chhoa7 Siu3-chhun, Gek8-chu khi3 Sai3-hoe-lau5, ia7 khi3 kap lau5-chu2 sng3-chiN5, hit-si5 li2 u7 hou7 in chhiaN2.  Kong2 an2-ni kiam2 e7-eng7-tit?  E7, e7, li2 kong2 hit-me5 chiah8 chiu2 liau2 hui-siong5 chui3, ia7 chiu2-chui3 khong7-khong7-phian5, khia7 be7 tiau5-te7, cheng-sin5 long2 hun7-loan7, hou7 Siu3-chhun, kap Gek8-chu chhah to3-lai5.  Ia7 kong2 an2-ni kiam2 u7 li7-ek? U7, u7, ia7 kong2 li2 lai5-kau3 hia, gu7-tioh8 Hui7-bi2 teh khau3, ia7 li2 khong7-khong7-phian5, phian5 lai5-kau hia, Hui7-bi2 chau2 oa2-lai5, ka7 li2 lam2 tiau5 ti7 kha-nih, ia7 li2 khia7 be7 tiau5-te7, soa3 hou7 i lam2 to2-loh8-khi3, ia7 eh8-eh8-thou3, ia7 Hui7-bi2 ka7 li2 lam2-tiau5-tiau5, tit8-tit8 khau3, li2 hit-si5 chui3-bang5-bang5, sou2-i2 m7-chai si Hui7-bi2 ia7 put-ko3 tit8-tit8 phun2 chiu7-si7.  Ia7 beh koh kong2 an2-choaN2?  Koh kong2, Teh phun2 e5 si5, soa3 phian5 tui3 ti5-piN khi3, ia7 Hui7-bi2 iau2 ka7 li2 khiu2 teh, li2 khong7-khong7-phian5, hit-me5 goeh8-am3, sou2-i2 m7-chai ti5 e5 gui5-hiam2, Hui7-bi2 soa3 hou7 goa2 ka7 i taN2-to2, lian3 tui3 ti5-nih loh8-khi3, sit8-chai7 m7-si7 thiau-i2-kou3, si7 chiu2-chui3 e5 bu5-i3-tiong.  Li2 na7 kong2 an2-ni, goa2 chu7-jian5 chiu7 u7 li2-khi3 thang pian7.  M7-ku2 goa2 na7 kong2 an2-ni7 si7 peh8-chhat8: in-ui7 hit-me5 goa2 bo5 chiu2-chui3, in-ui7 chiu2, si7 lim sio2-khoa2 na7-tiaN7.  M-ku2 li2 na7 bo5 kong2 an2-ni, li2 ai3 cho3 thiau-i3-kou3 e5 choe7 lai5 pan7, kiaN-liau2 khah tang7; ia7 na7 kong2 chiu2-chui3, an2-ni si7 cheng-sin5 bo5 tiaN7, ng3-bang7 khah e7 sia3-bian2--tit.  Chong2-si7 Ek-sam e5 sim-koaN chin kan-khou2: in-ui7 hian7-hian7 e7 ki3-tit i bo5 ka7 i that hiah toa7-e7, lai5 ti3-kau3 e7 hou7 i loh8-ti5, sim-tiong tiaN7 chu2-tiuN u7 sim2-mih8 pat8-lang5 e5 sou2-cho3, m7-si7 i pun2-sin.  Sou2-i2 beh kong2 an2-ni si7 chin m7-goan7, ia7 na7 kong2 an2-ni, soa3 be7-eng7-tit, hit-si5 beh chaiN2-iuN7? Che goa2 m7-kaN2 ka7 li2 pau; put-ko3, goa2 si7 kong2 an2-ni khah ho2 pian7, na7 bo5 khah oh-pian7.  Ah! siuN7-liau2 sim chin kan-khou2.
TaN jit8-ki5 i2-keng kau3, chhe 5, 8 tiam2 khui-teng5, theng3-chiong3 oa2 300 goa7, ia7 u7 12 e5 poe5-sim2-koaN thang-kong2 si7 chin seng7-hong2.  Khui-teng5, Sim2-phoaN3-koaN chiu7 mng7 11 goeh8 chhe 2 am3 li2 chai2-iuN7 eng7 kha that Hui7-bi2 loh8-chui2? Bo5, goa2 pun2-sin bo5 hit khoan2 kam2-kak.  Hit me5-hng kap li2 khi3 e5 lang5 long2 si7 hu7-jin5-lang5, li2 siuN7 in kiam2 u7 that i loh8-chui2? Goa2 m7-chai7, Ti7 hit-si5 Hui7-bi2 u7 lam2 li2 e5 kha a2-bo5? Goa2 be7-ki3-tit lah.  An2-choaN2 be7-ki3-tit? Li2 ti7 Siong7-hai2 u5-sim2 e5 si5, li2 in3 u7, kau3 chia ia7 be7-ki3-tit, he si7 chaiN2-iuN7? Hit-si5 goa2 u7 chiah8-chiu2-chui3.  Khi3 to2-ui7 chiah8?  Khi3 Sai3-hoe-lau5 chiah8.  Kiam2-chhat-koaN chiu7 khi2-lai5, kong2, An2-ni be7-eng7-tit, ti7 Siong7-hai2 u5-sim2, chiau3 u5-sim2-koaN e5 siong-bun5 lai5, kong2 i u7 mng7 li2 che7-che7 pian3, khoaN3 iau2-u7 sim2-mih8 oe7 thang kong2, li2 long2 bo5 in3,  ia7 ka7 li2 kong2 na7 bo5 in3 chiu7 beh ka7 li2 chun2-cho3 su7-sit8 lai5 ke3-sang3.  Li2 ia7 tiam7-tiam7 an3-choaN2 lai5-kau3 chia e5 ke seN-chhut chiah8-chiu2 e5 oe7?  Tan5 Pek-him chiu7 khi2-lai5 pian7 kong2, Kiam2- chhat-koaN e5 oe7 be7-bian2-tit siuN kiong5-su5 toat8 cheng3-li2, lang5 e5 ki3-ti5 chaiN2-iu7 hou7 li2 e7 liau7-it?  Hit-si5 be7-ki3-it chit-si5 lai5 ki3-tit, ma7 si7 iau2 e7-eng7-tit.  Koh ti7 u5-sim2 e5 si5, u5-sim2-koaN kiam2-chhai2 si7 eng7 tit8-tit8 ok--e5, sou2-i2 i m7-goan7 ka7 i kong2, lai5 kau3-chia chiah kong2.  An2-choaN2 kong2 an2-ni be7-eng7-tit?  Kiam2-chhat-koaN chiu7 chheng2 kong2, Na7-si7 an2-ni chhiaN2 phoaN3-koaN tiuN2 tiau3 chiu2-lau5 e5 lau5-chu2 lai5 mng7, khoaN3 i hit-am3 chiah8 goa7-che7 chiu2.  PhoaN3-koaN-tiuN2 than3 i e5 i3-kian3.
Khi3 tiau3 e5 si5 phoaN3-koaN chiu7 koh mng7, ia7 Hui7-bi2 poah8-loh8 chui2 e5 si5 li2 na7 m7-si7 chun5 ok-i3 chaiN-iuN7 bo5 liam5-piN kiu3 i khi2-lai5? In-ui7 chin am3 koh bo5 pang-chhiu2.  Koan-he7 seN3-mia7 e5 su7, am3 chiaN-iuN7 bo5 tiam2-teng? Lai7-bin7 bo5 lang5.  Lin2 hu7-kin7 ma7 u7 phai3-chhut-sou2, chaiN2-iuN7 bo5 kin2 thong-ti? Ek-sam bo5-oe7 thang in3.  Pian7-hou7-su7 chiu7 khi2-lai5 kong2, Hit-me5 i to chiu2-chui3, sou2-i2 sim be7 hiau2-tit siat-hoat hit-chan5 su7, kau3 thiN-kng chiu2 chui3 koe3.  I to u7 kio3 tng5-kang kin2 khi3 hou5, ti3-i3 beh lai5 chhoe7.  Tu2 in3 liau2 e5 si5, Sai3-hoe-lau5 e5 lau5-chu2 chiu7 jip8-lai5, phoaN3-koaN chiu7 kio3 i chiu3-choa7,  i chiu7 chiu3-choa7, tek-khak bo5 kong2 peh8-chhat: tok8-tok8 chiau2 i sou2-chai lai5 kong2.

16    Te7 2 Kong-PhoaN3
Lau5-chu2 chiu7 kong2, Chiau3 goa2 sou2-chai, Ek-sam peng-si5 si7 gau5 chiah8-chiu2 e5 lang5, pat8-hang7 i khiok khah m7-ai3; put-ko3 beh8-a2 chiu2 cham2-jian5 e7-lim, oa2 poaN3-taN2; goa2 ia7 bat khoaN3 i lim; ia7 hit-me5 chiah lim oa2 2 kan, na7-tiaN7.  Kong2 liau2 chiu7 che7--loh8-khi3.  Kiam2-chhat-koaN chiu7 kong2, TaN chiau3 Sai3-hoe-lau5 lau5-chu2 e5 oe7, Ek-sam hit-me5 chi2-u7 lim oa2 2 kan, taN ai3 ui7-tioh8 khah khak-sit8 e5 in-toaN, ai3 chhiaN2 sim2-phoaN3 koaN-tiuN2 li2 koh mng7 i chit8-pian3,  khoaN3 khak-sit8 si7 an2-ni na7-tiaN7 a2-m7-si7.  Sim2-phoaN3 koaN-tiuN2 chiu7 koh mng7, lau5-chu2, Ek-sam khi3 li2 hia ko2-chin lim hiah-e5 na7-tiaN7: Si7, Kiam2 bo5 koh lim pat8-mih8? Bo5.  Chiu7 koh che7--loh8-khi3.  Kiam2-chhat-koaN chiu7 kong2, TaN liat8-ui7 chiau3 lin2 sou2 thiaN, Ek-sam peng5-si5 e7 kham-tit lim poaN3-taN2 beh8-chiu2 e5 lang5, hit-am3 lim bo5 2 koan3, chai2-iuN7 e7 chui3, an2-ni beng5-beng5 si7 peh8-chhat8.  Pian7-hou7-su7 chiu7 khi2-lai5 toa7-siaN hoah kong2, an2-ni kiam2-chhat-koaN be7-bian2-tit koe3-hun7, li2 si7 kiam2-chhat8, kiam2 e7 sai2-tit cho3 kam3-teng7-jin5? Li2 ia7 bo5 chhin-sin kap i cho3-hoe2 kiaN5, li2 ia7 chai i ko2-chin si7 bo5 chui3.  An2-choaN2 i pun2-lang5 kong2 u7 chui3, ia7 li2 kong2 bo5 chui3? Kiam2-chhat kong2, Na7-si7 an2-ni, goa2 ai3 sim2-phoaN3 koaN-tiuN2, chhiaN2 Lam5-kiaN e5 iN7-tiuN2 lai5 giam7.  KhoaN3 chit-e5 lang e5 khi3-chit, ko2-jian5 chiah8 2 koan3 beh8-chiu2 chiu7 e7-chui3 kau3 hai2 si2-lang5 soa3 m7-chai a2-be7.  Tui3 an2-ni chek-si5 khi3 chhiaN2 iN7-tiuN2 lai5. iN7-tiuN2 si7 chin chhut-mia5 e5 I-hak8 phok8-su7, bat koe3 Tek-kok liu5-hak8 ku2-ku2.  Ek-sam chai, chham2 lah, hou7 chit-e5 phok8-su7 lai5 giam7, un2-tang3 liam5-piN chai.  IN7-tiuN2 seN3 Gou5 mia5 Chai3-seng, jip8-lai5 liam5-piN ka7 i giam7, giam7-liau2 hoat-piau2 kong2, chiau3 i-hak8 chiuN7 lai5 kong2, chiau3 i e5 the2-chit ki3-jian5 si7 siong5 chiah8-chiu2 e5 lang5, koh bat siong5-siong5 chiah8 6 koan3, ia7 chit-pang chiah8 2 koan3 si7 bo5 chui3 e5 li2-khi3; koh goa2 u7 chhiam i e5 hoeh chhi3-giam7, chai i e5 hoeh i2-keng u7 hit-ho7 jim2-nai7 chiah8 che7 chiu2 ia7 bo5 hiah khoai3 chui3 e5 seng3.  Kiam2-chhat-koaN chiu7 koh mng7 kong2, Ia7 lang5 na7 i2-keng chui3, kau3 lian5 hai7-si2 lang5 ia7 be7-ki3-tit, an2-ni e5 chui3 hit-si5 nau2 kap sim-chong7 e5 khoan2 seN-cho3 chaiN2-iuN7? Lang5 na7 ko2-jian5 chui3 kau3 an2-ni, chiu7 nau2 long2 loan7, u7-si5 u7 nau2-kin piak8-lih8 e5 gui5-hiam2: in-ui7 hit-si5 hoeh long2 kiaN5 chin kin2, tak8-ui7 e5 hoeh-kin long2 oe7 chin toa7-tiau5, sim-chong7 ia7 chheng2, seng-khu bo5-lat, khong7-khong7-phian5 be7 chu7-iu5.  Ia7 na7-si7 an2-ni hit-si5 e5 sim-li2 chaiN2-iuN7?  Hit-si5 na7 phou2-thong e5 chui3, sim si7 iau2 chai7-chai7, khah siong5 chhui3-poe-poe; M7-ku2 tai7-chi3 iau2 chai, kong2 liau2 chiu7 che7--loh8-khi3.  Kiam2-chhat-koaN chiu7 kong2, TaN ki3-jian5 chiau2 I-hak8 phok8-su7 e5 oe7, lang5 na7 sio2 chui3, sim chiu7 iau2 chai7-chai7, na7 ki3-jian5 toa7-chui3 chiu7 chui3 tioh8 sou2-cho3 e5 su7, liau2-au7 be7-ki3-tit.  TaN chiau3 Ek-sam e5 oe7, i chui3-au7 iau2 e7-ki3-tit i u7 lam2 i e5 kha, an2-ni beng5-beng5 si7 sio2-chui3 koh sit8-chai7 si5 bo5 sio2-chui3, in-ui7 i e5 the2-chit kap peng5-si5 e5 chiu2-liong7, tek-khak m7-si 2 kan beh8-chiu2 e7 chui3 e5 lang5.  Sou2-i2 beng5-beng5 si7 thiau--i3-kou3 lai5 cho3.  Pian7-hou7-su7 kau3-chia ia7 siuN7 bo5 lou7 thang pian7.  Ek-sam e5 bin7 chit8-chun7-chheN chit8-chun7-lek8, thau5-khak chhih-chhih.  Kiam2-chhat-koaN kong2, Chiau2 chit8 khoan2 e5 choe7-chong7, ki3-jian5 bo5 oe7 thang pian7-kai2, goa2 kiu5 beng5 tioh8 si2-heng5: in-ui7 si7 ok-i3 e5 sat-jin5 su7-kiaN7.  PhoaN3-koaN-tiuN2 toh-teng2 chiu7 tah-loh8-khi3, kong2, Ek-sam, li2 iau2-u7 sim2-mih8 oe7 thang pian7-kai2; na7 bo5 koh 10-hun kan beh ka7 li2 si2-heng soan-ko3.  Ek-sam kap pian7-hou7-su7 long2 tiam7-tiam7, boan2-tiuN5 e5 lang5 ia7 long2 tiam7-tiam7, sim chin kan-khou2, oan2-jian5 te7-gek8.  Si5-cheng tit8-tiak8, tit8-tiak8 siaN tit-tit koe3, chhun 5 hun, chhun 4 hun, chun 3 hun.  Ah! Ek-sam e5 seN3-mia7, kau3 ti7 kin-a2-jit8, na7 teng7 si2-heng5 liau2-au7 chiu7 bo5 lang5 e7 tit kai2-ek8. Ah! Ek-sam e5 seN3-mia7, chhun 3 hun kan.  Ek-sam e5 bak8-sai2 chhe7-chhe7 to3.  Pong5-teng5 e5 lang5 tai7-ke sim long2 teh siuN7, ti7 chit si5 kiam2 long2 bo5 lang5 thang kong2 kui2-ku3 lai5 kiu3 i mah? Ek-sam e5 sim-tiong tit8-tit8 kiu5 Siong7-te3 tioh8 kiu3 i e5 leng5-hun5.  Hit si5 Ek-sam e5 tiuN7-m2, ia7 lai5 ti7 hia khoaN3, sui-bong2 i si7 hai3 si2 cha-bou2 kiaN2, si7 tui3-tek8; m7-ku2 khah phaiN2 ia7 si7 kiaN2-sai3, bak8-sai2 nih-nih lau5. Siu3-jin5 ti7 hia che7, ia7 si7 m7-kam. Ah! 2 hun-cheng.  Sim2-phoaN3 koaN-tiuN2 toa7 siaN hoah kong2, Ek-sam, chhun 2 hun-cheng, li2 kiam2 long2 bo5 thang kong2? Sim2-phoaN3 koaN-tiuN2 tu2 kong2 soah.  TiuN5-au7 u7 chit8-e5 siaN hoah kong2, Chit-e5 lang5 na7 pan7 si2-heng5 si7 bo5 kong-to7.  I e5 tai7-chi3 thau5-kau2-boe2 goa2 long2 chai.  Tai7-ke chu2-bak8 khoaN3--i, si7 chit8-e5 cha-bou2 gin2-na2, kin-ni5 oa2 20 hoe3 e5 cho2-iu7, chheng7 ou-hoe-a2 saN si7 phou2-thong-lang5.  Kiam2-chhat kio3-chiang2 hoat-teng5 e5 lang5 ka7 i koaN2 chhut-khi3.  Kong2 hit-e5 cha-bou2 gin2-na2 si7 siau2 cha-bou2.  Tui3 an2-ni hit-e5 cha-bou2 gin2-na2 hou7-lang5 thoa chhut-khi3, cha-bou2 gin2-na2 bak8-sai2 nih-nih-lau5.  Chia an2-ha7.
Kong2 Pian7-hou7-su7 khoaN3 chit-chan5 su7 chek-si5 peh khi2-lai5, kong2, Chit-e5 cha-bou2 gin2-na2 chiu7-si7 Ek-sam e5 seN3-mia7, i si7 Ek-sam choe3-ho2 e5 pian7-kai2.  ChaiN2-iuN7 kiam2-chhat-koaN koaN2 i chhut-khi3? An2-ni be7-bian2-tit u7 oan-ong2 e5 ui7.  Lan2 e5 hoat-lut8 kiam2 m7-si7 beh heng-hoat8 phaiN2-lang5 lai5 po2-hou ho2-lang5?  Ek-sam bo5 hit-ho7 choe7, siu7 khut, ia7 chit-tiap8 thiN the3 i khui-lou7, an2-choaN2 Kiam2-chhat-koaN eng7 ok-i3 lai5 at-chit8 chit-e5 ho2 e5 oah8-lou7?  Kiam2-chhat-koaN kong2, bo5, i beng5-beng5 si7 siau2-lang5, na7-si7 ho2-ho2 e5 lang5, i kiam2 m7-chai hoat-teng5 si7 sin-seng3.  Kui-ki2 chhiu2-siok8 i kiam2 m7-chai?  I na7 ai3 cho3 pian7-hou7 e5 cheng3-jin5, i u7 siong-tong e5 chhiu2-siok8, chaiN2-iuN7 bo5 than3.  Bo5, i-si7 cha-bou2-gin2-na2-lang5 be7 bian2-tit khah m7-chai, goa2 sin3 i si7 tui3 chit-kiaN7 su7-kiaN7, toa7 u7 koan-he7 thau3-thiat e5 lang5; na7 bo5, i cha-bou2-gin2-na2-lang5 ti7 chiah-che7 lang5 e5 tiong-kan, i tek-khak bo5 khi2-lai5 kong2 i long2 chai.  Bo5, hit-e5 cha-bou2-gin2-na2 si7 nng2-sim, ia7 chit8-si5 e5 kam2-cheng5 na7-tiaN7.  An2-ni chin bo5 li2-khi3, goa2 chheng2 chit-kiaN7 su7 ian5-kau3 bin5-a2-jit8, hou7 goa2 lai5 khi3 chhoe7 chit8-e5 hu7-jin5-lang5 kau3 tioh8, thang lai5 cho3 ho2 e5 pian7-hou7-jin5.  Kiam2-chhat-koaN kong2 be7-eng7-tit, cheng3-ku2 i2-keng chhiong-hun, m7-thang koh chhian5; koh chhian5 ai3 u7 pe5-peng7: Pian7-hou7-su7 kong2, Na7-si7 an2-ni toa7 bo5 kong-to7, an2-ni lan2 e5 lut8-hoat si7 lou-bang7, oah8-tauh, si7 hin7-be7-tit lang5 si2; na7 si7 an2-ni u7 oah8-lou7 thang kiu3-lang5, ia7 lan2 m7 chhai2-iong7, na7 m7 ian5-kau3 bin5-na2-jit8, bo5, ti7 chit-tiap8 ia7 chhiaN2 liong7 3 tiam2-cheng hou7 goa2 lai5-khi3 chhoe7.  Hit-tiap8 che7-ti7 tai5-au7 e5 poe5-sim2-oan5, tiong-kan chit8-lang5 peh khi3-lai5 kong2, Na7-si7 an2-ni chiau2 goa2 siuN7, lan2 i2-keng chu7-chip8 koe3 e7-pou7 e5 tiam2-goa7 lah, long2 bo5 hioh-khun3.  TaN tioh8 hioh-khun3, ia7 chiong chit-e5 si5-kan oa2 2 tiam2-cheng ku2 hou7 pian7-hou7-su7 khi3 chhoe7; chhoe7 na7 u7, chiah koh lai5 phah-sng3, na7 bo5, chiah chu7 an2-ni kai2-koat.  Sim2-phoaN3 koaN-tiuN2 in3, ho2.  Tui3 an2-ni beng5-leng7 chiam7-si5 hiu-teng5, e7-pou 3 tiam2 poaN3 koh khui-teng5.  Tai-ke hioh-khun3.  Chia an3-ha7.
Pian7-hou7-su7 kin2 che7 chu7-tong7-chhia si3-ke3 chhoe7, mng7 hoat-iN7 mng5-khau2 e5 thoa jin5-lek8-chhia--e5 khoaN3 u7 khoaN3 i kiaN5 tui3 to2-ui7 khi3, tai7-ke po3 kong2, Oat-tui3 to3-chhiu2-peng5 e5 toa7-ke khi3.  Kau3 hia chhoe7 bo5, chhoe7-lai5-chhoe7-khi3, kau3 3 tiam2 poaN3 koh khui-teng5.  Sim2-phoaN3 koaN-tiuN2 mng7 kong2,  TaN chhoe7 u7 a2-bo5?  

17 Kiu3-ChheN
Pian7-hou7-su7 khi2-lai5 hoe5-tap, kong2 chhoe7 bo5.  Chiap-soa3 koh kong2, An2-ni goa2 chin m7-goan7.  Kiam2-chhat-koaN hang2-hoah hit-e5 hu7-jin5-lang5, hu7-jin5-lang5 si7 lu2-seng3, loan2-jiok8, i tng3-toh hoah lang5 thoa i chhut, an2-ni chin-chiaN3 oan-ong2.  Kiam2-chhat-koaN kong2, Bo5, hit-e5 hu7-jin5-lang5 chiau2 goa2 e5 i3-kian3 si7 pian7-hou7-su7 chhiaN3--e5: in-ui7 siong5-siong5 u7 pian7-hou7-su7 eng7 tam7-poh8 chiN5 lai5 chhiaN3 hit-ho7 bu5-nai7-han3, long2 na7 i pian7 bo5-oe7 e5 si5, chiah chhiaN2 i jiang2 chit8-ku3, hou7 i u7 ki-hoe7 thang koh pian7; na7 m7-si7 an2-ni, i na7 ko2-chin chai, tek-khak e7 lai5 chu7-siu2.  Pian7-hou7-su7 chin siu7-khi3, kong2, Kiam2-chat-koaN na2 kong2 na2 bo5 cheng5-li2, an2-choaN2 kong2 si7 goa2 khi3 chhiaN3 hit-e5 hu7-jin5-lang5 lai5 jiang2-e5?
Tu2-tu2 cheng-lun7 e5 si5, Tek-bu7 tham-cheng Chhoa3 Thian-pheng5 jip8-lai5, peh chiuN7 tai5, phak ti7 Sim2-phoaN3 koaN-tiuN2 e5 hiN7-khang teh kong2-oe7, chin se3-siaN, ia7 sim2-phoaN3 koaN-tiuN2 chin giau5-gi5, chhui3 chip8-chip8-kio3, pian7-hou7-su7 sim teh siuN7 phah-sng3 u7 ng3-bang7 e5 lou7.  Ek-sam chin kiaN, i e5 i3-su3 kan-ta siuN7 taN e7 si2 lah, lai5 khi3 ng5-choaN5 kiN3 Hui7-bi2.  Chhoa3 Sian-siN tui3 phoaN3-koaN kong2, Kiam2-chat-koaN ia7 si7 chin giau5-gi5 e5 khoan2, goan5-in chiu7-si7 Chhoa3 Sian-siN chhoa7 2-e5 hu7-jin5-lang5 lai5, chit8-e5 kong2 si7 Sou3-lan5, chit8-e5 kong2 si7 Hui7-bi2, 2 lang5 ka-ti7 lai5 chu7-siu2.  Ah! chin-chiaN3 ki5-koai3, thai2 u7 chit-ho7 su7 ah!  PhoaN3-koaN-tiuN2 chiu7 kio3 2 lang5 chhut-lai5, tai7-seng kio3 Hui7-bi2 chhut-lai5, hou7 Ek-sam jin7, khoaN3 chit-e5 ko2-chin si7 Hui7-bi2 a2-m7-si7.  Ek-sam khoaN3 chit8-bin7 chin kiaN, sim-koaN am3-am3 teh siuN7 si7 Hui7-bi2 e5 leng5-hun5 hian2-seng3.  Tit8-tit8 jiang2, Hui7-bi2, Hui7-bi2 li2 tioh8 sia3-bian2 goa2.  Theng3-chiong3 tai7-ke chin kiaN, u7-e5 peh-peh khi2-lai5 khoaN3, in-ui7 tai7-ke long2 siuN7 kong2, Hui7-bi2 si2, chaiN2-iuN7 kin-a2-jit8 iau2 ti7-chia.  Phoa3-koaN chiu7 mng7, li2 ko2-chin si7 Hui7-bi2 a2-m7-si7?  Hui7-bi2 in3 kong2, Si7.  Li2 kiam2 m7-si7 i2-keng si2? Bo5, goa2 kong2 lin2 chiu7 chai.  TaN chhiaN2 li2 kong2.  
Goa2 11 goeh8 chhe 2 am3, ti7 ti5-piN, goa2 chhoa7 goa2 e5 lu2-pi7 Sou2-lan5 cho3-hoe2 khi3 ti7-hia ki5-to2, in-ui7 goa2 kap Sou3-lan5 long2-si7 ki-tok-tou7.  Sou3-lan5 khoaN3 i e5 tiong7-hu kap 2-e5 se3-i5 lai5, chiu7 bi-chau2, chhun goa2 ti7-hia, ia7 goa2 lam2 tiong7-hu e5 kha, i ka7 goa2 that-khi3.  Hit-si5 goa2 u7 tng3-lap-che7; chong2-si bo5 ti3-kau3 siak-loh8 ti5.  Goa2 e7 siak-loh8 ti5, m7-si7 tiong7-hu e5 kha that goa2, si7 Siu3-chhun e5 kha that goa2, kap ki5-thaN iau2 chit8-e5 hu7-jin5-lang5 e5 chhiu2 sak goa2, na7 bo5, goa2 bo5 hiah khoai3 loh8 ti5.  TaN Siu3-chhun that li2, li2 kiam2 u7 sim2-mih8 cheng3-ku3.  U7, i that goa2, goa2 beh siak-loh8 ti5 e5 si5, goa2 u7 giu2 tioh8 i e5 phoe5-e5-chiam, ia7 i e5 phoe5-e5-chiam u7 eng7 kim-e5 hoe lai5 jip8 Ek-sam e5 siong7 (che si7 hian7-tai7 goa7-kok choe3 liu7-heng5-sek e5 e5 chiu7-si7 chiong siong7 chun-keng3, sou2 thiaN3 e5 lang5 e5 siong7 lai5 jip8-ti7 e5-boe2 e5 hoe) hian7-si5 ti7-chia. Chiu7 tui3 te7-a2 jim5 khi2-lai5, ia7 goa2 siak-loh8-khi3 e5 si5, chhiu2 iau2 pan-ti7 ti5-piN e5 chioh8-thau5 beh liong3 khi2-lai5, hit-si5 Ek-sam chau2 khi3 jiang2 kiu3-lang5, ia7 Gek8-chu ka7 goa2 pak chhiu2 soa3 chhia loh8-khi3. Hit-si5 goa2 beh tim5 loh8-khi3, u7 sa-tioh8 i e5 chhiu2-te5 boe2, sou2-i2 i e5 chhiu2-chi2 u7 chit8-liap8, kim-kong-chioh8 hou7 goa giu2 tioh8, lak8 ti7 goa2 chhiu2-nih, hit kha chhiu2-chhi2 peng5-si5 si7 goa2 teh eng7, chioh8 kut8-kut8 siong5-siong5 ka-lauh8, tui3 i lai5, Ek-sam ka7 goa2 pak hou7 i koa3.  Sou2-i2 hit-me5 hit-liap8 chioh8-a2 chiah e7 lak-ti7 goa2 e5 chhiu2, taN long2 ti7 chia cho3 cheng3-ku3.  Ia7 goa2 poah8-loh8-khi3 e5 si5, chhau2-se phe3-teh tim5-loh8-khi3 e5 si5 u7 koh phu5 khi2-lai5, hit-si5 Siu3-chhun kap Gek-chu nng7-lang5 i2-keng chau2-khi3.  Goa2 phu5 khi2-lai5
 u7 khiN5-tioh8 chit8-chiah ban2 leng5-kak e5 chun5-a2.  In-ui7 goan2 e5 ti5-te2 u7 pang3 leng5-kak, goa2 khiN5-khi2-lai5 chun5-a2-teng2 e5 si5, kio3 Sou3-lan5, i bih-ti7 toa7-chhiu7 au7, kin2 chhut-lai5, eng7 chit8-tiau5 gin2-na2 hiN3-chhan5-chhiu tng7-ti7 chhiu7-kha e5 soh-a2, chit8-thau5 hiat hou7 goa2, goa2 ka7 i pak8-ti7 chun5-a2, chit8-thau5 hou7 Sou2-lan5 thoa, an2-ni giu2 chiuN7 hoaN7, tui3 hit-tiap8 goa2 u7 to5-chau2, ia7 Sou-lan5 teN3 m7-chai to3-khi3 ia7 tui3 hit-si5 goa2 chau2-tui3 Siong7-hai2 khi3 si3-ke3 ka7-lang5 chu2-chiah8, long2-si7 tu2-tioh8 phaiN2-thau5-ke.  Sou2-ki2 khi3 chhoe7 chit8-e5 Bok8-su.  Bok8-su siong5-siong5 khi3 kaN-lai7 kong to7-li2.  Sou2-i2 in2-chin goa2 jip8 kaN-gak8 e5 peN-iN7 cho3 khan3-hou7-hu7.  Hit-tiap8 goa2 kai2-mia5 cho3 Lim5 si7 Siok-cheng sou2-i2 bo5 lang5 chai.  U7-chit8-me5 Ek-sam beh chu7-chin, ti7 kaN-pang5 goa2 khoaN3 i jiok chhut-lai5, au7-lai5 siak-to2 ti7 chhau2-pou-a2, goa2 ka7 i chhah teh ti7 goa2 e5 chhiu2.  Hit-si5 i peN7-au7 nau2 pin5-hiat put-seng2-jin5-su7, goa2 kap kou2-kaN--e5 ka7 i chhah jip8-khi3 khun3, hit-tiap8 goa2 u7 khioh-tioh8 i e5 ui5-gian5-su7, chit-tiap8 ti7-chia, chiu7 theh8 kau phoaN3-koaN.  Kong2 kau3 chia Ek-sam e5 sim hui-siong5 e5 hoaN-hi2, ia7 kiaN, chiah koh siuN7-kiN3 hit-me5 ti7 Siong7-hai2 u7-sim2 kaN-pang5 e5 su7.  Ia7 goa2 ui7-tioh8 thak8 chit-tiuN ui5-gian5-chng7.  Chai ko2-chin m7-si7 i chun5 ok-i3 beh hai7 goa2, sou2-i2, goa2 chiah thiau-kang beh lai5 ui7 i pian7-kai2.  Siat-su2 na7 bo5 chit-tiuN ui5-gian5-su, goa2 koat-toan3 siuN7 m7-ai3 koh jip8 i e5 mng5, sou2-i2 cho3 goa2 chau2.  Kong2 kau3 chia Sim2-phoaN3 koaN-tiuN2 kong2, An2-ni ho2, chhiaN2 che7.  Chiu7 kio3 Su-ki3 lai5 thak8 ui5-gian5-chng7, thak8 liau2 ko2-jian5 u7-iaN2, Ek-sam si7 iau2 chun5 thiaN3 Hui7-bi2 e5 sim, chiu7 koh kio3 Sou3-lan5 lai5 mng7.

18    HoaN-Hi2 E5 Bak-Sai2
Sou3-lan5 chiu7 kong2, Hit-me5 goa2 kap goan2 a-niu5 ti7 ti5-piN ki5-to2, ia7 goa2 khoaN3 goan2 a-koaN kap hit-e5 se3-i5 lai5, goa2 u7 khi3 bih-ti7 chhiu7-au7, khoaN3 goa2 A-niu5 hou7-lang5 chhia loh8-khi3, goa2 chin kiaN; chong2-si7 m7-kaN2 jiang2, kiaN-liau2 goa2 ia7 e7 siu7-hai7.  Goan2 a-koaN khi3 hoah kiu3-lang5 e5 si5, Siu3-chhun chiu7 khan Gek8-chu e5 chhiu2 na2 kiaN5 se3-se3 siaN kong2, TaN tho3-tong3 lah, bo5 chit-e5 chha2-ke, li2 goa2 thang am-sim; chiu7 koh kong2, Goa2 ka7 i that chit8-e5 bo5 sim2-mih8 loh8-khi3, ia7 li2 u7 ka7 i sak-kau3 tim5 loh8-khi3 bo5? Gek8-chu in3 kong2, U7.  TaN ho2, taN ho2, m7-thang hou7-lang5 chai, e7-hng ou-am3 thiN-te7, sou2-i2  bo5 iau3-kin2.  Nng7-e5 na2-kong2 na2 khi3, chiu7 goa2 kin2 siat-hoat kiu3 goan2 a-niu5, keh 2-3 jit8, goa2 liam5-piN hou7 Siu3-chhun koaN2 chhut-lai5, taN goa2 koh kap lang5 toa3, ia7 teng2-pou goa2 u7 lai5 khoaN3 lang5 kong-phoaN3, hit-si5 goa2 chin ho2-taN2, khi2-lai5 po2 A-koaN; chong2-si7 hou7-lang5 ka7-goa2 chhia chhut-khi3, ia7 khi3 kau3 lou7-nih, koh gu7-tioh8 goan2 a-niu5, chiu7 cho3-hoe2 to3-khi3 goan2 sin thau5-ke hia chiah8-png7.  Chiah8-png7 pa2 chiah chhoa7-lai5 kiN3 Chhoa3 sin-seN.  Sim2-phoaN3-koaN thiaN-liau2 chiu7 kong2, TaN chiau2 i sou2-kong2, i u7 giu2-tioh8 Siu3-chhun e5 e5-boe2 e5 hoe, u7 jip8 siong7, taN khi3 tiau3 Siu3-chhun lai5.  Siu3-chhun chu7 Ek-sam hou7-lang5 liah8-khi3 Lam5-kiaN e5 si5, chiu7 chin kiaN, soa3 chhin-chhiuN7 siau2-e5 tiaN7 gong7-gong7, boe7-hiau2 hoan5-lo2, in-ui7 koe3-thau5 kiaN, ia7 soa3 chiong e5 theh8-lai5 tui3, ko2-chin u7-iaN2, Siu3-chhun kau3-chia ia7 lau2-sit8 jin7, koh kio3 lang5 theh8 Ek-sam khi3 Siong7-hai2 sou2 eng7 e5 lu2-heng5 phoe5-pau lai5, Phoe5-pau eng7 hong-tiau5 hong-teh, si7 Siong7-hai2 e5 u5-sim2 phoaN3-koaN ka7 i hong.  Gek8-chu beh bai5-chong5 e5 si5, kim-khi3 li7 long2 pak khi2-lai5 siu ti7 phoe5-pau lai7.  KoaN7 lai5, chiu7 mng7 Ek-sam chit kha si7 li2-e5 a2 m7-si7? Si7.  TaN bo5 lang5 ka7 li2 khui.  Gek8-chu hit-jit8 bai5-chong3, kim-khi3 u7 long2 pak khi2-lai5 ti7 chia a2-bo5? U7, hit-jit8 koa3 kui2 kha chhiu2-chi2? Koa3 6 kha.  U7 koa3 soan7-chioh8 e5 chhiu2-chi2 bo5? U7 koa3 ti7 to3-chhiu2 e5 tiong-chaiN2, u7 siu-jip8 ti7 chit siuN-lai7 a2-bo5? U7, so2-si5 Ek-sam ka-ti7 koa3 ti7 khou3-toa3.  Chiu7 theh8-lai5 khui.  Khui liau2 tiam2 kim-khi3 chin-chu ko-jian5 long2 ti7-teh, chhiu2-chi2 ia7 6 kha; tiong-kan chit8-kha sou2 jip8 e5 chioh8 a2 lak-khi3, beng5-beng5 si7 pian lak8-khi3 e5 ki3-ho7.  Chiu7 kio3 Hui7-bi2, si7 chit-kha chhiu2-chi2 a2-m7-si? Si7.  Jip8 khoaN3 mai7, li2 sou2 theh8 e5 po2-chioh8 u7 bo5 chit-e5 khang a2 bo5? Theh8-lai5 jip8, ko2-jian5 u7 Siu3-chhun ia7 i2-keng chu7-jin7, koh cheng2-ku3 chhiong-hun, tui3 an2-ni soan-ko3 Siu3-chhun teng5-ek 7 ni5, au7-lai5 peN7-si2 ti7 kaN-lai7.  Ia7 Ek-sam siu7 sia3 bo5 choe7, thong tiuN5 e5 theng5-chiong3 long2 tah-chhiu2 hoah ban7-soe3.  Ek-sam chhin-chhek peng5-iu2 toa7 hoaN-hi2.  Hit-si5 Ek-sam kap Hui7-bi2 kap Lim5 tiuN-lo2-niu5 kong2, KiaN2-ah chin-chiaN3 si7 An2-nia2 e5 choe7, ka7 li2 ke3 hou7 bo5 sin3-Chu2 e5 lang5, chiah-e7 lai5 ti3-kau3 kin-a2-jit8 e7 chiah chham2.  Ek-sam tui3 chhui3 in3 kong2, An2-nia5 m7 si7 an2-ni; long2-si7 goa2 e5 choe7, goa2 na7 chu7 hit-si5 jiat8-sim thiaN to7-li2, bo5 leng2-sim lai5 chhoa7 se3-i5 ia7 bo5 an2-ni, chin-chiaN3 si7 goa2 leng2-sim chhoa7 se2-i5 m7-tioh8.  Hui7-bi2 kong2, TaN lin2 2 lang5 bian2 koe3-thau5 iu-bun7, si7 goa2 e5 mia7.  TaN tai7-ke to3-lai5.  Tui2 hit-tiap8 khi3, chiong tiuN7-m2 poaN-lai5 Lam5-kiaN, chu7 Su7-liong5-chng e5 giap8 khi3 hou7 Siu2-jin5, ia7 tai7-ke tiuN7-m2 kiaN2-sai3, lau7-bo2, cha-bou2-kiaN lai5 tiam3 Lam5-kiaN, hiong2-siu7 ho5-lok8 saN-thiaN3 jiat8-sim keng3 Chu2 e5 ka-teng5. TaN  i2-keng koh seN 3 e5 hau7-seN 2 e5 cha-bou2 kiaN2, tak8 jit8 hoaN-hi2 gim5-si o-lo2 Siong7-te3 lai5 koe3-jit8.  (Ah! Chiong cha-bou2-kiaN2 ke3 hou7 bo5 sin3 Chu2 e5 ka-teng5, kap chhoa7 se3-i5 e5 ka-teng5 chin-chiaN3 thang kiaN)
Ko-hiong5  
Loa7 jin5-seng tu3.   
A.D. 1924: 11:1~8

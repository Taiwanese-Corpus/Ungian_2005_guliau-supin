
I  KHO3 SIM2-MIH8 TEH OAH8-A-pin Seng-oah8 e5 Chit8-jit8-
Chi-bun5
“Chiuh-chiuh, chiuh-chiuh,” thiN kng chheng-cha2 e5 si5, chhu3-chiau2-a2 ti7 chhu3-kha e5 chhiu7-a2-teng2 tit-tit teh chhiuN3-koa o-lo2 Siong7-te3, cha7-am3 e5 lou7-chui2 chhin-chhiuN7 chin-chu chit8 liap8 chit8 liap8 tiau5 ti7 chhiu7-a2-hioh8 e5 chiam-teng2.  Chhu3-chiau2-a2 chit8 bin7 na2 chhiuN3-koa,chit8 bin7 eng7 i e5 chhui3 teh soe2 i chit8 kichit8 ki e5 mng5; koaN2-kin2 iong7 hou7 i ta,thang chhun-khui i e5 sit8 pe-khi3 hit peng5 e5 ke2-chi2 hng5, liah8 hiah e5 chhiu7-a2 thang5, hou7 ke2-chi2 thang siN na2 choe7, hou7 lang5 thang chiah8, i ia7 thang chiah8.
A-pin iau2-ku2 khun3 oaN3-oaN3, A-kong cheng7 tu2-a2 koe thi5 e5 si5 chiu7 khi2-lai5, phoa3-chha5, khi2-he2, chu2-png7, i2-keng long2 ho2-se3.
“A-pin! koaN2-kin2 khi2-lai5, png7 chu2 sek8 lah.” A-kong siang-chhiu2 chhun loh8-khi3 ti7 ian5-thang2-a2 teh joe5 toh-pou3, chit-bin7 oat8-thau5 kio3 i sou2 thiaN3 e5 sun-a2 khi2-lai5 chiah8-png7.
Toh-teng2 chhai3 i2-keng pai5 ho2-se3, u7 hi5, u7 nng7, u7 tha-khuh-ang2, koh u7 chit8 e5 pian7-tong khoeh-a2; lai7-bin7 u7 png7, u7 chha2 e5 iu5-chhai3 kap cha-mi5 lau5 khi2-lai5 e5 chit8 ki koe-thui2.
A-kong toh-pou3 chun7 ho2-se3, chion gian5-thang2-a2 e5 chui2 piaN3 ti7 goa7-bin7, chiu7 koh jip8-lai5, che7 ti7 chau3-cheng5.
Sui-jian5 i2-keng si7 tiong7-he7 e5 thiN-khi3,iau2-ku2 A-kong na7 bo5 tai7-chi3 choe3 e5 si5, siong5-siong5 ai3 che7 ti7 chia hang-he2.  SoaN-kha e5 cha2-khi2-si5, liang5-leng2 e5 khong-khi3 tui3 phoa3-phoa3 e5 piah-tou2 chhe jip8-lai5, chau3-khang lai7 e5 he2-chih8 hou7 A-kong-a2 u7 tu2-tu2 ho2 e5 sio-lo7.  Chit e5 si5-chun7 A-kong-a2 lai5 siuN7-khi2 tioh8 in nng7 lang5 e5 cho5-gu7:
Chap8 sou3 ni5 cheng5, kong-hok8 e5 ho2 siau-sit thoan5 kau3 mui2 chit8 e5 ka-teng5, na2 chai chi2-u7 A-kong-a2 chit8 lang5 sou2 tit-tioh8 e5 si7 phaiN2 e5 siau-sit.  I e5 te7 ji7 kiaN2 Kang2-a2 put-heng7 soa3 lai5 tin7-bong5.  Kui2 ni5 ku2 kap i e5 toa7 kiaN2 kap sim-pu7, sun-a2, saN-kap toa3, iau2-ku2 thang tit-tioh8 tam7-poh8 e5 an-ui3.  Poeh ni5 cheng5 toa7-kiaN2 Lim5-a2 koat-sim chhoa7 i e5 bou2-a2-kiaN2 khi3 Tai5-pak than3-chiah8, soa3 pang3 A-kong chit8 e5 kou-toaN ti7 chia.  M7-si7 Lim5-a2 put-hau3, si7 A-kong khah ai3 chhan5-chng, m7 ai3 tou-chhi7 e5 seng-oah8.
KiaN2-sun-a2 li-khui liau2-au7, A-kong chiah kam2-kak tioh8 hui-siong5 e5 bo5 phoaN7.  Sui-jian5 Lim5-a2 u7 si5 bat sia2 phoe kap kia3 chiN5 tng2-lai5, chit e5 ia7 boe7-thang an-ui3 A-kong-a2 e5 kou-toaN.  Ti7 hit si5 keh-piah chng Kang2-a2 e5 peng5-iu2 Eng5-a2 sio-siang7 khi3 choe3 peng bo5 tng2-lai5, ia7 bo5 siau-sit.  Kui2-na7 ni5 ku2 Le7-soat chiu2 chit e5 A-pin, teh tan2-hau7 tiong7-hu e5 siau-sit.  I e5 ta-ke-koaN chai bo5 bang7 lah, khou2-khng3 Le7-soat tioh8 koh ke3, chiong A-pin pun hou7 keh-piah chng e5 A-kong-a2 choe3 phoaN7.  Poeh ni5 ku2 lah, pi2 chhin-siN e5 kong-sun koh khah siong-ho2.
A-pin i2-keng soe2-bin7 soe2 ho2-se3, jip8-lai5, tui3 A-kong-a2 e5 ka-chiah ka7 i tah chit8-e7 kong2, “A-kong, lai5 chiah8-png7.”
A-kong-a2 tui3 chau3-cheng5 peh khi2-lai5,chin ku2 long2 bo5 in3 poaN3 ku3 oe7.  A-pin chai A-kong tek-khak si7 teh siuN7 sim2-mih8 tai7-chi3; chong2-si7 m7-chai i teh siuN7 sim2-mih8.
“A-pin, cha2-khi2 li2 beh kam2-sia7!”  A-kong chiong thau5-nau2 lai7 e5 tai7-chi3 pang3 boe7 ki3-tit, ka-ki7 tam-tng sim-lai7 e5 kan-khou2.  Bin7 tng2 chhio3-iong5.
“Li2 kin e7-tau3 e5 pian7-tong ia7 u7 chit8 ki koe-thui2.”  In nng7 lang5 hoaN-hi2, na2 chiah8 na2 teh kong2-oe7.
Chiah8 pa2 liau2-au7, thiN tu2-tu2 toa7 kng, A-pin theh8 i e5 pian7-tong, chiu7 chhut-hoat.  I tioh8 ai3 kiaN5 chiaN5 chap8 hun kau3 soaN-kha khah khi3 e5 sou2-chai7, che7 he2-chhia kau3 chit8  
keng liau5-chha5 kang-chhiuN2 choe3 gin2-a2 kang.  Chit si5 A-pin 14 he3; ti7 8 he3 e5 si5 lai5 kap A-kong saN-kap toa3, saN-kap kou3-chhu3 kap choe3 hng5-nih8 e5 khang-khe3, tik7u-ni5 chiah lai5 chit e5 kang-chhiuN2 choe3 kang.
Liau5-chha5 kang-chhiuN2 e5 lai7-bin7 u7 20 goa7 e5 kang-lang5, tu2-chiah lai5 e5 si5, A-pin ka7 lang5 choaN-te5, sau3 lai7-bin7 kap tau3 khoan2 si3-ke3.  Tak8 e5 lang5 chin thiaN3 i.  I boe7 hiau2 kap lang5 saN-chiN, ia7 boe7 hiau2 kap lang5 ke3-kau3.  I m7-chai mia7-un7 si7 sim2-mih8, ia7 bo5 ui7-tioh8 i it-seng e5 cho5-gu7 lai5 pi-ai.  Kui2-na2 pai2 thau5-ke ai3 i poaN lai5 toa3 ti7 kang-chhiuN2 lai7-bin7, chong2-si7 i siuN7 i tioh8 kap A-kong choe3 phoaN7.  Ti7 chhu3-nih8 i kap A-kong hoaN-hi2 ke3-jit8, ti7 goa7-bin7 kap peng5-iu2 saN-kap choe3 kang.  I bo5 u7 hiaN-ti7, chong2-si7 tak8 e5 peng5-iu2 thiaN3 i chhin-chhiuN7 siN3-mia7.
Sai-hu7 chin thiaN3 i, bo5 joa7-ku2 chiu7 ka3 i gia5-chhioh niu5 chha5.  Hian7-chai7 A-pin chai-iaN2 tak8 khoan2 chha5 e7 mia5,ia7 oe7-hiau2 sng3 chha5 e5 chhai5-sou3 kap ke3-chiN5.  I iau2-ku2 soe3-han3, chong2-si7 i i2-keng chhong-beng5.
Tak8 geh8 jit8 e5 15 kap 30 si7 thau5-ke hoat sin-lo5 e5 jit8, tiong-tau3 tai7-ke che7 ti7 chha5-teng2 chiah8 png7-pau.  A-pin hit tiong-tau3 kam2-kak tek8-piat8 e5 khoai3-lok8, sim-koaN lai7 teh siuN7, teh hoaN-hi2 kin-a2-jit8 beh nia2 240 khou.  I siuN7 lai5 siuN7 khi3, bong lai5 bong khi3, kam2-kak tioh8 i kin-a2-jit8 sou2 chheng7 e5 saN long2 bo5 u7 te7-a2, “TaN beh chaiN2-iuN7?”  I sim-lai7 ka-ki teh siuN7.  Au7-lai5 i e5 chhong-beng5 ka7 i kong2, “Goa2 beh soe2 goa2 e5 pian7-tong khoeh-a2 hou7 i ta, thang chiong nia2 lai5 e5 chiN5 he7 ti7 hit lai7-bin7.”  A-pin bo5 khoa3 khun3 tiong-tau3, koaN2-kin2 soe2 i e5 pian7-tong khoeh-a2 hou7 i ta, teh tan2-hau7 e7-pou nia2-chiN5 e5 si5, thang chiong i chiN5 he7 ti7 lai5-bin7.
Tak8 pai2 A-pin khoaN3 chit e5 chiN5 chin poh8, i chai A-kong chin thiaN3 i, ui7-tioh8 i boe2 chiah8, chheng7, eng7 e5 mih8-kiaN7,koh siong5-siong5 theh8 chiN5 hou7 i choe3 sou2-hui3.  Sou2-i2 i tak8 pai2 chiong sou2 nia2 e5 chiN5 long2-chong2 theh8 tng2-khi3 hou7 i e5 A-kong. 
HoaN-hi2 e5 sim-cheng5 teh choe3 kang tek8-piat8 song2-khoai3; u7 chhut tang7-lat8, chong7-si7 bo5 phi7-lo5; u7 lim-te5, u7 lau5-koaN7, chiu7 bo5 ia3-sian7.  Chit8 pou e5 khang-khe3 kin2-kin2 chiu7 ke3 liau2.  Ha7-pan e5 si5 thau5-ke kap he2-ki3 theh8 in tak8 lang5 esin5-lo5 chit8 pau chit8 pau lai5, ka7 in seh to-sia7, soa3 chiong chiN5 hou7 in.  Thau5-ke thiaN3 kang-lang5, kang-lang5 thiaN3 kang-tiuN5, phah piaN3 choe3 kang, sou2-i2 kang-tiuN5 ia7 jit8-jit-chin3-pou7.
A-pin nia2 tioh8 chiN5 liau2-au7, eng7 i e5-toa7-pu5-bo2 ti7 siau3-phou7 e5 teng2-bin7 tng3 chit8 e5 in2-a2, chiong toa7-pu5-bo2 sou2 bak e5 in3-sek ka7 i tng3 ti7 gun5-phio3 e5 teng2-bin7.  KoaN2-kin2 phah-khui pian7-tong khoeh-a2, khoaN3-kiN3 i2-keng ta-ta, chhit ho2-se3, chiu7 chiong chiN5 he7 ti7 hit lai7-bin7, koh eng7 pau-hok8-kun pau ho2-se3, kap i phou2-thong si5 sio-siang7 khoan2, chiong i pak8 ti7 ka-chiah, phaiN7 ti7 heng-cheng5 phah chit8 e5 kat.
Joah8-thiN si5 e5 jit8-thau5 khah phah-piaN3, i ai3 choe3 khah choe7 e5 kang, hou7 ke2-chi2, tiu7-a2 kap chhai3-se thang koaN2-kin2 toa7-chang5, chiu7 ban7-ban7 chiah loh8 hai2.  A-pin kam2-kak iau2-ku2 chin cha2, li7 he2-chhia e5 si5-kan chhin-chhiuN7 iau2-ku2 chin ku2, chiu7 na2 kiaN5 na2 thiau3, peh tui3 soaN-teng2 tit8-tit8 khi2-khi3.  I khoaN3-tioh8 chhiu7-a2 teng2 e5 chiau2-a2-siu7 chiu7 ai3 tih8; khoaN3-tioh8 kheN-kau-a2-toe2 e5 hoe chiu7 loh8-khi3, bo5 phah-sng3 seh8 ke3-khi3 ti7 chhia-thau5 e5 lam5-peng5.
Khoai3-lok8, heng-hun3 i2-keng ke3-khi3, chiam7-chiam7 kam2-kak ia3-sian7.  I che7 ti7 chhiu7-kha, the ti7 chhiu7-thau5, bak8-chiu pang3 khoeh soa3 khun3-khi3.  Chhiu7-a2 teng2 e5 chiau2-a2 kap chhan5-iN pe-lai5 beh kap i kong2-oe7, kio3 i long2 boe7 chhiN2.  Ti7 khah hng7 soaN-khau2 e5 sou2-chai7, thou3-a2 ia7 bi-lai5 bi-khi3, teh thau khoaN3 chit ui7 lang5-kheh.  SoaN-nih8 e5 ka-leng7 chheng7 ou-saN, tiam2 ian-chi, chong2-si7 iau2-ku2 boe7 hiau2 kap lang5 kong2-oe7.  I tui3 i e5 tang5-phoaN7 kong2, lan2 lai5 soan2 i choe3 lan2 e5 chong2-thong2.
U7 chit8 tui3 e5 hu-hu7, pui5 koh toa7-khou.  In si7 chng-lai7 e5 ho2-giah8 lang5; u7 chap8 kui2 kah e5 ke2-chi2 hng5.  U7 chit8 hang7 ti7 i e5 seng-oah8 boe7 thang moa2-chiok e5, chiu7-si7 bo5-kiaN2.  Chong2-si7 tui3 an2-ni hou7 in hu-hu7 na2 saN-thiaN3; tak8 jit8 hong5-hun si5 ai3 lai5 kau3 chit e5 sou2-chai7 san2-pou7.  Kin-a2-jit8 hut-jian5 thiaN-tioh8 ka-leng7, thou3-an2 au7-jiat8 e5 siaN, chiu7 tui3 hit tiau5 lou7-a2 oat jip8-lai5.
 
“Ah!  Li2 khoaN3 hia chit8 e5 gin2-a2 to2 ti7 hit e5 sou2-chai7.”  Hu7-jin5-lang5 khan i tiong7-hu e5 chhiu2 an2-ni kong2.
“Li2 khoaN3 i hiah nih8 kou2-chui, i teh khun3, i e5 bin7 chhin-chhiuN7 teh chhio3.” Tiong7-hu an2-ni in3, koh chiong i e5 chhiu2 khng3 ti7 i hu7-jin5-lang5 e5 keng-thau5-teng2, ka7 i hoaN7 oa2-lai5, hou7 i pheng7 ti7 ka-ki e5 heng-cheng5.
“M7-chai sim2-mih8 lang5 e5 kiaN2, na7 beh hou7 lan2 choe3 kiaN2 m7 chin ho2.”  Hu7-jin5-lang5 bin7 ng3 i e5 tiong7-hu kong2.  Tiong7-hu chhio3-chhio3 kong2, “Sim2-mih8 lang5 beh hou7 lang5 choe3 kiaN2!?”
“M7-ku2 i hiah-nih song3-hiong, na7 hou7 lan2 choe3 kiaN2 khah ho2 mia7.”  Hu7-jin5-lang5 ke3-siok8 eng7 him-soan7 e5 bak8-chiu an2-ni kong2.
Tiong7-hu thau5-khak giah8-koaiN5, hou7 i e5 bak8-sai2 lau5 to3 jip8-khi3, chhiu2 khan i hu7-jin5-lang5 e5 chhiu2, ng3 sio2-lou7 kiaN5 chhut-khi3.  Hu7-jin5-lang5 eng7 oat8-thau5 an2-ni kong2, “I teh khun3, bin7 chhin-chhiuN7 teh chhio3.”
Ti7 chhiu7-a2-kha liang5-song2 e5 sou2-chai7, liang5-hong kap i sou2 chhe7 lai5 e5 hoe e5 phang-bi7, pang-chan7 A-pin na2 khun3 na2 ho2 khun3.
Hng7-hng7 e5 sou2-chai7 u7 cha-bou2 gin2-a2 teh chhiuN3 koa e5 siaN, soaN-nih e5 sian5-a2 boe7 hiau2 kap i ho5, chi2-u7 tui3 i e5 heng-kham2 kek toa7-siaN kap in sio-piaN3.
Nng7 e5 chi2-be7, in e5 pe7-bu2 i2-keng ke3-sin khi3, lau5 chit8 keng e5 bi2-ka2 kap chhiu7-chu5-hun2 e5 kang-chhiuN2 kap chit8 phian3 e5 soaN-tiuN5 hou7 in.  A-chi2 i2-keng 28 he3, chhin-chiaN5 iau2-be7 choe3 ho2-se3.  M7-chai sim2-mih8 si5 chiah beh chhe7 tioh8 tu2-ho2 e5 long5-kun thang lai5 kap in choe3-phoaN7, tau3 keng-eng5 in e5 chai5-san2.  Kui2 na7 pai2 chhe7-tioh8 tu2-ho2 e5 lang5, chong2-si7 a-chi2 pang3 boe7 khui sio2-be7, chiu7 tam-gou7 i ku2-ku2 e5 chheng-chhun.
“A-chi2, goa2 u7 khoaN3-kiN3 chit8 e5 lang5 e5 kha” kiaN5-kun7 sio2-lou7 e5 si5, 12 he3 e5 sio2-be7, eng7 soe3-soe3 e5 siaN tui3 a-chi3 an2-ni kong2.  A-chi2 aN3-loh8-khi3 kap sio2-be7 tang5-choe5 tui3 chhiu7-phang7 khoaN3 tui3 A-pin teh khun3 e5 sou2-chai7.  A-chi2 khoaN3-kiN3 si7 chit8 e5 gin2-a2, chiu7 ho2-taN2 khan sio2-be7 e5 chhiu2 kiaN5 oa2-lai5.
“The2-keh chiah-nih8 iong2 e5 gin2-a2,” A-chi2 ti7 sim-lai7 an2-ni teh siuN7.  “Thai2-oe7 tiam3 ti7 chia teh khun3.”
  “A-chi2, i kiam2 si7 khit-chiah8-a2?”  Sio2-be7 giu2 a-chi2 e5 chhiu2 hou7 i aN3-loh8-lai5, ti7 hi7-khang-piN ka7 a-chi2 kong2.
A-chi2 tiam7-tiam7, koh chit8 si5-a2 chiah in3 kong2, “M7-si7, i si7 choe3 kang lang5.”
KhoaN3 i bin7 e5 chhio3-iong5 kap chhong-beng5, a-chi2 sim-lai7 teh siuN7, “ Goa2 na7 kai7 chhoa7 tng2-lai5 khi3 choe3 sio2-ti7-a2, koh hou7 i thak8-chheh, chiong-lai5 kap goa2 e5 sio2-be7 kiat-hun m7-chai joa7-nih heng7-hok.”  Chhiu7-a2-teng2 e5 peh8-thau5-khiat-a2 chai a2-chi2 e5 sim-su, tit8-tit8 toa7 siaN ka7 i chan3-seng5.  Bo5 lang5 chai in e5 mia7-un7; a-chi2 m7-chai, sio2-be7 m7-chai, A-pin ia7?-chai.
  Nng7 e5 chi2-be7 li7-khui liau2-au7, sui5-si5 u7 nng7 e5 lang5 chhut-hian7, in si7 siong5-siong5 ti7 chit e5 soaN-kha e5 tiam2-a2 teh poah8-kiau2 e5 A-kiat-a2 kap A-sam-a2.  In ti7 tiam2-a2 thit-tho5 liau2, chiu7 peh khi2-lai5 soaN-lun5-a2 chia thit-tho5, khoaN3-kiN3 chit e5 kang-lang5 the ti7 chia teh khun3.
  “A-kiat, goa2 tiam3 chia khoaN3 leh, li2 khi3 hia ka7 i chhiau seng-khu.  Goa2 ti7 tiam2-a2 u7 thiaN-kiN3 kong2 in kin-a2-jit nia2 sin-lo5.”  A-kiat-a2 chit8-bin7 si3-koe3 khoaN3, chit8-bin7 it-tit8 eng7 chhiu2 sak A-sam.
  A-sam chhu oa2-khi3, siuN7 beh ka7 i bong seng-khu, khoaN3 long2 bo5 te7-a2.  Chhiu7-a2 teng2 e5 ka-leng7 chin tioh8-kip, tit8-tit8 kio3, chong2-si7 A-pin iau2 khun3 cheng7-cheng7.  Chhan5-iN chit si5 ia7 iong2-kam2, jiau3 i e5 phiN7, ai3 kio3 A-pin koaN2-kin2 chhiN2.  A-pin eng7 i e5 chhiu2 tui3 phiN7 tit8-tit8 poe2, chong2-si7 long2 bo5 chhiN2 khi2--lai5.
 
Hut-jian5 tui3 hng7-hng7 e5 soaN-teng2 u7 lah8-kau2 teh pui7 e5 siaN.  A-sam tioh8-kiaN koaN2-kin2 to3-the3, bih ti7 chhiu7-a2 e5 au7-bin7, u7 phah-lah8 e5 lang5 te3 ti7 chit tin7 lah8-kau2 e5 au7-bin7, tui3 soaN-nih8 tng2-lai5.
Theng5 chit8-e7-a2, A-kiat-a3 soe3-soe3 siaN hoah kong2, “In i2-keng ke3-khi3 lah.” chiu7 eng7 chhiu2 iat8 A-sam koaN2-kin2 heng5-tong7.
Ka-leng7 teh tioh8-kip, chhan5-iN ia7 koh teh tioh8-kip, na7-si7 A-pin iau2-ku2 teh khun3.  I e5 bin7 chhio3-chhio3.
A-sam chun2-pi7 beh koh chhu oa2-khi3.  Ti7 chit si5 puih8 i e5 te2-to, teh siuN7 i na7 chhiN2 khi2-lai5 thang siu-sip8 i e5 siN3-mia7.“Pi－” ti7 soaN e5 iau2 hit peng5 he5-chhia beh tng2-oat e5 si5, toa7 siaN teh kio3.  A-pin hut-jian5 tioh8-kiaN chhiN2 khi2-lai5, chiu7 koaN2-kin2 chau2 khi3 che7 chhia.
Tng2-khi3 kau3 chhu3, chiong chiN5 theh8 hou7 a-kong, ka7 a-kong kong2, i khi3 soaN-nih thit-tho5.
I m7-chai i kin-a2-jit8 sou2 tu2-tioh8 e5 heng7-hok, ia7 m7-chai i sou2 tu2-tioh8e gui5-hiam2.
Chit si5 a-kong i2-keng chu2 ho2-se3, in nng7 lang5 saN-kap che7-teh, a-kong iu5-goan5 chiau3-siong5 chhoa7 i kam2-sia7.
(Tai5-oan5 Kau3-hoe7-kong-po3 te7 893 ho7, 1962 ni5 9 geh8) 